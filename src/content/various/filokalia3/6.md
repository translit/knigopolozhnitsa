---
title: "Словеса̀ кра̑ткаѧ к҃д, и҆спо́лнєннаѧ дꙋхо́внагѡ ра́зꙋма"
navigation:
  key: various-filokalia3-6
  title: "Словеса̀ кра̑ткаѧ к҃д, и҆спо́лнєннаѧ дꙋхо́внагѡ ра́зꙋма"
  parent: various-filokalia3
  order: 6
type: "various"
---

# Словеса̀ кра̑ткаѧ к҃д, и҆спо́лнєннаѧ дꙋхо́внагѡ ра́зꙋма.

<red>С</red>ѐ бꙋ́ква <rubric class="inline">і҆́же</rubric> и҆ девѧ́тое сло́во,

<red>Ѡ҆</red> честны́хъ хрⷭ҇то́выхъ страда́нїѧхъ.

<red>Ѿ</red> памѧтова́нїѧ во сме́рти и҆ согрѣше́нїи.

<red>С</red>ле́зы мнѡ́гїѧ ражда́ютсѧ въ дѣ́лателѣ,

<red>И҆</red> ѿ си́хъ кто̀ во ѹ҆мѣ̀ сподоблѧ́етсѧ

<red>С</red>трасте́й хрⷭ҇то́выхъ, и҆ ст҃ы́хъ є҆гѡ̀.

<red>Н</red>ы́нѣ же нача́ло, благословѝ ѻ҆́тче.

<rubric>Сло́во ѳ҃.</rubric>

<red>Ꙗ҆́</red>кѡ а҆́ще не мни́тъ кто̀ вели́кое что̀ творѧ̀ ѿ по́двига, и҆ мно́гихъ стена́нїй и҆ сле́зъ, семꙋ̀ дае́тсѧ ра́зꙋмъ страда́нїй хрⷭ҇то́выхъ и҆ всѣ́хъ ст҃ы́хъ, и҆ сїѧ̑ разꙋмѣва́ѧ ѹ҆жаса́етсѧ, чꙋдѧ́сѧ и҆ кꙋ́пнѡ и҆зможда́ѧ себѐ въ по́двизѣ. Разꙋмѣва́етъ бо не́мощь свою̀ ѿ ѹ҆мозрѣ́нїѧ толи́кихъ и҆скꙋше́нїй, и҆́хже нѣ́сть числа̀: и҆ ка́кѡ толи̑каѧ претерпѣ́ша ст҃і́и съ ра́достїю, и҆ коли̑ка на́съ ра́ди пострада̀ гдⷭ҇ь. И҆ съ си́ми просвѣща́етсѧ въ ра́зꙋмѣ быва́емыхъ и҆ глаго́лемыхъ ѿ негѡ̀. И҆ всѧ̑ речє́ннаѧ бо є҆ѵⷢ҇лїи разꙋмѣва́ѧ, начина́етъ ѻ҆вогда̀ ѹ҆́бѡ ѿ печа́ли рыда́ти го́рцѣ, ѻ҆вогда́ же ѿ благодаре́нїѧ ра́дꙋетсѧ дꙋхо́внѣ. Не ꙗ҆́кѡ дѣла̀ вмѣнѧ́етъ и҆мѣ́ти блага̑ѧ, сїе́ бо возноше́нїе є҆́сть, но ꙗ҆́кѡ грѣ́шенъ сы́й ѕѣлѡ̀, си́хъ видѣ́нїѧ сподо́бисѧ, и҆ смирѧ́етсѧ па́че дѣ́ломъ и҆ сло́вомъ, рече́нными седмью̀ дѣ́ланїѧми, и҆ нра́вственнымъ, си́рѣчь дꙋше́внымъ дѣѧ́нїемъ, и҆ хране́нїемъ пѧтѝ чꙋ́вствъ, и҆ за́повѣдей гдⷭ҇нихъ. И҆ сїѧ̑ не а҆́ки дѣла̀ блага̑ѧ, и҆ мзды̀ достѡ́йнаѧ вмѣнѧ́етъ, но па́че до́лгъ, и҆ ника́коже и҆зба́витисѧ ѿ до́лгꙋ надѣ́ѧсѧ, ра́ди вели́чїѧ дарова́нныхъ є҆мꙋ̀ ра́зꙋмѡвъ. И҆ быва́етъ нѣ́кїимъ ѡ҆́бразомъ а҆́ки плѣне́нъ къ разꙋмѣ́нїємъ что́мыхъ и҆ пѣва́емыхъ слове́съ, и҆ ѿ сла́дости мно́гажды нево́льнѣ забыва́етъ грѣхѝ своѧ̑, и҆ начина́етъ ѿ ра́дости слези́ти сла́достїю ме́да. И҆ па́ки боѧ́сѧ пре́лести, да не ка́кѡ па́че вре́мене сїѐ сокраща́етсѧ, и҆ па́мѧтствꙋѧ пе́рвое житїѐ своѐ па́ки слези́тъ го́рцѣ, и҆ си́це средѝ ѻ҆бои́хъ сле́зъ ше́ствꙋетъ. А҆́ще бы внима́лъ и҆ во все́мъ совѣ́товалсѧ съ кѣ́млибо и҆скꙋ́снымъ, и҆ припа́далъ бы къ бг҃ꙋ чи́стою моли́твою, подоба́ющею дѣ́ѧтельномꙋ, внегда̀ собра́ти ѹ҆́мъ сво́й ѿ всѣ́хъ, ꙗ҆̀же ви́дѣ, и҆лѝ слы́ша къ па́мѧти бж҃їей, и҆ и҆ска́лъ бы то́чїю во́ли бж҃їей бы́ти во всѣ́хъ начина́нїѧхъ и҆ разꙋмѣ́нїѧхъ свои́хъ: а҆́ще же нѝ, и҆́мать прельсти́тисѧ, внегда̀ мнѣ́ти ꙗ҆́кѡ ѹ҆́зритъ ꙗ҆вле́нїе нѣ́коегѡ ѿ ст҃ы́хъ а҆́гг҃лъ, и҆лѝ хрⷭ҇то́во, не разꙋмѣва́ѧ, ꙗ҆́кѡ хотѧ́й ви́дѣти хрⷭ҇та̀, не ѿ внѣ̀ до́лженъ и҆ска́ти, но внꙋ́трь себѐ подража́нїемъ є҆гѡ̀ житїю̀, є҆́же и҆мѣ̀ въ мі́рѣ, и҆ є҆́же бы́ти тѣ́ломъ и҆ дꙋше́ю безгрѣ́шнꙋ, ꙗ҆́коже и҆ хрⷭ҇то́съ, и҆ ѹ҆́мъ и҆мѣ́ти ѡ҆ хрⷭ҇тѣ̀ разꙋмѣ́ющъ при́снѡ. Воѡбраже́нїе же, и҆лѝ по́мыслъ и҆мѣ́ти во вре́мѧ моли́твы, нѣ́сть добро̀, но па́че вре́дно ѕѣлѡ̀: є҆́же бо въ мѣ́стѣ бж҃їи бы́ти ѹ҆мꙋ̀, показа̀ ст҃ы́й ні́лъ, взе́мъ словеса̀ ѿ ѱалма̀: и҆ бы́сть, глаго́летъ, въ ми́рѣ мѣ́сто є҆гѡ̀. Ми́ръ же є҆́сть, є҆́же ѿню́дъ не и҆мѣ́ти по́мысла бла́га, и҆лѝ лꙋка́ва. Поне́же глаго́летъ ѻ҆́нъ, а҆́ще ѹ҆́мъ себѐ ѡ҆щꙋща́етъ, нѣ́сть въ є҆ди́номъ бз҃ѣ, но и҆ въ себѣ̀. И҆ вои́стиннꙋ. Неѡпи́санно бо є҆́сть бж҃ество̀ и҆ безпредѣ́льно, безви́дно же и҆ неѡбразова́нно, и҆ глаго́лѧй бы́ти со є҆ди́нѣмъ бг҃омъ, си́це до́лженъ бы́ти безви́денъ, неѡбра́зенъ, невоѡбраже́нъ и҆ безстра́стенъ. А҆ є҆́же ѿ внѣ̀ є҆гѡ̀, пре́лесть є҆́сть бѣсо́вскаѧ. Сегѡ̀ ра́ди до́лженъ кто́либо внима́ти, и҆ без̾ вопроше́нїѧ и҆скꙋ́сныхъ, ника́коже по́мыслъ составлѧ́ти бла́гъ и҆лѝ ѕо́лъ. Занѐ ѻ҆боѧ̑ не вѣ́мы: бѣ́си бо преѡбразꙋ́ютсѧ во ꙗ҆̀же хотѧ́тъ, и҆ ꙗ҆влѧ́ютсѧ, ꙗ҆́коже и҆ человѣ́ческїй ѹ҆́мъ, во ꙗ҆̀же хо́щетъ, и҆ са́мъ воѡбража́етсѧ, и҆ ѡ҆бразꙋ́етсѧ въ ви́дъ воспрїе́млемой ѿ негѡ̀ ве́щи. Но бѣ́си ѹ҆́бѡ ко є҆́же прельсти́ти на́съ сїѐ творѧ́тъ: на́шъ же ѹ҆́мъ заблꙋжда́етъ безꙋ́мнѡ ко є҆́же доспѣ́ти є҆мꙋ̀ въ соверше́нство. Ѻ҆ба́че є҆ли́кѡ мо́жетъ кто̀, до́лженъ держа́ти є҆го̀ въ нѣ́коемъ поꙋче́нїи по бз҃ѣ. Ꙗ҆́коже бо се́дмь сꙋ́ть тѣле́сныхъ дѣ́ланїй, та́кѡ и҆ зрѣ́нїй ѹ҆ма̀ сꙋ́ть ѻ҆́смь, си́рѣчь ра́зꙋмѡвъ. Трѝ ѹ҆́бѡ сꙋ́ть предречє́нныѧ ѡ҆ пречи́стыхъ страда́нїѧхъ гдⷭ҇а, въ ни́хже до́лженъ кто́либо въ себѣ̀ поꙋча́тисѧ при́снѡ, ко є҆́же пла́кати свою̀ дꙋ́шꙋ, и҆ подоборо́дныхъ, то́ є҆сть, размышлѧ́ти ѡ҆ быва́емыхъ лю́тыхъ ѿ нача́ла престꙋпле́нїѧ: и҆ ка́кѡ въ толи̑кїѧ стра̑сти є҆стество̀ впадѐ, и҆ согрѣшє́нїѧ своѧ̑ и҆ и҆скꙋшє́нїѧ ко и҆справле́нїю быва́єма. Пото́мъ сме́рть, и҆ по сме́рти ѡ҆жида́ющаѧ грѣ́шныхъ лю̑таѧ, ꙗ҆́кѡ да сокрꙋши́вшисѧ дꙋша̀ ѹ҆праздни́тсѧ во пла́чь ко ѹ҆тѣше́нїю и҆ смире́нїю своемꙋ̀. Да та́кожде не ѿчаѧва́етсѧ ѿ мно́гихъ и҆ стра́шныхъ ѻ҆́нѣхъ разꙋмѣ́нїй, нижѐ па́ки мни́тъ въ дѣ́ло дꙋхо́вное доспѣ́ти, но да пребыва́етъ въ стра́сѣ и҆ наде́ждѣ, є҆́же глаго́летсѧ ми́ръ помыслѡ́въ, ꙗ҆̀же подо́бнѣ и҆́мать. И҆ сїѧ̑ въ ра́зꙋмъ и҆ разсꙋжде́нїе возво́дитъ ѹ҆́мъ по словесѝ проро́ка: Наста́витъ бо, речѐ, крѡ́ткїѧ на сꙋ́дъ, па́че же на разсꙋжде́нїе, є҆́же ѿ проро́ка глаго́летсѧ, ра́зꙋмъ со благоче́стїемъ. Но ꙗ҆́коже благоче́стїе, є҆ди́но ѹ҆́бѡ є҆́сть и҆менова́нїе, мнѡ́га же и҆́мать дѣ̑ланїѧ: та́кѡ и҆ ра́зꙋмъ, є҆ди́нъ ѹ҆́бѡ и҆менꙋ́етсѧ, мнѡ́ги же ра́зꙋмы и҆ зрѣ̑нїѧ и҆́мать. И҆́бо нача́ло тѣле́снагѡ дѣѧ́нїѧ ра́зꙋмъ бѣ̀, и҆ кромѣ̀ ра́зꙋма никто́же пристꙋпа́етъ ко є҆́же твори́ти благо́е, да́же и҆ до конца̀ ѹ҆сыновле́нїѧ глаго́лю, и҆ до восхище́нїѧ ѹ҆ма̀ на не́бо во хрⷭ҇тѣ̀ ра́зꙋмъ глаго́летсѧ и҆ зрѣ́нїе. Но ѻ҆́въ ѹ҆́бѡ пре́жде трꙋда̀, да тѣ́мъ и҆справлѧ́етсѧ дѣ́ло, ꙗ҆́коже ѻ҆рꙋ́дїемъ зда̑нїѧ, ѻ҆́во же по вѣ́рѣ да сохранѧ́етсѧ, ꙗ҆́коже ѹ҆крѣпле́нїе ѿ стра́ха. И҆ па́ки ра́зꙋмъ и҆ дѣ́ланїе добродѣ́телей дꙋше́вныхъ быва́етъ, да ра̑йскїѧ и҆зрастє́нїѧ ѹ҆готовлѧ́ютсѧ и҆ насажда́ютсѧ. Пото́мъ та́кожде ра́зꙋмъ ѹ҆ма̀ и҆ дꙋхо́вное дѣ́ланїе, си́рѣчь, є҆гѡ̀ внима́нїе и҆ ѹ҆строе́нїе нра́вѡвъ дꙋшѝ, ꙗ҆́кѡ да и҆скꙋ́снѣ дѣ́лаетъ и҆ храни́тъ дѣ́латель за́пѡвѣди, и҆́миже прилѣжа́нїе ѡ҆ и҆зрастѣ́нїѧхъ и҆ бж҃е́ственное ѡ҆кормле́нїе быва́етъ. Ꙗ҆́коже со́лнце, до́ждь, вѣ́тръ спосо́бствꙋютъ растѣ́нїю, без̾ ни́хже ве́сь трꙋ́дъ дѣ́лателѧ тще́тенъ є҆́сть, а҆́ще и҆ногда̀ по проше́нїю и҆ быва́етъ. Занѐ нижѐ без̾ преклоне́нїѧ є҆́же свы́ше, что̀ мо́жетъ бы́ти бла́го: нижѐ преклоне́нїе свы́ше, нижѐ благода́ть на непроизволѧ́ющемъ быва́етъ, глаго́летъ бж҃е́ственный златоꙋ́стъ. Но всѧ̑ сꙋгꙋ̑ба житїѧ̀ сегѡ̀, дѣѧ́нїе, ра́зꙋмъ, произволе́нїе и҆ благода́ть, стра́хъ и҆ наде́жда, по́двиги и҆ воздаѧ́нїе. Но нижѐ послѣ̑днѧѧ быва́ютъ, пре́жде да́же не соверша́тсѧ пє́рваѧ: а҆́ще же не́гли и҆ ꙗ҆влѧ́ютсѧ, но пре́лесть є҆́сть. Ꙗ҆́коже неискꙋ́сный земледѣ́лецъ, є҆гда̀ ви́дитъ цвѣ́тъ, и҆ мнѣ́лъ бы ꙗ҆́кѡ пло́дъ є҆́сть, а҆́бїе ѹ҆стреми́лсѧ бы є҆́же собра́ти то́й, и҆ не вѣ́сть, ꙗ҆́кѡ пло́дъ погꙋблѧ́етъ внегда̀ собра́ти ꙗ҆влѧ́емый: си́це и҆ здѣ̀, є҆́же бо мнѣ́ти не попꙋща́етъ бы́ти мни́мое, глаго́летъ ст҃ы́й ні́лъ. Сегѡ̀ ра́ди до́лженъ всѧ́къ пребыва́ти при бз҃ѣ, и҆ твори́ти всѧ̑ съ разсꙋжде́нїемъ: сїе́ же быва́етъ ѿ є҆́же вопроша́ти со смире́нїемъ, и҆ є҆́же ѹ҆корѧ́ти себѐ и҆ ѿ себѐ быва́ємаѧ и҆ разꙋмѣва́ємаѧ. Занѐ преѡбразꙋ́етсѧ сатана̀ во а҆́гг҃ла свѣ́тла. И҆ не чꙋ́до. Поне́же и҆ ѿ негѡ̀ всѣва́емые по́мыслы, неискꙋ̑снымъ ꙗ҆влѧ́ютсѧ ꙗ҆́коже разꙋмѣ̑нїѧ пра́вды. Смире́нїе ѹ҆́бѡ є҆́сть две́рь безстра́стїѧ, глаго́летъ лѣ́ствичникъ: ѡ҆снова́нїе же є҆ѧ̀ кро́тость є҆́сть, по словесѝ вели́кагѡ васі́лїа. Сїѧ́ бо ѹ҆строѧ́етъ человѣ́ка при́снѡ бл҃годꙋ́шествовати въ сла́достныхъ и҆ приско́рбныхъ ве́щехъ и҆ разꙋмѣ́нїѧхъ, и҆ нижѐ ѡ҆ че́сти, нижѐ ѡ҆ безче́стїи пече́тсѧ, но сла́дѡстнаѧ и҆ прискѡ́рбнаѧ съ ра́достїю прїе́млетъ, и҆ не смꙋща́етсѧ: ꙗ҆́коже та́ѧ дѣ́ва, ѡ҆ не́йже речѐ вели́кїй а҆нтѡ́нїй: ꙗ҆́кѡ сѣдѧ́щꙋ мѝ нѣ́когда ѹ҆ а҆́ввы, и҆́мⷬ҇къ, прїи́де нѣ́каѧ дѣ́ва, и҆ речѐ ста́рцꙋ: А҆́вво, провожда́ю ше́сть дне́й, шестѝ седми́цъ въ постѣ̀, ве́тхїй и҆ но́вый завѣ́тъ и҆зꙋча́ю на всѧ́къ де́нь. Ѿвѣща́ же къ не́й ста́рецъ ѻ҆́ный: бы́сть ли тѝ скꙋ́дость, ꙗ҆́кѡ и҆зѻби́лїе; Ѻ҆на́ же речѐ: нѝ. Безче́стїе, ꙗ҆́кѡ благохвале́нїе; Речѐ: нѝ, а҆́вво. Вразѝ, ꙗ҆́кѡ дрꙋ́зи; И҆ речѐ: нѝ. Глаго́летъ къ не́й ѻ҆́ный ста́рецъ мꙋ́дрый: И҆дѝ, дѣ́лай, ничто́же бо и҆́маши. И҆ вои́стиннꙋ: а҆́ще толи́кѡ постѧ́шесѧ, ꙗ҆́коже є҆ди́ножды въ седми́цꙋ ꙗ҆дѧ́ше, и҆ сїѐ ѕѣлѡ̀ ма́ло что́либо ѿ пи́щи, не должна́ ли ѻ҆на̀ была̀ и҆мѣ́ти скꙋ́дость, ꙗ҆́коже и҆зѻби́лїе; И҆ па́ки ве́тхїй и҆ но́вый завѣ́тъ и҆зꙋча́ше на всѧ́къ де́нь, и҆ не навы́че смирѧ́тисѧ: и҆ не и҆мꙋ́щаѧ ничегѡ̀ въ житїѝ, не должна́ ли была̀ всѣ́хъ и҆мѣ́ти дрꙋ́ги; и҆ нижѐ врагѡ́въ ꙗ҆́кѡ дрꙋзе́й возмо́же позна́ти ѿ толи́кихъ трꙋдѡ́въ; Впро́чемъ до́брѣ речѐ, ничто́же и҆́маши. А҆́зъ же прилага́ю, ꙗ҆́кѡ сицевы́й и҆ ѕѣлѡ̀ ѡ҆сꙋ́дитсѧ, ꙗ҆́коже глаго́летъ златоꙋ́стъ ѡ҆ пѧтѝ дѣ́вахъ бꙋ́ихъ, ꙗ҆́кѡ въ тѧгча́йшемъ возмого́ша подви́жничествовати, си́рѣчь, па́че є҆стества̀ въ дѣ́вствѣ, и҆ въ легча́йшемъ не возмого́ша, то́ є҆сть, въ ми́лостынѣ, ю҆́же па́че и҆ є҆́ллини и҆ невѣ́рнїи ꙗ҆́коже є҆сте́ственнꙋю творѧ́тъ да́же до дне́сь. Но ꙗ҆́коже не позна̀ и҆ско́мое, трꙋдѧ́шесѧ вотщѐ. Сїѧ̑ подоба́ше ва́мъ, глаго́летъ гдⷭ҇ь, твори́ти, и҆ ѻ҆́нѣхъ не ѡ҆ставлѧ́ти. Добро̀ ѹ҆́бѡ подви́жничество, но съ благи́мъ намѣ́ренїемъ. И҆ сїѐ не ꙗ҆́кѡ дѣ́ло, но а҆́ки прїꙋготовле́нїе дѣ́ла и҆мѣ́ти до́лженствꙋемъ. Нижѐ ꙗ҆́кѡ пло́дъ, но а҆́ки зе́млю, могꙋ́щꙋю со вре́менемъ, трꙋдо́мъ же и҆ бг҃омъ пита́ти и҆зрастѣ̑нїѧ, ѿ ни́хже пло́дъ быва́етъ, є҆́же є҆́сть ѡ҆чище́нїе ѹ҆ма̀, и҆ соедине́нїе съ бг҃омъ, є҆мꙋ́же сла́ва во вѣ́ки, а҆ми́нь.



<red>С</red>ѐ десѧ́тое сло́во и҆ бꙋ́ква, <rubric class="inline">ка́кѡ</rubric>,

<red>Ѡ҆</red> хрⷭ҇то́вомъ смире́нїи па́ки,

<red>Ѿ</red> є҆́же ника́коже ѡ҆ чесо́млибо пещи́сѧ,

<red>Н</red>о себѐ ѡ҆сꙋжда́ти всѧ́чески должна̀

<red>П</red>ри́снѡ дꙋша̀ во всѧ́комъ дѣ́ланїи,

<red>Н</red>ы́нѣ же нача́ло, благословѝ ѻ҆́тче.

<rubric>Сло́во і҃.</rubric>

<red>И҆́</red>стиннѡ смиренномꙋ́дрствꙋѧй никогда́же престае́тъ себѐ ѹ҆корѧ́ти, а҆́ще бы и҆ ве́сь мі́ръ є҆го̀ ра́товалъ и҆ безче́ствовалъ, да не то́чїю нево́льнѣ спасе́тсѧ, ꙗ҆́коже и҆мꙋ́щїи терпѣ́нїе, но да во́льнѣ тече́тъ къ страстє́мъ хрⷭ҇тѡ́вымъ, ѿ ни́хже сицевы́й наꙋчи́сѧ вѧ́щшей и҆з̾ всѣ́хъ добродѣ́телей, въ не́йже ѡ҆бита́етъ дх҃ъ ст҃ы́й. Сїѧ́ бо є҆́сть две́рь ца́рствїѧ, си́рѣчь безстра́стїѧ. И҆ се́ю вше́дъ къ бг҃ꙋ грѧде́тъ, и҆ без̾ сеѧ̀ сꙋ́етенъ трꙋ́дъ, и҆ многоско́рбенъ пꙋ́ть. Сїѧ́ же всѧ́кое ѹ҆покое́нїе да́рствꙋетъ и҆мꙋ́щемꙋ ю҆̀ въ се́рдцѣ свое́мъ, занѐ хрⷭ҇та̀ и҆́мать ѡ҆бита́юща. Се́ю бо благода́ть пребыва́етъ, и҆ дарова̑нїѧ сохранѧ́ютсѧ. Сїѧ̀ ѹ҆́бѡ ражда́етсѧ ѿ ѕѣлѡ̀ мно́гихъ добродѣ́телей, си́рѣчь, ѿ послꙋша́нїѧ, терпѣ́нїѧ, нестѧжа́нїѧ, нищеты̀, бж҃е́ственнагѡ стра́ха, ра́зꙋма и҆ и҆ны́хъ, ѻ҆со́беннѣйшее же и҆з̾ ни́хъ разсꙋжде́нїе, просвѣща́ющее дѣ́йствїе ѹ҆ма̀. Ѻ҆ба́че да не мни́тъ кто̀, ꙗ҆́кѡ про́стѣ и҆ ꙗ҆́коже прилꙋчи́сѧ, быва́етъ смиренномꙋ́дръ, но дѣ́ло є҆́сть па́че є҆стества̀, и҆ вкра́тцѣ, ꙗ҆́кѡ ве́лїе є҆́сть дарова́нїе, по семꙋ̀ и҆ мно́гїй и҆́мать трꙋ́дъ, и҆ мно́гїѧ мꙋ́дрости и҆ терпѣ́нїѧ тре́бꙋетъ проти́вꙋ ра́тꙋющихъ є҆гѡ̀ бѣсѡ́въ и҆ и҆скꙋше́нїй: занѐ всѧ̑ и҆́хъ прехо́дитъ сѣ̑ти. Смире́нїе ражда́етсѧ ѿ ра́зꙋма, ра́зꙋмъ же ражда́етсѧ ѿ и҆скꙋше́нїй. Позна́вшемꙋ себѐ, да́рствꙋетсѧ ра́зꙋмъ всѣ́хъ: и҆ повинꙋ́вшемꙋсѧ бг҃ꙋ, повинꙋ́тсѧ всѧ̑, є҆гда̀ воцари́тсѧ во ѹ҆десѣ́хъ є҆гѡ̀ смире́нїе. И҆ вои́стиннꙋ. Ѿ мно́гихъ бо и҆скꙋше́нїй и҆ си́хъ терпѣ́нїѧ быва́етъ всѧ́къ и҆скꙋ́сенъ, и҆ ѿ сегѡ̀ познава́етъ свою̀ не́мощь, и҆ бж҃їю си́лꙋ. И҆ ѿ позна́нїѧ своеѧ̀ не́мощи и҆ неразꙋ́мїѧ, ꙗ҆́кѡ не вѣ́дѧше нѣ́когда ꙗ҆̀же ны́нѣ навыко́хъ, помышлѧ́етъ, ꙗ҆́кѡ вои́стиннꙋ ꙗ҆́коже не вѣ́дѧше нѣ́когда, и҆ не вѣ́дѧше, ꙗ҆́кѡ не вѣ́сть. Си́це и҆ и҆́на мнѡ́га, ѡ҆ ни́хже по си́хъ мо́жетъ бы́ть и҆́мать ра́зꙋмъ прїѧ́ти, по словесѝ вели́кагѡ васі́лїа. Рече́ бо: А҆́ще кто̀ не и҆скꙋ́ситъ ве́щи, не вѣ́сть, чесогѡ̀ лиша́етсѧ. Прїѧ́вый же ра́зꙋмъ ѿ ча́сти познава́етъ, ꙗ҆́кѡ не вѣ́сть, и҆ быва́етъ томꙋ̀ ра́зꙋмъ хода́тайственъ смире́нїѧ. И҆ па́ки: Позна́вый себѐ, ꙗ҆́кѡ созда́нїе є҆́сть премѣ́нно, ѿню́дъ ни въ чесо́мъ возно́ситсѧ, ꙗ҆́кѡ а҆́ще и҆ и҆́мать мо́жетъ бы́ть что̀, созда́вшагѡ є҆го̀ є҆́сть. Никто́же бо сосꙋ́дъ каковы́й похвалѧ́етъ, ꙗ҆́кѡ са́мъ себѐ благоꙋстро́и, но творца̀ є҆гѡ̀ похвалѧ́етъ: є҆гда́ же сокрꙋши́тсѧ, тогда̀ вино́вника ѹ҆корѧ́етъ, а҆ не творца̀. А҆́ще же сосꙋ́дъ є҆́сть слове́сенъ, по нꙋ́ждѣ и҆ самовла́стенъ є҆́сть. И҆ въ про́чихъ ѹ҆́бѡ благи́хъ творе́цъ пода́тель, ꙗ҆́коже и҆ творе́нїѧ вино́вникъ: къ паде́нїю же и҆ и҆ ѹ҆клоне́нїю, вина̀, произволе́нїе самовла́стнагѡ. Ꙗ҆́коже пребыва́ющꙋ ѹ҆́бѡ непрело́жнѡ и҆ по благода́ти слѣ́дꙋетъ похвала̀: си́це и҆ ѹ҆кори́зна прїе́млющꙋ ѕло́бꙋ ѕмі́ѧ: Не прїе́млющꙋ бо да́ры похвала̀, но подаю́щꙋ подоба́етъ со благодаре́нїемъ. По благода́ти же, мо́жетъ бы́ть, и҆́мать прїе́мый похвалꙋ̀ за намѣ́ренїе прїѧ́ти да́ры, ꙗ҆̀же не и҆мѣ̀, па́че же за благоразꙋ́мїе ѡ҆ благодѣ́телѣ: и҆ а҆́ще сїѐ не быва́етъ, не то́чїю лиша́етсѧ похва́лъ, но и҆ ѡ҆сꙋ́дитсѧ за своѐ неблагодаре́нїе. Никто́же си́це безстꙋ́днѡ дерза́етъ глаго́лати, ꙗ҆́кѡ не прїѧ́лъ да́ра, но лꙋкаводѣ́йствомъ кра́дѧ похвалꙋ̀, и҆ безмо́лвїемъ хвалѧ́сѧ, сꙋ́дитъ, а҆́кибы не ѿ тогѡ̀ творца̀ быва̑емаѧ, ꙗ҆́кобы са́мъ бога́тство, є҆́же мни́тъ и҆мѣ́ти, стѧжа̀ себѣ̀, а҆ не по благода́ти прїѧ́лъ. А҆́ще же и҆ногда̀ благодари́тъ сицевы́й пода́телѧ, но ꙗ҆́коже фарїсе́й ѻ҆́ный мечта́етъ, и҆ глаго́летъ въ себѣ̀: благодарю́ тѧ, ꙗ҆́кѡ та́кѡ и҆ та́кѡ є҆́смь. До́брѣ ѹ҆́бѡ речѐ є҆ѵⷢ҇лі́стъ, па́че же сердцевѣ́децъ бг҃ъ, въ себѣ̀, а҆ не къ бг҃ꙋ, глаго́ла. А҆́ще бо и҆ къ бг҃ꙋ мнѧ́ше ѹ҆сты̀ глаго́лати, но вѣ́дый надме́ннꙋю є҆гѡ̀ дꙋ́шꙋ, не къ бг҃ꙋ речѐ, но, глаго́летъ, фарїсе́й ста́въ, си́це въ себѣ̀ глаго́лаше. А҆ є҆́же глаго́лати писа́нїю мно́гажды ты̑ѧже глаго́лы, и҆лѝ си̑мъ подѡ́бныѧ, нѣ́сть, глаго́летъ златоꙋ́стъ, и҆носказа́нїе и҆лѝ многосло́вїе, но да впечатлѣ́етсѧ сло́во въ се́рдцѣ слы́шателей. Ѱалмопѣ́вецъ же ѿ любвѝ не хотѧ́ше рече́нїе ѡ҆ста́вити, ꙗ҆́коже невкꙋси́вшїи є҆гѡ̀ сла́дости, но ѿ нерадѣ́нїѧ и҆ са́мое то̀ рече́нїе пренебрега́ютъ, да и҆зба́вѧтсѧ тѧ́жести є҆гѡ̀. Ѹ҆̀бо сицевы́й когда̀ прино́ситъ досто́инъ пло́дъ ѿ бж҃е́ственныхъ писа́нїй, не па́че ли ѡ҆сꙋжде́нїе и҆ помраче́нїе ѹ҆ма̀, внегда̀ ѿве́рсти вхо́дъ бѣсѡ́мъ, є҆го̀ ра́тꙋющымъ; по словесѝ гдⷭ҇ню: А҆́ще въ сꙋ́ровѣ дре́вѣ сїѧ̑ творѧ́тъ, въ сꙋ́сѣ что̀ бꙋ́детъ; И҆, а҆́ще пра́ведный є҆два̀ спаса́етсѧ, нечести́вый же и҆ грѣ́шный гдѣ̀ ꙗ҆ви́тсѧ; И҆ а҆́ще и҆мꙋ́щихъ ве́сь ѹ҆́мъ въ па́мѧти бж҃їей невеще́ственъ и҆ безви́денъ ра́тꙋютъ бѣ́сове, и҆ а҆́ще бы бг҃ъ сицевы́хъ не застꙋпа́лъ смиренномꙋ́дрїѧ ра́ди и҆́хъ: не возмогла́ бы восходи́ти моли́тва и҆́хъ, но возврати́ласѧ бы тще́тна. Что̀ сотвори́мъ мы̀ ѻ҆каѧ́ннїи, ꙗ҆́кѡ нижѐ къ воздꙋ́хꙋ ѹ҆сты̀ глаго́лемъ, да понѐ когда́либо возмилосе́рдовавъ бг҃ъ, снизше́лъ бы невѣ́дѣнїю и҆ не́мощи на́шей ра́ди благоразꙋ́мїѧ. А҆ ꙗ҆́кѡ и҆ соверше́нныхъ ра́тꙋютъ бѣ́си, послꙋ́шаемъ, что̀ глаго́летъ ст҃ы́й мака́рїй, ꙗ҆́кѡ никто́же здѣ̀ соверше́нъ быва́етъ въ ны́нѣшнемъ вѣ́цѣ. Поне́же ѡ҆брꙋче́нїе бѣ̀ дае́мое здѣ̀, и҆ во свидѣ́тельство приво́дитъ нѣ́коего ѿ бра́тїй, и҆́же молѧ́шесѧ съ нѣ́кїими, и҆ а҆́бїе восхище́нъ бы́сть на не́бо ѹ҆мо́мъ, и҆ ви́дѣ го́рнїй і҆ерꙋсали́мъ и҆ ски̑нїи ст҃ы́хъ, и҆ низше́дъ ѿпадѐ добродѣ́тели, и҆ въ соверше́ннꙋю прїи́де поги́бель, за є҆́же мнѣ́ти себѐ въ чесо́мъ предꙋспѣ́ти, а҆ не вѧ́щшїй и҆мѣ́ти до́лгъ, ꙗ҆́кѡ сподо́бльшасѧ сицевы́ѧ высоты̀, недосто́йна сꙋ́ща, и҆ пе́рсть по є҆стествꙋ̀. И҆ па́ки то́йже речѐ: Мнѡ́гїѧ вѣ́мъ и҆ ѿ и҆скꙋ́са, и҆ а҆́зъ въ сицевы̑ѧ внидо́хъ, и҆ вѣ́мъ и҆звѣ́стнѣ, ꙗ҆́кѡ никто́же здѣ̀ соверше́нъ: но а҆́ще бы и҆ невеще́ственъ соверше́ннѡ бы́лъ бы, и҆ съ бг҃омъ соедине́нъ, грѣ́хъ па́ки въ слѣ́дъ є҆гѡ̀ грѧде́тъ, и҆ никогда́же пре́жде сме́рти соверше́ннѡ и҆стреблѧ́етсѧ. И҆ ст҃ы́й ні́лъ ѡ҆ нѣ́коемъ речѐ, ꙗ҆́кѡ молѧ́шесѧ, и҆ по бж҃їю попꙋще́нїю къ по́льзѣ є҆гѡ̀, и҆ и҆ны́хъ мно́гихъ, потрѧса́хꙋ є҆го̀ бѣ́си на высотꙋ̀ взе́млюще за рꙋ́цѣ и҆ но́зѣ є҆гѡ̀, и҆ да не вреди́тсѧ тѣ́ло є҆гѡ̀ па́дъ на зе́млю, на рогози́нѣ подыма́хꙋ: и҆ сїѐ на до́лзѣ творѧ́ще, не возмого́ша свестѝ ѹ҆ма̀ є҆гѡ̀ съ небе́съ. Ѹ҆̀бо когда́ бы сицевы́й возжела́лъ ꙗ҆́стїѧ; и҆лѝ когда̀ ѱалмопѣ́нїѧ и҆ чте́нїѧ востре́бꙋетъ; но мы̀ тре́бꙋемъ си́хъ ра́ди не́мощи ѹ҆ма̀ на́шегѡ, а҆́ще и҆ нижѐ си́це внима́ти хо́щемъ. Ѹ҆вы̀! Сицевы́й свѧ́тъ борѧ́шесѧ, и҆ мы̀ не пече́мсѧ ѡ҆ бра́ни: ст҃і́и смире́нїемъ сохранѧ́ютсѧ ѿ сѣте́й дїа́вольскихъ, и҆ мы̀ ѿ неразꙋ́мїѧ возно́симсѧ! И҆ вои́стиннꙋ. Ве́лїе неразꙋ́мїе є҆́сть, є҆́же возноси́тисѧ комꙋ̀ въ то́мъ, є҆́же не и҆́мать. Что́ же и҆́маши, глаго́летъ, є҆гѡ́же нѣ́си прїѧ́лъ тꙋ́не ѿ бг҃а, и҆лѝ моли́твами и҆ны́хъ нѣ́кїихъ; а҆́ще же и҆ прїѧ́лъ є҆сѝ, что̀ хва́лишисѧ ꙗ҆́кѡ не прїе́мь, но са́мъ творѧ́й; Речѐ а҆́вва кассїа́нъ, смире́нїе ѹ҆́бѡ ражда́етсѧ ѿ ра́зꙋма, се́й же ражда́етъ разсꙋжде́нїе, ѿ негѡ́же ражда́етсѧ разсмотре́нїе, є҆́же нарица́етъ проро́къ совѣ́томъ, и҆́же зри́тъ вє́щи по є҆стествꙋ̀, и҆ ѹ҆мерщвлѧ́етсѧ ѹ҆́мъ ѿ мі́ра зрѣ́нїемъ бж҃їихъ тва́рей. Томꙋ̀ сла́ва во вѣ́ки а҆ми́нь.



<red>Е҆</red>динонадесѧ́тое є҆́сть сло́во и҆ бꙋ́ква, <rubric class="inline">лю́ди</rubric>,

<red>С</red>мире́нїе же ражда́етъ разсꙋжде́нїе

<red>П</red>о є҆стествꙋ̀ чꙋ́вственныхъ тва́рей.

<red>Н</red>ы́нѣ же нача́ло, благословѝ ѻ҆́тче.

<rubric>Сло́во а҃і.</rubric>

<red>Ѕ</red>ѣлѡ̀ бла́го є҆́сть вопроша́ти ѡ҆ все́мъ, ѻ҆ба́че и҆скꙋ́сныхъ, неискꙋ́сныхъ же привре́дно, за є҆́же не и҆мѣ́ти разсꙋжде́нїѧ: сїе́ бо вѣ́сть вре́мѧ, потре́бꙋ, ѹ҆строе́нїе человѣ́че, коли́чество, си́лꙋ, ра́зꙋмъ вопроша́ющагѡ, произволе́нїе, и҆ намѣ́ренїе бж҃їе, и҆ коегѡ́ждо рече́нїѧ бж҃е́ственнагѡ писа́нїѧ, и҆ и҆́на мнѡ́га. Поели́кꙋ не и҆мѣ́ѧй разсꙋжде́нїѧ, мо́жетъ бы́ть, трꙋди́тсѧ мно́гѡ, и҆ ничто́же соверши́ти мо́жетъ. И҆ а҆́ще ѹ҆́бѡ ѡ҆брѧ́щетсѧ кто̀ и҆мѣ́ѧй сїѐ, наста́вникъ є҆́сть слѣпы̑мъ, и҆ свѣ́тъ сꙋ́щымъ во тьмѣ̀: и҆ на него̀ до́лженствꙋемъ возлага́ти всѧ̑, и҆ ѿ сицева́гѡ прїима́ти, а҆́ще и҆ногда̀ и҆ не зри́мъ, ꙗ҆́коже хо́щемъ ѿ неискꙋ́сства. Но ѻ҆ба́че и҆мѣ́ѧй сїѐ, ѿ сегѡ̀ па́че показꙋ́етсѧ, ѿ є҆́же мощѝ томꙋ̀ ѹ҆стро́ити, глаго́лємаѧ разꙋмѣ́ти не хотѧ́щихъ и҆ не жела́ющихъ. Занѐ дꙋ́хъ и҆спытꙋ́етъ, и҆ ꙗ҆вле́нїе бж҃е́ственныхъ дѣ́лъ, ѿ є҆́же мощѝ и҆ не хотѧ́щъ ѹ҆́мъ понꙋ́дити вѣ́рить, по примѣ́рꙋ ѻ҆тцє́въ, і҆ѡ́ны, заха́рїи и҆ даві́да, и҆́же ѿ разбѡ́йникъ, є҆го́же ѹ҆держа̀ а҆́гг҃лъ є҆́же глаго́лати что̀ ѿню́дъ, кромѣ̀ пра́вила є҆гѡ̀ внегда̀ пѣ́ти. А҆́ще же подо́бнѣ нѣ́сть ны́нѣ, є҆́же бы́ти комꙋ̀ въ разсꙋжде́нїи такова́гѡ ро́да, за є҆́же не бы́ти ражда́ющемꙋ то́е смире́нїю, съ терпѣ́нїемъ ѡ҆ кое́мждо начина́нїи до́лженствꙋемъ моли́тисѧ, по словесѝ а҆пⷭ҇ла. А҆́ще бо и҆ не и҆́мамы преподо́бныхъ рꙋ́къ, си́рѣчь, чистоты̀ дꙋшѝ и҆ тѣ́ла, но ѹ҆́бѡ понѐ кромѣ̀ ѕлопомнѣ́нїѧ и҆ по́мыслѡвъ бы́ти потщи́мсѧ. Сїе́ бо є҆́сть а҆по́стольское, є҆́же воздѣва́ти преподѡ́бныѧ рꙋ́ки без̾ гнѣ́ва и҆ размышле́нїѧ. И҆ а҆́ще что̀ разꙋмѣ́емъ бы́ти по бз҃ѣ, безстра́стнѡ сотвори́мъ, а҆́ще, мо́жетъ бы́ть, и҆ не ѕѣлѡ̀ бла́го є҆́сть, за недоꙋмѣ́нїе же и҆ намѣ́ренїе є҆́же по бз҃ѣ, во благо́е на́мъ содѣ́ѧнное ѿ бл҃года́ти вмѣни́тсѧ. А҆́ще же не є҆́сть стра́сть, но по во́лѣ бж҃їей, ꙗ҆́коже рече́сѧ, и҆ сїѧ̀ ѹ҆́бѡ по нꙋ́жнѣ є҆ди́ныѧ ра́ди бж҃їѧ бла́гости: а҆ и҆дѣ́же своѧ̀ во́лѧ, а҆ не бж҃їѧ, та́мѡ возвыше́нїе, и҆ бг҃ъ не благоволи́тъ, нижѐ ѿкрыва́етъ свою̀ во́лю, ꙗ҆́кѡ да не кто̀ разꙋмѣва́ѧй, и҆ не творѧ́й, вѧ́щше ѡ҆сꙋ́дитсѧ. Занѐ є҆ли̑ка бг҃ъ подае́тъ на́мъ, и҆ є҆ли̑ка ѹ҆де́рживаетъ ѹ҆ на́съ, на по́льзꙋ стро́итъ, а҆́ще и҆ мы̀ ꙗ҆́коже дѣ́ти не разꙋмѣ́емъ: нижѐ ниспосыла́етъ ст҃а́го своего̀ дх҃а, не ѡ҆чи́щшемꙋ себѐ ѿ страсте́й тѣле́сными и҆ нра́вственными дѣѧ́нїѧми, ꙗ҆́кѡ да не ѹ҆клони́тсѧ ѿ ѻ҆бы́чаѧ къ страсте́мъ таковы́й, и҆ бꙋ́детъ пови́ненъ ст҃а́гѡ дх҃а наше́ствїю. Но є҆гда̀ до́лго вре́мѧ пребꙋ́детъ кто̀ въ подви́жничествѣ, и҆ ѡ҆чи́ститъ пе́рвѣе тѣ́ло по дѣ́йствꙋ ѿ грѣха̀, ма́ла же и҆ вели́ка, пото́мъ дꙋ́шꙋ ѿ всѧ́кагѡ жела́нїѧ и҆ ви́да ꙗ҆́рости, и҆ нра́вы благи́мъ ѻ҆бы́чаемъ содѣ́лаетъ, ко є҆́же ника́коже кромѣ̀ хотѣ́нїѧ ѹ҆ма̀ твори́ти что̀ си̑мъ пѧтьмѝ чꙋ́вствы, нижѐ по внꙋ́треннемꙋ человѣ́кꙋ снисхожде́нїе да бꙋ́детъ къ чесомꙋ́либо таково́мꙋ, и҆ повине́тсѧ себѣ̀ человѣ́къ, тогда̀ и҆ бг҃ъ повине́тъ є҆мꙋ̀ всѧ́чєскаѧ благода́тїю дх҃а ст҃а́гѡ ра́ди безстра́стїѧ. Подоба́етъ бо є҆мꙋ̀ повинꙋ́тисѧ пе́рвѣе зако́нꙋ бж҃їю, и҆ та́кѡ повине́тъ ꙗ҆́кѡ слове́сенъ сꙋ̑щаѧ во вла́сти, ꙗ҆́коже ѹ҆мꙋ̀ ѡ҆блада́ти, ꙗ҆́коже ѿ нача́ла созда́сѧ, ца́рствомъ мꙋ́дрымъ, цѣломꙋ́дрымъ, мꙋ́жественнымъ же и҆ пра́веднымъ. И҆ ны́нѣ ѹ҆́бѡ ѹ҆кроща́етъ ꙗ҆́рость мѧ́гкостїю жела́нїѧ, ны́нѣ же ѹ҆де́рживаетъ жела́нїе жесто́костїю ꙗ҆́рости, и҆ познае́тъ, ꙗ҆́кѡ самоде́ржецъ є҆́сть, и҆ дѣ́йствꙋетъ всѣ́ми ѹ҆́ды тѣлесѐ, по за́повѣди бж҃їей, и҆ не ктомꙋ̀ ѿ забве́нїѧ и҆ невѣ́дѣнїѧ ѡ҆крада́етсѧ, ꙗ҆́коже пре́жде. Тогда̀ ѹ҆́бѡ ѿ ѹ҆праждне́нїѧ, є҆́же по бз҃ѣ разсмотри́теленъ быва́етъ, и҆ прозира́ти начина́етъ ѹ҆готѡ́ванныѧ сѣ̑ти дїа́воли, сокровє́ннаѧ и҆ по краде́нїю быва́ємаѧ: бꙋ̑дꙋщаѧ же не прозира́етъ ꙗ҆́коже проро́цы, сїе́ бо па́че є҆стества̀ є҆́сть, и҆ подае́тсѧ къ по́льзѣ ѻ҆́бщей. Разсмотре́нїе же є҆сте́ственно є҆́сть, и҆ ѹ҆мꙋ̀ ѡ҆чи́щшꙋсѧ, ꙗ҆влѧ́етсѧ сїѐ ѿ ѹ҆держа́нїѧ страсте́й а҆́ки въ мра́кѣ сокрыва́емо: смиренномꙋ́дрїѧ же ра́ди прихо́дитъ благода́ть, и҆ ѿверза́етъ дꙋше́вное ѻ҆́ко, є҆́же ѡ҆слѣпѝ дїа́волъ, и҆ а҆́бїе начина́етъ человѣ́къ зрѣ́ти вє́щи по є҆стествꙋ̀, и҆ не ктомꙋ̀ прельща́етсѧ ѿ внѣ́шнѧгѡ зрѣ́нїѧ веще́й, ꙗ҆́коже пре́жде: взира́етъ бо безпристра́стнѡ таковы́й на зла́то, сребро̀, драгоцѣ̑ннаѧ ка́мєнїѧ, и҆ не прельща́етсѧ, нижѐ пристра́стнѡ сꙋ́дитъ, но вѣ́сть, ꙗ҆́кѡ ѿ землѝ сꙋ́ть сїѧ̑, ꙗ҆́коже и҆ прѡ́чыѧ вє́щи мі́ра, по примѣ́рꙋ ст҃ы́хъ ѻ҆тє́цъ. Зри́тъ человѣ́ка, и҆ познае́тъ, ꙗ҆́кѡ ѿ землѝ є҆́сть, и҆ въ зе́млю ѡ҆брати́тсѧ, сїе́ же не про́стѣ вмѣнѧ́етъ: и҆́бо всѝ человѣ́цы ѿ и҆скꙋ́са сїѧ̑ познаю́тъ, но ѿ страсте́й наси́лꙋеми къ веща́мъ пристра́стни быва́ютъ. А҆́ще кто̀ ѿ возноше́нїѧ мни́тъ, ꙗ҆́кѡ без̾ пе́рвыхъ трꙋдѡ́въ и҆ добродѣ́телей доспѣ̀, во є҆́же зрѣ́ти творє́нїѧ по є҆стествꙋ̀, нѣ́сть чꙋ́дно. Вѣ́сть бо сїѐ твори́ти и҆ слѣпы̑ѧ мнѧ́щыѧ зрѣ́ти, и҆ не разꙋ́мныѧ велехвали́тисѧ всꙋ́е. А҆́ще бо си́це мо́щно бы́ло бы зрѣ́ти творє́нїѧ по є҆стествꙋ̀ ѿ є҆ди́нагѡ мнѣ́нїѧ то́чїю, не потре́бенъ бы пла́чь бы́лъ, и҆ ѿ сегѡ̀ не то́чїю ѡ҆чище́нїе, но и҆ многоѡбра́зное подви́жничество и҆ смире́нїе и҆ благода́ть свы́ше, и҆ безстра́стїе: но нѣ́сть сїѐ, нѣ́сть. Быва́етъ бо ѹ҆до́бнѣйше мно́гажды въ простѣ́йшихъ, и҆ ѹ҆́мъ и҆мꙋ́щихъ чи́стый ѿ мі́ра веще́й и҆ лꙋка́вствїй, є҆гда́ бы слꙋчи́лосѧ сицево́мꙋ повинꙋ́тисѧ и҆скꙋ́снꙋ и҆ дх҃о́внꙋ ѻ҆тцꙋ̀: и҆лѝ па́ки пе́рвѣе по смотре́нїю благода́ти, пре́жде є҆́же разꙋмѣ́ти десна̑ѧ, и҆лѝ шꙋ̑ѧѧ томꙋ̀, ꙗ҆́коже речѐ соломѡ́нъ. Рабо́тающымъ же на́мъ страстє́мъ ѿ ю҆́на во́зраста, и҆ всѧ́комꙋ лꙋка́вствꙋ и҆ ѕлодѣ́йствꙋ вкра́тцѣ и҆зꙋчи́вшымсѧ, со всѧ́кимъ ѹ҆се́рдїемъ кромѣ̀ бг҃а и҆ трꙋда̀ и҆ вре́мени, сицевы́хъ ѕѡ́лъ и҆зба́витисѧ, и҆ си́це зрѣ́ти не возмо́жно, а҆́ще нѣ́гдѣ ꙗ҆́коже та̑ѧ, и҆ стѧжа́нїе добродѣ́телей возлюби́вше дѣ́ломъ и҆ сло́вомъ, ѡ҆ си́хъ тща́тельнѣ прилѣжи́мъ: а҆́ще мно́гажды и҆ нижѐ та́кѡ быва́ютъ поле́зни на́мъ тща̑нїѧ, и҆лѝ за є҆́же не претерпѣ́ти и҆скꙋше́нїй да́же до конца̀, и҆лѝ ѿ же не вѣ́дѣти на́мъ пꙋтѝ и҆лѝ намѣ́ренїѧ, и҆лѝ ѿ лѣ́ности, и҆лѝ ѿ невѣ́рїѧ и҆ дрꙋги́хъ мно́гихъ ѡ҆бразѡ́въ, и҆̀мже нѣ́сть числа̀. А҆́ще же сїѧ̑ си́це сꙋ́ть, и҆ дале́че є҆смы̀ ра́ди превосхождє́нїѧ, ка́кѡ дерзне́мъ рещѝ, ꙗ҆́кѡ доспѣ́хомъ въ пе́рвꙋю красотꙋ̀. А҆́ще не ѿ самоꙋго́дїѧ прельща́емсѧ и҆ сокры́таѧ поги́бели. Ꙗ҆́коже бо самоꙋкоре́нїе, неви́димо є҆́сть ѹ҆спѣ́ѧнїе, за є҆́же до́брѣ ше́ствовати и҆ не ѡ҆щꙋща́ти: си́це и҆ возноше́нїе и҆ самоꙋго́дїе, та́йнаѧ є҆́сть поги́бель, за є҆́же ѡ҆браща́тисѧ на́мъ вспѧ́ть, и҆ не познава́ти. И҆ вои́стиннꙋ. Въ тщесла́внꙋю дꙋ́шꙋ, ꙗ҆̀же и҆ ѿ благода́ти ѡ҆чи́щшыѧсѧ стра̑сти воз̾ѡбраща́ютсѧ. И҆ гдⷭ҇ь, є҆гда́ же и҆зы́детъ, глаго́летъ, нечи́стый дꙋ́хъ и҆ прѡ́ч: Почто̀; Занѐ не и҆́мать мѣ́сто дѣ́ланїѧ дꙋхо́внагѡ, и҆з̾ негѡ́же и҆зы́де, нижѐ смире́нїѧ. Сегѡ̀ ра́ди и҆ съ приложе́нїемъ и҆ны́хъ ѕѡ́лъ, и҆ мно́гихъ прихо́дитъ ѿ боѧ́зни, и҆ живе́тъ. Разꙋмѣва́ѧй да разꙋмѣ́етъ. Не хо́щетъ бо сло́во преда́ти ꙗ҆́сна всѧ̑, нижѐ па́ки ѡ҆ста́вити напро́тивъ, но ꙗ҆́коже по́льзꙋетъ. И҆́бо, глаго́летъ златоꙋ́стъ, вели́кое и҆ сїѐ бж҃їе благодѣѧ́нїе, во є҆́же бы́ти нѣ̑кїимъ ѿ бж҃е́ственныхъ писа́нїй ѕѣлѡ̀ ꙗ҆́снымъ, нѣ̑кїимъ же сокровє́ннымъ. Ꙗ҆́кѡ да ѻ҆́вѣми ѹ҆́бѡ въ вѣ́рꙋ и҆ любо́вь прїи́демъ, и҆ да не ѿ мно́гагѡ непостиже́нїѧ въ невѣ́рїе и҆ ѹ҆ны́нїе низпаде́мъ: ѻ҆́вѣми же во и҆спыта́нїе и҆ трꙋ́дъ воздви́гнемсѧ, и҆ го́рдости и҆зба́вимсѧ, и҆ смире́нїе ѡ҆брѧ́щемъ, ѿ є҆щѐ не мощѝ на́мъ пости́гнꙋти. И҆ си́це ѿ ѻ҆бою̀ прїе́млемъ пло́дъ смире́нїѧ, и҆ жела́нїѧ къ бг҃ꙋ, а҆́ще ѡ҆щꙋща́емъ быва́ємыѧ въ на́съ да́ры. Пѧ́тое ѹ҆́бѡ зрѣ́нїе, ѡ҆ не́мже сло́во и҆ ѹ҆твержде́нїе сїѐ є҆́сть, є҆́же мощѝ комꙋ̀ дѣ́ломъ зрѣ́ти чꙋ̑вственнаѧ творє́нїѧ, и҆ по́мыслы ѿ разсꙋжде́нїѧ, и҆ не ѿ нѣ́кїѧ пре́лести не разꙋмѣ́ти, и҆ внѣ̀ бж҃е́ственнагѡ намѣ́ренїѧ стра́стнымъ твори́ти что̀, и҆лѝ снисходи́ти по́мыслꙋ. Но а҆́ще и҆ сме́рть предлежи́тъ, ѿ бж҃їѧгѡ намѣ́ренїѧ не ѿстꙋпа́ти сло́вомъ и҆ дѣ́ломъ. Сїе́ же ѡ҆ концѣ̀ ра́зꙋма рече́сѧ, занѐ въ нача́лѣ ꙗ҆́коже ѹ҆чени́къ по нꙋ́ждѣ ѹ҆лꙋча́етъ намѣ́ренїе, мо́жетъ же бы́ть и҆ дѣ́ломъ, побѣжда́емь ѿ ѻ҆бы́чаѧ. И҆ когда̀ ѹ҆́бѡ ма́лѡ по смотре́нїю заблꙋжда́етъ, а҆́бїе ѡ҆браща́етсѧ со мно́гимъ смире́нїемъ: когда́ же ѿ мнѣ́нїѧ пристра́ствꙋетъ къ возвыше́нїю. Є҆гда́ же та́кѡ пребыва́етъ, до́лженъ вѣ́дѣти, ꙗ҆́кѡ благода́ть наказꙋ́ѧ ѹ҆́читъ є҆го̀ смирѧ́тисѧ и҆ вѣ́дѣти, ѿкꙋ́дꙋ прїе́млетъ крѣ́пость и҆ ра́зꙋмъ, ꙗ҆́кѡ да не бꙋ́демъ надѣ́ющесѧ на сѧ̀, глаго́летъ, но на воздви́гшаго, и҆ прѡ́ч:, є҆́же и҆ здѣ̀ быва́етъ. А҆́ще бо претерпѣва́етъ кто̀, нижѐ надмѣва́ѧсѧ, нижѐ ѿвраща́ѧсѧ ѿ добродѣ́тели, воздвиза́етсѧ и҆ са́мъ ѿ ѹ҆мерщвле́нїѧ тѣлесѐ, и҆ веще́й въ ра́зꙋмъ сꙋ́щихъ. И҆́бо, по словесѝ а҆по́стола, сраспина́етсѧ тѣле́сныхъ ра́ди дѣѧ́нїй человѣ́къ тѣле́снѣ, и҆ дꙋше́вныхъ ра́ди дѣѧ́нїй дꙋше́внѣ, та́же си́це спогреба́етсѧ ѹ҆мерщвле́нїемъ чꙋ́вствъ, и҆ є҆́же по є҆стествꙋ̀ ра́зꙋмомъ, и҆ востае́тъ ѹ҆́мнѣ безстра́стїѧ ра́ди во хрⷭ҇тѣ̀ і҆и҃сѣ гдⷭ҇ѣ на́шемъ, томꙋ̀ сла́ва и҆ держа́ва, во вѣ́ки вѣкѡ́въ, а҆ми́нь.



<red>Б</red>ꙋ́ква <rubric class="inline">мыслѣ́те</rubric> и҆ второ́е на́десѧть сло́во.

<red>Ѹ҆̀</red>бо настоѧ́щее, чꙋ́вственныхъ же творе́нїй,

<red>И҆</red>скꙋ́съ показꙋ́етъ зрѣ́нїѧ и҆́хъ,

<red>И҆</red> да никто́же безвре́меннѣ взы́щетъ.

<red>Н</red>ы́нѣ же нача́ло, благословѝ ѻ҆́тче.

<rubric>Сло́во в҃і.</rubric>

<red>Ѹ҆</red>мꙋ̀ не стѧжа́вшемꙋ ѹ҆мерщвле́нїѧ ѿ страсте́й, не по́льзꙋетъ прїиттѝ въ зрѣ́нїе чꙋ́вственныхъ: а҆́ще же тщи́тсѧ и҆ не ѹ҆пражднѧ́етсѧ въ поꙋче́нїи бж҃е́ственныхъ писа́нїй, въ ра́зꙋмѣ и҆ безмо́лвїи, па́че ѡ҆мрача́етсѧ человѣ́къ ѿ забве́нїѧ, и҆ пома́лꙋ въ невѣ́дѣнїе прихо́дитъ, а҆́ще, мо́жетъ бы́ть, и҆ въ ра́зꙋмъ ѹ҆ма̀ доспѣ̀ таковы́й, и҆ па́че а҆́ще не ѿ благода́ти прїи́де ра́зꙋмъ томꙋ̀ невѣ́дꙋщꙋ, но ѿ чте́нїѧ и҆ и҆скꙋ́сныхъ прито́мъ наста́вникѡвъ ѡ҆ таковы́хъ та́йнахъ. Ꙗ҆́коже бо земледѣ́лецъ, а҆́ще не воздѣ́ловаетъ зе́млю, те́рнїемъ пораста́етъ, и҆ па́че а҆́ще добра̀ є҆́сть: си́це и҆ ѹ҆́мъ, а҆́ще не ѹ҆пражнѧ́етсѧ въ моли́твѣ и҆ чте́нїи, и҆ не и҆́мать сегѡ̀ дѣ́ла, ѡ҆дебелѣва́етъ, и҆ не вѣ́сть. И҆ ꙗ҆́коже а҆́ще ѡ҆дождева́етсѧ землѧ̀, и҆ со́лнцемъ ѡ҆свѣща́етсѧ, не по́льзꙋетсѧ земледѣ́лецъ, а҆́ще не насѣва́етъ и҆ не храни́тъ ю҆̀: си́це нижѐ ѹ҆́мъ мо́жетъ и҆мѣ́ти ра́зꙋмъ без̾ нра́вственнагѡ дѣѧ́нїѧ, а҆́ще не́гли и҆ ѿ благода́ти прїѧ́лъ сїѧ̑. Но кꙋ́пнѡ є҆́же ѹ҆клони́тисѧ ма́лѡ ѿ нерадѣ́нїѧ къ страсте́мъ, а҆́бїе заблꙋжда́етъ. А҆́ще же коли́кѡ зри́тъ съ возноше́нїемъ, ѡ҆ставлѧ́етсѧ ѿ благода́ти. Сегѡ̀ ра́ди ѹ҆́бѡ ѻ҆тцы̀ а҆́ще и҆ ѿ ста́рости и҆ безси́лїѧ тѣлє́снаѧ дѣѧ̑нїѧ ѹ҆малѧ́хꙋ ча́стѡ, но ѹ҆́бѡ дꙋшє́внаѧ никогда́же, занѐ вмѣ́стѡ тѣле́сныхъ, и҆мѣ́ѧхꙋ тѣле́снꙋю не́мощь, могꙋ́щꙋю пло́ть ѻ҆каѧ́ннꙋю ѹ҆стро́ити. А҆ є҆́же храни́ти дꙋ́шꙋ безгрѣ́шнꙋю, да ѹ҆́мъ просвѣти́тсѧ без̾ нра́вственнагѡ дѣѧ́нїѧ, не возмо́жно. Поне́же ѹ҆́бѡ ѻ҆рꙋ̑дїѧ мно́гажды земледѣ́лецъ премѣнѧ́етъ, мо́жетъ же бы́ть и҆ сопрѧ́тываетъ ѧ҆̀. Зе́млю же невоздѣ́ланнꙋ, и҆лѝ ненасѣ́ѧннꙋ и҆ ненасажде́ннꙋ, и҆лѝ па́ки нехрани́мь пло́дъ никогда́же ѡ҆ставлѧ́етъ, а҆́ще ѹ҆́бѡ хо́щетъ ѿ плода̀ вкꙋси́ти. А҆́ще же кто̀ та́ть є҆́сть и҆ разбо́йникъ, и҆ не две́рїю се́ю вни́ти восхо́щетъ, но и҆́нꙋдѣ прела́зѧ, ꙗ҆́коже глаго́летъ гдⷭ҇ь, сегѡ̀ не послꙋ́шаютъ ѻ҆́вцы, си́рѣчь бж҃е́ствєннаѧ разꙋмѣ̑нїѧ, по словесѝ бж҃е́ственнагѡ маѯі́ма. Занѐ та́ть не прихо́дитъ, ра́звѣ да ѹ҆кра́детъ ра́ди слы́шанїѧ, и҆ ѹ҆бїе́тъ и҆носказа́нїемъ. Не могі́й наста́витисѧ писа́нїемъ, и҆ погꙋби́тъ себѐ и҆ разꙋмѣ̑нїѧ лжеи́меинымъ свои́мъ ра́зꙋмомъ мнѣ́нїѧ ра́ди. И҆́же бо па́стырь соѕлостра́ждетъ ѹ҆́бѡ разꙋмѣ́нїемъ ꙗ҆́кѡ до́брый во́инъ хрⷭ҇то́въ, по словесѝ а҆по́стола, хране́нїемъ бж҃е́ственныхъ за́повѣдей, вво́дитъ же тѣ́сными враты̀, си́рѣчь смиренномꙋ́дрїемъ, и҆ две́рїю безстра́стїѧ. И҆ пре́жде ѹ҆́бѡ не́же сподо́битисѧ благода́ти, ꙗ҆́же свы́ше, ѹ҆пражднѧ́етсѧ, и҆ ѿ слꙋ́ха навыка́етъ ѡ҆ всѣ́хъ. И҆ є҆ли́кожды прихо́дитъ во́лкъ въ ви́дѣ ѻ҆вцы̀, прогонѧ́етъ є҆го̀ самоꙋкоре́нїемъ, глаго́лѧ: Не вѣ́мъ кто̀ є҆сѝ, бг҃ъ вѣ́сть. А҆́ще же не́гли безстꙋ́днѡ вхо́дитъ разꙋмѣ́нїе, и҆ и҆́щетъ прїѧ́тисѧ, глаго́лѧ, ꙗ҆́кѡ а҆́ще не соста́виши разꙋмѣ́нїѧ, нижѐ разсꙋ́диши ве́щи, невѣ́ренъ є҆сѝ и҆ невѣ́жда. Ѿвѣща́етъ се́й: но и҆ ю҆ро́дъ, а҆́ще рече́ши, є҆́смь, по сло́вꙋ бж҃е́ственнагѡ златоꙋ́ста, зна́ѧ, ꙗ҆́кѡ ю҆ро́дъ въ мі́рѣ се́мъ, премꙋ́дръ быва́етъ, по а҆пⷭ҇лꙋ, и҆ ꙗ҆́коже речѐ гдⷭ҇ь: Ꙗ҆́кѡ сы́нове вѣ́ка сегѡ̀ мꙋдрѣ́йши па́че сынѡ́въ црⷭ҇твїѧ нбⷭ҇нагѡ въ ро́дѣ свое́мъ сꙋ́ть. И҆ вои́стиннꙋ: занѐ ѹ҆́бѡ побѣжда́ти и҆ богатѣ́ти, мꙋ́дрꙋ же бы́ти и҆ сла́витисѧ власти́тельствовати и҆ и҆́на сицєва́ѧ лю́бѧтъ, а҆́ще и҆ногда̀ и҆ не полꙋча́ютъ сицевы́хъ, и҆ трꙋ́дъ ѡ҆стае́тсѧ безполе́зенъ, но ѹ҆́бѡ въ сицевы́хъ вре́меннѣ и҆ па́че си́лы тща́тсѧ. Ѻ҆́ви же предречє́ннымъ проти̑внаѧ хотѧ́тъ и҆мѣ́ти, и҆́миже и҆ здѣ̀ мно́гажды прїе́млютъ зало́гъ та́мошнѧгѡ блаже́нства, и҆ тща́тсѧ а҆́ще ꙗ҆́коже и҆ тѣ̀, да свобо́дꙋ ѹ҆́мъ прїи́метъ по благода́ти, є҆́юже мо́жетъ и҆мѣ́ти па́мѧть недре́млющꙋ, и҆ разꙋмѣ̑нїѧ, и҆лѝ вѣ́дѣти а҆́ки свидѣ́тельствꙋема ѿ бж҃е́ственныхъ писа́нїй, и҆ ѿ сꙋ́щихъ во и҆скꙋ́сѣ дꙋхо́внагѡ ра́зꙋма, и҆лѝ а҆́ще и҆ въ ра́зꙋмѣ мно́зѣ не вѣ́дѣти ѿ недоꙋмѣ́нїѧ познава́ѧ, ꙗ҆́кѡ ꙗ҆̀же пре́жде сегѡ̀ разꙋмѣ́нїѧ и҆скꙋшє́нїѧ бѧ́хꙋ въ наꙋче́нїе самовла́стїѧ, ꙗ҆́кѡ да смиренномꙋ́дръ ѹ҆́бѡ ѿврати́тсѧ, и҆ не вѣ́рꙋетъ своемꙋ̀ по́мыслꙋ и҆ разꙋмѣ́нїю, па́че же бои́тсѧ и҆ вопроша́етъ со мно́гими слеза́ми, и҆ ѹ҆клонѧ́етсѧ во смире́нїе и҆ самоꙋкоре́нїе, и҆ ꙗ҆́кѡ ве́лїю тщетꙋ̀ вмѣнѧ́етъ ра́зꙋмъ и҆ дарова̑нїѧ. Го́рдый же тече́тъ соста́вити разꙋмѣ̑нїѧ своѧ̑, не слы́ша лѣ́ствичника глаго́лющагѡ, не ꙗ҆̀же вре́мене пре́жде вре́мени взы́щетъ, и҆ прѡ́ч: И҆ ст҃а́гѡ і҆саа́ка ѹ҆ча́щагѡ, да не безстꙋ́днѡ вни́деши внꙋ́трь, но съ молча́нїемъ благодарѝ. И҆ златоꙋ́ста ре́кшагѡ: не вѣ́мъ, ѿ а҆по́стола навы́кша. И҆ дамаскина̀ ѡ҆ а҆да́мѣ ре́кшагѡ, ꙗ҆́кѡ не бѣ̀ вре́мѧ прилага́тисѧ зрѣ́нїю чꙋ́вственныхъ. Чꙋ̑вствїѧ бо дѣте́й длѧ тве́рдой пи́щи не́мѡщна сꙋ́ть, тре́бꙋютъ же млека̀, ꙗ҆́коже глаго́летъ а҆по́столъ. Сегѡ̀ ра́ди да не и҆́щемъ зрѣ́нїѧ, не во вре́мѧ зрѣ́нїѧ, но пе́рвѣе ма́терь добродѣ́телей въ себѣ̀ стѧ́жимъ, и҆ ра́зꙋмъ самодви́жнѣ прїи́детъ бл҃года́тїю хрⷭ҇то́вою. Томꙋ̀ сла́ва во вѣ́ки вѣкѡ́въ, а҆ми́нь.



<red>Б</red>ꙋ́ква <rubric class="inline">на́шъ</rubric>, сло́во же тринадесѧ́тое

<red>Ѡ҆</red> ра́зꙋмѣ ѹ҆́мныхъ здѣ̀,

<red>С</red>и́рѣчь ѡ҆ разꙋ́мныхъ во́инствахъ безпло́тныхъ,

<red>Ѿ</red> чꙋ́вственныхъ доказꙋ́етъ ѹ҆мозрѧ́й.

<red>Н</red>ы́нѣ же нача́ло, благословѝ ѻ҆́тче.

<rubric>Сло́во г҃і.</rubric>

<red>Ѹ҆́</red>мный ѹ҆̀бо ра́зꙋмъ быва́етъ ѿ навыкнове́нїѧ въ чꙋ́вственномъ зрѣ́нїи, не а҆́гг҃ла же и҆́мать ви́дѣти разꙋ́мный. Ка́кѡ бо невеще́ственное сꙋщество̀, є҆ди́номꙋ вѣ́домое творцꙋ̀, мо́жетъ человѣ́къ ви́дѣти, и҆́же нижѐ свою̀ дꙋ́шꙋ зри́тъ; Ко ѻ҆́бщей ѹ҆́бѡ по́льзѣ, по смотре́нїю бж҃їю, ꙗ҆влѧ́хꙋсѧ мно́гажды а҆́гг҃ли ѻ҆тцє́мъ на́шымъ. Междꙋ́ же на́ми нижѐ сїѐ быва́етъ, занѐ ѿ возноше́нїѧ сегѡ̀ хо́щемъ, и҆ нижѐ ѡ҆ ѻ҆́бщей пече́мсѧ по́льзѣ, нижѐ претерпѣва́емъ что̀ по бз҃ѣ. Сегѡ̀ ра́ди кто́либо такова́гѡ жела́ѧй, бѣ́са па́че жела́етъ ви́дѣти: и҆́бо сатана̀ преѡбразꙋ́етсѧ во а҆́гг҃ла свѣ́тла, речѐ а҆по́столъ, па́че же є҆гда̀ кто̀ ѿню́дъ сїѧ̑ не вмѣнѧ́етъ, нижѐ вѣ́рꙋетъ, а҆́ще не́гли и҆ быва́етъ: тогда̀ быва́етъ, а҆́ще прїе́млетъ къ ѻ҆́бщей по́льзѣ. Познава́етсѧ же ѹ҆́бѡ сїѐ ѿ є҆́же не хотѣ́ти на́мъ, нижѐ во снѣ̀ что̀ сицево̀ прїѧ́ти, и҆лѝ то́нкость въ мы́сли и҆мѣ́ти, а҆́ще бꙋ́детъ, но а҆́ки нижѐ вѣ́дꙋще что̀ ѡ҆ сꙋществова́нїи на́шемъ. Занѐ пои́стиннѣ а҆́гг҃лъ и҆́мать вла́сть ѿ бг҃а, и҆ нехотѧ́щъ ѹ҆́мъ твори́ти въ ми́рѣ пребыва́ти и҆ прїѧ́ти є҆го̀. Бѣ́съ же не мо́жетъ сегѡ̀ твори́ти, но а҆́ще бы ѹ҆ви́дѣлъ ѹ҆́мъ того̀ прїе́млющь, ꙗ҆влѧ́етсѧ по попꙋще́нїю: а҆́ще же нѝ, ѹ҆далѧ́етсѧ гони́мый ѿ а҆́гг҃ла хранѧ́щагѡ ѿ бж҃е́ственнагѡ креще́нїѧ, за є҆́же ѹ҆мꙋ̀ не погꙋби́ти самовла́стїе. И҆ сїѧ̑ ѹ҆́бѡ си́це: рече́тсѧ же ѡ҆ є҆ди́номъ зрѣ́нїи го́рнихъ чинѡ́въ, ка́кѡ ѹ҆́бѡ де́вѧть сꙋ́ть чинѡ́въ по словесѝ вели́кагѡ дїонѵ́сїа, и҆ ꙗ҆́коже ѡ҆брѣта́емъ во всѣ́хъ писа́нїѧхъ. И҆́мꙋтъ же де́вѧть чинѡ́въ и҆мена̀ по є҆стествꙋ̀ и҆ дѣ́йствїю: безпло́тни ѹ҆́бѡ глаго́лютсѧ, ꙗ҆́кѡ невеще́ственни: ѹ҆́мни же, ꙗ҆́кѡ ѹ҆мы̀ сꙋ́ть: и҆ вѡ́инства, поне́же цр҃ѧ̀ всѣ́хъ сꙋ́ть слꙋже́бнїи дꙋ́си. И҆ па́ки и҆на̑ѧ нарица̑нїѧ и҆́мꙋтъ, ѻ҆́бщїѧ же и҆ ѻ҆со́бєнныѧ, сі́есть си̑лы, и҆ а҆́гг҃ли нарица́ютсѧ. Но ѻ҆́во ѹ҆́бѡ є҆ди́нагѡ чи́на нарица́нїе, по дѣ́йствꙋ же глаго́лютсѧ де́вѧть: Си̑лы, ꙗ҆́кѡ могꙋ́щыѧ всѧ̑ соверша́ти бж҃е́ствєннаѧ и҆на̑ѧ хотѣ̑нїѧ. А҆́гг҃ли же па́ки, со́бственное нарица́нїе є҆ди́нагѡ чи́на ѿ на́съ ѹ҆́бѡ человѣ̑къ, пе́рвагѡ, ѿ стра́шнагѡ же престо́ла є҆́сть девѧ́тагѡ. По дѣ́йствїю же глаго́лютсѧ а҆́гг҃ли всѝ, ꙗ҆́кѡ возвѣща́ющїе бж҃е́ствєннаѧ хотѣ̑нїѧ человѣ́кѡмъ. И҆́бо ко і҆́ѡвꙋ и҆́нъ а҆́гг҃лъ, глаго́летъ соломѡ́нъ, прїи́де, и҆ не бѣ̀ ст҃ы́й а҆́гг҃лъ. Поне́же ѡ҆брѣ́тесѧ є҆ди́нъ, речѐ златоꙋ́стъ, и҆ прїи́де возвѣсти́ти. Но и҆ гдⷭ҇а а҆́гг҃ломъ бж҃е́ственное писа́нїе на ра́зныхъ мѣста́хъ нарица́етъ: а҆́гг҃лы, глаго́летъ, страннопрїѧ́тъ а҆враа́мъ, и҆ гдⷭ҇ь бѣ̀ безпло́тенъ, ꙗ҆́коже глаго́летъ дамаски́нъ къ бцⷣѣ: Въ сѣ́ни а҆враа́мъ ѹ҆зрѣ̀ въ тебѣ̀ бцⷣе та́инство, сн҃а бо твоего̀ безпло́тна под̾ѧ́тъ, и҆ прѡ́чаѧ. И҆ па́ки въ пещѝ со ѻ҆́троки са́мъ бѣ̀. Глаго́летсѧ же по дѣ́йствїю а҆́гг҃лъ, ꙗ҆́коже глаго́летъ проро́къ и҆са́їа: Вели́ка совѣ́та а҆́гг҃лъ. Ꙗ҆́коже и҆ са́мъ речѐ гдⷭ҇ь: Ꙗ҆́кѡ, ꙗ҆̀же слы́шахъ ѿ ѻ҆ц҃а̀ моегѡ̀, сїѧ̑ возвѣща́ю ва́мъ. Томꙋ̀ сла́ва во вѣ́ки, а҆ми́нь.



<red>Б</red>ꙋ́ква <rubric class="inline">ѯ</rubric>, сло́во же настоѧ́щее

<red>Ѡ҆</red> и҆́стинномъ безстра́стїи воѻбщѐ:

<red>Г</red>лави̑зны же ѹ҆жѐ четырена́десѧть,

<red>Б</red>лагода́тїю бж҃їею сꙋ́ть вкра́тцѣ.

<red>Н</red>ы́нѣ же нача́ло, благословѝ ѻ҆́тче.

<rubric>Сло́во д҃і.</rubric>

<red>С</red>тра́ннаѧ ве́щь и҆ пресла́внаѧ є҆́сть безстра́стїе. Занѐ мо́жно во є҆́же въ навыкнове́нїи побѣди́ти человѣ́кꙋ стра̑сти, подража́телемъ бг҃ꙋ содѣ́лати є҆го̀ по си́лѣ человѣ́ческой. Претерпѣва́ѧ бо безстра́стный и҆ ра́тꙋемь ѿ бѣсѡ́въ и҆ лꙋка́выхъ человѣ́къ, а҆́ки и҆но́мꙋ стра́ждꙋщꙋ быва́етъ, ꙗ҆́коже бѧ́хꙋ ст҃і́и а҆по́столи и҆ мꙋ́чєницы: и҆ нижѐ сла́вимь возно́ситсѧ: нижѐ ѹ҆корѧ́емь скорби́тъ: вмѣнѧ́етъ бо, ꙗ҆́кѡ сла́дѡстна ѹ҆́бѡ благода́ть и҆ снисхожде́нїе бж҃їе па́че досто́инства сꙋ́ть, скѡ́рбнаѧ же и҆скꙋ́съ. И҆ ѻ҆́ва ѹ҆́бѡ здѣ̀ по благода́ти къ ѹ҆тѣше́нїю подаю́тсѧ, ѻ҆́ва же къ смиренномꙋ́дрїю и҆ благо́й наде́ждѣ въ бꙋ́дꙋщемъ вѣ́цѣ, и҆ ꙗ҆́кѡ нечꙋ́вственъ во мно́зѣмъ чꙋ́вствїи приско́рбныхъ ѿ разсꙋжде́нїѧ пребыва́етъ. Безстра́стїе же нѣ́сть добродѣ́тель є҆ди́на, но всѣ́хъ добродѣ́телей наименова́нїе. Ꙗ҆́коже бо человѣ́къ не є҆ди́нъ ѹ҆́дъ є҆́сть, но мно́зи ѹ҆́ди тѣ́ла составлѧ́ютъ человѣ́ка, и҆ па́ки нижѐ сі́и є҆ди́ни, но съ дꙋше́ю. Та́кѡ и҆ безстра́стїе мно́гихъ добродѣ́телей сложе́нїе є҆́сть, и҆ вмѣ́стѡ дꙋшѝ и҆́мать ст҃а́го дх҃а. Занѐ бездꙋ̑шна сꙋ́ть всѧ̑ глаго́лємаѧ дх҃ѡ́внаѧ дѣла̀, а҆́ще не и҆́мꙋтъ дх҃а ст҃а́гѡ, ѿ негѡ́же и҆ наименова́нїе дꙋхо́вный глаго́лемый прїѧ́тъ. А҆́ще бо дꙋша̀ не ѿве́ргнетъ стра́сти, не прїи́детъ въ ню̀ ст҃ы́й дх҃ъ. Но нижѐ па́ки кромѣ̀ сегѡ̀ безстра́стїе глаго́летсѧ ѡ҆бдержи́тельнаѧ сїѧ̀ добродѣ́тель. Но а҆́ще кто̀ не́гли и҆ тако́въ бꙋ́детъ, въ нечꙋ́вствїи па́че є҆́сть. Сегѡ̀ ра́ди и҆ є҆́ллини не познава́ющїи сїѧ̑ глаго́лютъ: Не бꙋ́ди безстра́стенъ, ꙗ҆́коже бездꙋ́шенъ, нижѐ встра́стенъ а҆́ки безслове́сенъ. И҆ є҆́же ѹ҆́бѡ рещѝ безстра́стенъ, а҆́ки бездꙋ́шенъ, по ра́зꙋмꙋ тѣ́хъ реко́ша, не и҆мꙋ́ще ра́зꙋма дх҃а ст҃а́гѡ. А҆ є҆́же рещѝ встра́ственна человѣ́ка безслове́сна, и҆ мы̀ то́жде глаго́лемъ, не ꙗ҆́кѡ ѿ ни́хъ навы́кше сїѐ, про́стѣ глаго́лемъ. Сїе́ бо нижѐ ра́зꙋмъ є҆́сть, нижѐ и҆скꙋ́съ, но ꙗ҆́кѡ во и҆скꙋ́сѣ бы́вше страсте́й мꙋчи́тельства, навыко́хомъ, ѿ чесогѡ̀ пострада́хомъ. И҆ па́ки ѿ ѻ҆тє́цъ безстра́стїѧ сподо́бльшихсѧ навы́кше стѧжа́нїю добродѣ́телей пи́шемъ. Глаго́лютъ бо, ꙗ҆́кѡ плѣне́нъ быва́етъ и҆ нечꙋ́вственъ ѕѣлѡ̀ встра́стный ѿ любвѝ ко страсте́мъ. И҆ є҆гда̀ ѹ҆́бѡ ѿ жела́нїѧ нѣ́коегѡ ѹ҆стремлѧ́етсѧ неразсꙋ́днѡ ꙗ҆́коже безслове́сенъ, є҆гда́ же ѿ ꙗ҆́рости ѿмща́ющїѧ жела́нїе, ꙗ҆́коже ѕвѣ́рь зꙋбы̀ скреще́щетъ на подоборо́дныхъ. Си́це и҆ безстра́стный человѣ́къ ѿ соверше́нныѧ любы̀ бж҃їѧ нечꙋ́вственъ быва́етъ. И҆ ѻ҆вогда̀ ѹ҆́бѡ въ бз҃ѣ и҆́мать непреста́нное поꙋче́нїе, ѻ҆вогда́ же въ видѣ́нїи нѣ́коемъ чꙋдодѣ́йствїй є҆гѡ̀, и҆ въ рече́нїи нѣ́коемъ бж҃е́ственныхъ писа́нїй, по словесѝ ст҃а́гѡ ні́ла. И҆ а҆́ще и҆ посредѣ̀ мно́гихъ, и҆ на то́ржищѣ є҆́сть, ꙗ҆́кѡ є҆ди́нъ пребыва́етъ ѹ҆́мъ є҆гѡ̀. Сїе́ же ѹ҆строе́нїе быва́етъ ѿ хране́нїѧ бж҃е́ственныхъ за́повѣдей хрⷭ҇то́выхъ, є҆мꙋ́же сла́ва и҆ держа́ва во вѣ́ки, а҆ми́нь.



<red>Б</red>ж҃е́ственныхъ за́повѣдей хране́нїе,

<red>К</red>ъ бг҃ꙋ и҆ бли́жнемꙋ любы̀ зна́менїе є҆́сть.

<red>С</red>егѡ́ бо ра́ди ѡ҆ любвѝ и҆ сло́во

<red>Н</red>астоѧ́щее пѧ́тое на́десѧть є҆́сть.

<red>Б</red>ꙋ́квꙋ же и҆́мать <rubric class="inline">ѻ҆</rubric> ма́лое,

<red>З</red>ако́на бо нача́ло и҆ коне́цъ любы̀.

<red>Н</red>ы́нѣ же нача́ло, благословѝ ѻ҆́тче.

<rubric>Сло́во є҃і.</rubric>

<red>Х</red>отѧ́й рещѝ что́либо ѡ҆ любвѝ, ѡ҆ бз҃ѣ глаго́лати дерза́етъ, по словесѝ і҆ѡа́нна бг҃осло́ва: Любы̀, глаго́летъ, бг҃ъ є҆́сть, и҆ пребыва́ѧй въ любвѝ, въ бз҃ѣ пребыва́етъ. Ѽ чꙋдесѐ! Сїѧ̀ нача́льнѣйшаѧ и҆з̾ всѣ́хъ добродѣ́телей є҆сте́ственна є҆́сть: почемꙋ̀ и҆ зако́нъ вопе́рвыхъ ѡ҆ се́й речѐ: Возлю́биши гдⷭ҇а бг҃а твоего̀, и҆ прѡ́чаѧ. А҆́зъ ѹ҆́бѡ слы́шавъ ѿ всеѧ̀ дꙋшѝ, и҆зстꙋпи́хъ, и҆ не ктомꙋ̀ тре́бовалъ про́чїихъ слове́съ. Є҆́же бо ѿ всеѧ̀ дꙋшѝ, слове́сное, ꙗ҆́ростное же и҆ жела́тельное є҆́сть: и҆з̾ си́хъ бо тре́хъ си́лъ состои́тъ дꙋша̀. И҆ слове́сное ѹ҆́бѡ, бж҃е́ствєннаѧ помышлѧ́етъ при́снѡ: жела́нїе же, є҆ди́нагѡ тогѡ̀ жела́етъ непреста́ннѡ, и҆ ѿню́дъ не и҆на́гѡ когѡ̀: поне́же ѿ всеѧ̀ (дꙋшѝ) зако́нъ речѐ: и҆ ꙗ҆́рость є҆сте́ственнѣ дѣ́йствꙋетъ проти́вꙋ возбранѧ́ющихъ сицево́е жела́нїе, и҆ є҆ди́ное. До́брѣ ѹ҆́бѡ речѐ, ꙗ҆́кѡ бг҃ъ любы̀ є҆́сть. А҆́ще ѹ҆́бѡ сі́и трѝ си̑лы дꙋшє́вныѧ ѹ҆́зритъ бг҃ъ къ немꙋ̀ є҆ди́номꙋ и҆мꙋ́щыѧ жела́нїе, ꙗ҆́коже заповѣ́да, непремѣ́ннѡ и҆ са́мъ ꙗ҆́коже бла́гъ, не то́кмѡ лю́битъ, но и҆ всели́тсѧ и҆ похо́дитъ въ не́мъ, ꙗ҆́коже речѐ, наи́тїемъ ст҃а́гѡ дх҃а. Тѣ́ло же нево́лею и҆ не хотѧ́щее а҆́ки безслове́сное повине́тсѧ ра́зꙋмꙋ, и҆ не ктомꙋ̀ пло́ть похотствꙋ́етъ на дꙋ́хъ, ꙗ҆́коже речѐ а҆пⷭ҇лъ. Но ꙗ҆́коже со́лнце и҆ лꙋна̀ бж҃їимъ велѣ́нїемъ води́ми ѡ҆свѣща́ютъ мі́ръ, а҆́ще и҆ бездꙋ̑шна сꙋ́ть: си́це и҆ тѣ́ло хотѣ́нїемъ дꙋшѝ твори́тъ дѣла̀ свѣ́та. И҆ ꙗ҆́коже ѹ҆́бѡ со́лнце ѿ восто́ка на за́падъ на всѧ́къ де́нь проходѧ̀ твори́тъ де́нь є҆ди́нъ, и҆ без̾ негѡ̀ быва́етъ но́щь. Си́це и҆ ка́ѧждо добродѣ́тель, ю҆́же твори́тъ человѣ́къ, просвѣща́етъ дꙋ́шꙋ, и҆ без̾ сеѧ̀ стра́сть и҆ тьма̀ быва́етъ, до́ндеже па́ки добродѣ́тель стѧ́житъ, и҆ си́це прихо́дитъ свѣ́тъ. И҆ ꙗ҆́коже со́лнце ѿ кра́ѧ восто́ка начина́ѧ, да́же до дрꙋга́гѡ кра́ѧ пома́лꙋ премѣнѧ́ѧ лꙋчѝ соверша́етъ го́дъ: си́це и҆ человѣ́къ ѿ нача́ла добродѣ́телей пома́лꙋ предꙋспѣва́ѧ, безстра́стенъ быва́етъ. И҆ ꙗ҆́коже лꙋна̀ и҆сполнѧ́етсѧ и҆ ѹ҆малѧ́етсѧ чрез̾ мѣ́сѧцъ, си́це и҆ человѣ́къ по ко́ейждо добродѣ́тели ѹ҆спѣва́етъ и҆ ѹ҆малѧ́етсѧ на всѧ́къ де́нь, до́ндеже въ навыкнове́нїи бꙋ́детъ прилꙋчи́вшїѧсѧ добродѣ́тели. И҆ ѻ҆вогда̀ ѹ҆́бѡ скорби́тъ по бз҃ѣ, ѻ҆вогда́ же весели́тсѧ благодарѧ̀ бг҃ꙋ, недосто́инъ сы́й стѧжа́нїѧ добродѣ́телей. И҆ є҆гда̀ ѹ҆́бѡ па́ки просвѣща́етсѧ, є҆гда́ же ѡ҆мрача́етсѧ, до́ндеже соверши́тсѧ пꙋ́ть. И҆ ѻ҆́ва ѹ҆́бѡ возноше́нїѧ ра́ди, ѻ҆́ва же ѿча́ѧнїѧ ра́ди по смотрѣ́нїю быва́ютъ. Ꙗ҆́коже бо въ ны́нѣшнемъ вѣ́цѣ со́лнце твори́тъ премѣнє́нїѧ, и҆ лꙋна̀ ѹ҆множє́нїѧ и҆ ѹ҆малє́нїѧ. Въ бꙋ́дꙋщемъ же при́снѡ свѣ́тъ є҆́сть пра́вєднымъ, и҆ тьма̀, ѹ҆вы̀! Подѡ́бнымъ мнѣ̀ грѣ̑шнымъ: та́кѡ и҆ ны́нѣ пре́жде соверше́нныѧ любвѐ, и҆ бж҃е́ственнагѡ видѣ́нїѧ смѣ́шенны премѣ̑ны и҆́мать дꙋша̀, и҆ ѹ҆́мъ помрачє́нїѧ съ добродѣ́тельми и҆ ра́зꙋмы, до́ндеже сподо́битсѧ человѣ́къ бꙋ́дꙋщагѡ дѣ́ланїѧ соверше́нныѧ ра́ди любвѐ, є҆ѧ́же ра́ди ве́сь трꙋ́дъ быва́етъ. И҆́бо любвѐ ра́ди послꙋ́шаетъ за́повѣди сы́й въ повинове́нїи, и҆ сеѧ̀ ра́ди нестѧжа́тель быва́етъ и҆ ра́бъ, бога́тъ и҆ свобо́денъ, ꙗ҆́кѡ да попꙋ́ститъ хотѧ́щымъ и҆мѣ́ти та̑ѧ, и҆ себѐ. Подо́бнѣ и҆ постѧ́йсѧ, ꙗ҆́кѡ да и҆ні́и пита́ютсѧ ѿ стѧжа́нїѧ є҆гѡ̀, ꙗ҆̀же са́мъ хотѧ́ше ꙗ҆́сти. И҆ про́стѣ всѧ́кое дѣ́ланїе, и҆лѝ бж҃їѧ ра́ди любвѐ, и҆лѝ бли́жнѧгѡ быва́етъ: и҆ речє́ннаѧ ѹ҆́бѡ и҆ си̑мъ подѡ́бнаѧ бли́жнѧгѡ любвѐ ра́ди быва́ютъ. Бдѣ́нїе же и҆ ѱалмопѣ́нїе, и҆ є҆ли́ка такова̑ ра́ди любвѐ бж҃їѧ, томꙋ̀ сла́ва, че́сть и҆ держа́ва во вѣ́ки вѣкѡ́въ, а҆ми́нь.



<red>Б</red>ꙋ́ква <rubric class="inline">поко́й</rubric> и҆ шестоена́десѧть сло́во,

<red>Ѡ҆</red> бж҃їи ра́зꙋмѣ вкра́тцѣ.

<red>П</red>оне́же мно́зи ѻ҆тцы̀, ѡ҆ бг҃осло́вїи

<red>Р</red>еко́ша во мно́гихъ канѡ́нахъ же и҆ словесѣ́хъ.

<red>Н</red>ы́нѣ же нача́ло, благословѝ ѻ҆́тче.

<rubric>Сло́во ѕ҃і.</rubric>

<red>В</red>сѧ̑ ѹ҆́бѡ, є҆ли̑ка сотворѝ бг҃ъ, и҆́мꙋтъ нача́ло, а҆́ще же восхо́щетъ, и҆ коне́цъ: занѐ ѿ не сꙋ́щихъ бы́ша. Бг҃ъ же нижѐ нача́ло, нижѐ коне́цъ и҆́мать, подо́бнѣ и҆ совершє́нства є҆гѡ̀. Занѐ никогда́же без̾ си́хъ бѣ̀, но при́снѡ пребла́гъ є҆́сть и҆ пра́веденъ, всепремꙋ́дръ, всемогꙋ́щь, непобѣди́мь, безстра́стенъ, неѡпи́санъ, безпредѣ́ленъ, неизслѣ́димь, непостижи́мь, безконе́ченъ, присносꙋ́щенъ, несозда́нъ, непремѣ́ненъ, непрело́женъ, и҆́стиненъ, несло́женъ, неви́димь, неѡсѧ́занъ, неѡб̾ѧ́тенъ, соверше́нъ, присꙋ́щественъ, неизглаго́ланъ, неꙋдоборазꙋмѣва́емь, многоми́лостивъ, всеще́дръ, многоблагоꙋтро́бенъ, вседержи́тель, всеви́дѧщь. Не ꙗ҆́кѡ, глаго́летъ вели́кїй дїонѵ́сїй, и҆мѣ́ѧ совершє́нства, понꙋжда́етсѧ во є҆́же твори́ти ко́еждо, ꙗ҆́коже добродѣ́тельнїи. Но хотѧ̀ произво́дитъ бла́го, и҆ ꙗ҆́коже ѻ҆рꙋ̑дїѧ ѹ҆потреблѧ́етъ со вла́стїю самоизво́льнѣ. А҆́гг҃ли ѹ҆́бѡ и҆ добродѣ́тельнїи человѣ́цы по благода́ти ѿ негѡ̀ со бытїе́мъ свои́мъ и҆ добродѣ́тєли прїѧ́ша, и҆́миже подража́ѧ є҆мꙋ̀, содѣ́ѧлисѧ пра́ведни, бла́зи и҆ премꙋ́дри. И҆ ѻ҆́ви ѹ҆́бѡ, поне́же творє́нїѧ сꙋ́ть, тре́бꙋютъ по́мощи и҆ снизхожде́нїѧ, Вседержи́телѧ, без̾ негѡ́же ни добродѣ́тели нижѐ премꙋ́дрости и҆мѣ́ти мо́гꙋтъ. Занѐ тва̑ри ѹ҆добопремѣ́нны сꙋ́ть, и҆ а҆́ки совокꙋ́плєнна и҆з̾ разли́чїй нѣ́кїихъ, слѡ́жна глаго́лютсѧ. Бг҃ъ же безпло́тенъ, про́стъ, безнача́ленъ, є҆ди́нъ бг҃ъ во ѻ҆ц҃ѣ̀ и҆ сн҃ѣ и҆ ст҃ѣ́мъ дс҃ѣ, покланѧ́емь же и҆ сла́вимь ѿ всеѧ̀ тва́ри. И҆ и҆́же по подо́бїи є҆гѡ̀ бы́въ. Є҆ди́нꙋ во́лю и҆́мать, а҆ не многосло́жнꙋ, но чи́стъ и҆́мать ѹ҆́мъ, при́снѡ въ безви́днѣмъ ѹ҆пражнѧ́етсѧ: є҆ли́кѡ по себѣ̀ мо́жетъ, и҆ по смотре́нїю же низхо́дитъ нево́льнѣ ѿ безви́днагѡ къ видѣ́нїю какова́гѡлибо писа́нїѧ, и҆лѝ тва́рей. И҆ ꙗ҆́кѡ да не ѡ҆сꙋ́дитсѧ, промышлѧ́етъ ѡ҆ тѣлесѝ, не ꙗ҆́кѡ любѧ̀ сїѐ пита́ти хо́щетъ, но да не ѹ҆стро́итъ соверше́ннѡ непотре́бнымъ, и҆ сегѡ̀ ра́ди ѡ҆сꙋ́дитсѧ, ꙗ҆́коже предрече́сѧ. Ꙗ҆́коже бо ѹ҆́мъ не ѿверга́етъ страсте́й ѡ҆ себѐ, но ѹ҆потреблѧ́етъ сїѧ̑ є҆сте́ственнѣ: си́це нижѐ дꙋша̀ ѿверга́етъ тѣ́ло, но ѹ҆потреблѧ́етъ є҆го̀ на всѧ́кое дѣ́ло бла́го. И҆ ꙗ҆́коже ѹ҆́мъ, безсловє́снаѧ ѹ҆́бѡ стремлє́нїѧ страсте́й ѹ҆де́рживаѧ, ѹ҆правлѧ́етъ же кꙋ́юждо ѿ си́хъ къ бж҃е́ственной во́ли. Си́це и҆ ѹ҆́ды тѣлесѐ ѹ҆де́рживаѧ человѣ́къ є҆ди́нꙋ твори́тъ во́лю, а҆ не мнѡ́гїѧ. Ниже́ бо четы́ре стїхі̑и тѣлесѐ, и҆лѝ мнѡ́гїѧ є҆гѡ̀ ѹ҆́ды, ꙗ҆̀же хотѧ́тъ, попꙋ́ститъ твори́ти, нижѐ трѝ дꙋшє́вныѧ си̑лы неразсꙋ́днѡ и҆ неѡбꙋ́зданнѡ помышлѧ́ти, и҆лѝ и҆ двиза́ти тѣ́ло къ дѣ́ланїю, но дꙋхо́вною премꙋ́дростїю промышлѧ́ѧ, нераздѣ́льнꙋю твори́тъ трїе́хъ си́лъ во́лю. Ви́ды же сеѧ̀ премꙋ́дрости сꙋ́ть четы́ри: мꙋ́дрость, цѣломꙋ́дрїе, мꙋ́жество и҆ пра́вда, ѡ҆ ни́хже написа̀ бг҃осло́въ высоча̑йшаѧ, во хрⷭ҇тѣ̀ і҆и҃сѣ гдⷭ҇ѣ на́шемъ, є҆мꙋ́же сла́ва и҆ держа́ва во вѣ́ки, а҆ми́нь.
