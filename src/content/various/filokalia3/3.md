---
title: "Преподо́бнагѡ и҆ бг҃оно́снагѡ ѻ҆тца̀ на́шегѡ свѧщенномꙋ́ченика петра̀ дамаскина̀"
navigation:
  key: various-filokalia3-3
  title: "Преподо́бнагѡ и҆ бг҃оно́снагѡ ѻ҆тца̀ на́шегѡ свѧщенномꙋ́ченика петра̀ дамаскина̀"
  parent: various-filokalia3
  order: 3
type: "various"
---

# Преподо́бнагѡ и҆ бг҃оно́снагѡ ѻ҆тца̀ на́шегѡ свѧщенномꙋ́ченика петра̀ дамаскина̀.

<rubric>Ѡ҆ ѻ҆смѝ ѹ҆́мныхъ видѣ́нїѧхъ.</rubric>

<red>Д</red>ꙋхѡ́внаѧ же видѣ̑нїѧ, ꙗ҆́коже мню̀, ѻ҆́смь сꙋ́ть, и҆ се́дмь ны́нѣшнѧгѡ вѣ́ка, ѻ҆смо́е же є҆́сть, дѣ́ланїе бꙋ́дꙋщагѡ, ꙗ҆́коже глаго́летъ ст҃ы́й і҆саа́къ. Пе́рвое ѹ҆́бѡ є҆́сть ра́зꙋмъ, ꙗ҆́коже глаго́летъ ст҃ы́й дѡроѳе́й, скорбе́й и҆ и҆скꙋше́нїй житїѧ̀ сегѡ̀, и҆ сѣ́тꙋетъ ѡ҆ всѧ́кой тщетѣ̀, ю҆́же претерпѣ̀ є҆стество̀ человѣ́че ѿ грѣха̀.

<red>В</red>торо́е, ра́зꙋмъ свои́хъ согрѣше́нїй, и҆ благодѣѧ́нїй бж҃їихъ, ꙗ҆́коже глаго́летъ лѣ́ствичникъ, ст҃ы́й і҆саа́къ, и҆ дрꙋгі́е мно́зїи и҆з̾ ѻ҆тє́цъ.

<red>Т</red>ре́тїе, ра́зꙋмъ лю́тыхъ сꙋ́щихъ пре́жде сме́рти, и҆ по сме́рти, ꙗ҆́коже въ бж҃е́ственныхъ писа́нїѧхъ ѡ҆брѣта́етсѧ.

<red>Ч</red>етве́ртое, ѹ҆разꙋмѣ́нїе ѡ҆ житїѝ гдⷭ҇а на́шегѡ і҆и҃са хрⷭ҇та̀ въ мі́рѣ се́мъ, и҆ ѹ҆ченикѡ́въ є҆гѡ̀, и҆ про́чихъ ст҃ы́хъ, мꙋ́ченикѡвъ же и҆ преподо́бныхъ ѻ҆тє́цъ дѣла̀ и҆ словеса̀.

<red>П</red>ѧ́тое, ра́зꙋмъ є҆стества̀, и҆ и҆змѣне́нїѧ веще́й, ꙗ҆́коже глаго́лютъ ст҃і́и ѻ҆тцы̀, григо́рїй и҆ дамаски́нъ.

<red>Ш</red>есто́е, видѣ́нїе сꙋ́щихъ, си́рѣчь, ра́зꙋмъ и҆ ѹ҆разꙋмѣ́нїе чꙋ́вственныхъ созда́нїй бж҃їихъ.

<red>С</red>едмо́е, ѹ҆разꙋмѣ́нїе ѹ҆́мныхъ созда́нїй бж҃їихъ.

<red>Ѻ҆</red>смо́е, ра́зꙋмъ ѡ҆ бз҃ѣ, глаго́лемое бг҃осло́вїе.

<red>И҆</red>з̾ си́хъ ѹ҆́бѡ ѻ҆смѝ видѣ́нїй трѝ ѹ҆́бѡ подоба́ютъ дѣ́ѧтельномꙋ, да мно́гими и҆ го́рькими слеза́ми возмо́жетъ ѡ҆чи́стити дꙋ́шꙋ свою̀ ѿ всѣ́хъ страсте́й, и҆ прїи́метъ ѿ бг҃а по благода́ти, и҆ прѡ́чаѧ.

<red>П</red>ѧ́ть же ѹ҆мозри́тельномꙋ, си́рѣчь, разꙋми́тельномꙋ: за є҆́же до́брѣ храни́ти, и҆ при́снѡ твори́ти дѣѧ̑нїѧ тѣлє́снаѧ, и҆ нра́вствєннаѧ, си́рѣчь, дꙋшє́внаѧ. Ѿ ни́хже сподоблѧ́етсѧ ꙗ҆́внѣ, и҆ ѹ҆́мнѣ чꙋ̑вства си́хъ. Ѿ пе́рвагѡ бо прїе́млетъ нача́ло дѣ́ѧтельный ра́зꙋмъ: и҆ є҆ли́кѡ по семꙋ̀ прилѣжи́тъ къ дѣ́ланїю, и҆ поꙋча́етсѧ въ дае́мыхъ є҆мꙋ̀ разꙋмѣ́нїѧхъ, и҆ пред̾ꙋспѣва́етъ въ ни́хъ, до́ндеже въ навыкнове́нїе си́хъ прїи́детъ. И҆ та́кѡ са́мъ по себѣ̀ и҆́нъ ра́зꙋмъ прихо́дитъ во ѹ҆́мъ, ꙗ҆́коже и҆ прѡ́чїѧ.

<red>П</red>о да бꙋ́детъ ꙗ҆́сно глаго́лемое, ѿ ча́сти рекꙋ̀, а҆́ще и҆ не могꙋ̀ глаго́лати, ѡ҆ ко́емждо видѣ́нїи. И҆ что̀ сꙋ́ть разꙋмѣва́ємаѧ и҆ глаго́лємаѧ: Да ѡ҆брѧ́щемъ винꙋ̀ ѹ҆разꙋмѣ́ти себѐ, ка́кѡ до́лжни є҆смы̀ твори́ти, є҆гда̀ благода́ть на́чнетъ ѿверза́ти ѻ҆́чи дꙋшѝ, во є҆́же разꙋмѣва́ти, и҆ ѹ҆жаса́тисѧ ѿ разꙋмѣ́нїй, и҆ глаго́лати могꙋ́щимъ всели́ти въ на́съ стра́хъ, ꙗ҆́коже рече́сѧ, си́рѣчь, сокрꙋше́нїе дꙋшѝ.

<rubric>Нꙋ́жное показа́нїе ѡ҆ пе́рвомъ ра́зꙋмѣ, и҆ ѡ҆ то́мъ, ка́кѡ подоба́етъ начина́ти ѻ҆́ный.</rubric>

<red>П</red>е́рвый ра́зꙋмъ є҆́сть, є҆гѡ́же ра́ди да́рꙋютсѧ прѡ́чїѧ произволѧ́ющемꙋ. Сподо́бивыйсѧ ѹ҆́бѡ прїитѝ во ѻ҆́ный, си́це до́лженъ є҆́сть твори́ти. Сѣ́сти къ восто́кѡмъ, ꙗ҆́коже нѣ́когда а҆да́мъ, и҆ размышлѧ́ти та́кѡ: сѣ́де а҆да́мъ тогда̀, и҆ пла́касѧ прѧ́мѡ сла́дости раѧ̀, рꙋка́ма бїѧ̀ лицѐ, и҆ глаго́лаше: Ми́лостиве! Поми́лꙋй мѧ̀ па́дшаго. Та́кожде и҆ и҆́нъ і҆́косъ: ви́дѧ а҆да́мъ а҆́гг҃ла и҆зри́нꙋвша, и҆ затвори́вша бж҃е́ственнагѡ вертогра́да две́рь, воздохнꙋ̀ вельмѝ, и҆ глаго́ла: Ми́лостиве! Поми́лꙋй мѧ̀ па́дшаго. Пото́мъ разсмотрѧ́ѧ быва̑ющаѧ, тогда̀ начина́етъ пла́чь си́це, воздыха́ѧ ѿ всеѧ̀ дꙋшѝ, и҆ коле́блѧ главо́ю свое́ю, глаго́летъ съ болѣ́знїю се́рдца: Ѹ҆вы̀ мнѣ̀ грѣ́шномꙋ! Что̀ пострада́хъ; ѹ҆вы̀ мнѣ̀! Что̀ бѣ́хъ, и҆ что̀ содѣ́лахсѧ; ѹ҆вы̀ мнѣ̀, что̀ погꙋби́хъ, и҆ что̀ ѡ҆брѣто́хъ; Вмѣ́стѡ раѧ̀, тлѣ́нный се́й мі́ръ: вмѣ́стѡ бг҃а и҆ пребыва́нїѧ со а҆́гг҃лы, дїа́вола и҆ нечи́стыхъ де́монѡвъ: вмѣ́стѡ поко́ѧ, трꙋ́дъ: вмѣ́стѡ наслажде́нїѧ и҆ ра́дости, ско́рбь мі́ра и҆ печа́ль: вмѣ́стѡ ми́ра и҆ непреста́ннагѡ весе́лїѧ, стра́хъ и҆ приболѣ́знєнныѧ сле́зы: вмѣ́стѡ добродѣ́телей и҆ пра́вды, непра́вдꙋ и҆ грѣхѝ: вмѣ́стѡ бла́гости и҆ безстра́стїѧ, лꙋка́вство и҆ стра̑сти: вмѣ́стѡ премꙋ́дрости и҆ ѹ҆свое́нїѧ къ бг҃ꙋ, неразꙋ́мїе и҆ и҆згна́нїе: вмѣ́стѡ безпопечи́тельности и҆ свобо́ды, многопопечи́тельнꙋю жи́знь, и҆ горча́йшее ра́бство. Ѹ҆вы̀, ѹ҆вы̀! Ка́кѡ ца́рь сотворе́нъ бы́хъ, и҆ ра́бъ страстє́мъ безꙋ́мїемъ мои́мъ содѣ́лахсѧ; Ѹ҆вы̀ мнѣ̀ ѻ҆каѧ́нномꙋ! Ка́кѡ преслꙋша́нїемъ вмѣ́стѡ жи́зни, сме́рть привлеко́хъ; Ѹ҆вы̀ мнѣ̀! Ѹ҆вы̀ мнѣ̀! Что̀ претерпѣ́хъ ѻ҆каѧ́нный ѿ безꙋ́мїѧ моегѡ̀; что̀ сотворю̀; Ѿсю́дꙋ ра̑ти, и҆ ѿсю́дꙋ смꙋщє́нїѧ. Ѿсю́дꙋ болѣ̑зни, и҆ ѿсю́дꙋ и҆скꙋшє́нїѧ. Ѿсю́дꙋ бѣды̑, и҆ ѿсю́дꙋ кораблекрꙋшє́нїѧ. Ѿсю́дꙋ стра́си, и҆ ѿсю́дꙋ печа̑ли. Ѿсю́дꙋ стра̑сти, и҆ ѿсю́дꙋ грѣсѝ. Ѿсю́дꙋ го́рєсти, и҆ ѿсю́дꙋ тѣснота̀. Ѹ҆вы̀ мнѣ̀ ѻ҆каѧ́нномꙋ! Что̀ сотворю̀; ка́мѡ бѣжꙋ̀; Тѣ̑сна мѝ всѧ̑, ꙗ҆́коже глаго́летъ сꙋса́нна. Не вѣ́мъ, чегѡ̀ и҆ска́ти мѝ. А҆́ще бо жи́зни проси́ти бꙋ́дꙋ, бою́сѧ и҆скꙋше́нїй житїѧ̀, и҆ премѣ́нъ є҆гѡ̀, и҆ приключе́нїй. Ви́ждꙋ а҆́гг҃ла, сатанꙋ̀, а҆́ки денни́цꙋ пре́жде возсїѧ́вша, и҆ дїа́воломъ содѣ́лавшасѧ, и҆ глаго́лемаго. Первозда́ннаго и҆згна́нна: ка́їна братоꙋбі́йцꙋ: ханаа́на про́клѧта: содо́млѧнъ ѻ҆гнесожже́нныхъ: и҆са́ѵа ѿпа́дша, і҆и҃льтѧнъ под̾ гнѣ́вомъ сꙋ́щихъ: гїезі́а и҆ і҆ꙋ́дꙋ а҆по́стола ѿпа́дшихъ, недꙋ́говавшихъ сребролю́бїемъ: вели́каго проро́ка и҆ царѧ̀, ѡ҆ двою̀ грѣсѣ́хъ пла́чꙋща: соломѡ́на съ толи́кою премꙋ́дростїю ѿпа́дша: сꙋ́щихъ ѿ седмѝ дїа́конѡвъ и҆ четы́редесѧти мꙋ́ченикѡвъ и҆спа́дшихъ, ꙗ҆́коже глаго́летъ вели́кїй васі́лїй: ра́дꙋѧсѧ ѕлонача́льникъ восхи́ти ѿ двоюна́десѧти ѻ҆каѧ́ннаго і҆ꙋ́дꙋ, и҆з̾ є҆де́ма человѣ́ка, и҆ ѿ четы́редесѧти мꙋ́чєникъ ѿпа́дшаго: є҆го́же ѡ҆пла́киваѧ, па́ки то́йже глаго́летъ: сꙋемꙋ́дрый и҆ досто́йный пла́ча, и҆́же ѻ҆боегѡ̀ живота̀ лиши́сѧ, ѻ҆гне́мъ бо раста́ѧ, и҆ ко ѻ҆гню̀ ѿи́де неꙋгаси́момꙋ. И҆ мно́зи и҆́ны па́дшѧ, и҆́хже нѣ́сть числа̀, не то́чїю же невѣ́рныхъ, но и҆ мно́гихъ ѿ ѻ҆тє́цъ по мно́гихъ трꙋдѣ́хъ. Кто́ бо є҆́смь а҆́зъ хꙋ́ждшїй, и҆ нечꙋ́вственнѣйшїй и҆ немощнѣ́йшїй всѣ́хъ; что̀ ѹ҆́бѡ рекꙋ̀ ѡ҆ себѣ̀ само́мъ; Поне́же а҆враа́мъ нарица́етъ себѧ̀ земле́ю и҆ пе́пломъ: даві́дъ псо́мъ ѹ҆ме́ршимъ, и҆ блохо́ю во і҆и҃ли: соломѡ́нъ ѻ҆́трокомъ ма́лымъ невѣ́дꙋщимъ десна́гѡ и҆ шꙋ́ѧгѡ: трїѐ ѻ҆́троцы, стꙋ́дъ и҆ поноше́нїе бы́хомъ, глаго́лютъ: проро́къ и҆са́їа, ѻ҆каѧ́ненъ є҆́смь а҆́зъ, глаго́летъ: проро́къ а҆ввакꙋ́мъ, и҆ а҆́зъ є҆́смь ю҆́ншїй, глаго́летъ. Пе́рвый а҆по́столъ нарица́етъ себѧ̀ грѣ́шника, и҆ про́чїи всѝ глаго́лютъ ничто́же бы́ти себѐ. Что̀ ѹ҆́бѡ сотворю̀ а҆́зъ; гдѣ̀ сокры́юсѧ ѿ мно́гихъ мѝ ѕѡ́лъ; что̀ бꙋ́дꙋ, ничто́же сы́й и҆ хꙋ́ждшїй ничто́жества; И҆́бо ничто́жество не погрѣшѝ, нижѐ ѡ҆благодѣ́тельствовано бы́сть, ꙗ҆́коже а҆́зъ. Ѹ҆вы̀! Ка́кѡ и҆́мамъ соверши́ти про́чее вре́мѧ жи́зни моеѧ̀; и҆лѝ ка́кѡ возмогꙋ̀ ѹ҆бѣжа́ти сѣте́й дїа́вольскихъ; бѣ́сове безсо́нни и҆ невеще́ственнїи: сме́рть же бли́зъ є҆́сть, и҆ а҆́зъ не́мощенъ. Гдⷭ҇и, помози́ ми. Не ѡ҆ста́ви созда́нїю твоемꙋ̀ поги́бнꙋти, ꙗ҆́кѡ ты̀ пече́шисѧ ѡ҆ мнѣ̀ ѻ҆каѧ́ннѣмъ. Скажи́ ми, гдⷭ҇и, пꙋ́ть, въ ѻ҆́ньже пойдꙋ̀, ꙗ҆́кѡ къ тебѣ̀ взѧ́хъ дꙋ́шꙋ мою̀. Не ѡ҆ста́ви менѐ, гдⷭ҇и бж҃е мо́й, не ѿстꙋпѝ ѿ менѐ: Вонмѝ въ по́мощь мою̀, гдⷭ҇и спасе́нїѧ моегѡ̀. И҆ си́це сокрꙋши́тсѧ дꙋша̀ въ таковы́хъ глаго́лѣхъ, а҆́ще хотѧ̀ ѿ ча́сти чꙋ́вство и҆́мать. Пребыва́ющꙋ же є҆мꙋ̀ въ си́хъ, и҆ навы́кшꙋ стра́хꙋ бж҃їю, начина́етъ ѹ҆́мъ разꙋмѣва́ти и҆ разсмотрѧ́ти словеса̀ втора́гѡ видѣ́нїѧ, и҆̀же сꙋ́ть сїѧ̑.

<rubric>Ѡ҆ второ́мъ видѣ́нїи.</rubric>

<red>Ѹ҆</red>вы̀ мнѣ̀ ѻ҆каѧ́нномꙋ! Что̀ сотворю̀; что̀ бꙋ́дꙋ; Мно́гѡ согрѣши́хъ: мно́гѡ ѡ҆благодѣ́тельствованъ бы́хъ: мно́гѡ немощствꙋ́ю. И҆скꙋшє́нїѧ мнѡ́га, ѹ҆ны́нїе ѡ҆бдержи́тъ мѧ̀. Забве́нїе помрача́етъ мѧ̀, и҆ не попꙋска́етъ мѧ̀ зрѣ́ти себѐ, и҆ мно́жество ѕѡ́лъ мои́хъ. Невѣ́дѣнїе ѕло̀, престꙋпле́нїе въ ра́зꙋмѣ го́рше. Добродѣ́тель неꙋдобьсоверша́ема. Стра̑сти мно́зи, де́мѡни лꙋка́ви, грѣ́хъ ѹ҆до́бенъ, сме́рть бли́зъ, словоиспыта́нїе го́рько. Ѹ҆вы̀ мѝ! Что̀ сотворю̀; ка́мѡ бѣжꙋ̀ ѿ себѐ; Поне́же а҆́зъ є҆́смь вина̀ поги́бели моеѧ̀: самовла́стїемъ бо почте́нъ бы́хъ, и҆ никто́же мѧ̀ мо́жетъ нꙋ́дити. А҆́зъ ѹ҆́бѡ согрѣши́хъ, и҆ при́снѡ согрѣша́ю, и҆ нерадѣ́ю ѡ҆ всѧ́комъ дѣ́лѣ бла́зѣ, нꙋ́дѧщагѡ же не ѡ҆брѣта́етсѧ: кого̀ ѹ҆̀бо и҆́мамъ ѡ҆бвини́ти; бг҃ъ бла́гъ и҆ человѣколюби́въ, жела́ѧ при́снѡ моегѡ̀ къ немꙋ̀ ѡ҆браще́нїѧ и҆ покаѧ́нїѧ. А҆́гг҃ли лю́бѧтъ мѧ̀, и҆ хранѧ́тъ. Человѣ́цы та́кожде предспѣ́ѧнїѧ моегѡ̀ хотѧ́тъ: де́мѡни не мо́гꙋтъ нꙋ́дити никогѡ́же не хотѧ́ща поги́бнꙋти, и҆лѝ нерадѣ́нїемъ, и҆лѝ ѿча́ѧнїемъ. Кто̀ ѹ҆̀бо вино́венъ є҆́сть, то́чїю са́мъ а҆́зъ ѻ҆каѧ́нный; Сѐ ма́лѡ позна́хъ, ꙗ҆́кѡ погиба́етъ дꙋша̀ моѧ̀: и҆ не хощꙋ̀ нача́ла благоче́стїю положи́ти. Чесѡ̀ ра́ди дꙋша̀ моѧ̀ неради́ши ѡ҆ себѣ̀; чесѡ̀ ра́ди не срамлѧ́ешисѧ пред̾ бг҃омъ и҆ а҆́гг҃лами є҆гѡ̀ согрѣша́ющи, ꙗ҆́коже стыди́шисѧ человѣ́кѡвъ; Ѹ҆вы̀ мѝ ѻ҆каѧ́нномꙋ, ѹ҆вы̀ мнѣ̀, ѹ҆вы̀ мнѣ̀! Занѐ ни ꙗ҆́коже человѣ́ка стыждꙋ́сѧ творца̀ моегѡ̀ и҆ влады́ки. Пред̾ є҆ди́нѣмъ бо человѣ́комъ не могꙋ̀ согрѣша́ти, но всѧ́кꙋ хи́трость творю̀, да покажꙋ̀ себѧ̀ праводѣ́ющимъ. Но стоѧ̀ пред̾ бг҃омъ, лꙋка̑ваѧ помышлѧ́ю, и҆ глаго́лати многа́жды не стыждꙋ́сѧ. Ѽ безꙋ́мїѧ моегѡ̀! ѕло́е творѧ́й бг҃а ви́дѧщаго є҆̀, не бою́сѧ: и҆ не могꙋ̀ є҆ди́номꙋ человѣ́кꙋ глаго́лати ꙗ҆̀же ѡ҆ мнѣ̀ ко и҆справле́нїю. Ѹ҆вы̀ мнѣ̀! Ѹ҆вы̀ мнѣ̀! Ꙗ҆́кѡ мꙋ́кꙋ вѣ́мъ, ка́ѧтисѧ же не хощꙋ̀. Небе́сное ца́рствїе люблю̀, а҆ добродѣ́тели не стѧжа́хъ: бг҃а бы́ти вѣ́рꙋю, а҆ за́пѡвѣди є҆гѡ̀ при́снѡ престꙋпа́ю: дїа́вола ненави́жꙋ, а҆ ѹ҆гѡ́днаѧ є҆мꙋ̀ твори́ти не престаю̀. А҆́ще молю́сѧ, нерадѣ́ю, и҆ ꙗ҆́кѡ нечꙋ́вственный пребыва́ю. А҆́ще пощꙋ́сѧ, возношꙋ́сѧ, и҆ бо́лѣе ѡ҆сꙋжда́юсѧ. А҆́ще бдю̀, мню́сѧ нѣ́что твори́ти, да нижѐ сїѐ поле́зно бꙋ́детъ. А҆́ще чтꙋ̀, є҆ди́но ѿ двою̀ ѕѡ́лъ творѧ̀ нечꙋ́вственный пребыва́ю. И҆лѝ многоꙋче́нїѧ ра́ди и҆ тщесла́вїѧ сїѐ творю̀, и҆ бо́лѣе помрача́юсѧ, и҆лѝ вѣ́дый, и҆ не творѧ́й бо́лѣе, ѡ҆сꙋжда́юсѧ. А҆́ще же дѣ́йствомъ по благода́ти бж҃їей согрѣша́ти и҆ престаю̀, но сло́вомъ согрѣша́ти при́снѡ не престаю̀: а҆́ще же и҆ ѿ сегѡ̀ благода́ть покры́етъ мѧ̀, по́мыслы бг҃а всегда̀ прогнѣвлѧ́ю ѻ҆каѧ́нный. Ѹ҆вы̀! Ѹ҆вы̀! Что̀ сотворю̀; Ка́мѡ ни грѧдꙋ̀, грѣхѝ ѡ҆брѣта́ю. Повсю́дꙋ де́мѡни. Ѿча́ѧнїе го́рше всегѡ̀: а҆́зъ бг҃а прогнѣ́вахъ, а҆́гг҃лы та́кожде ѡ҆печа́лихъ, человѣ́ки мно́гажды повреди́хъ и҆ соблазни́хъ.

<red>Х</red>отѣ́хъ слеза́ми ѿмы́ти рꙋкописа́нїе согрѣше́нїй мои́хъ, гдⷭ҇и, и҆ про́чее живота̀ моегѡ̀ покаѧ́нїемъ бл҃гоꙋгоди́ти тебѣ̀, но вра́гъ мѧ̀ и҆скꙋша́етъ, и҆ бо́ретъ дꙋ́шꙋ мою̀: гдⷭ҇и, пре́жде да́же до конца̀ не поги́бнꙋ, спаси́ мѧ.

<red>С</red>огрѣши́хъ тебѣ̀, сп҃се, ꙗ҆́коже блꙋ́дный сы́нъ, прїимѝ ѻ҆́ч҃е ка́ющагосѧ, и҆ поми́лꙋй мѧ̀ бж҃е.

<red>В</red>опїю́ ти, хрⷭ҇тѐ сп҃се, мытаре́вымъ гла́сомъ: ѡ҆чи́сти мѧ̀, ꙗ҆́коже ѻ҆́наго, и҆ поми́лꙋй мѧ̀ бж҃е.

<red>Ч</red>то̀ ѹ҆̀бо бꙋ́детъ въ послѣ̑днїѧ, и҆лѝ что̀ бꙋ́дꙋщее; Ѹ҆вы̀ мѝ ѻ҆каѧ́нномꙋ, ѹ҆вы̀ мнѣ̀! Кто̀ да́стъ главѣ̀ мое́й во́дꙋ; и҆лѝ ѻ҆чи́ма мои́ма и҆сто́чникъ сле́зъ; кто́ мѧ ѡ҆пла́кати возмо́жетъ досто́йнѡ; Поне́же а҆́зъ сегѡ̀ сотвори́ти не могꙋ̀. Прїиди́те го́ры, покры́йте мѧ̀ ѻ҆каѧ́ннаго. Го́ре, го́ре! Что̀ и҆́мамъ рещѝ; ѽ коли̑каѧ бла̑га сотвори́ ми бг҃ъ, ꙗ҆̀же ѻ҆́нъ є҆ди́нъ вѣ́сть, и҆ коли̑каѧ ѕла̑ неразꙋ́мїе моѐ показа̀! Сло́вомъ, дѣ́ломъ и҆ мы́слїю всегда̀ прогнѣвлѧ́ю моего̀ бл҃годѣ́телѧ. И҆ коли́кѡ ѻ҆́нъ долготерпи́тъ, толи́кѡ ꙗ҆̀ нерадѣ́ю ѻ҆каѧ́нный, и҆ нечꙋ́вственнѣйшїй сы́й бездꙋ́шныхъ ка́меней. Ѻ҆ба́че не ѿчаѧва́юсѧ, но познаю̀ твоѐ человѣколю́бїе.

<red>П</red>окаѧ́нїѧ не стѧжа́хъ, но нижѐ па́ки сле́зъ: сегѡ̀ ра́ди молю́ тѧ, сп҃се, пре́жде конца̀ ѡ҆брати́ти, и҆ да́ти мѝ покаѧ́нїе, ꙗ҆́кѡ да и҆зба́влюсѧ ѿ мꙋ́ки.

<red>Г</red>дⷭ҇и бж҃е мо́й! Не ѡ҆ста́ви менѐ: ничто́же бо є҆́смь пред̾ тобо́ю, но грѣ́шенъ ве́сь, и҆ гдѣ̀ ѹ҆́бѡ ѡ҆брѧ́щꙋ чꙋ́вство мно́гихъ мои́хъ ѕѡ́лъ; са́мо бо сїѐ, є҆́же не твори́ти мѝ, ве́лїе є҆́сть ѡ҆сꙋжде́нїе. Менѐ ра́ди не́бо и҆ землѧ̀, менѐ ра́ди четы́ре стїхі̑и, и҆ и҆зъ ни́хъ быва̑ющаѧ, ꙗ҆́коже глаго́летъ бг҃осло́въ. Прѡ́чаѧ же ѹ҆молчꙋ̀, ꙗ҆́кѡ нѣ́смь досто́инъ глаго́лати что̀, ѿ мно́жества ѕѡ́лъ мои́хъ. Безмѣ̑рнаѧ бо мнѣ̀ бы̑вшаѧ благодѣѧ̑нїѧ, кто̀ мо́жетъ ѹ҆разꙋмѣ́ти, а҆́ще и҆ а҆́гг҃льскїй ѹ҆́мъ и҆мѣ́ти сподо́битсѧ; Но за непокаѧ́нный мо́й нра́въ, ѿ всѣ́хъ и҆́мамъ и҆спа́сти ѻ҆каѧ́нный. И҆ та́кѡ сїѧ̑ размышлѧ́ѧ, прихо́дитъ по нѣ́коемъ вре́мени въ тре́тїй ра́зꙋмъ, и҆ при́снѡ пла́чѧ глаго́летъ.

<rubric>Ѡ҆ тре́тїемъ видѣ́нїи.</rubric>

<red>Ѹ҆</red>вы̀ мнѣ̀! Ꙗ҆ко́въ по́двигъ и҆́мать дꙋша̀, разлꙋча́ющисѧ ѿ тѣлесѝ! Ѹ҆вы̀, тогда̀ коли́кѡ слези́тъ, и҆ никто́же ми́лꙋѧй ю҆̀! Ко а҆́гг҃лѡмъ ѻ҆́чи возводѧ́щи, тще́тнѡ мо́литсѧ, къ человѣ́кѡмъ рꙋ́цѣ простира́ющи, не и҆́мать помога́ющагѡ.

<red>П</red>ла́чꙋ и҆ рыда́ю, є҆гда̀ помышлѧ́ю сме́рть, и҆ ви́ждꙋ во гробѣ́хъ лежа́щꙋю, по ѡ҆́бразꙋ бж҃їю созда́ннꙋю на́шꙋ красотꙋ̀, без̾ѡбра́знꙋ, безсла́внꙋ, не и҆мꙋ́щꙋю ви́да. Ѽ чꙋдесѐ! Что̀ сїѐ є҆́же ѡ҆ на́съ бы́сть та́инство; ка́кѡ преда́хомсѧ тлѣ́нїю; ка́кѡ сопрѧго́хомсѧ сме́рти; Вои́стиннꙋ бг҃а повелѣ́нїемъ, ꙗ҆́коже пи́сано є҆́сть. Ѹ҆вы̀! Ѹ҆вы̀! Что̀ ѹ҆̀бо и҆́мамъ твори́ти всеѻкаѧ́нный во вре́мѧ сме́рти, є҆гда̀ де́мѡни ѡ҆крꙋжа́тъ ѻ҆каѧ́ннꙋю мою̀ дꙋ́шꙋ, держа́ще напи́саннѣ содѣ̑ѧннаѧ мно́ю ѕла̑ѧ, въ вѣ́дѣнїи и҆ не въ вѣ́дѣнїи, сло́вомъ, дѣ́ломъ и҆ помышле́нїемъ, и҆стѧзꙋ́юще ѿ менѐ ѿвѣ́та во всѣ́хъ си́хъ; Но ѹ҆вы̀ мнѣ̀! Ꙗ҆́кѡ и҆ кромѣ̀ грѣха̀, вельмѝ ѡ҆сꙋжде́нъ є҆́смь за за́пѡвѣди, и҆́хже не сохрани́хъ, и҆ досто́йнѣ.

<red>Ѽ</red> ѻ҆каѧ́ннаѧ дꙋшѐ моѧ̀! Рцы́ ми ны́нѣ, гдѣ̀ сꙋ́ть ѡ҆бѣ́ты креще́нїѧ; гдѣ̀ сочета́нїе со хрⷭ҇то́мъ, и҆ ѿрица́нїе сатаны̀; гдѣ̀ хране́нїе за́повѣдей бж҃їихъ; гдѣ̀ подража́нїе хрⷭ҇тꙋ̀ тѣле́сными и҆ дꙋше́вными добродѣ́тели, и҆́хже ра́ди хрїстїа́ниномъ нареко́хсѧ, и҆ ѡ҆бѣща́нїе и҆́ноческагѡ ѡ҆́браза; А҆́ще же не́мощїю тѣле́сною ѡ҆правда́ешисѧ: гдѣ̀ вѣ́ра, всѧ́кое попече́нїе на бг҃а возлага́ющаѧ, є҆́юже и҆ го́ры преставлѧ́ти возмогла́ бы є҆сѝ, а҆́ще ꙗ҆́кѡ зерно̀ горꙋ́шно стѧжа́ла бы ю҆̀; гдѣ̀ соверше́нное покаѧ́нїе, ѹ҆далѧ́ющеесѧ ѿ всѧ́кагѡ дѣ́ла и҆ сло́ва лꙋка́ва; Гдѣ̀ сокрꙋше́нїе дꙋшѝ, и҆ соверше́ннѣйшїй пла́чь, кро́тость, ми́лость, чистота̀ се́рдца ѿ лꙋка́выхъ помыслѡ́въ; Соверше́нное воздержа́нїе, ѹ҆де́рживающее всѧ́къ ѹ҆́дъ тѣлесѝ, и҆ всѧ́ко разꙋмѣ́нїе, и҆ хотѣ́нїе недви́жимо, кромѣ̀ нꙋ́жнагѡ ѹ҆потребле́нїѧ ко спасе́нїю дꙋшѝ и҆лѝ тѣле́снѣй жи́зни; гдѣ̀ терпѣ́нїе сносѧ́щее многоразли̑чныѧ скѡ́рби, ца́рствїѧ ра́ди небе́снагѡ, є҆́же ѡ҆ все́мъ благодаре́нїе; непреста́ннаѧ моли́тва; попече́нїе ѡ҆ сме́рти; сле́зы сѣ́тованїѧ, а҆́ще въ любо́вныѧ не дости́гла є҆сѝ; мꙋ́дрость по бз҃ѣ, хранѧ́щаѧ дꙋ́шꙋ ѿ сѣ́тей вра́жїихъ и҆ сꙋпоста́тъ; цѣломꙋ́дрїе, ѹ҆далѧ́ющеесѧ ѿ всегѡ̀, не по бз҃ѣ быва́емагѡ, и҆лѝ во́лею помышлѧ́емагѡ; мꙋ́жество претерпѣва́ющее ѕла̑ѧ, и҆ дерза́ющее проти́вꙋ врагѡ́въ ѹ҆пова́нїемъ; пра́вда, воздаю́щаѧ коемꙋ́ждо ра́вное; смиренномꙋ́дрїе, вѣ́дающее свою̀ не́мощь, и҆ неразꙋ́мїе, и҆ бж҃їе человѣколю́бїе, и҆́мже и҆зба́витисѧ возмогла́ бы є҆сѝ ѿ всѣ́хъ ко́зней вра́жїихъ; гдѣ̀, безстра́стїе и҆ соверше́нна любы̀; ми́ръ, превосходѧ́щъ всѧ́къ ѹ҆́мъ, є҆гѡ́же ра́ди сы́номъ бж҃їимъ наре́ксѧ бы́хъ; Сїѧ̑ во всѧ̑ и҆ без̾ тѣле́сныѧ крѣ́пости, хотѧ́щїй и҆мѣ́ти мо́жетъ ѿ є҆ди́нагѡ произволе́нїѧ. Что̀ ѹ҆́бѡ и҆́мамъ рещѝ на сїѐ; что̀ и҆́мамъ сотвори́ти ѻ҆каѧ́нный; Занѐ вма́лѣ страшꙋ́сѧ за неизвѣще́нїе: занѐ соверше́ннѣ вознерадѣ́хъ ѡ҆ до́лжныхъ ѿ менѐ по возмо́жности сотвори́тисѧ, во а҆́дѣ и҆́мамъ бы́ти, ꙗ҆́коже глаго́летъ вели́кїй а҆ѳана́сїй. Ѽле ѻ҆каѧ́нства моегѡ̀! Что̀ себѣ̀ самомꙋ̀ нанесо́хъ, не то́чїю тѣ́ми, ꙗ҆̀же согрѣши́хъ, но па́че тѣ́ми, ѡ҆ ни́хже пока́ѧтисѧ не восхотѣ́хъ. А҆́ще бы бо раска́ѧлсѧ бы́хъ, ꙗ҆́коже блꙋ́дный, прїѧ́лъ бы моѐ ѡ҆браще́нїе чадолюби́вый ѻ҆ц҃ъ: и҆ а҆́ще бы благоразꙋ́менъ содѣ́лалсѧ бы́хъ, ꙗ҆́коже мыта́рь, себѐ є҆ди́наго, а҆ не и҆на́го кого̀ ѡ҆сꙋжда́ѧ: и҆ а҆́зъ бы ѡ҆ставле́нїе грѣхѡ́въ ѿ бг҃а прїѧ́лъ бы́хъ. Па́че же, а҆́ще бы ѿ всеѧ̀ дꙋшѝ, ꙗ҆́коже ѻ҆́ный помоли́лсѧ бы́хъ. Ны́нѣ же, занѐ не ѹ҆̀ такова̀ созерца́ю себѐ: сегѡ̀ ра́ди страшꙋ́сѧ во а҆́дѣ съ де́мѡнами пребыва́нїѧ, и҆ бꙋ́дꙋщагѡ сꙋда̀. Ꙗ҆́кѡ та́мѡ є҆́сть рѣка̀ ѻ҆́гненнаѧ, престо́ли же, и҆ кни́ги разве́рсты: а҆́гг҃ли предше́ствꙋютъ, всѧ́ко є҆стество̀ человѣ́че предстои́тъ, всѧ̑ на̑га и҆ ꙗ҆влє́нна пред̾ стра́шнымъ и҆ пра́веднымъ сꙋдїе́ю.

<red>Ѹ҆</red>вы̀ мнѣ̀! Ка́кѡ стерпѣ́ти и҆́мамъ ѡ҆бличе́нїе и҆ негодова́нїе стра́шнагѡ и҆ неꙋмы́тнагѡ сꙋдїѝ, стече́нїе безчи́сленныхъ а҆́гг҃лъ, и҆ и҆стѧза́нїе съ стра́шнымъ преще́нїемъ, и҆зрече́нїе не и҆мꙋ́щее премѣ́ны, непреста́нный пла́чь, безполє́зныѧ сле́зы, неѡсвѧща́емꙋю тьмꙋ̀, и҆ неꙋсы́пный че́рвь, неꙋгаси́мый ѻ҆́гнь, и҆ многоразли̑чныѧ мꙋ̑ки, ѿпаде́нїе ѿ ца́рствїѧ, и҆ разлꙋче́нїе со ст҃ы́ми, ѹ҆дале́нїе ѿ а҆́гг҃лъ, и҆ ѿчꙋжде́нїе бг҃а, малодꙋ́шїе, и҆ вѣ́чнꙋю сме́рть: стра́хъ, болѣ́знь, печа́ль и҆ стꙋ́дъ, и҆ мꙋче́нїе со́вѣсти; Ѹ҆вы̀ мнѣ̀ грѣ́шномꙋ! Что̀ пострада́хъ; чесѡ̀ ра́ди ѕлѣ̀ погиба́ю; И҆́мамъ є҆щѐ вре́мѧ покаѧ́нїѧ. Влⷣко призыва́етъ мѧ̀, и҆ а҆́зъ ли ѿмета́юсѧ; Доко́лѣ дꙋша̀ моѧ̀ пребыва́еши въ согрѣше́нїѧхъ; доко́лѣ прїе́млеши ѿложе́нїе покаѧ́нїѧ; прїимѝ во ѹ҆́мъ бꙋ́дꙋщїй сꙋ́дъ. Возопі́й ко хрⷭ҇тꙋ̀ бг҃ꙋ: Сердцевѣ́дче! Согрѣши́хъ, пре́жде да́же не ѡ҆сꙋ́диши менѐ, поми́лꙋй мѧ̀. На стра́шнѣмъ, хрⷭ҇тѐ, твое́мъ прише́ствїи, да не ѹ҆слы́шимъ: не вѣ́мъ ва́съ. Ѹ҆пова́нїе бо на тѧ̀, сп҃се, возложи́хомъ: а҆́ще за́пѡвѣди твоѧ̑ и҆ не твори́мъ нерадѣ́нїемъ на́шимъ. Но мо́лимъ поми́ловати дꙋ́шы на́шѧ. Ѹ҆вы̀ мѝ, гдⷭ҇и! Ꙗ҆́кѡ ѡ҆печа́лихъ тѧ̀, и҆ не возчꙋ́вствовахъ. Но сѐ благода́ть твоѧ̀ сотвори́ мѧ ѡ҆щꙋти́ти ма́лѡ, тѣ́мже и҆ недоꙋмѣва́ю ѻ҆каѧ́нный. Вострепета́ бо ѻ҆каѧ́ннаѧ дꙋша̀ моѧ̀. Но ѹ҆́бѡ и҆́мамъ ли пожи́ти ма́лѡ, во є҆́же пла́кати го́рькѡ, и҆ ѡ҆мы́ти ѡ҆скверне́ннꙋю пло́ть мою̀ и҆ дꙋ́шꙋ; И҆лѝ па́ки є҆ди́нъ ча́съ пла́кавъ, а҆́бїе преста́нꙋ не чꙋ́вствꙋѧ ꙗ҆́коже и҆ при́снѡ, что̀ ѹ҆́бѡ сотвори́въ ѡ҆брѧ́щꙋ непреста́ннꙋ болѣ́знь дꙋшѝ; Пости́тисѧ ли и҆́мамъ и҆ бдѣ́ти; Но без̾ смире́нїѧ ничто́же по́льзꙋюсѧ. Пою́ ли є҆ди́нѣми ѹ҆сты̀, и҆лѝ чтꙋ̀; Но стра̑сти помрачи́ша мѝ ѹ҆́мъ, и҆ не могꙋ̀ пости́гнꙋти си́лы глаго́лемыхъ. Припа́даю ли прилѣ́жнѡ къ тебѣ̀, пода́телю бла̑гъ; Но не и҆́мамъ дерзнове́нїѧ. Ѿча́ѧнна мѝ є҆́сть жи́знь, погꙋби́хъ дꙋ́шꙋ мою̀. Гдⷭ҇и! Помозѝ мѝ: и҆ ꙗ҆́кѡ мытарѧ̀ прїими́ мѧ. Ꙗ҆́коже бо блꙋ́дный согрѣши́хъ на не́бо и҆ пред̾ тобо́ю, и҆ ꙗ҆́коже блꙋдни́ца пла́чꙋщаѧ, ѡ҆ не́йже рече́сѧ: ѿча́ѧннаѧ житїѧ̀ ра́ди, и҆ ѹ҆вѣ́дѣннаѧ нра́ва ра́ди, мѵ́ра носѧ́щаѧ пристꙋпѝ къ тебѣ̀, вопїю́щи: не ѿве́ржи менѐ блꙋ́днꙋю, рожде́йсѧ ѿ дв҃ы: не пре́зри сле́зъ мои́хъ, ра́досте а҆́гг҃лѡвъ, но прїими́ мѧ ка́ющꙋюсѧ, ю҆́же не ѿри́нꙋлъ є҆сѝ, гдⷭ҇и, вели́кїѧ ра́ди твоеѧ̀ ми́лости. Занѐ и҆ а҆́зъ ѻ҆каѧ́нный ѿча́ѧнъ є҆́смь мно́гихъ ра́ди грѣхѡ́въ мои́хъ, позна́нъ же бы́въ неизрече́ннагѡ ра́ди человѣколю́бїѧ твоегѡ̀, и҆ неизмѣ́римыѧ пꙋчи́ны щедро́тъ твои́хъ, въ ню́же пове́рглъ є҆сѝ ѿча́ѧнїе дꙋшѝ моеѧ̀, дерза́ю собира́ти ѹ҆́мъ мо́й во ст҃ꙋ́ю па́мѧть твою̀, и҆ востаѧ̀ понѐ є҆ди́но моле́нїе со стра́хомъ и҆ тре́петомъ мно́гимъ сотворю̀, да сподо́блюсѧ и҆ а҆́зъ недосто́йный ра́бъ тво́й бы́ти, и҆ и҆мѣ́ти по благода́ти ѹ҆́мъ безви́денъ, невоѡбрази́теленъ, и҆ неѡбразови́денъ, и҆ невеще́ственъ, тебѣ̀ є҆ди́номꙋ бг҃ꙋ, и҆ творцꙋ̀ всѧ́ческихъ припа́дати, ꙗ҆́коже нѣ́когда данїи́лъ пред̾ а҆́гг҃ломъ твои́мъ на колѣ́нꙋ и҆ дла́нѣхъ рꙋ́къ: и҆ пе́рвѣе благодаре́нїе, пото́мъ и҆сповѣ́данїе приноси́ти пред̾ тобо́ю, и҆ та́кѡ всест҃ꙋ́ю твою̀ во́лю проси́ти начина́ю ѻ҆каѧ́нный а҆́зъ, благодаре́нїе тебѣ̀ воздаѧ̀ ѡ҆ всѣ́хъ благи́хъ, и҆́хже сподоби́лъ мѧ̀ є҆сѝ, пе́рсть, пра́хъ, пе́пелъ. И҆ ꙗ҆́кѡ ѹ҆мо́мъ є҆ди́нѣмъ сподо́бихсѧ предста́ти тебѣ̀ земны́й ве́сь, и҆ ꙗ҆́коже мнѧ́сѧ ви́димь бы́ти тобо́ю, ѿ всеѧ̀ дꙋшѝ вопїю̀ и҆ глаго́лю: влⷣко многоми́лостиве! Благодарю̀ тѧ̀, сла́влю тѧ̀, пою́ тѧ, и҆ поклонѧ́юсѧ тебѣ̀, ꙗ҆́кѡ сподо́билъ мѧ̀ є҆сѝ недосто́йнаго въ ча́съ се́й благодари́ти тебѣ̀, всѧ́чески слꙋ́хъ и҆мѣ́ти ѡ҆ нѣ́кїихъ чꙋдесѣ́хъ и҆ благодѣѧ́нїѧхъ твои́хъ, ꙗ҆̀же сотвори́лъ є҆сѝ и҆ твори́ши на́съ ра́ди по благода́ти, дꙋшє́внаѧ же и҆ тѣлє́снаѧ, безконє́чнаѧ же и҆ неизслѣ̑димаѧ, ꙗ҆́внѣ и҆ неизвѣ́стнѣ, ꙗ҆̀же вѣ́мы, и҆ ꙗ҆̀же невѣ́мы. И҆сповѣ́даю благода́ть, не скрыва́ю благодѣѧ́нїй, проповѣ́даю ми́лѡсти. И҆сповѣ́мсѧ тебѣ̀, гдⷭ҇и, всѣ́мъ се́рдцемъ мои́мъ, и҆ просла́влю и҆́мѧ твоѐ во вѣ́ки, ꙗ҆́кѡ ми́лость твоѧ̀ ве́лїѧ на мнѣ̀, и҆ неизрече́ннѡ снисхожде́нїе и҆ долготерпѣ́нїе ѡ҆ мно́жествѣ беззако́нїй и҆ согрѣше́нїй мои́хъ, нече́стїй и҆ лꙋка́вствїй, ꙗ҆̀же сотвори́хъ, и҆ творю̀ при́снѡ, и҆ ꙗ҆̀же и҆мѣ́лъ бы́хъ сотвори́ти. Ѿ ни́хже мѧ̀ и҆зба́вила є҆́сть благода́ть твоѧ̀, ѡ҆ сꙋ́щихъ въ вѣ́дѣнїи и҆ не въ вѣ́дѣнїи, сло́вомъ, и҆ дѣ́ломъ и҆ помышле́нїемъ, ꙗ҆́же вѣ́си сердцевѣ́дче гдⷭ҇и, ѿ рожде́нїѧ моегѡ̀, до конца̀ жи́зни моеѧ̀, ѡ҆ ни́хже дерза́ю всеѻкаѧ́нный и҆сповѣ́данїе сотвори́ти пред̾ тобо́ю. Согрѣши́хъ, беззако́нновахъ, нече́ствовахъ, и҆ лꙋка́вое пред̾ тобо́ю сотвори́хъ, и҆ нѣ́смь досто́инъ воззрѣ́ти, и҆ ви́дѣти высотꙋ̀ небе́снꙋю: но дерза́ѧ на неизрече́нное твоѐ человѣколю́бїе: и҆ па́че ѹ҆ма̀ бла́гость и҆ милосе́рдїе твоѐ, припа́даѧ молю́сѧ тѝ: поми́лꙋй мѧ̀, гдⷭ҇и, ꙗ҆́кѡ не́мощенъ є҆́смь, и҆ прости́ ми мно́жество ѕѡ́лъ мои́хъ, и҆ не попꙋстѝ менѐ ктомꙋ̀ согрѣша́ти, и҆лѝ заблꙋжда́ти ѿ пра́вагѡ пꙋтѝ твоегѡ̀, нижѐ ѡ҆скорби́ти, и҆лѝ ѡ҆печа́лити кого̀: но ѡ҆бꙋзда́й всѧ́кꙋ мою̀ ѕло́бꙋ, и҆ лꙋка́вый ѻ҆бы́чай, и҆ безслове́сное стремле́нїе дꙋшѝ и҆ тѣ́ла, и҆ ꙗ҆́рости, и҆ похотѣ́нїѧ, и҆ наꙋчи́ мѧ твори́ти во́лю твою̀. Поми́лꙋй бра́тїю и҆ ѻ҆тцы̀ моѧ̑, и҆ всѧ̑ повсю́дꙋ и҆́ноки же и҆ і҆ере́и, роди́тели моѧ̑: бра́тїю же и҆ сро́дники: слꙋжа́щыѧ на́мъ, и҆ слꙋжи́вшыѧ, молѧ́щыѧсѧ, и҆ заповѣ́давшыѧ на́мъ моли́тисѧ ѡ҆ ни́хъ: ненави́дѧщыѧ и҆ лю́бѧщыѧ на́съ, и҆̀хже ѡ҆скорби́хъ, и҆лѝ ѡ҆печа́лихъ, сїѧ̑ мѝ нѣ́когда сотвори́вшыѧ: и҆лѝ сотвори́ти и҆мꙋ́щыѧ, и҆ всѣ́хъ вѣ́рꙋющихъ въ тѧ̀. И҆ простѝ на́мъ всѧ́ко согрѣше́нїе, во́льное же и҆ нево́льное, и҆ соблюдѝ на́шꙋ жи́знь и҆ и҆схо́дъ и҆з̾ мі́ра сегѡ̀ ѿ нечи́стыхъ дꙋхѡ́въ, и҆ ѿ всѧ́кагѡ и҆скꙋше́нїѧ, и҆ всѧ́кагѡ грѣха̀ и҆ лꙋка́вства, мнѣ́нїѧ же и҆ ѿча́ѧнїѧ, невѣ́рїѧ же и҆ безꙋ́мїѧ, возноше́нїѧ и҆ боѧ́зни, пре́лести и҆ мꙋчи́тельства, краде́нїѧ же и҆ сѣ́ти дїа́вольстѣй. И҆ да́рꙋй полє́знаѧ дꙋша́мъ на́шымъ въ ны́нѣшнемъ вѣ́цѣ и҆ бꙋ́дꙋщемъ, ꙗ҆́коже благоволи́тъ человѣколю́бїе твоѐ. И҆ ѹ҆поко́й пре́жде ѿше́дшыѧ ѻ҆тцы̀ и҆ бра́тїю на́шꙋ, и҆ моли́твами всѣ́хъ ѹ҆ще́дри ѻ҆каѧ́нство моѐ, ѹ҆милосе́рдисѧ ѡ҆ мое́й поги́бели. Ви́ждь во все́мъ соболѣ́знованїе моѐ: и҆спра́ви житїѐ моѐ, ѹ҆пра́ви жи́знь мою̀ и҆ коне́цъ въ мі́рѣ: и҆ сотвори́ мѧ, ꙗ҆кова̀ хо́щеши, и҆ ꙗ҆́коже хо́щеши, а҆́ще хощꙋ̀: а҆́ще не хощꙋ̀, то́чїю да не ѿлꙋче́нъ бꙋ́дꙋ стоѧ́нїѧ ѡ҆деснꙋ́ю тебѐ въ де́нь сꙋ́дный, гдⷭ҇и і҆и҃се хрⷭ҇тѐ бж҃е мо́й, а҆́ще и҆ послѣ́днїй є҆́смь и҆з̾ всѣ́хъ спаса́ющихсѧ ра̑бъ твои́хъ. И҆ ѹ҆мирѝ мі́ръ тво́й, и҆ поми́лꙋй всѣ́хъ, ꙗ҆́коже вѣ́си. И҆ сподо́би мѧ̀ причаще́нїѧ пречи́стагѡ твоегѡ̀ тѣ́ла и҆ честны́ѧ кро́ве твоеѧ̀, во ѡ҆ставле́нїе грѣхѡ́въ, въ прїѻбще́нїе ст҃а́гѡ дх҃а, во ѡ҆брꙋче́нїе, ꙗ҆̀же въ тебѣ̀ жи́зни вѣ́чныѧ со и҆збра́нными твои́ми, моли́твами всепречи́стыѧ твоеѧ̀ мт҃ре, ст҃ы́хъ твои́хъ и҆ небе́сныхъ си̑лъ, и҆ всѣ́хъ ст҃ы́хъ твои́хъ, ꙗ҆́кѡ благослове́нъ є҆сѝ во вѣ́ки вѣкѡ́въ, а҆ми́нь.

<red>П</red>рест҃а́ѧ влⷣчце бцⷣе, всѧ̑ небє́снаѧ си̑лы ст҃ы́хъ а҆́гг҃лъ и҆ а҆рха̑гг҃лъ, и҆ всѝ ст҃і́и моли́те ѡ҆ мнѣ̀ грѣ́шнѣмъ.

<red>В</red>лⷣко бж҃е ѻ҆́ч҃е вседержи́телю, гдⷭ҇и сн҃е є҆диноро́дный, і҆и҃се хрⷭ҇тѐ, и҆ ст҃ы́й дш҃е, и҆ прѡ́ч.

<red>И҆</red> а҆́бїе къ свои̑мъ по́мысламъ глаго́летъ: Прїиди́те поклони́мсѧ, и҆ припаде́мъ цр҃е́ви на́шемꙋ бг҃ꙋ, три́жды. И҆ начина́етъ ѱалмы̀ творѧ́й, на кі́йждо а҆нтїфѡ́нъ, трист҃о́е, ѹ҆́мъ же въ глаго́лемыхъ заключа́ѧ: по концѣ́ же, гдⷭ҇и поми́лꙋй, м҃. При ка́ждомъ а҆нтїфѡ́нѣ творѧ́й моли́твꙋ, глаго́летъ въ себѣ̀ покланѧ́ѧсѧ: согрѣши́хъ, гдⷭ҇и, прости́ мѧ, є҆ди́ною: воста́въ же и҆ воздѣва́ѧ рꙋ́цѣ, бж҃е ѡ҆чи́сти мѧ̀ грѣ́шнаго, є҆ди́ною. И҆ є҆гда̀ помо́литсѧ, до́лженъ є҆́сть глаго́лати вторꙋ́ю моли́твꙋ: Прїиди́те поклони́мсѧ, три́жды: и҆ дрꙋгі́й а҆нтїфѡ́нъ та́кожде. Ѻ҆ба́че, є҆ли́жды благода́ть ѹ҆милѧ́етъ є҆гѡ̀ се́рдце, подоба́етъ є҆мꙋ̀ па́че въ разꙋмѣ́нїѧхъ ѹ҆миле́нїѧ и҆мѣ́ти ѹ҆́мъ сво́й: а҆́ще пра̑здна бꙋ́дꙋтъ ѹ҆ста̀ ѿ пѣ́нїѧ, и҆ плѣне́на бꙋ́детъ мы́сль плѣне́нїемъ благи́мъ, ꙗ҆́коже глаго́летъ ст҃ы́й і҆саа́къ: тогда́ бо настои́тъ вре́мѧ ѡ҆бира́ти, а҆ не вре́мѧ сади́ти. И҆ сегѡ̀ ра́ди подоба́етъ пребыва́ти въ таковы́хъ разꙋмѣ́нїѧхъ, да мно́жае ѹ҆мили́тсѧ се́рдце, и҆ да́стъ пло́дъ, си́рѣчь по бз҃ѣ сле́зы. Ѹ҆милѧ́емь, речѐ лѣ́ствичникъ, во є҆ди́номъ глаго́лѣ, пребыва́й въ не́мъ. Поне́же всѧ́кое дѣ́йствїе тѣле́сное, по́стъ, глаго́лю, и҆ бдѣ́нїе, пѣ́нїе же и҆ чте́нїе, безмо́лвїе же и҆ про́чыѧ, ѡ҆чище́нїѧ ра́ди ѹ҆ма̀ быва́ютъ. Ѹ҆́мъ же кромѣ̀ пла́ча ѡ҆чи́ститисѧ не мо́жетъ, да соединѧ́етсѧ съ бг҃омъ чи́стою моли́твою, восхища́ющею є҆го̀ ѿ всѣ́хъ помышле́нїй, и҆ творѧ́щею и҆ безви́дна и҆ невоѡбрази́тельна. Поне́же всѧ̑ ѹ҆́бѡ и҆з̾ си́хъ дѡбра̀ сꙋ́ща до́брѣ быва́ютъ, ꙗ҆́коже и҆ сопроти́вное. И҆́бо всѧ́каѧ ве́щь тре́бꙋетъ разсꙋжде́нїѧ, да до́брѣ содѣ́лаетсѧ: и҆ кромѣ̀ ѻ҆́нагѡ разсꙋжде́нїѧ, не позна́емъ мы̀ є҆стества̀ веще́й. И҆ мо́жетъ бы́ть, мно́зи соблазнѧ́емсѧ, є҆гда̀ разгласꙋ́юща ви́димъ глаго́лємаѧ и҆ дѣ́ємаѧ ст҃ы́ми ѻ҆тцы̀. Си́рѣчь, це́рковь ѹ҆́бѡ воспрїѧ̀ пѣ́ти тропарѝ со пѣ́сньми мно́гими и҆ пѣ́нїѧми. Лѣ́ствичникъ же, восхвалѧ́ѧ по бз҃ѣ пла́чꙋщыѧ, глаго́летъ: ꙗ҆́кѡ такові́и не воскли́кнꙋтъ къ себѣ̀ самѣ́мъ въ пѣ́снехъ. И҆ ст҃ы́й і҆саа́къ ѡ҆ чи́стѣ молѧ́щихсѧ глаго́летъ, ꙗ҆́кѡ мно́жицею ѡ҆брѣта́етсѧ кто́либо собира́ѧй ѹ҆́мъ сво́й въ моли́твѣ, и҆ а҆́бїе припа́даетъ без̾ понꙋжде́нїѧ на зе́млю на колѣ́нѣ, ꙗ҆́коже и҆ногда̀ проро́къ данїи́лъ, и҆ и҆́мать рꙋ́цѣ просте́ртѣ, и҆ ѻ҆́чи є҆гѡ̀ взира́ютъ на кре́стъ хрⷭ҇то́въ: по́мыслы же є҆гѡ̀ и҆змѣнѧ́ютсѧ, и҆ ѹ҆́ди є҆гѡ̀ разрѣша́ютсѧ ѿ но́выхъ помышле́нїй, самодѣ́йственнѣ во ѹ҆́мъ приходѧ́щихъ. И҆ па́ки подо́бнѣ мно́зи ѿ ст҃ы́хъ ѻ҆тє́цъ ѡ҆ нѣ́кїихъ таковы́хъ пи́шꙋтъ, ꙗ҆́кѡ нѣ́цыи не то́чїю пѣ̑сни и҆ ѱалмопѣ̑нїѧ превзыдо́ша ѹ҆́жасомъ ѹ҆ма̀, но и҆ са́мый то́й ѹ҆́мъ забы́ша, ꙗ҆́коже глаго́летъ ст҃ы́й ні́лъ. Це́рковь ѹ҆̀бо до́брѣ и҆ бг҃оꙋго́днѣ пѣ̑сни и҆ про́чыѧ тропарѝ прїѧ́тъ, не́мощи ра́ди ѹ҆ма̀ на́шегѡ, да сла́достїю пѣснопѣ́нїѧ пое́мъ бг҃а неразꙋ́мнїи, ꙗ҆́кѡ не хотѧ́ще. И҆мꙋ́щїи же ра́зꙋмъ въ разсмотрѣ́нїи рече́нныхъ слове́съ, прихо́дѧтъ во ѹ҆миле́нїе: и҆ ꙗ҆́кѡ по лѣ́ствицѣ восхо́димъ въ мы̑сли бла́ги, ꙗ҆́коже глаго́летъ дамаски́нъ. И҆ є҆ли́кѡ преꙋспѣва́емъ въ навыкнове́нїи сꙋ́щихъ по бз҃ѣ мы́слей, толи́кѡ и҆ бж҃е́ственное жела́нїе влече́тъ на́съ дости́гнꙋти, разꙋмѣва́ти и҆ кла́нѧтисѧ ѻ҆ц҃ꙋ̀ дꙋ́хомъ и҆ и҆́стиною, ꙗ҆́коже глаго́летъ гдⷭ҇ь. И҆ по а҆по́столꙋ: Пѧ́ть слове́съ хощꙋ̀ глаго́лати ѹ҆мо́мъ, не́жели тьмы̑ ѧ҆зы́комъ. И҆ па́ки: хощꙋ̀, да моли̑твы мꙋ́жїе творѧ́тъ на всѧ́комъ мѣ́стѣ, воздѣ́юще преподѡ́бныѧ рꙋ́ки без̾ гнѣ́ва и҆ размышле́нїѧ. Поне́же ѻ҆́ва сꙋ́ть врачєства̀ не́мощи, ѻ҆́ва же совершє́нства ѹ҆ма̀. И҆ сїѐ є҆́сть рѣше́нїе таковы́хъ взыска́нїй. Зане́же всѧ̑ дѡбра̀ сꙋ́ть, во вре́мѧ своѐ: не во вре́мѧ же всѧ̑ несогла̑сна ви́дѧтсѧ невѣ́дѧщымъ вре́мене коегѡ́ждо, ꙗ҆́коже глаго́летъ соломѡ́нъ: вре́мѧ всѧ́кой ве́щи. Ѻ҆ба́че, є҆гда̀ дости́гнетъ кто̀ въ мы̑сли бла̑ги, ѻ҆па́снѡ подоба́етъ внима́ти, да бꙋ́дꙋтъ въ не́мъ такѡва́ѧ видѣ̑нїѧ, да не ка́кѡ нерадѣ́нїемъ, и҆лѝ возноше́нїемъ лиши́тсѧ бл҃года́ти, ꙗ҆́коже глаго́летъ ст҃ы́й і҆саа́къ. Занѐ а҆́ще ѹ҆множа́ютсѧ въ дꙋшѣ̀ человѣ́честѣй ꙗ҆̀же по бз҃ѣ мы̑сли, и҆ приво́дѧтъ є҆го̀ ко ѹ҆миле́нїю и҆ вѧ́щшемꙋ смире́нїю, подоба́етъ благодари́ти при́снѡ, и҆ и҆сповѣ́дывати благода́ть бж҃їю, ꙗ҆́кѡ сподо́бисѧ вѣ́дѣти такѡва́ѧ, недосто́йнымъ себѧ̀ самаго̀ почита́ѧ: а҆́ще же преста́нꙋтъ, и҆ помрача́етсѧ па́ки мы́сль, и҆ погꙋблѧ́етъ стра́хъ и҆ пла́чь, мно́гѡ подоба́етъ сѣ́товати, и҆ смирѧ́ти себѐ сло́вомъ и҆ дѣ́ломъ, ꙗ҆́кѡ ѹ҆жѐ ѡ҆ста́ви є҆го̀ благода́ть, да позна́етъ не́мощь свою̀, и҆ смире́нїе стѧ́жетъ, и҆ да прилѣжи́тъ ѡ҆ и҆справле́нїи, ꙗ҆́коже глаго́летъ вели́кїй васі́лїй. Занѐ а҆́ще не вознерадѣ́лъ бы кто̀ ѡ҆ сꙋ́щемъ по бз҃ѣ пла́чѣ, не бы сле́зъ лиши́лсѧ, є҆гда́ бы восхотѣ́лъ. Сегѡ̀ ра́ди подоба́етъ на́мъ при́снѡ вѣ́дѣти не́мощь свою̀, и҆ благода́ть бж҃їю, и҆ нижѐ ѿчаѧва́тисѧ, а҆́ще что́либо слꙋчи́тсѧ на́мъ: нижѐ па́ки ѿню́дъ дерза́ти, ꙗ҆́кѡ є҆смы̀ что̀, но па́че ѹ҆пова́ти при́снѡ на бг҃а со смире́нїемъ. И҆ сїѧ̑ ѹ҆́бѡ сле́зы прили́чествꙋютъ мно́гѡ и҆́щꙋщемꙋ сло́вомъ и҆ дѣ́ломъ, зане́же таковы́ѧ благода́ти сподо́бисѧ, и҆ не сохранѝ пред̾ꙋвѣ́дѣнїѧ бж҃їѧ, предвари́вшимъ настоѧ́щимъ, и҆лѝ бꙋ́дꙋщимъ нерадѣ́нїемъ, и҆лѝ возноше́нїемъ, ꙗ҆́коже рече́сѧ. Во́лею же ѡ҆ста́вльшемꙋ таковы̑ѧ дарова̑нїѧ, си́рѣчь, пла́чь, сле́зы и҆ свѣтосїѧ́тєльныѧ мы̑сли, что̀ и҆но́е прили́чествꙋетъ, ра́звѣ ѹ҆вы̀; Поне́же не и҆́мать ве́сь мі́ръ такова́гѡ безꙋ́мнѣйша, ꙗ҆́кѡ сподо́бльсѧ внѣ̀ є҆сте́ственнагѡ, и҆́мже и҆мѣ́ѧше по благода́ти дости́гнꙋти вышеесте́ственнагѡ, глаго́лю же въ ра́зꙋмѣ и҆ любвѝ сле́зъ, и҆ чре́зъ ничто́жныѧ нѣ́кїѧ вє́щи, и҆лѝ стра́нныѧ по́мыслы, и҆ свои́ми хотѣ́нїѧми въ ско́тское неразꙋ́мїе ѡ҆браща́етсѧ, ꙗ҆́коже пе́съ на свою̀ блево́тинꙋ. Ѻ҆ба́че а҆́ще восхо́щетъ па́ки по бз҃ѣ ѹ҆праздни́тисѧ въ чте́нїи бж҃е́ственныхъ писа́нїй, со внима́нїемъ и҆ попече́нїемъ ѡ҆ сме́рти, и҆ въ моли́твѣ ѹ҆́мъ, є҆ли́кѡ возмо́жетъ, соблюде́тъ ѿ сꙋ́етныхъ по́мыслѡвъ, ѡ҆брѣстѝ и҆́мать ꙗ҆̀же погꙋбѝ. И҆ па́че, а҆́ще никогда̀ ни на кого́же ѡ҆печа́ливаетсѧ, а҆́ще и҆ велича̑йшаѧ ѕла̑ѧ ѿ негѡ̀ те́рпитъ мно́жицею, и҆ никого́же ѡ҆ставлѧ́етъ, да ѡ҆печа́литсѧ на́нь, но все́ю си́лою врачꙋ́етъ є҆го̀, сло́вомъ же и҆ дѣ́ломъ: тогда̀ вѧ́щше весели́тсѧ ѹ҆́мъ, и҆збавлѧ́емь ѿ смꙋще́нїѧ ꙗ҆́рости. И҆ навыка́етъ никогда́же нерадѣ́ти ѡ҆ дꙋшѣ̀ свое́й, боѧ́сѧ, да не ка́кѡ па́ки ѡ҆ста́вленъ бꙋ́детъ, и҆ ѿ стра́ха пребыва́етъ непа́дателенъ, и҆мѣ́ѧ при́снѡ сле́зы покаѧ́нїѧ и҆ пла́ча, до́ндеже возведе́нъ бꙋ́детъ въ любѡ́вныѧ и҆ ра̑достныѧ сле́зы, ѿ ни́хже въ ми́ръ по́мыслѡвъ прїи́детъ благода́тїю хрⷭ҇то́вою. И҆ сїѧ̑ ѹ҆́бѡ сꙋ́ть та́кѡ. Мы́ же є҆щѐ стра́стнїи и҆ тѧжкосе́рднїи сꙋ́ще, до́лжни є҆смы̀ при́снѡ поꙋча́тисѧ словесє́мъ пла́ча, и҆ и҆спы́товати себѐ на всѧ́къ де́нь пре́жде ѹ҆ста́вленнагѡ пра́вила, и҆ средѝ є҆гѡ̀, и҆ по концѣ̀. И҆лѝ дѣ́лающе, немощнѣ́йшїи є҆щѐ въ сꙋ́щей по бз҃ѣ пра́здности, и҆ ѿ всѣ́хъ ѹ҆праздне́нїю, ꙗ҆́коже глаго́летъ ст҃ы́й і҆саа́къ. И҆лѝ пра́зднїи длѧ сегѡ̀ є҆ди́нагѡ сѣдѧ́ще, и҆мꙋ́ще недре́млющыѧ ѻ҆́чи, и҆ трезвѧ́щꙋюсѧ мы́сль, ꙗ҆́коже глаго́летъ лѣ́ствичникъ: взира́й, каковы́й ѹ҆спѣ́хъ тво́й бꙋ́детъ: да сокрꙋши́тсѧ дꙋша̀ твоѧ̀, и҆ начне́тъ слези́ти, ꙗ҆́коже глаго́летъ ст҃ы́й дѡроѳе́й. И҆ сїѧ̑ ѹ҆́бѡ речє́на сꙋ́ть ѡ҆ преждерече́нныхъ въ тре́хъ видѣ́нїѧхъ, да сподо́бимсѧ прїитѝ въ про́чыѧ видѣ̑нїѧ, ѿ ни́хже четве́ртое.

<rubric>Ѡ҆ четве́ртомъ видѣ́нїи.</rubric>

<red>С</red>їѐ є҆́сть ѹ҆разꙋмѣ́нїе сладча́йшагѡ спа́са на́шегѡ і҆и҃са хрⷭ҇та̀ снизхожде́нїѧ, пребыва́нїѧ въ мі́рѣ. И҆ пома́лѣ забыва́емъ и҆ са́мꙋю пи́щꙋ, ꙗ҆́коже глаго́летъ вели́кїй васі́лїй. И҆ ꙗ҆́коже ѡ҆ блаже́нномъ дв҃дѣ слы́шахомъ, ꙗ҆́кѡ забы̀ снѣ́сти хлѣ́бъ сво́й внегда̀ восхи́титисѧ мы́сли є҆гѡ̀, глаго́летъ лѣ́ствичникъ, къ чꙋдесє́мъ бж҃їимъ во ѹ҆́жасѣ мно́зѣ, и҆ недоꙋмѣ́нїи ѡ҆ воздаѧ́нїи, ꙗ҆́коже глаго́летъ небоѧвле́нный васі́лїй: что̀ возда́мы гдⷭ҇еви за всѧ̑, ꙗ҆̀же воздадѐ на́мъ; На́съ ра́ди бг҃ъ въ человѣ́цѣхъ, и҆стлѣ́вшагѡ ра́ди є҆стества̀, сло́во пло́ть бы́сть, и҆ всели́сѧ въ ны̀. Благодѣ́тель къ неблагода̑рнымъ, и҆ и҆зба́витель къ плѣ̑ннымъ, ко и҆̀же во тьмѣ̀ сѣдѧ́щымъ со́лнце пра́вды, на крⷭ҇тѣ̀ безстра́стенъ, во а҆́дѣ свѣ́тъ, въ сме́рти живо́тъ, воста́нїе па́дшихъ ра́ди, къ немꙋ́же возопїи́мъ: бж҃е на́шъ, сла́ва тебѣ̀. И҆ и҆́же ѿ дама́ска і҆ѡа́ннъ: ѹ҆жасе́сѧ ѡ҆ се́мъ не́бо, и҆ землѝ ѹ҆диви́шасѧ концы̀, ꙗ҆́кѡ бг҃ъ ꙗ҆ви́сѧ человѣ́кѡмъ пло́тски, и҆ чре́во твоѐ бы́сть простра́ннѣйшее небе́съ: тѣ́мъ тѧ̀ бцⷣꙋ, а҆́гг҃лѡвъ и҆ человѣ̑къ чинонача̑лїѧ велича́ютъ. И҆ па́ки: ѹ҆страши́сѧ всѧ́къ слꙋ́хъ неизрече́нна бж҃їѧ снизхожде́нїѧ, ꙗ҆́кѡ вы́шнїй во́лею сни́де да́же и҆ до пло́ти, ѿ дѣви́ческагѡ чре́ва бы́въ человѣ́къ: тѣ́мже пречи́стꙋю бцⷣꙋ вѣ́рнїи велича́емъ. Прїиди́те, покори́тесѧ мѝ лю́дїе: возше́дше на го́рꙋ ст҃ꙋ́ю, пренебе́снꙋю, невеще́ственнѡ ста́немъ во гра́дѣ бг҃а жи́ва, и҆ ѹ҆́зримъ ѹ҆мо́мъ бж҃ество̀ невеще́ственное ѻ҆ц҃а̀ и҆ дх҃а, во є҆диноро́днѣмъ сн҃ѣ блиста́ющее. Ѹ҆слади́лъ мѧ̀ є҆сѝ любо́вїю хрⷭ҇тѐ, и҆ и҆змѣни́лъ мѧ̀ є҆сѝ бж҃е́ственнымъ твои́мъ раче́нїемъ: но попалѝ ѻ҆гне́мъ невеще́ственнымъ грѣхѝ моѧ̑, и҆ насы́титисѧ въ тебѣ̀ наслажде́нїѧ сподо́би, да ликꙋ́ѧ возвелича́ю бл҃же, два̀ пришє́ствїѧ твоѧ̑. Ве́сь є҆сѝ, спа́се, сла́дость, ве́сь є҆сѝ жела́нїе и҆ любо́вь вои́стиннꙋ ненасы́тнаѧ, ве́сь є҆сѝ красота̀ неизрече́ннаѧ. Прїѧ́вый ѹ҆́бѡ ра́зꙋмъ таковы́хъ тѣле́сными и҆ дꙋше́вными добродѣ́телѧми, и҆ сокрове́нныхъ та̑инъ въ словесѣ́хъ ст҃ы́хъ мꙋже́й, и҆ бж҃е́ственныхъ писа́нїѧхъ, па́че же ст҃ы́хъ є҆ѵⷢ҇лїй, не престае́тъ ктомꙋ̀ ѿ жела́нїѧ и҆ мно́гихъ сле́зъ, при́снѡ быва́ющихъ є҆мꙋ̀ без̾ понꙋжде́нїѧ. Мы́ же ѿ є҆ди́нѣхъ писа́нїй слы́шаще, до́лжни є҆смы̀ при́снѡ ѹ҆пражнѧ́тисѧ и҆ поꙋча́тисѧ, да мно́гимъ вре́менемъ впечатлѣ́етсѧ въ се́рдцѣ на́шемъ жела́нїе бж҃їе, ꙗ҆́коже глаго́летъ ст҃ы́й маѯі́мъ, и҆ ꙗ҆́коже твори́ша ѻ҆тцы̀, пре́жде прїѧ́тїѧ самодѣ́йствꙋющагѡ ра́зꙋма. Всѐ жела́нїе мꙋ́ченикѡвъ простре́сѧ къ є҆ди́номꙋ влⷣцѣ, любо́вїю съ тѣ́мъ соединѧ́емо, и҆ поѧ́ше. И҆ ꙗ҆́коже дамаски́нъ речѐ ѡ҆ трїе́хъ ѻ҆́троцѣхъ: За зако́ны ѻ҆те́чєскїѧ блаже́ннїи въ вавѷлѡ́нѣ ю҆́нѡши предбѣ́дствꙋюще, царю́ющагѡ ѡ҆плева́ша повелѣ́нїе безꙋ́мное, и҆ совокꙋ́плени, и҆́мже не свари́шасѧ ѻ҆гне́мъ, держа́вствꙋющемꙋ досто́йнꙋю воспѣва́хꙋ пѣ́снь. И҆ пра́веднѣ. Є҆гда̀ ѹ҆разꙋмѣ́етъ кто̀ чꙋдеса̀ бж҃їѧ, ве́сь и҆зстꙋпа́етъ, и҆ са́мꙋю привре́меннꙋю забыва́етъ жи́знь, ѿ разꙋмѣ́нїѧ бж҃е́ственныхъ писа́нїй, глаго́летъ ст҃ы́й і҆саа́къ. А҆ не ꙗ҆́коже мы̀ не́гли ѹ҆милѧ́емсѧ ма́лѡ ѿ писа́нїй, и҆ ѿ ѹ҆ны́нїѧ, забве́нїѧ и҆ невѣ́дѣнїѧ па́ки помрача́емсѧ, и҆ нечꙋ́вственнїи ѿ страсте́й быва́емъ: Ѡ҆чи́стивый бо себѐ пла́чемъ ѿ страсте́й, познае́тъ та̑инства сокровє́ннаѧ во всѣ́хъ писа́нїѧхъ, и҆ ѿ всѣ́хъ ѹ҆жаса́етсѧ: па́че же ѿ ст҃а́гѡ є҆ѵⷢ҇лїа, ѿ дѣ́лъ же и҆ слове́съ. И҆ ка́кѡ премꙋ́дрость бж҃їѧ неꙋдѡ́бнаѧ ѹ҆до́бными содѣ́ла, ꙗ҆́кѡ пома́лꙋ бг҃омъ твори́тъ человѣ́ка бла́га, ꙗ҆́кѡ и҆ врагѡ́въ люби́ти могꙋ́ща: милосе́рда, ꙗ҆́коже ѻ҆ц҃ъ небе́сный милосе́рдъ є҆́сть: безстра́стна, ꙗ҆́коже безстра́стенъ бг҃ъ: всѧ́кꙋ добродѣ́тель и҆мꙋ́ща, и҆ соверше́нна, ꙗ҆́коже ѻ҆ц҃ъ соверше́нъ є҆́сть. И҆ вкра́тцѣ, свѧще́ннаѧ сїѧ̀ кни́га наꙋча́етъ томꙋ̀ человѣ́ка, є҆ли̑ка бг҃ꙋ подоба́етъ, да положе́нїемъ бг҃ъ бꙋ́детъ. И҆ кто̀ не ѹ҆диви́тсѧ дѣ́йствїю ст҃а́гѡ є҆ѵⷢ҇лїа, ꙗ҆́кѡ ѿ є҆ди́нагѡ произволе́нїѧ всѧ́къ поко́й и҆ въ ны́нѣшнемъ и҆ въ бꙋ́дꙋщемъ вѣ́цѣ да́рꙋетъ со мно́гою че́стїю, ꙗ҆́коже глаго́летъ гдⷭ҇ь: Смирѧ́ѧй себѐ вознесе́тсѧ. И҆ здѣ́сь свидѣ́тельствꙋетъ пе́тръ, ѡ҆ста́вль мрє́жи, и҆ прїе́мъ ключѝ небє́сныѧ, и҆ про́чїи а҆по́столи, кі́йждо ма́лое нѣ́что, є҆́же и҆мѣ̀, ѡ҆ста́вивъ, ве́сь мі́ръ покори́ша въ ны́нѣшнемъ и҆ бꙋ́дꙋщемъ вѣ́цѣ, ꙗ҆̀же ѻ҆́ко не ви́дѣ, и҆ ѹ҆́хо не слы́ша, и҆ на се́рдце человѣ́кꙋ не взыдо́ша. И҆ не то́чїю на а҆по́столѣхъ сїѧ̑ бы́ша, но и҆ на всѣ́хъ произволѧ́ющихъ ѧ҆̀ быва́ютъ да́же до ны́нѣ, ꙗ҆́коже глаго́летъ нѣ́кто ѿ ѻ҆тє́цъ, ꙗ҆́кѡ а҆́ще и҆ трꙋжда́хꙋсѧ въ пꙋсты́ни, но мно́гъ ѹ҆́бѡ поко́й и҆мѣ́ѧхꙋ. Сїе́ же речѐ ѡ҆ несмꙋще́нной и҆ безпопечи́тельной жи́зни. И҆ кто̀ ѹ҆̀бо мни́тсѧ на́мъ вѧ́щшїй поко́й и҆ че́сть и҆мѣ́ти; ѹ҆пражнѧ́ѧйсѧ ли по бз҃ѣ, и҆ творѧ́й своѧ̑, и҆лѝ въ смꙋще́нїѧхъ и҆ сꙋди́лищахъ пребыва́ѧй и҆ попече́нїѧхъ жите́йскихъ; при́снѡ бесѣ́дꙋѧй съ бг҃омъ поꙋче́нїемъ бж҃е́ственныхъ писа́нїй, и҆ неразвлече́нною моли́твою и҆ слеза́ми, и҆лѝ трꙋжда́ющїйсѧ и҆ бдѧ́й въ татьба́хъ и҆ беззако́нныхъ дѣѧ́нїѧхъ; и҆́хже не ѹ҆лꙋчи́въ, є҆ди́ный то́чїю трꙋ́дъ и҆ сꙋгꙋ́бꙋю сме́рть, мо́жетъ бы́ть, полꙋ́читъ. Сѐ ѹ҆̀бо и҆ сме́рть претерпѣва́емъ съ вели́кимъ трꙋдо́мъ и҆ безче́стїемъ без̾ прїѡбрѣ́тенїѧ. Па́че же и҆ велича́йшїй вре́дъ дꙋше́вный мно́жицею нѣ́цыи под̾ѧ́ша ра́ди поги́бели. Разбѡ́йницы, глаго́лю, и҆ потопи́тели, блꙋдникѝ, и҆ сварли́вїи, и҆̀же не восхотѣ́ша съ поко́емъ, че́стїю и҆ прїѡбрѣ́тенїемъ спасти́сѧ. Но, ѽле слѣпоты̀! Сме́рть поги́бели ра́ди претерпѣва́емъ, спасе́нїѧ же ра́ди нижѐ са́мꙋю жи́знь лю́бимъ. А҆́ще же и҆ сме́рть предлежи́тъ ца́рствїѧ ра́ди небе́снагѡ, что̀ вѧ́щшее, разбо́йника твори́мъ, и҆ гробокопа́телѧ и҆лѝ во́ина, и҆̀же хлѣ́ба є҆ди́нагѡ ра́ди и҆мѣ́ющꙋю бы́ти сме́рть съ настоѧ́щею мно́гажды претерпѣ́ша; Ра́звѣ то́чїю є҆гда̀ хрⷭ҇та̀ ра́ди, пе́рвое бꙋ́детъ намѣ́ренїе, є҆гѡ́же ра́ди дае́тсѧ ца́рствїе нбⷭ҇ное произволѧ́ющымъ въ настоѧ́щемъ вѣ́цѣ ѹ҆́мнѣ, внегда̀ презира́ти всѧ̑, и҆ покорє́нна и҆мѣ́ти себѣ̀, ца́рствовати же не то́чїю над̾ веща́ми, но и҆ над̾ тѣ́ломъ презрѣ́нїемъ є҆гѡ̀, и҆ над̾ сме́ртїю бл҃годерзнове́нїемъ вѣ́ры: въ бꙋ́дꙋщемъ же со хрⷭ҇то́мъ вѣ́чнѡ ца́рствовати съ тѣ́ломъ, благода́тїю ѻ҆́бщагѡ воскресе́нїѧ. Сме́рть ѹ҆́бѡ ра́внѡ грѣ́шника и҆ пра́веднагѡ быва́етъ, разли́чїе же мно́го: и҆ ꙗ҆́коже сме́ртнїи, ѻ҆́ба ѹ҆мира́ютъ, и҆ не чꙋ́днѣ. Но ѻ҆́въ ѹ҆́бѡ безвозме́зденъ, и҆ ѡ҆сꙋжде́нъ мо́жетъ бы́ть: ѻ҆́въ же блаже́нъ въ ны́нѣшнемъ и҆ въ бꙋ́дꙋщемъ вѣ́цѣ. Что́ же ве́лїе є҆́сть, то́чїю ѡ҆ставлѧ́ти и҆мѣ̑нїѧ, и҆́хже нево́льнѣ ѡ҆ста́вити и҆мѣ́ѧше мнѧ́щїйсѧ и҆мѣ́ти, не то́чїю во вре́мѧ сме́рти, но и҆ пре́жде ѻ҆́ныѧ со мно́гимъ стꙋдо́мъ, трꙋдо́мъ же и҆ болѣ́знїю; Не́гли же и҆ сме́рть нѣ́цыи претерпѣ́ша си́хъ ра́ди, по безчи́сленныхъ и҆скꙋше́нїѧхъ бога́тства, съ боѧ́знїю, глаго́лю, попече́нїемъ, и҆ при́сною печа́лїю и҆ смꙋще́нїемъ во́льнѣ и҆ нево́льнѣ. Бж҃їѧ же за́повѣдь ѿ всѣ́хъ си́хъ человѣ́ка и҆збавлѧ́етъ, и҆ всѧ́ко безпопече́нїе и҆ безбоѧ́зненность є҆мꙋ̀ да́рꙋетъ, мно́жицею же весе́лїе неизглаго́ланное, наипа́че же предпочита́ющымъ во́лею нестѧжа́нїе. Что̀ ѹ҆́бѡ сладча́е тогѡ̀, є҆́же бы́ти комꙋ̀ безстра́стнꙋ, ѿню́дъ не ѡ҆бдержи́мꙋ ѿ ꙗ҆́рости, и҆лѝ ко́егѡ жела́нїѧ мїрски́хъ веще́й, но мно́гимъ вожделѣ̑ннаѧ ни вочто́же вмѣнѧ́ѧ, и҆ вы́шше всѣ́хъ бы́въ, ꙗ҆́кѡ въ раѝ, па́че же на небесѝ пребыва́ти, и҆ вы́шше всѧ́кїѧ нꙋ́жды безпопече́нїемъ и҆ ѹ҆пражне́нїемъ по бз҃ѣ; Внегда́ бо претерпѣва́ти находѧ̑щаѧ съ ра́достїю, всѐ, є҆́же что̀ быва́етъ, ѹ҆покоева́етъ є҆го̀. И҆ внегда̀ люби́ти всѣ́хъ, ѿ всѣ́хъ люби́мь быва́етъ: и҆ внегда̀ презира́ти всѧ̑, вы́шше всѣ́хъ быва́етъ, и҆ внегда̀ не хотѣ́ти и҆мѣ́ти что̀, ѡ҆ не́мже свари́тсѧ и҆́нъ: и҆ печа́лꙋетъ не ѹ҆лꙋчи́въ, ѻ҆вогда́ же и҆ полꙋчи́въ жела́емое ѡ҆сꙋжде́нъ быва́етъ: не жела́ѧй же что̀, и҆збавлѧ́етсѧ са́мъ за́повѣдїю всѣ́хъ сꙋ́щихъ въ ны́нѣшнѣмъ вѣ́цѣ и҆ бꙋ́дꙋщемъ лю́тыхъ. Занѐ є҆́же не хотѣ́ти и҆мѣ́ти что̀: є҆́же не стѧжа̀, є҆́сть вы́шше всѧ́кагѡ поко́ѧ и҆ бога́тства: ꙗ҆́коже и҆ жела́ѧй, є҆́же не и҆́мать, є҆́сть велича́йшее мꙋче́нїе пре́жде вѣ́чныѧ мꙋ́ки. И҆ таковы́й ра́бъ є҆́сть, хотѧ̀ и҆ ца́рь бы́ти мни́тсѧ, и҆ бога́тъ. Кꙋ́ю же тѧ́жесть возвѣща́ютъ за́пѡвѣди гдⷭ҇ни, ꙗ҆̀же не твори́мъ ѻ҆каѧ́ннїи безме́зднѡ со мно́гимъ ѹ҆се́рдїемъ;

<red>В</red>озмогі́й ѹ҆̀бо благода́ть ст҃а́гѡ є҆ѵⷢ҇лїа, и҆ ꙗ҆̀же въ не́мъ предложє́наѧ, разꙋмѣ́ти ѿ ча́сти, глаго́лю же дѣѧ̑нїѧ и҆ ѹ҆чє́нїѧ гдⷭ҇нѧ, за́пѡвѣди є҆гѡ̀ и҆ догма́ты, прещє́нїѧ и҆ ѡ҆бѣтова̑нїѧ, то́й вѣ́сть, ка̑ѧ неѡскꙋ̑днаѧ сокрѡ́вища ѡ҆брѣ́те: а҆́ще и҆ не мо́жетъ ѡ҆ таковы́хъ и҆сповѣ́сти, ꙗ҆́коже подоба́етъ: занѐ неизречє́нна сꙋ́ть небє́снаѧ. Хрⷭ҇то́съ бо во є҆ѵⷢ҇лїи сокрове́нъ є҆́сть: и҆ хотѧ́й ѡ҆брѣстѝ є҆го̀, до́лженъ є҆́сть пре́жде прода́ти всѧ̑ и҆мѣ̑нїѧ своѧ̑, и҆ кꙋпи́ти є҆ѵⷢ҇лїе: да не то́чїю возмо́жетъ ѡ҆брѣстѝ є҆го̀ не́гли чте́нїемъ, но и҆ прїѧ́ти въ себѣ̀ подража́нїемъ пребыва́нїѧ є҆гѡ̀ въ мі́рѣ: занѐ и҆́щꙋщемꙋ хрⷭ҇та̀, глаго́летъ ст҃ы́й маѯі́мъ, подоба́етъ и҆ска́ти є҆го̀ не внѣ̀, но внꙋ́трь себѐ, си́рѣчь, бы́ти тѣ́ломъ и҆ дꙋше́ю, ꙗ҆́коже хрⷭ҇то́съ, безгрѣ́шнꙋ по возмо́жности человѣ́кꙋ, и҆ все́ю си́лою храни́ти свидѣ́тельство со́вѣсти, да воцари́тсѧ над̾ все́ю свое́ю во́лею, и҆ побѣди́тъ ю҆̀ презрѣ́нїемъ, а҆́ще въ мі́рѣ и҆ ѹ҆бо́гъ є҆́сть и҆ безро́денъ. Занѐ кꙋ́ю по́льзꙋ и҆́мать мнѧ́йсѧ бы́ти ца́рь, а҆ ѿ ꙗ҆́рости и҆ жела́нїѧ терза́емь є҆́сть въ се́мъ вѣ́цѣ, въ бꙋ́дꙋщемъ же вѣ́чнꙋю мꙋ́кꙋ ѡ҆брѣта́етъ, а҆́ще не восхо́щетъ сохрани́ти за́пѡвѣди бж҃їѧ: но, ѽ безꙋ́мїѧ! Ка́кѡ не хо́щемъ ма́лыми и҆ привре́менными вели̑каѧ и҆ вѣ̑чнаѧ прїѧ́ти блага̑ѧ; но блага̑ѧ ѹ҆́бѡ ѿме́щемъ, проти́вныхъ же жела́емъ. Что́ же є҆́сть хꙋ́ждше ча́шы стꙋдены̀ воды̀, и҆лѝ даѧ́нїѧ ѹ҆крꙋ́ха хлѣ́ба, и҆лѝ ѹ҆держа́нїѧ во́ли, и҆ ма́лагѡ своегѡ̀ разꙋмѣ́нїѧ, и҆́хже ра́ди ца́рствїе небе́сное предлежи́тъ на́мъ благода́тїю ре́кшагѡ; Се́ бо ца́рствїе бж҃їе внꙋ́трь ва́съ є҆́сть: не бо̀ дале́че ѿстои́тъ, глаго́летъ дамаски́нъ, нижѐ внѣ̀, но внꙋ́трь. То́чїю возжела́й побѣди́ти стра̑сти, и҆ сѐ и҆́маши є҆го̀ въ себѣ̀ бг҃оꙋго́днымъ житїе́мъ. А҆́ще же не хо́щеши, ничто́же и҆́маши: занѐ ца́рствїе бж҃їе, глаго́лютъ ѻ҆тцы̀, нарица́етсѧ ,бг҃оꙋго́дное житїѐ, и҆ пе́рвое прише́ствїе гдⷭ҇не, и҆ второ́е. И҆ ѡ҆ второ́мъ преднаписа́сѧ во глаго́лѣхъ пла́ча. Пе́рвое же ѹ҆разꙋмѣ́вый ѿ благода́ти въ чꙋ́вствѣ дꙋшѝ съ вели́кимъ ѹ҆́жасомъ до́лженъ є҆́сть глаго́лати: Ве́лїй є҆сѝ гдⷭ҇и, и҆ чꙋ̑дна дѣла̀ твоѧ̑, и҆ ни є҆ди́ноже сло́во дово́льно бꙋ́детъ къ пѣ́нїю чꙋде́съ твои́хъ. Сѐ, сладча́йшїй мо́й влⷣко! Ра́бъ тво́й безгла́сенъ и҆ пра́зденъ пред̾ тобо́ю стоѧ̀, ѡ҆жида́ю ѿ тебѐ просвѣще́нїѧ ра́зꙋма. Ты́ бо ре́клъ є҆сѝ, гдⷭ҇и: Ꙗ҆́кѡ без̾ менѐ не мо́жете твори́ти ничесѡ́же. Ты̀ ѹ҆̀бо наꙋчи́ мѧ, ꙗ҆̀же ѡ҆ тебѣ̀. Сегѡ̀ ра́ди дерзнꙋ́хъ при пречи́стою твоє́ю ногꙋ̑, ꙗ҆́коже сестра̀ ла́зарѧ дрꙋ́га твоегѡ̀, сѣ́сти, да ѹ҆слы́шꙋ и҆ а҆́зъ нѣ́что ѹ҆́мнѣ, а҆́ще и҆ не ѡ҆ непостижи́момъ твое́мъ бж҃ествѣ̀: но ѹ҆́бѡ ѡ҆ тѣле́снѣмъ въ мі́рѣ пребыва́нїи. Ꙗ҆́кѡ да ма́лое нѣ́кое чꙋ́вство прїимꙋ̀ реко́мыхъ во ст҃ѣ́мъ є҆ѵⷢ҇лїи благода́ти твоеѧ̀. И҆ ка́кѡ пребыва́лъ є҆сѝ съ на́ми кро́токъ и҆ смире́нъ се́рдцемъ, ꙗ҆́коже реко́ша прест҃а̑ѧ твоѧ̑ ѹ҆ста̀, во є҆́же наꙋчи́тисѧ на́мъ ѿ тебѐ семꙋ̀. И҆ въ толи́цѣмъ ѹ҆бо́жествѣ бога́тъ сы́й въ ми́лостѧхъ, въ трꙋдѣ̀ и҆ жа́ждѣ во́льнѣ, во́дꙋ живꙋ́ю подаѧ́й самарѧны́нѣ, ꙗ҆́коже ре́клъ є҆сѝ, гдⷭ҇и: Жа́ждай да грѧде́тъ ко мнѣ̀ и҆ пїе́тъ: ты́ бо є҆сѝ и҆сто́чникъ и҆сцѣле́нїй. И҆ кто̀ мо́жетъ воспѣ́ти твоѐ въ мі́рѣ пребыва́нїе; Но поне́же сподо́билъ мѧ̀ є҆сѝ зе́млю, пе́пелъ, пра́хъ, престꙋ́пника, самоꙋбі́йцꙋ, мно́гѡ тебѣ̀ согрѣши́вша, и҆ при́снѡ согрѣша́юща, разꙋмѣ́ти соверше́ннѣ нѣ́что ѿ твои́хъ дѣѧ́нїй и҆ слове́съ, и҆ дерзнꙋ́ти вопроси́ти тѧ̀ ѡ҆ си́хъ, ꙗ҆́кѡ ѿ вѣ́ры мнѧ́сѧ ви́дѣти тѧ̀ неви́димаго все́й тва́ри. Прости́ ми дерзнове́нїе моѐ: ты́ бо вѣ́си, гдⷭ҇и сердцевѣ́дче, ꙗ҆́кѡ не ѿ любопы́тства вопроша́ю, но и҆щꙋ̀ наꙋчи́тисѧ, вѣ́рꙋѧ, ꙗ҆́кѡ сподо́блюсѧ ѿ тебѐ сꙋ́щагѡ ра́зꙋма, ꙗ҆́коже и҆ лю́бѧщымъ тѧ̀, дарова́ти мѝ и҆́маши человѣколю́бче, и҆ є҆́же по си́лѣ дѣ́ланїе, да подража́ю твоемꙋ̀ во пло́ти пребыва́нїю, ѡ҆ не́мже по благода́ти хрїстїа́нинъ нареко́хсѧ. А҆́ще и҆ никто́же мо́жетъ, ꙗ҆́коже ѹ҆ченицы̀ твоѧ̑ претерпѣва́ти сме́рть за врагѡ́въ, и҆ нижѐ твою̀ и҆ и҆́хъ нищетꙋ̀ и҆ добродѣ́тель стѧжа́ти: но ѿ ча́сти кі́йждо ѿ на́съ по произволе́нїю своемꙋ̀: А҆́ще бо кто̀ и҆ всѧ́кїй ча́съ за тѧ̀ ѹ҆мира́ти бꙋ́детъ, нижѐ та́кѡ ѿ до́лга своегѡ̀ ѡ҆свободи́тисѧ мо́жетъ. Занѐ ты̀ гдⷭ҇и, бг҃ъ соверше́нъ сы́й, и҆ человѣ́къ соверше́нъ, безгрѣ́шнѣ пожи́лъ є҆сѝ въ мі́рѣ се́мъ, и҆ за всѣ́хъ всѧ̑ претерпѣ́лъ є҆сѝ. Мы́ же а҆́ще не́гли и҆ поте́рпимъ что̀ ѡ҆ себѣ̀, и҆ за грѣхѝ своѧ̑ стра́ждемъ. И҆ кто̀ не ѹ҆диви́тсѧ разсмотрѧ́ѧ твоѐ неизрече́нное снисхожде́нїе; Ꙗ҆́кѡ бг҃ъ сы́й непостижи́мый, всеси́льный, и҆ всѧ̑ содержа́щїй, сѣдѧ́щїй на херꙋві́мѣхъ, глаго́лемыхъ, ѻ҆би́льнаѧ премꙋ́дрость, на́съ ра́ди мно́гѡ тѧ̀ прогнѣвлѧ́ющихъ ѿ нача́ла и҆ свы́ше смири́лъ є҆сѝ себѐ, ꙗ҆́коже воспрїѧ́лъ є҆сѝ ржⷭ҇тво̀ и҆ воспита́нїе, гонє́нїѧ же и҆ каменомета̑нїѧ, насмѣѧ̑нїѧ, порꙋга̑нїѧ, заꙋшє́нїѧ, бїє́нїѧ, стꙋ́дъ и҆ заплева̑нїѧ. Та́же крⷭ҇тъ, гво́здїѧ, гꙋ́бꙋ, тро́сть, ѻ҆́цетъ и҆ же́лчь, и҆ є҆ли̑ка не є҆́смь досто́инъ слы́шати. Къ си́мъ нетлѣ́нное твоѐ ребро̀ прободе́но бы́сть, и҆з̾ негѡ́же и҆сточи́лъ є҆сѝ на́мъ вѣ́чнꙋю жи́знь, честнꙋ́ю твою̀ кро́вь и҆ во́дꙋ. Воспѣва́ю твоѐ ржⷭ҇тво̀, и҆ ро́ждшꙋю тѧ̀, ю҆́же сохрани́лъ є҆сѝ дв҃ою и҆ по ржⷭ҇твѣ̀, ꙗ҆́коже пре́жде ржⷭ҇тва̀. Покланѧ́юсѧ тебѣ̀ въ верте́пѣ и҆ ꙗ҆́слехъ пелена́ми пови́тꙋ. Сла́влю тѧ̀, во є҆гѵ́петъ съ дв҃ою пречⷭ҇тою мт҃рїю твое́ю ѿходѧ́ща, и҆ въ назаре́тѣ жи́вша, и҆ повинова́вшасѧ по пло́ти роди́телѧмъ, мни́момꙋ ѻ҆тцꙋ̀, и҆ и҆́стиннѣй мт҃ри. Воспѣва́ю тѧ̀, во і҆ѻрда́нѣ ѿ предте́чи твоегѡ̀ креща́ющасѧ гдⷭ҇и, и҆ свидѣ́тельствовавша ѡ҆ тебѣ̀ ѻ҆ц҃а̀, и҆ ꙗ҆ви́вша тѧ̀ ст҃а́го дх҃а, и҆ креще́нїе твоѐ, и҆ крⷭ҇ти́телѧ і҆ѡа́нна, проро́ка и҆ раба̀ твоего̀. Прославлѧ́ю тѧ̀ пости́вшагосѧ на́съ ра́ди, и҆ и҆скꙋша́ема во́льнѣ, и҆ побѣди́вша врага̀ въ тѣлесѝ, є҆́же прїѧ́лъ є҆сѝ ѿ на́съ, и҆ дарова́вшаго на́мъ побѣ́дꙋ над̾ ни́мъ неизрече́нною твое́ю премꙋ́дростїю: сопребы́вша же со ѹ҆ченикѝ твои́ми, и҆ прокаже́нныхъ ѡ҆чи́стивша, хромы́хъ и҆спра́вивша, и҆ слѣпы̑мъ свѣ́тъ дарова́вша, глꙋхи̑мъ и҆ нѣмы̑мъ глаго́ланїе и҆ слы́шанїе пода́вша, благословлѧ́юща хлѣ́бы, и҆ по мо́рю, ꙗ҆́кѡ по сꙋ́хꙋ ходѧ́ща, и҆ наро́ды ѹ҆ча́ща ѡ҆ дѣѧ́нїѧхъ же и҆ видѣ́нїѧхъ, ѡ҆ ѻ҆ц҃ѣ̀ и҆ ст҃ѣ́мъ дс҃ѣ возвѣща́юща, и҆ ѡ҆ бꙋ́дꙋщихъ преще́нїѧхъ же и҆ ѡ҆бѣтова́нїѧхъ предре́кша, и҆ ѡ҆ всѣ́хъ ко спасе́нїю на́шемꙋ слꙋжа́щихъ: врага́ же пред̾ꙋпрежда́юща, и҆ соверше́ннѣ стра̑сти и҆сторга́юща всепремꙋ́дрымъ ѹ҆че́нїемъ, и҆ бꙋ̑їѧ ѹ҆мꙋдрѧ́юща, кова́рныхъ же немꙋ́дрыхъ сотворѧ́юща безконе́чною твое́ю премꙋ́дростїю: ме́ртвыхъ воскреша́юща неизглаго́ланнымъ твои́мъ могꙋ́ществомъ, и҆ со вла́стїю и҆згонѧ́юща де́монѡвъ, ꙗ҆́кѡ бг҃ъ всѧ́ческихъ, и҆ не то́чїю сїѧ̑ собо́ю творѧ́ща, но и҆ рабѡ́мъ твои̑мъ вла́сть да́вша твори́ти бѡ́льшаѧ, да вѧ́щше диви́мсѧ, ꙗ҆́коже ре́клъ є҆сѝ гдⷭ҇и, ве́лїе и҆́мѧ твоѐ, ꙗ҆́кѡ тобо́ю всѧ̑ быва́ютъ чꙋдеса̀ ѿ ст҃ы́хъ твои́хъ.

<red>В</red>лⷣко гдⷭ҇и, і҆и҃се хрⷭ҇тѐ, сн҃е и҆ сло́ве бж҃їй, сладча́йшее и҆́мѧ спасе́нїѧ на́шегѡ! Ве́лїѧ сла́ва твоѧ̀, вє́лїѧ дѣла̀ твоѧ̑, чꙋ̑дна словеса̀ твоѧ̑, и҆ сла́ждшѧ па́че ме́да и҆ со́та. Сла́ва тебѣ̀, гдⷭ҇и, сла́ва тебѣ̀, и҆ кто̀ мо́жетъ сла́вити и҆ пѣ́ти твоѐ снисхожде́нїе, бла́гость, си́лꙋ, премꙋ́дрость, въ мі́рѣ пребыва́нїе и҆ ѹ҆че́нїе; И҆ ка́кѡ є҆сте́ственнѣ ст҃ы̑ѧ твоѧ̑ за́пѡвѣди со ѹ҆до́бїемъ добродѣ́тельномꙋ ѹ҆ча́тъ житїю̀, ꙗ҆́коже ре́клъ є҆сѝ гдⷭ҇и: Ѡ҆ста́вите, и҆ ѡ҆ста́витсѧ ва́мъ: и҆ па́ки: И҆щи́те, и҆ ѡ҆брѧ́щете, толцы́те, и҆ ѿве́рзетсѧ ва́мъ: и҆ є҆ли̑ка хо́щете да творѧ́тъ ва́мъ человѣ́цы, и҆ вы̀ твори́те и҆̀мъ та́кожде. И҆ кто̀ ѹ҆́бѡ чꙋ́вство прїе́мъ за́повѣдей твои́хъ, и҆ про́чихъ слове́съ, не ѹ҆диви́тсѧ разсмотрѧ́ѧ безконе́чнꙋю твою̀ премꙋ́дрость; Премꙋ́дросте бж҃їѧ, животѐ всѧ́ческихъ: ра́досте а҆́гг҃лѡвъ, неизглаго́ланный свѣ́те, воскресе́нїе ме́ртвыхъ, па́стырю до́брый, положи́вшїй дꙋ́шꙋ за ѻ҆́вцы своѧ̑! Воспѣва́ю твоѐ преѡбраже́нїе, распѧ́тїе, погребе́нїе и҆ воскресе́нїе, вознесе́нїе и҆ сѣдѣ́нїе ѡ҆деснꙋ́ю бг҃а ѻ҆ц҃а̀, соше́ствїе ст҃а́гѡ дх҃а, и҆ второ́е твоѐ прише́ствїе съ си́лою и҆ сла́вою мно́гою, и҆ недоразꙋмѣва́емою. И҆знемого́хъ, гдⷭ҇и мо́й, зрѧ̀ чꙋдеса̀ твоѧ̑, и҆ къ молча́нїю ѿ недоꙋмѣ́нїѧ прибѣ́гнꙋти хощꙋ̀. Но что̀ твори́ти, не вѣ́мъ. Ꙗ҆́кѡ а҆́ще ѹ҆молчꙋ̀, ѹ҆жаса́юсѧ: а҆́ще же дерзнꙋ̀ рещѝ нѣ́что, недоꙋмѣва́ю и҆ во и҆зстꙋпле́нїе прихождꙋ̀. Недосто́йна себѧ̀ почита́ю не́ба и҆ землѝ, и҆ досто́йна всѧ́кїѧ мꙋ́ки. Не то́чїю за та̑ѧ, въ ни́хже согрѣши́хъ: не мно́гѡ па́че, и҆́миже ѡ҆благодѣ́тельствованъ бы́хъ, неблагода́рный сы́й и҆ ѻ҆каѧ́нный: и҆спо́лнилъ бо є҆сѝ дꙋ́шꙋ мою̀ всѧ́кагѡ бла́га, преблагі́й гдⷭ҇и: ѹ҆разꙋмѣ́хъ ѿ ча́сти дѣла̀ твоѧ̑, и҆ и҆зстꙋпѝ мы́сль моѧ̀. Въ ничто́же ѿню́дъ бы́хъ, є҆ди̑на твоѧ̑ ви́дѧй, влⷣко: ѻ҆ба́че не мо́й ра́зꙋмъ, ни дѣ́ланїе, но твоѧ̀ благода́ть. Сегѡ̀ ра́ди полага́ю рꙋ́кꙋ мою̀ на ѹ҆стѣ́хъ мои́хъ, ꙗ҆́коже нѣ́когда і҆́ѡвъ, и҆ ко ст҃ы̑мъ ѿ недоꙋмѣ́нїѧ прибѣга́ю ѻ҆каѧ́нный.

<red>Б</red>лага́ѧ влⷣчце мі́ра! Ты̀ вѣ́си, ꙗ҆́кѡ не и҆́мамы грѣ́шнїи дерзнове́нїѧ къ бг҃ꙋ, є҆го́же родила̀ є҆сѝ: но на тѧ̀ надѣ́ющесѧ рабѝ твоѝ, припа́даемъ ко влⷣцѣ тобо́ю, ꙗ҆́кѡ и҆́маши дерзнове́нїе къ немꙋ̀, ꙗ҆́кѡ къ сн҃ꙋ твоемꙋ̀ и҆ бг҃ꙋ на́шемꙋ. На сїѐ и҆ а҆́зъ недосто́йный ѹ҆пова́ѧ, молю̀ тѧ̀, влⷣчце, да да́рствꙋетсѧ мѝ чꙋ́вство дарѡ́въ твои́хъ и҆ про́чихъ ст҃ы́хъ. И҆ ка́кѡ толи́кїѧ добродѣ́тєли ꙗ҆ви́ли є҆стѐ. И҆ тебѐ сїѐ ѹ҆́бѡ то́чїю, ꙗ҆́кѡ родила̀ є҆сѝ сн҃а бж҃їѧ: вы́шше всѣ́хъ сꙋ́щихъ показа̀: ѡ҆брѣ́те бо тѧ̀ прїѧ́телище досто́йно своегѡ̀ вселе́нїѧ, вѣ́дый всѧ̑ пре́жде бытїѧ̀, ꙗ҆́кѡ творе́цъ всѧ́ческихъ. И҆ никто́же мо́жетъ ѡ҆ твои́хъ сꙋ́щихъ па́че є҆стества̀, ѹ҆ма́ же и҆ мы́сли вопроша́ти. Вои́стиннꙋ бцⷣꙋ тѧ̀ и҆сповѣ́дꙋемъ, спасе́ннїи тобо́ю, дв҃а чⷭ҇таѧ, съ безпло́тными ли́ки тѧ̀ велича́юще. Зане́же бг҃а человѣ́кѡмъ невозмо́жно ви́дѣти: на него́же не смѣ́ютъ чи́ни а҆́гг҃льстїи взира́ти: тобо́ю же всечи́стаѧ, ꙗ҆ви́сѧ человѣ́кѡмъ сло́во воплоще́нно, є҆го́же велича́юще съ небе́сными вѡ́и тѧ̀ ѹ҆блажа́емъ. И҆, что́ тѧ нарече́мъ, ѽ благода́тнаѧ: не́бо, ꙗ҆́кѡ, и҆ прѡ́ч: бцⷣе! Ты̀ є҆сѝ лоза̀ и҆́стиннаѧ, возрасти́вшаѧ на́мъ пло́дъ живота̀, тебѣ̀ мо́лимсѧ: моли́сѧ влⷣчце со ст҃ы́ми а҆пⷭ҇лы и҆ всѣ́ми ст҃ы́ми поми́ловатисѧ дꙋша́мъ на́шымъ, правосла́внѡ бцⷣꙋ и҆сповѣ́дающихъ и҆ ѹ҆блажа́ющихъ тѧ̀ присноблаже́ннꙋю, ꙗ҆́коже предрекла̀ є҆сѝ влⷣчце. И҆́бо всѝ ро́ди блажи́мъ тѧ̀ є҆ди́нꙋю бцⷣꙋ, честнѣ́йшꙋю херꙋві̑мъ, и҆ сла́внѣйшꙋю без̾ сравне́нїѧ, и҆ прѡ́ч: Но не могі́й твоѧ̑ разꙋмѣ́ти ѡ҆ тѣ́хъ, ꙗ҆̀же сꙋ́ть про́чихъ ст҃ы́хъ, дивѧ́сѧ рекꙋ̀: ка́кѡ пребыва́лъ є҆сѝ крⷭ҇ти́тель и҆ прⷣте́ча гдⷭ҇нь въ пꙋсты́ни; И҆ что́ тѧ нарече́мъ; Проро́ка ли, а҆́гг҃ла ли, а҆пⷭ҇ла, и҆лѝ мꙋ́ченика; а҆́гг҃ла, занѐ ꙗ҆́кѡ безпло́тенъ жи́лъ є҆сѝ: а҆пⷭ҇ла, ꙗ҆́кѡ ꙗ҆зы́ки ѹ҆лови́лъ є҆сѝ: мꙋ́ченика, ꙗ҆́кѡ глава̀ твоѧ̀ хрⷭ҇та̀ ра́ди ѹ҆сѣ́чена бы́сть, є҆го́же молѝ спасти́сѧ дꙋша́мъ на́шымъ. Глаго́летъ ѹ҆́бѡ соломѡ́нъ: Па́мѧть пра́веднагѡ съ похвала́ми: тебѣ́ же довлѣ́етъ свидѣ́тельство гдⷭ҇не, предте́че: показа́лбосѧ є҆сѝ вои́стиннꙋ, и҆ прѡ́ч: Ст҃і́и а҆пⷭ҇ли и҆ ѹ҆ченицы̀ сп҃сѡвы, та̑инъ самови́дцы бы́вше, неви́димаго и҆ нача́ла неимꙋ́щаго проповѣ́дали є҆стѐ, глаго́люще: Въ нача́лѣ бѣ̀ сло́во. Не созда́ни бы́сте пре́жде а҆́гг҃лѡвъ, не наꙋчи́стесѧ ѿ человѣ̑къ, но ѿ го́рней премꙋ́дрости: тѣ́мже дерзнове́нїе и҆мꙋ́ще, моли́тесѧ ѡ҆ дꙋша́хъ на́шихъ, мо́лимсѧ. Дивлю́сѧ же ва́шемꙋ бг҃олю́бїю, ꙗ҆́коже рече́сѧ въ дре́внихъ тропарѣ́хъ. Гдⷭ҇и! Тебѐ чи́стѣ на землѝ а҆пⷭ҇ли возлюби́вше, ѹ҆ме́ты вмѣни́ша всѧ̑, да тебѐ є҆ди́наго прїѡбрѧ́щꙋтъ, и҆ за тѧ̀ ра́намъ тѣлеса̀ преда́ша: сегѡ̀ ра́ди просла́влени бы́вше, мо́лѧтсѧ ѡ҆ дꙋша́хъ на́шихъ. И҆ ка́кѡ человѣ́цы сꙋ́ще, ꙗ҆́коже и҆ мы̀, и҆ бре́ннꙋю пло́ть носѧ́ще, толи̑кїѧ показа́сте добродѣ́тєли, ꙗ҆́кѡ за ѹ҆бива́ющихъ вы̀ сме́рть претерпѣ́ли є҆стѐ; И҆ ка́кѡ ма́ли сꙋ́ще, ве́сь мі́ръ побѣди́ли є҆стѐ; И҆ сїѧ̑ сотвори́сте без̾ѻрꙋ́жнїи и҆ на́зи: и҆ ѻ҆́нѣми неви́димыхъ де́монѡвъ, ни́щїи и҆ не́мощїю пло́ти ѡ҆бложе́ннїи. И҆ что̀ ѹ҆́бѡ бы́сть си́ла сїѧ̀, па́че же вѣ́ра, є҆́юже си́лꙋ ст҃а́гѡ дх҃а прїѧ́ли є҆стѐ; вы́ же ст҃і́и мꙋ́ченицы до́брѣ страда́льчествовавшїи и҆ вѣнча́вшїисѧ, моли́тесѧ ко гдⷭ҇ꙋ поми́ловатисѧ дꙋша́мъ на́шымъ. А҆пⷭ҇ли, мꙋ́чєницы, и҆ проро́цы, свѧти́телїе, преподо́бнїи, и҆ прѡ́ч: и҆ кто̀ не ѹ҆диви́тсѧ зрѧ̀: ст҃і́и мꙋ́ченицы, до́брый по́двигъ, и҆́мже подвиза́стесѧ; Ка́кѡ въ тѣлесѝ сꙋ́ще, безтѣле́снагѡ врага̀ побѣди́ли є҆стѐ, хрⷭ҇та̀ и҆сповѣ́дающе и҆ крⷭ҇то́мъ воѡрꙋжи́вшесѧ; Сегѡ̀ ра́ди досто́йнѣ ꙗ҆ви́стесѧ де́монѡвъ прогони́тели, и҆ сопроти̑внымъ противобо́рницы, непреста́ннѡ моли́тесѧ, спасти́сѧ дꙋша́мъ на́шымъ. Ꙗ҆́коже бо пре́жде ва́съ трїѐ ѻ҆́троцы, не наде́ждею воздаѧ́нїй по́двиги претерпѣ́сте, но любвѝ ра́ди бж҃їѧ, ꙗ҆́коже са́ми реко́сте: а҆́ще и҆ не и҆зба́витъ ны̀, нижѐ та́кѡ є҆гѡ̀ ѿве́ржемсѧ, ꙗ҆́кѡ не и҆збавлѧ́юща. Дивлю́сѧ же кра́йнемꙋ смире́нїю ва́шемꙋ ст҃і́и трїѐ ѻ҆́троцы, ꙗ҆́кѡ недоꙋмѣ́ти ѡ҆ благодаре́нїи посредѝ ѻ҆гнѧ̀ сꙋ́ще, реко́сте: И҆ нѣ́сть во вре́мѧ сїѐ ни нача́льника, ни проро́ка, ни вождѧ̀, и҆ прѡ́ч: но дꙋше́ю сокрꙋше́нною, и҆ дꙋ́хомъ смире́ннымъ. Дивлю́сѧ же и҆ си́лѣ бж҃їей бы́вшей въ ва́съ, и҆ во и҆лїѝ проро́цѣ, ꙗ҆́коже глаго́летъ дамаски́нъ: И҆з̾ пла́мене преподѡ́бнымъ ро́сꙋ и҆сточи́лъ є҆сѝ, пра́веднагѡ же же́ртвꙋ водо́ю попали́лъ є҆сѝ: всѧ̑ бо твори́ши хрⷭ҇тѐ, то́кмѡ є҆́же хотѣ́ти. Но ка̑ѧ, разсмотрю̀ пре́жде; Ст҃а́гѡ ли є҆ѵⷢ҇лїа писа́нїе, и҆лѝ ст҃ы́хъ а҆пⷭ҇лъ дѣѧ̑нїѧ; ст҃ы́хъ мꙋ́ченикѡвъ страда̑нїѧ, и҆лѝ ст҃ы́хъ ѻ҆тє́цъ по́двиги; дре́внихъ и҆лѝ но́выхъ ст҃ы́хъ мꙋже́й и҆ же́нъ; всѣ́хъ житїѧ̑ и҆ словеса̀, и҆лѝ толкова̑нїѧ и҆ разсꙋждє́нїѧ и҆́хъ; Недоꙋмѣва́ю и҆ во и҆зстꙋпле́нїе прихождꙋ̀.

<red>Н</red>о молю́сѧ тѝ, человѣколю́бче гдⷭ҇и, не попꙋстѝ сїѐ на ѡ҆сꙋжде́нїе мнѣ̀ бы́ти, за недосто́инство моѐ, и҆ неблагода́рный мо́й нра́въ, внегда̀ разсмотрѧ́ти мѝ толи̑кїѧ та̑йны, ꙗ҆̀же ст҃ы̑мъ твои̑мъ ѿкры́лъ є҆сѝ, и҆ ѻ҆́нѣми мнѣ̀ грѣ́шномꙋ и҆ недосто́йномꙋ рабꙋ̀ твоемꙋ̀. Се́ бо влⷣко, ра́бъ тво́й пра́зденъ сы́й ѿ всегѡ̀ пред̾ тобо́ю, и҆ безгла́сенъ, мертвеца̀ ѡ҆́бразъ и҆мѣ́ѧ, не дерза́етъ и҆́но что̀ рещѝ, и҆лѝ безстꙋ́дно разсмотрѣ́ти, но ѻ҆бы́чнѣ припа́даю, и҆з̾ глꙋбины̀ дꙋшѝ зовы́й и҆ глаго́лѧ: влⷣко многоми́лостиве, и҆ прѡ́чїѧ моли́твы глаго́лы. Ѡ҆ дрꙋго́й же моли́твѣ и҆ ѱалмѣ́хъ прилѣжа́ти подоба́етъ въ блюде́нїи нра́вѡвъ дꙋшѝ и҆ тѣ́ла, да прїи́детъ въ навыкнове́нїе бж҃е́ственныхъ ѹ҆разꙋмѣ́нїй, да всѧ̑ находѧ́щыѧсѧ въ бж҃е́ственныхъ писа́нїѧхъ та̑йны и҆ ди̑вныѧ вє́щи въ чꙋ́вствѣ мно́зи ѹ҆разꙋмѣ́ти мо́жетъ, и҆ дивѧ́сѧ бж҃е́ствєннымъ дарѡ́мъ, дости́гнетъ во є҆́же люби́ти є҆го̀ є҆ди́наго, и҆ съ ра́достїю за него̀ пострада́ти, ꙗ҆́коже и҆ всѝ свѧті́и. И҆́бо всѧ́кагѡ ѹ҆́жаса и҆спо́лнєна сꙋ́ть бж҃е́ствєннаѧ писа̑нїѧ, ꙗ҆́коже глаго́летъ соломѡ́нъ. Съ про́чими же чꙋдесы̀ дивлю́сѧ и҆ си́лѣ ма́нны бж҃їѧ, ꙗ҆́кѡ то́йже ви́дъ не соблюда́шесѧ до ѹ҆́трїѧ, но возсмердѣва́ше, и҆ ѡ҆брѣта́шесѧ по́лнъ черве́й, да не пекꙋ́тсѧ невѣ́рнїи ѡ҆ ѹ҆́трїи, но въ ста́мнѣ, сꙋ́щей въ ски́нїи, при́снѡ пребыва́ше невреди́мь. И҆ па́ки ѻ҆гне́мъ ѹ҆́бѡ пеко́ма, пребыва́ше несгара́ема, ѿ ма́лыѧ же лꙋчѝ со́лнечныѧ растаѧва́ше, да ненасы́тнїи несобира́ютъ бо́лѣе нꙋ́жныѧ потре́бы. Ѽ чꙋдесѐ! Ка́кѡ вездѣ̀ бг҃ъ содѣ́ловаетъ человѣ́че спасе́нїе, ꙗ҆́коже глаго́летъ гдⷭ҇ь ѡ҆ бж҃їи про́мыслѣ: ѻ҆ц҃ъ мо́й досе́лѣ дѣ́лаетъ, и҆ а҆́зъ дѣ́лаю. И҆́же ѹ҆пражднѧ́ѧйсѧ ѡ҆ бз҃ѣ въ се́мъ, наꙋча́етсѧ ѿ бж҃е́ственныхъ писа́нїй чꙋ́вственнѣ, ѿ про́мысла же бж҃їѧ ѹ҆́мнѣ. Начина́етъ же зрѣ́ти вє́щи по є҆стествꙋ̀, ꙗ҆́коже глаго́лютъ григо́рїй нѵ́сскїй и҆ дамаски́нъ, и҆ не ктомꙋ̀ крадо́мь быва́етъ ѿ внѣ́шней красоты̀ веще́й мі́ра сегѡ̀, глаго́лю же добро́ты, бога́тства, преходѧ́щей сла́вы, и҆ подо́бныхъ, нижѐ прельща́етсѧ ѿ сꙋ́щей на ни́хъ тѣ́ни, ꙗ҆́коже є҆щѐ стра́стнїи.

<rubric>Ѡ҆ пѧ́томъ ра́зꙋмѣ.</rubric>

<red>Ѿ</red> сегѡ́ бо пѧ́тагѡ ра́зꙋма, глаго́лемагѡ совѣ́та, по проро́кꙋ, познава́етъ кто̀, ꙗ҆́коже рече́сѧ на концѣ̀ блаже́нствъ, є҆стество̀ и҆ премѣ́нꙋ чꙋ́вственныхъ творе́нїй, ꙗ҆́кѡ ѿ землѝ сꙋ́ть, и҆ па́ки въ зе́млю возвраща́ютсѧ, по рече́нїю є҆кклесїа́стовꙋ: Сꙋета̀ сꙋ́етствїй, всѧ́чєскаѧ сꙋета̀. И҆ дамаски́нъ то́жде: Всѧ̑ сꙋета̀ человѣ́чєскаѧ, є҆ли̑ка не пребыва́ютъ по сме́рти. Не пребыва́етъ бога́тство, не сопꙋ́тствꙋетъ сла́ва: наше́дшей бо сме́рти, сїѧ̑ всѧ̑ потреблѧ́ютсѧ. И҆ па́ки: Вои́стиннꙋ сꙋета̀ всѧ́чєскаѧ, житїе́ же сѣ́нь и҆ со́нїе є҆́сть: и҆́бо всꙋ́е мѧте́тсѧ всѧ́къ земноро́дный, ꙗ҆́коже глаго́летъ писа́нїе: Є҆гда̀ мі́ръ прїѡбрѧ́щемъ, тогда̀ во гро́бъ всели́мсѧ, и҆дѣ́же вкꙋ́пѣ ца́рїе и҆ ни́щїи.

<rubric>Ѡ҆ шесто́мъ ра́зꙋмѣ.</rubric>

<red>И҆</red> внегда̀ бы́ти є҆мꙋ̀ въ навыкнове́нїи безпристра́стїѧ, да́рꙋетсѧ є҆мꙋ̀ шесты́й ра́зꙋмъ, глаго́лемый крѣ́пость, и҆ начина́етъ безстра́стнѡ ви́дѣти добро́тꙋ чꙋ́вственныхъ тва́рей. Зане́же тре́хъ ѹ҆строе́нїй сꙋ́ть всѣ̀ по́мыслы: и҆́нъ человѣ́ческїй, и҆́нъ бѣсо́вскїй, и҆ и҆́нъ а҆́гг҃льскїй. Человѣ́ческїй ѹ҆́бѡ є҆́сть, є҆гда̀ взы́детъ на се́рдце мы́сль то́нкаѧ нѣ́каѧ ѿ созда́нїй, си́рѣчь, мꙋ́жъ, зла́то и҆лѝ и҆́но что́либо ѿ чꙋ́вственныхъ тва́рей. Бѣсо́вскїй же быва́етъ сложе́нъ ѿ мы́сли и҆ стра́сти, си́рѣчь, побꙋжда́етъ человѣ́ка и҆лѝ къ безслове́сной дрꙋ́жбѣ, то́ є҆сть, любле́нїю не бг҃а ра́ди быва́емꙋ къ дрꙋ́гꙋ, и҆лѝ къ блꙋдодѣѧ́нїю, и҆лѝ па́ки къ безразсꙋ́дной не́нависти, то́ є҆сть ѕлопомнѣ́нїю, и҆лѝ порица́нїю когѡ̀. Зла́то же подо́бнѣ къ сребролю́бїю, и҆лѝ хище́нїю и҆ грабле́нїю, и҆лѝ къ чемꙋ́либо ѿ таковы́хъ, и҆лѝ къ не́нависти и҆ хꙋлѣ̀ на дѣла̀ бж҃їѧ, да ѿ ѻ҆бою̀ поги́бель содѣ́лаетъ. Поне́же а҆́ще, не ꙗ҆́коже подоба́етъ, вє́щи лю́бимъ, и҆ ѻ҆́ныѧ па́че любвѝ бж҃їей предпочита́емъ, ничи́мже ѿ і҆дѡлослꙋжи́телей разли́чествꙋемъ, глаго́летъ свѧты́й маѯі́мъ. И҆ па́ки: а҆́ще ненави́димъ та̑, ꙗ҆́кѡ не ѕѣлѡ̀ дѡбра̀ сꙋ̑ща, бг҃а прогнѣвлѧ́емъ. А҆́гг҃льскїй же є҆́сть, безстра́стное видѣ́нїе веще́й, си́рѣчь, и҆́стинный ра́зꙋмъ, и҆́же є҆́сть среда̀ ѻ҆бои́хъ стремни́нъ, хранѧ́щъ ѹ҆́мъ, и҆ ѿлꙋча́ющъ пра́вое намѣ́ренїе ѿ ѡ҆крꙋжа́ющихъ є҆го̀ шестѝ сѣте́й дїа́вольскихъ. Глаго́лю же, ѿ го́рнѧгѡ и҆ до́льнѧгѡ, ѿ є҆́же ѡ҆деснꙋ́ю и҆ ѡ҆шꙋ́юю, ѿ внꙋтрьꙋ́дꙋ сꙋ́щагѡ и҆ внѣꙋ́дꙋ пра́вагѡ намѣ́ренїѧ: то́ є҆сть, и҆́стинный ра́зꙋмъ, ꙗ҆́коже сто́лпъ стоѧ́щїй средѝ рече́нныхъ шестѝ сѣте́й, є҆мꙋ́же ѿ а҆́гг҃лъ наꙋча́ютсѧ ѹ҆мертви́вшїи себѐ мі́рови, да бꙋ́детъ ѹ҆́мъ безстра́стенъ, во є҆́же ви́дѣти вє́щи, ꙗ҆́коже подоба́етъ: и҆ нижѐ горѣ̀ пра́вагѡ намѣ́ренїѧ да превзы́детъ возноше́нїемъ, мнѧ́йсѧ что̀ постиза́ти свое́ю мꙋ́дростїю: нижѐ па́ки до́лꙋ да схо́дитъ, неразꙋ́мїемъ, ꙗ҆́кѡ не могꙋ́щїй дости́гнꙋти соверше́нства: нижѐ ѡ҆деснꙋ́ю ѹ҆клони́тсѧ, ѿвраще́нїемъ ѿ веще́й и҆ не́навистїю, нижѐ ѡ҆шꙋ́юю безслове́снымъ любле́нїемъ, си́рѣчь, пристра́стїемъ. Нижѐ па́ки пребꙋ́детъ внꙋтрьꙋ́дꙋ пра́вагѡ намѣ́ренїѧ соверше́ннымъ невѣ́жествомъ и҆ лѣ́ностїю: нижѐ внѣꙋ́дꙋ многоиспыта́нїемъ и҆ безслове́снымъ тща́нїемъ ѿ нерадѣ́нїѧ и҆лѝ лꙋка́вства. Но ра́зꙋмъ съ терпѣ́нїемъ и҆ смиренномꙋ́дрїемъ и҆ благи́мъ ѹ҆пова́нїемъ ѿ и҆звѣ́ствованныѧ да прїе́млетъ вѣ́ры, да тѣ́мъ, є҆́же ѹ҆разꙋмѣ̀ что̀ ѿ ча́сти, къ бж҃е́ственномꙋ раче́нїю возво́дитсѧ, и҆ за є҆́же не вѣ́дѣти въ ра́зꙋмѣ ѿ недоꙋмѣ́нїѧ, смиренномꙋ́дрїе стѧ́жетъ, и҆ пребыва́тельною наде́ждою и҆ вѣ́рою намѣ́ренїе полꙋ́читъ и҆ско́мой ве́щи. И҆ нижѐ что̀ ѿню́дъ ненави́дѧ, ꙗ҆́кѡ ѕло̀, нижѐ напроти́въ безслове́снѣ любѧ́й, но человѣ́ка разсмотрѧ́етъ ко є҆́же ѹ҆дивлѧ́тисѧ, ка́кѡ ѹ҆́мъ є҆́сть безпредѣ́ленъ ѡ҆́бразъ бг҃а неви́димагѡ, а҆́ще и҆ тѣ́ломъ ѡ҆бдержи́тсѧ, глаго́летъ вели́кїй васі́лїй. И҆ ка́кѡ достиза́етъ да́же до коне́цъ воѡбраже́нїѧ, ꙗ҆́коже бг҃ъ промышлѧ́ѧй ѡ҆ мі́рѣ. И҆́бо ѹ҆́мъ во всѧ́кꙋ ве́щь преѡбразꙋ́етсѧ, и҆ начертава́етсѧ, по ви́дꙋ воспрїе́млемой ѿ негѡ̀ ве́щи. Є҆гда́ же сподо́битсѧ бы́ти въ невоѡбраже́нномъ и҆ безви́дномъ бз҃ѣ, тогда̀ быва́етъ неѡбра́зенъ и҆ безви́денъ.

<red>П</red>осе́мъ диви́тсѧ, ка́кѡ всѧ́кꙋ мы́сль храни́ти мо́жетъ то́йже, и҆ нижѐ послѣ̑днѧѧ разꙋмѣ̑нїѧ и҆змѣни́ти пє́рваѧ мо́гꙋтъ, нижѐ па́ки пє́рвыѧ мы̑сли ѿню́дъ повреди́ти послѣ̑днѧѧ: но ꙗ҆́коже сокро́вище, мы́сль всѐ соде́ржитъ без̾ забве́нїѧ. И҆ ка́кѡ восхотѣ́въ ѹ҆́мъ ѧ҆зы́комъ и҆з̾ѧвлѧ́етъ помышлѧ́ємаѧ, не то́чїю нѡ́ваѧ, но и҆ пре́жде мно́гѡ ѹ҆сокро́виществѡваннаѧ. И҆ ка́кѡ па́ки при́снѡ и҆схо́дѧтъ словеса̀, ѹ҆́мъ же неѡскꙋ́денъ ѡ҆брѣта́етсѧ. И҆ па́ки разсмотрѧ́ѧ тѣ́ло, ка́кѡ ѻ҆́чи, ѹ҆шеса́ же и҆ ѧ҆зы́къ прїе́млютъ ѿ внѣꙋ́дꙋ ѹ҆потребле́нїе по хотѣ́нїю дꙋшѝ: ѻ҆́вїи ѹ҆́бѡ свѣ́томъ, ѻ҆́вїи же воздꙋ́хомъ, и҆ нико́еже чꙋ́вство воспѧща́етъ дрꙋго́мꙋ, и҆лѝ твори́ти мо́жетъ что̀ внѣ̀ намѣ́ренїѧ дꙋшѝ. И҆ ка́кѡ бездꙋ́шное тѣ́ло повелѣ́нїемъ бж҃їимъ соедини́сѧ со ѹ҆́мною и҆ слове́сною дꙋше́ю, ꙗ҆́же ѿ ст҃а́гѡ дх҃а содѣ́тельствована є҆́сть, ꙗ҆́коже глаго́летъ дамаски́нъ, вдохнове́нїемъ; а҆́ще нѣ́цыи и҆ не вѣ́дѧтъ є҆гѡ̀, мнѧ́ще, ꙗ҆́кѡ ѿ пресꙋ́щественнагѡ бж҃ества̀ є҆́сть, є҆́же є҆́сть невозмо́жно. Глаго́летъ бо златоꙋ́стъ: да не возмни́тъ человѣ́ческїй ѹ҆́мъ себѐ бы́ти бг҃а, вложѝ бг҃ъ забве́нїе и҆ невѣ́дѣнїе въ ѻ҆́нь, да ѿ сегѡ̀ смире́нїе стѧ́жетъ. И҆ па́ки: хотѧ́щꙋ творцꙋ̀ є҆сте́ственное сїѐ смѣше́нїе раздѣле́но сотвори́ти, и҆ слове́снаѧ ѹ҆́бѡ дꙋша̀, ꙗ҆́коже глаго́летъ лѣ́ствичникъ, и҆лѝ горѣ̀, си́рѣчь на не́бо, и҆лѝ, ѹ҆вы̀! До́лꙋ во а҆́дъ ѿхо́дитъ: земно́е же тѣ́ло въ зе́млю, ѿ неѧ́же взѧ́то є҆́сть, возвраща́етсѧ. И҆ па́ки: благода́тїю сп҃са на́шегѡ і҆и҃са хрⷭ҇та̀ раздѣлє́ннаѧ на второ́мъ є҆гѡ̀ прише́ствїи соединѧ́тсѧ, да воспрїи́метъ кі́йждо ѿ на́съ по дѣлѡ́мъ свои̑мъ. Ѽ чꙋдесѐ! Кто̀ та́йнꙋ сїю̀ ма́лѡ ѡ҆щꙋти́въ не ѹ҆жа́снетсѧ; Ꙗ҆́кѡ человѣ́ка воздвиза́етъ па́ки ѿ землѝ по толи́цѣхъ ѕлы́хъ, ꙗ҆̀же содѣ́ѧ, презрѣ́въ є҆гѡ̀ за́пѡвѣди, и҆ безсме́ртїе да́рꙋетъ, є҆́же пре́жде и҆мѣ̀, и҆ не сохранѝ за́повѣдь сохранѧ́ющꙋю є҆го̀ ѿ сме́рти и҆ тлѣ́нїѧ: но возгордѣ́всѧ сме́рть на сѧ̀ навлечѐ.

<red>Д</red>ивѧ́сѧ ѹ҆̀бо всѣ̑мъ си̑мъ ѡ҆ человѣ́цѣ и҆ дрꙋги̑мъ мнѡ́гимъ, движе́нїемъ а҆́гг҃лѡвъ ѹ҆́мнѣ ѹ҆чи́мый человѣ́къ ѹ҆жаса́етсѧ, и҆ па́ки зри́тъ зла́та добро́тꙋ и҆ ѹ҆потребле́нїе, и҆ диви́тсѧ, ка́кѡ ѿ землѝ таково̀ бы́сть на́съ ра́ди, да не мощні́и ѹ҆́бѡ ми́лостынею и҆ждива́ютъ стѧжа́нїе: не восхотѣ́вшїи же сегѡ̀ раздаѧ́ти, и҆скꙋше́нїѧми нево́льнѣ вспомоществꙋ́еми бꙋ́дꙋтъ во є҆́же спасти́сѧ, а҆́ще со благодаре́нїемъ те́рпѧтъ находѧ̑щаѧ, и҆ спаса́ютсѧ ѻ҆боѝ. Нестѧжа́нїе же предпочита́ющїи, ѹ҆вѣнча́ютсѧ, ꙗ҆́кѡ вышеесте́ствєннаѧ творѧ́щїи, ꙗ҆́коже и҆ ѡ҆ дѣ́вствѣ подвиза́ющїесѧ, и҆ ꙗ҆́кѡ ѹ҆́бѡ тлѣ́ннꙋ и҆ зе́мнꙋ ве́щь не предпочита́ютъ па́че за́повѣди бж҃їей. Но ꙗ҆́кѡ творе́нїе бж҃їе, и҆ потре́бное къ тѣле́снѣй жи́зни и҆ спасе́нїю, не не́нависти досто́йнꙋ, по воздержа́нїѧ и҆ любвѐ: и҆ вкра́тцѣ, добро́тꙋ всѧ́кїѧ ве́щи и҆ ѹ҆потребле́нїе безпристра́стнѣ зрѧ̀ просвѣща́емый, лю́битъ творца̀, и҆ разсмотрѧ́ѧ всѧ̑ чꙋ́вствєннаѧ, гѡ́рнѧѧ и҆ дѡ́льнѧѧ созда̑нїѧ, глаго́лю же, не́бо, со́лнце, лꙋнꙋ̀, ѕвѣ́зды, ѻ҆блака̀, тꙋ́чы, дождѝ, снѣ́гъ, гра́дъ: и҆ ка́кѡ при толи́цѣй теплотѣ̀ смерза́етсѧ вода̀, по си́хъ гро́мъ, мо́лнїю, вѣ́тры, воздꙋ́хъ, и҆ премѣ́нꙋ си́хъ, времена̀, лѣ̑та, дни̑, нѡ́щи, часы̀, мгновє́нїѧ, зе́млю, мо́ре, неисчє́тныѧ скоты̀, четверонѡ́гаѧ живѡ́тнаѧ, ѕвѣ́ри и҆ пресмыка̑ющаѧсѧ, мно́гїе ро́ды пти́цъ, и҆сто́чники и҆ рѣ́ки, безчи́слєнныѧ ро́ды растѣ́нїй и҆ тра́въ, садѡ́выѧ и҆ ди̑вїѧ. Зри́тъ бо во всѣ́хъ чи́нъ, ѹ҆строе́нїе, вели́чество, добрѡ́ты, число̀ составле́нїѧ, соедине́нїе, согла́сїе, ѹ҆потребле́нїе, схо́дство, многоразли́чїе, красотꙋ̀, положе́нїе, движе́нїе, цвѣты̀, ѡ҆́бразы, ви́ды, возвраще́нїе па́ки въ та̑же, пребыва́нїе въ тлѣ́нныхъ, и҆ про́стѣ всѧ̑ чꙋ́вствєннаѧ созда̑нїѧ приводѧ̀ въ ѹ҆́мъ, ѹ҆жаса́етсѧ дивѧ́сѧ созда́телю, ка́кѡ ѿ не сꙋ́щихъ є҆ди́нѣмъ повелѣ́нїемъ и҆зведѐ четы́ре стїхі̑и, си́рѣчь, зе́млю, во́дꙋ, ѻ҆́гнь, и҆ воздꙋ́хъ: и҆ ка́кѡ проти̑вныѧ сꙋ́ще, премꙋ́дростїю бж҃їею дрꙋ́гъ ѿ дрꙋ́га не поврежда́ютсѧ: и҆ ка́кѡ и҆з̾ си́хъ всѧ̑ на́съ ра́ди сотворѝ, и҆ сїѧ̑ ма̑ла сꙋ̑ща проти́вꙋ снизхожде́нїѧ хрⷭ҇то́ва по бг҃осло́вꙋ, и҆ проти́вꙋ бꙋ́дꙋщихъ бла̑гъ. Разсмотрѧ́ѧ же сокрове́ннꙋю въ тва́рѧхъ бла́гость бж҃їю и҆ премꙋ́дрость, си́лꙋ же и҆ про́мыслъ, ꙗ҆́коже са́мъ ѻ҆́нъ речѐ къ і҆́ѡвꙋ ѡ҆ хꙋдо́жествахъ: та́же сꙋ́щꙋю въ словесѣ́хъ и҆ писа́нїѧхъ, ка́кѡ ма́лымъ си́мъ и҆ бездꙋ́шнымъ черни́ломъ таковы̑ѧ и҆ толи̑кїѧ та̑йны ѿкры̀ на́мъ чрез̾ бж҃е́ствєннаѧ писа̑нїѧ; Ди́вно же є҆́сть, ꙗ҆́кѡ свѧті́и ѹ҆́бѡ проро́цы и҆ а҆по́столи со мно́гимъ трꙋдо́мъ и҆ любо́вїю къ бг҃ꙋ толи̑каѧ полꙋчи́ша блага̑ѧ, мы́ же ѿ є҆ди́нагѡ чте́нїѧ ѹ҆чи́ми є҆смы̀. Ꙗ҆́коже бо словє́снаѧ писа̑нїѧ глаго́лютъ на́мъ пресла̑внѣйшаѧ, и҆ сїѧ̑ вѣ́дѧй вѣ́рꙋетъ, ꙗ҆́кѡ нѣ́сть ничто́же въ творе́нїи непотре́бно, нижѐ ѕло̀, но и҆ внѣ̀ во́ли бж҃їей быва̑юща, во блага̑ѧ претворѧ́етъ бг҃ъ чꙋде́снѣ. Ꙗ҆́коже паде́нїе дїа́вола, не бѣ̀ во́ли бж҃їей, но сѐ на по́льзꙋ спаса́емыхъ бы́сть. Попꙋща́етъ бо во є҆́же и҆скꙋша́ти произволѧ́ющихъ, по си́лѣ ка́ждагѡ, ꙗ҆́коже глаго́летъ ст҃ы́й і҆саа́къ, да посра́мленъ бꙋ́детъ ѿ равноа́гг҃льныхъ человѣ̑къ, и҆ побѣжда́етсѧ бж҃їемъ содѣ́йствїемъ не то́чїю ѿ мꙋже́й, но и҆ ѿ премно́гихъ же́нъ, терпѣ́нїемъ же и҆ вѣ́рою къ подвигополо́жникꙋ, ѿ негѡ́же и҆ нетлѣ́нїѧ вѣнцы̀ прїе́млютъ, бл҃года́тїю є҆гѡ̀ и҆ человѣколю́бїемъ: занѐ то́й є҆́сть побѣди́вый и҆ побѣжда́ѧй безстꙋ́днаго ѕмі́ѧ и҆ человѣкоꙋбі́йцꙋ. И҆ ѻ҆́въ ѹ҆́бѡ прїе́мь да́ръ ра́зꙋма дꙋхо́внагѡ, вѣ́сть, ꙗ҆́кѡ всѧ̑ сꙋ́ть дѡбра̀ ѕѣлѡ̀: ѻ҆́въ же є҆щѐ нача́ло и҆мы́й бг҃оразꙋ́мїѧ, до́лженъ є҆́сть вѣ́дѣти во смире́нїи, ꙗ҆́кѡ не вѣ́сть, ѡ҆ всѧ́кой ве́щи глаго́лѧ: не вѣ́мъ, ꙗ҆́коже глаго́летъ златоꙋ́стъ. Рече́ бо, а҆́ще кто̀ рече́тъ ѡ҆ высотѣ̀ небе́снѣй, ꙗ҆́кѡ толи́ка є҆́сть, и҆ а҆́зъ ре́клъ бы́хъ, не вѣ́мъ, всѧ́кѡ а҆́зъ и҆́стинꙋ рѣ́хъ: а҆́ще ѻ҆́нъ и҆ прельща́етсѧ, мнѧ́йсѧ вѣ́дѣти, є҆́же не вѣ́сть, ꙗ҆́коже подоба́етъ, по а҆по́столꙋ. Сегѡ̀ ра́ди до́лжни є҆смы̀ и҆звѣ́ствованною вѣ́рою и҆ вопроше́нїемъ и҆скꙋ́сныхъ прїима́ти догма́ты цр҃кви, и҆ разсꙋждє́нїѧ ѹ҆чи́телей ѡ҆ бж҃е́ственномъ писа́нїи, и҆ ѡ҆ чꙋ́вственныхъ и҆ мы́сленныхъ созда́нїѧхъ, да не ѹ҆твержда́ѧсѧ на свое́мъ ра́зꙋмѣ паде́мъ ско́рѡ, ꙗ҆́коже речѐ свѧты́й дѡроѳе́й: но во всѣ́хъ до́лжни є҆смы̀ ѡ҆брѣта́ти своѐ невѣ́жество, да и҆ща́й кто̀ и҆ не вѣ́рꙋѧй свои̑мъ разꙋмѣ́нїѧмъ, восхо́щетъ наꙋчи́тисѧ, и҆ недоꙋмѣ́въ ѡ҆ мно́зѣмъ ра́зꙋмѣ, ѹ҆вѣ́сть своѐ невѣ́жество ѿ безконе́чныѧ бж҃їѧ премꙋ́дрости. Ѹ҆́мъ бо ѹ҆́мный ѹ҆́мно всѧ́чески чꙋ́вство прїе́млетъ, є҆гда̀ ѡ҆чи́ститъ себѐ бг҃ови, ꙗ҆́коже глаго́летъ бг҃осло́въ: ѻ҆ба́че до́лжни є҆смы̀ ра́зꙋмъ и҆мѣ́ти къ вѧ́щшемꙋ стра́хꙋ: да не ка́кѡ ѡ҆брѧ́щетсѧ є҆ди́нъ догма́тъ сокрове́нный въ дꙋшѣ̀ лꙋка́въ, могі́й погꙋби́ти ю҆̀ кромѣ̀ и҆на́гѡ грѣха̀, глаго́летъ вели́кїй васі́лїй. Сегѡ̀ ра́ди не подоба́етъ на́мъ ѿ лѣ́ности и҆лѝ тщесла́внагѡ ѹ҆се́рдїѧ въ сїѐ видѣ́нїе пре́жде вре́мени тещѝ, но по рѧ́дꙋ за́пѡвѣди хрⷭ҇тѡ́вы и҆ предречє́ннаѧ видѣ̑нїѧ твори́ти без̾ возноше́нїѧ. И҆ є҆гда̀ терпѣ́нїемъ и҆ слеза́ми мно́гими стра́ха и҆ пла́ча ѡ҆мы́емъ дꙋ́шꙋ свою̀, и҆ прїи́демъ во є҆́же ви́дѣти по є҆стествꙋ̀, и҆ въ навыкнове́нїи си́хъ бꙋ́демъ, тогда̀ въ сїѐ видѣ́нїе ѹ҆́мъ самодви́жнѣ прїи́детъ, ѹ҆́мнѣ ѿ а҆́гг҃лѡвъ наставлѧ́емь. А҆́ще же кто̀ де́рзостнѣйшїй ѡ҆брѧ́щетсѧ: и҆ пре́жде пе́рвыхъ во втора̑ѧ вни́ти восхо́щетъ, да вѣ́сть, ꙗ҆́кѡ не то́чїю не мо́жетъ ѹ҆лꙋчи́ти намѣ́ренїѧ бг҃оꙋго́днагѡ, но и҆ мно́ги воздви́жетъ на сѧ̀ бра̑ни, па́че же ѿ видѣ́нїѧ ѡ҆ человѣ́цѣ, ꙗ҆́коже слы́шахомъ ѡ҆ а҆да́мѣ. Ни ма́лѡ же не по́льзꙋетъ стра̑стнымъ сꙋ́щымъ твори́ти дѣла̀, и҆лѝ мы́слити разꙋмѣ̑нїѧ безстра́стныхъ, ꙗ҆́коже ни ма́лѡ не по́льзꙋетъ младе́нцємъ тве́рдаѧ пи́ща, а҆́ще и҆ ѕѣлѡ̀ поле́зна є҆́сть совершє́ннымъ. Но съ разсꙋжде́нїемъ до́лженъ є҆́сть хотѣ́ти, и҆ ѹ҆клонѧ́тисѧ ꙗ҆́кѡ недосто́йный. И҆ нижѐ ѿ ѿча́ѧнїѧ и҆ ѹ҆ны́нїѧ ѿвраща́тисѧ благода́ти, є҆гда̀ прїи́детъ, нижѐ па́ки ѿ де́рзости и҆ска́ти чегѡ̀ пре́жде вре́мени, да не и҆́щꙋще ꙗ҆̀же вре́мени пре́жде вре́мени, ꙗ҆́коже глаго́летъ лѣ́ствичникъ, нижѐ во вре́мѧ полꙋ́чимъ сїѧ̑. Но прельсти́вшесѧ не́гли ни и҆справле́нїе ѡ҆брѧ́щемъ ѿ ко́егѡлибо человѣ́ка, и҆лѝ писа́нїѧ. А҆́ще бо и҆́мать кто̀ по бз҃ѣ намѣ́ренїе, да во смире́нїи и҆ терпѣ́нїи находѧ́щихъ є҆мꙋ̀ и҆скꙋше́нїй пои́щетъ ве́щи ѿ недоꙋмѣ́нїѧ, и҆ не́гли прельсти́тсѧ въ то́й, и҆́мать ѡ҆брѣстѝ ѿ бг҃а рѣше́нїе. И҆ та́кѡ со мно́гимъ стꙋдо́мъ и҆ ра́достїю возвраща́етсѧ вспѧ́ть и҆ща́й пꙋтѝ ѻ҆тє́цъ. Занѐ по бз҃ѣ быва̑ющаѧ, а҆ не по и҆но́мꙋ чесомꙋ́же, глаго́летъ лѣ́ствичникъ, во благо́е вмѣнѧ́етсѧ на́мъ ѿ благода́ти, а҆́ще и҆ ѕѣлѡ̀ бꙋ́детъ не добро̀ быва́емое. А҆́ще же не та́кѡ, нижѐ и҆́мать терпѣ́нїѧ и҆ смире́нїѧ, мнѡ́га и҆́мать пострада́ти, ꙗ҆̀же мно́зїи пострада́ша и҆ погибо́ша безꙋ́мїемъ свои́мъ, вѣ́рꙋюще свои̑мъ разꙋмѣ́нїѧмъ, и҆ возмнѣ́ша до́брѣ ше́ствовати без̾ наста́вника, и҆лѝ и҆скꙋ́са ѿ терпѣ́нїѧ и҆ смире́нїѧ быва́юща: и҆скꙋ́съ бо не и҆́мать ско́рби, нижѐ и҆скꙋше́нїѧ, не́гли же и҆ бра́ни. А҆́ще же попꙋщено̀ бꙋ́детъ ма́лѡ ра́тꙋемꙋ бы́ти, мно́гїѧ ра́дости и҆ по́льзы вино́ю бꙋ́детъ сїѐ и҆скꙋше́нїе и҆скꙋ́сномꙋ: занѐ во є҆́же наꙋчи́тисѧ и҆скꙋ́сꙋ, и҆ прїѧ́ти мꙋ́жество на врагѝ попꙋща́етсѧ ѿ бг҃а. Зна́мєнїѧ же сегѡ̀ сꙋ́ть сле́зы и҆ сокрꙋше́нїе дꙋшѝ пред̾ бг҃омъ, и҆ є҆́же прибѣга́ти къ безмо́лвїю и҆ бг҃ꙋ съ терпѣ́нїемъ, и҆ є҆́же притрꙋ́днѣ и҆спы́товати писа́нїе, и҆ съ вѣ́рою жела́ти намѣ́ренїѧ бж҃їѧ. Пе́рвагѡ же зна́менїе є҆́сть сїѐ, є҆́же сомнѣ́тисѧ ѡ҆ по́мощи бж҃їей, стыдѣ́тисѧ вопроша́ти со смире́нїемъ, и҆ ѹ҆далѧ́тисѧ ѿ безмо́лвїѧ и҆ чте́нїѧ, люби́ти же попече́нїе и҆ бесѣ̑ды, мнѧ̀ ѿ си́хъ поко́й ѹ҆лꙋчи́ти, є҆́же є҆́сть не возмо́жно: но па́че въ таково́е вре́мѧ вкоренѧ́ютсѧ стра̑сти, и҆ крѣ̑пльша быва́ютъ и҆скꙋшє́нїѧ, и҆ ѹ҆множа́етсѧ малодꙋ́шїе, неблагода́рность же и҆ ѹ҆ны́нїе ѿ мно́гагѡ неразꙋ́мїѧ. Занѐ и҆́на сꙋ́ть и҆скꙋшє́нїѧ сынѡ́въ, къ наказа́нїю и҆ ѹ҆че́нїю прилꙋчи́вшагѡсѧ ѹ҆чи́тельства, и҆ и҆́на врагѡ́въ къ поги́бели. Па́че же є҆гда̀ ѿ го́рдости кто̀ порꙋга́емь быва́етъ: ꙗ҆́кѡ бг҃ъ гѡ́рдымъ проти́витсѧ, смирє́ннымъ же дае́тъ благода́ть.

<red>В</red>сѧ́ка ѹ҆́бѡ ско́рбь, терпѣ́нїе и҆мꙋ́щаѧ, добра̀ є҆́сть и҆ поле́зна: не и҆мꙋ́щаѧ же сегѡ̀, є҆́сть ѿвраще́нїе бж҃їе, и҆ безполе́зна, а҆́ще кто̀ смиреномꙋ́дрїемъ не ѹ҆врачꙋ́етъ ю҆̀, и҆на́гѡ бо врачевства̀ нѣ́сть. Занѐ смиреномꙋ́дрый себѧ̀ порица́етъ и҆ ѡ҆бвинѧ́етъ, внегда̀ ѡ҆скорбле́нъ бꙋ́детъ, а҆ не дрꙋга́го кого̀. И҆ сегѡ̀ ра́ди те́рпитъ, и҆ща̀ ѿ бг҃а рѣше́нїѧ, и҆ ѡ҆брѣ́тъ ра́дꙋетсѧ, и҆ со благодаре́нїемъ те́рпитъ, и҆ во и҆скꙋ́сѣ таковы́хъ бы́въ прїе́млетъ ра́зꙋмъ. И҆ познава́ѧ свою̀ не́мощь и҆ невѣ́жество, притрꙋ́днѣ и҆́щетъ врача̀, и҆ и҆ща́й ѡ҆брѣта́етъ и҆сцѣле́нїе, ꙗ҆́коже са́мъ речѐ хрⷭ҇то́съ, и҆ полꙋчи́въ сїѐ лю́битъ, и҆ любѧ́й бо́лѣе люби́мь є҆́сть, и҆ ѡ҆чища́ѧ себѐ по возмо́жности, мѣ́сто сотвори́ти люби́момꙋ подвиза́етсѧ. И҆ се́й ѡ҆брѣ́тъ мѣ́сто, ѡ҆бита́етъ, ꙗ҆́коже глаго́летъ въ ста́рчествѣ, и҆ ѡ҆бита́ѧ сохранѧ́етъ до́мъ сво́й, и҆ просвѣща́тисѧ начина́етъ. Просвѣща́емый же разꙋмѣва́етъ, и҆ разꙋмѣва́ѧй разꙋмѣ́етсѧ, ꙗ҆́коже глаго́летъ дамаски́нъ. Сїѧ̑ ѹ҆́бѡ и҆ ꙗ҆̀же пре́жде речє́ннаѧ, по рѧ́дꙋ подоба́етъ храни́ти всѧ́комꙋ, и҆ є҆ли̑ка є҆щѐ пости́гнетъ, дѣ́лати подоба́етъ. Є҆ли́ко же не возмо́жетъ пости́гнꙋти, съ молча́нїемъ благодари́ти до́лженствꙋетъ, ꙗ҆́коже глаго́летъ ст҃ы́й і҆саа́къ, и҆ да не безстꙋ́днѡ вни́ти помы́слитъ. Глаго́летъ бо ѻ҆́нъ же, и҆з̾ сїра́ха взѧ́въ словеса̀: є҆гда̀ ѡ҆брѧ́щеши ме́дъ, ꙗ҆́ждь ѹ҆мѣ́реннѡ, да не ка́кѡ пресыще́нъ и҆зблю́еши. И҆ ꙗ҆́коже глаго́летъ бг҃осло́въ: видѣ́нїе бо неѡбꙋ́зданно, не́гли и҆ въ стремни̑ны порѣ́етъ, си́рѣчь, є҆́же и҆ска́ти вышемѣ́рнагѡ, и҆ не хотѣ́ти рещѝ, ꙗ҆́кѡ бг҃ъ вѣ́сть сїѧ̑, а҆́зъ же кто̀ є҆́смь; и҆ вѣ́ровати, ꙗ҆́кѡ сотвори́вый го́ры, и҆ вели̑кїѧ ки́ты, то́й и҆ жа́ло пчелы̀ ѹ҆тончѝ, ꙗ҆́коже глаго́летъ вели́кїй васі́лїй. Дости́гшїй ѹ҆́бѡ ѿ крѣ́пости въ ра́зꙋмъ, разꙋмѣва́етъ ѿ чꙋ́вственныхъ мы́слєннаѧ, и҆ ѿ вре́менныхъ и҆ ви́димыхъ неви̑димаѧ и҆ вѣ̑чнаѧ. И҆ разꙋмѣва́етъ по благода́ти, ꙗ҆̀же ѡ҆ го́рнихъ си́лахъ, ꙗ҆́кѡ є҆ди́нагѡ пра́ведника нѣ́сть досто́инъ ве́сь мі́ръ. И҆ внемлѝ, глаго́летъ златоꙋ́стъ, толи́кихъ наро́дѡвъ и҆ ꙗ҆зы̑къ: и҆́хже пра́ведникъ бо́льшїй є҆́сть. А҆́гг҃лъ же всѧ́чески человѣ́ка бо́лїй є҆́сть. И҆ довлѣ́етъ видѣ́нїе є҆ди́ною ко всѧ́комꙋ ѹ҆́жасꙋ. И҆ па́ки, что̀ понесѐ равноа́гг҃льный данїи́лъ, ви́дѧ а҆́гг҃ла.

<rubric>Ѡ҆ седьмо́мъ ра́зꙋмѣ.</rubric>

<red>С</red>подо́бивыйсѧ седьма́гѡ ра́зꙋма, ѹ҆дивлѧ́етсѧ мно́жествꙋ безпло́тныхъ си́лъ, власте́й, престо́лѡвъ, госпо́дствїй, серафі́мѡвъ, херꙋві́мѡвъ, девѧтѝ чинѡ́въ, ѡ҆брѣта́ющихсѧ во всѣ́хъ бж҃е́ственныхъ писа́нїѧхъ: и҆́хже ѹ҆дивлѧ́етсѧ є҆стествꙋ̀, крѣ́пости, и҆ про́чымъ бла́гамъ, ꙗ҆̀же ѡ҆ ни́хъ зри̑ма сꙋ́ть, бг҃ꙋ и҆ творцꙋ̀ и҆́хъ вѣ́дѡмымъ: и҆ ка́кѡ по чи́нꙋ стоѧ́тъ. И҆ и҆́ннаѧ достѡ́инства и҆́мꙋтъ гѡ́рнѧѧ вѡ́инства, ѡ҆ ни́хже глаго́летъ златоꙋ́стъ, ꙗ҆́кѡ гдⷭ҇ь саваѡ́ѳъ, гдⷭ҇ь во́инствъ, си́лъ, толкꙋ́етсѧ, и҆ ка́кѡ дрꙋ́гъ дрꙋ́гꙋ преподаю́тъ просвѣще́нїе. А҆́гг҃ли ѹ҆́бѡ, глаго́летъ, на́съ человѣ́кѡвъ просвѣща́ютъ, ті́и же просвѣще́нїе прїе́млютъ ѿ а҆рха̑гг҃лъ, а҆ сі́и ѿ нача̑лъ, и҆ та́кѡ кі́йждо чи́нъ ѿ дрꙋга́гѡ просвѣще́нїе и҆ ра́зꙋмъ прїе́млетъ. И҆ па́ки, ка́кѡ человѣ́ческїй ро́дъ є҆ди́нꙋ ѻ҆́вцꙋ бы́ти глаго́лютъ, ю҆́же не бг҃ъ погꙋбѝ, но сама̀ себѐ погꙋби́ла є҆́сть: а҆́гг҃лѡвъ же де́вѧтьдесѧть де́вѧть. И҆ разсмотрѧ́ѧ премꙋ́дрость творца̀ и҆ си́лꙋ, ка́кѡ толи̑каѧ мно́жєства є҆ди́нѣмъ сотворѝ повелѣ́нїемъ; Вопе́рвыхъ ѹ҆́бѡ, глаго́летъ бг҃осло́въ, разꙋмѣва́етъ а҆́гг҃льскїѧ си̑лы и҆ прѡ́чаѧ: и҆ вше́дъ ѹ҆́мнѣ внꙋ́трь хра́ма, си́рѣчь, завѣ́сы, быва́етъ невеще́ственъ, ꙗ҆́коже глаго́летъ ст҃ы́й і҆саа́къ: проѡбразꙋ́етъ же внѣ́шнїй хра́мъ мі́ръ се́й, завѣ́са же, си́рѣчь, две́рь до́ма, тве́рдь небе́снꙋю, ст҃а̑ѧ же ст҃ы́хъ, премі́рныхъ, и҆дѣ́же безпло́тнїи и҆ невеще́ственнїи непреста́ннѡ воспѣва́ютъ бг҃а, и҆ ѡ҆ на́съ мо́лѧтъ є҆го̀, по вели́комꙋ а҆ѳана́сїю. И҆ та́кѡ прихо́дитъ въ ми́ръ по́мыслѡвъ, и҆ сы́нъ бж҃їй по благода́ти быва́етъ, познава́ѧ сокровє́нныѧ въ бж҃е́ственныхъ писа́нїѧхъ та̑йны, ꙗ҆́коже глаго́летъ дамаски́нъ. Раздра́сѧ хра́ма бж҃е́ственнаѧ завѣ́са, на крⷭ҇тѣ̀ содѣ́телѧ сокрове́ннꙋю въ писа́нїи ꙗ҆влѧ́ющи вѣ̑рнымъ и҆́стинꙋ, бл҃гослове́нъ є҆сѝ, зовꙋ́щымъ, бж҃е ѻ҆тє́цъ на́шихъ: и҆ ꙗ҆́коже глаго́летъ ст҃ы́й косма̀ пѣснопѣ́вецъ: Ѿ дре́ва вкꙋси́въ пе́рвый въ человѣ́цѣхъ, тлѣ́нїю порабо́тисѧ, ѿверже́нїемъ бо жи́зни безче́стнѣйшимъ ѡ҆сꙋди́всѧ, всемꙋ̀ ро́дꙋ, ꙗ҆́кѡ тѣлотлѣ́ненъ, нѣ́кїй вре́дъ недꙋ́га преподадѐ, но ѡ҆брѣ́тше земноро́днїи воззва́нїе кре́стнымъ дре́вомъ, зове́мъ: препѣ́тый ѻ҆тцє́въ бж҃е, и҆ про́чее.

<rubric>Ѡ҆ ѻ҆сьмо́мъ ра́зꙋмѣ.</rubric>

<red>Ѿ</red> сегѡ́ же седьма́гѡ ра́зꙋма возво́дитсѧ въ видѣ́нїе ѡ҆ бз҃ѣ второ́ю и҆ чи́стою моли́твою, подоба́ющею ѹ҆мозри́тельномꙋ, ꙗ҆́коже въ са́момъ ѻ҆́номъ ѹ҆стремле́нїи моли́твы восхища́етсѧ ѹ҆́мъ ѿ бж҃е́ственныѧ любвѐ, и҆ не ктомꙋ̀ вѣ́сть что̀ ѿню́дъ мі́ра сегѡ̀, ꙗ҆́коже глаго́летъ маѯі́мъ и҆ дамаски́нъ. И҆ не то́чїю ѹ҆́мъ всѧ̑ забыва́етъ, но и҆ себѐ самаго̀: глаго́летъ бо ст҃ы́й ні́лъ, ꙗ҆́кѡ а҆́ще себѐ ѹ҆́мъ вѣ́сть, нѣ́сть во є҆ди́номъ бз҃ѣ, но и҆ въ себѣ̀. Тогда́ бо прїе́млетъ, глаго́летъ ст҃ы́й маѯі́мъ, ѡ҆ бз҃ѣ є҆ѵⷢ҇лїа, и҆ бг҃осло́въ быва́етъ, сподо́бльсѧ наше́ствїѧ ст҃а́гѡ дх҃а. Ѡ҆ бз҃ѣ же слы́шай, да не мни́тъ ѿ неразꙋмѣ́нїѧ кто̀ бы́ти самаго̀ бг҃а, ꙗ҆̀же ѡ҆ не́мъ ви̑димаѧ, си́рѣчь, благосты́ню, благода́ть, пра́вдꙋ, ѡ҆свѧще́нїе, свѣ́тъ, ѻ҆́гнь, сꙋщество̀, є҆стество̀, си́лꙋ, премꙋ́дрость, и҆ подѡ́бнаѧ, глаго́летъ вели́кїй дїонѵ́сїй. Но нижѐ є҆ли̑ка ѹ҆́мъ ѡ҆предѣли́ти мо́жетъ: безпредѣ́льно бо є҆́сть и҆ неѡпи́санно бж҃ество̀, и҆ не ѡ҆ то́мъ, є҆́же въ не́мъ, но є҆́же ѡ҆ не́мъ бг҃осло́вствꙋетсѧ, ꙗ҆́коже глаго́летъ вели́кїй дїонѵ́сїй къ ст҃о́мꙋ тїмоѳе́ю, приве́дъ свидѣ́тельство ст҃а́гѡ і҆ероѳе́а. Па́че же справедли́вѣе рещѝ, непостижи́мо, неизслѣ́димо, неиспы́тно, и҆ є҆ли̑ка нѣ́сть мо́щно ѡ҆предѣли́ти: па́че бо ѹ҆ма̀ є҆́сть и҆ мы́сли, и҆ є҆ди́номꙋ себѣ̀ вѣ́домъ, є҆ди́ный бг҃ъ трїѷпоста́сный, безнача́льный, безконе́чный, преблагі́й, препѣ́тый. И҆ глаго́лємаѧ ѡ҆ не́мъ ѿ бж҃е́ственнагѡ писа́нїѧ, ѿ недоꙋмѣ́нїѧ глаго́лютсѧ, да ѹ҆вѣ́мы, ꙗ҆́кѡ є҆́сть бг҃ъ, а҆ не что̀ є҆́сть, занѐ непостижи́мь є҆́сть всемꙋ̀ слове́сномꙋ и҆ ѹ҆́мномꙋ є҆стествꙋ̀. Подо́бнѣ же и҆ воплоще́нїю сн҃а бж҃їѧ, и҆ по ѵ҆поста́си соедине́нїю, ꙗ҆́коже глаго́летъ ст҃ы́й кѷрі́ллъ, подоба́етъ диви́тисѧ, и҆ ка́кѡ въ бж҃ествѣ̀ є҆гѡ̀ состои́тъ пло́ть, ю҆́же прїѧ́тъ ѿ на́съ, по вели́комꙋ васі́лїю. Занѐ ꙗ҆́коже желѣ́зо и҆ ѻ҆́гнь: та́кѡ є҆́сть и҆ соедине́нїе, да є҆ди́наго хрⷭ҇та̀ во двою̀ є҆стествꙋ̑ ѹ҆вѣ́мы, ꙗ҆́коже речѐ дамаски́нъ къ бцⷣѣ: Є҆ди́нꙋ ѹ҆́бѡ ѵ҆поста́сь во двою́ же є҆стествꙋ̑ родила̀ є҆сѝ бг҃а воплоще́нна, є҆мꙋ́же всѝ пое́мъ: Бж҃е благослове́нъ є҆сѝ. И҆ па́ки: Безпредѣ́льный пребы́сть непремѣ́ненъ, пло́ти по ѵ҆поста́си соедини́лсѧ є҆́сть, ꙗ҆́кѡ благоꙋтро́бенъ въ тебѣ̀ прест҃а́ѧ, є҆ди́ный благослове́нный.

<rubric>Ꙗ҆́кѡ не и҆́мꙋтъ разногла́сїѧ бж҃е́ствєннаѧ писа̑нїѧ.</rubric>

<red>И҆</red> вкра́тцѣ, всѧ́ко чте́нїе и҆лѝ ѱалмопѣ́нїе разсмотрѧ́ѧ вма́лѣ просвѣти́выйсѧ, видѣ́нїе ѡ҆брѣта́етъ и҆ бг҃осло́вїе, и҆ ко́еждо писа́нїе свидѣ́тельствꙋемо ѿ дрꙋга́гѡ писа́нїѧ. И҆мѣ́ѧй же ѹ҆́мъ є҆щѐ непросвѣще́нъ, мни́тъ, ꙗ҆́кѡ бж҃е́ствєннаѧ писа̑нїѧ и҆́мꙋтъ разногла́сїе, но не въ бж҃е́ственныхъ писа́нїѧхъ сїѧ̑: да не бꙋ́детъ. Занѐ бж҃е́ствєннаѧ писа̑нїѧ ѻ҆́ва ѹ҆́бѡ свидѣ́тельство и҆́мꙋтъ ѿ дрꙋги́хъ писа́нїй, ѻ҆́ва же и҆́мꙋтъ вре́мѧ винꙋ̀, и҆лѝ лицѐ, и҆ сегѡ̀ ра́ди всѧ́ко рече́нїе писа́нїѧ непогрѣши́тельно є҆́сть: внѣ́ же си́хъ ѡ҆бразѡ́въ сꙋ́щее дѣ́ло є҆́сть на́шегѡ неразꙋ́мїѧ. И҆ никто́же до́лженъ є҆́сть порица́ти писа́нїѧ, но все́ю си́лою ѻ҆́наѧ соблюда́ти, ꙗ҆́коже нахо́дѧтсѧ, а҆ не ꙗ҆́коже то́й хо́щетъ, ꙗ҆́коже є҆́ллини и҆ і҆ꙋдє́и творѧ́хꙋ, не хотѧ́ще глаго́лати, не вѣ́мъ что̀ є҆́сть: но ѿ мнѣ́нїѧ и҆ самоꙋго́дїѧ, писа̑нїѧ и҆ є҆стество̀ веще́й порица́хꙋ, и҆ ꙗ҆́коже и҆̀мъ мнѧ́шесѧ, разꙋмѣ́ша, а҆ не по во́ли бж҃їей: сегѡ̀ ра́ди прельсти́шасѧ, и҆ во всѧ́кꙋ ѕло́бꙋ ѹ҆клони́шасѧ. Всѧ́къ бо и҆ща́й намѣ́ренїѧ писа́нїѧ, не соста́витъ никогда́же своегѡ̀ разꙋмѣ́нїѧ, и҆лѝ блага́гѡ и҆лѝ ѕла́гѡ: но, ꙗ҆́коже и҆зреко́ша вели́кїй васі́лїй и҆ златоꙋ́стъ, бж҃е́ственное писа́нїе и҆́мать наста́вника, а҆ не мі́ра сегѡ̀ ѹ҆чє́нїѧ: да а҆́ще что̀ бг҃ъ вло́житъ въ чи́стое се́рдце кромѣ̀ разсмотре́нїѧ, ѻ҆но̀ прїе́млетъ, а҆́ще съ ни́мъ и҆ свидѣ́тельство ѡ҆брѧ́щетсѧ ѿ бж҃е́ственныхъ писа́нїй, ꙗ҆́коже глаго́летъ вели́кїй а҆нтѡ́нїй. Входѧ́щыѧ бо мы̑сли самодѣ́йственнѣ во ѹ҆́мъ безмо́лвствꙋющихъ ѡ҆ бз҃ѣ, кромѣ̀ разсмотре́нїѧ, прїе́млемы сꙋ́ть, глаго́летъ ст҃ы́й і҆саа́къ. И҆спы́товати же и҆ разсмотрѧ́ти комꙋ̀, своѧ̀ є҆́сть во́лѧ, и҆ вѣ́дѣнїе тѣле́сно, па́че же а҆́ще понꙋжда́етъ ꙗ҆́кѡ та́ть писа́нїе ко и҆носказа́нїю, глаго́летъ златоꙋ́стъ, а҆ не две́рїю смиренномꙋ́дрїѧ вхо́дитъ, но прела́зѧ и҆́нꙋдѣ. Занѐ, а҆́ще кто̀ понꙋжда́етъ намѣ́ренїе писа́нїѧ, и҆лѝ порица́етъ, во є҆́же соста́вити сво́й ра́зꙋмъ, па́че же неразꙋ́мїе, сегѡ̀ нѣ́сть на землѝ безꙋ́мнѣйша. Ко́е ѹ҆́бѡ сїѐ є҆́сть вѣ́дѣнїе, да ꙗ҆ково́же хо́щетъ кто̀, намѣ́ренїе писа́нїѧ твори́тъ, и҆ речє́нїѧ дерза́етъ премѣнѧ́ти. Ѻ҆́ный же и҆скꙋ́сенъ є҆́сть, и҆́же речє́нїѧ непоколеби̑ма зри́тъ, и҆ премꙋ́дростїю дꙋ́ха сокровє́нныѧ та̑йны и҆з̾ѡбрѣта́етъ, свидѣ́тельствꙋемы ѿ бж҃е́ственныхъ писа́нїй, и҆ па́че трѝ вели̑кїѧ свѣти̑ла сꙋ́ть сі́и, васі́лїй, златоꙋ́стъ и҆ григо́рїй, глаго́лю, и҆лѝ ѿ тогѡ́же рече́нїѧ свидѣ́тельство ѡ҆брѣта́юще, и҆лѝ ѿ и҆на́гѡ рече́нїѧ писа́нїѧ. И҆ не и҆́мать противоглаго́лати хотѧ́й что̀ рещѝ, ꙗ҆́кѡ не ѿвнѣꙋ́дꙋ приво́дѧтъ свидѣ́тельство, да рече́тъ кто̀, своѐ є҆́сть разꙋмѣ́нїе: но ѿ са́мыѧ предлежа́щїѧ вины̀, и҆лѝ дрꙋга́гѡ писа́нїѧ ѡ҆ се́мъ ꙗ҆влѧ́юща. И҆ вои́стиннꙋ: ѿ ст҃а́гѡ бо дх҃а и҆́мꙋтъ є҆́же разꙋмѣ́ти и҆ глаго́лати, ꙗ҆́кѡ досто́йни. Всѧ́кꙋ ѹ҆́бѡ ве́щь не и҆мꙋ́щꙋ свидѣ́тельства, ꙗ҆́кѡ добра̀ є҆́сть, но сомнѣ́нїе, не подоба́етъ твори́ти, и҆лѝ снисходи́ти по́мыслꙋ. Ка́ѧ во потре́ба є҆́сть, ѡ҆ставлѧ́ти ве́щь ꙗ҆́внꙋю и҆ свидѣ́тельствꙋемꙋ, ꙗ҆́кѡ добра̀ є҆́сть и҆ бг҃оꙋго́дна, твори́ти же и҆́нꙋ, добра́ ли ѻ҆на̀, и҆лѝ нѣ́сть, ра́звѣ то́чїю по стра́сти є҆́сть: и҆ сїѧ̑ ѹ҆́бѡ та́кѡ.

<rubric>Раздѣле́нїе моли́твы всѣ́хъ ра́зꙋмѡвъ.</rubric>

<red>Ѡ҆</red> ѻ҆сми́ же ра́зꙋмѣхъ вѣ́дѣти на́мъ подоба́етъ, ꙗ҆́кѡ въ четы́рехъ ѹ҆́бѡ преднапи̑саннаѧ въ ко́емждо глаго́лати подоба́етъ, въ про́чихъ же вы́нꙋ, гдⷭ҇и поми́лꙋй, ꙗ҆́коже рече́сѧ ѡ҆ ст҃ѣ́мъ фїлимо́нѣ, и҆ и҆мѣ́ти ѹ҆́мъ вы́нꙋ и҆зстꙋпа́ющь ѿ разꙋмѣ́нїй: та́кѡ бо подоба́етъ бы́ти пребыва́нїе тща́тельнагѡ. Ѻ҆вогда̀ ѹ҆́бѡ ѹ҆́мъ и҆мѣ́ти въ видѣ́нїи чꙋ́вственныхъ, ѻ҆вогда́ же въ ра́зꙋмѣ мы́сленныхъ и҆ въ безви́днѣмъ. И҆ па́ки, въ мы́сли нѣ́коегѡ писа́нїѧ, и҆лѝ въ чи́стѣй моли́твѣ. Тѣ́ло же ѻ҆вогда̀ во чте́нїи, ѻ҆вогда̀ въ моли́твѣ, ѻ҆вогда́ же въ слеза́хъ ѡ҆ себѣ̀, и҆лѝ ѡ҆ дрꙋго́мъ ко́емъ ѿ сострада́нїѧ по бз҃ѣ. Ѻ҆вогда̀ въ дѣ́ланїи по́мощи нѣ́коемꙋ немощствꙋ́ющемꙋ дꙋше́внѣ, и҆лѝ тѣле́снѣ, да всѧ́чески вы́нꙋ твори́тъ дѣла̀ ст҃ы́хъ а҆́гг҃лъ, ѿню́дъ не печа́сѧ ни ѡ҆ чесо́мъ мі́ра сегѡ̀. И҆ бг҃ъ и҆збра́вый є҆го̀ и҆ ѿдѣли́вый, да собесѣ́дникъ є҆мꙋ̀ бꙋ́детъ, и҆ дарова́вый є҆мꙋ̀ пребыва́нїе сїѐ и҆ безпопече́нїе, са́мъ ѡ҆ не́мъ попече́тсѧ и҆ препита́етъ дꙋше́внѡ же и҆ тѣле́снѡ. Возве́рзи, глаго́летъ писа́нїе, на гдⷭ҇а печа́ль твою̀, и҆ то́й тѧ̀ препита́етъ. И҆ є҆ли́кѡ то́й наде́ждꙋ на́нь возлага́етъ. Во всѣ́хъ ꙗ҆̀же ѡ҆ себѣ̀ дꙋше́ю же и҆ тѣ́ломъ, толи́кѡ ѡ҆брѣта́етъ є҆го̀ промышлѧ́юща ѡ҆ не́мъ: тѣ́мже вмѣнѧ́етъ себѣ̀ хꙋ́ждша все́й тва́ри ѿ мно́гихъ дарѡ́въ бж҃їихъ, ꙗ҆́вныхъ и҆ неѧ́вныхъ, дꙋше́вныхъ же и҆ тѣле́сныхъ, ꙗ҆́кѡ мно́гѡ до́лженъ сы́й, ѿню́дъ не мо́жетъ возноси́тисѧ ѡ҆ како́йлибо ве́щи ѿ стыдѣ́нїѧ, зрѧ̀ бл҃годѣѧ̑нїѧ бж҃їѧ. И҆ є҆ли́кѡ благодари́тъ є҆го̀, и҆ подвиза́етсѧ понꙋ́дити себѐ за любо́вь є҆гѡ̀: толи́кѡ и҆ бг҃ъ приближа́етсѧ къ немꙋ̀ дара́ми свои́ми, и҆ жела́етъ ѹ҆споко́ити є҆го̀, и҆ содѣ́лати предпочита́ти безмо́лвїе и҆ нестѧжа́нїе па́че всѣ́хъ ца́рствїй земны́хъ и҆ кромѣ̀ возме́здїѧ въ бꙋ́дꙋщемъ. И҆́бо ст҃і́и мꙋ́ченицы страда́хꙋ ѹ҆ѧзвлѧ́еми ѿ врагѡ́въ, но вожделѣ́нїе ца́рствїѧ и҆ любо́вь бж҃їѧ побѣжда́ше болѣ̑зни, и҆ сїѐ са́мое, є҆́же прїѧ́ти си́лꙋ побѣжда́ти врагѡ́въ, вмѣнѧ́хꙋ въ вели́ко ѹ҆тѣше́нїе и҆ до́лгъ, ꙗ҆́кѡ сподо́бишасѧ за хрⷭ҇та̀ сме́рть претерпѣ́ти, ꙗ҆́коже ѿ сегѡ̀ мно́гажды и҆ нечꙋ́вственни быва́хꙋ. Подо́бнѣ и҆ ст҃і́и ѻ҆тцы̀ мно́гѡ понꙋжда́хꙋ себѐ въ нача́лѣ многоѡбра́зными по́двиги и҆ бра́ньми быва́емыми ѿ лꙋка́вства дꙋхѡ́въ. Но жела́нїе и҆ наде́жда безстра́стїѧ побѣжда́хꙋ. Занѐ по трꙋдѣ̀ безпопечи́тельный быва́етъ безстра́стенъ ꙗ҆́кѡ побѣди́вый стра̑сти. Мни́тсѧ бо до́брѣ ѡ҆брѣта́тисѧ и҆ стра́стный, но ѿ слѣпоты̀. Є҆ди́ный же глаго́лемый подви́жникъ и҆́мать по́двигъ и҆ бра́нь, ѿ є҆́же хотѣ́ти побѣди́ти стра́сти и҆ не́мѡщи: попꙋща́етсѧ бо ѻ҆вогда̀ таково́мꙋ побѣжде́нꙋ бы́ти ѿ ра́тꙋющихъ є҆го̀, да смире́нїе стѧ́жетъ. И҆ сегѡ̀ ра́ди подоба́етъ ѹ҆вѣ́дѣти свою̀ не́мощь, и҆ крѣ́пкѡ ѹ҆далѧ́тисѧ вредѧ́щихъ себѐ, да забꙋ́детъ пе́рвый сво́й ѻ҆бы́чай. Ꙗ҆́кѡ, а҆́ще не ѹ҆далѧ́етсѧ кто̀ пе́рвѣе попече́нїѧ, и҆ не стѧ́жетъ соверше́ннагѡ безмо́лвїѧ, не мо́жетъ прїитѝ, во є҆́же и҆мѣ́ти что̀ безстра́стнѣ, и҆лѝ глаго́лати при́снѡ дѡ́бра, и҆ вкра́тцѣ, во всѧ́кой ве́щи прили́чествꙋетъ вопе́рвыхъ соверше́нное попече́нїѧ бѣ́гство, да не привлека́емь бꙋ́детъ кто̀ пе́рвымъ ѻ҆бы́чаемъ. Ѻ҆ба́че никто́же ѿ неразꙋмѣ́нїѧ, слы́шай ѡ҆ смиренномꙋ́дрїи, безпристра́стїи же и҆ таковы́хъ, да мни́тъ и҆мѣ́ти сїѧ̑. Но коеѧ́ждо ве́щи зна́менїе и҆ска́ти до́лженъ є҆́сть и҆ ѡ҆брѣта́ти въ себѣ̀.

<rubric>Ѡ҆ смиренномꙋ́дрїи.</rubric>

<red>З</red>на́мєнїѧ смиренномꙋ́дрїѧ сꙋ́ть сі́и, да и҆мы́й всѧ́кꙋ добродѣ́тель тѣле́снꙋю и҆ дꙋше́внꙋю вмѣнѧ́етъ себѐ вѧ́щше до́лжна бы́ти бг҃ꙋ, ꙗ҆́кѡ мнѡ́га прїе́мь благода́тїю, недосто́инъ сы́й. И҆ а҆́ще прилꙋчи́тсѧ є҆мꙋ̀ ко́елибо и҆скꙋше́нїе ѿ бѣсѡ́въ и҆лѝ ѿ люде́й, досто́йна вмѣнѧ́етъ себѧ̀ таковы́хъ, и҆ и҆ны́хъ вѧ́щшихъ, да понѐ ма́лѡ ѡ҆свободи́тсѧ ѿ до́лга, и҆ ѡ҆блегче́нїе ѡ҆брѧ́щетъ на сꙋдѣ̀ ѡ҆жида́емыхъ є҆мꙋ̀ мꙋ́къ. И҆ є҆гда̀ ѹ҆́бѡ сегѡ̀ не понесе́тъ, мно́гѡ скорби́тъ и҆ тꙋ́житъ, и҆ща́й въ че́мъ понꙋ́дити себѐ. Є҆гда́ же сїѐ ѹ҆лꙋчи́тъ па́ки, ꙗ҆́кѡ да́ръ ѿ бг҃а прїе́мъ, смирѧ́етсѧ, и҆ не могі́й ѡ҆брѣстѝ что̀ возда́ти бл҃годѣ́телеви, пребыва́етъ дѣ́лаѧй при́снѡ, и҆ наипа́че должника̀ себѐ вмѣнѧ́ѧ.

<rubric>Ѡ҆ безстра́стїи.</rubric>

<red>Б</red>езстра́стїѧ же є҆́сть зна́менїе сїѐ, є҆́же несмꙋще́ннꙋ, и҆ без̾ стра́ха бы́ти во всѣ́хъ, ꙗ҆́кѡ полꙋчи́вшꙋ ѿ благода́ти бж҃їей всѧ̑ мощѝ, по а҆пⷭ҇лꙋ, во є҆́же ника́кѡ попече́нїе и҆мѣ́ти ѡ҆ тѣ́лѣ, но є҆ли́кѡ нꙋ́дитисѧ и҆́мать и҆ дости́гнетъ въ поко́й навыкнове́нїѧ, и҆ благодарѧ̀ па́ки и҆но́е начина́етъ понꙋжде́нїе, да ѡ҆брѧ́щетсѧ при́снѡ ра́тꙋемь, и҆ побѣжда́ѧй со смире́нїемъ. И҆ сїѐ є҆́сть пред̾ꙋспѣ́ѧнїе человѣ́ка. Быва̑ющаѧ бо без̾ понꙋжде́нїѧ не сꙋ́ть дѣла̀, ꙗ҆́коже глаго́летъ ст҃ы́й і҆саа́къ, но па́че да́ры. А҆́ще же ѿ пе́рвагѡ трꙋда̀ бы́сть поко́й, побѣ́ды возме́здїе є҆́сть, а҆ не похвалы̀ досто́инъ: не бо̀ прїе́млющїи мздꙋ̀ похвалѧ́еми сꙋ́ть, но нꙋ́дѧщїисѧ въ дѣ́ланїи и҆ ничто́же прїе́млющїи. И҆ что̀ и҆́мамы рещѝ; є҆ли̑ка а҆́ще твори́мъ, и҆ є҆ли́кѡ благодари́мъ благодѣ́телеви, толи́кѡ до́лжни є҆смы̀, и҆ мно́гѡ вѧ́щше. Занѐ ѻ҆́нъ неѡскꙋ́денъ є҆́сть и҆ ничесогѡ́же тре́бꙋетъ: мы́ же без̾ негѡ̀ не мо́жемъ что̀ бла́го сотвори́ти. Сподо́бивыйсѧ во пѣ́ти бг҃а, то́й прїѡбрѣта́етъ па́че, ꙗ҆́кѡ ве́лїй и҆ досточꙋ́дный да́ръ прїе́мый. И҆ є҆ли́кѡ пое́тъ, толи́кѡ мно́жае должни́къ быва́етъ, и҆ конца̀ и҆лѝ ѿсѣченїѧ ра́зꙋма бж҃їѧ, и҆лѝ благодаре́нїѧ, и҆лѝ смире́нїѧ, и҆лѝ любвѝ не ѡ҆брѣта́етъ. Не сꙋ́ть бо сі́и ѿ вѣ́ка сегѡ̀, да коне́цъ и҆́мꙋтъ, но ѿ безконе́чнагѡ ѻ҆́нагѡ вѣ́ка конца̀ не и҆мꙋ́щагѡ, но па́че возраще́нїе разꙋ́мѡвъ и҆ дарова́нїй, и҆ сподо́бивыйсѧ ѹ҆́бѡ сегѡ̀ дѣ́ломъ и҆ сло́вомъ, свобожда́етсѧ ѿ всѣ́хъ страсте́й. Хотѧ́й же сїѐ полꙋчи́ти, до́лженъ є҆́сть пребыва́ти при бз҃ѣ, и҆ ѿню́дъ не и҆мѣ́ти попече́нїѧ ѡ҆ вѣ́цѣ се́мъ, нижѐ боѧ́тисѧ ко́егѡ и҆скꙋше́нїѧ: занѐ чрез̾ сїѐ въ вѧ́щшее предꙋспѣ́ѧнїе и҆ на вы́шшїй сте́пень возводи́мь бы́ти и҆́мать. И҆ нижѐ ѿ сновидѣ́нїй ѕлы́хъ и҆лѝ а҆́кибы до́брыхъ, и҆лѝ ѿ помышле́нїѧ ко́егѡ лꙋка́ва, и҆лѝ бла́га, нижѐ ѿ печа́ли, и҆лѝ а҆́кибы ра́дости, нижѐ ѿ мнѣ́нїѧ, и҆лѝ ѿча́ѧнїѧ, и҆лѝ высоты̀, и҆лѝ глꙋбины̀, и҆лѝ ѡ҆ставле́нїѧ, и҆лѝ содѣ́йствїѧ ко́егѡ и҆ крѣ́пости, нижѐ ѿ нерадѣ́нїѧ, и҆лѝ предꙋспѣ́ѧнїѧ, нижѐ ѿ ѹ҆ны́нїѧ, и҆лѝ ѹ҆се́рдїѧ, и҆лѝ ви́димагѡ безстра́стїѧ, и҆лѝ мно́гагѡ пристра́стїѧ. Но безмо́лвное житїѐ и҆ безпопечи́тельное храни́ти со смире́нїемъ, вѣ́рꙋѧ, ꙗ҆́кѡ никто́же мо́жетъ на́мъ ѕло̀ сотвори́ти, не хотѧ́щымъ на́мъ, сїе́ же попꙋща́етсѧ за возноше́нїе то́чїю, и҆ ꙗ҆́кѡ не при́снѡ притека́емъ къ бг҃ꙋ, си́рѣчь, не поверга́емъ себѐ пред̾ ни́мъ, просѧ̀, да бꙋ́детъ во все́мъ во́лѧ є҆гѡ̀, глаго́лѧ ко всѧ́комꙋ по́мыслꙋ приходѧ́щꙋ къ себѣ̀: не вѣ́мъ кто̀ є҆сѝ, бг҃ъ вѣ́сть, до́бръ ли є҆сѝ, и҆лѝ нѝ: а҆́зъ бо въ рꙋ́цѣ є҆гѡ̀ поверго́хсѧ и҆ поверга́юсѧ, и҆ ѻ҆́нъ пече́тсѧ ѡ҆ мнѣ̀. Ꙗ҆́коже бо ѿ ничегѡ́ мѧ сотворѝ, та́кѡ благода́тїю и҆ спасти́ мѧ и҆́мать, а҆́ще ѹ҆го́дно є҆мꙋ̀ бꙋ́детъ: то́чїю ст҃а́ѧ є҆гѡ̀ во́лѧ да бꙋ́детъ въ ны́нѣшнемъ вѣ́цѣ, и҆ въ бꙋ́дꙋщемъ, ꙗ҆́коже хо́щетъ, и҆ є҆гда́ же хо́щетъ. А҆́зъ бо во́ли не и҆́мамъ, є҆ди́но вѣ́мъ, ꙗ҆́кѡ мно́гѡ согрѣши́хъ, мно́гѡ и҆ ѡ҆благодѣ́тельствованъ є҆́смь: и҆ нижѐ понѐ по возмо́жномꙋ дѣ́ломъ, и҆лѝ сло́вомъ благодарю̀ є҆гѡ̀ бла́гости. Но во всѣ́хъ си́хъ мо́жетъ и҆ хо́щетъ всѣ́хъ спастѝ, а҆ со всѣ́ми и҆ менѐ, ꙗ҆́коже хо́щетъ. Ѿкꙋ́дꙋ бо вѣ́мъ, человѣ́къ сы́й, та́кѡ ли хо́щетъ мѝ бы́ти, и҆лѝ та́кѡ; а҆́зъ ѹ҆̀бо стра́ха ра́ди согрѣше́нїѧ и҆збѣго́хъ, и҆ прїидо́хъ здѣ̀, и҆ ра́ди мно́гихъ грѣхѡ́въ мои́хъ, и҆ мно́гихъ не́мощей сѣжꙋ̀ пра́зденъ въ ке́ллїи, ꙗ҆́коже держи́мый во ѹ҆зи́лищѣ, ѡ҆жида́ѧ и҆зрече́нїѧ влады́чнѧ. И҆ а҆́ще пра́здна ѹ҆́зритъ себѐ и҆ поги́бша, да не бои́тсѧ: въ сокрꙋше́нїе бо дꙋшѝ и҆ въ приболѣ̑зненныѧ сле́зы прїитѝ и҆́мать, а҆́ще не и҆зы́детъ и҆з̾ ке́ллїи. И҆ а҆́ще па́ки вели́кое ѹ҆се́рдїе на всѧ́ко дꙋхо́вно дѣ́ланїе и҆ сле́зы и҆́мать, да не ра́дость сїѐ вмѣнѧ́етъ, но краде́нїе и҆ ѹ҆готовле́нїе бра́ни. И҆ вкра́тцѣ, всѧ́кꙋ добрꙋ̀ ве́щь, и҆лѝ сопроти́внꙋ до́лженъ є҆́сть презира́ти, да пребꙋ́детъ несмꙋще́нъ во все́мъ безмо́лствꙋѧй, и҆ по си́лѣ подвиза́ѧйсѧ, творѧ̀ є҆ли̑ка прїѧ́тъ, а҆́ще и҆́мать кого̀ совѣ́тника: а҆́ще ли же нѝ, ѹ҆̀бо хрⷭ҇та̀ до́лженъ є҆́сть и҆мѣ́ти, да ѡ҆ всѧ́комъ начина́нїи и҆ по́мыслѣ вопроша́етъ є҆го̀ чи́стою моли́твою ѿ се́рдца со смире́нїемъ, ѿню́дъ не дерза́ѧ, ꙗ҆́кѡ и҆скꙋ́сенъ бы́сть мона́хъ, до́ндеже хрⷭ҇та̀ ѹ҆срѧ́щетъ въ бꙋ́дꙋщемъ, ꙗ҆́коже глаго́летъ лѣ́ствичникъ, и҆ а҆́вва а҆гаѳѡ́нъ. И҆ а҆́ще всѧ́ко намѣ́ренїе и҆́мать ѹ҆годи́ти бг҃ови, са́мъ ѻ҆́нъ ѹ҆́читъ є҆го̀ во́лѣ свое́й, и҆лѝ ѹ҆́мнѣ и҆звѣствꙋ́етъ и҆̀, и҆лѝ нѣ́кїимъ человѣ́комъ, и҆лѝ писа́нїемъ. И҆ а҆́ще ѿсѣка́етъ є҆гѡ̀ ра́ди хотѣ̑нїѧ своѧ̑, са́мъ съ ра́достїю неизглаго́ланною сотвори́тъ и҆ дости́гнꙋти соверше́нства, ꙗ҆́коже не вѣ́сть то́й. И҆ сїѐ ви́дѣвъ мно́гѡ диви́тсѧ, ка́кѡ ѿвсю́дꙋ начина́етъ и҆стека́ти ра́дость и҆ ра́зꙋмъ, и҆ ѿ всѧ́кїѧ ве́щи по́льзꙋ ѡ҆брѣта́етъ и҆ ца́рствꙋетъ въ не́мъ бг҃ъ, ꙗ҆́кѡ не и҆мꙋ́щемъ своеѧ̀ во́ли, занѐ покарѧ́етсѧ ст҃о́й є҆гѡ̀ во́ли. И҆ быва́етъ ꙗ҆́кѡ ца́рь, и҆ а҆́ще что́либо помы́слитъ, без̾ трꙋда̀ и҆ гото́во быва́етъ є҆мꙋ̀ ѿ бг҃а, творѧ́щагѡ ѡ҆ не́мъ попече́нїе. И҆ сїѧ̀ є҆́сть вѣ́ра: ѡ҆ не́йже речѐ гдⷭ҇ь: А҆́ще и҆́мате вѣ́рꙋ, и҆ прѡ́ч: и҆ на се́й вѣ́рѣ назида́ютсѧ про́чыѧ добродѣ́тєли, по а҆по́столꙋ. Сегѡ̀ ра́ди вра́гъ всѧ́кꙋ ко́знь стро́итъ, да ѿ безмо́лвїѧ ѿлꙋчи́тсѧ человѣ́къ, и҆ впаде́тъ въ пристра́стїе, и҆ нѣ́кїимъ ѡ҆́бразомъ невѣ́ренъ ѡ҆брѧ́щетсѧ, ѹ҆пова́ѧ на свою̀ крѣ́пость и҆ мꙋ́дрость, и҆лѝ соверше́ннѣ и҆лѝ ѿ ча́сти. И҆ ѿ сегѡ̀ винꙋ̀ прїе́млетъ вра́гъ, во є҆́же побѣди́ти є҆го̀ и҆ плѣ́нника содѣ́лати ѻ҆каѧ́ннаго. Сїе́ же позна́вый всѧ́кꙋ мі́ра сла́дость и҆ поко́й ѡ҆ста́вль, ꙗ҆́кѡ вѣ́сть ничто́же сꙋ́щѧ, тщи́тсѧ ѡ҆ безпопечи́тельствѣ: и҆лѝ въ повинове́нїи, и҆мѣ́ѧ наста́вника вмѣ́стѡ хрⷭ҇та̀, и҆ возлага́етъ на́нь всѧ́кое разꙋмѣ́нїе сло́вомъ и҆ дѣ́ломъ, да ника́коже и҆́мать что̀: и҆лѝ въ безмо́лвїи ѿ и҆звѣще́нныѧ вѣ́ры всегѡ̀ бѣ́гаетъ, и҆ и҆́мать вмѣ́стѡ всѣ́хъ хрⷭ҇та̀, и҆ то́й быва́етъ є҆мꙋ̀ всѧ̑, ꙗ҆́коже глаго́летъ златоꙋ́стъ и҆ дамаски́нъ, въ ны́нѣшнемъ вѣ́цѣ и҆ въ бꙋ́дꙋщемъ, пита́ѧ, ѡ҆дѣва́ѧ, радостотворѧ̀, ѹ҆тѣша́ѧ, веселѧ̀, ѹ҆покоѧ́ѧ, ѹ҆чѧ̀, просвѣща́ѧ, и҆ вкра́тцѣ, ꙗ҆́коже ѡ҆ ѹ҆ченицѣ́хъ свои́хъ, та́кѡ и҆ ѡ҆ се́мъ и҆́мать попече́нїе, а҆́ще и҆ не та́кѡ, ꙗ҆́коже сі́и, трꙋжда́тисѧ и҆́мать: но ѹ҆́бѡ вѣ́рꙋ и҆́мать и҆звѣще́ннꙋ, є҆ѧ́же ра́ди не твори́тъ попече́нїѧ ѡ҆ себѣ̀, ꙗ҆́коже про́чїи человѣ́цы. Но стра́ха ра́ди дꙋхѡ́въ, ꙗ҆́коже а҆по́столи стра́ха ра́ди і҆ꙋде́йска, сѣди́тъ въ ке́ллїи ѡ҆жида́ѧ своегѡ̀ ѹ҆чи́телѧ, да и҆́стиннымъ видѣ́нїемъ, си́рѣчь, ра́зꙋмомъ тва́рей є҆гѡ̀, совоздви́гнетъ мы́сленнѣ ѿ страсте́й, и҆ ми́ръ да́рꙋетъ, ꙗ҆́коже а҆по́столамъ, две́ремъ заключє́ннымъ, глаго́летъ ст҃ы́й маѯі́мъ.

<rubric>И҆зрѧ́дное распозна́нїе ѡ҆ седьмѝ тѣле́сныхъ дѣѧ́нїѧхъ.</rubric>

<red>П</red>и̑саннаѧ же пе́рвѣе въ нача́лѣ сло́ва ѡ҆ седьмѝ дѣѧ́нїѧхъ тѣле́сныхъ и҆ нра́вственныхъ, при́снѡ храни́ти подоба́етъ, и҆ нижѐ ѹ҆меньша́ти ѹ҆мале́нїемъ, нижѐ ѹ҆множа́ти превосхожде́нїемъ, кромѣ̀ а҆́ще є҆́сть когда̀ вре́мѧ бра́ни тѣле́сной ю҆́ности ра́ди, и҆лѝ крѣ́пости превосходѧ́щїѧ, є҆ѧ́же ра́ди потре́бенъ є҆́сть превосхо́дный по́двигъ, и҆лѝ па́ки не́мощи ра́ди, є҆ѧ́же ра́ди ма́лѡ поко́ѧ тре́бѣ є҆́сть: ѻ҆ба́че не по разрѣше́нїю соверше́ннꙋ: сїе́ бо и҆ безстра́стныхъ повреди́ти мо́жетъ, ꙗ҆́коже глаго́летъ ст҃ы́й і҆саа́къ, но по нꙋ́ждѣ да бꙋ́детъ поко́й, а҆́ки врачевство̀ недꙋ́га. И҆ да не винꙋ̀ ѡ҆брѣ́тши дꙋша̀, крѣ́пость ѡ҆слаблѧ́ти восхо́щетъ. Сїе́ бо є҆́сть ѡ҆слабле́нїе, є҆гда̀ кто̀ все́ю дꙋше́ю восхо́щетъ поко́ѧ: поко́й же, глаго́лютъ ст҃і́и, ю҆́ныѧ и҆ здра̑выѧ вреди́ти ѡ҆бы́че. Занѐ глаго́лютъ ст҃і́и ѻ҆тцы̀, васі́лїй и҆ маѯі́мъ, ꙗ҆́кѡ длѧ ѹ҆толе́нїѧ а҆лка́нїѧ и҆лѝ жа́жды хлѣ́бъ то́чїю и҆ вода̀ потрє́бны: здра́вїѧ же ра́ди и҆ крѣ́пости тѣ́ла прѡ́чаѧ ѿ бг҃а человѣколю́бнѣ на́мъ дарова̑на сꙋ́ть. И҆ да не є҆ди́нъ ви́дъ при́снѡ ꙗ҆до́мый въ безсла́достїе приведе́тъ немощствꙋ́ющаго, но є҆ди́нъ по є҆ди́номꙋ, ꙗ҆́коже предрече́сѧ полє́зна сꙋ́ть. И҆́бо ѹ҆дале́нїе ѿ пи́щи, и҆ неꙋмѣ́ренность прино́сѧтъ недꙋ́ги: воздержа́нїе же и҆ премѣне́нїе на всѧ́къ де́нь бра́шенъ, здра́вїѧ быва́ютъ вино́ю, да тѣ́ло соблюде́тсѧ безсладостра́стно и҆ безнедꙋ́жно, и҆ бꙋ́детъ содѣ́йственно къ стѧжа́нїю добродѣ́телей. И҆ сїѧ̑ ѹ҆́бѡ къ подвиза́ющымсѧ речє́на бы́ша: безстра́стнїи же младе́нчествомъ ѡ҆ хрⷭ҇тѣ̀ мно́жицею чрез̾ мно́ги дни̑ не ꙗ҆дѧ́тъ, забыва́юще тѣ́ло, ꙗ҆́коже ст҃ы́й сїсѡ́й, и҆́же по ꙗ҆де́нїи и҆ска́ше причасти́тисѧ пречи́стыхъ та̑инъ ѿ бж҃е́ственнагѡ и҆зстꙋпле́нїѧ. Ꙗ҆́коже глаго́летъ а҆по́столъ на по́льзꙋ мнѡ́гимъ: а҆́ще бо и҆зꙋми́хомсѧ, бг҃ови: а҆́ще ли цѣломꙋ́дрствꙋемъ, ва́мъ: и҆ ꙗ҆́коже вели́кїй васі́лїй ѡ҆ нѣ́кїихъ, и҆ и҆ні́и нѣ́цыи: Нижѐ па́ки съ нѣ́кїими ꙗ҆дꙋ́ще такові́и ѿ мно́гихъ ꙗ҆́стїй и҆мѣ́ѧхꙋ чꙋ́вство таковы́хъ, но ꙗ҆́кѡ ничто́же ꙗ҆дꙋ́ще бѧ́хꙋ. Ѹ҆́мъ бо таковы́хъ нѣ́сть въ тѣ́лѣ, да ѡ҆щꙋти́тъ поко́й є҆гѡ̀, и҆лѝ болѣ́знь. И҆ сїѐ показа́сѧ ѿ мно́гихъ ѻ҆тє́цъ и҆ ст҃ы́хъ мꙋ́чєникъ, ꙗ҆́вѣ же бы́сть и҆ ѿ ст҃а́гѡ ѻ҆́нагѡ, ѡ҆ не́мже написа̀ ст҃ы́й ні́лъ: ꙗ҆́кѡ бѣ̀ нѣ́кїй ста́рецъ, глаго́летъ, въ пꙋсты́ни молѧ́сѧ ѹ҆́мнѣ, є҆го́же попꙋще́нїемъ бж҃їимъ на по́льзꙋ є҆гѡ̀ и҆ дрꙋги́хъ мно́гихъ, за рꙋ́цѣ и҆ но́зѣ бѣ́сове є҆́млѧхꙋ, и҆ на высотѣ̀ потрѧса́хꙋ. И҆ па́ки, да не поврежде́но бꙋ́детъ тѣ́ло є҆гѡ̀, внегда̀ па́даше съ толи́кїѧ высоты̀, на рогози́нꙋ прїе́млѧхꙋ. И҆ сїѐ на до́лзѣ творѧ́ще, и҆скꙋша́хꙋ, а҆́ще сни́детъ ѹ҆́мъ є҆гѡ̀ съ нб҃сѝ, и҆ не возмого́ша сегѡ̀ соверши́ти. Таковы́й ли ѹ҆́бѡ ѡ҆щꙋти́тъ когда̀ ꙗ҆́стїе и҆лѝ питїѐ, и҆лѝ что̀ ѿ тѣле́сныхъ; И҆ па́ки, ст҃ы́й є҆фре́мъ, побѣди́въ всѧ̑ дꙋшє́вныѧ же и҆ тѣлє́сныѧ стра̑сти, благода́тїю хрⷭ҇то́вою, да не пра́зденъ ѿ бра́ней врага̀ ѡ҆брѧ́щетсѧ, и҆ сегѡ̀ ра́ди ѡ҆сꙋжде́нъ бꙋ́детъ, ꙗ҆́коже мнѣ́сѧ є҆мꙋ̀ ѿ неизрече́ннагѡ смире́нїѧ, и҆ска́ше, да благода́ть безстра́стїѧ во́зметсѧ ѿ негѡ̀. Ѡ҆ не́мже і҆ѡа́ннъ лѣ́ствичникъ ѹ҆диви́всѧ написа̀, ꙗ҆́кѡ сꙋ́ть нѣ́цыи безстра́стнѣйшїи, ꙗ҆́коже ѻ҆́нъ сѵ́рїнъ, глаго́летъ, и҆ прѡ́ч.

<rubric>Ѡ҆ разсꙋжде́нїи.</rubric>

<red>С</red>егѡ̀ ра́ди во всѧ́кой ве́щи тре́бꙋемъ разсꙋжде́нїѧ, да во вре́мѧ сꙋ́димъ всѧ́ко начина́нїе. Разсꙋжде́нїе бо свѣ́тъ є҆́сть, показꙋ́ющїй и҆мꙋ́щемꙋ є҆̀ вре́мѧ, начина́нїе, дѣ́ло, состоѧ́нїе человѣ́ка, крѣ́пость, ра́зꙋмъ, во́зрастъ, си́лꙋ, не́мощь, произволе́нїе, ѹ҆се́рдїе, сокрꙋше́нїе, навыкнове́нїе, невѣ́жество, си́лꙋ тѣлесѐ, сложе́нїе, здра́вїе же и҆ ѕлострада́нїе, нра́въ, мѣ́сто, житїѐ, воспита́нїе, вѣ́рꙋ, расположе́нїе, намѣ́ренїе, пребыва́нїе, ѻ҆тра́дꙋ, вѣ́жество, є҆сте́ственнꙋю мꙋ́дрость, тща́нїе, бо́дрость, медле́нїе, и҆ подѡ́бнаѧ. Та́же веще́й є҆стество̀, ѹ҆потребле́нїе, коли́чество, ви́ды, намѣ́ренїе бж҃їе, въ бж҃е́ственныхъ писа́нїѧхъ находѧ́щеесѧ, ра́зꙋмъ коегѡ́ждо рече́нїѧ, ꙗ҆́коже глаго́лемое рече́нїе во є҆ѵⷢ҇лїи ѿ і҆ѡа́нна, є҆гда̀ прїидо́ша є҆́ллини и҆́щꙋще ви́дѣти гдⷭ҇а, и҆ а҆́бїе речѐ и҆̀мъ: Прїи́де ча́съ и҆ прѡ́ч: ꙗ҆влѧ́ѧ, ꙗ҆́кѡ приспѣ̀ зва́нїе ꙗ҆зы́кѡвъ: нача́сѧ бо вре́мѧ стра́сти, и҆ сїѐ ꙗ҆́кѡ зна́менїе полага́етъ. И҆́бо разсꙋжде́нїе сїѧ̑ всѧ̑ и҆з̾ѧснѧ́етъ: не то́чїю же, но и҆ намѣ́рєнїѧ толкова́нїѧ ѻ҆тє́цъ. Ꙗ҆́кѡ не быва́ющаѧ ве́щь є҆́сть и҆ско́мое, но є҆гѡ́же ра́ди быва́етъ, глаго́летъ ст҃ы́й ні́лъ. И҆ творѧ́й что̀ кромѣ̀ ра́зꙋма рече́нныхъ, а҆́ще и҆ мно́гѡ трꙋди́тсѧ, но ничто́же соверши́ти мо́жетъ, ꙗ҆́коже глаго́летъ вели́кїй а҆нтѡ́нїй и҆ ст҃ы́й і҆саа́къ, ѡ҆ подвиза́ющихсѧ въ тѣле́сныхъ добродѣ́телѧхъ, нерадѧ́щихъ же ѡ҆ дѣ́ланїи ѹ҆ма̀, а҆́ще и҆ сїѐ є҆́сть па́че и҆ско́мое, ꙗ҆́коже глаго́летъ ст҃ы́й маѯі́мъ: да́ждь тѣлесѝ дѣ́ланїе по си́лѣ, и҆ ве́сь по́двигъ тво́й ко ѹ҆мꙋ̀ ѡ҆братѝ. Тѣле́снѣ бо, глаго́летъ, дѣ́лаѧй, ѻ҆вогда̀ побѣжда́етсѧ чревобѣ́сїемъ и҆ многосо́нїемъ, пристра́стїемъ и҆ многоглаго́ланїемъ, и҆ си́ми помрача́етъ ѹ҆́мъ: ѻ҆вогда́ же продолжи́тельнымъ посто́мъ, бдѣ́нїемъ же и҆ превосхожде́нїемъ трꙋдѡ́въ возмꙋща́етъ мы́сль. Но ѡ҆ ѹ҆мѣ̀ тща́йсѧ, ѹ҆мозри́тъ, мо́литсѧ, бг҃осло́вствꙋетъ, и҆ всѧ́кꙋ добродѣ́тель соверши́ти мо́жетъ. Занѐ мꙋ́дрый человѣ́къ и҆скꙋ́снѣ подвиза́етсѧ твори́ти, є҆ли́кѡ мо́жетъ, ма́лыѧ потре́бы тѣле́сныѧ, да ѿ сегѡ̀ бꙋ́детъ малопопечи́теленъ, и҆лѝ и҆ безпопечи́теленъ, во є҆́же храни́ти за́пѡвѣди. Ꙗ҆́коже глаго́летъ гдⷭ҇ь: Не пецы́тесѧ, и҆ прѡ́ч: во многопопече́нїи же ни самаго̀ себѐ кто̀ ви́дѣти мо́жетъ, и҆ ка́кѡ ѹ҆жѐ пре́жде вре́мени ѹ҆готѡ́ванныѧ врагѡ́въ сѣ̑ти зрѣ́ти мо́жетъ: занѐ вра́гъ не всегда̀ ꙗ҆́внꙋ бра́нь твори́ти ѡ҆бы́че, ꙗ҆́коже глаго́летъ златоꙋ́стъ. А҆́ще бо бы сїѐ бы́ло, не бо̀ ѹ҆до́бнѡ въ сѣ́ти є҆гѡ̀ мно́зїи впа́дали бы́хомъ, да ма́лїи спаса́ющїисѧ ѡ҆брѧ́щꙋтсѧ, ꙗ҆́коже глаго́летъ гдⷭ҇ь. Но є҆гда̀ въ вели̑каѧ воврещѝ кого̀ восхо́щетъ, небрещѝ побꙋжда́етъ є҆го̀ пе́рвѣе ма̑лаѧ и҆ та̑йнаѧ, и҆ пре́жде прелюбодѣѧ́нїѧ ча́стое и҆ сладостра́стное воззрѣ́нїе, и҆ пре́жде ѹ҆бі́йства ма́лꙋю ꙗ҆́рость, и҆ пре́жде помраче́нїѧ мы́сли ма́лое пристра́стїе, и҆ пре́жде сегѡ̀ па́ки нꙋ́жнꙋю тѣлесѝ потре́бꙋ. Сегѡ̀ ра́ди гдⷭ҇ь, ꙗ҆́кѡ всѧ̑ предвѣ́дый, ꙗ҆́кѡ премꙋ́дрость ѻ҆́ч҃а сы́й, предварѧ́ѧ дїа́волѧ кова̑рства, повелѣва́етъ человѣ́кѡмъ пре́жде вре́мени ѿсѣца́ти вины̑ ко грѣхꙋ̀, да не мнѧ́ще ѹ҆добопрости́тєльна бы́ти ма̑лаѧ, впаде́мъ бѣ́днѣ въ лю̑таѧ и҆ вели̑каѧ согрѣшє́нїѧ. И҆ глаго́летъ: Рече́но дрє́внимъ, бы́вшымъ си́рѣчь въ зако́нѣ, сїѧ̑ и҆ сїѧ̑: а҆́зъ же глаго́лю ва́мъ, и҆ прѡ́ч: Наꙋчи́выйбосѧ ѿ ст҃а́гѡ є҆ѵⷢ҇лїа, до́лженъ є҆́сть внима́ти и҆ твори́ти, ꙗ҆̀же ѹ҆́читъ сп҃си́тель, да и҆зба́витсѧ ѿ сѣте́й вра́жїихъ, и҆ и҆мѣ́ти за́пѡвѣди, ꙗ҆́кѡ щедрѡ́ты и҆ благодѣѧ̑нїѧ вели̑ка, ꙗ҆́кѡ съ премꙋ́дростїю вели́кою мо́гꙋтъ спастѝ дꙋ́шꙋ: за́пѡвѣди бо сꙋ́ть бж҃їй да́ръ. И҆ вои́стиннꙋ всѧ́ко даѧ́нїе бла́го, и҆ всѧ́къ да́ръ соверше́нъ свы́ше є҆́сть, ꙗ҆́коже глаго́летъ бра́тъ бж҃їй. Ꙗ҆́коже глаго́летъ и҆ дамаски́нъ: Положи́лъ є҆сѝ на́мъ непосты́днꙋ хода́таицꙋ ро́ждшꙋю тѧ̀, хрⷭ҇тѐ, є҆ѧ́же застꙋпле́нїемъ подава́й на́мъ дх҃а препода́тельна бла́гости, ѿ ѻ҆ц҃а̀ тобо́ю происходѧ́ща.

<red>П</red>рїе́мый бо дарова́нїе внима́нїѧ бж҃е́ственныхъ писа́нїй, ꙗ҆́коже глаго́лютъ ѻ҆тцы̀, всѧ́ко бла́го ѡ҆брѣта́етъ сокрове́нно во всѣ́хъ писа́нїѧхъ, ꙗ҆́коже глаго́летъ гдⷭ҇ь: Наꙋчи́выйсѧ же ца́рствїю небе́сномꙋ, и҆ прѡ́ч.: Си́рѣчь въ сꙋ́щемъ по бз҃ѣ ѹ҆праждне́нїи и҆ чте́нїи бж҃е́ственныхъ писа́нїй: поне́же и҆но́е лицѐ ꙗ҆влѧ́етъ писа́нїе прѡ́чимъ человѣ́кѡмъ, а҆́ще и҆ мнѧ́тсѧ вѣ́дѣти, и҆ и҆́но ꙗ҆влѧ́етъ ѿлꙋчи́вшемꙋ себѐ, во є҆́же непреста́ннѡ моли́тисѧ, си́рѣчь, є҆́же и҆мѣ́ти мы́сль бж҃їю, вмѣ́стѡ дыха́нїѧ во все́мъ, а҆́ще въ мі́рѣ и҆ невѣ́жда є҆́сть и҆ ненаꙋче́нъ человѣ́чєскимъ ѹ҆че́нїѧмъ, ꙗ҆́коже глаго́летъ вели́кїй васі́лїй. Простотѣ́ же наипа́че и҆ смире́нїю бг҃ъ ꙗ҆влѧ́етсѧ, ꙗ҆́коже глаго́летъ лѣ́ствичникъ, а҆ не трꙋдѡ́въ ра́ди и҆ тще́тныѧ премꙋ́дрости. Ѿвраща́етсѧ же па́че бг҃ъ є҆ѧ̀, а҆́ще не и҆́мать смире́нїѧ: Лꙋ́чше бо є҆́сть кто̀ невѣ́жда сло́вомъ, но не ра́зꙋмомъ, по а҆по́столꙋ: занѐ дꙋхо́вный ра́зꙋмъ да́ръ є҆́сть, и҆скꙋ́ство же сло́ва ѹ҆че́нїе є҆́сть человѣ́ческое, ꙗ҆́коже и҆ прѡ́чаѧ ѹ҆чє́нїѧ мі́ра сегѡ̀, и҆ не споспѣшествꙋ́етъ комꙋ̀ во спасе́нїе дꙋшѝ. И҆ сїѐ ꙗ҆́вно є҆́сть ѿ є҆́ллинъ. Чте́нїе же па́мѧти ра́ди вѣ́дѧщымъ речє́ннаѧ ѿ и҆скꙋ́са, неискꙋ̑снымъ же наꙋче́нїѧ ра́ди быва́етъ. Є҆гда̀, глаго́летъ вели́кїй васі́лїй, ѡ҆брѧ́щетъ гдⷭ҇ь чи́сто се́рдце ѿ всѣ́хъ мїрски́хъ веще́й и҆ ѹ҆че́нїй: тогда̀ а҆́ки на кни́жицѣ ненапи́санной написꙋ́етъ на не́мъ, догма́ты своѧ̑. Сїе́ же глаго́лю, да не чте́тъ кто̀ не слꙋжа̑щаѧ ко ѹ҆гожде́нїю бж҃їю: но а҆́ще и҆ не вѣ́дѧй сїѐ прочте́тъ нѣ́когда, да подвиза́етсѧ ско́рѡ и҆згла́дити па́мѧть сегѡ̀ дꙋхо́внымъ чте́нїемъ бж҃е́ственныхъ писа́нїй, и҆ па́че слꙋжа́щихъ є҆мꙋ̀ ко спасе́нїю дꙋшѝ по состоѧ́нїю, въ не́же дости́же. А҆́ще ѹ҆́бѡ є҆щѐ дѣ́ѧтеленъ є҆́сть въ житїѧ́хъ и҆ словесѣ́хъ ѻ҆тє́цъ, а҆́ще же въ бж҃е́ственный ра́зꙋмъ благода́ть возведѐ и҆̀, да чте́тъ во всѣ́хъ бж҃е́ственныхъ писа́нїѧхъ, ꙗ҆́кѡ могꙋ́щее, по а҆по́столꙋ, низложи́ти всѧ́ко возноше́нїе, взима́ющеесѧ на ра́зꙋмъ бж҃їй, и҆ ѿмщева́ти всѧ́ко преслꙋша́нїе и҆ престꙋпле́нїе дѣѧ́нїемъ и҆ и҆́стиннымъ ра́зꙋмомъ бж҃е́ственныхъ за́повѣдей и҆ догма́тѡвъ хрⷭ҇то́выхъ: внѣ́ же си́хъ ника́коже да чте́тъ. Ка́ѧ бо потре́ба є҆́сть прїѧ́ти дꙋ́ха нечи́ста вмѣ́стѡ дх҃а ст҃а́гѡ; занѐ въ ко́емъ сло́вѣ ѹ҆пражнѧ́етсѧ кто̀, таково̀ сво́йство сло́ва и҆мѣ́ти хо́щетъ, а҆́ще и҆ не ви́дитсѧ є҆мꙋ̀ неꙋдо́бна ве́щь, ꙗ҆́коже и҆скꙋ̑снымъ.

<rubric>Ѡ҆ чте́нїи по бз҃ѣ.</rubric>

<red>Д</red>а бꙋ́детъ ѹ҆́бѡ чте́нїе по бз҃ѣ, во є҆́же не скита́тисѧ ѹ҆мꙋ̀, ꙗ҆́кѡ то́ є҆сть нача́ло спасе́нїѧ. Ненави́дитъ, глаго́летъ соломѡ́нъ, гла́са ѹ҆твержде́нїѧ, си́рѣчь вра́гъ, ꙗ҆́коже и҆ паре́нїе мы́сли, нача́ло є҆́сть, є҆́же согрѣша́ти, ꙗ҆́коже глаго́летъ свѧты́й і҆саа́къ. Хотѧ́й же сегѡ̀ и҆збѣжа́ти соверше́ннѣ, до́лженъ є҆́сть въ ке́ллїи мно́гѡ ѹ҆пражднѧ́тисѧ. А҆́ще ѹ҆́бѡ ѹ҆ны́нїемъ ѡ҆тѧгоще́нъ є҆́сть, да дѣ́лаетъ ма́лѡ, ꙗ҆́коже и҆ безстра́стный и҆ разꙋ́мный къ по́льзѣ мно́гихъ, и҆ въ по́мощь нѣ̑кїимъ немощствꙋ́ющымъ, ꙗ҆́коже вели́цыи ѿ ѻ҆тє́цъ творѧ́хꙋ снисходѧ́ще, и҆ ѹ҆подоблѧ́хꙋсѧ стра̑стнымъ смиренномꙋ́дрїѧ ра́ди: ꙗ҆́кѡ могꙋ́щїй вездѣ̀ бг҃а и҆мѣ́ти въ себѣ̀, и҆ во видѣ́нїи ѡ҆ бз҃ѣ ѹ҆пражднѧ́тисѧ, и҆ въ рꙋкодѣ́лїи, и҆ на то́ржищи, ꙗ҆́коже глаго́летъ вели́кїй васі́лїй, къ совершє́ннымъ ѕѣлѡ̀, ꙗ҆́кѡ и҆ во мно́жествѣ наро́да, глаго́летъ, ꙗ҆́коже є҆ди́ни въ себѣ̀, и҆ въ бз҃ѣ при́снѡ сꙋ́ть. Не и҆мы́й же є҆щѐ сегѡ̀, но ѹ҆ны́нїе ѿгна́ти хотѧ́щїй, всѧ́кꙋю бесѣ́дꙋ человѣ́кѡвъ и҆ и҆зли́шнїй со́нъ до́лженъ є҆́сть ѿве́ргнꙋти ѿ себѐ, и҆ ѡ҆ста́вити є҆̀ и҆зможда́ти тѣ́ло своѐ и҆ дꙋ́шꙋ, до́ндеже ѹ҆ны́въ ѿи́детъ, ви́дѧ є҆гѡ̀ терпѣ́нїе въ безпреста́ннѣмъ ѹ҆праждне́нїи ѡ҆ бз҃ѣ и҆ во чте́нїи и҆ чи́стѣй моли́твѣ. Всѧ́къ во вра́гъ, а҆́ще ви́дитъ себѐ соверши́ти что̀ могꙋ́ща, пребыва́етъ ра́тꙋющїй: а҆́ще ли же нѝ, ѿхо́дитъ и҆лѝ соверше́ннѣ, и҆лѝ на вре́мѧ. Сегѡ̀ ра́ди хотѧ́й побѣди́ти врагѡ́въ, до́лженъ є҆́сть всѧ́ко терпѣ́нїе и҆мѣ́ти. Претерпѣ́вый же до конца̀, то́й спасе́нъ бꙋ́детъ. Пра́ведно є҆́сть, глаго́летъ а҆по́столъ, да́ти ско́рбь ѡ҆печалѧ́ющымъ ны̀, на́мъ же ѡ҆скорблѧ́ємымъ ѿра́дꙋ. Нѣ́сть же ѕла̀ ника́ѧ ве́щь быва́емаѧ по бз҃ѣ со смире́нїемъ: ѻ҆ба́че и҆́мꙋтъ разли́чїе вє́щи и҆ начина̑нїѧ. Всѐ ѹ҆́бѡ, є҆́же быва́етъ кромѣ̀ нꙋ́жной потре́бы, препо́ною быва́етъ хотѧ́щемꙋ спасти́сѧ, си́рѣчь, всѐ є҆́же не слꙋ́житъ ко спасе́нїю дꙋшѝ, и҆лѝ къ тѣле́сной жи́зни: занѐ не бра̑шна, но чревобѣ́сїе є҆́сть ѕло̀: нижѐ и҆мѣ̑нїѧ, но пристра̑стїѧ: нижѐ глаго́лы, но праздносло́вїе: нижѐ сла̑дкаѧ мі́ра, но невоздержа́нїе: нижѐ любы̀ ко свои̑мъ сѝ, но сꙋ́щее ѿ сегѡ̀ нерадѣ́нїе ѡ҆ благоꙋгожде́нїи бж҃їемъ: нижѐ ѻ҆де́жды длѧ прикры́тїѧ то́чїю и҆ и҆збѣжа́нїѧ мра́за и҆ зно́ѧ, но и҆зли̑шнїѧ и҆ многоцѣ̑нныѧ: нижѐ хра̑мины длѧ и҆збѣжа́нїѧ то́чїю съ рече́нными и҆ навѣ́тникѡвъ, ѕвѣре́й же и҆ человѣ̑къ, но двокрѡ́вныѧ и҆ трекрѡ́вныѧ, вели̑кїѧ же и҆ многоиждивє́нныѧ: и҆ не є҆́же и҆мѣ́ти комꙋ̀ ве́щь, но є҆́же и҆мѣ́ти не въ нꙋ́жнꙋю потре́бꙋ: нижѐ кни̑ги и҆мѣ́ти нестѧжа́тєльнымъ, ѕло̀ є҆́сть: но є҆́же не и҆мѣ́ти ѧ҆̀ чте́нїѧ ра́ди по бз҃ѣ: ни є҆́же и҆мѣ́ти дрꙋ́ги, но и҆мѣ́ти не сꙋ́щихъ къ по́льзѣ дꙋшѝ: нижѐ жена̀ ѕло̀ є҆́сть, но любодѣѧ́нїе: нижѐ бога́тство, но сребролю́бїе: нижѐ вїно̀, но пїѧ́нство: нижѐ є҆сте́ственнаѧ ꙗ҆́рость, да́ннаѧ мꙋче́нїѧ ра́ди грѣха̀, но є҆гда̀ ѹ҆потреблѧ́емъ ю҆̀ проти́вꙋ подо́бныхъ человѣ́ковъ: нижѐ нача́льствїе, но любонача́лїе: нижѐ сла́ва, но славолю́бїе, и҆ го́ршее сегѡ̀ тщесла́вїе: ни є҆́же добродѣ́тель стѧжа́ти, но є҆́же мнѣ́тисѧ и҆мѣ́ти ю҆̀: нижѐ ра́зꙋмъ, но мнѣ́тисѧ бы́ти разꙋ́мнымъ, и҆ го́ршее сегѡ̀ є҆́же не вѣ́дѣти своегѡ̀ неразꙋ́мїѧ: нижѐ и҆́стинный ра́зꙋмъ, но лжеимѣ́нный: нижѐ мі́ръ є҆́сть ѕо́лъ, но стра̑сти: нижѐ є҆стество̀, но чрез̾есте́ствєннаѧ: нижѐ є҆динодꙋ́шїе: но на ѕлотворе́нїе и҆ не ко спасе́нїю дꙋшѝ быва́ющее: нижѐ ѹ҆́ди тѣле́снїи, но си́хъ ѕлоꙋпотребле́нїе, ниже́ бо да похотствꙋ́емъ, ꙗ҆̀же не подоба́етъ, бы́сть зрѣ́нїе, но да зрѧ́ще созда̑нїѧ, просла́вимъ ѿ ни́хъ творца̀, во є҆́же ше́ствовати до́брѣ на полє́знаѧ дꙋша́мъ и҆ тѣлесе́мъ: нижѐ ѹ҆шеса̀ длѧ прїѧ́тїѧ клеветы̀ и҆ бꙋесло́вїѧ, но слы́шанїѧ ра́ди сло́ва бж҃їѧ и҆ всѧ́кагѡ гла́са, є҆го́же слы́шимъ ѿ человѣ̑къ, пти́цъ и҆ дрꙋги́хъ, и҆ си́хъ ра́ди прославлѧ́ти творца̀: нижѐ ѡ҆бонѧ́нїе разслабле́нїѧ ра́ди дꙋшѝ: и҆ ѡ҆слабле́нїѧ крѣ́пости є҆ѧ̀ благово́нїемъ, ꙗ҆́коже глаго́летъ бг҃осло́въ, но длѧ дыха́нїѧ и҆ прїѧ́тїѧ дарова́ннагѡ на́мъ ѿ бг҃а воздꙋ́ха, и҆ прославле́нїѧ є҆гѡ̀ сегѡ̀ ра́ди: без̾ сегѡ̀ никто́же мо́жетъ жи́ти тѣле́снѣ, ни человѣ́къ, ни ско́тъ. И҆ дивлю́сѧ премꙋ́дрости благодѣ́телѧ, ка́кѡ нꙋжнѣ́йшыѧ вє́щи ѹ҆до́бнѡ всѣ́ми ѡ҆брѣта́ютсѧ, глаго́лю же воздꙋ́хъ, ѻ҆́гнь, вода̀ и҆ землѧ̀. Не то́чїю же сїѧ̑, но и҆ могꙋ̑щаѧ спастѝ дꙋ́шꙋ ѹ҆дѡ́бнѣйшаѧ и҆ны́хъ веще́й сотворѝ, поги́бель же є҆́й наносѧ̑щаѧ неꙋдѡ́бнѣйша сꙋ́ть. Ꙗ҆́коже ѹ҆бо́жество па́че спаса́ти ѡ҆бы́че дꙋ́шꙋ, бога́тство же препѧ́тїемъ къ семꙋ̀ мнѡ́гимъ быва́етъ. И҆ то̀ ѹ҆́бѡ всѧ́кїй ѡ҆брѣта́етъ: сїе́ же нѣ́сть въ на́шей во́ли. Та́же безче́стїе, смире́нїе, терпѣ́нїе, послꙋша́нїе, повинове́нїе, воздержа́нїе, поще́нїе, бдѣ́нїе, ѿсѣче́нїе своеѧ̀ во́ли, тѣлє́сныѧ не́мѡщи, благодаре́нїе во всѣ́хъ си́хъ, и҆скꙋшє́нїѧ, тщеты̑, лише́нїе нꙋ́жныхъ, ѹ҆дале́нїе ѿ сла́дкихъ, нагота̀, долготерпѣ́нїе и҆ вкра́тцѣ, всѧ̑ бг҃а ра́ди быва̑ющаѧ начина̑нїѧ ѹ҆добосоверши̑ма и҆ невозбра̑нна сꙋ́ть, и҆ никто́же ѡ҆ си́хъ свари́тсѧ, но па́че попꙋща́етъ произволѧ́ющымъ и҆мѣ́ти ѧ҆̀, и҆лѝ во́льнѣ, и҆лѝ нево́льнѣ находѧ̑щаѧ. Къ поги́бели же побꙋжда̑ющаѧ, неꙋдобоѡбрѣта́єма сꙋ́ть, ꙗ҆́коже бога́тство, сла́ва, го́рдость, недеснопрїѧ́тїе, презрѣ́нїе вла́сти, нача́льство, невоздержа́нїе, многоѧде́нїе, многосло́вїе, самово́льное творе́нїе, здра́вїе и҆ крѣ́пость тѣ́ла, безвре́дное житїѐ, прїѡбрѣ́тєнїѧ, стѧжа́нїе всегѡ̀, є҆ли̑ка жела́емъ, и҆ наслажде́нїе сла́дкихъ, стѧжа́нїе ѻ҆де́ждъ и҆ покрыва̑лъ мно́гихъ и҆ многоцѣ́нныхъ, и҆ подѡ́бнаѧ, ѡ҆ ни́хже мно́гїй быва́етъ по́двигъ, ма́ло же прїѡбрѣ́тенїе, и҆ привре́менна по́льза, и҆ мно́га ѹ҆́бѡ ско́рбь, кра́тко же наслажде́нїе. Зане́же не то́чїю и҆мꙋ́щымъ та̑ и҆ не и҆мꙋ́щымъ, но и҆ и҆мѣ́ти жела́ющымъ всѧ́кїѧ ско́рби винѡ́вна быва́ютъ, а҆́ще и҆ нѣ́сть ѕло̀ ничто́же, но си́хъ ѕлоꙋпотребле́нїе, ꙗ҆́коже рече́сѧ. Ниже́ бо да кра́демъ и҆ похища́емъ, и҆ рꙋ́ки дрꙋ́гъ на дрꙋ́га ѕлѣ̀ простира́емъ, и҆́мамы рꙋ́цѣ и҆ но́зѣ, но да сїѧ̑ на всѧ́ко ѡ҆ бз҃ѣ дѣ́ланїе ѹ҆потреблѧ́емъ, на ми́лостыню же ни́щымъ, къ соверше́нствꙋ немощнѣ́йшымъ дꙋше́ю, и҆ на по́мощь тре́бꙋющымъ: сильнѣ́йшїи же дꙋше́ю и҆ тѣ́ломъ нестѧжа́нїѧ ра́ди, и҆лѝ подража́нїѧ хрⷭ҇тꙋ̀, и҆ свѧты̑мъ є҆гѡ̀ ѹ҆ченикѡ́мъ, и҆ ко є҆́же прославлѧ́ти бг҃а, и҆ диви́тисѧ сокрове́ннѣй є҆гѡ̀ премꙋ́дрости во ѹ҆десѣ́хъ на́шихъ: и҆ ка́кѡ рꙋ́цѣ сі́и и҆ ма́лїи пе́рсты на всѧ́ко хꙋдо́жество и҆ дѣ́ланїе, писа́нїе же и҆ начина́нїе быва́ютъ гото́ви бж҃їимъ про́мысломъ, ѿ негѡ́же ра́зꙋмъ безчи́сленныхъ хꙋдо́жествъ и҆ писа́нїй, премꙋ́дрости же и҆ цѣли́тельныхъ враче́вствъ, ꙗ҆зы̑къ же и҆ разли́чныхъ пи́сменъ. И҆ вкра́тцѣ, всѧ̑ пре́жде бы̑вшаѧ, быва̑ющаѧ и҆ бы́ти и҆мꙋ̑щаѧ кра́йнїѧ ра́ди бла́гости на́мъ дарѡва́на бы́ша, и҆ при́снѡ да́рꙋютсѧ, длѧ жи́зни тѣле́сныѧ и҆ спасе́нїѧ дꙋше́внагѡ, а҆́ще по бж҃їю намѣ́ренїю ѹ҆потреблѧ́ти бꙋ́демъ всѧ̑ сꙋ̑щаѧ, и҆ си́хъ ра́ди просла́вимъ є҆го̀ со всѧ́кимъ благоразꙋ́мїемъ. А҆́ще же нѝ, ѿпа́даемъ и҆ погиба́емъ, и҆ всѧ̑ сꙋ̑щаѧ въ ско́рбь на́шꙋ въ ны́нѣшнемъ вѣ́цѣ быва́ютъ, и҆ не то́чїю, но и҆ въ бꙋ́дꙋщемъ въ вѣ́чнꙋю мꙋ́кꙋ, ꙗ҆́коже предрече́сѧ.
