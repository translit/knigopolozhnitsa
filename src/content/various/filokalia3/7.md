---
title: "Словеса̀ кра̑ткаѧ к҃д, и҆спо́лнєннаѧ дꙋхо́внагѡ ра́зꙋма"
navigation:
  key: various-filokalia3-7
  title: "Словеса̀ кра̑ткаѧ к҃д, и҆спо́лнєннаѧ дꙋхо́внагѡ ра́зꙋма"
  parent: various-filokalia3
  order: 7
type: "various"
---

# Словеса̀ кра̑ткаѧ к҃д, и҆спо́лнєннаѧ дꙋхо́внагѡ ра́зꙋма.

<red>С</red>ѐ ны́нѣ седмоена́десѧть сло́во

<red>Ѡ҆</red> є҆ди́ной и҆з̾ гла́вныхъ добродѣ́телей є҆́сть.

<red>П</red>оне́же доспѣ́хомъ бꙋ́квы <rubric class="inline">рцы̀</rubric>,

<red>М</red>ꙋ́дрость же є҆́сть пе́рваѧ ѿ четы́рехъ.

<red>Н</red>ы́нѣ же нача́ло, благословѝ ѻ҆́тче.

<rubric>Сло́во з҃і.</rubric>

<red>В</red>сѣ̑мъ ѹ҆́бѡ хотѧ́щымъ ѹ҆до́бно є҆́сть ѡ҆ четы́рехъ нача́льныхъ добродѣ́телехъ ѿ бг҃осло́ва навы́кнꙋти, ѻ҆ба́че же и҆ здѣ̀ ѡ҆ ко́ейждо рече́тсѧ ма́лѡ. Занѐ всѧ́каѧ добродѣ́тель тре́бꙋетъ си́хъ четы́рехъ, и҆ всѧ́кое начина́нїе пе́рвыѧ, си́рѣчь, мꙋ́дрости тре́бꙋетъ, и҆ без̾ сеѧ̀ не быва́етъ. Ка́кѡ бо без̾ мꙋ́дрости прилꙋчи́вшаѧсѧ ве́щь содѣ́ловаетсѧ; Сїѧ́ бо мꙋ́дрость ражда́етсѧ ѿ слове́сности, среди́ же нахо́дитсѧ лꙋка́вства и҆ неразꙋ́мїѧ, си́рѣчь, ко є҆́же па́че мꙋ́дрствовати. И҆ ѻ҆́ва ѹ҆́бѡ вы́ше привлека́етъ мꙋ́дрость, ко є҆́же лꙋка́вствовати и҆ поврежда́ти дꙋ́шꙋ и҆мꙋ́щагѡ сїю̀, и҆ є҆ли́кихъ мо́жетъ. Ѻ҆́ва же нечꙋ́вственна и҆ сꙋ́етна твори́тъ, и҆ нижѐ ѡ҆ бж҃е́ственныхъ ве́щехъ, нижѐ ѡ҆ чесо́мъ ѿ по́льзꙋющихъ дꙋ́шꙋ, и҆лѝ бли́жнѧгѡ ѹ҆́мъ пещи́сѧ попꙋща́етъ. И҆ ѻ҆́ва ѹ҆́бѡ горѣ̀ высоча́йшей, ѻ҆́ва же про́пасти ѹ҆подоблѧ́етсѧ. И҆ ше́ствꙋѧй средѝ си́хъ сꙋ́щимъ по́лемъ, є҆́сть мꙋ́дръ, а҆ совраща́ѧйсѧ, и҆лѝ до́лꙋ въ про́пасть па́даетъ, и҆лѝ горѣ̀ мно́гѡ восходи́ти покꙋша́етсѧ, и҆ не ѡ҆брѣта́ѧ пꙋтѝ, нево́льнѣ и҆ нехотѧ́щъ въ про́пасть па́ки низверга́етсѧ, и҆ не мо́жетъ ста́ти, за є҆́же не хо́щетъ покаѧ́нїемъ ѡ҆брати́тисѧ въ мꙋ́дрость ѿ высоты̀ горы̀. Въ про́пасть же пады́й мо́литъ со смире́нїемъ могꙋ́щаго возвестѝ на ца́рскїй пꙋ́ть добродѣ́тели. Мꙋ́дрый же нижѐ восходѧ̀ возно́ситсѧ. И҆ и҆щѧ̀ вреди́ти кого̀, нижѐ неразꙋ́мнѡ низхо́дитъ и҆ са́мъ поврежда́етсѧ ѿ когѡ̀, но лꙋ̑чшаѧ собира́ѧ, храни́тъ во хрⷭ҇тѣ̀ і҆и҃сѣ гдⷭ҇ѣ на́шемъ, є҆мꙋ́же сла́ва и҆ держа́ва во вѣ́ки, а҆ми́нь.



<red>Б</red>ꙋ́ква <rubric class="inline">сло́во</rubric>, настоѧ́щее же

<red>Ѡ҆</red> цѣломꙋ́дрїи ѻ҆смьнадесѧ́тое сло́во.

<red>Н</red>ы́нѣ же нача́ло, благословѝ ѻ҆́тче.

<rubric>Сло́во и҃і.</rubric>

<red>Ц</red>ѣломꙋ́дрїе є҆́сть здра́вое мꙋдрова́нїе, си́рѣчь непреста́нное. И҆ нижѐ къ неѡбꙋ́зданности ѹ҆клонѧ́тисѧ попꙋща́етъ и҆мꙋ́щаго сїѐ, нижѐ ко ѡ҆камене́нїю. Но блага̑ѧ собира́ємаѧ мꙋ́дростїю храни́тъ, и҆ ѿверга́етъ всѧ̀ гѡ́ршаѧ, и҆ собира́етъ къ себѣ̀ по́мыслъ, и҆ собо́ю возво́дитъ къ бг҃ꙋ. И҆ ꙗ҆́коже до́брый па́стырь ѻ҆́вцы, си́рѣчь бж҃е́ствєннаѧ разꙋмѣ̑нїѧ внꙋ́трь и҆ ѻ҆́крестъ собира́етъ, и҆ неѡбꙋзда́нїе, а҆́ки неи́стова пса̀ ѹ҆бива́етъ ѹ҆клоне́нїемъ ѿ вредѧ́щихъ: ѡ҆камене́нїе же и҆згонѧ́етъ а҆́ки ди́вїѧ во́лка, и҆ не попꙋща́етъ на па́жити поѧ́сти ѻ҆́вцы, но вы́нꙋ зри́тъ є҆го̀, и҆ ꙗ҆́внымъ твори́тъ слове́сности, да не во темнотѣ̀ ѹ҆кры́етсѧ и҆ сопребыва́етъ разꙋмѣ́нїѧмъ є҆гѡ̀. Ражда́етсѧ ѹ҆́бѡ цѣломꙋ́дрїе ѿ жела́тельныѧ си́лы дꙋшѝ, без̾ сегѡ́ же ничто́же сохранѧ́етсѧ бла́го, а҆́ще бы не́гли и҆ бы́ло: занѐ не сꙋ́щꙋ цѣломꙋ́дрїю, и҆лѝ горѣ̀ стреми́тсѧ трича́стность дꙋшѝ, и҆лѝ до́лꙋ, си́рѣчь, ко ѡ҆камене́нїю, и҆лѝ къ неѡбꙋзда́нїю. Неѡбꙋзда́нїе же глаго́лю, не ѡ҆ чревобѣ́сїи и҆ блꙋдѣ̀ то́чїю попече́нїе и҆́мать, но ѡ҆ всѧ́кой стра́сти и҆ по́мыслѣ не по бз҃ѣ во́льнѣ помышлѧ́емомъ. Ѻ҆но́ бо цѣломꙋ́дрїе всѣ̀ сі́и стра̑сти ѹ҆кроща́етъ, и҆ ѹ҆де́рживаетъ безсловє́сныѧ стремлє́нїѧ дꙋшѝ и҆ тѣ́ла, и҆ сі́и ѹ҆правлѧ́етъ къ бг҃ꙋ, є҆мꙋ́же сла́ва во вѣ́ки, а҆ми́нь.



<red>Б</red>ꙋ́ква <rubric class="inline">тве́рдо</rubric>, сло́во же ѡ҆ мꙋ́жествѣ

<red>Ѹ҆</red>жѐ девѧтоена́десѧть є҆́сть,

<red>И҆</red> ражда́етсѧ ѿ жела́тельныѧ си́лы сїѐ:

<red>С</red>реди́ же є҆́сть де́рзости и҆ боѧ́зни.

<red>Н</red>ы́нѣ же нача́ло, благословѝ ѻ҆́тче.

<rubric>Сло́во ѳ҃і.</rubric>

<red>М</red>ꙋ́жества сво́йство, не всегда̀ побѣжда́ти и҆ покарѧ́ти бли́жнѧго: сїе́ бо де́рзость є҆́сть, и҆ свы́ше є҆́сть мꙋ́жества. Нижѐ па́ки ѡ҆ є҆́же ѹ҆клонѧ́тисѧ стра́хомъ и҆скꙋше́нїй, дѣ́ланїй же и҆ добродѣ́телей ꙗ҆̀же по бз҃ѣ: сїе́ бо па́ки боѧ́знь є҆́сть, и҆ ни́жше є҆ѧ̀ є҆́сть. Но всегда̀ претерпѣва́ти во всѧ́комъ дѣ́лѣ бла́зѣ, и҆ побѣжда́ти стра̑сти дꙋшє́вныѧ и҆ тѣлє́сныѧ. Поне́же нѣ́сть на́ша бра́нь къ кро́ви и҆ пло́ти, си́рѣчь ко человѣ́кѡмъ, ꙗ҆́коже дре́вле і҆ꙋде́и, да побѣжда́ѧй во бранѣ́хъ и҆ноплеме́нники, дѣ́ло бж҃їе твори́тъ: но къ нача́лѡмъ, и҆ ко властє́мъ, си́рѣчь къ неви̑димымъ бѣсѡ́мъ. И҆ побѣжда́ѧй ѹ҆́мнѣ побѣжда́етъ, и҆лѝ побѣжда́етсѧ ѿ страсте́й: ѻ҆́наѧ бо бра́нь проѡбразова́нїе бѣ̀ на́шей бра́ни. Двѣ́ бо сі́и стра̑сти, а҆́ще и҆ проти̑вны ꙗ҆влѧ́ютсѧ взаи́мнѡ ѻ҆дна̀ дрꙋго́й, но ѹ҆́бѡ ѿ на́шей не́мощи востаю́тъ. И҆ де́рзость ѹ҆́бѡ горѣ̀ привлека́етъ, и҆ ѹ҆страша́етъ а҆́кибы ѹ҆жаса́ѧ, ꙗ҆́коже немощны́й медвѣ́дь: боѧ́знь же ѹ҆бѣга́етъ, ꙗ҆́коже гони́мый пе́съ. Занѐ никто̀ и҆з̾ и҆мꙋ́щихъ є҆ди́нꙋ ѿ двꙋ́хъ си́хъ страсте́й, ѹ҆пова́етъ на гдⷭ҇а. Сегѡ̀ ра́ди на бра́ни не мо́жетъ и҆ ста́ти, а҆́ще и҆ дерза́етъ, а҆́ще и҆ бои́тсѧ. Пра́ведный же ꙗ҆́кѡ ле́въ надѣ́етсѧ на хрⷭ҇та̀ і҆и҃са гдⷭ҇а на́шего, є҆мꙋ́же сла́ва и҆ держа́ва во вѣ́ки, а҆ми́нь.



<red>С</red>ло́во двадесѧ́тое, въ не́мже бꙋ́ква <rubric class="inline">ѵ҆</rubric>

<red>Ѡ҆</red> пра́вдѣ всѣ́хъ добродѣ́телей.

<red>С</red>їѧ́ бо подае́тъ ра́венство:

<red>Р</red>ажда́етсѧ же сїѧ̀ ѿ ѹ҆ма̀ па́ки.

<red>Н</red>ы́нѣ же нача́ло, благословѝ ѻ҆́тче.

<rubric>Сло́во к҃.</rubric>

<red>Б</red>г҃ъ сла́вимь є҆́сть, глаго́летъ вели́кїй дїонѵ́сїй, и҆ пра́вды ра́ди. И҆ досто́итъ: без̾ сеѧ́ бо всѧ̑ непра́вєдна, и҆ кромѣ̀ є҆ѧ̀ не пребыва́ютъ. И҆ глаго́летсѧ ѹ҆́бѡ разсꙋжде́нїе, подае́тъ же ра́венство во всѧ́комъ начина́нїи, да ни ѡ҆скꙋдѣ́нїе ѹ҆мале́нїемъ въ ко́мъ бꙋ́детъ, нижѐ мно́жествомъ превосхожде́нїе. Занѐ а҆́ще и҆ прѡти́вна ка́жꙋтсѧ, а҆́ки свы́ше и҆ ни́жше пра́вды сꙋ́ть, но ѹ҆́бѡ въ непра́вдꙋ ѻ҆боѧ̑ ѹ҆клонѧ́ютъ є҆ди́нꙋ ча́сть. Черта́ бо а҆́ще и҆ высотꙋ̀ и҆́мать, а҆́ще и҆ крꙋ́глость, внѣ̀ пра́вагѡ намѣ́ренїѧ є҆́сть: и҆ мѣ́рило та́кожде кꙋ́ю странꙋ̀ ни́зꙋ покло́нитъ, та́ѧ и҆ превыша́етъ дрꙋгꙋ́ю. Могꙋ́щїй же содержа́ти пра́вдꙋ, нижѐ до́лꙋ неразꙋ́мїемъ, неѡбꙋзда́нїемъ же и҆ боѧ́знїю и҆ превосхожде́нїемъ по́двига, па́даетъ, и҆ по́лзаетъ а҆́ки ѕмі́й на чре́вѣ, ꙗ҆дѧ̀ зе́млю, и҆ рабо́таѧ страсте́мъ безче́стїѧ: нижѐ па́ки горѣ̀ лю́тостїю же и҆ де́рзостїю, ѡ҆камене́нїемъ же, и҆ ѹ҆мале́нїемъ взе́млетсѧ, и҆ па́че мꙋ́дрствꙋетъ лꙋка́вствꙋѧ не по досто́инствꙋ: но мꙋ́дрствꙋетъ во є҆́же цѣломꙋ́дрствовати, и҆ претерпѣва́етъ со смире́нїемъ, зна́ѧ, ꙗ҆́кѡ прїѧ́лъ, є҆́же и҆́мать по бл҃года́ти, по словесѝ а҆пⷭ҇ла, и҆ не ѿрица́етъ. Вреди́тъ бо себѐ и҆ бли́жнѧго, па́че же, хꙋ́литъ бг҃а, внегда̀ припи́совати себѣ̀ дѣла̀ бл҃га̑ѧ. Но а҆́ще мни́тъ и҆мѣ́ти ѿ себѐ ко́елибо бла́го, є҆́же мни́тсѧ є҆мꙋ̀ и҆мѣ́ти, во́зметсѧ ѿ негѡ̀, ꙗ҆́коже глаго́летъ гдⷭ҇ь. Томꙋ̀ сла́ва и҆ держа́ва во вѣ́ки, а҆ми́нь.



<red>Б</red>ꙋ́ква <rubric class="inline">фе́ртъ</rubric>, два́десѧть пе́рвое сло́во,

<red>Ѡ҆</red> соверше́нномъ ми́рѣ по́мыслѡвъ,

<red>Ꙗ҆́</red>коже ѹ҆ченицы̀ ѿ гдⷭ҇а полꙋчи́ша.

<red>С</red>е́й бо ѿ бг҃а да́нъ є҆́сть.

<red>Н</red>ы́нѣ же нача́ло, благословѝ ѻ҆́тче.

<rubric>Сло́во к҃а.</rubric>

<red>Г</red>дⷭ҇ь рекі́й ко а҆по́столамъ: Ми́ръ мо́й даю̀ ва́мъ, присовокꙋпѝ: не ꙗ҆́коже мі́ръ дае́тъ, си́рѣчь не про́стѣ, ꙗ҆́коже страны̀ тоѧ̀ человѣ́цы, є҆гда̀ дрꙋ́гъ дрꙋ́га цѣлꙋ́ютъ, глаго́люще: ми́ръ ва́мъ. И҆ ꙗ҆́коже речѐ сѡмані́тѧнынѧ: ми́ръ тебѣ̀. И҆ па́ки є҆лїссе́й къ гїезі́ю: и҆ рече́ши, ми́ръ тѝ, си́рѣчь къ то́й, ми́ръ ли мꙋ́жꙋ твоемꙋ̀; ми́ръ ли ѻ҆́трочищꙋ; Но ми́ръ всѧ́къ ѹ҆́мъ превосходѧ́щїй, є҆го́же дае́тъ бг҃ъ лю́бѧщымъ є҆го̀ ѿ всеѧ̀ дꙋшѝ, ра́ди бѣ́дъ и҆ бра́ней пре́жде сегѡ̀ быва́емыхъ. Сегѡ́ бо ра́ди па́ки речѐ гдⷭ҇ь: Во мнѣ̀ ми́ръ и҆́мате. И҆ присовокꙋпѝ: Въ мі́рѣ ско́рбни бꙋ́дете: но дерза́йте, ꙗ҆́кѡ а҆́зъ побѣди́хъ мі́ръ. То̀ є҆́сть, а҆́ще бы и҆ мно́зи скѡ́рби и҆мѣ́лъ кто̀, и҆ мнѡ́гїѧ бѣды̀ ѿ бѣсѡ́въ и҆ человѣ̑къ, и҆мѣ́ѧ же ми́ръ гдⷭ҇нь, всѧ̑ ни во что̀ вмѣнѧ́етъ. И҆ па́ки речѐ: Ми́ръ и҆мѣ́йте въ себѣ̀. Сїѧ̑ же всѧ̑ предречѐ и҆̀мъ гдⷭ҇ь, ꙗ҆́кѡ хотѧ́хꙋ ѻ҆нѝ во бра̑ни прїитѝ, и҆ скѡ́рби претерпѣва́ти є҆гѡ̀ ра́ди. Въ по́двизѣ же кі́йждо и҆з̾ на́съ вѣ́рныхъ ра́тꙋющыѧ и҆́мать стра̑сти, и҆ соблажнѧ́ющыѧ є҆го̀, и҆ а҆́ще и҆́мать съ бг҃омъ ми́ръ и҆ съ бли́жнимъ, всѧ̑ побѣжда́етъ. Сїѧ̑ бо сꙋ́ть ми́ръ, є҆гѡ́же повелѣ̀ і҆ѡа́ннъ бг҃осло́въ не люби́ти, и҆ не творе́нїе, но по́хѡти плотскі̑ѧ. Ми́ръ же и҆́мать дꙋша̀ съ бг҃омъ въ себѣ̀, є҆гда́ бы ми́ръ и҆мѣ́ла, и҆ была́ бы всѧ̀ въ бз҃ѣ. Быва́етъ же па́ки си́це, є҆гда́ бы со всѣ́ми человѣ́ки ми́ръ и҆мѣ́ла, а҆́ще бы и҆ лю̑таѧ ѿ ни́хъ страда́ла: неѕло́бїемъ бо ника́коже смꙋща́етсѧ, но всѧ̑ те́рпитъ, всѣ̑мъ добра̀ хо́щетъ, всѣ́хъ лю́битъ ра́ди бг҃а и҆ ра́ди є҆стества̀. И҆ ѡ҆ невѣ́рныхъ а҆́ки погиба́ющихъ рыда́етъ, ꙗ҆́коже сотворѝ гдⷭ҇ь и҆ а҆по́столи, ѡ҆ вѣ́рныхъ же мо́литсѧ и҆ болѣ́знꙋетъ: и҆ та́кѡ ми́ръ по́мыслѡвъ прїе́млетъ, и҆ пребыва́етъ ѹ҆мозрѣ́нїемъ и҆ чи́стою моли́твою въ бз҃ѣ. Томꙋ̀ сла́ва во вѣ́ки, а҆ми́нь.



<red>С</red>ло́во два́десѧть второ́е и҆ бꙋ́ква <rubric class="inline">хѣ́ръ</rubric>,

<red>Ꙗ҆́</red>кѡ ра́дость ражда́етсѧ ѿ ми́ра,

<red>Ѡ҆</red> не́йже ма́лѡ рече́тсѧ:

<red>З</red>анѐ и҆ дрꙋга́ѧ дх҃о́внаѧ є҆́сть ра́дость.

<red>Н</red>ы́нѣ же нача́ло, благословѝ ѻ҆́тче.

<rubric>Сло́во к҃в.</rubric>

<red>Р</red>а́дꙋйтесѧ ѡ҆ гдⷭ҇ѣ, глаго́летъ а҆по́столъ, до́брѣ речѐ: ѡ҆ гдⷭ҇ѣ. А҆́ще бо не ѡ҆ гдⷭ҇ѣ бꙋ́детъ ра́дость, не то́чїю не ра́дꙋетсѧ кто̀, но ѿню́дъ никогда́же ра́дꙋетсѧ. И҆́бо і҆́ѡвъ и҆счислѧ́ѧ человѣ́ческое житїѐ, всѧ́кꙋю ско́рбь и҆мꙋ́щее ѡ҆брѣ́те: та́кожде и҆ вели́кїй васі́лїй. Григо́рїй же нѵ́сскїй нечꙋ́вственности ра́ди про́чїимъ живѡ́тнымъ речѐ ра́доватисѧ: слове́снꙋ же человѣ́кꙋ ника́коже престава́ти ѿ пла́ча: занѐ, глаго́летъ, нижѐ тѣ́хъ благи́хъ, и҆́хже и҆спадо́хомъ: ѹ҆досто́ихомсѧ и҆мѣ́ти ра́зꙋмъ. Тѣ́мъ и҆ є҆стество̀ ѹ҆чи́тъ па́че пла́кати, ꙗ҆́кѡ многоболѣ́зненна и҆ многотрꙋ́дна жи́знь, и҆ а҆́ки и҆згна́нїе многогрѣ́шна. Но а҆́ще кто̀ и҆́мать па́мѧть бж҃їю при́снѡ, весели́тсѧ, по ѱалмопѣ́вцꙋ: помѧнꙋ́хъ бг҃а, и҆ возвесели́хсѧ. Ѿ бж҃їей бо па́мѧти веселѧ́сѧ ѹ҆́мъ, забыва́етъ скѡ́рби мі́ра, и҆ ѿ сеѧ̀ на него̀ надѣ́етсѧ, и҆ безпопечи́теленъ быва́етъ, и҆ безпопече́нїе радостотвори́тъ, и҆ благодари́ти ѹ҆строѧ́етъ: благодаре́нїе же быва́емое со благоразꙋ́мїемъ: возраща́етъ да́ры и҆ дарова̑нїѧ. И҆ є҆ли́кѡ ѹ҆множа́ютсѧ благодѣѧ̑нїѧ, возраста́етъ благодаре́нїе и҆ чи́стаѧ моли́тва со слеза́ми ра́дости: и҆ пома́лꙋ ѿ сле́зъ печа́ли и҆ страсте́й и҆збавлѧ́етсѧ человѣ́къ: пото́мъ и҆ въ дꙋхо́внꙋю ра́дость ѿ всѧ́кагѡ навыкнове́нїѧ прихо́дитъ. И҆ сла́достныхъ ѹ҆́бѡ ра́ди смирѧ́етсѧ и҆ благодари́тъ, и҆скꙋше́нїй же ра́ди и҆звѣщава́етсѧ въ не́мъ наде́жда ѡ҆ бꙋ́дꙋщемъ. И҆ ѻ҆бои́ма ра́дꙋетсѧ, и҆ лю́битъ бг҃а, и҆ всѣ́хъ є҆сте́ственнѣ а҆́ки бл҃годѣ́телей, и҆ не ѡ҆брѣта́етъ во всѧ́кой тва́ри могꙋ́щее что̀ є҆го̀ вреди́ти. Но ѿ ра́зꙋма бж҃їѧ просвѣща́емь ѡ҆ всѣ́хъ тва́рехъ ра́дꙋетсѧ ѡ҆ гдⷭ҇ѣ, чꙋдѧ́сѧ є҆гѡ̀ смотре́нїю, є҆́же и҆́мать ѡ҆ свои́хъ тва́рехъ. И҆́бо не ѡ҆ є҆ди́нѣхъ ꙗ҆влѧ́ющихсѧ достохва́льныхъ чꙋди́тсѧ доспѣ́вый въ дꙋхо́вный ра́зꙋмъ, но и҆ ѡ҆ сокрове́нныхъ неискꙋ̑снымъ нꙋжнѣ́йшихъ ѿ чꙋ́вства ѹ҆жаса́етсѧ. И҆ не чꙋди́тсѧ дню̀ є҆ди́номꙋ свѣ́та ра́ди, но и҆ но́щи. Всѣ̑мъ бо но́щь поле́зна, дѣ́лателємъ ѹ҆́бѡ безмо́лвїе и҆ ѹ҆праждне́нїе подае́тъ: пла́чꙋщихъ же къ па́мѧти сме́рти и҆ а҆́да веде́тъ: нра́вственное же проходѧ́щихъ къ соверше́ннѣйшемꙋ поꙋче́нїю и҆ и҆спыта́нїю благи́хъ дѣ́лъ и҆ ѹ҆строе́нїю нра́вѡвъ прїꙋготовлѧ́етъ, ꙗ҆́коже глаго́летъ ѱалмопѣ́вецъ: Ꙗ҆̀же глаго́лете въ сердца́хъ ва́шихъ: на ло́жахъ ва́шихъ ѹ҆мили́тесѧ, си́рѣчь: въ безмо́лвїи но́щи ѹ҆мили́тесѧ, помѧнꙋ́вше во смꙋще́нїи днѧ̀ быва́ємаѧ поползновє́нїѧ, и҆ ѹ҆ча́ще себѐ въ пѣ́нїѧхъ и҆ пѣ́снехъ дꙋхо́вныхъ, си́рѣчь, въ моли́твахъ и҆ ѱалмопѣ́нїѧхъ себѐ ѹ҆чи́те пребыва́ти, поꙋче́нїемъ и҆ внима́нїемъ чте́нїѧ: си́це бо и҆справлѧ́етсѧ нра́вственное дѣѧ́нїе, внегда̀ поꙋча́тисѧ, ꙗ҆̀же сꙋ́ть днѐ, да прїи́метъ чꙋ́вство безмо́лвїемъ но́щи, и҆ возмо́жетъ пла́кати, въ чесо́мъ согрѣшѝ. И҆ є҆гда̀ благода́ть во ѹ҆спѣ́ѧнїе приведе́тъ є҆го̀, и҆ ѡ҆брѧ́щетъ во и҆́стинѣ и҆ не мечта́нїи что́либо и҆з̾ нра́вственныхъ дꙋшѝ и҆ тѣ́ла, дѣ́лы и҆лѝ словесы̀, по за́повѣди хрⷭ҇то́вой, быва́ємаѧ, бл҃годари́тъ со стра́хомъ и҆ смире́нїемъ, и҆ подвиза́етсѧ моли́твою и҆ мно́гими слеза́ми къ бг҃ꙋ сохрани́ти ѻ҆́ный благі́й нра́въ, ѹ҆чѧ̀ себѐ къ па́мѧти є҆гѡ̀, да не ѿ забве́нїѧ па́ки то́й погꙋби́тъ: ꙗ҆́кѡ мно́гимъ вре́менемъ благі́й нра́въ въ на́съ и҆справлѧ́етсѧ. И҆ є҆́же мно́гимъ вре́менемъ и҆ трꙋдо́мъ и҆справлѧ́емое, мо́щно во є҆ди́но мгнове́нїе вре́мени погꙋби́ти. И҆ сїѧ̑ ѹ҆́бѡ ѡ҆ дѣ́лательныхъ сꙋ́ть. Ѡ҆ ѹ҆мозри́тельныхъ же но́щь и҆́мать мнѡ́гаѧ видѣ̑нїѧ, ꙗ҆́коже глаго́летъ вели́кїй васі́лїй: и҆́бо при́снѡ воспомина́етъ сїѧ̑ мїротворє́нїѧ. За є҆́же сокры́той ѿ тьмы̀ бы́ти все́й тва́ри, ꙗ҆́коже пе́рвѣе, и҆ зрѣ́ти ѹ҆строѧ́етъ: ка́кѡ не́бо бѣ̀ є҆ди́но нѣ́когда и҆ без̾ ѕвѣ́здъ, є҆гда̀ ѿ ѻ҆блакѡ́въ ны́нѣ скры́тымъ быва́ємымъ: и҆ въ ке́ллїю вше́дъ, и҆ тьмꙋ̀ то́чїю зрѧ̀, помина́етъ тьмꙋ̀ ꙗ҆́же верхꙋ̀ бе́здны, и҆ па́ки внеза́пꙋ чи́стое не́бо быва́емо: и҆ внѣ̀ ке́ллїи ста́въ сицевы́й ѹ҆жаса́етсѧ, зрѧ̀ го́рнїй мі́ръ, и҆ хва́литъ бг҃а, ꙗ҆́коже речѐ во і҆́ѡвѣ ѡ҆ а҆́гг҃лѣхъ: є҆гда̀ ви́дѣша ѕвѣ́зды. Зри́тъ же и҆ зе́млю неви́димꙋ и҆ неꙋстро́енꙋ, ꙗ҆́коже тогда̀, и҆ человѣ́ки сно́мъ ѡ҆бдержи́мы ꙗ҆́коже не сꙋ́щихъ, и҆ быва́етъ чꙋ́вствїемъ є҆ди́нъ ꙗ҆́коже а҆да́мъ, и҆ восхвалѧ́етъ творца̀ и҆ содѣ́телѧ тва́ри въ ра́зꙋмѣ со а҆́гг҃лы. И҆ ѿ быва́емыхъ ѹ҆́бѡ громѡ́въ и҆ мо́лнїй, возпомышлѧ́етъ де́нь сꙋда̀: ѿ гласѡ́въ же пти́цъ, а҆́ки чꙋ́вствꙋѧ гла́съ тогда́шнїѧ трꙋбы̀: и҆ ѿ восхожде́нїѧ денни́цы и҆ лꙋчѝ, разꙋмѣва́етъ ꙗ҆вле́нїе честна́гѡ и҆ животворѧ́щагѡ крⷭ҇та̀: и҆ воста́нїе человѣ́кѡвъ ѿ сна̀ ѹ҆подоблѧ́етъ воскресе́нїю: и҆ ѿ со́лнца, гдⷭ҇не прише́ствїе. И҆ ка́кѡ ѻ҆́ви ѹ҆́бѡ пред̾ꙋсрѣта́ютъ пѣснопѣ́нїемъ, ꙗ҆́коже на ѻ҆́блацѣхъ тогда̀ ст҃і́и: ѻ҆́ви же нерадѧ́тъ, и҆ пребыва́ютъ спѧ́ще, ꙗ҆́коже сꙋди́тисѧ тогда̀ и҆мꙋ́щїи. И҆ ѻ҆́ви ѹ҆́бѡ славосло́вїемъ, зрѣ́нїемъ же и҆ моли́твою, и҆ про́чїими добродѣ́тельми ве́сь де́нь веселѧ́щесѧ, во свѣ́тѣ ра́зꙋма пребыва́ютъ, ꙗ҆́коже тогда̀ пра́веднїи: ѻ҆́ви же во страсте́хъ и҆ тьмѣ̀ неразꙋ́мїѧ пребыва́ютъ, ꙗ҆́коже тогда̀ грѣ́шнїи. И҆ про́стѣ рещѝ и҆мѣ́ѧй ра́зꙋмъ всѧ́кꙋю ве́щь ѡ҆брѣта́етъ, содѣ́йствꙋющꙋю є҆мꙋ̀ ко спасе́нїю дꙋшѝ, и҆ сла́вѣ бж҃їей, є҆ѧ́же ра́ди и҆ бы́ша ѿ бг҃а ра́зꙋмѡвъ и҆ гдⷭ҇а, ꙗ҆́коже глаго́летъ ма́ти проро́ка самꙋи́ла: Сегѡ̀ ра́ди да не хва́литсѧ премꙋ́дрый премꙋ́дростїю свое́ю, и҆ прѡ́чаѧ: но ѡ҆ се́мъ да хва́литсѧ хвалѧ́йсѧ, є҆́же разꙋмѣ́ти и҆ зна́ти гдⷭ҇а, то́ є҆сть, во є҆́же зна́ти въ ра́зꙋмѣ мно́зѣ гдⷭ҇а ѿ творе́нїй є҆гѡ̀, и҆ подража́ти є҆мꙋ̀ по си́лѣ хране́нїемъ бж҃е́ственныхъ за́повѣдей є҆гѡ̀, и҆́миже познае́тъ є҆го̀, и҆ по томꙋ̀ твори́ти сꙋ́дъ и҆ пра́вдꙋ посредѣ̀ землѝ возмо́жетъ: ѡ҆ распѧ́тїи бо и҆ воскресе́нїи гдⷭ҇ни проро́чествꙋющаѧ сїѧ̑ глаго́лаше. И҆ да спостра́ждетъ сицевы́й стѧжа́нїемъ добродѣ́телей, и҆ просла́витсѧ безстра́стїемъ и҆ ра́зꙋмомъ, и҆ похвалꙋ̀ и҆́мать въ себѣ̀, ꙗ҆́кѡ сподо́бисѧ ра́бъ сицева́гѡ влады́ки бы́ти, и҆ подража́тель смире́нїѧ є҆гѡ̀, сы́й недосто́инъ. И҆ тогда̀ похвала̀ бꙋ́детъ ѿ гдⷭ҇а, по словесѝ а҆по́стола: тогда̀, когда̀; є҆гда̀ рече́тъ сꙋ́щымъ ѡ҆деснꙋ́ю, прїиди́те благослове́ннїи, наслѣ́дꙋйте ца́рствїе. Є҆гѡ́же да сподо́бимсѧ всѝ, є҆гѡ̀ благода́тїю и҆ человѣколю́бїемъ: томꙋ̀ сла́ва и҆ держа́ва во вѣ́ки, а҆ми́нь.



<red>Д</red>ва́десѧть тре́тїе сло́во ѡ҆ писа́нїѧхъ,

<red>Д</red>а ника́коже ко́елибо и҆́мꙋтъ разногла́сїе

<red>Х</red>отѧ́щїи и҆спыта́ти сїѧ̑,

<red>Н</red>о ꙗ҆́коже подоба́етъ разꙋмѣ́ти всѧ̑ пи̑саннаѧ.

<red>Н</red>ы́нѣ же нача́ло, благословѝ ѻ҆́тче.

<rubric>Сло́во к҃г.</rubric>

<red>П</red>о́йте разꙋ́мнѡ, глаго́летъ проро́къ, и҆ и҆спыта́йте писа̑нїѧ, глаго́летъ гдⷭ҇ь. И҆ слꙋ́шаѧй ѹ҆́бѡ, просвѣща́етсѧ, преслꙋ́шаѧй же ѡ҆мрача́етсѧ. А҆́ще бо кто̀ не во́нметъ глаго́лємымъ, не толи́кїй пло́дъ прино́ситъ ѿ бж҃е́ственныхъ писа́нїй, а҆́ще и҆ пѣ́лъ бы и҆ че́лъ мно́жицею. Ѹ҆праздни́тесѧ и҆ разꙋмѣ́йте, глаго́летъ: занѐ ѹ҆праждне́нїе ѹ҆́бѡ собира́етъ ѹ҆́мъ, а҆́ще и҆ восхо́щетъ кто̀ ма́лѡ внима́ти, разꙋмѣ́етъ, по словесѝ а҆по́стола, ѿ ча́сти, и҆ па́че и҆мѣ́ѧй ча́стное нра́вственное дѣѧ́нїе. Занѐ сїѐ многоискꙋ́сенъ ѹ҆́мъ ѿ бра́ни проти́вꙋ страсте́й ѹ҆строева́етъ. Ѻ҆ба́че, не є҆ли̑ка та̑инства и҆́мать кі́йждо глаго́лъ писа́нїѧ сокрове́нъ ѿ бг҃а познава́етъ, но є҆ли̑ка мо́жетъ чистота̀ ѹ҆ма̀ прїѧ́ти ѿ благода́ти. И҆ и҆звѣ́стно ѿ є҆́же познава́ти на́мъ мно́гажды глаго́лъ нѣ́кїй пи́санный по зрѣ́нїю, и҆ ѹ҆лꙋчи́ти ра́зꙋмъ, є҆гѡ́же ра́ди написа́сѧ є҆ди́но и҆лѝ два̀. И҆ по вре́мени нѣ́коемъ ѹ҆́мъ не́гли чистѣ́йшїй быва́етъ, и҆ сподоблѧ́етсѧ и҆но́гѡ ра́зꙋма, вы́шшагѡ ѻ҆́нагѡ пе́рвагѡ. Ꙗ҆́коже ѿ недоꙋмѣ́нїѧ, и҆ ѿ є҆́же чꙋди́тисѧ благода́ти бж҃їей, и҆ неизглаго́лаиной премꙋ́дрости є҆гѡ̀, прихо́дитъ во є҆́же ѹ҆жаса́тисѧ и҆ трепета́ти пред̾ бг҃омъ ра́зꙋмѡвъ, ꙗ҆́коже речѐ проро́чица а҆́нна: ꙗ҆́кѡ бг҃ъ ра́зꙋмѡвъ гдⷭ҇ь. Не глаго́лю же, а҆́ще бы кто̀ ѹ҆слы́шалъ ѿ нѣ́коегѡ писа́нїѧ, и҆лѝ человѣ́ка, сїе́ бо нѣ́сть чистота̀ ѹ҆ма̀, нижѐ ѿкрове́нїе, но є҆гда́ бы позна́лъ кто̀, и҆ не вѣ́ровалъ бы са́мъ себѣ̀, до́ндеже ѡ҆брѣ́лъ бы бж҃е́ственное писа́нїе, и҆лѝ нѣ́коегѡ ѿ свѧты́хъ сосвидѣ́тельствꙋюща самодѣ́йствꙋющемꙋ ра́зꙋмꙋ глаго́ла писа́нїѧ, и҆лѝ чꙋ̑вственныѧ, и҆лѝ ѹ҆́мныѧ вє́щи. И҆ а҆́ще не́гли вмѣ́стѡ є҆ди́нагѡ намѣ́ренїѧ мнѡ́гїѧ ѡ҆брѣ́лъ бы, и҆лѝ ѹ҆слы́шалъ ѿ бж҃е́ственнагѡ писа́нїѧ, и҆лѝ ѿ ст҃ы́хъ ѻ҆тє́цъ, да не не вѣ́рꙋетъ, и҆ мни́тъ сїѐ бы́ти разногла́сїе. Занѐ сꙋ́ть нѣ̑кїѧ є҆ди̑ныѧ вє́щи, намѣ́рєнїѧ же мно́зи: ꙗ҆́коже ѻ҆дє́жды, а҆́ще ѹ҆́бѡ глаго́лалъ бы кто̀, ꙗ҆́кѡ грѣ́етъ, и҆ и҆ны́й, ꙗ҆́кѡ ѹ҆краша́етъ, и҆ дрꙋгі́й па́ки, ꙗ҆́кѡ покрыва́етъ, и҆ сі́и трїѐ и҆́стинꙋ глаго́лютъ, ꙗ҆́кѡ потре́бна є҆́сть ѻ҆де́жда длѧ теплоты̀, покро́ва же и҆ ѹ҆краше́нїѧ. И҆ сі́и трїѐ бж҃е́ствєнныѧ намѣ́рєнїѧ ѡ҆ ѻ҆де́ждѣ постиго́ша: и҆ свидѣ́телѧ и҆́мꙋтъ бж҃е́ственное писа́нїе, и҆ є҆стество̀ веще́й. А҆́ще же кто̀ хи́щникъ и҆лѝ та́ть сы́й, неразꙋ́мнѡ ре́клъ бы, ꙗ҆́кѡ бы, ꙗ҆́кѡ потре́бна є҆́сть ѻ҆де́жда длѧ похище́нїѧ и҆лѝ татьбы̀, вельмѝ лже́тъ. Ниже́ бо писа́нїе, нижѐ є҆стество̀ веще́й свидѣ́тельствꙋетъ, ꙗ҆́кѡ сегѡ̀ ра́ди бы́сть: поне́же и҆ зако́ны за такѡва́ѧ казнѧ́тъ. Та́кожде и҆ ѡ҆ всѧ́кой ве́щи чꙋ́вственной и҆ ѹ҆́мной, и҆лѝ словесѝ бж҃е́ственнагѡ писа́нїѧ быва́етъ. Занѐ свѧті́и нижѐ всѧ́кое намѣ́ренїе бж҃їе ѡ҆ ка́ждой ве́щи, и҆лѝ пи́санномъ сло́вѣ познава́ютъ, нижѐ па́ки є҆ди́ною всѧ̑ ѿ ни́хъ познава́єма пи́шꙋтъ. Ѻ҆́во ѹ҆́бѡ, занѐ бг҃ъ непостижи́мь є҆́сть, и҆ премꙋ́дрость є҆гѡ̀ не и҆́мать конца̀, ꙗ҆́кѡ да а҆́гг҃лъ и҆лѝ человѣ́къ вмѣсти́тъ всѧ̑, ꙗ҆́коже глаго́летъ златоꙋ́стъ ѡ҆ нѣ́коемъ видѣ́нїи. Ꙗ҆́кѡ и҆ мы̀ ѹ҆́бѡ рѣ́хомъ ѡ҆ се́мъ, є҆ли̑ка подоба́етъ рещѝ ны́нѣ: Бг҃ъ же съ рече́нными и҆ и҆́на неꙋдоборазꙋмѣва́ємаѧ вѣ́сть. А҆ є҆́же па́ки, ꙗ҆́кѡ не по́льзꙋетъ, да и҆ са́ми ст҃і́и глаго́лютъ, є҆ли̑ка зна́ютъ, не́мощи ра́ди человѣ̑къ, и҆ ꙗ҆́кѡ да не продолжи́тсѧ сло́во, и҆ бꙋ́детъ ненави́димо, и҆лѝ неꙋдоборазꙋмѣва́емо ѿ смꙋще́нїѧ, но да ѹ҆мѣ́рєнна глаго́лємаѧ бꙋ́дꙋтъ по словесѝ бг҃осло́ва: сегѡ́ бо ра́ди дне́сь то́йже и҆ ѡ҆ то́йжде ве́щи и҆на̑ѧ глаго́летъ, и҆ ѹ҆́трѣ и҆на̑ѧ: и҆ нѣ́сть сїѐ разногла́сїе, а҆́ще бы и҆мѣ́лъ ра́зꙋмъ, и҆лѝ и҆скꙋ́съ слы́шатель глаго́лемыхъ. И҆ па́ки: ѻ҆́въ ѹ҆́бѡ сїѧ̑ глаго́летъ, ѻ҆́въ же и҆́на ѡ҆ то́мжде глаго́лѣ бж҃е́ственнагѡ писа́нїѧ: занѐ мно́гажды и҆ сїѧ̑ и҆ ѻ҆́наѧ бж҃е́ственнаѧ благода́ть дарова̀ по вре́мени и҆ ѹ҆строе́нїю человѣ̑къ. Сїѐ то́чїю є҆́сть и҆ско́мое, да по бж҃е́ственномꙋ намѣ́ренїю соверша́етсѧ быва́емое, и҆лѝ рече́тсѧ глаго́лемое, и҆ ꙗ҆́кѡ да и҆́мать свидѣ́тельство ѿ бж҃е́ственныхъ писа́нїи, ꙗ҆́кѡ да не ѹ҆слы́шитъ ѿ а҆по́стола: а҆на́ѳема да бꙋ́детъ, а҆́ще дрꙋго́е благовѣсти́тъ внѣ̀ бж҃е́ственнагѡ намѣ́ренїѧ, и҆лѝ вы́ше є҆стества̀ веще́й, а҆́ще бы и҆ а҆́гг҃лъ бы́лъ, ꙗ҆́коже глаго́летъ вели́кїй дїонѵ́сїй, а҆нтѡ́нїй, и҆ и҆сповѣ́дникъ маѯі́мъ. Сегѡ̀ ра́ди глаго́летъ златоꙋ́стъ: Не є҆́ллинѡмъ ѻ҆́троцы преда́ша на́мъ сїѧ̑, но ст҃о́е писа́нїе. Нѣ́сть же разногла́сїе, є҆́же глаго́лати писа́нїю ѡ҆ нѣ́коемъ, ꙗ҆́кѡ не ѹ҆зрѣ̀ вавѷлѡ́на во вре́мѧ плѣне́нїѧ. И҆ па́ки на дрꙋго́мъ мѣ́стѣ, ꙗ҆́кѡ преселѝ въ вавѷлѡ́нъ съ про́чїими. Ѡ҆брѣта́етъ во благоразꙋ́мнѡ чтꙋ́щїй въ дрꙋго́мъ мѣ́стѣ писа́нїѧ ѡ҆ то́мъ, ꙗ҆́кѡ ѡ҆слѣпи́ша є҆го̀, и҆ си́це взѧ́ша плѣ́нника: и҆ наконе́цъ вни́де ѹ҆́бѡ въ вавѷлѡ́нъ, ꙗ҆́коже речѐ є҆ди́нъ ѡ҆ не́мъ: и҆ не ви́дѣ сегѡ̀, ꙗ҆́коже речѐ дрꙋгі́й. И҆ па́ки нѣ́цыи ѿ неискꙋ́сства глаго́лютъ, ꙗ҆́кѡ посла́нїе ко є҆вре́ємъ нѣ́сть па́ѵла а҆по́стола, нижѐ є҆ди́но сло́во ст҃а́гѡ дїонѵ́сїа ѿ дрꙋги́хъ є҆гѡ̀ слове́съ: но а҆́ще кто̀ во́нметъ, въ са́мыхъ словесѣ́хъ ѡ҆брѣта́етъ и҆́стинꙋ. И҆́бо ст҃і́и а҆́ще ѹ҆́бѡ є҆сте́ственна є҆́сть ве́щь ѿ разсмотре́нїѧ, си́рѣчь є҆сте́ственнагѡ ра́зꙋма, то́ є҆сть ѿ видѣ́нїѧ сꙋ́щихъ, ꙗ҆́внѡ ꙗ҆́кѡ творе́нїй, ѿ чистоты̀ ѹ҆ма̀ быва́ємыѧ, и҆ со всѧ́кимъ блюде́нїемъ глаго́лютъ ра́зꙋмъ бж҃їй, и҆ писа̑нїѧ и҆спытꙋ́юще, ꙗ҆́коже речѐ златоꙋ́стъ ѡ҆ хотѧ́щихъ ѡ҆брѣстѝ ѿ мета́ллѡвъ землѝ зла́то, и҆ ка́кѡ тонча̑йшыѧ жи̑лы и҆зѡбрѣта́ютъ, да не і҆ѡ́та є҆ди́на, и҆лѝ є҆ди́на черта̀ поги́бнетъ, ꙗ҆́коже глаго́летъ гдⷭ҇ь. И҆ і҆ѡ́та ѹ҆́бѡ десѧ́тое є҆́сть пи́смѧ, глаго́лемаѧ же черта̀ є҆́сть продолгова́та, є҆ѧ́же кромѣ̀ не мо́жетъ писа́ти пра́вѡ. И҆ сїѧ̑ ѹ҆́бѡ ѡ҆ ве́щехъ, ꙗ҆̀же по є҆стествꙋ̀ реко́шасѧ. Є҆гда́ же па́че є҆стества̀ ве́щь чꙋ́вственнаѧ, и҆лѝ ѹ҆́мнаѧ быва́ема, и҆ глаго́лъ пи́санный прозрѣ́нїемъ и҆ ѿкрове́нїемъ познава́ютъ, а҆́ще дае́тсѧ и҆̀мъ ра́зꙋмъ ѡ҆ се́мъ ѿ ст҃а́гѡ дх҃а. А҆́ще же не́гли не дае́тсѧ, но къ по́льзѣ неѿкрове́ннѡ пребыва́етъ, не срамлѧ́ютсѧ глаго́лати и҆́стинꙋ и҆ и҆сповѣ́дати человѣ́ческꙋю не́мощь, внегда̀ глаго́лати, не вѣ́мъ, бг҃ъ вѣ́сть, по словесѝ а҆по́стола. И҆ ꙗ҆́коже глаго́летъ соломѡ́нъ: Тре́хъ не разꙋмѣ́ю, и҆ четве́ртагѡ не вѣ́мъ. И҆ златоꙋ́стъ па́ки: А҆́зъ не вѣ́мъ, но а҆́ще бы и҆ невѣ́рна мѧ̀ нареклѝ є҆ретїцы̀, да нарица́ютъ и҆ ю҆ро́да. И҆ про́стѣ, сі́и и҆̀же сꙋгꙋ́бꙋю премꙋ́дрость и҆́мꙋтъ, ю҆́же свы́ше премꙋ́дрость предпочто́ша, ѹ҆потреблѧ́хꙋ же и҆ внѣ́шнее наказа́нїе премꙋ́дрѣ, во ѹ҆мѣ́ренномъ блюде́нїи а҆пⷭ҇льскомꙋ повинꙋ́ющесѧ пра́вилꙋ, ꙗ҆́кѡ да не въ безмѣ́рныхъ похва́лѧтсѧ, ꙗ҆́коже ѻ҆́ные є҆гѵ́птѧне, рꙋга́ющесѧ просто́мꙋ рече́нїю а҆по́стола варна́вы, не разꙋмѣ́юще, ꙗ҆́кѡ глаго́лы вѣ́чныѧ жи́зни и҆мѣ́ѧше про́повѣдь є҆гѡ̀, ꙗ҆́коже глаго́летъ писа́нїе климе́нтїево. И҆́бо мно́зи сїѐ твори́мъ, є҆гда̀ ѹ҆слы́шимъ кого́либо глаго́люща дрꙋго́е рече́нїе, и҆ ѡ҆склаблѧ́емсѧ, а҆́ще бы и҆ премꙋ́дръ бы́лъ ѻ҆́нъ во свое́мъ ѧ҆зы́цѣ, и҆ ѡ҆ стра́шныхъ глаго́лалъ та́инствахъ: но сїѐ ѹ҆́бѡ ѿ неискꙋ́сства быва́етъ. Ѻ҆тцы́ же произво́льнѣ писа́ша и҆ про́стѣ по вре́мени, и҆ по человѣ́кѡмъ, къ ни̑мже писа́ша. Ꙗ҆́коже глаго́летъ свѧты́й григо́рїй нѵ́сскїй, похвалѧ́ѧ свѧта́го є҆фре́ма, ꙗ҆́кѡ премꙋ́дръ сы́й написа̀ про́стѣ, и҆ ꙗ҆́кѡ многоискꙋ́сенъ сы́й въ догма́тѣхъ съ ѹ҆дивле́нїемъ речѐ, ка́кѡ склеѝ и҆скꙋ́снѣ листы̀ є҆реті́ческихъ кни́гъ дѣтоꙋ́мнагѡ ѻ҆́нагѡ є҆ретїка̀, и҆ ка́кѡ ѻ҆́нъ ѿ го́рдости не могі́й принестѝ сра́ма, лиши́сѧ жи́зни. Па́че бо є҆стества̀ є҆́сть ст҃о́е смире́нїе, и҆ не мо́жетъ є҆гѡ̀ и҆мѣ́ти невѣ́рный, но проти́вꙋ є҆стества̀ вмѣнѧ́етъ, ꙗ҆́коже глаго́летъ вели́кїй дїонѵ́сїй ѡ҆ сицевы́хъ, пиша̀ ко ст҃о́мꙋ тїмоѳе́ю, ꙗ҆́кѡ дрє́внимъ проти́вꙋ є҆стества̀ ви́дитсѧ воскресе́нїе ме́ртвыхъ, мнѣ́ же, и҆ тебѣ̀, и҆ и҆́стинѣ не проти́вꙋ є҆стества̀, но па́че є҆стества̀ є҆́сть. И҆ сїѐ ра́ди на́съ то́кмѡ, ра́ди бг҃а же нижѐ па́че є҆стества̀, но є҆сте́ственнѣ: повелѣ́нїе бо бж҃їе є҆стество̀ тогѡ̀ є҆́сть. Ѻ҆тцы́ же смире́нїе па́че дѣ́ломъ и҆ сло́вомъ лобыза́ютъ, ꙗ҆́коже написа́вый въ глави́знахъ ѡ҆ ста́рчествѣ, а҆́ще и҆ є҆пⷭ҇кпъ сы́й, и҆ хрⷭ҇та̀ ра́ди и҆́згнанъ: глаго́летъ бо ѡ҆ рꙋ́бищѣ нѣ́кїѧ дѣ́вы, ꙗ҆́кѡ взѧ́хъ сїѐ а҆́зъ, да благословлю́сѧ. И҆ ст҃і́и ѻ҆тцы̀ дѡроѳе́й и҆ кассїа́нъ, премꙋ́дри сꙋ́ще, писа́ша про́стѡ. Сїе́ же рече́сѧ, ꙗ҆́кѡ да не мни́тъ кто̀, ꙗ҆́кѡ ѿ горды́ни писа́ша нѣ́цыи высо́кѡ, и҆лѝ па́ки ѿ неꙋче́нїѧ, и҆ні́и про́стѡ: но ꙗ҆́кѡ ѹ҆́мъ ѹ҆́бѡ ѻ҆бои́хъ є҆ди́нъ є҆́сть, и҆ ѿ є҆ди́нагѡ ст҃а́гѡ дх҃а да́рꙋемь: намѣ́ренїе же бѣ̀ къ по́льзѣ всѣ́хъ. Занѐ а҆́ще бы писа́ли про́стѡ всѝ, и҆ никто́ бы вы́шшими когда̀ воспо́лзовалсѧ ни во что́же бы вмѣнѧ́лъ сїѧ̑, за простотꙋ̀ рѣ́чи. Но нижѐ па́ки кто̀ простѣ́йшими воспо́льзовалсѧ бы, а҆́ще бы всѝ высо́кѡ писа́ли, ѿ є҆́же не разꙋмѣ́ти си́лы глаго́лемыхъ. И҆ и҆мѣ́ѧй ѹ҆́бѡ и҆скꙋ́съ зрѣ́нїѧ писа́нїй, познае́тъ ꙗ҆́кѡ ѹ҆́мъ простѣ́йшагѡ глаго́ла писа́нїѧ, и҆ по превосхо́дствꙋ премꙋ́дрѣйшагѡ, є҆ди́нъ є҆́сть, и҆ ко є҆́же спасти́сѧ человѣ́кꙋ ѹ҆стро́енъ. Сегѡ́ же неприча́стенъ сы́й мно́жицею соблажнѧ́етсѧ, не разꙋмѣ́ѧ, ꙗ҆́кѡ вельмѝ содѣ́йствꙋетъ вы́шшее ѹ҆че́нїе, є҆гда̀ бꙋ́детъ колесни́ца ꙗ҆́же свы́ше премꙋ́дрости дх҃а. Занѐ ѻ҆́ва ѹ҆́бѡ разꙋмѣ̑нїѧ свѣ̑тлаѧ, ѻ҆́ва же си́лꙋ словесѐ подаю́тъ, а҆́ще бы и҆мѣ́ла мꙋ́дрость тве́рдꙋю, и҆ цѣломꙋ́дрїе соѡбита́ющее, и҆́мже и҆ бои́тсѧ неразꙋ́мїѧ и҆ є҆́же па́че мꙋ́дрствовати, но мꙋ́дрствꙋетъ во є҆́же цѣломꙋ́дрствовати, по словесѝ а҆по́стола. Ꙗ҆́коже ѹ҆́бѡ а҆ми́нь, глаго́лемое, во є҆ѵⷢ҇лїи, є҆́же ѿ лꙋкѝ вои́стиннꙋ: тве́рдое є҆́сть сло́во, ѹ҆твержда́ѧ, ꙗ҆̀же пре́жде є҆гѡ̀ глаго́лємаѧ. Та́кѡ и҆ мꙋ́дрость тве́рдый ра́зꙋмъ є҆́сть, могꙋ́щїй храни́ти и҆́стинꙋ. А҆ми́нь бо ꙗ҆влѧ́етъ пребыва́нїе но́выѧ благода́ти, тѣ́мже бо и҆ во ве́тсѣмъ завѣ́тѣ ѿню́дъ не ѡ҆брѣта́етсѧ, занѐ проѡбразова́нїе бѣ̀, въ но́вой же благода́ти всю́дꙋ глаго́летсѧ, за є҆́же пребыва́ти то́й во вѣ́къ, и҆ въ вѣ́къ вѣ́ка.



<red>Ѽ</red> вели́кое ны́нѣ, и҆ два́десѧть четве́ртое.

<red>Н</red>астоѧ́щее сло́во чꙋ́вствїе се́рдцꙋ подае́тъ,

<red>Д</red>а ѹ҆вѣ́сть кі́йждо поле́зное.

<red>Н</red>ы́нѣ же нача́ло, благословѝ ѻ҆́тче.

<rubric>Сло́во к҃д.</rubric>

<red>Ѽ</red> коли̑кїѧ бы хотѣ́хъ и҆мѣ́ти сле́зы, є҆гда̀ ѿ ча́сти ви́ждꙋ самаго̀ себѐ! Ꙗ҆́кѡ а҆́ще бы не согрѣша́лъ, ѿ го́рдости возношꙋ́сѧ: а҆́ще согрѣшꙋ̀, и҆ возмогꙋ̀ ви́дѣти, ѿ неискꙋ́сства смꙋща́юсѧ и҆ во ѿча́ѧнїе прихождꙋ̀: а҆́ще же къ наде́ждѣ прибѣ́гнꙋ, па́ки го́рдость прихо́дитъ: а҆́ще же пла́кати бꙋ́дꙋ, во мнѣ́нїе мѝ быва́етъ, и҆ а҆́ще не воспла́чꙋ, па́ки стра̑сти прихо́дѧтъ. Жи́знь моѧ̀, сме́рть, и҆ сме́рть лютѣ́йшаѧ стра́ха ра́ди мꙋ́ки. Внима́нїе моѐ, и҆скꙋше́нїе мѝ быва́етъ, и҆ невнима́нїе поги́бель. Приложи́вый ра́зꙋмъ, прило́житъ болѣ́знь, глаго́летъ соломѡ́нъ. Недоꙋмѣ́ю и҆ и҆зстꙋпа́ю, и҆ не вѣ́мъ что̀ твори́ти. А҆́ще же не́гли вѣ́мъ, и҆ не творю̀, ко ѡ҆сꙋжде́нїю мѝ быва́етъ ра́зꙋмъ. Ѹ҆вы̀ мнѣ̀! Что̀ и҆зберꙋ̀; Всѧ̑ мѝ ѿ невѣ́дѣнїѧ проти̑вна показꙋ́ютсѧ, и҆ не могꙋ̀ и҆збра́ти лꙋ́чшее что̀ ѿ сицевы́хъ. Не ѡ҆брѣта́ю же сокрове́нныѧ добродѣ́тели и҆ премꙋ́дрости во и҆скꙋше́нїѧхъ: занѐ не и҆́мамъ терпѣ́нїѧ. Но ѹ҆далѧ́ѧсѧ ѿ безмо́лвїѧ ра́ди по́мыслѡвъ, ѡ҆брѣта́ю внѣ̀ стра̑сти во и҆скꙋше́нїи чꙋ́вствами. По́стъ а҆́ще и҆мѣ́ти восхощꙋ̀ и҆ безмо́лвїе, ѡ҆брѣта́ю мнѣ́нїе и҆ не́мощь препѧ́тствїемъ. Ꙗ҆́мъ и҆ сплю̀ безмѣ́рнѡ, во є҆́же согрѣша́ти прихождꙋ̀ нево́лею. Ѿ всѣ́хъ ѹ҆далѧ́юсѧ, и҆ бѣ́гаю страша́сѧ грѣха̀, и҆ ѹ҆ны́нїе па́ки разслаблѧ́етъ мѧ̀, а҆́ще и҆ ви́ждꙋ мно́гихъ за такѡвы́ѧ бра̑ни и҆ и҆скꙋшє́нїѧ вѣнцы̀ прїе́млющихъ, занѐ и҆́мꙋтъ и҆звѣще́ннꙋю вѣ́рꙋ, є҆́юже бж҃е́ственный стра́хъ прїѧ́ша, и҆ стра́хомъ про́чїихъ добродѣ́телей достиго́ша дѣ́ланїѧ. А҆́ще бо и҆мѣ́лъ бы вѣ́рꙋ и҆ а҆́зъ ꙗ҆́коже и҆ ѻ҆нѝ, ѡ҆брѣ́лъ бы стра́хъ, и҆́мже благоче́стїе, по словесѝ проро́ка, и҆ вѣ́дѣнїе прїѧ́лъ бы, ѿ негѡ́же крѣ́пость и҆ совѣ́тъ, и҆ ра́зꙋмъ и҆ премꙋ́дрость дх҃а быва́ютъ, пребыва́ющымъ въ бз҃ѣ безпе́чнѡ, и҆ ѹ҆пражне́нїи въ бж҃е́ственныхъ писа́нїѧхъ съ терпѣ́нїемъ, и҆́мже всѧ̑ гѡ́рнѧѧ же и҆ дѡ́льнѧѧ ра̑вна быва́ютъ. Є҆гда́ бо нѣ́каѧ стра́сть въ добродѣ́тель преѡбразꙋ́етсѧ, вре́мѧ и҆ и҆скꙋ́съ и҆звѣ́стнꙋ твори́ти ѡ҆бы́че. Є҆гда́ же па́ки добродѣ́тель къ стра́сти ѹ҆клѡнѧ́ласѧ бы, вре́мѧ и҆ и҆скꙋ́съ различа́ти ѡ҆бы́че терпѣ́нїемъ. А҆́ще сїѐ не ѿ вѣ́ры ражда́етсѧ, ника́коже добродѣ́тель и҆мѣ́ти мо́жетъ. Въ терпѣ́нїи ва́шемъ стѧжи́те дꙋ́шы ва́шѧ, глаго́летъ гдⷭ҇ь. Созда́вый наединѣ̀ сердца̀ человѣ́чєскаѧ, ꙗ҆́коже глаго́летъ ѱалмопѣ́вецъ. И҆ ѿ сегѡ̀ ꙗ҆́вствꙋетъ, ꙗ҆́кѡ наединѣ̀ зи́ждетсѧ се́рдце, си́рѣчь ѹ҆́мъ терпѣ́нїемъ находѧ́щихъ. Вѣ́рꙋѧй бо, ꙗ҆́кѡ и҆́мать дрꙋга́го нѣ́коего неви́димѡ ѡ҆кормлѧ́юща жи́знь є҆гѡ̀, когда̀ повине́тсѧ своемꙋ̀ по́мыслꙋ глаго́лющꙋ, сегѡ̀ хощꙋ̀ и҆лѝ сегѡ̀ не хощꙋ̀: сїѐ добро̀, и҆лѝ сїѐ ѕло̀. А҆́ще ѹ҆́бѡ и҆́мать кого̀ ѡ҆корми́телѧ чꙋ́вственна, до́лженъ вопроша́ти во всѧ́кой ве́щи и҆ ѹ҆ши́ма прїима́ти ѿвѣ́тъ, и҆ дѣ́ломъ и҆сполнѧ́ти глаго́лємаѧ. А҆́ще же не и҆́мать когѡ̀, и҆́мать, по словесѝ є҆ѵхаі́та, хрⷭ҇та̀. И҆ моли́твою ѹ҆́бѡ ѿ се́рдца, вопроша́ти є҆го̀, ѿ вѣ́ры же надѣ́ѧтисѧ ѿвѣ́та дѣ́ломъ и҆ сло́вомъ, ꙗ҆́кѡ да не сатана̀, немогꙋ́щїй дѣ́ломъ сотвори́ти, ѿвѣща́етъ сло́вомъ, преѡбразꙋ́ѧ себѐ ѡ҆корми́телѧ бы́ти, и҆ терпѣ́нїѧ неимꙋ́щихъ къ поги́бели привлече́тъ. Тща́тсѧ бо ѿ неразꙋ́мїѧ прїима́ти, ꙗ҆̀же никогда́же подаю́тсѧ и҆̀мъ, ꙗ҆́кѡ є҆ди́нъ де́нь пред̾ гдⷭ҇емъ, ꙗ҆́кѡ ты́сѧща лѣ́тъ, и҆ ты́сѧща лѣ́тъ, ꙗ҆́кѡ де́нь є҆ди́нъ. И҆мѣ́ѧй же ѿ терпѣ́нїѧ и҆скꙋ́съ вра́жїихъ ко́зней, по словесѝ а҆по́стола, твори́тъ бо́ретсѧ, и҆ тече́тъ въ терпѣ́нїи, ꙗ҆́кѡ да пости́гнетъ, и҆ возмо́жетъ рещѝ не бо̀ ѹ҆мышле́нїй є҆гѡ̀ не не вѣ́мы, то́ є҆сть, сокрове́нныхъ є҆гѡ̀ ко́зней мнѡ́гимъ невѣ́домыхъ. И҆́бо глаго́летъ, преѡбразꙋ́етсѧ во а҆́гг҃ла свѣ́тла, и҆ не чꙋ́до. Поне́же и҆ возница́ющыѧсѧ ѿ негѡ̀ въ се́рдцѣ по́мыслы ꙗ҆влѧ́ютсѧ неискꙋ̑снымъ а҆́ки по́мыслы пра́вды. Сегѡ̀ ра́ди добро̀ є҆́же не вѣ́мъ, ꙗ҆́кѡ да нижѐ ꙗ҆̀же ѿ а҆́гг҃ла глаго́лємымъ не вѣ́рꙋетъ, нижѐ ꙗ҆̀же ѿ врага̀ по ѹ҆хищре́нїю быва́ємымъ вѣ́рꙋетъ: но да ѹ҆далѧ́етсѧ терпѣ́нїемъ ѻ҆бои́хъ стремни́нъ, и҆ да ѡ҆жида́етъ дѣ́ломъ бы́ти ѿвѣ́тꙋ чрез̾ мнѡ́гїѧ лѣ̑та нево́льнѣ, томꙋ̀ невѣ́дꙋщꙋ. Ꙗ҆́коже речѐ нѣ́кто ѡ҆ зрѣ́нїи сꙋ́щихъ, си́рѣчь тва́рей бж҃їихъ, до́ндеже бы доспѣ́лъ въ приста́нище нѣ́кое, си́рѣчь, дѣ́ѧтельный ра́зꙋмъ, и҆ є҆гда́ бы ви́дѣлъ се́й пребыва́ющъ мнѡ́га лѣ̑та, тогда́ бы навы́клъ, ꙗ҆́кѡ вои́стиннꙋ ѹ҆слы́шасѧ, и҆ ѿвѣ́тъ прїѧ́лъ неви́димѡ. Си́рѣчь, мо́литсѧ кто̀ ѡ҆ побѣ́дѣ борю́щихъ є҆го̀ страсте́й, и҆ словесѝ ѹ҆́бѡ не слы́шитъ, и҆лѝ ѡ҆́браза пре́лести не зри́тъ: но а҆́ще бы и҆ногда̀ и҆ бы́лъ се́й во снѣ̀, и҆лѝ чꙋ́вственнѣ, ѿню́дъ не вѣ́рꙋетъ. По нѣ́колицѣхъ же лѣ́тѣхъ ви́дитъ бра́нь ѻ҆́нꙋ побѣжда́емꙋ ѿ благода́ти, и҆ разꙋмѣ̑нїѧ нѣ̑каѧ влекꙋ̑щаѧ ѹ҆́мъ во смире́нїе и҆ въ позна́нїе своеѧ̀ не́мощи, и҆ нижѐ си́це вѣ́рꙋетъ, но ѡ҆жида́ѧ мнѡ́гаѧ лѣ̑та, боѧ́сѧ, да не ка́кѡ и҆ сїѐ краде́нїе є҆́сть, ꙗ҆́коже глаго́летъ златоꙋ́стъ ѡ҆ а҆по́столѣхъ, ꙗ҆́кѡ сегѡ̀ ра́ди речѐ гдⷭ҇ь къ ни̑мъ прискѡ́рбнаѧ ѻ҆́наѧ, и҆ присовокꙋпи́лъ: претерпѣ́вый же до конца̀ то́й спасе́нъ бꙋ́детъ, ꙗ҆́кѡ да николи́же безпеча́льны быва́ютъ, но да подвиза́ютсѧ ѿ стра́ха. И҆́бо не по́льзꙋетсѧ кто̀ ѿ дрꙋги́хъ добродѣ́телей, а҆́ще бы и҆ на небесѝ жи́тельствовалъ, а҆́ще бы и҆мѣ́лъ горды́ню, є҆́юже дїа́волъ, и҆ а҆да́мъ, и҆ дрꙋгі́е ѕѣлѡ̀ мно́зїи падо́ша. Сегѡ̀ ра́ди никогда́же до́лженъ кто́либо ѿверга́ти стра́хъ, до́ндеже во приста́нище соверше́нныѧ любвѐ не доспѣ́етъ, и҆ не бꙋ́детъ внѣ̀ мі́ра и҆ тѣ́ла. Сицевы́й бо не ѡ҆ставлѧ́етъ стра́ха во́лею, но ѿ вели́кїѧ вѣ́ры, творѧ́щїѧ ѹ҆́мъ безпе́ченъ ѡ҆ жи́зни и҆ сме́рти тѣлесѐ, прихо́дитъ въ чи́стый любвѐ стра́хъ: ѡ҆ не́мже глаго́летъ вели́кїй а҆ѳана́сїй, къ совершє́ннымъ человѣ́кѡмъ: ꙗ҆́кѡ не бо́йсѧ бг҃а ꙗ҆́кѡ мꙋчи́телѧ, но бо́йсѧ ѡ҆ любвѐ є҆гѡ̀, да не ра́ди согрѣше́нїй то́чїю боѧ́тисѧ, но и҆ за є҆́же люби́мꙋ бы́ти и҆ не люби́ти, и҆ благодѣ́тельствованꙋ бы́ти недосто́йнѣ. Ꙗ҆́кѡ да стра́хомъ сицевы́хъ бла̑гъ привлече́тъ дꙋ́шꙋ въ любо́вь, и҆ бꙋ́детъ досто́инъ быва́емыхъ и҆ бы́ти и҆мѣ́ющихъ є҆мꙋ̀ благодѣѧ́нїй, благоразꙋ́мїемъ свои́мъ къ благодѣ́телю, и҆ ѿ чи́стагѡ стра́ха любвѐ въ вышеесте́ственное прихо́дитъ смире́нїе. Занѐ є҆ли́кѡ бы твори́лъ бла́го, и҆ є҆ли̑ка претерпѣ́лъ бы лю̑таѧ, ника́коже мни́тъ ꙗ҆́кѡ ѿ своеѧ̀ крѣ́пости, и҆лѝ ра́зꙋма и҆́мать є҆́же терпѣ́ти, и҆лѝ є҆́же невреди́мꙋ бы́ти дꙋше́внѣ, и҆лѝ тѣле́снѣ, но ѿ смиреномꙋ́дрїѧ разсꙋжде́нїе прїѧ́тъ, и҆́мже и҆ познава́етъ ꙗ҆́кѡ творе́нїе бж҃їе є҆́сть и҆ ꙗ҆́кѡ нижѐ бла́го мо́жетъ твори́ти ѿ себѐ, нижѐ храни́ти сїѐ быва́емое ѿ благода́ти, и҆ нижѐ побѣди́ти и҆скꙋше́нїе, нижѐ претерпѣ́ти свои́мъ мꙋ́жествомъ, и҆лѝ мꙋ́дростїю. И҆ ѿ разсꙋжде́нїѧ прихо́дитъ въ ча́стный ра́зꙋмъ веще́й, и҆ начина́етъ зрѣ́ти ѹ҆́мнѣ всѧ̑ сꙋ̑щаѧ: и҆ словеса̀ си́хъ не вѣ́дѧ, жела́етъ ѹ҆чи́телѧ, и҆ не ѡ҆брѣ́тъ сегѡ̀, за є҆́же бы́ти томꙋ̀ неви́димꙋ, нижѐ па́ки прїе́млѧ кого́либо во ѡ҆́бразѣ, а҆́ки навы́кнꙋвъ семꙋ̀ ѿ разсꙋжде́нїѧ, и҆лѝ а҆́ще и҆ не свидѣ́тельствовано вѣ́дѣнїе, пребыва́етъ недоꙋмѣва́ѧ. И҆ ѿ сегѡ̀ всѧ̑ быва́ємаѧ, и҆ ѿ себѐ поꙋча́ємаѧ ни во что̀ вмѣнѧ́етъ, зрѧ̀ пред̾ собо́ю толи́кое мно́жество па́дшихъ человѣ̑къ, по мно́зѣхъ трꙋдѣ́хъ и҆ ра́зꙋмѣхъ ѿ а҆да́ма и҆ про́чїихъ. И҆ ка́кѡ слы́шитъ и҆ ничесѡ̀ не разꙋмѣ́етъ глаго́лемыхъ въ бж҃е́ственныхъ писа́нїѧхъ, начина́етъ сле́зы и҆спꙋща́ти ѿ ра́зꙋма сегѡ̀, си́рѣчь, є҆́же вѣ́дѣти, ꙗ҆́кѡ вои́стиннꙋ не вѣ́сть, ꙗ҆́коже подоба́етъ. И҆ вои́стиннꙋ чꙋ́до, ка́кѡ мнѧ́йсѧ вѣ́дѣти что̀, не ѹ҆̀ что̀ разꙋмѣ̀. И҆ є҆́же мни́тъ и҆мѣ́ти, во́зметсѧ ѿ негѡ̀, глаго́летъ гдⷭ҇ь. За є҆́же мнѣ́ти, и҆ не и҆мѣ́ти си́рѣчь. И҆ се́й мнѧ́йсѧ бы́ти безꙋ́менъ и҆ неразꙋ́менъ, не́мощенъ же и҆ невѣ́жда, и҆ сегѡ̀ ра́ди пла́четъ и҆ рыда́етъ ѿ є҆́же мнѣ́ти прїѧ́ти, ꙗ҆̀же не и҆́мать благоразꙋ́мїемъ. Смире́нїе же ражда́етсѧ ѹ҆́бѡ ѿ мно́гихъ добродѣ́телей, ѻ҆на́ же ражда́етъ совершє́ннѣйшаѧ: подо́бнѣ и҆ ра́зꙋмъ, благодаре́нїе, и҆ моли́тва, и҆ любы̀: занѐ добродѣ́тєли сі́и при́снѡ возраста́ютъ. Смирѧ́етсѧ си́рѣчь кто̀, а҆́ки грѣ́шенъ, и҆ пла́четъ, и҆ ѿ сегѡ̀ возде́рживаетсѧ, и҆ претерпѣва́етъ во́льнѣ и҆ нево́льнѣ быва́ємыѧ скѡ́рби, ѿ бѣсѡ́въ же и҆ ѿ человѣ̑къ по́двига ра́ди ко и҆скꙋше́нїю вѣ́ры, ꙗ҆́кѡ да ꙗ҆ви́тсѧ, на бг҃а ли и҆́мать наде́ждꙋ, и҆лѝ на человѣ́ка, и҆лѝ на свою̀ крѣ́пость и҆ мꙋ́дрость. И҆ и҆скꙋше́нъ бы́въ терпѣ́нїемъ, и҆ є҆́же ѡ҆ста́вити всѧ̑ на бг҃а, прїе́млетъ ве́лїю вѣ́рꙋ, ю҆́же глаго́летъ гдⷭ҇ь: Прїи́де сн҃ъ человѣ́ческїй, ѹ҆̀бо ѡ҆брѧ́щетъ ли вѣ́рꙋ; и҆ се́ю вѣ́рою прїе́млетъ побѣ́дꙋ над̾ сꙋпоста́ты: и҆ сїю̀ полꙋчи́въ, познава́етъ свою̀ не́мощь и҆ неразꙋ́мїе, ѿ бж҃їѧ си́лы же и҆ премꙋ́дрости на не́мъ быва́ємыѧ. И҆ начина́етъ во смире́нїи дꙋшѝ благодари́ти, и҆ трепе́щетъ боѧ́сѧ, да не ка́кѡ па́ки ꙗ҆́коже пре́жде въ преслꙋша́нїе бж҃їе впаде́тъ. И҆ ѿ чи́стагѡ стра́ха, без̾ грѣха̀ быва́емагѡ и҆ благодаре́нїѧ, терпѣ́нїѧ же и҆ смире́нїѧ, є҆гѡ́же ѹ҆досто́исѧ ѿ ра́зꙋма, начина́етъ ѹ҆пова́ти по благода́ти ми́лость стѧжа́ти: ѿ и҆скꙋ́са же быва́емыхъ на не́мъ благодѣѧ́нїй, ча́етъ, и҆ бои́тсѧ, да не ка́кѡ недосто́инъ ѡ҆брѧ́щетсѧ таковы́хъ дарѡ́въ бж҃їихъ: и҆ ѿсю́дꙋ возраста́етъ въ смире́нїи и҆ моли́твѣ ѿ се́рдца. И҆ є҆ли́кѡ возраста́ютъ сїѧ̑ со благодаре́нїемъ. Прїе́млетъ ра́зꙋмъ вѧ́щшїй. И҆ си́це ѿ ра́зꙋма въ стра́хъ, и҆ ѿ стра́ха въ благодаре́нїе и҆ въ ра́зꙋмъ ѡ҆ си́хъ прихо́дитъ. И҆ ѿсю́дꙋ лю́битъ благодѣ́телѧ є҆сте́ственнѣ, и҆ съ ра́достїю жела́етъ ѹ҆гожда́ти є҆мꙋ̀ въ ра́зꙋмѣ ꙗ҆́кѡ должни́къ, и҆ а҆́бїе возраста́етъ въ ра́зꙋмѣ, и҆ зри́тъ со ѻ҆со́бенными благодѣѧ́нїѧми и҆ ѡ҆бдержи́тєльнаѧ. Ѡ҆ ни́хже благодари́ти не могі́й пла́четъ, и҆ па́ки чꙋдѧ́сѧ благода́ти бж҃їей ѹ҆тѣша́етсѧ. И҆ ѻ҆вогда̀ ѹ҆́бѡ и҆́мать приболѣ́знєнныѧ сле́зы, ѻ҆вогда́ же па́ки ѿ любвѐ сла́ждша ме́да сле́зы и҆злива́етъ дꙋхо́вною ра́достїю, ꙗ҆́же ѿ неизрече́ннагѡ смире́нїѧ быва́етъ. Є҆гда̀ во и҆́стинѣ жела́етъ всѧ́кїѧ во́ли бж҃їѧ, и҆ ненави́дитъ всѧ́кꙋю че́сть и҆ ѹ҆покое́нїе, и҆ и҆́мать себѐ ме́ньша всѣ́хъ, и҆ ѿню́дъ не вмѣнѧ́етъ пред̾ кѣ́млибо ра́вна себѣ̀, но па́че должника̀ бг҃ꙋ, и҆ всѣ̑мъ человѣ́кѡмъ. И҆ сегѡ̀ ра́ди почита́етъ и҆скꙋшє́нїѧ, и҆ скѡ́рби, вели́ко благодѣѧ́нїе, ра́дость же и҆ ѹ҆покое́нїе, тщетꙋ̀ мно́гꙋ, и҆ ѿ всеѧ̀ дꙋшѝ жела́етъ вѣ́дѣти, ѿкꙋ́дꙋ та̑ прихо́дѧтъ. И҆ си́хъ бои́тсѧ, а҆́ще и҆ ѿ бг҃а быва́ютъ ко и҆скꙋше́нїю. И҆ сꙋ́щꙋ є҆мꙋ̀ во слеза́хъ си́хъ, начина́етъ ѹ҆́мъ прїима́ти чистотꙋ̀, и҆ прихо́дитъ въ пе́рвое своѐ ѹ҆строе́нїе, то́ є҆сть во є҆сте́ственъ ра́зꙋмъ, є҆го́же погꙋбѝ ѿ любвѐ страсте́й. Се́й бо ѿ нѣ́кїихъ мꙋ́дростїю глаго́летсѧ, за є҆́же зрѣ́ти ѹ҆мꙋ̀ вє́щи, ꙗ҆́коже и҆́мꙋтъ є҆стества̀. И҆ па́ки ѿ нѣ́кїихъ глаго́летсѧ разсмотре́нїе, за є҆́же познава́ти сегѡ̀ дости́гшемꙋ ча́сть нѣ́кꙋю сокрове́нныхъ та́инъ, си́рѣчь намѣ́ренїе бж҃їе въ бж҃е́ственныхъ писа́нїѧхъ предлежа́щее и҆ во всѧ́комъ творе́нїи. Ражда́етсѧ же сїѐ ѿ разсꙋжде́нїѧ, и҆ мо́жетъ разꙋмѣ́ти словеса̀ чꙋ́вственныхъ и҆ ѹ҆́мныхъ: и҆ сегѡ̀ ра́ди глаго́летсѧ зрѣ́нїе сꙋ́щихъ, си́рѣчь тва́рей. Но сїѐ ѹ҆́бѡ є҆сте́ственно є҆́сть, и҆ ѿ чистоты̀ ѹ҆ма̀ быва́етъ. А҆́ще же кто̀ въ прозрѣ́нїе прїитѝ сподо́билсѧ бы къ ѻ҆́бщей по́льзѣ, сїѐ па́че є҆стества̀ є҆́сть. Занѐ є҆ди́нъ бг҃ъ предвѣ́даетъ всѧ̑ во всѣ́хъ, чесѡ̀ ра́ди сотворѝ кꙋ́юждо ве́щь, и҆лѝ сло́во бж҃е́ственнагѡ писа́нїѧ, и҆ по благода́ти да́рствꙋетсѧ достѡ́йнымъ є҆́же вѣ́дѣти. Ꙗ҆́кѡ зрѣ́нїе ѹ҆́бѡ тѣ́хъ чꙋ́вственныхъ и҆ ѹ҆́мныхъ творе́нїи глаго́лемаѧ мꙋ́дрость, разсмотре́нїе и҆ ра́зꙋмъ є҆сте́ственный є҆́сть, ꙗ҆́кѡ пре́жде бѣ̀ во є҆стествѣ̀, но стра̑сти помрачи́ша ѹ҆́мъ, и҆ а҆́ще не дѣ́ѧтельною добродѣ́телїю, бг҃ъ ѿи́метъ стра̑сти, не мо́жетъ зрѣ́ти. Прозрѣ́нїе же не си́це, но благода́ть є҆́сть и҆ па́че є҆стества̀. Ѻ҆ба́че и҆ ѻ҆́но кромѣ̀ бг҃а не быва́етъ, а҆́ще и҆ є҆сте́ственно є҆́сть. Поне́же и҆ є҆́ллини мнѡ́гаѧ ѹ҆мы́слиша, не ѡ҆брѣто́ша же намѣ́ренїѧ бж҃їѧ въ тва́рехъ, ꙗ҆́коже глаго́летъ вели́кїй васі́лїи, но нижѐ самагѡ̀ бг҃а: занѐ не и҆мѣ́ѧхꙋ смире́нїѧ и҆ вѣ́ры а҆враа́мли. Тогда́ бо вѣ́ренъ глаго́летсѧ кто́либо, є҆гда́ бы вѣ́ровалъ ѿ ви́димыхъ неви̑димымъ. А҆ є҆́же вѣ́ровати томꙋ̀ ви̑димымъ, не вѣ́рꙋетъ ѹ҆ча́щемꙋ є҆го̀ и҆лѝ проповѣ́дꙋющемꙋ. Сегѡ̀ ра́ди ко и҆скꙋше́нїю вѣ́ры быва́ютъ и҆скꙋшє́нїѧ ѹ҆́бѡ ꙗ҆́внаѧ, застꙋплє́нїѧ же сокровє́ннаѧ. Ꙗ҆́кѡ да вѣ́рный по преста́тїи и҆скꙋше́нїѧ терпѣ́нїемъ ѡ҆брѧ́щетъ ра́зꙋмъ, и҆ ѿ сегѡ̀ вѣ́сть, ꙗ҆̀же не вѣ́дѧше, и҆ ꙗ҆́кѡ благодѣ́тельствꙋетсѧ, и҆ пло́дъ твори́тъ смире́нїѧ, и҆ любо́вь къ бг҃ꙋ же, ꙗ҆́кѡ благодѣ́телю, и҆ къ бли́жнемꙋ ѹ҆гожде́нїѧ ра́ди бж҃їѧ: и҆ є҆сте́ственнѣ вмѣнѧ́етъ сїѐ до́лгъ, и҆́мже и҆ за́пѡвѣди храни́ти жела́етъ. И҆ стра̑сти ѹ҆́бѡ ненави́дитъ ꙗ҆́кѡ враги́нь, тѣ́ло же презира́етъ, а҆́ки препѧ́тїемъ почита́ѧ безстра́стїѧ и҆ ра́зꙋма бж҃їѧ, си́рѣчь премꙋ́дрости є҆го̀ сокрове́ннѣй: и҆ вои́стиннꙋ сокрове́нна є҆́сть. Занѐ ѹ҆́бѡ побѣжда́ѧй премꙋ́дрѡсти мїрскі̑ѧ, и҆ пита́ѧйсѧ, и҆ и҆мѣ́ѧй ѹ҆покое́нїе мі́ра сегѡ̀, и҆ сла́вꙋ, ꙗ҆влѧ́етсѧ сеѧ̀ дрꙋ́гъ: бж҃їѧ же премꙋ́дрости проти́вными си̑мъ подвиза́етсѧ є҆ѧ̀ дрꙋ́гъ, си́рѣчь, вельмѝ трꙋжда́ѧсѧ и҆ возде́рживаѧсѧ, и҆ терпѧ́й всѧ́кꙋю ско́рбь и҆ безче́стїе ца́рствїѧ ра́ди небе́снагѡ. Занѐ ѻ҆́въ ѹ҆́бѡ ви̑димымъ благи̑мъ, и҆ вы́шшымъ ѹ҆че́нїѧмъ, и҆ царє́мъ прибли́житисѧ жела́етъ, и҆ сегѡ̀ ра́ди мно́жицею те́рпитъ, ѻ҆́въ же хрⷭ҇тѡ́вымъ страсте́мъ состра́ждетъ, да то́й ѹ҆́бѡ здѣ̀ и҆́мать наде́ждꙋ, а҆́ще ѹ҆́бѡ возмо́глъ бы держа́ти сїю̀, занѐ привре́мєнна сꙋ́ть и҆ неꙋдо́бь ѹ҆лꙋча́єма. Сїѧ́ же здѣ̀ ѹ҆́бѡ ѿ ѻ҆че́съ неразꙋ́мныхъ кры́етсѧ, глаго́летъ бж҃е́ственное писа́нїе, ꙗ҆влѧ́етсѧ же въ бꙋ́дꙋщемъ вѣ́цѣ, є҆гда̀ сокровє́ннаѧ ꙗ҆́вна бꙋ́дꙋтъ. Не то́чїю же сїѧ̑, но и҆ ко ѹ҆тѣше́нїю пла́чꙋщымъ здѣ̀ ра́зꙋмъ сокрове́нныхъ, по словесѝ златоꙋ́ста, дае́тсѧ, сі́есть ѹ҆мозрѣ́нїе бж҃е́ственныхъ писа́нїй, и҆ тва́рей. Ѿ вѣ́ры бо ражда́етсѧ стра́хъ, ѿ негѡ́же пла́чь, и҆́мже смире́нїе, и҆ ѿ негѡ̀ разсꙋжде́нїе, и҆ ѿ сегѡ̀ разсмотре́нїе, и҆ по благода́ти прозрѣ́нїе. Разꙋ́мный же ѿню́дъ не до́лженъ составлѧ́ти своѐ разꙋмѣ́нїе, но хо́щетъ при́снѡ и҆мѣ́ти свидѣ́тельствꙋющее бж҃е́ственное писа́нїе, и҆лѝ є҆стество̀ ве́щи. А҆́ще же не и҆́мать си́хъ, нѣ́сть и҆́стиненъ ра́зꙋмъ, но лꙋка́вство и҆ пре́лесть, ꙗ҆́коже глаго́летъ вели́кїй васі́лїй ѡ҆ ѕвѣзда́хъ. Ꙗ҆́кѡ ѹ҆́бѡ бж҃е́ственное писа́нїе ма̑ла нѣ̑каѧ и҆менꙋ́етъ, є҆́ллини же заблꙋжда́ѧ мнѡ́га и҆мена̀ глаго́лютъ. Занѐ ѹ҆́бѡ намѣ́ренїе бж҃е́ственнагѡ писа́нїѧ є҆́сть сїѐ, ꙗ҆̀же мѡгꙋ́щаѧ спастѝ дꙋ́шꙋ, и҆ ѿкры́ти нѣ̑кїимъ та̑инства бж҃е́ственныхъ писа́нїй, и҆ словеса̀ сꙋ́щихъ, сі́есть намѣ́ренїе, є҆гѡ́же ра́ди ка́ждаѧ ве́щь бы́сть, ко є҆́же просвѣща́ти ѹ҆́мъ въ любо́вь бж҃їю, и҆ познава́ти вели́чествїе є҆гѡ̀, и҆ неизрече́ннꙋю є҆гѡ̀ премꙋ́дрость и҆ про́мыслъ ѿ попече́нїѧ є҆гѡ̀ ѡ҆ тва́рехъ. Ꙗ҆́кѡ да ѿ сегѡ̀ ра́зꙋма бои́тсѧ престꙋпле́нїѧ за́повѣдей є҆гѡ̀, и҆ свою̀ не́мощь и҆ неразꙋ́мїе позна́етъ: и҆ ѿсю́дꙋ смиреномꙋ́дрствꙋетъ и҆ лю́битъ бг҃а, и҆ не презира́етъ за́повѣдей є҆гѡ̀, ꙗ҆́коже неприча́стнїи по дѣ́йствїю ра́зꙋма є҆гѡ̀. И҆ па́ки скрыва́етъ ѿ негѡ̀ нѣ̑каѧ ѿ та́инствъ, ꙗ҆́кѡ да жела́етъ, и҆ негордѣли́въ бꙋ́детъ, ꙗ҆́коже а҆да́мъ: и҆ внѣ̀ ѡ҆брѣ́тъ є҆го̀ вра́гъ, вовлече́тъ є҆го̀ во свою̀ ѕло́бꙋ. И҆ си́це ѹ҆́бѡ приключа́етсѧ съ добродѣ́тельными, неразꙋ́мныхъ же и҆скꙋше́нїѧми ѹ҆страша́етъ, ко є҆́же ѹ҆клонѧ́тисѧ ѿ согрѣше́нїѧ, тѣле́сными же благодѣѧ́нїѧми ѹ҆крѣплѧ́етъ, ко є҆́же не ѿчаѧва́тисѧ. И҆ сїѧ̑ ѹ҆́бѡ безпредѣ́льною свое́ю бла́гостїю при́снѡ твори́тъ бг҃ъ, ꙗ҆́кѡ да спасе́тъ всѣ́хъ, и҆ ѿ сѣте́й дїа́вола и҆зба́витъ, и҆лѝ подава́ѧ и҆лѝ ѹ҆де́рживаѧ ѿ на́съ благодѣѧ̑нїѧ, и҆ ра́зꙋмы, и҆ къ благоразꙋ́мїю коегѡ́ждо подае́тъ дарѡва́нїѧ и҆ разꙋмѣ̑нїѧ. Та́кожде и҆ бж҃е́ственное писа́нїе сокрове́нно сотворѝ, и҆ разꙋмѣва́емꙋ бы́ти нѣ́кїимъ къ по́льзѣ по произволе́нїю чтꙋ́щагѡ. Намѣ́ренїе же внѣ́шнихъ мꙋдрецѡ́въ не бѣ̀ та́кѡ, но кі́йждо и҆мѣ́ѧше тща́нїе ко є҆́же побѣди́ти дрꙋга́го, и҆ показа́тисѧ мꙋдрѣ́йшимъ. И҆ сегѡ̀ ра́ди не ѡ҆брѣто́ша ѻ҆нѝ гдⷭ҇а, но нижѐ по примѣ́рꙋ ѻ҆́ныхъ творѧ́щїи, а҆́ще не́гли и҆ мно́гѡ трꙋдѧ́тсѧ: ꙗ҆́кѡ не трꙋдѡ́мъ, глаго́летъ лѣ́ствичникъ, но смире́нїю и҆ простотѣ̀ ꙗ҆влѧ́етсѧ бг҃ъ, вѣ́рою, си́рѣчь, зрѣ́нїемъ писа́нїй и҆ тва́рей, ѡ҆ не́йже глаго́летъ гдⷭ҇ь: ка́кѡ мо́жете вѣ́ровати, сла́вꙋ дрꙋ́гъ ѿ дрꙋ́га прїе́млюще; и҆ прѡ́чаѧ: сїѧ́ же є҆́сть вели́каѧ вѣ́ра, могꙋ́щаѧ всѧ́кое попече́нїе возложи́ти на бг҃а, ю҆́же а҆по́столъ нарица́етъ ѡ҆снова́нїе: Лѣ́ствичникъ же ма́терь безмо́лвїѧ: и҆ свѧты́й і҆саа́къ, вѣ́рꙋ видѣ́нїѧ и҆ две́рь та́инствъ. И҆мѣ́ѧй бо сїю̀, безпе́ченъ є҆́сть во всѣ́хъ, ꙗ҆́коже свѧті́и всѝ, и҆̀же и҆ са̑маѧ и҆мена̀ и҆́мꙋтъ подѡ́бнаѧ, ꙗ҆́коже дре́влѣ пра́веднїи: пе́тръ ѹ҆́бѡ тве́рдости, па́ѵелъ же ѹ҆покое́нїѧ, і҆а́кѡвъ запина́тель, ꙗ҆́кѡ запе́нъ велїа́ра: и҆ стефа́нъ ѹ҆́бѡ проимено́ванъ є҆́сть неꙋвѧда́емымъ вѣнце́мъ, а҆ѳана́сїй же безсме́ртнымъ, и҆ васі́лїй ца́рствїемъ, и҆ григо́рїй ѹ҆́бѡ бж҃е́ственнымъ въ премꙋ́дрости, си́рѣчь въ бг҃осло́вїи, златоꙋ́стъ же многоцѣ́нной ве́щи и҆ многовожделѣ́нной благода́ти, и҆ і҆саа́къ ѡ҆ставле́нїю: и҆ про́стѣ рещѝ, ꙗ҆́коже въ ве́тсѣмъ, та́кѡ и҆ въ но́вомъ завѣ́тѣ, подѡ́бнаѧ и҆мена̀ сꙋ́ть. И҆́бо а҆да́мъ четыре́мъ страна́мъ соимени́тъ є҆́сть. А҆́зъ ѹ҆́бѡ восто́къ. Добро́ же за́падъ. А҆́зъ полꙋ́нощь. Мыслѣ́те по́лдень. И҆ па́ки человѣ́къ по тогда́шнемꙋ рече́нїю, си́рѣчь сѵ́рскомꙋ, ѻ҆́гнь и҆менꙋ́етсѧ по подо́бїю є҆стества̀. Ѿ є҆ди́нагѡ ѹ҆́бѡ человѣ́ка ве́сь мі́ръ бы́сть, ꙗ҆́коже и҆ ѿ є҆ди́ныѧ свѣщѝ, є҆ли́ки хо́щетъ кто̀ возжига́етъ и҆ны̑ѧ, и҆ ѻ҆́наѧ пе́рваѧ неѡскꙋдѣва́ема є҆́сть. По смѣше́нїи же ѧ҆зы́кѡвъ, ѻ҆́въ ѹ҆́бѡ ѿ забве́нїѧ, є҆́же и҆́мать человѣ́къ, словопроизво́дствꙋетъ, ѻ҆́въ же ѿ и҆ны́хъ свои́хъ ѹ҆че́нїй: Є҆́ллинъ же па́ки ѿ є҆́же горѣ̀ зрѣ́ти, словопроизво́дствꙋетъ человѣ́ка. Но со́бственнѣ є҆гѡ̀ є҆стество̀, сло́во є҆́сть: тѣ́мже и҆ слове́сенъ глаго́летсѧ, а҆́ки сво́йство ѻ҆́нъ и҆мѣ́етъ сїѐ є҆ди́нъ. Въ дрꙋги́хъ бо и҆менова́нїѧхъ свои́хъ, и҆́мать и҆на̑ѧ творє́нїѧ соимѧнꙋ̑ющаѧсѧ є҆мꙋ̀. Сегѡ̀ ра́ди до́лженствꙋемъ ѡ҆ста́вити всѧ̑, и҆ сло́во ꙗ҆́кѡ слове́сни предпочестѝ, и҆ словеса̀ сло́вомъ согласова́ти бж҃їю сло́вꙋ, ꙗ҆́кѡ да ѿ негѡ̀ вмѣ́стѡ слове́съ, словеса̀ дꙋ́ха свѧта́гѡ прїѧ́ти сподо́бимсѧ въ ны́нѣшнемъ вѣ́цѣ, по глаго́лемомꙋ: Даѧ́й моли́твꙋ молѧ́щемꙋсѧ, си́рѣчь молѧ́щемꙋсѧ до́брѣ тѣле́сною моли́твою, дае́тъ бг҃ъ ѹ҆́мнꙋю моли́твꙋ: и҆ пребыва́ющꙋ въ се́й со тща́нїемъ, безви́днꙋю и҆ невоѡбраже́ннꙋю ѿ чи́стагѡ стра́ха бж҃їѧ. И҆ па́ки сїю̀ до́брѣ творѧ́щꙋ, видѣ́нїе тва́рей, и҆ ѿ сегѡ̀ восхище́нїе ѹ҆ма̀ да́рꙋетъ къ бг҃осло́вїю и҆ благо́мꙋ дѣ́йствꙋ бꙋ́дꙋщагѡ ѿ всѣ́хъ ѹ҆празднѧ́ющемꙋсѧ, и҆ въ то́мъ поꙋча́ющꙋсѧ дѣ́ломъ же и҆ сло́вомъ, а҆ не слꙋ́хомъ є҆ди́нѣмъ.

<red>И҆</red> та́кѡ ра́зꙋмъ а҆́ще ѹ҆́бѡ нево́льнѣ и҆ къ смире́нїю веде́тъ и҆мꙋ́щаго се́й ѿ сра́ма, и҆ ꙗ҆́кѡ и҆́мать се́й не по досто́инствꙋ, и҆ а҆́ки вреда̀ ѿвраща́етсѧ смире́нїѧ ра́ди, по словесѝ лѣ́ствичника, а҆́ще и҆ бг҃омъ не́гли да́нъ бы бы́лъ, бла́го бы и҆мѣ́лъ. А҆́ще же ꙗ҆́кѡ нѣ́кто ѿ є҆ѳїѡ́пъ трезꙋ́бцемъ и҆сто́рженъ, ѽ бѣды̀! Ка́кѡ и҆мѣ̀ се́й и҆́мѧ вели́ко, и҆ толи́кѡ люби́мь бѧ́ше ѿ человѣ̑къ, ꙗ҆́коже всѣ̑мъ рыда́ти ѡ҆ є҆гѡ̀ сме́рти, и҆ а҆́ки за тщетꙋ̀ вели́кꙋ вмѣнѧ́ти лише́нїе є҆гѡ̀. Но го́рдости ра́ди, ю҆́же сокрове́ннꙋ и҆мѣ́ѧше, слы́шалъ ѿ высоты̀ сїѧ̑ зрѧ́й: не ѹ҆поко́йте є҆гѡ̀, ꙗ҆́кѡ не ѹ҆поко́илъ є҆́сть мѧ̀ є҆ди́нъ ча́съ. Ѹ҆вы̀! Ѿ всѣ́хъ свѧ́тъ и҆менꙋ́емь, и҆ ꙗ҆́кѡ моли́твами є҆гѡ̀ надѣ́ѧхꙋсѧ спасти́сѧ мно́зи ѿ многоѡбра́зныхъ и҆скꙋше́нїй: та́кѡ полꙋчѝ коне́цъ ра́ди возноше́нїѧ. И҆ поне́же ра́ди сегѡ̀ бѣ̀ вина̀, всѧ́комꙋ всю́дꙋ ꙗ҆́вна. А҆́ще во бы́лъ и҆́нъ грѣ́хъ, не бы̀ возмо́гъ ѹ҆таи́тисѧ, но нижѐ на всѧ́къ ча́съ сегѡ̀ твори́ти. А҆́ще же є҆́ресь бы была̀, на всѧ́къ ѹ҆́бѡ ча́съ є҆реті́къ прогнѣвлѧ́етъ бг҃а свое́ю хꙋло́ю въ ра́зꙋмѣ, ѻ҆ба́че нижѐ сїѧ̀ сокрове́нна ѿню́дъ быва́етъ. Но по смотре́нїю бж҃їю ѿкрыва́етсѧ ко и҆справле́нїю и҆мꙋ́щагѡ ю҆̀, а҆́ще бы восхотѣ́лъ ѡ҆брати́тисѧ, а҆́ще же нѝ, къ ѹ҆твержде́нїю про́чихъ человѣ̑къ. Сегѡ̀ ра́ди сїѐ є҆ди́но высокомꙋ́дрїе самоꙋго́дїемъ мо́жетъ ѿ всѣ́хъ ѹ҆таи́тисѧ, є҆ще́ же и҆ ѿ самогѡ̀ и҆мꙋ́щагѡ сїѐ. А҆́ще не попꙋ́ститсѧ па́сти во и҆скꙋшє́нїѧ, ѿ ни́хже прихо́дитъ дꙋша̀ во ѡ҆бличе́нїе, и҆ познава́етъ свою̀ не́мощь и҆ неразꙋ́мїе. Сегѡ́ бо ра́ди нижѐ є҆ди́нъ ча́съ и҆мѣ́ѧше дх҃ъ свѧты́й ѹ҆покое́нїе во ѻ҆каѧ́ннѣй дꙋшѣ̀ ѻ҆́ной, ꙗ҆́кѡ при́снѡ се́й по́мыслъ и҆мѣ́ѧше: и҆ ра́довашесѧ ѡ҆ не́мъ а҆́ки ѡ҆ нѣ́коемъ и҆справле́нїи, тѣ́мже и҆ ѡ҆мрачи́сѧ ꙗ҆́коже бѣ́си. За є҆́же не пока́зыватисѧ ѿню́дъ грѣша́щимъ, не́гли пита́ше є҆ди́нꙋ стра́сть вмѣ́стѡ про́чїихъ, и҆ довлѣ́ла сїѧ̀ де́мѡнамъ, ꙗ҆́кѡ могꙋ́щꙋю мѣ́сто наполнѧ́ти про́чїихъ ѕѡ́лъ, ꙗ҆́коже глаго́летъ лѣ́ствичникъ: не а҆́зъ же сїѐ разсꙋжде́нїе и҆ зрѣ́нїе ѡ҆брѣто́хъ сеѧ̀ вины̀, но ѿ свѧта́гѡ ста́рца слы́шавъ, написа́хъ. Ꙗ҆́коже речѐ ѡ҆ свѧтѣ́мъ па́ѵлѣ препро́стѣмъ, ꙗ҆́кѡ сегѡ̀ ра́ди не ѹ҆слы́ша бѣ́съ а҆́бїе є҆́же и҆зы́ти и҆з̾ человѣ́ка, за є҆́же рещѝ є҆мꙋ̀ вели́комꙋ а҆нтѡ́нїю: А҆́вво па́ѵле! И҆зженѝ дꙋ́ха нечи́стаго ѿ ю҆́ноши сегѡ̀, и҆ не сотворѝ а҆́бїе покло́на, но преслꙋ́шавъ нѣ́кїимъ ѡ҆́бразомъ проти́вꙋ ре́къ: ты́ же что̀; и҆ внегда̀ ѹ҆слы́ша, ꙗ҆́кѡ а҆́зъ нѣ́смь пра́зденъ, тогда̀ послꙋ́ша. И҆ сегѡ̀ ра́ди речѐ блаже́нный ста́рецъ, ꙗ҆́кѡ не и҆зы́де а҆́бїе бѣ́съ, но по є҆́же мно́гѡ трꙋди́тисѧ. И҆ пра́веднѣ. Не то́чїю бо, ꙗ҆́кѡ бг҃оно́сецъ вѣ́рꙋетсѧ ста́рецъ, но и҆ свидѣ́тельствꙋетъ є҆́же ногоꙋмове́нїе, и҆ мѡѷсе́ево противорѣ́чїе, и҆ проро́ка и҆́щꙋща ѿ нѣ́коегѡ ра́нена бы́ти, сегѡ̀ ра́ди по́вѣсть рече́тсѧ здѣ̀.

<red>Ц</red>а́рь нѣ́кїй повѣствꙋ́етсѧ въ писа́нїи мꙋчи́тельски ѹ҆правлѧ́ти ца́рствомъ, человѣколю́бецъ же бг҃ъ не терпѧ̀ є҆гѡ̀ мꙋчи́тельства, повелѣ̀ и҆дтѝ проро́кꙋ и҆ ѡ҆бличи́ти ѻ҆́наго царѧ̀. Ѻ҆́нъ же свирѣ́пость тогѡ̀ вѣ́даѧ, не хотѧ̀ про́стѣ и҆дтѝ, да не ка́кѡ ѹ҆зрѣ́въ є҆го̀ и҆здале́ча, и҆ разꙋмѣ́въ, є҆ѧ́же ра́ди вины̀ прїи́де, ѿжене́тъ того̀, и҆ не возмо́жетъ проро́къ ѡ҆бличи́ти є҆го̀: и҆лѝ па́ки наче́нъ глаго́лати, ѿ бг҃а моегѡ̀ по́сланъ є҆́смь ра́ди твоеѧ̀ свирѣ́пости, не во́нметъ глаго́лємымъ: но ѹ҆хи́трисѧ въ се́мъ, да а҆́ки ѿ нѣ́коегѡ ра́ненъ бꙋ́детъ. И҆ ѡ҆крова́вленъ прїи́детъ а҆́ки порица́ѧ, ꙗ҆́кѡ да ѿ сегѡ̀ и҆скꙋ́снѣ преклони́тъ царѧ̀, и҆ ѹ҆слы́шати глаго́лємаѧ сотвори́тъ. И҆ теча̀ ѡ҆брѣ́те нѣ́коего при пꙋтѝ и҆мꙋ́ща сѣки́рꙋ, ре́къ къ немꙋ̀: Та́кѡ глаго́летъ гдⷭ҇ь, возмѝ твою̀ сѣки́рꙋ: и҆ ѹ҆да́ри во главꙋ̀ мою̀. Ѻ҆́нъ же благочести́въ сы́й речѐ: Ника́коже господи́не мо́й, бж҃їй є҆́смь а҆́зъ, не возложꙋ̀ рꙋкѝ моеѧ̀ на пома́занника гдⷭ҇нѧ. И҆ речѐ проро́къ: Та́кѡ глаго́летъ гдⷭ҇ь: поне́же не послꙋ́шалъ є҆сѝ гла́са гдⷭ҇нѧ, да прїи́детъ ле́въ ѿ пꙋсты́ни, и҆ снѣ́стъ тѧ̀. Сїе́ бо не бѣ̀ гнѣ́въ, да не бꙋ́детъ: но къ по́льзѣ мно́гихъ бы́сть, и҆ ꙗ҆́кѡ досто́инъ бѣ̀ благі́й ѻ҆́ный человѣ́къ, да не ѹ҆́мретъ про́стѣ, ꙗ҆́коже про́чїи ѿ человѣ̑къ: но ꙗ҆́кѡ да по словесѝ гдⷭ҇ню снѣ́стсѧ ѿ ѕвѣ́рѧ, и҆ вѣне́цъ го́рькою сме́ртїю воспрїи́метъ. Ꙗ҆́коже глаго́летъ въ словесѣ́хъ ѡ҆ ста́рчествѣ ѡ҆ четыре́хъ ста́рцѣхъ сотво́ршихъ согла́сїе, и҆ ка́кѡ молѧ́хꙋсѧ преста́вльшыѧсѧ ѡ҆ хрⷭ҇тѣ̀, ꙗ҆́кѡ да снѣде́нъ бꙋ́детъ слꙋжа́й бра́тъ и҆́хъ ѿ льва̀, блꙋда̀ ра́ди, є҆го́же сотворѝ, и҆ не ѹ҆слы́ша и҆́хъ гдⷭ҇а, но сꙋдѝ ѹ҆слы́шати безмо́лвника молѧ́щасѧ ѡ҆ не́мъ, да ѿстꙋ́питъ ѿ негѡ̀ ле́въ. Та́же ѡ҆брѣ́тъ проро́къ дрꙋга́го послꙋшли́ва, речѐ є҆мꙋ̀: Та́кѡ глаго́летъ гдⷭ҇ь, возмѝ твою̀ сѣки́рꙋ, и҆ ѹ҆да́ри мѧ̀ во главꙋ̀. Ѻ҆́нъ же, та́кѡ глаго́летъ гдⷭ҇ь, слы́шавъ, безразсꙋ́днѡ ѹ҆да́ри во главꙋ̀ проро́ка свое́ю сѣки́рою. И҆ проро́къ, ꙗ҆́коже мѡѷсе́й нѣ́когда, речѐ къ немꙋ̀: Благослове́нїе гдⷭ҇не на тебѣ̀, ꙗ҆́кѡ послꙋ́ша гла́са гдⷭ҇нѧ. Поне́же ѻ҆́въ ѹ҆́бѡ ѿ благода́ти мно́гїѧ ѹ҆стыдѣ́сѧ проро́ка, и҆ не послꙋ́ша, ꙗ҆́коже а҆по́столъ пе́тръ на ѹ҆мове́нїи: ѻ҆́въ же безразсꙋ́днѡ послꙋша́нїе совершѝ, ꙗ҆́коже наро́дъ мѡѷсе́а послꙋ́ша, внегда̀ ѹ҆бива́ти дрꙋ́гъ дрꙋ́га. И҆ въ ѿкрове́нномъ писа́нїи слꙋ́шаѧй бж҃їѧ хотѣ́нїѧ, лꙋ́чшее твори́тъ: и҆́мать бо мꙋдрѣ́йшее и҆ пра́веднѣйшее є҆сте́ственнагѡ ра́зꙋма, є҆́же па́че є҆стества̀ повелѣ́нїе влⷣки є҆стества̀: преслꙋ́шаѧй же ме́ньше твори́тъ, ꙗ҆́кѡ и҆мѣ́ѧй своѧ̑ мни̑маѧ дѡ́браѧ пра́вєднѣйша бж҃їихъ. Въ сокрове́нномъ же не та́кѡ, но къ намѣ́ренїю послꙋша́нїѧ, и҆лѝ преслꙋша́нїѧ: и҆́же бо и҆́мать намѣ́ренїе ѹ҆гожда́ти бг҃ꙋ, ѻ҆́ный є҆́сть лꙋ́чшее творѧ́й. И҆ въ ѿкрове́нномъ ѹ҆́бѡ ꙗ҆влѧ́етсѧ бг҃ъ негодꙋ́ѧй на преслꙋ́шающа, и҆ благословлѧ́ѧй слꙋ́шающа: въ сокрове́нномъ же не та́кѡ, но ꙗ҆́коже рече́сѧ, по зрѣ́нїю є҆сте́ственномꙋ пра́ведни бѧ́хꙋ ѻ҆́ба, и҆ бла́зи прилꙋчи́шасѧ: занѐ по бз҃ѣ бѣ̀ и҆ намѣ́ренїе ѻ҆бою̀. И҆ сїѧ̑ ѹ҆́бѡ та́кѡ. Проро́къ же прише́дъ къ царю̀, и҆ ста́въ пред̾ ни́мъ речѐ: И҆зба́ви мѧ̀ ѽ царю̀, грѧдꙋ́ща бо мѧ̀ ѹ҆срѣ́те нѣ́кто на пꙋтѝ и҆ ѹ҆ѧзви́ мѧ во главꙋ̀. И҆ ца́рь зрѧ́й кро́вь и҆ ꙗ҆́звꙋ, раз̾ѧри́сѧ по ѻ҆бы́чаю своемꙋ̀, ѻ҆ба́че не на ви́нна, но па́че мнѧ̀, ꙗ҆́кѡ и҆но́го нѣ́коего сꙋди́ти и҆́мать, а҆ не себѐ, ѿвѣща̀ на сотво́ршаго сїѐ беззако́ннѡ. Проро́къ же полꙋчи́въ, чесѡ̀ надѣ́ѧшесѧ, глаго́летъ: Бла́го ре́клъ є҆сѝ, ѽ царю̀, сегѡ̀ ра́ди та́кѡ глаго́летъ гдⷭ҇ь: раздира́ѧ раздерꙋ̀ ца́рство ѿ рꙋкѝ твоеѧ̀, и҆ ѿ сѣ́мене твоегѡ̀, ꙗ҆́кѡ ты̀ є҆сѝ сотвори́вый сїѧ̑. И҆ ѿ сегѡ̀ и҆спо́лни проро́къ проро́чество, ꙗ҆́коже хотѣ̀, и҆ и҆скꙋ́снѣ сотворѝ царѧ̀ внима́ти глаго́лємымъ ѿ себѐ, и҆ ѿи́де сла́вѧ бг҃а. Таковы̑ѧ ѹ҆́бѡ дꙋ́шы бѧ́хꙋ проро́кѡвъ лю́бѧщыѧ бг҃а, и҆ хотѣ̑нїѧ є҆гѡ̀ па́че твори́ти тща́щыѧсѧ ѿ бг҃овѣ́дѣнїѧ, и҆ досто́итъ. Познава́ѧй бо соверше́ннѣ пꙋ́ть нѣ́кїй и҆ хꙋдо́жество, со всѧ́кимъ ѹ҆се́рдїемъ и҆ ѹ҆до́бностїю прохо́дитъ є҆го̀, и҆ дрꙋги̑мъ непогрѣши́тельнѣ показꙋ́етъ пꙋтеше́ствїе, и҆лѝ та̑инства и҆скꙋ́сства и҆ разꙋмѣ́нїѧ, а҆́ще са́мъ и҆ мла́дъ не́гли во́зрастомъ и҆ про́стъ бы бы́лъ весьма̀, ѻ҆́нїи же многолѣ́тни сꙋ́ть и҆ премꙋ́дри въ дрꙋги́хъ ѹ҆че́нїѧхъ. Проро́цы бо, а҆по́столи и҆ мꙋ́чєницы не наꙋчи́шасѧ бг҃овѣ́дѣнїю и҆ премꙋ́дрости ѿ слꙋ́ха, ꙗ҆́коже мы̀, но кро́вь да́ша, и҆ прїѧ́ша дꙋ́хъ, по глаго́лемомꙋ ѿ ста́рєцъ: да́ждь кро́вь, и҆ прїимѝ дꙋ́ха. Сегѡ̀ ра́ди и҆ ѻ҆тцы̀ вмѣ́стѡ мꙋче́нїѧ чꙋ́вственнагѡ, со́вѣстїю мꙋ́чишасѧ, и҆мꙋ́ще вмѣ́стѡ сме́рти тѣле́сныѧ, ю҆́же по произволе́нїю, ꙗ҆́кѡ да побѣди́тъ ѹ҆́мъ плотска̑ѧ хотѣ̑нїѧ, и҆ ца́рствꙋетъ во хрⷭ҇тѣ̀ і҆и҃сѣ гдⷭ҇ѣ на́шемъ, є҆мꙋ́же сла́ва и҆ держа́ва, че́сть и҆ поклоне́нїе, ны́нѣ же и҆ при́снѡ, и҆ во вѣ́ки, а҆ми́нь.

<rubric>Коне́цъ петра̀ дамаскина̀ трꙋдѡ́въ. Бг҃ꙋ же благодаре́нїе.</rubric>
