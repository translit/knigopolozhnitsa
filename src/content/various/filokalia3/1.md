---
title: "Ст҃агѡ и҆са́їи ѿше́льника, ѡ҆ блюде́нїи ѹ҆ма̀, к҃з гла́въ"
navigation:
  key: various-filokalia3-1
  title: "Ст҃агѡ и҆са́їи ѿше́льника, ѡ҆ блюде́нїи ѹ҆ма̀, к҃з гла́въ"
  parent: various-filokalia3
  order: 1
type: "various"
---

# Ст҃агѡ и҆са́їи ѿше́льника, ѡ҆ блюде́нїи ѹ҆ма̀, к҃з гла́въ.

<rubric>Прпⷣбный ѻ҆те́цъ на́шъ и҆са́їа ѿше́льникъ живѧ́ше въ лѣ́то три́ста седмьдесѧ́тое по ржⷭ҇твѣ̀ хрⷭ҇то́вѣ, совреме́ненъ бы́въ а҆́ввѣ мака́рїю вели́комꙋ. Дне́мъ же и҆ но́щїю въ бж҃е́ственномъ поꙋча́всѧ писа́нїи, и҆ ѻ҆би́льныѧ стрꙋи̑ дꙋхо́вныѧ мꙋ́дрости и҆з̾ и҆сто́чникѡвъ сп҃се́нїѧ почерпнꙋ́вши, мно́гихъ и҆ прекра́сныхъ слове́съ бы́лъ творце́мъ, содержа́щихъ разли̑чныѧ дꙋшеполє́зныѧ вє́щи, ꙗ҆́кѡ цѣ́лаѧ кни́га и҆з̾ си́хъ составлѧ́етсѧ. Ѿ ни́хже и҆ кни́жицꙋ сїю̀ ѿдѣли́вши, жела́ющымъ соблюстѝ сво́й ѹ҆́мъ, предложи́хомъ. Ѹ҆́читъ бо вкра́тцѣ, ка́кѡ подоба́етъ прило́ги помыслѡ́въ ѿража́ти и҆ незазо́рнꙋю со́вѣсть и҆мѣ́ти и҆ та́йнѡ поꙋча́тисѧ, и҆ въ безмѧте́жїи всѧ́комъ разꙋ́мнѡ сохранѧ́ти треча́стїе дꙋшѝ.</rubric>



<rubric class="inline">а҃.</rubric> <red>Ѹ҆</red>ма̀ є҆́сть гнѣ́въ по є҆стествꙋ̀ над̾ страстьмѝ, и҆ без̾ гнѣ́ва нижѐ чистота̀ въ человѣ́кѣ быва́етъ, а҆́ще не бꙋ́детъ гнѣ́ватисѧ на всѧ̑ всѣва́ємаѧ въ него̀ ѿ врага̀. Є҆гда̀ ѹ҆̀бо ѡ҆брѣ́те сего̀ і҆́ѡвъ, поносѝ врагѡ́мъ свои̑мъ, глаго́лѧ и҆̀мъ: Безче́стнїи и҆ похꙋле́ннїи, скꙋ́дни всѧ́кагѡ бла́га, и҆̀хже не вмѣнѧ́хъ досто́йными бы́ти псѡ́въ мои́хъ ста́дъ. Хотѧ́щїй же прїитѝ во є҆сте́ственный гнѣ́въ, ѿсѣка́етъ всѧ̑ хотѣ̑нїѧ своѧ̑, до́ндеже не поста́витъ себѧ̀ въ сꙋ́щемъ по є҆стествꙋ̀ состоѧ́нїи ѹ҆ма̀.

<rubric class="inline">в҃.</rubric> <red>А҆́</red>ще бꙋ́деши противлѧ́тисѧ враждѣ̀, и҆ ѹ҆́зриши, ꙗ҆́кѡ ѻ҆на̀ и҆знемо́гши ѿ тебѧ̀ вспѧ́ть бѣжи́тъ, да не возра́дꙋетсѧ твоѐ се́рдце. Поне́же ѕло́ба дꙋхѡ́въ созадѝ и҆́хъ є҆́сть. Ѹ҆готовлѧ́ютъ бо ра́ть ѕлѣ́йшꙋю пе́рвыѧ, и҆ ѡ҆ставлѧ́ютъ ю҆̀ созадѝ гра́да, и҆ заповѣ́даютъ ѻ҆́ной не дви́гнꙋтисѧ. И҆ а҆́ще проти́витисѧ бꙋ́деши, проти́вꙋ и҆дѧ̀ и҆̀мъ, бѣгꙋ́тъ ѿ лица̀ твоегѡ̀ ѿ не́мощи: а҆́ще же возвы́ситсѧ се́рдце твоѐ, ꙗ҆́кѡ прогна̀ и҆̀хъ, и҆ ѡ҆ста́виши гра́дъ, ѻ҆́ви востаю́тъ созадѝ, ѻ҆́ви же становѧ́тсѧ впредѝ, и҆ ѡ҆ставлѧ́ютъ ѻ҆каѧ́ннꙋю дꙋ́шꙋ посредѣ̀ себѧ̀, не и҆мꙋ́щꙋю ѹ҆жѐ ѹ҆бѣ́жища. Гра́дъ є҆́сть моли́тва: настоѧ́нїе же противоглаго́ланїе ѡ҆ хрⷭ҇тѣ̀ і҆и҃сѣ, ше́ствїе же ꙗ҆́рость.

<rubric class="inline">г҃.</rubric> <red>С</red>та́немъ ѹ҆̀бо, возлю́бленнїи, въ стра́сѣ бж҃їи, хранѧ́ще и҆ блюдꙋ́ще дѣ́ѧтельнꙋю си́лꙋ добродѣ́телей, не даю́ще претыка́нїѧ со́вѣсти на́шей, но вне́млюще себѣ̀ въ стра́сѣ бж҃їи, до́ндеже и҆ ѻ҆на̀ свободи́тъ себѧ̀ съ на́ми, да бꙋ́детъ междꙋ̀ на́ми и҆ є҆́ю є҆дине́нїе. И҆ си́це да бꙋ́детъ ѻ҆на̀ стра́жъ на́шъ, показꙋ́ющїй на́мъ всѐ, ѡ҆ не́мже претыка́емсѧ. А҆́ще же не послꙋ́шаемъ є҆ѧ̀, ѿстꙋ́питъ ѿ на́съ, и҆ ѡ҆ста́витъ на́съ, и҆ впа́даемъ въ рꙋ́ки врагѡ́въ на́шихъ, и҆̀же не къ томꙋ̀ ѡ҆ставлѧ́ютъ на́съ, ꙗ҆́коже наꙋчѝ на́съ влⷣка на́шъ, глаго́лѧ: Позна́й сопе́рника твоего̀, до́ндеже є҆сѝ на пꙋтѝ съ ни́мъ и҆ прѡ́чаѧ. Глаго́лютъ со́вѣсть сопе́рника бы́ти, ꙗ҆́кѡ противлѧ́етсѧ человѣ́кꙋ хотѧ́щемꙋ сотвори́ти во́лю пло́ти своеѧ̀: и҆ а҆́ще не послꙋ́шаетъ є҆ѧ̀ человѣ́къ, предае́тъ є҆го̀ врагѡ́мъ.

<rubric class="inline">д҃.</rubric> <red>А҆́</red>ще ѹ҆́зритъ бг҃ъ, ꙗ҆́кѡ повинꙋ́сѧ є҆мꙋ̀ ѹ҆́мъ все́ю си́лою, и҆ не и҆́мать и҆ны́ѧ по́мощи, кромѣ̀ є҆гѡ̀ є҆ди́нагѡ, ѹ҆крѣплѧ́етъ є҆го̀, глаго́лѧ: не бо́йсѧ ѻ҆троча̀ моѐ, і҆а́кѡве, ма́лый і҆зра́илю. И҆ па́ки: не бо́йсѧ, ꙗ҆́кѡ и҆зба́вихъ тѧ̀, и҆ прозва́хъ тѧ̀ и҆́менемъ мои́мъ: мо́й є҆сѝ ты̀. И҆ а҆́ще прехо́диши сквозѣ̀ во́дꙋ, съ тобо́ю є҆́смь, и҆ рѣ́ки не покры́ютъ тебѐ: и҆ а҆́ще про́йдеши сквозѣ̀ ѻ҆́гнь, не сожже́шисѧ, и҆ пла́мень не ѡ҆пали́тъ тебѐ, ꙗ҆́кѡ а҆́зъ гдⷭ҇ь бг҃ъ тво́й, ст҃ы́й і҆зра́илевъ, сп҃са́ѧй тѧ̀.

<rubric class="inline">є҃.</rubric> <red>А҆́</red>ще ѹ҆́бѡ ѹ҆слы́шитъ ѹ҆́мъ дерзнове́нїе сїѐ, дерза́етъ сопроти́въ вражды̀, глаго́лѧ: кто̀ є҆́сть ра́тꙋѧй со мно́ю; да противоста́нетъ мнѣ̀: и҆ кто̀ сꙋдѧ́йсѧ со мно́ю; да прибли́житсѧ ко мнѣ̀. Сѐ гдⷭ҇ь помо́щникъ мнѣ̀: кто̀ ѡ҆ѕло́битъ мѧ̀; сѐ всѝ вы̀, ꙗ҆́кѡ ѻ҆де́жда ѡ҆бветша́ете ѿ мо́ли.

<rubric class="inline">ѕ҃.</rubric> <red>А҆́</red>ще се́рдце твоѐ є҆стество́мъ грѣ́хъ возненави́дѣ, побѣди́ло и҆ ѿврати́лосѧ ѿ ражда́ющихъ грѣ́хъ, и҆ предложи́ло тебѣ̀ мꙋ́кꙋ: вѣ́си, ꙗ҆́кѡ помо́щникъ тво́й пребыва́етъ съ тобо́ю: и҆ ты̀ ни въ че́мъ не ѡ҆скорблѧ́ѧ є҆гѡ̀, но пла́чѧ пред̾ ни́мъ глаго́ли, внима́ѧ се́рдцꙋ твоемꙋ̀: твоѧ̀ є҆́сть млⷭ҇ть, и҆зба́вити мѧ̀, гдⷭ҇и. Неси́ленъ бо є҆́смь а҆́зъ и҆збѣ́гнꙋти рꙋ́къ вра́жїихъ без̾ твоеѧ̀ по́мощи. И҆ то́й тѧ̀ сохрани́тъ ѿ всѧ́кагѡ ѕла̀.

<rubric class="inline">з҃.</rubric> <red>Д</red>о́лженъ є҆́сть и҆́нокъ заключи́ти всѣ̀ двє́ри дꙋшѝ своеѧ̀, си́рѣчь, чꙋ̑вства, дабы̀ чрез̾ ѻ҆́ныѧ не па́сти. И҆ а҆́ще ѹ҆́зритъ ѹ҆́мъ себѧ̀ ни ѿ чегѡ̀ неѡблада́емымъ, ѹ҆готовлѧ́етсѧ къ безсме́ртїю, собира́ѧ чꙋ̑вства своѝ во є҆ди́но, и҆ творѧ̀ и҆̀хъ є҆ди́но тѣ́ло.

<rubric class="inline">и҃.</rubric> <red>А҆́</red>ще свободи́тсѧ ѹ҆́мъ ѿ всѧ́кїѧ наде́жды на ви̑димыѧ мїрскі̑ѧ вє́щи: сїѐ є҆́сть зна́менїе, ꙗ҆́кѡ ѹ҆́мре въ тебѣ̀ грѣ́хъ.

<rubric class="inline">ѳ҃.</rubric> <red>А҆́</red>ще свободи́тсѧ ѹ҆́мъ: среди́на (средостѣ́нїе) є҆́же ѻ҆́нъ и҆́мать междꙋ̀ собо́ю и҆ бг҃омъ, прехо́дитъ.

<rubric class="inline">і҃.</rubric> <red>А҆́</red>ще свободи́тсѧ ѹ҆́мъ ѿ всѣ́хъ врагѡ́въ свои́хъ, и҆ сꙋббѡ́тствовати, (поко́итисѧ) бꙋ́детъ: въ дрꙋго́мъ є҆́сть вѣ́кѣ но́вомъ, нѡ́ваѧ мы́слѧщи и҆ нетлѣ̑ннаѧ. И҆дѣ́же ѹ҆́бѡ трꙋ́пъ, та́мѡ соберꙋ́тсѧ и҆ ѻ҆рлѝ.

<rubric class="inline">а҃і.</rubric> <red>Ꙗ҆</red>влѧ́ютъ де́мѡны себѧ̀ кова́рнѡ на вре́мѧ, не́гли человѣ́къ ѡ҆ста́витъ своѐ се́рдце, мнѧ̀, ꙗ҆́кѡ ѹ҆поко́исѧ, и҆ внеза́пꙋ вхо́дѧтъ въ ѻ҆каѧ́ннꙋю дꙋ́шꙋ, и҆ восхища́ютъ є҆ѐ, ꙗ҆́кѡ пти́цꙋ: и҆ а҆́ще ѻ҆нѝ держа́внѣе тоѧ̀ бꙋ́дꙋтъ, низверга́ютъ є҆ѐ неми́лостивнѡ во всѧ́кое согрѣше́нїе лютѣ́йшее пе́рвыхъ согрѣше́нїй, ѡ҆ ни́хже молѧ́шесѧ проще́нной бы́ти. Ста́немъ ѹ҆̀бо во стра́сѣ бж҃їи, и҆ сохрани́мъ се́рдце, соверша́ѧ дѣ́ѧтельнꙋю си́лꙋ на́шꙋ, хранѧ̀ добродѣ́тєли, ꙗ҆̀же возбранѧ́ютъ ѕло́бѣ врагѡ́въ.

<rubric class="inline">в҃і.</rubric> <red>Ѹ҆</red>чи́тель на́шъ і҆и҃съ хрⷭ҇то́съ, вѣ́дый ве́лїе врагѡ́въ немилосе́рдїе, и҆ ѹ҆ще́дривъ ро́дъ человѣ́ческїй, заповѣ́да въ крѣ́пости се́рдца, глаго́лѧ: бꙋ́дите гото́ви на всѧ́къ ча́съ, ꙗ҆́кѡ не вѣ́сте, въ кі́й ча́съ та́ть прїи́детъ, да не когда̀ прїи́детъ, и҆ ѡ҆брѧ́щетъ на́съ спѧ́щихъ. И҆ па́ки: зри́те, да не ѡ҆тѧгча́ютъ сердца̀ ва̑ша ѡ҆б̾ѧде́нїемъ и҆ пїѧ́нствомъ, и҆ печа́льми жите́йскими, и҆ на́йдетъ на вы̀ внеза́пꙋ ча́съ то́й. Ста́ни ѹ҆̀бо въ се́рдцѣ твое́мъ, внима́ѧ чꙋ́вствомъ твои́мъ, и҆ а҆́ще ѹ҆мири́тсѧ съ тобо́ю па́мѧть бж҃їѧ, пости́гнеши разбо́йники ѡ҆кра́дꙋющыѧ є҆ѐ. И҆звѣствꙋ́ющїйсѧ бо въ по́мыслѣхъ, познае́тъ хотѧ́щихъ вни́ти и҆ ѡ҆скверни́ти є҆го̀. Смꙋща́ютъ бо ѹ҆́мъ, ꙗ҆́кѡ да бꙋ́детъ возвыше́нъ и҆ пра́зденъ. Познаю́щїи же ѕло́бꙋ и҆́хъ, несмꙋще́нни пребыва́ютъ, молѧ́щесѧ гдⷭ҇ꙋ.

<rubric class="inline">г҃і.</rubric> <red>А҆́</red>ще не возненави́дитъ человѣ́къ всѧ́кое дѣѧ́нїе мі́ра сегѡ̀, не мо́жетъ слꙋжи́ти бг҃ꙋ. Слꙋже́нїе ѹ҆́бѡ бж҃їе что̀ є҆́сть, а҆́ще не сїѐ, є҆́же ничто́же и҆мѣ́ти на́мъ чꙋжда́гѡ во ѹ҆мѣ̀, внегда̀ моли́тисѧ є҆мꙋ̀: нижѐ сла́сти, внегда̀ благословлѧ́ти є҆го̀: нижѐ ѕло́бы, внегда̀ пѣ́ти є҆мꙋ̀: нижѐ не́нависти, внегда̀ предсꙋди́ти є҆мꙋ̀: нижѐ возбранѧ́ющїѧ на́мъ лꙋка́выѧ ре́вности, внегда̀ поꙋча́тисѧ є҆мꙋ̀, и҆ па́мѧтовати є҆го̀. Всѧ̑ бо сїѧ̑ мра̑чныѧ стѣ́ны сꙋ́ть, ѡ҆бдержа́щыѧ ѻ҆каѧ́ннꙋю дꙋ́шꙋ, и҆ не мо́жетъ ѻ҆на̀ непоро́чнѡ слꙋжи́ти бг҃ꙋ, и҆мѣ́ющи въ себѣ̀ сїѧ̑. Ѹ҆де́рживаютъ бо є҆ѐ на воздꙋ́сѣ, и҆ не попꙋска́ютъ є҆́й срѣ́сти бг҃а, и҆ вта́йнѣ благослови́ти є҆го̀, и҆ помоли́тисѧ є҆мꙋ̀ во сла́дости се́рдца, да просвѣти́тсѧ ѿ негѡ̀. Сегѡ̀ ра́ди помрача́етсѧ ѹ҆́мъ всегда̀, и҆ не мо́жетъ ѹ҆спѣ́ти по бз҃ѣ, ꙗ҆́кѡ не пече́тсѧ пресѣщѝ сїѧ̑ въ ра́зꙋмѣ.

<rubric class="inline">д҃і.</rubric> <red>Є҆</red>гда̀ спасе́тъ ѹ҆́мъ чꙋ̑вства дꙋшє́вныѧ ѿ хотѣ́нїй плотски́хъ, и҆ проведе́тъ и҆̀хъ въ безстра́стїи, и҆ ѿлꙋчи́тъ дꙋ́шꙋ ѿ хотѣ́нїй плотски́хъ: тогда̀ бг҃ъ, а҆́ще ѹ҆́зритъ безстꙋ̑дныѧ стра̑сти, ꙗ҆́кѡ ѹ҆стремлѧ́ютсѧ ѻ҆нѝ на дꙋ́шꙋ ѹ҆держа́ти чꙋ̑вства во грѣхѣ̀, и҆ бꙋ́детъ вопи́ти ѹ҆́мъ въ та́йнѣ къ бг҃ꙋ непреста́ннѡ, посыла́етъ по́мощь свою̀, и҆ всѣ̀ (ѻ҆́ныѧ) є҆ди́ною рѣши́тъ.

<rubric class="inline">є҃і.</rubric> <red>М</red>олю̀ тѧ̀, доко́лѣ є҆сѝ въ тѣлесѝ, да не ѡ҆ста́виши храни́ти твоѐ се́рдце. Ꙗ҆́коже бо человѣ́къ земледѣ́лецъ не мо́жетъ надѣ́ѧтисѧ на нѣ́кїй пло́дъ сво́й восходѧ́щїй на по́лѣ є҆гѡ̀: не вѣ́сть бо, что̀ є҆мꙋ̀ слꙋчи́тсѧ, пре́жде не́жели включе́нъ бꙋ́детъ въ сокрѡ́вищницы є҆гѡ̀: си́це человѣ́къ не мо́жетъ ѡ҆ста́вити се́рдце, доко́лѣ и҆мѣ́етъ дыха́нїе въ ноздрѣ́хъ свои́хъ. И҆ ꙗ҆́коже человѣ́къ не вѣ́сть, ка́ѧ стра́сть срѣ́титъ є҆го̀ до послѣ́днѧгѡ и҆здыха́нїѧ: си́це не возмо́жно человѣ́кꙋ ѡ҆ста́вити своѐ се́рдце, доко́лѣ и҆мѣ́етъ дыха́нїе: но подоба́етъ є҆мꙋ̀ всегда̀ вопи́ти къ бг҃ꙋ ѡ҆ по́мощи и҆ млⷭ҇ти є҆гѡ̀.

<rubric class="inline">ѕ҃і.</rubric> <red>Н</red>е ѡ҆брѣта́ѧй по́мощи во вре́мѧ бра́ни, нижѐ ми́ра надѣ́ѧтисѧ мо́жетъ.

<rubric class="inline">з҃і.</rubric> <red>Є҆</red>гда̀ ѹ҆́бѡ кто̀ ѿлꙋчи́тъ себѧ̀ ѿ шꙋ́ихъ, и҆ позна́етъ и҆звѣ́стнѡ всѧ̑ согрѣшє́нїѧ, ꙗ҆̀же сотворѝ пред̾ бг҃омъ: поне́же не ви́дитъ грѣхѡ́въ, а҆́ще не ѿлꙋчи́тсѧ ѿ ни́хъ ѿлꙋче́нїемъ го́рестнымъ: дости́гши сеѧ̀ мѣ́ры, ѡ҆брѣта́етъ пла́чь и҆ моле́нїе, є҆́же срамлѧ́тисѧ пред̾ бг҃омъ, па́мѧтꙋѧ лꙋка́вое дрꙋ́жество страсте́й. Подвиза́имсѧ ѹ҆̀бо, бра́тїе, по си́лѣ на́шей, и҆ содѣ́йствовати бꙋ́детъ на́мъ бг҃ъ, по мно́жествꙋ ми́лости своеѧ̀: и҆ а҆́ще не сохрани́хомъ се́рдца на́шегѡ, ꙗ҆́коже ѻ҆тцы̀ на́ши, хотѧ̀ потщи́мсѧ сохрани́ти тѣлеса̀ на̑ша, ꙗ҆́коже тре́бꙋетъ бг҃ъ, безгрѣ̑шна: и҆ вѣ́рꙋимъ, ꙗ҆́кѡ во вре́мѧ гла́да постига́ющагѡ на́съ, сотвори́тъ и҆ съ на́ми ми́лость, ꙗ҆́коже со свѧты́ми свои́ми.

<rubric class="inline">и҃і.</rubric> <red>П</red>реда́вый се́рдце своѐ и҆ска́ти бг҃а во благоче́стїи, пои́стиннѣ не мо́жетъ помышлѧ́ти, ꙗ҆́кѡ ѹ҆годѝ бг҃ꙋ. Є҆ли́кѡ бо ѡ҆блича́етъ є҆го̀ со́вѣсть въ че́млибо чрез̾есте́ственномъ, чꙋ́ждь є҆́сть свобо́ды. Є҆ли́ко бо є҆́сть ѡ҆блича́ѧй, є҆́сть и҆ ѡ҆глаго́лꙋѧй: а҆ во є҆ли́ко вре́мѧ є҆́сть ѡ҆глаго́ланїе, нѣ́сть свобо́ды. Є҆гда̀ ѹ҆́бѡ молѧ́сѧ ѹ҆́зриши себѐ, ꙗ҆́кѡ ѿню́дъ ничто́же ѿ ѕло́бы ѡ҆глаго́лꙋетъ тѧ̀: то̀ си́це свобо́денъ є҆сѝ, и҆ вше́лъ є҆сѝ во свѧты́й є҆гѡ̀ поко́й, по во́ли є҆гѡ̀. А҆́ще ѹ҆́зриши, ꙗ҆́кѡ до́брый пло́дъ ѹ҆крѣпи́сѧ, и҆ не подавлѧ́ютъ ѹ҆жѐ є҆гѡ̀ пле́велы вра̑жїѧ, и҆ не ѿ себѐ ѿстꙋпи́ша ра́тницы ѹ҆пова́вшїи на лꙋка́вство, ѿ бра́ни со чꙋ́вствы твои́ми: и҆ а҆́ще ѻ҆́блакъ ѡ҆сѣнѝ над̾ ски́нїею, и҆ со́лнце не ѡ҆жжѐ тѧ̀ во дни̑, нижѐ лꙋна̀ но́щїю: а҆́ще ѡ҆брѣ́тесѧ въ тебѣ̀ всѐ ѹ҆готовле́нїе ски́нїи, є҆́же поста́вити и҆ сохрани́ти є҆ѐ по во́ли бж҃їей: то бы́сть тѝ побѣ́да бг҃омъ. И҆ тогда̀ про́чее и҆ са́мъ ѻ҆́нъ ѡ҆сѣни́тъ над̾ ски́нїею, ꙗ҆́кѡ є҆гѡ̀ є҆́сть. Доко́лѣ же є҆́сть бра́нь, под̾ стра́хомъ и҆ тре́петомъ є҆́сть человѣ́къ, и҆лѝ побѣди́ти дне́сь, и҆лѝ побѣжде́ннꙋ бы́ти, и҆лѝ побѣжде́ннꙋ бы́ти заꙋ́тра, и҆лѝ побѣди́ти. По́двигъ бо стѣснѧ́етъ се́рдце, безстра́стїе же не ра́тꙋемо є҆́сть. Прїѧ́тъ бо по́честь, и҆ не пече́тсѧ ѡ҆ тре́хъ частѣ́хъ раздѣле́нныхъ, ꙗ҆́кѡ дости́гли ѻ҆нѣ̀ бг҃омъ є҆ди́на со дрꙋго́ю ми́рны бы́ти. Сꙋ́ть же трїѐ: дꙋша̀, тѣ́ло и҆ дꙋ́хъ. Є҆гда̀ ѹ҆̀бо трїѐ є҆ди́но бꙋ́дꙋтъ дѣ́йствомъ ст҃а́гѡ дх҃а, то̀ не мо́гꙋтъ ѹ҆жѐ разлꙋчи́тисѧ. Не вмѣнѧ́й ѹ҆̀бо себѐ, ꙗ҆́кѡ ѹ҆́мерлъ є҆сѝ грѣхꙋ̀, доко́лѣ наси́лꙋешисѧ ѿ вра̑гъ твои́хъ, а҆́ще во бдѣ́нїи, а҆́ще во снѣ̀: доко́лѣ бо є҆́сть ѻ҆каѧ́нный человѣ́къ въ позо́рищи, не и҆́мать дерзнове́нїѧ.

<rubric class="inline">ѳ҃і.</rubric> <red>А҆́</red>ще ѹ҆́мъ ѹ҆крѣпи́тсѧ, и҆ ѹ҆гото́витъ себѧ̀ послѣ́довати любвѝ погаша́ющей всѣ̀ стра̑сти тѣлє́сныѧ, и҆ не да́стъ чемꙋ́либо чрез̾есте́ственномꙋ ѡ҆блада́ти се́рдцемъ си́лою є҆гѡ̀: то противлѧ́етсѧ ѻ҆́нъ чрез̾есте́ственной си́лѣ, до́ндеже не ѿлꙋчи́тъ є҆ѐ ѿ є҆стества̀.

<rubric class="inline">к҃.</rubric> <red>И҆</red>спытꙋ́й себѧ̀ бра́те, во всѧ́къ де́нь, разꙋмѣва́ѧ се́рдце твоѐ, что̀ є҆́сть въ не́мъ стра́стнагѡ пред̾ бг҃омъ, и҆ ѿве́ргни то̀ ѿ се́рдца твоегѡ̀, да не и҆зрече́нїе ѕло́е прїи́детъ на тѧ̀.

<rubric class="inline">к҃а.</rubric> <red>В</red>немлѝ ѹ҆̀бо се́рдцꙋ твоемꙋ̀, бра́те, и҆ бо́дрствꙋй ѿ вра́гъ твои́хъ. Кова́рни бо сꙋ́ть во свое́й ѕло́бѣ, и҆ и҆звѣще́нъ да бꙋ́деши въ се́рдцѣ твое́мъ ѡ҆ словесѝ се́мъ, ꙗ҆́кѡ не возмо́жно человѣ́кꙋ твори́ти дѡ́браѧ, творѧ́щемꙋ ѕла̑ѧ. Сегѡ̀ ра́ди наꙋчѝ на́съ сп҃си́тель на́шъ бдѣ́ти, глаго́лѧ: ꙗ҆́кѡ ѹ҆́зкаѧ врата̀, и҆ приско́рбенъ пꙋ́ть вводѧ́щїй въ жи́знь, и҆ ма́ло и҆́хъ є҆́сть, и҆̀же ѡ҆брѣта́ютъ є҆го̀.

<rubric class="inline">к҃в.</rubric> <red>В</red>нима́й ѹ҆̀бо себѣ̀, да не ка́кѡ нѣ́что поги́бельное ѿлꙋчи́тъ тѧ̀ ѿ любвѐ бж҃їѧ, и҆ ѹ҆де́рживай се́рдце твоѐ, и҆ не ѹ҆ныва́й глаго́лѧ: ꙗ҆́кѡ, ка́кѡ ѻ҆́ное сохраню̀ грѣ́шенъ сы́й человѣ́къ; Є҆гда́ бо ѡ҆ста́витъ человѣ́къ грѣхѝ своѧ̑, и҆ ѡ҆брати́тсѧ къ бг҃ꙋ, покаѧ́нїе є҆гѡ̀ ѿражда́етъ є҆го̀, и҆ всего̀ но́вымъ твори́тъ.

<rubric class="inline">к҃г.</rubric> <red>В</red>сю́дꙋ бж҃е́ственное писа́нїе ве́тхое и҆ но́вое ѡ҆ хране́нїи се́рдца глаго́летъ. Во пе́рвыхъ пѣснопѣ́вецъ дв҃дъ вопїе́тъ: сы́нове человѣ́честїи, доко́лѣ тѧжкосе́рдїи и҆ па́ки: се́рдце и҆́хъ сꙋ́етно. Ѡ҆ мы́слѧщихъ же сꙋ́єтнаѧ: Рече́ бо въ се́рдцѣ свое́мъ, не подви́гнꙋсѧ. И҆ па́ки: рече́ бо въ се́рдцѣ свое́мъ, забы̀ бг҃ъ и҆ и҆́на мнѡ́гаѧ такова̑ѧ. До́лженствꙋетъ бо и҆́нокъ разꙋмѣ́ти коне́цъ писа́нїѧ, къ комꙋ̀ ѻ҆но̀ глаго́летъ, и҆ когда̀, и҆ содержа́ти безпреста́ннѡ по́двигъ по́стничества, и҆ внима́ти прило́гѡмъ противобо́рника, и҆ ꙗ҆́кѡ ко́рмчїй ѹ҆правлѧ́емый благода́тїю, во́лны преходи́ти, не совраща́ѧсѧ съ пꙋтѝ, и҆ себѣ̀ є҆ди́номꙋ внима́ѧ, въ безмо́лвїи бесѣ́довати съ бг҃омъ, неразсѣ́ѧннымъ по́мысломъ и҆ нелюбопы́тнымъ ѹ҆мо́мъ.

<rubric class="inline">к҃д.</rubric> <red>В</red>ре́мѧ и҆стѧзꙋ́етъ ѿ на́съ моли́твꙋ, ꙗ҆́коже ѿ ко́рмчагѡ вѣ́тры, и҆ треволнє́нїѧ, и҆ бꙋ̑ри воздꙋ̑шныѧ. Спосо́бны бо є҆смы̀ къ прїѧ́тїю прило́га по́мыслѡвъ, и҆ добродѣ́тели, и҆ ѕло́бы: и҆ влады́ка страсте́й глаго́летсѧ бы́ти благочести́вый и҆ бг҃олюби́вый по́мыслъ. Подоба́етъ бо на́мъ безмо́лвникамъ разꙋ́мнѡ и҆ тре́звеннѡ добродѣ́тєли и҆ поро́ки разсꙋжда́ти и҆ разлꙋча́ти, како́й добродѣ́тели прилѣжа́ти въ присꙋ́тствїи бра́тїй и҆ ѻ҆тцє́въ, и҆ какі̑ѧ твори́ти сꙋ́щымъ наединѣ̀: и҆ ка́ѧ є҆́сть пе́рваѧ добродѣ́тель, и҆ ка́ѧ втора́ѧ, и҆ ка́ѧ тре́тїѧ; и҆ ка́ѧ стра́сть є҆́сть дꙋше́внаѧ, и҆ ка́ѧ тѣле́снаѧ; и҆ ка́ѧ добродѣ́тель дꙋше́внаѧ, и҆ ка́ѧ тѣле́снаѧ; и҆ ѿ какі́ѧ добродѣ́тели го́рдость поража́етъ ѹ҆́мъ; и҆ ѿ какі́ѧ тщесла́вїе прихо́дитъ; и҆ ѿ какі́ѧ ꙗ҆́рость приближа́етсѧ и҆ ѿ какі́ѧ чревобѣ́сїе прихо́дитъ; До́лженствꙋемъ бо по́мыслы низлага́ти, и҆ всѧ́ко возноше́нїе взима́ющеесѧ на ра́зꙋмъ бж҃їй.

<rubric class="inline">к҃є.</rubric> <red>П</red>е́рваѧ добродѣ́тель, є҆́сть безпопечи́тельность, си́рѣчь, ѹ҆мерщвле́нїе внѣ́шнѧгѡ человѣ́ка, и҆ дѣ́лъ є҆гѡ̀. Ѿ сеѧ̀ ѹ҆́бѡ ражда́етсѧ жела́нїе къ бг҃ꙋ, ѻ҆́ное же ражда́етъ гнѣ́въ по є҆стествꙋ̀, и҆́же противлѧ́етсѧ всемꙋ̀ всѣва́емомꙋ ѿ врага̀. Тогда̀ стра́хъ бж҃їй ѡ҆брѣта́етъ ѻ҆би́тель въ человѣ́кѣ, и҆ стра́хомъ любо́вь ꙗ҆влѧ́етсѧ.

<rubric class="inline">к҃ѕ.</rubric> <red>П</red>одоба́етъ прило́гъ по́мысла ѿвраща́ти ѿ се́рдца благочести́вымъ противоглаго́ланїемъ, во вре́мѧ моли́твы, да не когда̀ ѡ҆брѧ́щемсѧ, ѹ҆стна́ми съ бг҃омъ бесѣ́дꙋющїи, се́рдцемъ же безмѣ̑стнаѧ помышлѧ́ющїи. Не прїе́млетъ бо бг҃ъ ѿ безмо́лвника моли́твы смꙋще́нныѧ и҆ неради́выѧ. Всю́дꙋ бо писа́нїе свидѣ́тельствꙋетъ, ꙗ҆́кѡ подоба́етъ храни́ти чꙋ́вства дꙋшѝ. А҆́ще бо повине́тсѧ во́лѧ и҆́нока зако́нꙋ бж҃їю, и҆ по зако́нꙋ є҆гѡ̀ ѹ҆́мъ ѹ҆правлѧ́ти бꙋ́детъ послꙋ́шнаѧ є҆мꙋ̀, всѣ̀, глаго́лю, дꙋшє́вныѧ движє́нїѧ, па́че же ꙗ҆́рость и҆ похотѣ́нїе, сїѧ̑ бо послꙋ̑шна ѹ҆мꙋ̀: то̀ добродѣ́тель содѣ́лахомъ, и҆ пра́вдꙋ и҆спо́лнихомъ: похотѣ́нїе, си́рѣчь, къ бг҃ꙋ и҆ хране́нїю во́ли є҆гѡ̀, ꙗ҆́рость же на дїа́вола, и҆ грѣ́хъ. Что̀ ѹ҆́бѡ тре́бꙋетсѧ; та́йное поꙋче́нїе.

<rubric class="inline">к҃з.</rubric> <red>А҆́</red>ще стꙋ̑дныѧ по́мыслы всѣва́ютсѧ въ се́рдце твоѐ, сѣдѧ́щꙋ тѝ въ ке́ллїи, ви́ждь, противоста́ни ѕло́бѣ. Да не когда̀ вознача́льствꙋетъ тобо́ю. Потщи́сѧ помѧнꙋ́ти бг҃а, ꙗ҆́кѡ вне́млетъ тѝ, и҆ ꙗ҆̀же помышлѧ́еши въ се́рдцѣ твое́мъ, ѿкровє́нна сꙋ́ть пред̾ ни́мъ. Рцы̀ ѹ҆̀бо дꙋшѝ твое́й: а҆́ще бои́шисѧ грѣ́шникѡвъ подо́бныхъ тебѣ̀, дабы̀ не ви́дѣли ѻ҆нѝ грѣ̑хъ твои́хъ, мно́гѡ па́че бг҃а вне́млющагѡ всемꙋ̀. И҆ ѿ совѣ́та сегѡ̀ ѿкрыва́етсѧ стра́хъ бж҃їй дꙋшѝ твое́й, и҆ а҆́ще пребꙋ́деши съ ни́мъ, неподви́жимь пребꙋ́деши во страсте́хъ ꙗ҆́коже пи́сано є҆́сть: надѣ́ющїисѧ на гдⷭ҇а, ꙗ҆́кѡ гора̀ сїѡ́нъ: не подви́житсѧ во вѣ́къ живы́й во і҆ерꙋсали́мѣ: и҆ во всѧ́комъ дѣ́лѣ, є҆́же твори́ши, и҆мѣ́й бг҃а, ꙗ҆́кѡ ви́дитъ всѧ́кїй по́мыслъ тво́й, и҆ не согрѣши́ши николи́же: є҆мꙋ́же сла́ва во вѣ́ки. <red>А҆</red>ми́нь.
