---
title: "Словеса̀ кра̑ткаѧ к҃д, и҆спо́лнєннаѧ дꙋхо́внагѡ ра́зꙋма"
navigation:
  key: various-filokalia3-5
  title: "Словеса̀ кра̑ткаѧ к҃д, и҆спо́лнєннаѧ дꙋхо́внагѡ ра́зꙋма"
  parent: various-filokalia3
  order: 5
type: "various"
---

# Словеса̀ кра̑ткаѧ к҃д, и҆спо́лнєннаѧ дꙋхо́внагѡ ра́зꙋма.

<rubric>Словеса̀ кра̑ткаѧ к҃д, и҆спо́лнєннаѧ дꙋхо́внагѡ ра́зꙋма.</rubric>



<red>С</red>їѐ пе́рвое сло́во и҆ бꙋ́ква <rubric class="inline">а҆́зъ</rubric>,

<red>Д</red>ꙋхо́внꙋю ѡ҆бде́ржитъ премꙋ́дрость.

<red>Ꙗ҆́</red>коже бо та́ѧ пи́сменъ всѣ́хъ

<red>Н</red>ача́ло є҆́сть во всѧ́комъ ѧ҆зы́кѣ:

<red>Т</red>а́кѡ всѣ́хъ добродѣ́телей и҆ сїѧ̀

<red>Н</red>ача́ло є҆́сть, та́кожде и҆ коне́цъ па́ки всѣ́хъ.

<red>Н</red>о ꙗ҆́коже а҆лфави́тъ є҆́сть

<red>Д</red>ѣ́тское ѹ҆че́нїе, без̾ негѡ́же

<red>Н</red>е мо́щно и҆зꙋчи́тисѧ вы́шшымъ ѹ҆че́нїѧмъ:

<red>С</red>и́це и҆ нача́ло ра́зꙋма,

<red>Х</red>отѧ̀ и҆ ѕѣлѡ̀ ма́ло є҆́сть, но без̾ негѡ́же

<red>Ѿ</red>ню́дъ не мо́жно ѡ҆брѣстѝ добродѣ́тели.

<red>Н</red>ы́нѣ же нача́ло, благословѝ ѻ҆́тче.

<rubric>Сло́во а҃.</rubric>

<red>Н</red>ача́ло всѣ́хъ пи́сменъ во всѧ́комъ дїале́ктѣ є҆́сть, а҆, а҆́ще нѣ́цыи и҆ не вѣ́дѧтъ. И҆ нача́ло всѣ́хъ добродѣ́телей, дꙋхо́внаѧ премꙋ́дрость, хотѧ̀ па́ки коне́чное є҆́сть. Поне́же, а҆́ще сїѧ̑ не присоединѧ́етсѧ ѹ҆мꙋ̀, не мо́жетъ человѣ́къ благо́е что̀ дѣ́ѧти, занѐ николи́же слꙋ́хъ и҆мѣ̀ ѡ҆ се́мъ: а҆́ще же коли́кѡ сподо́бисѧ слы́шати, сїѐ са́мое є҆́сть премꙋ́дрость. Но ꙗ҆́коже а҆лфави́тъ дѣ́тское є҆́сть ѹ҆че́нїе, без̾ сегѡ́ же не мо́щно ѡ҆брѣстѝ премꙋ́дрости, и҆ да̑льнимъ наꙋчи́тисѧ ѹ҆че́нїѧмъ: та́кѡ и҆ нача́ло ра́зꙋма, а҆́ще и҆ ѕѣлѡ̀ ма́ло є҆́сть, но кромѣ̀ є҆гѡ̀ ѿню́дъ не мо́щно ѡ҆брѣстѝ добродѣ́тели. Сегѡ̀ ра́ди бою́сѧ написа́ти что́либо ѡ҆ премꙋ́дрости, немꙋ́дръ сы́й всѧ́кѡ. И҆́бо, ꙗ҆́коже мню̀, четы́ри сꙋ́ть ѹ҆строѧ̑ющаѧ ѹ҆́мъ, ко є҆́же мощѝ глаго́лати разли̑чїѧ: и҆лѝ благода́ть вышеєсте́ственна и҆ блаже́нство: и҆лѝ чистота̀ ѿ по́двига по бз҃ѣ быва́емаѧ, и҆ могꙋ́щаѧ въ нача́льнꙋю красотꙋ̀ привестѝ дꙋ́шꙋ: и҆лѝ и҆скꙋ́съ да́льнихъ ѹ҆че́нїй, наказа́нїемъ человѣ́ческимъ, и҆ дѣ́йствованїемъ внѣ́шнїѧ мꙋ́дрости: и҆лѝ па́ки проклѧ́таѧ и҆ сатани́нскаѧ пре́лесть ѿ горды́ни и҆ бѣсо́вскагѡ лꙋка́вства дѣ́йствꙋема, и҆ премѣ́на є҆стества̀. А҆́зъ же всѣ́хъ предрече́нныхъ неприча́стенъ сы́й, ка́кѡ могꙋ̀ писа́ти, недоꙋмѣва́ю. Не вѣ́мъ, не ка́кѡ ли вѣ́ра ва́ша, и҆́же къ семꙋ̀ нꙋ́дите по бз҃ѣ, привлече́тъ благода́ть къ тро́сти: поне́же ѹ҆́мъ и҆ рꙋка̀ моѧ̀ недосто́йни сꙋ́ть и҆ нечи́сти. Вѣ́мъ ꙗ҆́снѡ ѿ и҆скꙋ́са, ꙗ҆́коже и҆ бы́сть мѝ мно́гажды сїѐ, и҆ быва́етъ при́снѡ. Є҆ли́жды бо, вѣ́рꙋйте мѝ ѻ҆тцы̀, хотѣ́хъ писа́ти что̀, не мого́хъ во ѹ҆́мъ сегѡ̀ привестѝ, пре́жде не́же держа́ти мѝ тро́сть, но то́чїю разꙋмѣ́нїе мно́жицею ма́лое ѿ писа́нїѧ, и҆лѝ ѿ слы́шанїѧ, и҆ зрѣ́нїѧ чегѡ́либо ѿ чꙋ́вственныхъ веще́й мі́ра винꙋ̀ взима́ше ѹ҆́мъ. И҆ внегда̀ держа́ти мѝ тро́сть, и҆ писа́нїе начина́ти, а҆́бїе ѡ҆брѣта́хъ ве́щь, ю҆́же хотѣ́хъ писа́ти, ѡ҆ не́йже и҆мѣ́хъ понꙋжда́юща писа́ти сїѐ. И҆ та́кѡ безпрепѧ́тнѡ и҆ без̾ сꙋмнѣ́нїѧ пишꙋ̀ та̑, є҆ли́кѡ благомо́ществꙋетъ рꙋка̀, ника́коже и҆мꙋ́щаѧ медле́нїе. Но а҆́ще что̀ влага́етъ бг҃ъ во ѡ҆мраче́нное моѐ се́рдце, сїѐ пишꙋ̀ безпопечи́тельнѡ. Мню́ же, да не кажꙋ́сѧ и҆мѣ́ти, є҆́же воспрїѧ́хъ ѿ моли́твъ дрꙋга́гѡ нѣ́коегѡ, по словесѝ лѣ́ствичника, ѿ а҆по́стола словеса̀ взе́мшагѡ, глаго́летъ бо: Что́ же и҆́маши, є҆гѡ́же нѣ́си прїѧ́лъ; а҆́ще же и҆ прїѧ́лъ є҆сѝ, что̀ хва́лишисѧ, ꙗ҆́кѡ не прїе́мь, но са́мъ творѧ́й; И҆́бо приходѧ́щыѧ мы̑сли самодви́жнѣ во ѹ҆́мъ безмо́лвствꙋющихъ по бз҃ѣ без̾ разсмотре́нїѧ прїе́млемы сꙋ́ть, ꙗ҆́коже глаго́летъ ст҃ы́й і҆саа́къ. А҆ є҆́же разсмотрѧ́ти комꙋ̀, своѐ є҆́сть разꙋмѣ́нїе. И҆ ст҃ы́й а҆нтѡ́нїй глаго́летъ: Всѧ́кое дѣ́ло, и҆лѝ сло́во до́лжно и҆мѣ́ти свидѣ́тельство ѿ бж҃е́ственныхъ писа́нїй. Сегѡ̀ ра́ди, ꙗ҆́коже нѣ́когда ѻ҆сли́ца валаа́мова проглаго́ла: та́кѡ и҆ а҆́зъ ны́нѣ начнꙋ̀ писа́ти, не ѹ҆чѧ̀, да не бꙋ́детъ, но ко ѡ҆бличе́нїю ѻ҆каѧ́нныѧ моеѧ̀ дꙋшѝ, ꙗ҆́кѡ да хотѧ̀ слове́съ ѹ҆срамѧ́сѧ, ꙗ҆́коже глаго́летъ лѣ́ствичникъ, начне́тъ дѣ́ланїе, не дѣ́ло стѧжа́въ, но сло́во си́рѣчь. Кто́ же вѣ́сть, а҆́ще жи́ти и҆́мамъ, и҆ писа́ти возмогꙋ̀, и҆лѝ па́ки вы̀ дѣла̀ соверши́ти возмо́жете; Но ѻ҆ба́че ѻ҆боѝ начне́мъ ѻ҆боѧ̑, и҆ до чесѡ̀ кі́йждо доспѣ́ти возмо́жетъ: безвѣ́стна бо на́ша сме́рть, и҆ когда̀ прїи́детъ коне́цъ не вѣ́мы: всѧ̑ же провѣ́дѧщемꙋ бг҃ꙋ вѣ́дѡма на̑ша. Томꙋ̀ сла́ва во вѣ́ки вѣкѡ́въ, а҆ми́нь.



<red>П</red>е́рвое сло́во ны́нѣ написа́сѧ наде́ждою.

<red>П</red>а́ки же сѐ втора́ѧ бꙋ́ква,

<rubric class="inline">Вѣ́ди</rubric>, глаго́лю, и҆ второ́е сло́во,

<red>К</red>ра́ткѡ рече́тсѧ съ си́мъ.

<red>В</red>ѣ́ра бо ражда́етъ и҆́нꙋ и҆ вели́кꙋ

<red>В</red>ѣ́рꙋ, ꙗ҆́коже глаго́лютъ ст҃і́и ѻ҆тцы̀,

<red>Д</red>обродѣ́телей ѡ҆снова́нїе, ꙗ҆́коже речѐ

<red>С</red>їю̀ положи́вый а҆пⷭ҇лъ гдⷭ҇нь.

<red>Ѻ҆́</red>ва ѹ҆́бѡ кромѣ̀ дѣ́лъ зако́на быва́етъ,

<red>Ѻ҆́</red>ва же ѿ дѣ́лъ соверша́етсѧ.

<red>Ѡ҆</red>брѣта́етсѧ ѹ҆́бѡ въ безмо́лвїи сїѧ̀:

<red>М</red>но́гими же бра́ньми и҆справлѧ́етсѧ.

<red>Н</red>ы́нѣ же нача́ло, благословѝ ѻ҆́тче!

<rubric>Сло́во в҃.</rubric>

<red>Х</red>отѧ̀ преподо́бный ѻ҆те́цъ на́шъ і҆саа́къ показа́ти вѣ́рꙋ, ю҆́же речѐ а҆пⷭ҇лъ, ѡ҆снова́нїе бы́ти дѣ́ланїй по бз҃ѣ: ю҆́же ѹ҆́бѡ ѿ бж҃е́ственнагѡ креще́нїѧ прїѧ́хомъ благода́тїю хрⷭ҇то́вою, а҆ не ѿ дѣ́лъ. И҆ ꙗ҆́кѡ сїѧ̑ ражда́етъ вѣ́ры стра́хъ, и҆́мже и҆ за́повѣдей хране́нїе быва́етъ, и҆ терпѣ́нїе и҆скꙋше́нїй, ꙗ҆́коже глаго́летъ ст҃ы́й маѯі́мъ. И҆ ꙗ҆́кѡ по внегда̀ дѣ́лати на́мъ, тогда̀ быва́етъ въ на́съ вели́каѧ вѣ́ра видѣ́нїѧ, ѡ҆ не́йже речѐ гдⷭ҇ь: А҆́ще бы́сте и҆мѣ́ли вѣ́рꙋ ꙗ҆́кѡ зе́рно горꙋ́шно, и҆ прѡ́чаѧ. Речѐ, ꙗ҆́кѡ вѣ́ра и҆́на ѻ҆́бщаѧ правосла́вныхъ, си́рѣчь, пра̑выѧ догма́ты, ѡ҆ бз҃ѣ же, и҆ ѡ҆ є҆гѡ̀ тва́рехъ ѹ҆́мныхъ же и҆ чꙋ́вственныхъ, ꙗ҆́коже бж҃їею благода́тїю ст҃а́ѧ собо́рнаѧ це́рковь прїѧ̀. И҆ и҆́на, ꙗ҆́же видѣ̑нїѧ, си́рѣчь ра́зꙋма, ꙗ҆́же ника́коже проти́витсѧ ражда́ющей ю҆̀, но па́че и҆звѣ́стнѣйшꙋ твори́ти ѻ҆бы́че. Занѐ сеѧ̀ ѹ҆́бѡ ѿ слы́шанїѧ навыко́хомъ, полꙋчи́вше ѿ роди́телей бл҃гочести́выхъ, и҆ ѹ҆чи́телей правосла́вныѧ вѣ́ры. Та́ѧ же, ѿ є҆́же вѣ́ровати пра́вѡ, и҆ боѧ́тисѧ гдⷭ҇а, въ него́же вѣ́ровахомъ, ражда́етсѧ. Ѿ стра́ха бо за́пѡвѣди храни́ти предреко́хомъ, и҆ сегѡ̀ ра́ди тѣлє́сныѧ добродѣ̑тели дѣ́лати восхотѣ́хомъ, безмо́лвїе, глаго́лю по́стъ, бдѣ́нїе ѹ҆мѣ́ренно, ѱалмопѣ́нїе, моли́твꙋ, чте́нїе, и҆ вопроша́ти во и҆скꙋ́сѣ сꙋ́щихъ ѡ҆ всѧ́комъ по́мыслѣ, сло́вѣ же и҆ начина́нїи. Да сицевы́хъ ра́ди дѣѧ́нїй ѡ҆чища́етсѧ ѹ҆́бѡ тѣ́ло нечи́стыхъ страсте́й, глаго́лю же, чревобѣ́сїѧ и҆ блꙋда̀, и҆ стѧжа́нїй и҆зли́шнихъ, дово́льни сꙋ́щими, по а҆по́столꙋ: и҆ ѿсю́дꙋ полꙋча́етъ человѣ́къ крѣ́пость, во є҆́же пребыва́ти по бз҃ѣ безпопечи́тельнѡ. Навыка́етъ ѿ писа́нїй и҆ и҆скꙋ́сныхъ человѣ̑къ ѡ҆ бж҃е́ственныхъ догма́тѣхъ же и҆ за́повѣдѧхъ, и҆ ѿсю́дꙋ про́чїихъ ѻ҆́смь нача́льнѣйшихъ ѕло́бы презира́ти начина́етъ. И҆ разꙋмѣва́ѧ прещє́нїѧ, бои́тсѧ бг҃а не про́стѣ, но ꙗ҆́кѡ бг҃а, по ст҃о́мꙋ ні́лꙋ. И҆ ѿ сегѡ̀ стра́ха начина́етъ въ ра́зꙋмѣ храни́ти за́пѡвѣди. И҆ є҆ли́кѡ те́рпитъ сме́рть ѡ҆ ко́ейждо за́повѣди по произволе́нїю, толи́кѡ прихо́дитъ въ вѧ́щшїй ра́зꙋмъ, и҆ созерца́етъ быва́ємаѧ въ себѣ̀ ѿ благода́ти хрⷭ҇то́вы. И҆ ѿ сегѡ̀ вѣ́рꙋетъ, ꙗ҆́кѡ вои́стиннꙋ ве́лїѧ є҆́сть вѣ́ра правосла́вныхъ, и҆ жела́ти начина́етъ ѹ҆гожда́ти бг҃ꙋ. И҆ не ктомꙋ̀ ꙗ҆́коже пе́рвѣе сомнѣва́етсѧ ѡ҆ бж҃їей по́мощи, но всю̀ свою̀ печа́ль, по проро́кꙋ, на гдⷭ҇а возверза́етъ. И҆ ꙗ҆́коже глаго́летъ вели́кїй васі́лїй, ꙗ҆́кѡ хотѧ́й ве́лїю вѣ́рꙋ въ себѣ̀ и҆мѣ́ти, не до́лженъ ѿню́дъ пещи́сѧ ѡ҆ свое́й жи́зни и҆лѝ сме́рти. Но а҆́ще и҆ ѕвѣ́рѧ ѹ҆́зритъ, а҆́ще и҆ воста̑нїѧ бѣсѡ́въ, и҆лѝ лꙋка́выхъ человѣ̑къ, ника́коже ѹ҆жаса́етсѧ, разꙋмѣва́ѧ, ꙗ҆́кѡ є҆ди́нагѡ творца̀ сꙋ́ть созда̑нїѧ, и҆ ꙗ҆́кѡ сорабѝ томꙋ̀ сꙋ́ть, и҆ не и҆́мꙋтъ вла́сти на не́мъ, а҆́ще не бг҃ъ попꙋ́ститъ: є҆гѡ́ бо є҆ди́нагѡ, ꙗ҆́кѡ и҆мꙋ́ща вла́сть, подоба́етъ боѧ́тисѧ, ꙗ҆́коже речѐ са́мъ гдⷭ҇ь: покажꙋ̀ ва́мъ, когѡ̀ да бои́тесѧ, и҆ речѐ: Ѹ҆бо́йтесѧ и҆мꙋ́щагѡ вла́сть и҆ дꙋ́шꙋ и҆ тѣ́ло вве́ргнꙋти въ гее́ннꙋ. И҆ да ѹ҆тверди́тъ сло́во, глаго́летъ: Є҆́й глаго́лю ва́мъ, тогѡ̀ ѹ҆бо́йтесѧ: и҆ пра́веднѣ. А҆́ще же ѹ҆́бѡ бы́лъ бы дрꙋгі́й, и҆мѣ́ѧй вла́сть кромѣ̀ бг҃а, подоба́ше бы на́мъ тогѡ̀ боѧ́тисѧ, а҆ поне́же ѻ҆́нъ є҆ди́нъ є҆́сть нбⷭ҇ныхъ и҆ преиспо́днихъ творе́цъ и҆ влⷣка, то̀ кромѣ̀ є҆гѡ̀ кто̀ є҆́сть могꙋ́щїй что̀ твори́ти; А҆́ще глаго́летъ кто̀, ꙗ҆́кѡ сꙋ́ть тва̑ри и҆мꙋ́щыѧ самовла́стїе, рекꙋ̀ и҆ а҆́зъ, ꙗ҆́кѡ и҆́мꙋтъ ѹ҆́бѡ ѹ҆́мныѧ си̑лы, и҆ человѣ́цы, подо́бнѣ и҆ бѣ́си. Но чи́ни ѹ҆́бѡ нбⷭ҇ныхъ безпло́тныхъ, и҆ благі́е человѣ́цы ника́коже те́рпѧтъ вреди́ти кого̀ сорабѡ́въ, а҆́ще и҆ ѕѣлѡ̀ лꙋка́въ є҆́сть, но па́че ѹ҆щедрѧ́ютъ, и҆ бг҃а ѡ҆ не́мъ мо́лѧтъ, ꙗ҆́коже глаго́летъ вели́кїй а҆ѳана́сїй. Лꙋка́вїи же человѣ́цы, и҆ и҆́хъ ѹ҆чи́тели ѕло́бнїи бѣ́си хотѧ́тъ ѹ҆́бѡ, но не мо́гꙋтъ ѿню́дъ вреди́ти кого̀, а҆́ще не гдѣ̀ са́мъ винꙋ̀ да́стъ ѡ҆ста́вленꙋ бы́ти ѿ бг҃а дѣ́лъ ра́ди лꙋка́выхъ: и҆ сїѐ къ наказа́нїю є҆гѡ̀ и҆ спасе́нїю быва́етъ ѿ пребл҃га́гѡ бг҃а, а҆́ще хо́щетъ и҆ са́мъ благода́рнымъ терпѣ́нїемъ и҆спра́витисѧ ѿ своеѧ̀ ѕло́бы. А҆́ще же нѝ, къ по́льзѣ и҆на́гѡ, ꙗ҆́кѡ хотѧ́щꙋ самомꙋ̀ всеблаго́мꙋ бг҃ꙋ всѣ̑мъ спасти́сѧ. И҆скꙋшє́нїѧ же пра́ведныхъ и҆ ст҃ы́хъ человѣ̑къ по благоволе́нїю бж҃їю быва́ютъ, къ ѹ҆соверше́нїю дꙋ́шъ и҆́хъ, и҆ посрамле́нїю врагѡ́въ и҆́хъ бѣсѡ́въ. Сїѧ̑ ѹ҆̀бо въ ра́зꙋмѣ прїе́млѧ дѣ́латель бж҃е́ственныхъ за́повѣдей хрⷭ҇то́выхъ, вѣ́рꙋетъ не про́стѣ, ꙗ҆́кѡ бг҃ъ є҆́сть хрⷭ҇то́съ, и҆ ꙗ҆́кѡ мо́жетъ, сего́ бо бѣ́си ѿ дѣ́лъ ви́дѣша и҆ вострепета́ша, но ꙗ҆́кѡ всѧ̑ є҆мꙋ̀ возмѡ́жна, и҆ всѧ́каѧ во́лѧ є҆гѡ̀ є҆́сть блага́ѧ, и҆ кромѣ̀ є҆гѡ̀ не мо́жетъ что̀ бы́ти. И҆ сегѡ̀ ра́ди не хо́щетъ таковы́й кромѣ̀ бж҃е́ственныѧ во́ли что̀ твори́ти, а҆́ще и҆ жи́знь є҆́сть. А҆́ще не мо́жно ѡ҆брѣстѝ сегѡ̀, но па́че бж҃їѧ во́лѧ жи́знь є҆́сть вѣ́чнаѧ, и҆ ѕѣлѡ̀ блага́ѧ: хотѧ̀ и҆ ка́жетсѧ нѣ̑кїимъ приско́рбно дѣ́ланїе таковы́ѧ жи́зни. И҆ сегѡ̀ ра́ди невѣ́рнагѡ го́ршїй є҆́сть ѻ҆каѧ́нный: ꙗ҆́кѡ не хощꙋ̀ дѣ́лати, да ѡ҆брѧ́щꙋ ве́лїю вѣ́рꙋ, и҆ є҆́ю прїидꙋ̀ въ стра́хъ бж҃їй и҆ нача́ло премꙋ́дрости дꙋ́ха. Но ѻ҆вогда̀ ѹ҆́бѡ во́льнѣ смѣжи́въ дꙋшє́вныѧ ѻ҆́чи, престꙋпа́ю зако́нъ, ѻ҆вогда́ же ѿ забве́нїѧ ѡ҆мрача́емь въ соверше́нное прихожꙋ̀ невѣ́дѣнїе, и҆ ѿсю́дꙋ не разꙋмѣва́ю поле́знагѡ дꙋшѣ̀ мое́й, и҆ въ лꙋка́вый прише́дъ ѻ҆бы́чай, въ навыкнове́нїи быва́ю ѕло́бы. Ꙗ҆́коже а҆́ще и҆ восхощꙋ̀ ѡ҆брати́тисѧ ѿкꙋ́дꙋ и҆спадо́хъ, но не могꙋ̀: занѐ прегра́да быва́етъ моѧ̀ во́лѧ, разлꙋча́ющаѧ мѧ̀ ѿ бг҃а, ꙗ҆́коже глаго́лютъ ѻ҆тцы̀, и҆ не хощꙋ̀ трꙋди́тисѧ, во є҆́же разрꙋши́ти прегра́дꙋ сїю̀. А҆́ще бо и҆мѣ́лъ бы вѣ́рꙋ, ѿ дѣ́лъ покаѧ́нїѧ быва́емꙋ, возмо́глъ бы рещѝ: бг҃омъ мои́мъ прїидꙋ̀ стѣ́нꙋ, и҆ не ѹ҆боѧ́лсѧ бы ѿ сомнѣ́нїѧ, глаго́лѧ са́мъ въ себѣ̀: Ѹ҆̀бо что̀ срѣ́титъ мѧ̀, внегда̀ ѹ҆стреми́тисѧ мѝ прейтѝ высотꙋ̀ стѣны̀; Нѣ́сть ли про́пасти та́мѡ; Ꙗ҆́кѡ да не возмо́гши горѣ̀ прейтѝ, па́дъ па́ки ѡ҆бращꙋ́сѧ ни́зꙋ по трꙋдѣ̀: и҆ и҆́на мнѡ́га сицева̑ѧ. И҆́бо и҆мѣ́ѧй вѣ́рꙋ, ꙗ҆́кѡ бг҃ъ бли́зъ є҆́сть, и҆ не дале́че, николи́же мы́слитъ сїѧ̑, но къ бг҃ꙋ и҆мꙋ́щемꙋ всѧ́кꙋю си́лꙋ и҆ вла́сть, и҆ всѧ́кꙋю благода́ть и҆ человѣколю́бїе, а҆́бїе притека́етъ, да пости́гнетъ, не ꙗ҆́кѡ воздꙋ́хъ бїѧ̀, но пла́ваѧ вы́шнихъ и҆́щетъ. И҆ всѧ́кꙋю во́лю до́лꙋ ѡ҆ста́вивый, къ бж҃е́ственной во́лѣ пꙋтеше́ствꙋетъ, да́же ѧ҆зы́ки но́выми слы́шалъ бы и҆ са́мъ, и҆лѝ и҆ глаго́лалъ бы подо́бнѣ та̑инства познава́ѧ. И҆ ѿ си́лы дѣ́йственныѧ въ си́лꙋ видѣ́нїѧ восхо́дитъ, па́че же прїе́млетъ, благода́тїю и҆ человѣколю́бїемъ гдⷭ҇а на́шегѡ і҆и҃са хрⷭ҇та̀, є҆мꙋ́же подоба́етъ всѧ́каѧ сла́ва, че́сть и҆ держа́ва во вѣ́ки, а҆ми́нь.



<red>Т</red>ре́тїй ѹ҆́бѡ є҆́сть въ бꙋ́квахъ <rubric class="inline">глаго́ль.</rubric>

<red>Т</red>ре́тїе же сѐ сло́во ѡ҆ стра́сѣ.

<red>Д</red>ва́ бо сꙋ́ть стра̑ха гдⷭ҇нѧ:

<red>В</red>води́тельный, ѹ҆далѧ́ѧй ѿ ѕло́бы,

<red>И҆</red> соверше́нный, и҆́же дѣ́йствꙋетсѧ ѹ҆се́рднѣ.

<red>Н</red>ы́нѣ же нача́ло, благословѝ ѻ҆́тче!

<rubric>Сло́во г҃.</rubric>

<red>Ч</red>ревобѣ́сїе є҆́сть пе́рвое и҆з̾ ѻ҆смѝ нача̑лъ ѕло́бы. Бж҃е́ственный же стра́хъ, и҆ пе́рваѧ за́повѣдь всѧ̑ низлага́етъ. И҆ не и҆мѣ́ѧй сегѡ̀ нижѐ и҆́но бла́го и҆мѣ́ти мо́жетъ. Ка́кѡ бо не боѧ́йсѧ, за́повѣдь храни́ти возмо́жетъ; а҆́ще въ чесо́мъ и҆ въ любо́вь доспѣ̀ таковы́й. Ѻ҆ба́че и҆ се́й ѿ стра́ха нача́тъ, а҆́ще подо́бнѣ и҆ не познава́етъ, ка́кѡ пре́йде ѿ негѡ̀ стра́хъ вводи́тельный, а҆́ще же глаго́летъ кто̀, ꙗ҆́кѡ и҆ны́мъ пꙋте́мъ ше́ствова къ любвѝ, плѣне́нъ бы́сть, и҆лѝ ѿ дꙋхо́вныѧ ра́дости, и҆лѝ ѿ нечꙋ́вствїѧ, ꙗ҆́коже преше́дше спѧ́щїи рѣкꙋ̀, по словесѝ ст҃а́гѡ є҆фре́ма. Занѐ сицевы́й ѿ мно́гихъ бж҃їихъ благодѣѧ́нїй, и҆́хже сподо́бисѧ благода́тїю, ѹ҆жа́ссѧ, лю́битъ благодѣ́телѧ. Є҆гда́ же кто̀ нечꙋ́вственнѣ живѧ̀ въ сластолю́бїи и҆ сла́вѣ, ꙗ҆́коже бога́тый ѻ҆́ный, и҆ мнѧ̀ ꙗ҆́кѡ ѹ҆мѧгчева́еми ѿ стра́ха, и҆ во и҆скꙋше́нїѧхъ пребыва́юще, ѿ грѣхѡ́въ стра́ждꙋтъ, возвыша́етсѧ над̾ си́ми горды́нею, мнѧ̀ себѐ досто́йна такова́гѡ ѡ҆слабле́нїѧ, є҆го́же ѹ҆лꙋчѝ недосто́инъ сы́й, ѿ є҆́же недосто́йна себѐ сотвори́ти бꙋ́дꙋщїѧ жи́зни, и҆ безслове́снымъ любле́нїемъ привре́менныхъ веще́й ѡ҆мрача́етсѧ. И҆ мо́жетъ бы́ть мни́тъ, ꙗ҆́кѡ въ любо́вь доспѣ̀, и҆ сегѡ̀ ра́ди благодѣ́тельствꙋетсѧ па́че ѻ҆́нѣхъ: занѐ не ѹ҆разꙋмѣ̀ бж҃їѧ ѡ҆ себѣ̀ снисхожде́нїѧ. Тѣ́мже и҆ безѿвѣ́тенъ на сꙋдѣ̀ ѡ҆брѧ́щетсѧ таковы́й, и҆ ѹ҆слы́шитъ пра́веднѣ: Ꙗ҆́кѡ воспрїѧ́лъ є҆сѝ блага̑ѧ въ животѣ̀ твое́мъ. И҆ сїѐ и҆звѣ́стно, ꙗ҆́кѡ мно́гїе сꙋ́ть ѿ невѣ́рныхъ таковы́е недосто́йнѣ благодѣ́тельствꙋеми, и҆ никто̀ и҆з̾ благомꙋ́дрствꙋющихъ ѹ҆блажа́етъ и҆̀хъ, и҆лѝ глаго́летъ, ꙗ҆́кѡ досто́йни сꙋ́ть любвѝ бж҃їѧ, и҆лѝ бг҃а лю́бѧтъ, и҆ сегѡ̀ ра́ди благоде́нствꙋютъ мо́жетъ бы́ть по жи́зни. И҆ сїѧ̑ ѹ҆́бѡ си́це: стра́хъ же гдⷭ҇нь сꙋгꙋ́бъ є҆́сть, ꙗ҆́коже вѣ́ра ѻ҆́ва ѹ҆́бѡ вводи́тельна, ѻ҆́ва же соверше́нна, и҆ ѿ вводи́тельной быва́ема. Боѧ́йсѧ бо мꙋ́къ бои́тсѧ ꙗ҆́коже ра́бъ, и҆ ѹ҆клонѧ́етсѧ ѿ ѕлы́хъ. Стра́хомъ же гдⷭ҇нимъ ѹ҆клонѧ́етсѧ всѧ́къ ѿ ѕла̀. И҆ стра́хꙋ гдⷭ҇ню наꙋчꙋ̀ ва́съ. Сїѧ̑ ѹ҆́бѡ и҆ сицева̑ѧ ѡ҆ вводи́тельномъ стра́сѣ реко́шасѧ по словесѝ ст҃а́гѡ дѡроѳе́а, да стра́хомъ преще́нїй прїи́демъ грѣ́шнїи въ покаѧ́нїе, и҆́щꙋще ка́кѡ ѡ҆брѧ́щемъ ѿпꙋще́нїе грѣхѡ́въ на́шихъ. И҆ па́ки возвраща́ѧйсѧ въ на́съ стра́хъ наꙋча́етъ пꙋтѝ живота̀, ꙗ҆́коже глаго́летъ: Ѹ҆клони́сѧ ѿ ѕла̀, и҆ сотворѝ бла́го. И҆ є҆ли́кѡ кто̀ подвиза́етсѧ во благо́е, толи́кѡ стра́хъ возраста́етъ въ не́мъ. Да́же и҆ малѣ̑йшаѧ, ꙗ҆̀же нивочто́же вмѣнѧ́ше нѣ́когда, во тьмѣ̀ невѣ́дѣнїѧ сы́й, прегрѣшє́нїѧ є҆мꙋ̀ показꙋ́етъ. И҆ стра́хꙋ соверши́вшꙋсѧ, ѹ҆соверша́етсѧ человѣ́къ пла́ча ра́ди, и҆ не ктомꙋ̀ согрѣша́ти восхо́щетъ, но боѧ́сѧ возвраще́нїѧ страсте́й, пребыва́етъ въ чи́стѣмъ стра́сѣ невреди́мь. Стра́хъ гдⷭ҇нь, глаго́летъ, чи́стъ, пребыва́ѧй въ вѣ́къ вѣ́ка. Занѐ пе́рвый стра́хъ нѣ́сть чи́стъ, но па́че ѿ грѣхѡ́въ быва́етъ. Ны́нѣ же кромѣ̀ грѣха̀ бои́тсѧ ѡ҆чи́стивыйсѧ не а҆́ки грѣшѧ̀, но ꙗ҆́кѡ премѣ́ненъ человѣ́къ, и҆ ѹ҆до́бенъ ко ѕлꙋ̀. И҆ є҆ли́кѡ возвы́ситсѧ стѧжа́нїемъ добродѣ́телей, толи́кѡ бои́тсѧ ꙗ҆́кѡ смиренномꙋ́дръ, и҆ досто́итъ. Всѧ́къ бо и҆мѣ́ѧй бога́тство, бои́тсѧ мно́гѡ тщеты́ же, мꙋ́ки и҆ безче́стїѧ, и҆ по возвыше́нїи паде́нїѧ, ѹ҆бо́гїй же наибо́лѣе безстра́шенъ пребыва́етъ, то́чїю бои́тсѧ, дабы̀ бїе́нꙋ не бы́ти. И҆ сїѧ̑ ѹ҆̀бо ѡ҆ соверше́нныхъ ѕѣлѡ̀ и҆ чи́стыхъ дꙋше́ю и҆ тѣ́ломъ реко́шасѧ А҆́ще же кто̀ є҆щѐ согрѣша́ѧ, хотѧ̀ и҆ малѣ̑йшаѧ и҆ ничтѡ́жнаѧ согрѣшє́нїѧ, да не прельсти́тсѧ. Прельсти́сѧ, глаго́летъ лѣ́ствичникъ: нѣ́сть бо сицевы́й стра́хъ чи́стъ, нижѐ смире́нїе, но ра́бское благомы́слїе, и҆ стра́хъ преще́нїй. Почемꙋ̀ и҆ тре́бꙋетъ сицевы́й и҆справле́нїѧ по́мысла, да ѹ҆вѣ́сть, въ ко́емъ стра́сѣ є҆́сть, и҆ мно́гимъ пла́чемъ въ терпѣ́нїи скорбе́й ѡ҆чи́ститъ своѧ̑ прегрѣшє́нїѧ, и҆ та́кѡ прїитѝ возмо́жетъ въ соверше́нный стра́хъ благода́тїю хрⷭ҇то́вою. Зна́менїе же пе́рвагѡ стра́ха, є҆́же возненави́дѣти, и҆ гнѣ́ватисѧ на грѣ́хъ ꙗ҆́коже ѹ҆ѧ́звленный ѿ ѕвѣ́рѧ: соверше́ннагѡ же, є҆́же люби́ти добродѣ́тель, и҆ боѧ́тисѧ премѣ́ны, ꙗ҆́кѡ никто́же непремѣ́ненъ. Почемꙋ̀ во всѧ́кой ве́щи въ житїѝ се́мъ должнѝ є҆смы̀ при́снѡ паде́нїѧ боѧ́тисѧ, взира́юще на вели́каго проро́ка и҆ царѧ̀, ѡ҆ двꙋ́хъ согрѣше́нїѧхъ пла́чꙋща, и҆ соломѡ́на въ толи́кꙋю ѕло́бꙋ ѹ҆кло́ншасѧ. И҆ ꙗ҆́коже глаго́летъ а҆по́столъ: Мнѧ́йсѧ стоѧ́ти, да блюде́тсѧ, да не паде́тъ. А҆́ще же глаго́летъ кто̀, ꙗ҆́кѡ любы̀ и҆згонѧ́етъ во́нъ стра́хъ, по словесѝ бг҃осло́ва, до́брѣ глаго́летъ: но пе́рвый и҆ вводи́тельный. Ѡ҆ соверше́нномъ же стра́сѣ глаго́летъ дв҃дъ: Блаже́нъ мꙋ́жъ боѧ́йсѧ гдⷭ҇а, въ за́повѣдехъ є҆гѡ̀ восхо́щетъ ѕѣлѡ̀, си́рѣчь люби́ти ѕѣлѡ̀ добродѣ́тель. Се́й же въ чи́нѣ сы́на є҆́сть, поне́же не ѿ стра́ха мꙋ́къ сїѐ твори́тъ, но ѿ любвѐ во́нъ и҆згонѧ́ющїѧ стра́хъ. Сегѡ̀ ра́ди восхо́щетъ ѕѣло̀, не ꙗ҆́кѡ ра́бъ по нꙋ́ждѣ творѧ̀ за́пѡвѣди, боѧ́сѧ мꙋ́къ, и҆́хже да и҆зба́вимсѧ благода́тїю и҆ человѣколю́бїемъ гдⷭ҇а на́шегѡ і҆и҃са хрⷭ҇та̀, є҆мꙋ́же подоба́етъ всѧ́каѧ сла́ва, че́сть и҆ поклоне́нїе, во вѣ́ки, а҆ми́нь.



<red>Ч</red>етве́ртое сѐ ѡ҆ благоче́стїи сло́во

<red>Н</red>астоѧ́щее є҆́сть, и҆ бꙋ́ква <rubric class="inline">добро̀</rubric>,

<red>И҆́</red>бо пи́смѧ си́це лежи́тъ.

<red>И҆́</red>мать же сїѐ воздержа́нїе,

<red>П</red>оне́же нача́ло ѻ҆смѝ противора́тꙋющихъ є҆́сть,

<red>Ѻ҆</red>смѝ страсте́й, кꙋ́пнѡ съ цѣломꙋ́дрїемъ.

<red>С</red>їѧ̑ бо сꙋ́ть дѣла̀ благоче́стїѧ.

<red>Н</red>ы́нѣ же нача́ло, благословѝ ѻ҆́тче.

<rubric>Сло́во д҃.</rubric>

<red>Ꙗ҆́</red>вно, ꙗ҆́кѡ благоче́стїе многови́дно и҆ многоѡбра́зно и҆мѧнова́нїе и҆́мать, ꙗ҆́коже внѣ́шнее любомꙋ́дрїе. Занѐ ꙗ҆́коже де́сѧть ѹ҆че́нїй є҆гда̀ вкꙋ́пѣ соверша́тсѧ, тогда̀ глаго́летсѧ любомꙋ́дрїе, а҆ не є҆ди́но то́чїю, и҆лѝ два̀ ѹ҆чє́нїѧ є҆́сть и҆мѧнова́нїе сїѐ, но десѧтѝ ѹ҆че́нїй назва́нїе. Та́кѡ и҆ благоче́стїе нѣ́сть є҆ди́ныѧ добродѣ́тели и҆мѧнова́нїе: но всѣ́хъ за́повѣдей назва́нїе. Ѿ є҆́же благоче́ствовати, си́рѣчь до́брѣ подвиза́тисѧ, а҆́ще же кто̀ глаго́летъ ꙗ҆́кѡ ѡ҆ вѣ́рѣ сло́во, є҆́же почита́ти до́брѣ, да рече́тъ на́мъ, ка́кѡ по є҆́же боѧ́тисѧ гдⷭ҇а, тогда̀ вѣ́рꙋетъ кто̀; и҆ не па́че ли пе́рвѣе вѣ́рꙋетъ гдⷭ҇ви, и҆ та́кѡ бои́тсѧ є҆гѡ̀; Занѐ ѿ вѣ́ры стра́хъ, и҆ ѿ сегѡ̀ благоче́стїе по словесѝ проро́ка, и҆́же пе́рвѣе сказа́вый ѡ҆ премꙋ́дрости, и҆ низходѧ̀ речѐ: Дх҃ъ вѣ́дѣнїѧ и҆ бл҃гоче́стїѧ, дх҃ъ стра́ха бж҃їѧ. И҆ гдⷭ҇ь ѿ стра́ха наче́ншїй во пла́чь наста́ви и҆мꙋ́щаго стра́хъ. И҆ та́кѡ по чи́нꙋ рещѝ ѡ҆ всѧ́комъ благоче́стїи, си́рѣчь дѣ́ланїи дꙋхо́вномъ, нѣ́сть бре́мене. Но пре́жде вели́кїѧ вѣ́ры, и҆ чи́стагѡ стра́ха, ѡ҆ста́вивше тѣлє́сныѧ дѣѧ̑нїѧ, ꙗ҆́кѡ ѿ всѣ́хъ познава́єма, ѡ҆ и҆зрасте́нїѧхъ ѹ҆́мнагѡ раѧ̀, си́рѣчь дꙋше́вныхъ добродѣ́телехъ вкра́тцѣ, благода́ти содѣ́йствꙋющей, рече́тсѧ. Ѿ ни́хъ же ѡ҆бдержа́тельное воздержа́нїе, ѹ҆дале́нїе всѣ́хъ страсте́й глаго́лю. Занѐ є҆́сть и҆но́е ча́стное въ тѣле́сныхъ дѣѧ́нїихъ: сїѐ ѹ҆́бѡ ѹ҆потребле́нїю ѹ҆́читъ ꙗ҆́стїй и҆ пи́тїй, то́еже ѹ҆де́рживаетъ всѧ́къ по́мыслъ, и҆ всѧ́кое движе́нїе ѹ҆де́съ не по бз҃ѣ быва́емое, є҆́же глаго́летсѧ воздержа́нїе страсте́й. Не те́рпитъ бо сїѐ и҆мѣ́ти ѿню́дъ по́мысла, и҆лѝ словесѝ, и҆лѝ движе́нїѧ ногѝ, и҆лѝ рꙋкѝ, и҆лѝ нѣ́коегѡ про́чїихъ ѹ҆де́съ тѣлесѐ, кромѣ̀ ѹ҆потребле́нїѧ нꙋ́жднагѡ тѣлесѐ, си́рѣчь, є҆́же жи́ти тѣле́снѣ, и҆ спасти́сѧ дꙋше́внѣ. И҆ ѿсю́дꙋ ѹ҆множа́ютсѧ и҆скꙋшє́нїѧ бѣсѡ́въ, зрѧ́ще во пло́ти а҆́гг҃ла, ѹ҆се́рдїемъ и҆ дѣ́ланїемъ бл҃ги́хъ. И҆ сїе́ бы бы́ло є҆́же дѣ́лати и҆ храни́ти, занѐ дѣ́ло є҆́сть соверше́нное, и҆ тре́бꙋетъ хране́нїѧ непреста́ннагѡ, да не ка́кѡ ѹ҆кры́етсѧ, и҆ вни́детъ нѣ́каѧ ѿвнѣ̀ сꙋ́щихъ страсте́й. И҆ ни є҆дина́ково и҆́мꙋтъ два̀ воздержа̑нїѧ и҆ цѣломꙋ́дрїѧ: но ѻ҆́во ѹ҆́бѡ блꙋ́дъ ѹ҆де́рживаетъ, и҆ нечи̑стыѧ стра̑сти: ѻ҆́во же и҆ тонча́йшїй по́мыслъ, и҆ безгрѣ́шенъ собира́етъ къ себѣ̀, и҆ собо́ю возво́дитъ къ бг҃ꙋ. Сегѡ̀ ра́ди, нижѐ соверше́ннѡ сло́вомъ мо́жетъ кто̀ глаго́лати, и҆лѝ позна́ти ѿ слꙋ́ха, но ѿ и҆скꙋ́са въ дѣ́ланїе и҆ ра́зꙋмъ коегѡ́ждо си́хъ ѕѣлѡ̀ ѹ҆жаса́ющихъ ѹ҆́мъ прихо́дитъ. И҆ ка́кѡ и҆мѧнова́нїе просто́е толи̑ка мо́жетъ, ꙗ҆́коже возвестѝ пе́рсть, и҆ сотвори́ти веще́ственнаго невеще́ственна. И҆на̑ѧ ѹ҆́бѡ и҆мена̀ и҆ внѣ́шнее наказа́нїе познава́етъ что̀ сꙋ́ть, ѿ и҆скꙋ́сства слове́съ винꙋ̀ взе́млющее, и҆скꙋ́съ же и҆ стѧжа́нїе добродѣ́телей, бж҃їѧ тре́бꙋютъ по́мощи и҆ трꙋдо́мъ мно́зѣмъ и҆ вре́менемъ и҆справлѧ́ютсѧ и҆ па́че дꙋше́внымъ, за є҆́же бы́ти си̑мъ со́бственнѡ сокрове́ннѣйшымъ добродѣ́телемъ. Тѣлє́сныѧ бо добродѣ̑тели, па́че добродѣ́телей ѻ҆рꙋ̑дїѧ, ѹ҆дѡ́бнѣйша сꙋ́ть, а҆́ще и҆ трꙋдѡ́въ тѣле́сныхъ тре́бꙋютъ: дꙋшє́вныѧ же, хотѧ̀ и҆ по́мысла є҆ди́нагѡ внима́нїѧ тре́бꙋютъ, но неꙋдо́бь и҆справлѧ́емо и҆́мꙋтъ прїѡбрѣ́тенїе. Сегѡ̀ ра́ди зако́нъ во пе́рвыхъ глаго́летъ: Внемлѝ себѣ̀. Ѡ҆ се́мъ ѹ҆́бѡ рече́нїи написа̀ вели́кїй васі́лїй сло́во досточꙋ́дно. Мы́ же что̀ рече́мъ ника́коже внима́юще, но, ꙗ҆́коже фарїсе́и нѣ́цыи є҆смы̀; посты̀ ѹ҆́бѡ и҆ бдѣ̑нїѧ и҆ сицева̑ѧ мо́жетъ бы́ть и҆́мꙋтъ нѣ́цыи, но въ ра́зꙋмѣ мно́жицею ча́стномъ, разсꙋжде́нїѧ же не и҆мꙋ́ще, за є҆́же не хотѣ́ти на́мъ внима́ти себѣ̀, и҆ позна́ти, что̀ є҆́сть и҆ско́мое ѿ на́съ. Ниже́ бо хо́щетъ кто̀ терпѣ́ти во внима́нїи по́мыслѡвъ, да мо́жетъ бы́ть и҆скꙋ́съ прїѧ́лъ бы ѿ мно́гихъ бра́ней и҆ и҆скꙋше́нїй, и҆ бы́лъ бы дрꙋги̑мъ и҆скꙋ́сенъ пла́ватель, а҆́ще и҆ не ко́рмчїй. Но, ꙗ҆́коже зри́мъ всѝ, слѣ́пи сꙋ́ще, глаго́лемъ, ꙗ҆́кѡ ви́димъ, ꙗ҆́коже фарїсе́й. Сегѡ̀ ра́ди глаго́летъ: ли́шшее прїи́мꙋтъ ѡ҆сꙋжде́нїе: А҆́ще бы́сте слѣ́пи бы́ли, не бы́сте и҆мѣ́ли ѡ҆сꙋжде́нїе, но довлѣ́ло бы на́мъ благоразꙋ́мїе, и҆ є҆́же и҆сповѣ́дати не́мощь свою̀ и҆ неразꙋ́мїе. Но ѹ҆вы̀ мнѣ̀! Сегѡ̀ ра́ди вѧ́щшее и҆́мамы ѡ҆сꙋжде́нїе, ꙗ҆́коже є҆́ллини, по словесѝ соломѡ́на, ꙗ҆́кѡ толи́кѡ и҆змы́слиша, и҆ и҆ско́мое погꙋби́ша. Про́чее ѹ҆молчи́мъ ли ꙗ҆́кѡ не и҆мꙋ́щїи дѣ́ланїѧ; но го́рше быва́етъ. Па́че же, глаго́летъ и҆ ѡ҆блича́йте: быва́ємаѧ бо ѻ҆́тай сра́мно є҆́сть и҆ глаго́лати. Тѣ́мже ѹ҆́бѡ ѡ҆ си́хъ и҆ ѹ҆молчꙋ̀, ѡ҆ досточꙋ́дныхъ же добродѣ́телехъ начнꙋ̀ глаго́лати: весе́лїе бо и҆́мать моѐ ѡ҆мраче́нное се́рдце ѿ па́мѧтованїѧ и҆ сла́дости и҆́хъ. Тѣ́мже ѿ сеѧ̀ и҆ забыва́ю мѣ́ры моеѧ̀, и҆ небре́жнѡ ѡ҆ ѹ҆грожа́емомъ мѝ ѡ҆сꙋжде́нїи ѿ є҆́же глаго́лати, и҆ не твори́ти. Воздержа́нїе ѹ҆̀бо, и҆ цѣломꙋ́дрїе подо́бнѣ и҆́мꙋтъ си́лꙋ, и҆ сꙋгꙋ̑ба сꙋ́ть, ꙗ҆́коже рече́сѧ: ѻ҆ба́че ны́нѣ ѡ҆ соверше́ннѣйшихъ да глаго́лемъ. И҆́же ѹ҆̀бо бж҃їею благода́тїю вели́кꙋю вѣ́рꙋ видѣ́нїѧ, и҆ чи́стый и҆ бж҃е́ственный стра́хъ и҆мѣ́ѧ, и҆ ѿ си́хъ воздержа́нїе и҆ цѣломꙋ́дрїе стѧжа́ти восхо́щетъ, до́лженъ себѐ внꙋ́трь и҆ внѣ̀ ѹ҆де́рживати при́снѡ, и҆ ꙗ҆́коже ме́ртвъ тѣ́ломъ, и҆ дꙋше́ю ѿ мі́ра сегѡ̀ и҆ человѣ̑къ бы́ти, глаго́лѧ во всѣ́хъ ко своемꙋ̀ по́мыслꙋ: кто̀ є҆́смь а҆́зъ, и҆ кто̀ ѵ҆поста́сь моѧ̀, но ра́звѣ ме́рзость; Дне́сь ѹ҆́бѡ землѧ̀, по́слѣжде гни́лость, среди́на же всѧ́кїѧ ѹ҆кори̑зны. И҆ да́лѣе, что́ є҆сть жи́знь моѧ̀, и҆ коли́ка є҆́сть; ча́съ є҆ди́нъ, и҆ сме́рть. Что̀ мнѣ̀ пещи́сѧ ѡ҆ се́мъ, и҆лѝ ѡ҆ то́мъ; ны́нѣ ѹ҆мира́ю, жи́знь бо и҆ сме́рть соде́ржитъ хрⷭ҇то́съ, а҆́зъ же что̀ пекꙋ́сѧ, и҆ любопрю́сѧ всꙋ́е; ма́ла хлѣ́ба потре́ба, и҆збы́токъ же на что̀; а҆́ще ѹ҆̀бо и҆́мамъ сїѐ, преста̀ всѧ́кое попече́нїе: а҆́ще же нѝ, ѡ҆ се́мъ є҆ди́номъ за несоверше́нное мо́жетъ бы́ть ра́зꙋма попекꙋ́сѧ, а҆́ще є҆́сть бг҃ъ промышлѧ́ѧй. Всѧ́ко ѹ҆́бѡ попече́нїе человѣ́кꙋ ѡ҆ хране́нїи чꙋ́вствъ и҆ по́мыслѡвъ да бꙋ́детъ, ꙗ҆́кѡ да ника́коже составлѧ́етъ, и҆лѝ твори́тъ что̀, ꙗ҆̀же не по бз҃ѣ мни́тъ бы́ти. Да ѹ҆готовлѧ́етъ же себѐ и҆ къ терпѣ́нїю находѧ́щихъ ѿ бѣсѡ́въ же и҆ человѣ̑къ, сла́достныхъ и҆ го́рестныхъ: тѣ́мже ни ѿ си́хъ нижѐ ѿ тѣ́хъ да ѹ҆бои́тсѧ, и҆лѝ да прїи́детъ въ ра́дость безслове́снꙋ и҆ мнѣ́нїе, и҆лѝ въ печа́ль и҆ ѿча́ѧнїе, не прїе́млѧ ѿню́дъ дерзнове́нїе по́мысла, до́ндеже прїи́детъ гдⷭ҇ь. Томꙋ̀ сла́ва во вѣ́ки, а҆ми́нь.



<red>П</red>ѧ́тое ѹ҆́бѡ сло́во и҆ бꙋ́ква,

<rubric class="inline">Є҆́сть</rubric>, ѡ҆ терпѣ́нїи же є҆́сть.

<red>С</red>їе́ бо є҆́сть пе́рвое и҆ вели́кое

<red>В</red>ъ добродѣ́телехъ и҆ во всѧ́комъ и҆скꙋ́сствѣ.

<red>Н</red>ы́нѣ же нача́ло, благословѝ ѻ҆́тче.

<rubric>Сло́во є҃.</rubric>

<red>Р</red>ечѐ гдⷭ҇ь: Претерпѣ́вый же до конца̀, то́й спасе́нъ бꙋ́детъ. Терпѣ́нїе же є҆́сть всѣ́хъ добродѣ́телей ѹ҆твержде́нїе. Ниже́ бо є҆ди́на ѿ добродѣ́телей кромѣ̀ сеѧ̀ быва́етъ: занѐ всѧ́къ ѡ҆брати́выйсѧ вспѧ́ть, не ѹ҆пра́вленъ є҆́сть во црⷭ҇твїе нбⷭ҇ное. Но а҆́ще и҆ всѣ́хъ добродѣ́телей прича́стникъ мни́тсѧ кто̀ бы́ти, до конца́ же не претерпѣ́вый и҆ не свободи́выйсѧ ѿ сѣте́й дїа́вола, не благоꙋпра́вленъ є҆́сть доспѣ́ти въ црⷭ҇твїе нбⷭ҇ное. Поне́же и҆ са́мїи зало́гъ полꙋчи́вшїи терпѣ́нїѧ тре́бꙋютъ, да соверше́нное возме́здїе въ бꙋ́дꙋщемъ вѣ́цѣ воспрїи́мꙋтъ. Во всѧ́комъ бо дѣѧ́нїи и҆ ра́зꙋмѣ терпѣ́нїѧ потре́бно, и҆ пра́веднѣ: занѐ нижѐ са̑мыѧ чꙋ́вствєнныѧ вє́щи без̾ сегѡ̀ быва́ютъ: но а҆́ще и҆ бꙋ́детъ что̀ ѿ си́хъ, терпѣ́нїе тре́бꙋетсѧ, да пребꙋ́детъ са́мое то̀ бы́вшее. И҆ про́стѣ рещѝ, всѧ́каѧ ве́щь, пре́жде не́же бы́ти, тѣ́мъ быва́етъ, и҆ бы́вшее пребыва́етъ, и҆ без̾ негѡ̀ не стои́тъ, и҆ нижѐ соверша́етсѧ. Занѐ а҆́ще ѹ҆́бѡ бла́го є҆́сть, ѻ҆но̀ терпѣ́нїѧ пода́тель и҆ храни́тель: а҆́ще же ѕло̀, ѻ҆но́ же поко́й и҆ великодꙋ́шїе подае́тъ, и҆ не попꙋща́етъ и҆скꙋша́емомꙋ ѹ҆тѣснѧ́тисѧ ѿ малодꙋ́шїѧ, ѡ҆брꙋче́нїѧ гее́нны. Сїѐ побѣжда́ти ѡ҆бы́че побѣжда́ющее дꙋ́шꙋ ѿча́ѧнїе. Сїѐ наꙋча́етъ дꙋ́шꙋ ѹ҆тѣша́тисѧ, и҆ не ѹ҆ныва́ти ѿ мно́жества бра́ней и҆ скорбе́й. Сегѡ̀ і҆ꙋ́да ѹ҆клони́выйсѧ, сꙋгꙋ́бꙋю ѡ҆брѣ́те сме́рть, ꙗ҆́коже неискꙋсобра́нный. Сїѐ ѹ҆лꙋчи́въ верхо́вный а҆по́столъ пе́тръ, ꙗ҆́коже и҆скꙋсобра́нный, и҆ па́дъ побѣдѝ низложи́вша дїа́вола. Сїѐ и҆мѣ́ѧ и҆́нокъ ѻ҆́ный нѣ́когда па́дшїй во блꙋ́дъ, побѣдѝ побѣди́вша, за є҆́же не повинꙋ́сѧ по́мыслꙋ ѿча́ѧнїѧ, понꙋжда́ющꙋ є҆го̀ ѿитѝ ѿ ке́ллїи и҆ пꙋсты́ни, но съ терпѣ́нїемъ глаго́ла къ по́мыслѡмъ: не согрѣши́хъ, и҆ па́ки глаго́лю ва́мъ, не согрѣши́хъ: ѽ бж҃е́ственнагѡ по́мысла и҆ терпѣ́нїѧ до́блѧгѡ мꙋ́жа! Сїѐ блаже́нное і҆́ѡва, и҆ пє́рваѧ є҆гѡ̀ блага̑ѧ дѣла̀ ѹ҆совершѝ. И҆́бо а҆́ще ма́лѡ сегѡ̀ ѹ҆клони́лсѧ бы пра́ведный, всѧ̑ пє́рваѧ ѻ҆́наѧ погꙋби́лъ бы. Но вѣ́даѧй є҆гѡ̀ терпѣ́нїе, ꙗ҆́звꙋ попꙋстѝ къ ѹ҆соверше́нствованїю є҆гѡ̀ и҆ по́льзѣ мно́гихъ. Познава́ѧй ѹ҆́бѡ сегѡ̀ по́льзꙋ, пре́жде всѣ́хъ сїѐ и҆мѣ́ти подвиза́етсѧ, по словесѝ вели́кагѡ васі́лїа, глаго́летъ бо: Не всѣ̀ стра̑сти да бо́реши вдрꙋ́гъ, и҆ мо́жетъ бы́ти ѹ҆клони́выйсѧ вспѧ́ть ѡ҆брати́шисѧ, и҆ не ѹ҆пра́вленъ ѡ҆брѧ́щешисѧ во црⷭ҇твїе нбⷭ҇ное: но къ є҆ди́ной ко́ейждо бори́сѧ ѿ страсте́й, начина́ѧ ѿ терпѣ́нїѧ находѧ́щихъ, и҆ досто́итъ. А҆́ще бо не и҆́мать кто̀ сегѡ̀: никогда́же возмо́жетъ ста́ти на бра́ни чꙋ́вственнѣй, не то́чїю себѣ̀, и҆ дрꙋги̑мъ бѣ́гство и҆ поги́бель ѹ҆клоне́нїемъ причинѧ́етъ. По словесѝ, є҆́же речѐ бг҃ъ къ мѡѷсе́ю: Ꙗ҆́кѡ страшли́въ на бра́нь да не и҆схо́дитъ, и҆ прѡ́ч. И҆ въ чꙋ́вственнѣй ѹ҆́бѡ бра́ни мо́жетъ кто̀ пребыва́ти внꙋ́трь до́ма: и҆ на бра́нь та́кожде не и҆сходи́ти. И҆ сегѡ̀ ра́ди дарѡ́въ и҆ вѣнцє́въ лиша́етсѧ, пребыва́етъ же та́кожде въ ѹ҆бо́жествѣ и҆ безче́стїи є҆ди́номъ: Во ѹ҆́мной же бра́ни не мо́щно ѡ҆брѣстѝ мѣ́ста не и҆мꙋ́ща бра́ни, а҆́ще и҆ всѐ творе́нїе про́йдетъ кто̀, но кꙋда̀ не ѿи́детъ, бра́нь ѡ҆брѣта́етъ. Въ пꙋсты́ни: ѕвѣ́ри и҆ бѣ́си, и҆ прѡ́чыѧ ѕлы̑ѧ скѡ́рби и҆ страши̑лища, въ безмо́лвїи, бѣ́си и҆ и҆скꙋшє́нїѧ: посредѝ человѣ̑къ, бѣ́си и҆ человѣ́ки и҆скꙋша́ющыѧ. И҆ нѣ́сть мѣ́ста нестꙋжи́тельна когда́либо. Сегѡ̀ ра́ди без̾ терпѣ́нїѧ не мо́жно ѡ҆брѣстѝ поко́ѧ. Сїе́ же быва́етъ ѿ стра́ха и҆ вѣ́ры, начина́етсѧ же ѿ мꙋ́дрости. И҆скꙋша́етъ же мꙋ́дрый своѐ дѣ́ланїе во ѹ҆мѣ̀, и҆ ѡ҆брѣта́ѧ сїѧ̑ тѣ̑сна, ꙗ҆́коже речѐ сѡса́нна, произволѧ́етъ лꙋ̑чшаѧ, ꙗ҆́коже ѻ҆на̀. Рече́ бо сїѧ̀ блаже́ннаѧ къ бг҃ꙋ: Тѣ́сно мѝ ѿвсю́дꙋ: а҆́ще сотворю̀ беззако́нныхъ старѣ́йшинъ хотѣ́нїе, поги́бнетъ дꙋша̀ моѧ̀ прелюбодѣѧ́нїѧ ра́ди: а҆́ще же преслꙋ́шаю и҆̀хъ, ѡ҆клеве́щꙋтъ мѧ̀ въ прелюбодѣѧ́нїи, и҆ ꙗ҆́коже сꙋдїи̑ наро́да, ѡ҆сꙋ́дѧтъ мѧ̀ на сме́рть. Но лꙋ́чше мѝ прибѣ́гнꙋти ко всеси́льномꙋ, а҆́ще же и҆ сме́рть предлежи́тъ. Ѽ благоразꙋ́мїѧ блаже́нныѧ ѻ҆́ныѧ, ꙗ҆́кѡ си́це разсꙋдѝ, и҆ не погрѣшѝ въ наде́ждѣ! Но то́чїю собра́сѧ наро́дъ, и҆ сѣдо́ша беззако́ннїи сꙋдїи̑, ко є҆́же ѡ҆клевета́ти ю҆̀, и҆ ѡ҆сꙋди́ти на сме́рть, ꙗ҆́кѡ прелюбодѣ́йцꙋ непоро́чнꙋю, а҆́бїе данїи́лъ дванадесѧтилѣ́тенъ сы́й, проро́къ ꙗ҆ви́сѧ ѿ бг҃а: и҆ и҆зба́ви ю҆̀ ѿ сме́рти, ѡ҆брати́въ сме́рть на хотѧ́щихъ беззако́ннѡ ѡ҆сꙋди́ти ю҆̀ старѣ́йшинъ. И҆ ѿ сеѧ̀ показа̀ бг҃ъ, ꙗ҆́кѡ бли́зъ є҆́сть є҆гѡ̀ ра́ди и҆скꙋше́нїе претерпѣва́ти хотѧ́щихъ, и҆ не ѡ҆ста́вити добродѣ́тель ѿ нерадѣ́нїѧ ско́рби ра́ди: но предпочита́ти зако́нъ бж҃їй терпѣ́нїемъ находѧ́щихъ наде́ждею спасе́нїѧ веселѧ́щымсѧ: и҆ досто́итъ. А҆́ще бо двѣ̀ бѣды̑ предлежа́тъ, ѻ҆́ва привре́менна, ѻ҆́ва же вѣ́чнаѧ: ѹ҆̀бо нѣ́сть ли бла́го пе́рвꙋю и҆збира́ти; Сегѡ̀ ра́ди глаго́летъ ст҃ы́й і҆саа́къ, лꙋ́чше терпѣ́ти бѣды̑ ра́ди любвѝ бж҃їѧ, и҆ прибѣга́ти къ немꙋ̀ наде́ждею вѣ́чныѧ жи́зни, не́жели стра́хомъ и҆скꙋше́нїй ѿпа́сти комꙋ̀ ѿ бг҃а въ рꙋ́цѣ дїа́вола, и҆ съ ни́мъ въ мꙋ́кꙋ ѿитѝ. Почемꙋ̀ бла́го ѹ҆̀бо бы́ло бы, а҆́ще бы кто̀ ра́довалсѧ, ꙗ҆́коже ст҃і́и во и҆скꙋше́нїѧхъ, ꙗ҆́кѡ бг҃олю́бецъ: а҆́ще же нѣ́смы такові́и, то хотѧ̀ ле́гкое и҆збере́мъ предлежа́щїѧ ра́ди нꙋ́жды. Поне́же нꙋ́жда предлежи́тъ, и҆лѝ здѣ̀ бѣ́дствовати тѣле́снѣ, и҆ со хрⷭ҇то́мъ ца́рствовати ѹ҆́мнѣ ра́ди безстра́стїѧ, въ ны́нѣшнемъ и҆ въ бꙋ́дꙋщемъ вѣ́цѣ: и҆лѝ ѿпа́сти стра́хомъ и҆скꙋше́нїй, ꙗ҆́коже рече́сѧ, и҆ въ вѣ́чнꙋю ѿитѝ мꙋ́кꙋ, ѿ неѧ́же да и҆зба́витъ на́съ бг҃ъ ра́ди терпѣ́нїѧ лю́тыхъ, є҆́же є҆́сть ꙗ҆́коже ка́мень недви́жимь проти́вꙋ вѣ́трѡвъ и҆ во́лнъ жите́йскихъ, и҆ нижѐ наводне́нїю бы́вшꙋ и҆знемога́етъ, и҆лѝ ѡ҆браща́етсѧ вспѧ́ть сїѐ ѹ҆лꙋчи́вый. Нижѐ па́ки поко́й ѡ҆брѣ́тъ и҆ ра́дость соѿво́дитсѧ мнѣ́нїемъ. Но ра́вно и҆́мать при́снѡ, въ благоде́нствїи же, и҆ ѕлоключе́нїи. Сегѡ̀ ра́ди и҆ невреди́мь пребыва́етъ ѿ сѣте́й врага̀. Є҆гда̀ и҆ зимꙋ̀ ѡ҆брѧ́щетъ, те́рпитъ съ ра́достїю ѡ҆жида́ѧ конца̀. Є҆гда́ же тишина̀ быва́етъ, ча́етъ и҆скꙋше́нїѧ да́же до послѣ́днѧгѡ и҆здыха́нїѧ, по словесѝ вели́кагѡ а҆нтѡ́нїѧ: сицевы́й бо познае́тъ ꙗ҆́кѡ нѣ́сть ничесогѡ̀ ѿню́дъ въ житїѝ се́мъ неизмѣнѧ́емагѡ, но всѧ̑ прехо́дѧтъ. Почемꙋ̀ и҆ нижѐ ма́лѡ пече́тсѧ ѡ҆ чесо́млибо си́хъ, но бг҃ꙋ всѧ̑ ѡ҆ставлѧ́етъ, ꙗ҆́кѡ то́й пече́тсѧ ѡ҆ на́съ. Томꙋ̀ подоба́етъ всѧ́каѧ сла́ва, че́сть и҆ держа́ва во вѣ́ки, а҆ми́нь.



<red>Н</red>ы́нѣ же є҆ѵⷢ҇льское написа́сѧ па́ки

<red>С</red>ло́во ѡ҆ наде́ждѣ бꙋ́дꙋщихъ.

<red>Є҆́</red>сть бо шесто́е, въ бꙋ́квахъ же <rubric class="inline">землѧ̀.</rubric>

<red>Т</red>щи́тсѧ же ѹ҆́мъ безпопечи́теленъ бы́ти.

<red>Н</red>ы́нѣ же нача́ло, благословѝ ѻ҆́тче.

<rubric>Сло́во ѕ҃.</rubric>

<red>Ж</red>и́знь є҆́сть наде́жда несꙋмнѣ́ннаѧ, и҆ бога́тство по чꙋ́вствꙋ ѹ҆́бѡ сокрове́нное, показꙋ́емо же ѿ мꙋ́дрости, и҆ веще́й є҆стества̀. И҆́бо земледѣ́льцы трꙋдѧ́тсѧ, сѣ́юще и҆ садѧ́ще: и҆ кора́бленики подо́бнѣ мнѡ́гїѧ бѣ́ды претерпѣва́ютъ: и҆ дѣ́ти пи́смена, и҆ прѡ́чаѧ хꙋдо́жєства навыка́юще. И҆ всѝ сі́и въ наде́ждѣ пребыва́ютъ, почемꙋ̀ и҆ съ ра́достїю трꙋдѧ́тсѧ, и҆ готѡ́выѧ вє́щи ѿсыла́ютъ по ви́димомꙋ въ погꙋбле́нїе, по ѹ҆́мственномꙋ же претерпѣва́ютъ ко є҆́же прїѡбрѣстѝ бѡ́льшаѧ. Мно́жицею и҆ лиша́еми быва́ютъ, ꙗ҆̀же хотѧ́тъ посѣ́ѧти. Но сїѧ̑ ѹ҆́бѡ, мо́жетъ бы́ть, рече́тъ кто̀, ѿ и҆скꙋ́са навыка́ютъ ѡ҆ прибы́ткѣ: ѡ҆ ѹ҆́мныхъ же да позна́емъ, никто́же воскре́се и҆з̾ ме́ртвыхъ. Сїѐ ѹ҆́бѡ быва́етъ ѿ неискꙋ́са дꙋхо́вныхъ дарова́нїй и҆ ра́зꙋмѡвъ, и҆ не чꙋ́до: поне́же и҆ неискꙋ́снїи предрече́нныхъ боѧ́тсѧ, до́ндеже и҆скꙋсѧ́тсѧ. И҆́бо дѣ́ти пи́сменъ и҆ про́чїихъ ѹ҆че́нїй по́льзы не разꙋмѣ́юще, ѹ҆клонѧ́ютсѧ и҆́хъ: но роди́тели чꙋ́вствꙋюще по́льзꙋ, ꙗ҆́коже чадолю́бцы, ѹ҆си́льнѣ принꙋжда́ютъ къ си̑мъ. По вре́мени же прїе́млютъ дѣ́ти и҆скꙋ́съ, и҆ начина́ютъ не то́чїю люби́ти сїѧ̑ и҆ понꙋжда́ющихъ, но и҆ са́ми съ ра́достїю претерпѣва́ютъ ѹ҆чє́нїѧ, и҆́хже дости́гли. Сегѡ̀ ра́ди и҆ мы̀ до́лженствꙋемъ пе́рвѣе ѿ вѣ́ры терпѣ́нїемъ тещѝ, и҆ не ѡ҆слабѣва́ти въ ско́рбѣхъ, и҆ вре́мени зовꙋ́щꙋ, прїи́демъ, во є҆́же позна́ти быва́емыхъ по́льзꙋ, и҆ си́це съ ра́достїю и҆ весе́лїемъ дѣ́лаемъ без̾ трꙋда̀. Вѣ́рою бо хо́димъ, ꙗ҆́коже глаго́летъ а҆по́столъ, а҆ не видѣ́нїемъ. Но ꙗ҆́коже не возмо́жно ѿ неѧ̀ ѡ҆брѣстѝ прибы́токъ комꙋ̀ ѿ кꙋпꙋ́ющихъ во вре́мѧ сїѐ, си́це не возмо́жно ѡ҆брѣстѝ комꙋ̀ мꙋ́дрости и҆ поко́ѧ пре́жде, не́же дѣ́ломъ и҆ сло́вомъ трꙋди́тисѧ въ добродѣ́телехъ. И҆ ꙗ҆́коже ѻ҆нѝ при́снѡ боѧ́тсѧ тщеты̀, и҆ надѣ́ютсѧ на прибы́токъ, си́це и҆ здѣ̀ до́лжно бы́ти да́же до послѣ́днѧгѡ и҆здыха́нїѧ. И҆ ꙗ҆́коже пе́рвїи не то́чїю, є҆гда̀ прибы́точествꙋютъ, текꙋ́тъ, но и҆ по тщетѣ̀ и҆ бѣда́хъ па́ки текꙋ́тъ: си́це и҆ вторі́и твори́ти до́лженствꙋютъ, вѣ́дѧще, ꙗ҆́кѡ пра́здный не ꙗ҆́стъ ѿ свои́хъ трꙋдѡ́въ, почемꙋ̀ и҆ ѹ҆бо́гъ быва́етъ, и҆ до́лженъ не́гли мно́гими тала́нты. Сегѡ̀ ра́ди на ѹ҆пова́нїи всели́лъ мѧ̀ є҆сѝ, глаго́летъ проро́къ. И҆ на ѹ҆пова́нїи соверши́шасѧ, речѐ а҆по́столъ. И҆ сїѧ̑ ѹ҆́бѡ ѿ веще́й є҆стества̀ и҆ бж҃е́ственныхъ писа́нїй вкра́тцѣ реко́шасѧ: а҆́ще же кто̀ хо́щетъ навы́кнꙋти и҆скꙋ́сꙋ, да дѣ́лаетъ по си́лѣ свое́й се́дмь тѣлє́снаѧ дѣ̑ланїѧ при́снѡ, ꙗ҆́коже въ ѹ҆чи́лищи неколе́блемѡ, и҆ нра́вственномꙋ да прилѣжи́тъ дѣѧ́нїю, си́рѣчь дꙋше́вномꙋ. И҆ ѿсю́дꙋ во ѹ҆пова́нїе дости́гши, и҆ пребы́въ въ не́мъ, ѡ҆брѧ́щетъ ра́зꙋмъ глаго́лемыхъ въ соверше́нномъ блюде́нїи. И҆ ꙗ҆́кѡ ѿ нача́ла покаѧ́нїѧ, є҆гда̀ се́дмь нача́тъ, ѿ пе́рвагѡ дѣѧ́нїѧ, си́рѣчь безмо́лвїѧ: бѣ̀ воздаѧ́нїе ѹ҆пова́нїѧ, и҆ прїѡбрѣ́тенїе гото́вое пре́жде, не́же трꙋди́тисѧ въ про́чїихъ шестѝ, си́рѣчь, постѣ̀, бдѣ́нїи и҆ въ дрꙋги́хъ. Но кꙋ́пнѡ пе́рвомꙋ и҆ нача́льномꙋ ѡ҆чище́нїѧ дꙋшѝ безмо́лвїю ѹ҆ча́щꙋсѧ томꙋ̀, а҆́бїе прїѡбрѣ́тенїе ѹ҆гото́васѧ. Но не и҆скꙋ́сенъ сы́й ѹ҆чени́къ не познава́ше благода́ти влⷣки, ꙗ҆́коже нижѐ ѻ҆троча̀ по́льзы роди́телей, а҆́ще и҆ пре́жде, є҆́же роди́ти того̀, по произволе́нїю роди́тели благодѣ́тели є҆гѡ̀ бы́ша, молѧ́щесѧ не то́чїю же роди́тисѧ є҆мꙋ̀ и҆ жи́вꙋ бы́ти, но и҆ наслѣ́дити и҆̀хъ, и҆ и҆мѣ́ти, є҆ли̑ка пред̾ꙋгото́ваша, и҆ по́слѣ си́хъ тща́тсѧ. Но се́й ѹ҆́бѡ не разꙋмѣ́ѧ, ѿню́дъ не пече́тсѧ ѡ҆ сицевы́хъ, но за ѡ҆скорбле́нїе почита́етъ повинове́нїе роди́телємъ: и҆ а҆́ще бы не была̀ нꙋ́жда пи́щи и҆ є҆стества̀, ника́коже бы благомꙋ́дрствовалъ. Хотѧ́й же црⷭ҇твїе наслѣ́дити нбⷭ҇ное, и҆ не претерпѣва́етъ находѧ̑щаѧ, неразꙋ́мнѣйшїй ꙗ҆влѧ́етсѧ. Поне́же сотворе́нный благода́тїю, и҆ всѧ̑ прѡ́чаѧ полꙋчи́вый, и҆ бꙋ́дꙋщихъ надѣ́ѧйсѧ, вѣ́чнѣ соца́рствꙋетъ хрⷭ҇тꙋ̀ ѹ҆досто́ившемꙋ того̀ ничто́же сꙋ́ща, толи́кихъ и҆ таковы́хъ дарѡ́въ, чꙋ́вственныхъ же и҆ ѹ҆́мныхъ: ꙗ҆́коже и҆ пречестнꙋ́ю свою̀ кро́вь за него̀ и҆злїѧ́ти благоволи́вшемꙋ, ничто́же ѿ тогѡ̀ тре́бꙋющꙋ, то́чїю прїѧ́ти блага̑ѧ, є҆го̀ жела́ти, и҆ вѧ́щше ничто́же. Сїе́ бо є҆́сть и҆ є҆ди́но є҆гѡ̀ тре́бованїе, є҆́же возмо́гшїй разꙋмѣ́ти ѹ҆жаса́етсѧ. Чесѡ́ бо тре́бꙋетъ ѿ тебѐ бг҃ъ, глаго́летъ: ѽ безꙋ́мїѧ! Ка́кѡ ви́дѧще не ви́димъ стра́шныхъ є҆гѡ̀ та́инствъ; Сїе́ бо са́мое, ꙗ҆́кѡ и҆ и҆ща̀ ꙗ҆влѧ́етсѧ, вѧ́щшїй бы́ти да́ръ. Ка́кѡ не разꙋмѣ́емъ, ꙗ҆́кѡ лꙋ́чшїй є҆́сть средѝ над̾ всѣ́ми, добродѣ́тели прилѣжа́й, и҆ вы́ше всѣ́хъ стои́тъ горѣ̀ восходѧ̀, а҆́ще и҆ ѹ҆бо́гъ бы бы́лъ и҆ безро́денъ; Не ви́дѣхомъ ли въ ны́нѣшнемъ вѣ́цѣ проро́кѡвъ, и҆ а҆пⷭ҇лѡвъ и҆ мꙋ́ченикѡвъ, и҆ ѡ҆ бꙋ́дꙋщихъ сꙋмнѣва́емсѧ; Да ви́димъ житїѧ̑ и҆́хъ: и҆ что̀ сотвори́ша, и҆ ѿкꙋ́дꙋ глаго́лютъ ѻ҆нѝ прїѧ́ти благода́ть и҆ крѣ́пость, не то́чїю живꙋ́ще, но и҆ по сме́рти чꙋдодѣ́йствꙋютъ. Ви́димъ, ꙗ҆́кѡ ца́рїе и҆ бога́тїи ст҃ы̑мъ и҆́хъ і҆кѡ́намъ поклонѧ́ютсѧ: ви́димъ добродѣ́тєльныѧ ны́нѣ во всѧ́комъ благодаре́нїи и҆ добродѣ́тели и҆ ра́дости дꙋхо́внѣй живꙋ́щыѧ, бога́тыѧ же негодꙋ́ющыѧ, и҆ бо́лѣе подви́жникѡвъ и҆ нестѧжа́телей и҆скꙋша́ємыѧ. И҆ ѿ сегѡ̀ ѹ҆пова́емъ, ꙗ҆́кѡ добродѣ́тель вои́стиннꙋ лꙋ́чши є҆́сть всѣ́хъ. А҆́ще же нѝ, воззри́мъ, ка́кѡ ѹ҆́бѡ невѣ́рнїи и҆ бг҃а не́гли не вѣ́дѧтъ, добродѣ́тель же похвалѧ́ютъ, а҆́ще и҆ и҆новѣ́ренъ ка́жетсѧ и҆̀мъ добродѣ́тельный: вѣ́сть бо добродѣ́тели стыдѣ́тисѧ и҆ сꙋпоста́тъ. И҆ а҆́ще вѣ́рꙋемъ, ꙗ҆́кѡ добродѣ́тель блага̀ є҆́сть непремѣ́ннѡ, и҆ сотвори́вый добродѣ́тель и҆ дарова́вый лю́демъ бг҃ъ, бла́гъ є҆́сть: и҆ а҆́ще бла́гъ, непрело́жнѡ и҆ пра́веденъ: добродѣ́тель бо є҆́сть пра́вда, а҆ потомꙋ̀ и҆ блага̀. А҆́ще же бла́гъ и҆ пра́веденъ є҆́сть бг҃ъ, то соверше́ннѡ по бла́гости твори́тъ, є҆ли̑ка сотворѝ, и҆ твори́тъ, а҆́ще лꙋка̑вымъ то́е и҆ не ка́жетсѧ ничто́же си́це помрача́ти мы́сль ѡ҆бы́че, ꙗ҆́коже лꙋка́вство. Простотѣ́ же и҆ смире́нїю ꙗ҆влѧ́етсѧ бг҃ъ, а҆ не трꙋда́мъ, ꙗ҆влѧ́етсѧ же, не ꙗ҆́коже мнѧ́тъ нѣ́цыи ѿ неискꙋ́ства, но видѣ́нїемъ сꙋ́щихъ, си́рѣчь тва́рей є҆гѡ̀, и҆ ѿкрове́нїемъ та́инствъ въ бж҃е́ственныхъ писа́нїѧхъ. Сїѐ возме́здїе безмо́лвїѧ, и҆ про́чїихъ дѣѧ́нїй въ ны́нѣшнемъ вѣ́цѣ: въ бꙋ́дꙋщемъ же, ꙗ҆̀же ѻ҆́ко не ви́дѣ, и҆ ѹ҆́хо не слы́ша, и҆ на се́рдце человѣ́ка не взыдо́ша, ꙗ҆̀же ѹ҆гото́ва бг҃ъ лю́бѧщымъ є҆го̀. И҆ ѡ҆ставлѧ́ютъ хотѣ̑нїѧ своѧ̑ терпѣ́нїемъ и҆ наде́ждею бꙋ́дꙋщихъ бла̑гъ, ꙗ҆̀же мо́лимъ ѹ҆лꙋчи́ти благода́тїю и҆ человѣколю́бїемъ гдⷭ҇а на́шегѡ і҆и҃са хрⷭ҇та̀, є҆мꙋ́же подоба́етъ всѧ́каѧ сла́ва, че́сть и҆ держа́ва во вѣ́ки. <red>А҆</red>ми́нь.



<red>С</red>едмо́е є҆́сть въ бꙋ́квахъ <rubric class="inline">и҆́же</rubric>,

<red>С</red>ло́во настоѧ́щее ѡ҆ безпристра́стїи,

<red>И҆</red> ражда́етсѧ ѹ҆́бѡ ѿ наде́жды сїѐ:

<red>С</red>їе́ же є҆́сть ѹ҆дале́нїе ѿ сегѡ̀ мі́ра.

<red>Н</red>ы́нѣ же нача́ло, благословѝ ѻ҆́тче!

<rubric>Сло́во з҃.</rubric>

<red>Б</red>езпристра́стїе быва́етъ ѿ наде́жды, ѹ҆пова́ѧ бо стѧжа́ти и҆́нꙋдѣ вѣ́чное бога́тство, ѹ҆до́бнѣ настоѧ́щее презира́етъ, а҆́ще бы и҆ всѧ́кое ѹ҆покое́нїе и҆мѣ́лъ привре́менное. А҆́ще же и҆ приско́рбно є҆́сть житїѐ и҆ многоболѣ́зненно, кто̀ преклонѧ́етъ слове́снаго человѣ́ка предпочита́ти сїѐ па́че любвѐ бг҃а, даю́щагѡ сїѐ и҆ то́е лю́бѧщымъ є҆го̀; А҆́ще вре́меннѣ слѣ́пъ бы бы́лъ, ника́коже ви́дѣти могі́й ѿ невѣ́рїѧ, и҆лѝ ѕла́гѡ произволе́нїѧ и҆ лꙋка́вагѡ ѻ҆бы́чаѧ. А҆́ще бо вѣ́ровалъ бы, просвѣти́лсѧ бы: и҆ а҆́ще ма́лое просвѣще́нїе ра́зꙋма ѿ и҆звѣще́нныѧ вѣ́ры прїѧ́лъ бы: подвиза́лсѧ бы и҆стреби́ти ѕлѣ́йшїй сво́й ѻ҆бы́чай: и҆ а҆́ще бы сїѐ въ дꙋшѣ̀ положи́лъ, благода́ть бы содѣ́йствовала и҆ вспомоществова́ла. Но сегѡ̀ ра́ди, глаго́летъ гдⷭ҇ь, ма́ло є҆́сть спаса́ющихсѧ, занѐ сла́дѡстна показꙋ́ютсѧ зри̑маѧ, а҆́ще и҆ гѡрька̀ сꙋ́ть. И҆́бо пе́съ лижа̀ но́здрю ѧ҆зы́комъ свои́мъ, ѿ сла́дости не ѡ҆щꙋща́етъ болѣ́зни, ꙗ҆́кѡ ѿ своеѧ̀ кро́ве пїе́тъ. И҆ чревобѣ́сный ꙗ҆ды́й вредѧ̑щаѧ є҆го̀ дꙋше́внѣ же и҆ тѣле́снѣ, не чꙋ́вствꙋетъ вре́да своегѡ̀. И҆ всѝ страсте́мъ рабо́тающїи, подо́бнѣ ѿ нечꙋ́вствїѧ стра́ждꙋтъ, а҆́ще же ли́бо и҆ восклонѧ́ютсѧ, но ѿ навыкнове́нїѧ страсте́й па́ки влеко́мы быва́ютъ. Сегѡ̀ ра́ди глаго́летъ гдⷭ҇ь: ца́рствїе небе́сное нꙋ́дитсѧ, не є҆сте́ственнѣ, но ѿ ѻ҆бы́чаѧ страсте́й. А҆́ще бо є҆стество́мъ нꙋ́жно бы́ло бы, никто́же бы вше́лъ въ нѐ. Но ѹ҆́бѡ произволѧ́ющымъ и҆́го гдⷭ҇не бл҃го и҆ бре́мѧ легко̀, не произволѧ́ющымъ же тѣ́сна врата̀ и҆ приско́рбенъ пꙋ́ть и҆ нꙋ́ждно ца́рствїе: пє́рвымъ бо внꙋ́трь и҆ бли́зъ є҆́сть, за є҆́же хотѣ́ти є҆гѡ̀, и҆ а҆́бїе стѧжа́ти безстра́стїе. Во́лѧ бо содѣ́йствꙋетъ и҆ препѧ́тствꙋетъ во є҆́же спасти́сѧ, и҆ ничто́же и҆́но. Восхотѣ́лъ ли что̀ бла́го, творѝ то̀: не мо́жеши, произволѧ́й: и҆ сѐ и҆́маши то̀, а҆́ще и҆ не и҆мѣ́ѧ то̀. И҆ сѐ та́кѡ пома́лꙋ навыкнове́нїе самодви́жнѣ дѣ́лаетъ а҆́ще благо́е, а҆́ще ѕло́е. А҆́ще бо не бѣ̀ бы́ло сїѐ, ниже́ бы є҆ди́нъ разбо́йникъ спа́ссѧ: не то́чїю же є҆ди́нъ, но и҆ мно́зи ѿ разбѡ́йникъ просїѧ́ли. Ви́ждь, ко́ль дале́ко разстоѧ́нїе междꙋ̀ разбо́йникомъ и҆ ст҃ы́мъ: не возмо́же бо ѻ҆бы́чай, но побѣдѝ произволе́нїе. И҆́же благода́тїю хрⷭ҇то́вою бл҃гоговѣ́инъ, и҆лѝ и҆ и҆́нокъ, что̀ препѧ́тствꙋющее и҆̀мъ бы́ти мо́жетъ; То́й дале́че, се́й же бли́зъ, и҆ мно́гѡ пꙋтѝ пре́йде по бл҃года́ти, и҆лѝ є҆сте́ственнѣ, и҆лѝ ѿ роди́телей благоче́стїе и҆ благоговѣ́нїе прїѧ̀. Ѹ҆̀бо нѣ́сть ли стра́нно, є҆гда̀ разбо́йницы и҆ гробокопа́тели свѧ́ти быва́ютъ, и҆́ноки же ѡ҆сꙋ́дѧтсѧ; Но ѹ҆вы̀ мнѣ̀ ѻ҆каѧ́нномꙋ! Ꙗ҆́кѡ стꙋ́дъ лица̀ моегѡ̀ покры́ мѧ, ца́рїе нище́тствꙋютъ по примѣ́рꙋ і҆ѡаса́фа и҆ дрꙋги́хъ, и҆ ѹ҆бо́гїй не мо́жетъ пре́жднѧгѡ ѻ҆бы́чаѧ ѹ҆держа́ти, и҆ без̾ трꙋда̀ вни́ти въ ца́рствїе небе́сное безпристра́стїемъ веще́й, и҆́хже не полꙋчѝ ѿ наслѣ́дїѧ роди́телей. Но є҆гда̀, речѐ, ѿрица́юсѧ, и҆ и҆́хже не и҆мѣ̀, мі́ръ бо, и҆ ꙗ҆̀же въ мі́рѣ, и҆ны́й соде́ржитъ, се́й же то́чїю жела́ти вла́сть и҆мѣ̀, є҆гда̀ и҆ сегѡ̀ ѿрече́сѧ, тогда̀ многостѧжа́теленъ бы́сть, и҆ глаго́летъ, не могꙋ̀ не стѧжа́тельствовати, нижѐ терпѣ́ти находѧ̑щаѧ. Ка̑ѧ, рцы́ ми; Темни́цы ли и҆ ѻ҆кѡ́вы, ꙗ҆̀же и҆мѣ̀ пре́жде, а҆́ще бо и҆ кнѧ́зь бѧ́ше: и҆́бо и҆мꙋ́щїи нача́льство и҆ бога́тство, и҆ ті́и сїѧ̑ претерпѣва́ютъ. Но ка̑ѧ; лише́нїе нꙋ́жныхъ, наготꙋ̀ и҆ прѡ́чаѧ, ꙗ҆̀же и҆мѣ́ѧше ѕла̑ѧ. И҆ подро́бнѣ глаго́лѧ да не продолжꙋ̀ сло́во, и҆ посрамлю̀ и҆спо́лнєнныѧ сра́ма, довлѣ́етъ бо на́мъ сїѐ са́мое, є҆́же и҆мѣ́ти пристра́стїе къ нѣ́чесомꙋ ѿ зри́мыхъ, и҆́хже во́лею ѿреко́хомсѧ, въ сра́мъ и҆ ѡ҆бличе́нїе въ бꙋ́дꙋщемъ вѣ́цѣ по примѣ́рꙋ гїезі́а и҆ і҆ꙋ́ды, ꙗ҆́кѡ ѻ҆́въ ѹ҆́бѡ пожела̀, и҆́хже не и҆мѣ̀, за что̀ съ паде́нїемъ и҆ прока́зꙋ ѿ бг҃а прїѧ́лъ: ѻ҆́въ же ѿре́кшисѧ, ꙗ҆̀же и҆мѣ̀, па́ки пожела̀ и҆мѣ́ти, тѣ́мъ и҆ поги́бель съ ѹ҆давле́нїемъ наслѣ́дова. Како́е же преимꙋ́щество и҆́нока, а҆́ще не дѣ́вствꙋетъ и҆ не нестѧжа́тельствꙋетъ; Про́чыѧ бо за́пѡвѣди, и҆ и҆́ннїи всѝ храни́ти до́лженствꙋютъ, ꙗ҆́кѡ є҆сте́ственны сꙋ́ть. Є҆́же бо люби́ти бг҃а и҆ бли́жнѧго, и҆ є҆́же претерпѣва́ти находѧ̑щаѧ, и҆ є҆́же ѹ҆потреблѧ́ти по є҆стествꙋ̀ вє́щи, и҆ ѹ҆клонѧ́тисѧ ѿ лꙋка́выхъ дѣ́лъ, а҆́ще и҆ не хо́щетъ кто̀, до́лженствꙋетъ, и҆ без̾ хране́нїѧ си́хъ, нижѐ въ ны́нѣшнемъ вѣ́цѣ поко́й ѡ҆брѣта́етъ. Занѐ и҆ зако́ны наказꙋ́ютъ согрѣша́ющыѧ, и҆ кнѧ́зи побꙋжда́ютсѧ къ дѣ́ланїю добродѣ́тели, по словесѝ а҆по́стола: Не бо̀ вотщѐ, глаго́летъ, ме́чь но́ситъ. И҆ па́ки: Хо́щеши ли не боѧ́тисѧ вла́сти, благо́е творѝ, и҆ бꙋ́деши и҆мѣ́ти похвалꙋ̀ ѿ негѡ̀. И҆ сїѧ̑ всѧ̑, ꙗ҆́коже є҆сте́ствєнна, не то́чїю всѝ творѧ́тъ и҆ хотѧ́тъ, но и҆ защища́ютъ. Жре́бїй же и҆́нока, ꙗ҆̀же па́че є҆стества̀, ꙗ҆́коже во́инъ хрⷭ҇то́въ, тѣ́мже и҆ до́лженъ вкꙋси́ти ѿ страда́нїй є҆гѡ̀, да полꙋ́читъ и҆ сла́вꙋ є҆гѡ̀. Но и҆ сїѐ па́ки є҆сте́ственный є҆́сть зако́нъ, свидѣ́тельствꙋемь ѿ чꙋ́вственныхъ веще́й. Не во́ини ли ца́рскїе ѿ є҆́же сострада́ти прославлѧ́ютсѧ; Не є҆ли́кѡ ли стра́ждетъ кі́йждо, толи́кꙋ похвалꙋ̀ и҆́мать здѣ̀, и҆ є҆ли́кѡ бы ꙗ҆ви́лсѧ не потре́бенъ, безче́ствꙋетсѧ; Не є҆ли́кѡ ли кто̀ подо́бнꙋ ѻ҆де́ждѣ ца́рской но́ситъ показꙋ́етсѧ ближа́йшимъ є҆мꙋ̀, и҆ є҆ли́кѡ не въ подо́бнѣ, ꙗ҆влѧ́етсѧ чꙋ́ждь; Си́це подоба́етъ взира́ти и҆ на цр҃ѧ̀ на́шего: є҆ли́кѡ бо кто̀ состра́ждетъ и҆ подража́етъ нищетѣ̀ хрⷭ҇то́вой, вкꙋша́ѧ ѿ страда́нїй и҆ поноше́нїй є҆гѡ̀, ꙗ҆̀же пре́жде распѧ́тїѧ и҆ погребе́нїѧ на́съ ра́ди претерпѣ̀: толи́кѡ быва́етъ ближа́йшїй є҆гѡ̀, и҆ соприча́стникъ сла́вы є҆гѡ̀, по словесѝ а҆по́стола: а҆́ще же съ ни́мъ стра́ждемъ, глаго́летъ, да и҆ съ ни́мъ просла́вимсѧ. Ѹ҆вы̀! Ка́кѡ не разꙋмѣ́емъ, ꙗ҆́кѡ хлѣ́ба ра́ди є҆ди́нагѡ коли́кѡ претерпѣва́ютъ трꙋдѧ́щесѧ во́ини и҆ разбо́йницы, и҆ коли́кѡ стра́нствꙋютъ пꙋтеше́ственницы и҆ во́ини морсті́и; И҆ коли́къ трꙋ́дъ претерпѣва́ютъ всѝ человѣ́цы без̾ ѹ҆пова́нїѧ ца́рствїѧ небе́снагѡ; да и҆ мно́гажды нижѐ намѣ́ренїѧ, є҆гѡ́же ра́ди трꙋдѧ́тсѧ, достиза́ютъ. И҆ мы̀ ца́рствїѧ ра́ди небе́снагѡ и҆ вѣ́чныхъ благи́хъ, не хо́щемъ ма́ло что̀ претерпѣ́ти. И҆ сїѐ та́кожде не быва́етъ многотрꙋ́дно, а҆́ще бы произволе́нїе соизволѧ́ло, и҆ не вмѣнѧ́ло бы тѧ́жко и҆ нестерпи́мо стѧжа́нїе добродѣ́телей, но па́че ра́дость и҆ ѹ҆покое́нїе ра́ди ѹ҆пова́нїѧ, безпеча́лїѧ же и҆ непринꙋжде́нныѧ че́сти, слѣ́дꙋющїѧ за добродѣ́телїю. Вѣ́сть бо сеѧ̀ и҆ сꙋпоста́тъ стыдѣ́тисѧ, и҆ є҆́й ѹ҆дивлѧ́тисѧ, и҆ коне́цъ не то́чїю же є҆ѧ̀ весе́лїе и҆ ра́дость, но и҆ безпристра́стїе въ не́й и҆́мать ра́дость присовокꙋ́пленꙋ, ꙗ҆́коже во страсте́хъ безче́стныхъ печа́ль веще́ственное житїѐ, є҆гѡ́же да и҆зба́вимсѧ, и҆ да дости́гнемъ невеще́ственныѧ и҆ вѣ́чныѧ жи́зни безпристра́стїемъ ражда́ющимъ ѹ҆мерщвле́нїе тѣлесѐ во хрⷭ҇тѣ̀ і҆и҃сѣ гдⷭ҇ѣ на́шемъ, є҆мꙋ́же подоба́етъ всѧ́каѧ сла́ва, че́сть и҆ поклоне́нїе во вѣ́ки. <red>А҆</red>ми́нь.



<red>Ѻ҆</red>смо́е є҆́сть сло́во и҆ бꙋ́ква <rubric class="inline">ѳи́та</rubric>,

<red>Ѹ҆</red>мерщвле́нїе страсте́й ражда́етъ безпристра́стїе.

<red>А҆́</red>ще бо сегѡ̀ не ѹ҆де́ржитъ кто̀ притрꙋ́днѣ,

<red>Т</red>аковы́й нижѐ страсте́й и҆збавлѧ́етсѧ.

<red>Н</red>ы́нѣ же нача́ло, благословѝ ѻ҆́тче.

<rubric>Сло́во и҃.</rubric>

<red>Б</red>г҃ꙋ при́снѡ внима́етъ видѣ́нїемъ безпристра́стный: безпристра́стїе бо чꙋ́вственныхъ, воздвиза́етъ видѣ́нїе ѹ҆́мныхъ: видѣ́нїе же не сꙋ́щихъ здѣ̀, но пре́жде сме́рти и҆ по сме́рти лю́тыхъ, ѡ҆ ни́хже безпристра́стный наꙋча́етсѧ благода́тїю ко ѹ҆мерщвле́нїю страсте́й пла́чемъ, да во кро́тость по́мыслѡвъ вре́мени наста́вльшꙋ прїи́детъ. Ѿ вѣ́ры бо стра́хъ, и҆ ѿ сегѡ̀ благоче́стїе, си́рѣчь, воздержа́нїе, терпѣ́нїе, пла́чь, кро́тость, а҆лка́нїе и҆ жа́жда пра́вды, си́рѣчь, всѣ́хъ добродѣ́телей: ми́лостынѧ, по гдⷭ҇нимъ блаже́нствамъ, безпристра́стїе, и҆ ѿ сегѡ̀ ѹ҆мерщвле́нїе тѣлесѐ, ѿ мно́гихъ стена́нїй и҆ го́рькихъ сле́зъ покаѧ́нїѧ, и҆ печа́ли, ѿ ни́хже дꙋша̀ ѿверга́етъ ра́дость мі́ра, ѿ сокрꙋше́нїѧ же и҆ са́мꙋю пи́щꙋ. Занѐ начина́етъ зрѣ́ти своѧ̑ согрѣшє́нїѧ, ꙗ҆́коже песо́къ морскі́й. И҆ сїѐ є҆́сть нача́ло просвѣще́нїѧ дꙋшѝ и҆ зна́менїе здра́вїѧ є҆ѧ̀. Ꙗ҆̀же бо пре́жде сегѡ̀ быва́ємыѧ не́гли слє́зы, и҆ а҆́кибы бж҃е́ствєнныѧ разꙋмѣ̑нїѧ, и҆ ѹ҆миле́нїе, и҆ сицєва́ѧ, сꙋ́ть посмѣѧ́нїе и҆ краде́нїе бѣсѡ́въ, и҆ па́че живꙋ́щымъ посредѝ человѣ̑къ, си́рѣчь въ попече́нїе, а҆́ще бы и҆ ѕѣлѡ̀ ма́лое бы́ло: занѐ нѣ́сть возмо́жно є҆щѐ въ чесо́мъ либо ѿ чꙋ́вственныхъ пребыва́ющей побѣди́ти стра̑сти. А҆́ще же кто̀ предлага́етъ дре́внихъ мꙋже́й, ꙗ҆́кѡ и҆мѣ́ѧхꙋ ѻ҆боѧ̑, да зна́етъ, ꙗ҆́кѡ и҆мѣ́ѧхꙋ ѹ҆́бѡ, но не по стра́сти же что̀ ѹ҆потреблѧ́хꙋ. И҆ ꙗ҆́вно ѿ є҆́же поѧ́ти и҆̀мъ жєны̀, и҆ по мно́зѣхъ лѣ́тѣхъ познава́ти ѧ҆̀, ꙗ҆́коже пи́сано въ ве́тхомъ завѣ́тѣ ѡ҆ родосло́вїи человѣ̑къ, ка́кѡ и҆мꙋ́щїе, подо́бнѣ и҆ не и҆мꙋ́щїе бѧ́хꙋ. И҆ ѿ і҆́ѡва и҆ ѿ про́чихъ пра́ведныхъ: и҆ не то́чїю же, но и҆ ца́рь дв҃дъ бѣ̀ и҆ прⷪ҇ро́къ, и҆ соломѡ́нъ да́же чесогѡ̀ не и҆мѣ̀. И҆ ка́кѡ речѐ се́й: Попече́нїе лꙋка́во дадѐ бг҃ъ сыновѡ́мъ человѣ̑ческимъ, є҆́же ѹ҆пражднѧ́тисѧ въ сꙋ́етныхъ, си́рѣчь да не ѹ҆клонѧ́ютсѧ въ гѡ́ршаѧ. И҆ си̑мъ є҆стество̀ веще́й наꙋча́етъ: а҆́ще бо и҆ при безчи́сленныхъ попече́нїѧхъ сꙋ́щихъ нѣ́цїи ѹ҆до́бное вре́мѧ ѡ҆брѣта́ютъ, во є҆́же твори́ти беззакѡ́ннаѧ, кольмѝ па́че, а҆́ще бы жи́знь на́ша была̀ безпопечи́тельна. Сегѡ̀ ра́ди ѹ҆́бѡ сицевы́й да пече́тсѧ. Лꙋ́чше бо лꙋка́вѡ пещи́сѧ томꙋ̀, и҆ ѿ бж҃е́ственныхъ веще́й и҆ разꙋмѣ́нїй пра́зднꙋ бы́ти, не́жели твори́ти и҆на̑ѧ ѕѣлѡ̀ гѡ́ршаѧ си́хъ. А҆ и҆́же благода́тїю бж҃їею въ ча́стный ра́зꙋмъ доспѣ̀, и҆ возмо́глъ бы разꙋмѣва́ти ꙗ҆̀же пре́жде сме́рти, и҆ по сме́рти лю̑таѧ, ꙗ҆̀же преслꙋша́нїе нанесѐ, не до́лженъ ѡ҆ста́вити сицєва́ѧ разꙋмѣ̑нїѧ, и҆ ражда̑ющаѧ сїѧ̑ дѣла̀ во всѧ́комъ безмо́лвїи и҆ безпопече́нїи, и҆ пещи́сѧ въ сꙋ́етныхъ. Сꙋета́ бо сꙋ́етствїй и҆ всѧ́чєскаѧ сꙋета̀. Ѿ сегѡ́ же взе́мъ винꙋ̀ і҆ѡа́ннъ дамаски́нъ, речѐ: вои́стиннꙋ сꙋета̀ всѧ́чєскаѧ, житїе́ же сѣ́нь и҆ со́нїе. И҆́бо всꙋ́е мѧте́тсѧ всѧ́къ человѣ́къ, ꙗ҆́коже речѐ писа́нїе: и҆ вои́стиннꙋ. И҆дѣ́же бо коне́цъ гни́лость и҆ пе́рсть, что̀ сꙋ́етнѣе; сегѡ̀ ра́ди ѹ҆мерщвле́нїе ѹ҆́бѡ є҆́сть безпристра́стїе, ѻ҆ба́че не ѹ҆ма̀, но тѣлесѐ ѿ пе́рвыхъ движе́нїй є҆гѡ̀ къ ѿра́дѣ и҆ ѹ҆покое́нїю. Плотско́е бо хотѣ́нїе є҆́сть ѹ҆покое́нїе, а҆́ще бы и҆ ѕѣлѡ̀ ма́ло бы́ло. Поне́же дꙋша̀ ѿ сегѡ̀ па́че печа́литсѧ, а҆́ще ви́дитъ како́е ѕѣлѡ̀ дꙋхо́вное въ себѣ̀ дѣ́ло, и҆лѝ ра́зꙋмъ. А҆́ще же є҆́сть и҆ та̀ пло́ть, не и҆́мать пребыва́ти въ не́й дх҃ъ бж҃їй. Почемꙋ̀ нижѐ тщи́тсѧ ѻ҆на̀ ѡ҆ како́млибо благо́мъ дѣ́лѣ, но ꙗ҆̀же тѣлесѐ и҆ страсте́й въ не́й пребыва́ющихъ и҆спо́лнити хотѣ̑нїѧ си́литсѧ, и҆ помраче́нїе на помраче́нїе прїе́млющи, при́снѡ въ соверше́ннѣмъ невѣ́дѣнїи пребыва́етъ произво́льнѣ. Просвѣти́выйсѧ же во є҆́же зрѣ́ти своѧ̑ согрѣшє́нїѧ, не престае́тъ рыда́ти ѡ҆ себѣ̀ и҆ ѡ҆ всѣ́хъ человѣ́цѣхъ, зрѧ̀ толи́кое бж҃їе терпѣ́нїе, и҆ толи̑каѧ согрѣшє́нїѧ, ꙗ҆̀же ѿ нача́ла и҆ пре́жде твори́хомъ, и҆ твори́мъ при́снѡ ѻ҆каѧ́ннїи. И҆ ѿ сегѡ̀ быва́етъ благоразꙋ́менъ, ника́коже дерза́ѧ ѡ҆сꙋжда́ти кого̀, ѹ҆стыжда́ѧсѧ мно́гихъ благодѣѧ́нїй бж҃їихъ и҆ свои́хъ согрѣше́нїй. И҆ ѿсю́дꙋ съ ра́достїю ѡ҆ставлѧ́етъ всѧ́кое своѐ хотѣ́нїе, не по бз҃ѣ быва́емое, и҆ пече́тсѧ ѡ҆ чꙋ́вствахъ, да ѿню́дъ не сотворѧ́тъ что́либо па́че нꙋ́ждныѧ потре́бы, по словесѝ проро́ка: гдⷭ҇и, речѐ, не вознесе́сѧ се́рдце моѐ, нижѐ вознесо́стѣсѧ ѻ҆́чи моѝ. Но подоба́етъ внима́ти, да не ка́кѡ и҆ са́мъ доспѣ́вши на толи́кꙋю высотꙋ̀, ѿ нерадѣ́нїѧ, и҆лѝ го́рдости постра́ждетъ что̀ ѿ неѧ̀ не́гли, и҆ не возмо́жетъ пока́ѧтисѧ во ѻ҆́номъ. Зане́же ѹ҆́бѡ грѣ́хъ ѹ҆до́бенъ ѕѣлѡ̀ и҆ пра́вєднымъ, покаѧ́нїе же не всѣ̑мъ ѹ҆до́бно, за є҆́же бы́ти бли́зъ сме́рти, и҆ пре́жде сеѧ̀ ѿча́ѧнїю. Добро̀ ѹ҆́бѡ є҆́же не па́дати, и҆лѝ є҆́же па́дати и҆ востава́ти. А҆́ще же па́сти слꙋчи́тсѧ, добро̀ є҆́же не ѿчаѧва́тисѧ, и҆ ѹ҆далѧ́тисѧ человѣколю́бїѧ влады́чнѧ. Мо́жетъ бо хотѧ́й сотвори́ти ми́лость съ не́мощїю на́шею, то́чїю тогѡ̀ да не ѹ҆далѧ́емсѧ, нижѐ да ѹ҆тѣснѧ́емсѧ, ѿ за́повѣдей понꙋжда́еми, и҆ не могꙋ́ще доспѣ́ти да ѡ҆ставлѧ́емъ, но и҆ позна́емъ, ꙗ҆́кѡ є҆ди́нъ де́нь пред̾ гдⷭ҇емъ ꙗ҆́кѡ ты́сѧща лѣ́тъ, и҆ ты́сѧща лѣ́тъ ꙗ҆́кѡ де́нь є҆ди́нъ. Нижѐ ѿчаѧва́емсѧ, нижѐ да па́даемъ, но при́снѡ да полага́емъ нача́ло. Па́лъ ли є҆сѝ, воста́ни: и҆ па́ки па́лъ ли є҆сѝ, воста́ни: то́чїю врача̀ да не ѿстꙋ́пиши, и҆ самоꙋбі́йцы го́ршїй да не ѡ҆сꙋ́дишисѧ ѿча́ѧнїемъ. Потерпѝ є҆го̀, и҆ то́й ми́лость сотвори́тъ и҆лѝ ѡ҆браще́нїемъ, и҆лѝ и҆скꙋше́нїѧми, и҆лѝ и҆ны́мъ смотре́нїемъ тебѣ̀ недовѣ́домымъ. И҆́мать бо дїа́волъ ѻ҆бы́чай прилага́ти дꙋшѣ̀ ка̑ѧлибо ѡ҆брѣта́етъ то́й предлежа̑щаѧ, и҆лѝ ра́дость и҆ мнѣ́нїе, и҆лѝ печа́ль и҆ ѿча́ѧнїе, и҆лѝ трꙋдѡ́въ безмѣ́рїе, и҆лѝ всесоверше́ннꙋю пра́здность, и҆лѝ а҆́кибы чрез̾ потре́бꙋ вє́щи и҆ разꙋмѣ̑нїѧ безвре́меннѣ, и҆лѝ помраче́нїе и҆ неразсꙋ́днꙋю не́нависть ко всѣ̑мъ сꙋ́щымъ. И҆ про́стѣ, кꙋ́юлибо ѡ҆брѣта́етъ пребыва́ющꙋю въ ко́ейждо дꙋшѣ̀ ве́щь, сицевꙋ́ю и҆ прилага́етъ, да не бꙋ́детъ поле́зна. А҆́ще не́гли и҆ бла́га є҆́сть и҆ бг҃оꙋго́дна, а҆́ще ѹ҆правлѧ́ема бꙋ́детъ ѿ могꙋ́щихъ сꙋди́ти вє́щи, и҆ ѡ҆брѣстѝ намѣ́ренїе бж҃їе сокрове́нное во ѡ҆крꙋжа́ющихъ є҆го̀ шестѝ страсте́хъ, глаго́лю, ꙗ҆̀же свы́ше є҆гѡ̀ и҆ до́лꙋ, ꙗ҆̀же ѡ҆деснꙋ́ю є҆гѡ̀ и҆ ѡ҆шꙋ́ю, и҆ ꙗ҆̀же внѣ̀ є҆гѡ̀ и҆ внꙋ́трь. А҆́ще бо дѣѧ́нїе по бз҃ѣ, а҆́ще же ра́зꙋмъ, и҆́мать намѣ́ренїе благо́е находѧ́щеесѧ въ проти́вныхъ томꙋ̀ шестѝ страсте́хъ. Сегѡ̀ ра́ди во всѧ́кой ве́щи до́лжно вопроша́ти, по словесѝ ст҃а́гѡ а҆нтѡ́нїа, и҆ сїѐ не ѹ҆ прилꙋчи́вшихсѧ, но ѹ҆ и҆мꙋ́щихъ дарова́нїе разсꙋжде́нїѧ, да неискꙋ́сни сꙋ́ще ѻ҆́ба въ ꙗ҆́мꙋ впадꙋ́тъ, по є҆ѵⷢ҇льской при́тчѣ. Занѐ без̾ разсꙋжде́нїѧ ничто́же бла́го быва́етъ, а҆́ще бы и҆ ѕѣлѡ̀ бла́го каза́лось неразꙋмѣ́ющымъ; и҆лѝ безвре́меннѣ, и҆лѝ чрез̾ потре́бꙋ, и҆лѝ чрез̾ мѣ́рꙋ ве́щи, и҆ крѣ́пость человѣ́чꙋ, и҆лѝ ра́зꙋмъ є҆гѡ̀, и҆ и҆́на мнѡ́га: и҆мѣ́ѧй бо дарова́нїе разсꙋжде́нїѧ, ѿ смиренномꙋ́дрїѧ прїѧ́тъ то̀. Сегѡ̀ ра́ди всѧ̑ познае́тъ по благода́ти, и҆ вре́мени прише́дшꙋ въ созерца́нїе прихо́дитъ. Ѿ пла́ча ѹ҆́бѡ и҆ терпѣ́нїѧ быва́етъ наде́жда и҆ безпристра́стїе, и҆́миже ѹ҆мерщвле́нїе ѿ мі́ра. И҆ а҆́ще до́брѣ прете́рпитъ кто̀ не ѿчаѧва́ѧсѧ ѿ є҆́же зрѣ́ти всю́дꙋ тѣснотꙋ̀ и҆ сме́рть, но разꙋмѣва́ѧ, ꙗ҆́кѡ и҆скꙋше́нїе є҆́сть и҆ просвѣще́нїе. Нижѐ па́ки дерза́ѧ, ꙗ҆́кѡ доспѣ̀ въ мѣ́рꙋ зрѣ́нїѧ ѿ мно́гихъ сле́зъ печа́ли, прихо́дитъ во є҆́же зрѣ́ти ꙗ҆́снѡ свѧта̑ѧ страда̑нїѧ гдⷭ҇нѧ, и҆ вельмѝ ѹ҆тѣша́етсѧ ѿ си́хъ, и҆ вмѣнѧ́етъ себѐ ни́жша всѣ́хъ вои́стиннꙋ, зрѧ̀ толи̑каѧ блага̑ѧ быва́єма є҆гѡ̀ ра́ди ѿ благода́ти бж҃їѧ. Томꙋ̀ сла́ва и҆ держа́ва во вѣ́ки вѣкѡ́въ, а҆ми́нь.
