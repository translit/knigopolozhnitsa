---
title: "Преподо́бнагѡ и҆ бг҃оно́снагѡ ѻ҆тца̀ на́шегѡ свѧщенномꙋ́ченика петра̀ дамаскина̀"
navigation:
  key: various-filokalia3-4
  title: "Преподо́бнагѡ и҆ бг҃оно́снагѡ ѻ҆тца̀ на́шегѡ свѧщенномꙋ́ченика петра̀ дамаскина̀"
  parent: various-filokalia3
  order: 4
type: "various"
---

# Преподо́бнагѡ и҆ бг҃оно́снагѡ ѻ҆тца̀ на́шегѡ свѧщенномꙋ́ченика петра̀ дамаскина̀.

<rubric>Ѡ҆ и҆́стиннѣмъ разсꙋжде́нїи.</rubric>

<red>П</red>рїе́мый ѹ҆́бѡ благода́тїю бж҃їею да́ръ разсꙋжде́нїѧ ѿ многосмиренномꙋ́дрїѧ до́лженъ є҆́сть храни́ти все́ю си́лою да́ръ се́й, ѿню́дъ не творѧ̀ ничто́же безразсꙋ́днѣ, да не согрѣша́ѧ въ вѣ́дѣнїи ѿ нерадѣ́нїѧ, больша́гѡ ѡ҆сꙋжде́нїѧ вино́венъ себѣ̀ быва́етъ. Не прїе́мый же є҆щѐ да́ра сегѡ̀, ѿню́дъ не до́лженъ є҆́сть составлѧ́ти разꙋмѣ́нїѧ своегѡ̀, и҆лѝ сло́ва, и҆лѝ дѣ́ла кромѣ̀ вопроше́нїѧ, и҆ и҆звѣще́нныѧ вѣ́ры, и҆ чи́стыѧ моли́твы, без̾ ни́хже въ разсꙋжде́нїе и҆́стины взы́ти не мо́жетъ. Сїѐ ражда́етсѧ ѿ смиренномꙋ́дрїѧ: и҆мꙋ́щемꙋ же є҆̀ ражда́етъ прозрѣ́нїе ꙗ҆́коже глаго́лютъ мѡѷсе́й и҆ лѣ́ствичникъ, да и҆мѣ́ѧй предви́дитъ сокровє́нныѧ, вра̑жїѧ кѡ́зни, и҆ ѿсѣца́етъ пре́жде вре́мени вины̀ и҆́хъ, по даві́дꙋ: и҆ на врагѝ моѧ̑ воззрѣ̀ ѻ҆́ко моѐ. Зна́мєнїѧ же разсꙋжде́нїѧ сꙋ́ть, позна́нїе нело́жно до́брыхъ и҆ сопроти́вныхъ, та́же вѣ́дѣнїе бж҃е́ственныѧ во́ли во всѣ́хъ начина́нїѧхъ: прозрѣ́нїѧ же, позна́нїе свои́хъ грѣхопаде́нїй, пре́жде да́же въ дѣ́ло не прїи́дꙋтъ, и҆ ꙗ҆̀же по краде́нїю ѿ де́монѡвъ быва̑ющаѧ: по си́хъ и҆ сокрове́нныхъ въ бж҃е́ственныхъ писа́нїѧхъ та́инъ, и҆ въ чꙋ́вственныхъ творе́нїѧхъ. И҆́мать же и҆ си́хъ ма́ти смире́нїе зна́менїѧ, ꙗ҆́коже предрече́сѧ ѡ҆ не́мъ, познае́тсѧ же и҆ ѿ сегѡ̀: а҆́ще бо кто̀ є҆́сть смиренномꙋ́дръ, до́лженъ є҆́сть всѧ́кꙋ добродѣ́тель и҆мѣ́ти, и҆ ꙗ҆́кѡ вѧ́щше до́лженъ сы́й, хꙋ́ждша себѐ все́й тва́ри бы́ти, вои́стиннꙋ вѣ́рꙋетъ. А҆́ще же не тако́въ быва́етъ, сїѐ са́мое и҆звѣще́нїе є҆́сть, ꙗ҆́кѡ хꙋ́ждшїй є҆́сть все́й тва́ри, а҆́ще и҆ равноа́гг҃льное житїѐ и҆мѣ́ти мни́тсѧ: занѐ и҆ и҆́стинный а҆́гг҃лъ не возмо́же по толи́кихъ добродѣ́телехъ и҆ премꙋ́дростехъ ѹ҆годи́ти творцꙋ̀ без̾ смире́нїѧ. Что̀ про́чее и҆́мать рещѝ мнѧ́йсѧ бы́ти а҆́гг҃лъ, кромѣ̀ смире́нїѧ, вины̀ всѣ́хъ сꙋ́щихъ и҆ бы́ти и҆мꙋ́щихъ бла̑гъ; ѿ негѡ́же ражда́етсѧ разсꙋжде́нїе просвѣща́ющее концы̀, а҆ без̾ негѡ̀ всѧ̑ сꙋ́ть мра̑чна. Свѣ́тъ бо є҆́сть и҆ глаго́летсѧ, и҆ сегѡ̀ ра́ди пре́жде всѧ́кагѡ сло́ва и҆ начина́нїѧ тре́бꙋемъ сегѡ̀ свѣ́та: да прѡ́чаѧ зрѧ́ще диви́мсѧ. Диви́мсѧ же и҆ бг҃ꙋ, ка́кѡ въ пе́рвый и҆ госпо́дственный де́нь, пе́рвѣе свѣ́тъ сотворѝ, да не пребыва́етъ неви̑дима быва̑ющаѧ по се́мъ, ꙗ҆́кѡ не сꙋ̑щаѧ, глаго́летъ дамаски́нъ. Свѣ́тъ ѹ҆́бѡ, ꙗ҆́коже предрече́сѧ, є҆́сть разсꙋжде́нїе, нꙋ́жднѣйшее же всѣ́хъ дарѡ́въ є҆́сть, ро́ждшеесѧ ѿ сегѡ̀ прозрѣ́нїе. Что́ бо нꙋ́жднѣйше є҆́сть па́че, є҆́же ви́дѣти комꙋ̀ крадє́нїѧ бѣсѡ́въ, и҆ соблюда́ти дꙋ́шꙋ свою̀, благода́ти содѣ́йствꙋющей; Нꙋ́жднѣйша же па́ки є҆́сть всѣ́хъ дѣ́ланїй, чистота̀ со́вѣсти, ꙗ҆́коже глаго́летъ свѧты́й і҆саа́къ, и҆ ѡ҆свѧще́нїе тѣ́ла, без̾ негѡ́же никто́же ѹ҆́зритъ гдⷭ҇а, ꙗ҆́коже глаго́летъ а҆по́столъ.

<rubric>Ꙗ҆́кѡ не подоба́етъ ѿчаѧва́тисѧ, а҆́ще и҆ мно́гѡ кто̀ согрѣши́тъ.</rubric>

<red>Ѻ҆</red>ба́че не подоба́етъ на́мъ ѿчаѧва́тисѧ, не сꙋ́щымъ ꙗ҆́коже бы́ти подоба́етъ. Ѕло̀ ѹ҆́бѡ сїѐ, ꙗ҆́кѡ согрѣши́лъ є҆сѝ человѣ́че. Что́ же бг҃а прогнѣвлѧ́еши, и҆ ѿ неразꙋ́мїѧ не́мощна вмѣнѧ́еши є҆го̀; Є҆да́ ли не мо́жетъ спастѝ дꙋшѝ твоеѧ̀ сотвори́вый толи́кїй, є҆го́же ви́диши, тебѐ ра́ди мі́ръ; А҆́ще же глаго́леши, ꙗ҆́кѡ и҆ сїѐ па́че ѡ҆сꙋжде́нїе мѝ є҆́сть, ꙗ҆́коже и҆ є҆гѡ̀ снисхожде́нїе: пока́йсѧ, и҆ прїи́метъ покаѧ́нїе твоѐ, ꙗ҆́коже блꙋ́днагѡ и҆ блꙋдни́цы. А҆́ще ли же ни сїѐ мо́жеши, но по навыкнове́нїю согрѣша́еши, въ ни́хже бы и҆ не хотѣ́лъ є҆сѝ, и҆мѣ́й смире́нїе ꙗ҆́коже мыта́рь, и҆ довлѣ́етъ тѝ во спасе́нїе: и҆́бо непокаѧ́ннѣ согрѣша́ѧй, и҆ не ѿчаѧва́ѧйсѧ, по нꙋ́ждѣ хꙋ́ждша все́й тва́ри и҆́мать себѐ, и҆ не дерза́етъ ѡ҆сꙋди́ти и҆лѝ ѹ҆кори́ти ко́его человѣ́ка; но па́че диви́тсѧ человѣколю́бїю бж҃їю, и҆ благода́ренъ ко благодѣ́телю ѡ҆брѣта́етсѧ, и҆ и҆́на мнѡ́гаѧ блага̑ѧ и҆мѣ́ти мо́жетъ. А҆́ще и҆ дїа́волꙋ въ согрѣше́нїи повинꙋ́сѧ, но па́ки стра́ха ра́ди бж҃їѧ преслꙋ́шаетъ врага̀, понꙋжда́юща є҆го̀ ко ѿча́ѧнїю. И҆ ѿ сегѡ̀ ча́сть бж҃їѧ є҆́сть, и҆мѣ́ѧй благоразꙋ́мїе, благодаре́нїе, терпѣ́нїе, стра́хъ бж҃їй, є҆́же не сꙋди́ти, да не ѡ҆сꙋжде́нъ бꙋ́детъ, ꙗ҆̀же всѧ́чески нꙋ̑жна сꙋ́ть, ꙗ҆́коже глаго́летъ златоꙋ́стъ ѡ҆ гее́ннѣ, ꙗ҆́кѡ ꙗ҆́вѣ благодѣ́тельствꙋетъ на́мъ, и҆ па́че ца́рствїѧ небе́снагѡ, ꙗ҆́кѡ се́ю мно́зїи въ ца́рствїе небе́сное вхо́дѧтъ, ца́рствїемъ же не мно́зи, но человѣколю́бїемъ бж҃їимъ: та̀ ѹ҆́бѡ нꙋ́дитъ стра́хомъ, сїе́ же прїе́млетъ: и҆ ѻ҆бои́ми спаса́емсѧ благода́тїю хрⷭ҇то́вою. Ꙗ҆́коже бо ра́тꙋемїи ѿ мно́гихъ дꙋше́вныхъ и҆ тѣле́сныхъ страсте́й, а҆́ще претерпѣва́ютъ, и҆ нижѐ самовла́стїе своѐ ѿ нерадѣ́нїѧ предаю́тъ, нижѐ ѿчаѧва́ютсѧ, вѣнча́еми быва́ютъ: та́кѡ и҆ безстра́стїе ѡ҆брѣты́й съ поко́емъ и҆ ле́гкостїю, а҆́бїе ѿпада́етъ, а҆́ще не и҆сповѣ́дꙋетъ благода́ти при́снѡ ника́коже кого̀ ѡ҆сꙋжда́ѧ: а҆́ще же де́рзнетъ сотвори́ти сїѐ, ꙗ҆влѧ́етъ, ꙗ҆́кѡ свое́ю си́лою бога́тство себѣ̀ прїѡбрѣ́те, глаго́летъ свѧты́й маѯі́мъ. И҆ ꙗ҆́кѡ вели́ко бѣ́дствїе и҆́мать стра́стный є҆щѐ и҆ неприча́стный просвѣще́нїѧ ра́зꙋма, а҆́ще и҆ нача́льствꙋетъ нѣ́кїими, глаго́летъ дамаски́нъ, та́кѡ и҆ прїе́мый безстра́стїе ѿ бг҃а, и҆ дꙋхо́вный ра́зꙋмъ, а҆́ще и҆ дрꙋгі̑ѧ не бꙋ́детъ по́льзовати дꙋ́шы. Ничто́же бо и҆́но по́льзꙋетъ немощно́мꙋ, ꙗ҆́коже ѹ҆дале́нїе въ безмо́лвїе: нижѐ стра́стномꙋ и҆ невѣ́ждѣ, ꙗ҆́коже повинове́нїе въ не́мъ: нижѐ что̀ лꙋ́чше, ꙗ҆́коже ѹ҆вѣ́дѣти не́мощь свою̀ и҆ неразꙋ́мїе: нижѐ го́рше что̀, є҆́же не вѣ́дѣти сїѐ: нижѐ та́кѡ ненави́стна дрꙋга́ѧ стра́сть, ꙗ҆́коже го́рдость: нижѐ насмѣѧ́нїѧ досто́йнѣйша, ꙗ҆́коже сребролю́бїе: сїѐ є҆́сть ко́рень всѣ́хъ ѕѡ́лъ. Занѐ человѣ́цы содѣ́лавшїи съ вели́кимъ трꙋдо́мъ ѿ мета́лла земна́гѡ сре́брєнницы, па́ки и҆̀хъ пра́здныхъ въ зе́млю полага́ютъ. Сегѡ̀ ра́ди глаго́летъ гдⷭ҇ь: Не скрыва́йте себѣ̀ сокро́вищъ на землѝ, и҆ прѡ́чаѧ. И҆ па́ки: И҆дѣ́же бо сокро́вище ва́ше, тꙋ̀ бꙋ́детъ и҆ се́рдце ва́ше. Занѐ человѣ́ческїй ѹ҆́мъ, въ ни́хже ѹ҆коснѣва́етъ, жела́нїемъ привлека́етсѧ ѿ навыкнове́нїѧ и҆лѝ къ земны̑мъ вещє́мъ, и҆лѝ къ страсте́мъ, и҆лѝ къ небє́снымъ и҆ вѣ̑чнымъ благи̑мъ: навыкнове́нїе же ѹ҆коснѣ́вшее крѣ́пость є҆стества̀ прїима́ти ѡ҆бы́че, глаго́летъ васі́лїй вели́кїй. А҆́ще же недꙋ́гꙋетъ кто̀, тогда̀ па́че подоба́етъ внима́ти свидѣ́тельствꙋ со́вѣсти, да ѿ всѧ́кагѡ ѡ҆сꙋжде́нїѧ ѡ҆свободи́тъ дꙋ́шꙋ свою̀, да не ка́кѡ приспѣ́етъ коне́цъ жи́зни, и҆ и҆́мать раскаѧва́тисѧ безполе́знѡ, и҆ пла́кати вѣ́чнѡ. Не могі́й ѹ҆́бѡ за хрⷭ҇та̀ чꙋ́вственнꙋ ꙗ҆́коже ѻ҆́нъ претерпѣ́ти сме́рть, понѐ произволе́нїемъ до́лженъ є҆́сть терпѣ́ти мы́сленнѣ, и҆ бꙋ́детъ мꙋ́ченикъ со́вѣстїю, внегда̀ не покорѧ́тисѧ борю́щымъ є҆го̀ де́монѡмъ, и҆лѝ хотѣ̑нїѧмъ, но побѣжда́ти и҆̀хъ, ꙗ҆́коже ст҃і́и мꙋ́чєницы и҆ преподо́бнїи ѻ҆тцы̀: и҆з̾ ни́хже ѻ҆́ви чꙋ́вственнѣ, ѻ҆́ви же мы́сленнѣ мꙋ́чєницы бы́ша. Ма́лѡ ѹ҆́бѡ понꙋ́дивый себѐ, побѣдѝ врага̀, и҆лѝ ма́лѡ вознерадѣ́вый и҆ ѡ҆мраче́нъ бы́въ поги́бе.

<rubric>Кра́ткое ѹ҆че́нїе ѡ҆ стѧжа́нїи добродѣ́телей, и҆ ѹ҆дале́нїи страсте́й.</rubric>

<red>Н</red>ичто́же та́кѡ, глаго́летъ вели́кїй васі́лїй, ѻ҆бы́че помрача́ти мы́сль, ꙗ҆́коже лꙋка́вствїе: нижѐ просвѣща́ти ѹ҆́мъ, ꙗ҆́коже чте́нїе въ безмо́лвїи. Ничто́же то́ль ско́рꙋю причинѧ́етъ болѣ́знь дꙋшѝ, ꙗ҆́коже мы́сль ѡ҆ сме́рти: нижѐ неви́димое предспѣ́ѧнїе, ꙗ҆́коже самоꙋкоре́нїе, и҆ ѿсѣче́нїе свои́хъ хотѣ́нїй: нижѐ неви́димꙋю поги́бель, ꙗ҆́коже мнѣ́нїе и҆ самоꙋго́дїе: нижѐ вино́вно ѿвраще́нїѧ бж҃їѧ, и҆ наказа́нїѧ человѣ́ча, ꙗ҆́коже ропта́нїе: нижѐ ѹ҆до́бѣе приво́дитъ къ согрѣше́нїю, ꙗ҆́коже смꙋще́нїе и҆ многоглаго́ланїе: нижѐ благопоспѣ́шнѣе къ стѧжа́нїю добродѣ́тели, ꙗ҆́коже ѹ҆едине́нїе и҆ сѣ́тованїе: нижѐ ко благоразꙋ́мїю и҆ благодаре́нїю, ꙗ҆́коже размышле́нїе дарѡ́въ бж҃їихъ, и҆ на́шихъ ѕѡ́лъ: нижѐ къ возраще́нїю благодѣѧ́нїи, ꙗ҆́коже си́хъ благохвалє́нїѧ: нижѐ нево́льное спасе́нїе подава́ти ѻ҆бы́че ꙗ҆́коже и҆скꙋшє́нїѧ: нижѐ ближа́йшїй пꙋ́ть ко хрⷭ҇тꙋ̀, си́рѣчь къ безстра́стїю и҆ премꙋ́дрости дх҃а, ꙗ҆́коже пꙋ́ть ца́рскїй ѹ҆клонѧ́ющїйсѧ во все́мъ превосхожде́нїй и҆ ѡ҆скꙋдѣ́нїй: нижѐ и҆́на добродѣ́тель мо́жетъ пости́гнꙋти во́лю бж҃їю ꙗ҆́коже смиренномꙋ́дрїе, и҆ є҆́же ѡ҆ста́вити всѧ́ко разꙋмѣ́нїе и҆ во́лю свою̀: нижѐ содѣ́йствовати во всѧ́ко дѣ́ло бла́го, ꙗ҆́коже чи́стаѧ моли́тва: нижѐ возбранѧ́етъ стѧжа́нїе добродѣ́телей, ꙗ҆́коже пристра́стїе и҆ возноше́нїе мы́сли, а҆́ще и҆ ѕѣлѡ̀ ма́ло бꙋ́детъ. Є҆ли́кꙋ бо чистотꙋ̀ кто̀ и҆́мать, толи́кѡ мно́гѡ ꙗ҆влѧ́етсѧ согрѣша́ти ѹ҆мозрѣ́нїемъ: и҆ є҆ли́кѡ мно́гѡ согрѣша́етъ, помрача́етсѧ, а҆́ще и҆ мни́тсѧ и҆мѣ́ти чистотꙋ̀. И҆ па́ки: є҆ли́къ ра́зꙋмъ мни́тсѧ и҆мѣ́ти, толи́кѡ ꙗ҆влѧ́етсѧ неразꙋ́менъ: и҆ є҆ли́кѡ не вѣ́сть кто̀ своегѡ̀ неразꙋ́мїѧ, и҆ ѿ ча́сти дꙋхо́внагѡ ра́зꙋма, толи́кѡ мни́тсѧ разꙋ́менъ бы́ти: и҆ є҆ли́кѡ те́рпитъ подви́жникъ скѡ́рби, толи́кѡ побѣди́тъ врага̀: и҆ є҆ли́кѡ подвиза́етсѧ кто̀ сотвори́ти что̀ бла́го во є҆ди́нъ де́нь, толи́кѡ до́лженъ є҆́сть во всѧ̑ дни̑ живота̀ своегѡ̀, глаго́летъ ст҃ы́й ма́ркъ, а҆́ще, си́рѣчь, бꙋ́детъ є҆гѡ̀ си́ла и҆ ѹ҆се́рдїе: а҆́ще же благода́ть є҆́сть бж҃їѧ, и҆ є҆ѧ̀ ра́ди є҆гда̀ прїи́де благода́ть, тогда̀ возмо́же, кꙋ́ю таковы́й и҆́мать похвалꙋ̀; занѐ мни́тъ, ꙗ҆́кѡ мо́жетъ нѣ́что благо́е ѿ себѐ твори́ти, и҆ не могꙋ́щихъ ѡ҆сꙋжда́етъ непра́веднѡ. И҆стѧзꙋ́ѧй бо что̀ ѿ бли́жнѧгѡ, ѿ себѐ па́че и҆стѧ́зовати до́лженъ є҆́сть пра́веднѣе. Ꙗ҆́коже бо̀ согрѣша́ющїи до́лжни сꙋ́ть, ꙗ҆́кѡ прогнѣвлѧ́ющїи бг҃а, та́кѡ и҆ покрове́ннїи бл҃года́тїю є҆гѡ̀, не́мощи ра́ди своеѧ̀ и҆ бли́зости ко ѿча́ѧнїю, до́лжни па́че трепета́ти, ꙗ҆́коже мно́гѡ до́лжни сꙋ́ще, и҆ ꙗ҆́кѡ вели́ка стремни́на є҆́сть невѣ́дѣнїе писа́нїй, глаго́летъ ст҃ы́й є҆пїфа́нїй, та́кѡ вѧ́щшее є҆́сть ѕло̀ є҆́же въ ра́зꙋмѣ престꙋпле́нїе, и҆ бо́льшее є҆́сть благотворе́нїе дꙋшѝ сло́вомъ, не́жели моли́твою. И҆ є҆гда̀ те́рпитъ кто̀ бли́жнѧго, да не ѡ҆скорби́тсѧ ѡ҆би́дѧй є҆го̀, но ꙗ҆́кѡ да ѹ҆поко́итъ во́лю є҆гѡ̀ во вре́мѧ смꙋще́нїѧ є҆гѡ̀, глаго́летъ ст҃ы́й дѡроѳе́й, твори́тъ ми́лость съ дꙋше́ю є҆гѡ̀ носѧ̀ тѧготꙋ̀ є҆гѡ̀, и҆ мо́литсѧ ѡ҆ не́мъ, жела́ѧ спасе́нїѧ є҆гѡ̀, и҆ всегѡ̀, что̀ бла́го є҆́сть тѣле́сно же и҆ дꙋше́вно. И҆ сїѐ є҆́сть чи́стое неѕло́бїе ѡ҆чища́ющее дꙋ́шꙋ, и҆ возводѧ́щее ю҆̀ къ бг҃ꙋ. Занѐ врачева́нїе человѣ́ка лꙋ́чше є҆́сть всѣ́хъ дѣ́ланїй и҆ добродѣ́телей. Ничто́же бо бо́лѣе и҆ соверше́ннѣйшее є҆́сть въ добродѣ́телехъ, па́че любвѝ бли́жнѧгѡ, зна́менїе же сеѧ̀ не то́чїю не и҆мѣ́ти никаковы́ѧ ве́щи, ю҆́же и҆́нъ тре́бꙋетъ, но и҆ сме́рть є҆гѡ̀ ра́ди да съ ра́достїю прете́рпитъ, по за́повѣди гдⷭ҇ни, и҆ сїѧ̀ а҆́ки до́лгъ вмѣнѧ́ти, и҆ досто́йнѣ, до́лженъ бо є҆́сть не то́чїю бли́жнѧго до сме́рти люби́ти по є҆стествꙋ̀, но и҆ за и҆злїѧ́ннꙋю за ны̀ пречи́стꙋю кро́вь заповѣ́давшагѡ на́мъ хрⷭ҇та̀. Не бꙋ́ди самолюби́въ, глаго́летъ ст҃ы́й маѯі́мъ, и҆ бꙋ́деши бг҃олюби́въ, не бꙋ́ди самоꙋго́дникъ и҆ бꙋ́деши братолюби́въ. Сїе́ бо ѿ наде́жды ражда́етсѧ: наде́жда же є҆́сть несомнѣ́ннаѧ вѣ́ра ѿ всеѧ̀ мы́сли, ꙗ҆́кѡ всѧ́чески полꙋ́чимъ надѣ́емое. И҆ сїѧ̀ па́ки ѿ и҆звѣще́нныѧ вѣ́ры быва́етъ, ꙗ҆́кѡ ника́коже попече́нїе твори́ти ѡ҆ свое́й жи́зни и҆лѝ сме́рти, но всѐ попече́нїе бг҃ꙋ преда́ти ꙗ҆́коже предрече́сѧ ѡ҆ жела́ющемъ полꙋчи́ти зна́мєнїѧ безстра́стїѧ, и҆́хже ѡ҆снова́нїе є҆́сть вѣ́ра, ю҆́же и҆мы́й до́лженъ є҆́сть помышлѧ́ти, ꙗ҆́кѡ бг҃ъ, ꙗ҆́коже всѧ̑, и҆ на́съ со всѣ́ми ѿ не сꙋ́щихъ кра́йнїѧ ра́ди бла́гости сотворѝ, та́кѡ всѧ́кѡ и҆ дꙋ́шꙋ и҆ тѣ́ло ѹ҆стро́ити и҆́мать, ꙗ҆́коже са́мъ вѣ́сть.

<rubric>Ѡ҆ є҆́же, ка́кѡ мо́жетъ кто̀ стѧжа́ти и҆́стиннꙋю вѣ́рꙋ.</rubric>

<red>Ѻ҆</red>ба́че хотѧ́й стѧжа́нїѧ є҆ѧ̀, ꙗ҆́же є҆́сть ѡ҆снова́нїе всѣ́хъ благи́хъ и҆ две́рь та̑инъ бж҃їихъ, и҆ на врагѝ безтрꙋ́днаѧ побѣ́да, и҆ нꙋ́жднѣйша всѧ́кїѧ добродѣ́тели, и҆ крило̀ моли́твы, и҆ вселе́нїе бж҃їе въ дꙋшѣ̀: до́лженъ є҆́сть претерпѣ́ти всѧ́къ и҆скꙋ́съ, и҆́мже и҆́мать и҆скꙋше́нъ бы́ти ѿ врагѡ́въ и҆ мно́гихъ и҆ разли́чныхъ помыслѡ́въ, и҆́хже никто́же мо́жетъ разꙋмѣ́ти, нижѐ глаго́лати что̀ ѡ҆ ни́хъ, и҆лѝ ѡ҆брѣстѝ, то́чїю и҆з̾ѡбрѣта́тель ѕло́бы дїа́волъ. Но да дерза́етъ таковы́й, ꙗ҆́кѡ а҆́ще побѣди́тъ находѧ́щыѧ є҆мꙋ̀ и҆скꙋшє́нїѧ со мно́гимъ ѹ҆си́лїемъ, и҆ ѹ҆де́ржитъ ѹ҆́мъ сво́й, ѿ є҆́же не посла́бити сегѡ̀ помыслѡ́мъ, ражда́ющымсѧ въ се́рдцѣ є҆гѡ̀, побѣди́ти и҆́мать є҆ди́ною всѧ̑ стра̑сти, занѐ не ѻ҆́нъ є҆́сть побѣди́вый, но прише́дый въ ѻ҆́нь вѣ́рою хрⷭ҇то́съ. Ѡ҆ си́хъ глаго́летъ гдⷭ҇ь: А҆́ще и҆́мате вѣ́рꙋ ꙗ҆́кѡ зе́рно горꙋ́шно, и҆ прѡ́ч. Но а҆́ще по́мыслъ и҆знемо́гши и҆ попꙋ́ститъ ма́лѡ, да не страши́тсѧ, нижѐ ѿчаѧва́етсѧ, нижѐ да приписꙋ́етъ свое́й дꙋшѣ̀ глаго́лємаѧ ѿ ѕлонача́льника: но съ терпѣ́нїемъ по си́лѣ дѣ́ланїе добродѣ́телей и҆ хране́нїе за́повѣдей тща́тельнѣ да твори́тъ въ безмо́лвїи и҆ ѹ҆праждне́нїи по бз҃ѣ ѡ҆ всѣ́хъ во́лею помышлѧ́емыхъ: да всѧ́ко ѹ҆хищре́нїе и҆ мечта́нїе въ нощѝ и҆ во днѝ сотвори́въ вра́гъ, нижѐ ѡ҆брѣ́тъ є҆го̀ попече́нїе творѧ́ща ѡ҆ быва́емыхъ ѿ негѡ̀ и҆гра́лищехъ и҆ ѡ҆бразѣ́хъ, со всѣ́ми разꙋмѣ́нїѧми и҆́миже ѹ҆страша́ше, си́рѣчь а҆́ки и҆́стинꙋ ꙗ҆влѧ́ѧ лжѝ и҆спѡ́лненнаѧ и҆гра̑лища, ѹ҆ны́въ ѿи́детъ. И҆ дѣ́латель прїе́мъ и҆скꙋ́съ ѿ за́повѣдей хрⷭ҇то́выхъ, не́мощи вра́жїѧ ктомꙋ̀ ни ѿ какова́гѡ є҆гѡ̀ ѹ҆хищре́нїѧ не ѹ҆жаса́етсѧ: но съ ра́достїю всѧ̑, ꙗ҆̀же хо́щетъ и҆ произволѧ́етъ, ѡ҆ бз҃ѣ невозбра́ннѡ твори́тъ, ѹ҆крѣплѧ́емый и҆ вспомоществꙋ́емый вѣ́рою ѿ бг҃а, въ него́же ѹ҆вѣ́рова, ꙗ҆́коже са́мъ гдⷭ҇и глаго́летъ: Всѧ̑ возмѡ́жна вѣ́рꙋющемꙋ. Занѐ не ѻ҆́нъ твори́тъ бра́нь со враго́мъ, но бг҃ъ промышлѧ́ѧй ѡ҆ не́мъ вѣ́ры ра́ди, глаго́летъ проро́къ: Вы́шнѧго положи́лъ є҆сѝ прибѣ́жище твоѐ, и҆ прѡ́ч.: и҆ таковы́й соверше́ннѡ не твори́тъ попече́нїѧ ни ѡ҆ чесо́мже, вѣ́дый, ꙗ҆́кѡ ко́нь ѹ҆готовлѧ́етсѧ ко бра́ни, ѿ бг҃а же спасе́нїе є҆гѡ̀, глаго́летъ соломѡ́нъ. И҆ сегѡ̀ ра́ди на всѧ̑ дерза́етъ, ꙗ҆́коже глаго́летъ ст҃ы́й і҆саа́къ: Стѧжѝ вѣ́рꙋ въ себѣ̀, да попере́ши врагѝ твоѧ̑. Ниже́ бо ꙗ҆́кѡ самовла́стенъ пребыва́етъ, но ꙗ҆́коже ско́тъ води́мый во́лею бж҃їею, ꙗ҆́коже глаго́летъ проро́къ: Ско́тенъ бы́хъ ѹ҆ тебѐ: и҆ а҆́зъ вы́нꙋ съ тобо́ю. Во́лиши ли мѧ̀ ѹ҆поко́ити ра́зꙋмомъ твои́мъ, не противоглаго́лю. Хо́щеши ли па́ки смире́нїѧ ра́ди попꙋсти́ти и҆скꙋшє́нїѧ и҆мѣ́ти мѝ, та́кожде є҆́смь съ тобо́ю, не и҆́мамъ ѿню́дъ что̀ твори́ти ѿ себѐ, кромѣ́ бо тебѐ не бы́хъ ѿ не сꙋ́щагѡ, нижѐ жи́ти и҆ спасти́сѧ могꙋ̀: что́либо хо́щеши, творѝ съ твои́мъ созда́нїемъ. Вѣ́рꙋю же, ꙗ҆́кѡ бла́гъ сы́й, блага̑ѧ мѝ ѹ҆стро́ити и҆́маши, а҆́ще на по́льзꙋ и҆ не познава́ю сїѧ̑: но нижѐ досто́инъ є҆́смь зна́ти, нижѐ прошꙋ̀ ѹ҆разꙋмѣ́ти ѧ҆̀, да поко́й и҆́мамъ, а҆́ще не́гли не на по́льзꙋ мѝ сꙋ́ть, нижѐ ѡ҆блегче́нїѧ бра́ни ко́еѧ проси́ти смѣ́ю, а҆́ще и҆ не́мощенъ, и҆ во всѣ́хъ ѹ҆дрꙋча́емь є҆́смь, ꙗ҆́кѡ не вѣ́мъ, что̀ поле́зно є҆́сть. Ты̀ вѣ́си всѧ̑, и҆ ꙗ҆́коже вѣ́си, сотворѝ: то́чїю да не погрѣшꙋ̀, а҆́ще что́либо бꙋ́детъ: но а҆́ще хощꙋ̀, а҆́ще не хощꙋ̀, спасѝ мѧ̀, и҆ сїѐ а҆́ще ѹ҆го́дно тебѣ̀. А҆́зъ ѹ҆́бѡ ве́щи не и҆́мамъ. Пред̾ тобо́ю є҆́смь, ꙗ҆́кѡ кі́й бездꙋ́шенъ: дꙋ́шꙋ мою̀ предаю̀ въ пречⷭ҇тыѧ твоѧ̑ рꙋ́цѣ въ ны́нѣшнѣмъ вѣ́цѣ и҆ въ бꙋ́дꙋщемъ. Ты̀ ѹ҆́бѡ всѧ̑ мо́жеши, и҆ всѧ̑ вѣ́си, и҆ всѧ́кагѡ бла́га всѣ̑мъ хо́щеши, и҆ жела́еши при́снѡ спасе́нїѧ моегѡ̀. Сїѐ ꙗ҆вле́но є҆́сть ѿ всѣ́хъ бл҃годѣѧ́нїй, ꙗ҆̀же сотвори́лъ є҆сѝ: и҆ твори́ши при́снѡ на́мъ по благода́ти ꙗ҆вле́ннѣ и҆ неѧвле́ннѣ, ꙗ҆̀же вѣ́мы, и҆ ꙗ҆̀же не вѣ́мы, и҆ ѿ є҆ди́нагѡ сꙋ́щагѡ па́че ѹ҆ма̀ снисхожде́нїѧ твоегѡ̀ къ на́мъ, сн҃е и҆ сло́ве бж҃їй. А҆́зъ же кто̀ є҆́смь, ꙗ҆́кѡ дерза́ю возвѣща́ти тебѣ̀ сердцевѣ́дче: но да себѣ̀ вѣ́домо сотворю̀ и҆ врагѡ́мъ, ꙗ҆́кѡ къ тебѣ̀ прибѣга́ѧ, приста́нищꙋ спасе́нїѧ моегѡ̀, сїѧ̑ глаго́лю. Се́ бо позна́хъ ѿ благода́ти твоеѧ̀, ꙗ҆́кѡ бг҃ъ мо́й є҆сѝ ты̀, и҆ не къ томꙋ̀ дерза́ю мно́гѡ глаго́лати, но то́чїю ѹ҆́мъ пра́зденъ, глꙋ́хъ же и҆ нѣ́мъ предста́вити пред̾ тобо́ю хощꙋ̀. Не а҆́зъ же, но бл҃года́ть твоѧ̀ всѧ̑ содѣва́етъ: не вѣ́мъ бо себѐ бла́го когда̀ творѧ́ща, но при́снѡ мно́жество ѕѡ́лъ: ѡ҆ ни́хже ра́бїй зра́къ, припа́даѧ къ тебѣ̀, ꙗ҆влѧ́ю, ꙗ҆́кѡ ка́ѧтисѧ мѧ̀ сподо́билъ є҆сѝ, и҆ ꙗ҆́кѡ ра́бъ тво́й є҆́смь и҆ сы́нъ рабы́ни твоеѧ̀. Но да не ѡ҆ста́виши мѧ̀, гдⷭ҇и мо́й, гдⷭ҇и, і҆и҃се хрⷭ҇тѐ бж҃е мо́й, твори́ти и҆лѝ глаго́лати, и҆лѝ помы́слити, ꙗ҆̀же не хо́щеши. Довлѣ́етъ бо мѝ мно́жество толи́кихъ преждебы́вшихъ мои́хъ грѣхѡ́въ, но ꙗ҆́коже хо́щеши, поми́лꙋй мѧ̀. Согрѣши́хъ, поми́лꙋй мѧ̀, ꙗ҆́коже вѣ́си. Вѣ́рꙋю, гдⷭ҇и, ꙗ҆́кѡ вне́млеши моемꙋ̀ ѹ҆ми́льномꙋ семꙋ̀ гла́сꙋ: помозѝ моемꙋ̀ невѣ́рїю, дарова́вый мѝ, по є҆́же бы́ти и҆ є҆́же бы́ти мѝ хрїстїа́нинꙋ. Вели́ко мѝ є҆́сть, глаго́летъ і҆ѡа́ннъ карпаѳі́йскїй, ꙗ҆́кѡ нареко́хсѧ и҆́нокъ и҆ хрїстїа́нинъ. Ꙗ҆́коже ре́клъ є҆сѝ гдⷭ҇и къ нѣ́коемꙋ ѿ ра̑бъ твои́хъ, ꙗ҆́кѡ вели́ко тѝ є҆́сть, ꙗ҆́кѡ нарече́сѧ на тебѣ̀ и҆́мѧ моѐ. Бо́льшее же мѝ є҆́сть сїѐ, па́че всѣ́хъ црⷭ҇твїй землѝ и҆ небесѐ, то́чїю да не ѿлꙋче́нъ бꙋ́дꙋ ѿ нарече́нїѧ сладча́йшагѡ и҆́мени твоегѡ̀. Влⷣко многоми́лостиве, благодарю́ ти, и҆ прѡ́ч.: ꙗ҆́коже преднаписа́сѧ. Ꙗ҆́коже бо и҆́на чтє́нїѧ прили́чествꙋютъ дѣ́ѧтельномꙋ, и҆ и҆́на словеса̀, и҆ сле́зы и҆ моли́тва: та́кѡ и҆ и҆́на вѣ́ра сїѧ̀, па́че пе́рвыѧ ражда́ющїѧ безмо́лвїе. Ѻ҆́на ѹ҆́бѡ вѣ́ра є҆́сть слꙋ́ха, сїѧ́ же видѣ́нїѧ ꙗ҆́коже глаго́летъ ст҃ы́й і҆саа́къ: видѣ́нїе же слꙋ́ха и҆звѣще́ннѣйше є҆́сть. Ѿ є҆сте́ственнагѡ бо ра́зꙋма ражда́етсѧ пе́рваѧ и҆ ѻ҆́бщаѧ правосла́вныхъ вѣ́ра, ѿ неѧ́же ражда́етсѧ по бз҃ѣ ѹ҆праздне́нїе, ꙗ҆́коже рече́сѧ, по́стъ, бдѣ́нїе, чте́нїе, ѱалмопѣ́нїе, моли́тва, вопроше́нїе и҆скꙋ́сныхъ. И҆ ѿ всѣ́хъ си́хъ ражда́ютсѧ добродѣ́тєли дꙋшє́вныѧ, си́рѣчь, блюде́нїе за́повѣдей, и҆ нра́вѡвъ хране́нїе и҆ ѹ҆строе́нїе, ѿ ни́хже вели́каѧ вѣ́ра, наде́жда, и҆ соверше́нна любы̀, восхища́ющаѧ ѹ҆́мъ къ бг҃ꙋ, ꙗ҆́коже рече́сѧ, въ моли́твѣ, є҆гда̀ кто̀ ѹ҆́мнѣ съ бг҃омъ соединѧ́етсѧ, ꙗ҆́коже глаго́летъ ст҃ы́й ні́лъ. Словеса́ же моли́твы є҆ди́ною написа́шасѧ, да при́снѡ то́южде моли́твою мо́литсѧ хотѧ́й ѹ҆́мъ сво́й недви́жимь предста́вити пред̾ ст҃ꙋ́ю и҆ живонача́льнꙋю трⷪ҇цꙋ, ꙗ҆́кѡ ви́дѧй, а҆́ще и҆ ничто́же ли́шшее ѿню́дъ ви́дѣти возмо́жно: но безви́денъ, невоѡбрази́теленъ, неѡбразови́денъ, несмꙋще́нъ, безпристра́стенъ, недви́жимь, невеще́ственъ, ни ѡ҆ чесо́мже ѿ сꙋ́щихъ во все́й тва́ри помышлѧ́ющь и҆ разсмотрѧ́ющь: но въ ми́рѣ глꙋбо́цѣмъ, и҆ соверше́ннѣй тишинѣ̀ бесѣ́довати съ бг҃омъ, и҆ то́кмѡ є҆ди́нꙋ ст҃ꙋ́ю є҆гѡ̀ па́мѧть и҆мѣ́ти, до́ндеже дости́гнетъ въ восхище́нїе ѹ҆ма̀, по є҆́же сподо́битисѧ є҆мꙋ̀ глаго́лати, ꙗ҆́коже подоба́етъ, моли́твꙋ гдⷭ҇ню, си́рѣчь: Ѻ҆́ч҃е на́шъ, ꙗ҆́коже ст҃ы́й фїлимѡ́нъ съ ст҃ы́ми а҆по́столы, мꙋ́ченики же и҆ преподо́бными рѣ́ша. Внѣ́ же си́хъ сꙋ́щее пре́лесть є҆́сть ѿ мнѣ́нїѧ быва̑юща: безпредѣ́льно бо є҆́сть бж҃е́ственное и҆ неѡпи́санно, и҆ бы́вый въ себѣ̀ ѹ҆́мъ та́кѡ до́лженъ є҆́сть бы́ти, да сподо́битсѧ по благода́ти наше́ствїѧ ст҃а́гѡ дх҃а. Вѣ́рою, а҆ не видѣ́нїемъ хо́димъ, глаго́летъ а҆по́столъ. Сегѡ̀ ра́ди на до́лзѣ пребыва́ти до́лжни є҆смы̀ въ по́двизѣ, да мно́гимъ вре́менемъ ѹ҆́мъ ѿ навыкнове́нїѧ раче́нїемъ къ бж҃е́ствєннымъ влече́тсѧ. Ꙗ҆́кѡ а҆́ще и҆ не ѡ҆брѧ́щетъ ѹ҆́мъ и҆́но что̀ бо́льшее чꙋ́вственныхъ веще́й, не ѹ҆стремлѧ́етъ на сїѐ хотѣ́нїѧ, и҆ ѡ҆ставлѧ́етъ, ꙗ҆̀же мно́гимъ вре́менемъ навы́че. Ꙗ҆́коже ѹ҆́бѡ человѣколюби́вїи и҆ безстра́стнїи не помно́гꙋ вреди́ми быва́ютъ ѿ веще́й жите́йскихъ, занѐ до́брѣ сїѧ̑ ѹ҆строѧ́ютъ: та́кѡ и҆ и҆мꙋ́щїи вели̑кїѧ да́ры, занѐ бг҃ꙋ приписꙋ́ютъ совершє́нїѧ.

<rubric>Ѡ҆ є҆́же стра̑стнымъ наипа́че поле́знꙋ бы́ти безмо́лвїю.</rubric>

<red>В</red>сѣ̑мъ ѹ҆́бѡ поле́зно є҆́сть безмо́лвїе и҆ ѹ҆дале́нїе веще́й и҆ человѣ̑къ: па́че же стра̑стнымъ и҆ немощны̑мъ. И҆́бо не мо́жетъ ѹ҆́мъ ѿ є҆ди́нагѡ внѣ́шнѧгѡ дѣ́ланїѧ бы́ти безстра́стенъ, а҆́ще не прїи́метъ мно́гихъ и҆ дꙋхо́вныхъ видѣ́нїй: нижѐ попече́нїе и҆ нача́льствїе без̾ вре́да прехо́дитъ кого̀, а҆́ще пе́рвѣе не стѧ́жетъ безстра́стїѧ ѿ ѹ҆дале́нїѧ. Попече́нїе же жите́йское и҆ мѧте́жъ и҆ соверше́нныхъ ѡ҆бы́че вреди́ти и҆ безстра́стныхъ: ника́ѧ бо по́льза є҆́сть, глаго́летъ златоꙋ́стъ, ѿ дѣ́ланїѧ человѣ́ча без̾ вы́шнѧгѡ приклоне́нїѧ, нижѐ вы́шнее приклоне́нїе прихо́дитъ па́ки на непроизволѧ́ющаго: но ѻ҆боѧ̑ потрє́бна на́мъ, и҆ бж҃їѧ и҆ человѣ́чєскаѧ, и҆ дѣ́ланїе, и҆ ра́зꙋмъ, и҆ стра́хъ и҆ наде́жда, и҆ пла́чь, и҆ ѹ҆тѣше́нїе, и҆ боѧ́знь, и҆ смире́нїе, и҆ разсꙋжде́нїе, и҆ любо́вь: занѐ, глаго́летъ, всѧ̑ жи́знєннаѧ сꙋгꙋ̑ба сꙋ́ть, де́нь и҆ но́щь, свѣ́тъ и҆ мра́къ, здра́вїе и҆ недꙋ́гъ, добродѣ́тель и҆ ѕло́ба, благополꙋ́чїе и҆ ѕлоключе́нїе, живо́тъ и҆ сме́рть, да ѻ҆́вѣми ѹ҆́бѡ, не́мощни сꙋ́ще, бг҃а возлю́бимъ, ѻ҆́вѣми же бѣжи́мъ грѣха̀ стра́хомъ и҆скꙋше́нїй: си́льни же сꙋ́ще всѣ́ми да возлю́бимъ бг҃а, ꙗ҆́коже ѻ҆ц҃а̀, вѣ́дѧще, ꙗ҆́кѡ всѧ̑ бла̑га ѕѣлѡ̀ сꙋ́ть, и҆ поле́знѣ ѧ҆̀ бг҃ъ ѹ҆строѧ́етъ и҆ ѿ сла́дкихъ ѹ҆́бѡ возде́рживаемсѧ, трꙋ̑днаѧ же жела́емъ, вѣ́дѧще, ꙗ҆́кѡ ѻ҆́нѣхъ ра́ди тѣлеса̀ жи́ва быва́ютъ во сла́вꙋ творца̀: си́ми же дꙋ́шы ко спасе́нїю вспомоществꙋ́еми быва́ютъ неизрече́нною ми́лостїю бж҃їею. Тре́хъ бо сꙋ́ть человѣ́цы ѹ҆строе́нїй: рабѝ, нає́мницы и҆ сы́ны: и҆ рабѝ ѹ҆́бѡ не лю́бѧтъ блага́гѡ, но стра́хомъ мꙋ́къ ѿ ѕла́гѡ ѹ҆далѧ́ютсѧ: и҆ є҆́сть ѹ҆́бѡ сїѐ, глаго́летъ ст҃ы́й дѡроѳе́й, бла́го, но не ѹ҆̀ благоꙋго́дно. Нає́мницы же лю́бѧтъ благо́е, и҆ ненави́дѧтъ лꙋка́вое: но ра́ди наде́жды воздаѧ́нїѧ. Сы́нове же, ꙗ҆́кѡ соверше́нни сꙋ́ще, нижѐ стра́хомъ мꙋ́къ ѹ҆далѧ́ютсѧ ѿ лꙋка́выхъ, но крѣ́пцѣ ѻ҆́наѧ ненави́дѧтъ: нижѐ па́ки благо́е наде́ждою воздаѧ́нїѧ творѧ́тъ, но ꙗ҆́кѡ до́лгъ сїѐ вмѣнѧ́ютъ: и҆ безстра́стїе лю́бѧтъ ꙗ҆́кѡ подража́нїе бг҃ꙋ, и҆ винꙋ̀ є҆гѡ̀ вселе́нїѧ, и҆́мже ѿ всѧ́кїѧ ѕло́бы ѹ҆далѧ́ютсѧ, а҆́ще и҆ преще́нїе не предлежи́тъ. Занѐ а҆́ще кто̀ безстра́стенъ не бꙋ́детъ: преблагі́й бг҃ъ не низпосыла́етъ на него̀ всест҃а́го дх҃а: да не ѿ навыкнове́нїѧ влеко́мь є҆щѐ къ страсте́мъ ѡ҆брѧ́щетсѧ, и҆ быва́етъ пови́ненъ наше́ствїю ст҃а́гѡ дх҃а, и҆ бо́льшее ѡ҆сꙋжде́нїе и҆́мать. Но є҆гда̀ ѿ навыкнове́нїѧ добродѣ́тели ника́коже дрꙋ́жество и҆́мать со врага́ми, нижѐ ѿ ѻ҆бы́чаѧ стра́стнагѡ влеко́мь бꙋ́детъ: тогда̀ прїе́млетъ благода́ть, и҆ та́кѡ не ѡ҆сꙋжде́нъ пребыва́етъ въ прїѧ́тїи дарова́нїѧ. Сегѡ̀ ра́ди, глаго́летъ лѣ́ствичникъ, не ѿкрыва́етъ на́мъ бг҃ъ во́ли своеѧ̀, да не сїю̀ ѹ҆разꙋмѣ́вше, преслꙋ́шаемъ є҆го̀, и҆ па́че ѡ҆сꙋжде́ни бꙋ́демъ. А҆́ще же и҆ ꙗ҆́кѡ младе́нцы не вѣ́мы безпредѣ́льнагѡ є҆гѡ̀ благоꙋтро́бїѧ къ на́мъ неблагода̑рнымъ: бж҃їю бо, глаго́летъ, во́лю ѹ҆разꙋмѣ́ти хотѧ́й, до́лженъ є҆́сть ѹ҆мре́ти всемꙋ̀ мі́рꙋ и҆ свое́й во́ли во все́мъ: сегѡ̀ ра́ди всѧ́кꙋ ве́щь и҆мꙋ́щꙋ сомнѣ́нїе не до́лженъ є҆́сть кто̀ твори́ти ю҆̀, и҆лѝ соста́вити, ꙗ҆́кѡ бла́гꙋ, а҆́ще не мо́жетъ пожи́ти, и҆лѝ спасти́сѧ без̾ неѧ̀. И҆ та́кѡ потре́бно є҆мꙋ̀ вопроша́ти и҆скꙋ́сныхъ: тогда̀ ѿ и҆звѣще́нныѧ вѣ́ры и҆ моли́твы быва́етъ таково́е и҆звѣще́нїе пре́жде соверше́ннагѡ безстра́стїѧ, творѧ́щагѡ ѹ҆́мъ непреѡбори́мь и҆ непобѣди́мь во всѧ́комъ дѣ́лѣ бла́зѣ, ꙗ҆́кѡ а҆́ще и҆ вели́ка бра́нь є҆́сть, но человѣ́къ пребыва́етъ невреди́мь: си́ла бо моѧ̀ въ не́мощи соверша́етсѧ, ꙗ҆́коже речѐ гдⷭ҇ь ко а҆пⷭ҇лꙋ: и҆ то́й глаго́летъ: Є҆гда̀ немощствꙋ́ю, тогда̀ си́ленъ є҆́смь. Нѣ́сть добро̀ бы́ти комꙋ̀ безстра́стнꙋ: занѐ ѿхо́дѧтъ мно́гажды де́мѡни, глаго́летъ лѣ́ствичникъ, мно́гими ѡ҆́бразы, и҆лѝ подса́ды ра́ди, и҆лѝ мнѣ́нїѧ ра́ди, ѡ҆ставлѧ́юще, и҆лѝ возвыше́нїѧ, и҆лѝ дрꙋга́гѡ ра́ди ко́егѡ ѕла̀, дово́льни сꙋ́ще въ се́мъ, ꙗ҆́кѡ могꙋ́щымъ напо́лнити мѣ́сто дрꙋги́хъ страсте́й. Сегѡ̀ ра́ди ѻ҆́вїи ѻ҆тцы̀, глаго́летъ ѿ ста́рчества, соблюда́ша за́пѡвѣди, ѻ҆́вїи же по ни́хъ написа́ша сїѧ̑, мы́ же напи̑саннаѧ на ѻ҆ко́нцѣхъ положи́хомъ: а҆́ще ли же и҆ прочестѝ восхо́щемъ, не ѹ҆пражднѧ́емсѧ понѐ въ то́мъ са́момъ, є҆́же разꙋмѣ́ти глаго́лємаѧ, и҆ твори́ти ѧ҆̀: но и҆лѝ ꙗ҆́кѡ не нꙋ́жно что̀ прочи́тываемъ, и҆лѝ мни́мсѧ вели́ко нѣ́что твори́ти, и҆ возно́симсѧ не вѣ́дѧще, ꙗ҆́кѡ па́че ѡ҆сꙋжде́нїе и҆́мамы, а҆́ще не твори́мъ, ꙗ҆́коже глаго́летъ златоꙋ́стъ. Вѣ́дый, глаго́летъ гдⷭ҇ь, во́лю господи́на своегѡ̀, и҆ прѡ́ч: Тѣ́мже бл҃го ѹ҆́бѡ є҆́сть чте́нїе и҆ ра́зꙋмъ, но є҆гда̀ къ бо́льшемꙋ смире́нїю приво́дѧтъ: та́кожде и҆ совѣ́тъ, є҆гда̀ кто̀ не и҆спытꙋ́етъ житїѧ̀ ѹ҆чи́телѧ, ꙗ҆́коже глаго́летъ бг҃осло́въ: Не и҆щѝ ѹ҆достовѣре́нїѧ ѹ҆ча́щагѡ тѧ̀, и҆лѝ проповѣ́дающагѡ тѝ: и҆ ꙗ҆́коже глаго́летъ гдⷭ҇ь: є҆ли́ка а҆́ще рекꙋ́тъ ва́мъ, и҆ прѡ́ч: Нико́егѡже вре́да не быва́етъ вопроша́ющемꙋ ѿ дѣ́лъ ѹ҆ча́щагѡ и҆̀, но нижѐ па́ки по́льзы, а҆́ще не твори́тъ са́мъ: зане́же кі́йждо возда́стъ ѡ҆ себѣ̀ сло́во: ѹ҆чи́тель ѹ҆́бѡ ѡ҆ словесѝ свое́мъ, ѹ҆чи́мый же ѡ҆ сꙋ́щемъ ѿ дѣ́лъ послꙋша́нїи свое́мъ: сꙋ̑щаѧ же внѣꙋ́дꙋ си́хъ, проти́вꙋ є҆стества̀ сꙋ́ть, и҆ ѡ҆сꙋжде́нїѧ достѡ́йна. Занѐ, глаго́летъ ст҃ы́й є҆ѵстра́тїй, бла́гъ є҆́сть и҆ пра́веденъ бг҃ъ, и҆ по бла́гости всѧ́ко бла́го на́мъ да́рствꙋетъ, є҆гда̀ по благоразꙋ́мїю и҆́мамы є҆̀ со благодаре́нїемъ, ꙗ҆́кѡ ѿ пра́ведна прїѡбрѣ́тенїѧ. Но а҆́ще неблагода́рнїи ꙗ҆влѧ́емсѧ, лиша́емсѧ блага́гѡ правосꙋ́дїемъ бж҃їимъ: тѣ́мже бла́гость бж҃їѧ и҆ пра́вда є҆гѡ̀ подаю́тъ на́мъ всѧ́кое бла́го по є҆стествꙋ̀, за ѕлоꙋпотребле́нїе же вѣ́чнꙋю мꙋ́кꙋ.

<rubric>Ѡ҆ є҆́же, ꙗ҆́кѡ ве́лїе бла́го є҆́сть и҆́стинное покаѧ́нїе.</rubric>

<red>Ѻ҆</red>ба́че, є҆гда̀ кто̀ восхо́щетъ, па́ки полага́етъ нача́ло покаѧ́нїемъ. Па́лъ ли є҆сѝ, глаго́летъ: воста́ни: и҆ па́ки па́лъ ли є҆сѝ, па́ки воста́ни, не ѿчаѧва́ѧсѧ ѿню́дъ ѡ҆ свое́мъ спасе́нїи, а҆́ще что́либо и҆ бꙋ́детъ: нижѐ во́лею предава́й себѐ врагꙋ̀, и҆ довлѣ́етъ тѝ терпѣ́нїе сїѐ съ самоꙋкоре́нїемъ во спасе́нїе. Бѣ́хомъ, глаго́летъ а҆по́столъ, и҆ мы̀ нѣ́когда несмы́сленни, ходѧ́ще во свои́хъ по́хотехъ, и҆ прѡ́ч: Ты̀ ѹ҆́бѡ ѿню́дъ да не ѿча́ешисѧ, не вѣ́дѧ бж҃їей по́мощи, мо́жетъ бо є҆ли̑ка хо́щетъ сотвори́ти: но ѹ҆пова́й на него̀, и҆ є҆ди́но ѿ си́хъ и҆́мать сотвори́ти, и҆лѝ ꙗ҆́кѡ нѣ́кїими и҆скꙋше́нїѧми, и҆лѝ дрꙋги́ми ѡ҆́бразы, и҆́миже ѻ҆́нъ вѣ́сть, ѹ҆стро́итъ твоѐ и҆справле́нїе, и҆лѝ прїи́метъ твоѐ терпѣ́нїе и҆ смире́нїе вмѣ́стѡ дѣ́ланїѧ: и҆лѝ и҆нѣ́мъ ѡ҆́бразомъ, є҆гѡ́же не вѣ́си, по ѹ҆пова́нїю содѣ́лаетъ человѣколю́бнѡ, во є҆́же спастѝ бездерзнове́ннꙋю твою̀ дꙋ́шꙋ: то́чїю да не ѡ҆ставлѧ́еши врача̀, занѐ лю́тѣ терпѣ́ти и҆́маши сꙋгꙋ́бꙋю сме́рть за невѣ́дѣнїе сокрове́ннагѡ бж҃їѧ намѣ́ренїѧ, ꙗ҆́коже рече́сѧ ѡ҆ ра́зꙋмѣ, и҆ ны́нѣ рече́тсѧ ѡ҆ дѣ́ланїи: ꙗ҆́кѡ посредѝ шестѝ сѣте́й є҆́сть всѧ́ко тѣле́сное и҆ дꙋше́вное дѣ́ланїе, ѡ҆деснꙋ́ю, глаго́лю, и҆ ѡ҆шꙋ́юю, си́рѣчь, превосхожде́нїемъ трꙋдѡ́въ и҆ ѡ҆скꙋдѣ́нїемъ: горѣ̀ и҆ до́лꙋ, си́рѣчь, возноше́нїемъ и҆ ѿча́ѧнїемъ: внꙋ́трь и҆ внѣꙋ́дꙋ, си́рѣчь, боѧ́знїю и҆ де́рзостїю, ѡ҆ не́йже глаго́летъ бг҃осло́въ, ꙗ҆́кѡ дале́че по превосхо́дствꙋ ѿстои́тъ ѿ дерзнове́нїѧ, а҆́ще и҆́менемъ и҆ подо́бна є҆́сть: посредѣ́ же си́хъ шестѝ сѣте́й ѹ҆мѣ́ренное дѣ́ланїе во смире́нїи и҆ терпѣ́нїи. Диви́тисѧ подоба́етъ ѹ҆мꙋ̀ человѣ́чꙋ, ка́кѡ прелага́етъ всѧ̑ сꙋ̑щаѧ въ не́мъ, ꙗ҆́коже хо́щетъ, а҆́ще и҆ непрелѡ́жна сꙋ́ть, и҆ въ дрꙋги́хъ та́кѡ пребыва́ютъ. И҆ сегѡ̀ ра́ди не всѝ є҆ди́но намѣ́ренїе ѡ҆ сꙋ́щихъ и҆́мамы: но кі́йждо, ꙗ҆́коже хо́щетъ, ѹ҆потреблѧ́етъ вє́щи и҆лѝ до́брѣ, и҆лѝ ѕлѣ̀: чꙋ́вствєннаѧ ѹ҆́бѡ дѣ́ломъ, мы́слєннаѧ же сло́вомъ и҆ помышле́нїемъ. Четы́рехъ, ꙗ҆́коже мѝ мни́тсѧ, видѣ́нїй по бг҃осло́вꙋ и҆ ѹ҆строе́нїй всѝ человѣ́цы: ѻ҆́вїи ѹ҆́бѡ до́брѣ здѣ̀ и҆ въ бꙋ́дꙋщемъ, ꙗ҆́коже всѝ ст҃і́и и҆ безстра́стнїи бы́вшїи: ѻ҆́вїи же здѣ̀ то́чїю до́брѣ, ꙗ҆́кѡ благодѣ́тельствꙋемїи недосто́йнѣ дꙋше́внѣ и҆лѝ тѣле́снѣ, за є҆́же не и҆мѣ́ти благодаре́нїѧ ко благодѣ́телю, ꙗ҆́коже ѻ҆́ный бога́тый, и҆ такові́и: и҆ні́и па́ки здѣ̀ то́чїю мꙋ́чатсѧ, ꙗ҆́коже до́лгимъ недꙋ́гомъ ѡ҆бдержи́мїи, ꙗ҆́коже ѻ҆́ный разсла́бленный, и҆ и҆скꙋша́емїи благода́рнѣ ѿ своеѧ̀ мы́сли. И҆ні́и же па́ки и҆ здѣ̀ и҆ та́мѡ мꙋ́чатсѧ, ꙗ҆́коже и҆скꙋша́емїи ѿ свои́хъ хотѣ́нїй, ꙗ҆́коже і҆ꙋ́да и҆ подо́бнїи. И҆ па́ки четы́ре и҆́мꙋтъ намѣ́ренїѧ ѡ҆ чꙋ́вственныхъ ве́щехъ. Ѻ҆́вїи бо ненави́дѧтъ дѣла̀ бж҃їѧ, ꙗ҆́коже де́мѡни, и҆ ѿ ѕла́гѡ произволе́нїѧ ѕло́бствꙋютъ: ѻ҆́вїи же ꙗ҆́кѡ дѡбра̀ лю́бѧтъ, ѻ҆ба́че стра́стнѡ, ꙗ҆́коже безсловє́снаѧ живо́тнаѧ, ничто́же ѡ҆ є҆сте́ственномъ видѣ́нїи и҆ благодаре́нїи пекꙋ́щесѧ: а҆ и҆ні́и, ꙗ҆́коже человѣ́цы є҆сте́ственнѡ съ дꙋхо́внымъ ра́зꙋмомъ и҆ благодаре́нїемъ, ѹ҆потреблѧ́юще всѧ̑ съ воздержа́нїемъ: и҆ні́и же па́ки вышеесте́ственнѣ, ꙗ҆́коже а҆́гг҃ли, зрѧ́тъ всѧ̑ во сла́вꙋ творца̀ ничто́же ѿ си́хъ ѹ҆потреблѧ́юще, ра́звѣ то́чїю потрє́бнаѧ къ житїю̀ по а҆по́столꙋ.

<rubric>Ѡ҆ ѻ҆́бщихъ и҆ ѻ҆со́бенныхъ дарѣ́хъ бж҃їихъ.</rubric>

<red>С</red>егѡ̀ ра́ди до́лжни є҆смы̀ всѝ человѣ́цы при́снѡ бл҃годари́ти бг҃ꙋ ѡ҆ ѻ҆́бщихъ же и҆ ѻ҆со́бенныхъ благодѣѧ́нїѧхъ дꙋше́вныхъ же и҆ тѣле́сныхъ. Ѻ҆́бщыѧ ѹ҆́бѡ сꙋ́ть четы́ри стїхі̑и, и҆ всѧ̑ ѿ ни́хъ быва̑ющаѧ, и҆ всѧ̑ въ бж҃е́ственныхъ писа́нїѧхъ предложє́ннаѧ ди̑внаѧ и҆ ѹ҆жа̑снаѧ дѣла̀ бж҃їѧ. Ѻ҆со́бєннаѧ же, є҆ли̑ка бг҃ъ коемꙋ́ждо человѣ́кꙋ дадѐ, и҆лѝ бога́тство ми́лостыни ра́ди, и҆лѝ ѹ҆бо́жество благода́рнагѡ ра́ди терпѣ́нїѧ, и҆лѝ вла́сть правосꙋ́дїѧ ра́ди и҆ ѹ҆твержде́нїѧ добродѣ́тели, и҆лѝ покоре́нїе и҆ ра́бство гото́вагѡ ра́ди спасе́нїѧ дꙋшѝ, и҆лѝ здра́вїе вспоможе́нїѧ ра́ди тре́бꙋющымъ и҆ дѣ́ланїѧ по бз҃ѣ, и҆лѝ болѣ́знь вѣнца̀ ра́ди терпѣ́нїѧ, и҆лѝ ра́зꙋмъ и҆ крѣ́пость стѧжа́нїѧ ра́ди добродѣ́тели, и҆лѝ безси́лїе и҆ невѣ́жество повинове́нїѧ ра́ди въ безмо́лвїи со смире́нїемъ и҆ ѹ҆дале́нїѧ веще́й, и҆лѝ нево́льное лише́нїе веще́й во́льнагѡ ра́ди спасе́нїѧ и҆ по́мощи не могꙋ́щымъ прїитѝ въ соверше́нство нестѧжа́нїѧ, и҆лѝ понѐ къ ми́лостыни, и҆лѝ поко́ю и҆ благоде́нствїю ко є҆́же во́лею подвиза́тисѧ и҆ трꙋди́тисѧ въ добродѣ́телѧхъ, ꙗ҆́коже безстра́стнымъ бы́ти, и҆ и҆ны̑ѧ спастѝ дꙋ́шы: и҆лѝ и҆скꙋше́нїе и҆ ѕлоключе́нїе ко є҆́же нево́льнѣ спасє́ннымъ бы́ти немогꙋ́щихъ ѿсѣщѝ свои́хъ хотѣ́нїй, и҆лѝ па́ки соверше́нства ра́ди могꙋ́щихъ претерпѣ́ти съ ра́достїю. Всѧ̑ ѹ҆́бѡ речє́ннаѧ а҆́ще и҆ проти̑вна дрꙋ́гъ дрꙋ́гꙋ сꙋ́ть, ѻ҆ба́че въ потре́бѣ всѧ̑ сꙋ́ть дѡбра̀ ѕѣлѡ̀: кромѣ́ же потре́бы не сꙋ́ть дѡбра̀, но па́че врє́дна дꙋшѣ̀ и҆ тѣ́лꙋ: лꙋ́чше же всѣ́хъ рече́нныхъ є҆́сть терпѣ́нїе ско́рбныхъ. И҆ сподо́бивыйсѧ вели́кагѡ да́ра сегѡ̀ до́лженъ є҆́сть благодари́ти бг҃а, ꙗ҆́кѡ ѡ҆благодѣ́тельствованъ бы́въ вѧ́щшими. Бы́сть бо подража́нїе хрⷭ҇тꙋ̀ и҆ ст҃ы̑мъ є҆гѡ̀ а҆по́столамъ, мꙋ́ченикамъ же и҆ преподѡ́бнымъ. Занѐ мно́гꙋ си́лꙋ и҆ ра́зꙋмъ ѿ бг҃а прїѧ́тъ ко є҆́же во́лею сла́дкихъ ѹ҆далѧ́тисѧ, и҆ жела́ти па́че ско́рбныхъ ѿсѣче́нїемъ свои́хъ хотѣ́нїй, и҆ ѿверже́нїемъ не по бз҃ѣ сꙋ́щихъ разꙋмѣ́нїй, да твори́тъ и҆ помышлѧ́етъ при́снѡ ѹ҆гѡ́днаѧ бг҃ꙋ. Сподо́бившїисѧ ѹ҆́бѡ ѹ҆потреблѧ́ти вє́щи по потре́бѣ, до́лжни сꙋ́ть мно́гѡ благодари́ти бг҃а со смире́нїемъ мно́гимъ, ꙗ҆́кѡ свободи́шасѧ благода́тїю бж҃їею ѿ сꙋ́щихъ проти́вꙋ є҆стества̀ и҆ престꙋпле́нїѧ за́повѣдей. Мы́ же є҆щѐ стра́стнїи сꙋ́ще и҆ во ѕло̀ ѹ҆потреблѧ́ющїи вє́щи, ꙗ҆́кѡ проти́вꙋ є҆стества̀, до́лжни є҆смы̀ трепета́ти и҆ мно́гѡ благодари́ти благодѣ́телю со всѧ́кимъ благоразꙋ́мїемъ дивѧ́щесѧ неизрече́нномꙋ є҆гѡ̀ долготерпѣ́нїю, ꙗ҆́кѡ и҆ преслꙋша́ющымъ на́мъ є҆гѡ̀ за́пѡвѣди, и҆ во ѕло̀ ѹ҆потреблѧ́ющымъ вє́щи, и҆ ѿвраща́ющымсѧ є҆гѡ̀ дарѡ́въ, те́рпитъ безꙋ́мїю на́шемꙋ, и҆ не престае́тъ благотвори́ти на́мъ ѡ҆жида́ѧ ѡ҆браще́нїѧ и҆ покаѧ́нїѧ на́шегѡ до послѣ́днѧгѡ и҆здыха́нїѧ. Та́кѡ до́лжни є҆смы̀ всѝ человѣ́цы благодари́ти є҆го̀, ꙗ҆́коже рече́сѧ: ѡ҆ все́мъ благодари́те: ѿ сегѡ̀ дрꙋгі́й глаго́лъ а҆по́столовъ, ꙗ҆́коже речѐ: непреста́ннѡ моли́тесѧ, си́рѣчь, є҆́же и҆мѣ́ти па́мѧть бж҃їю во всѧ́комъ вре́мени, мѣ́стѣ же и҆ ве́щи: ꙗ҆́кѡ а҆́ще кто̀ что́либо твори́тъ, до́лженъ и҆мѣ́ти па́мѧть творца̀ прилꙋчи́вшїѧсѧ ве́щи, си́рѣчь, а҆́ще ви́диши свѣ́тъ, не забꙋ́ди дарова́вшагѡ є҆го̀ тѝ: а҆́ще ви́диши не́бо и҆ зе́млю, мо́ре и҆ всѧ̑ сꙋ̑щаѧ, ѹ҆диви́сѧ и҆ прославлѧ́й созда́вшаго: а҆́ще въ ри́зꙋ ѡ҆блека́ешисѧ, познава́й, чі́й да́ръ є҆́сть, и҆ воспѣва́й промышлѧ́ющаго ѡ҆ жи́зни твое́й. И҆ вкра́тцѣ: всѧ́ко движе́нїе да бꙋ́детъ тебѣ̀ вина̀ къ сла́вѣ бж҃їей, и҆ сѐ непреста́ннѡ мо́лишисѧ. И҆ ѿ си́хъ всегда̀ ра́дꙋетсѧ дꙋша̀ по а҆пⷭ҇лꙋ: па́мѧть бо бж҃їѧ весели́тъ ю҆̀, глаго́летъ ст҃ы́й дѡроѳе́й, приводѧ̀ свидѣ́телѧ дв҃да: помѧнꙋ́хъ, глаго́летъ се́й, бг҃а, и҆ возвесели́хсѧ.

<rubric>Ꙗ҆́кѡ всѧ̑ къ по́льзѣ на́шей сотвори́лъ є҆́сть бг҃ъ.</rubric>

<red>П</red>оне́же всѧ̑ сꙋ̑щаѧ къ по́льзѣ на́шей бг҃ъ сотворѝ: ѿ а҆́гг҃лъ ѹ҆́бѡ блюдо́мы є҆смы̀ и҆ наꙋча́еми, ѿ де́монѡвъ же и҆скꙋша́еми, да смири́мсѧ и҆ прибѣ́гнемъ къ бг҃ꙋ, и҆́миже спаса́емсѧ и҆ и҆збавлѧ́емсѧ ѿ возноше́нїѧ и҆ нерадѣ́нїѧ стра́хомъ и҆скꙋше́нїй. И҆ па́ки: ѿ сла́дкихъ ѹ҆́бѡ мі́ра, здра́вїѧ, глаго́лю, благоде́нствїѧ, крѣ́пости, поко́ѧ, ра́дости, свѣ́та, ра́зꙋма, бога́тства, во все́мъ предспѣ́ѧнїѧ, ми́рнагѡ ѹ҆строе́нїѧ, наслажде́нїѧ, че́сти, вла́сти, ѻ҆би́лїѧ, и҆ всѣ́хъ мни́мыхъ благи́хъ въ житїѝ се́мъ возво́димсѧ къ благодаре́нїю и҆ благоразꙋ́мїю ко благодѣ́телю, и҆ ко є҆́же люби́ти є҆го̀, и҆ твори́ти є҆́же по си́лѣ благо́е, ꙗ҆́кѡ до́лгъ и҆мꙋ́ще є҆сте́ственный, за да́ры благодѣ́ланїемъ возда́ти мнѧ́ще, а҆́ще и҆ нѣ́сть мо́щно сїѐ: но вѧ́щшїй до́лгъ є҆́сть. Ѿ мни́мыхъ же бѣ́дствїй, недꙋ́га, ѕлоключе́нїѧ, трꙋда̀, не́мощи, нево́льныѧ печа́ли, мра́ка, неразꙋ́мїѧ, ѹ҆бо́жества, ѕлополꙋ́чїѧ во все́мъ, боѧ́зни, лише́нїѧ, безче́стїѧ, ѹ҆дрꙋче́нїѧ, скꙋ́дости и҆ всѣ́хъ сопроти́вныхъ предречє́ннымъ прихо́димъ въ терпѣ́нїе: смире́нїе же, и҆ благо́е ѹ҆пова́нїе въ бꙋ́дꙋщемъ, не то́чїю же, но и҆ въ ны́нѣшнемъ вѣ́цѣ вели́кихъ ѹ҆тѣше́нїй на́мъ быва́ютъ сїѧ̑ винѡ́вна. Тѣ́мже всѧ̑ дѡбра̀ бг҃ъ на́мъ ѹ҆стро́и чꙋ́днѣ неизрече́нною бла́гостїю. И҆ хотѧ́й ѹ҆́бѡ сїѧ̑ разꙋмѣ́ти, ꙗ҆́коже подоба́етъ, да подвиза́етсѧ ѡ҆ стѧжа́нїи добродѣ́телей: да всѧ̑ речє́ннаѧ прїе́млетъ со благодаре́нїемъ, дѡ́браѧ же и҆ ꙗ҆влѧ́ющаѧсѧ сопроти̑вна, и҆ во все́мъ ѡ҆брѣта́етсѧ без̾ смꙋще́нїѧ: и҆ не то́чїю въ си́хъ, но и҆ є҆гда̀ го́рдый по́мыслъ во є҆́же возвы́сити є҆го̀ де́мѡни предло́жатъ: тогда̀ воспомина́етъ ꙗ҆̀же пре́жде глагѡ́ланнаѧ ѿ ни́хъ ска́рєднѣйшаѧ, и҆ низлага́етъ є҆го̀, и҆ ко смире́нїю прихо́дитъ. И҆ є҆гда̀ па́ки ме́рзкое что̀ предло́жатъ, воспомѧнꙋ́въ го́рдый ѻ҆́ный по́мыслъ, низлага́етъ сїѐ: тѣ́мже твори́тъ и҆̀хъ низлага́ти дрꙋ́гъ дрꙋ́га, содѣ́йствїемъ благода́ти, па́мѧтїю, да нижѐ въ ѿча́ѧнїе ска́реднѣйшими, нижѐ въ го́рдость мнѣ́нїѧ ра́ди прїи́детъ когда̀. Но є҆гда̀ вознесꙋ́тъ ѹ҆́мъ є҆гѡ̀ вразѝ, прибѣга́етъ къ смире́нїю: и҆ є҆гда̀ смирѧ́тъ ѹ҆́мъ є҆гѡ̀, къ бг҃ꙋ возно́ситсѧ ѹ҆пова́нїемъ, да никогда́ же дерзнꙋ́вый паде́тъ, нижѐ па́ки ѹ҆боѧ́выйсѧ ѿча́етсѧ до послѣ́днѧгѡ и҆здыха́нїѧ. И҆ сїѐ є҆́сть вели́кое и҆́нока дѣ́ланїе, ꙗ҆́коже глаго́летъ ѿ ста́рчества: но є҆гда̀ предлага́ютъ сїѐ вразѝ, ѻ҆́нъ и҆но́е предполага́етъ: и҆ є҆гда̀ ѻ҆нѝ дрꙋго́е, ѻ҆́нъ сїѐ на средꙋ̀ приво́дитъ, вѣ́дый, ꙗ҆́кѡ ничто́же є҆́сть въ житїѝ се́мъ ѿню́дъ неизмѣ́нно. Но претерпѣ́вый до конца̀, то́й спасе́нъ бꙋ́детъ, хотѧ́й же бы́ти веще́мъ, ꙗ҆́коже хо́щетъ, не вѣ́сть, ка́мѡ и҆́детъ. Но ꙗ҆́кѡ слѣпы́й коле́блемый всѧ́кимъ вѣ́тромъ, а҆́ще что́либо є҆мꙋ̀ прїи́детъ, соверше́ннѡ ве́сь ѻ҆́номꙋ предае́тсѧ, и҆ ꙗ҆́кѡ ра́бъ бои́тсѧ печа́льныхъ, и҆ ꙗ҆́кѡ плѣ́нникъ мнѣ́нїю порабоща́етсѧ, мнѧ́йсѧ ѿ безслове́сныѧ ра́дости вѣ́дѣти, ꙗ҆̀же никогда́же вѣ́дѣ что̀, и҆ ѿкꙋ́дꙋ сꙋ́ть. А҆́ще же глаго́летъ вѣ́дѣти, тогда̀ па́че ѡ҆слѣплѧ́етсѧ. Сїе́ бо быва́етъ, є҆гда̀ не ѹ҆корѧ́етъ себѐ, є҆́же глаго́летсѧ самоꙋго́дїе и҆ безвѣ́стна поги́бель, ꙗ҆́коже глаго́летъ ст҃ы́й мака́рїй во глави́знахъ ѡ҆ поги́бшемъ и҆́ноцѣ, внегда̀ ѹ҆зрѣ́ти є҆мꙋ̀ го́рнїй і҆ерꙋсали́мъ, молѧ́щꙋсѧ съ нѣ́коею бра́тїею и҆ восхи́тившꙋсѧ ѹ҆мꙋ̀ є҆гѡ̀: занѐ дости́гнꙋти возмнѣ́сѧ нѣ́что, а҆ не вѧ́щшїй до́лгъ и҆мѣ́ти. Ꙗ҆́коже ѹ҆́бѡ ѕѣлѡ̀ стра́стнїи нижѐ ꙗ҆́внаѧ мнѡ́гимъ вѣ́дѧтъ ѿ мглы̀ страсте́й: та́кѡ и҆ безстра́стнїи, мнѡ́гимъ недовѣ́дѡмаѧ, вѣ́дѧтъ ѿ чистоты̀ ѹ҆ма̀.

<rubric>Ꙗ҆́кѡ сло́во бж҃їе не є҆́сть благоче́стїе.</rubric>

<red>С</red>ло́во бо бж҃їе, глаго́летъ ст҃ы́й маѯі́мъ, нѣ́сть многосло́вїе. Но є҆гда̀ всѝ человѣ́цы мно́гѡ глаго́лемъ: тогда̀ є҆ди́нагѡ словесѝ не и҆спо́лнихомъ, си́рѣчь, речѐ бг҃ъ: Возлю́биши гдⷭ҇а бг҃а твоего̀ все́ю дꙋше́ю твое́ю и҆ прѡ́ч: коли́кѡ ѹ҆́бѡ реко́ша ѻ҆тцы̀, коли́кѡ написа́ша, и҆ є҆щѐ глаго́лютъ и҆ пи́шꙋтъ, и҆ не и҆спо́лниша є҆ди́нагѡ сегѡ̀ словесѝ. Ѿ всеѧ́ бо дꙋшѝ, глаго́летъ вели́кїй васі́лїй, є҆́сть ѿню́дъ не люби́ти что̀ съ бг҃омъ: занѐ а҆́ще кто̀ свою̀ дꙋ́шꙋ лю́битъ, бг҃а не лю́битъ ѿ всеѧ̀ дꙋшѝ, но ѿ полꙋ̀. Є҆гда́ же и҆ себѐ сами́хъ и҆ дрꙋга̑ѧ безчи́слєннаѧ лю́бимъ, ка́кѡ бг҃а люби́ти мо́жемъ, и҆лѝ де́рзнемъ сїѐ глаго́лати; Та́кожде и҆ ѡ҆ любвѝ бли́жнѧгѡ: а҆́ще привре́меннꙋю жи́знь, не́гли же и҆ бꙋ́дꙋщꙋю за любо́вь бли́жнѧгѡ не ѿве́ргнемъ, ꙗ҆́кѡ мѡѷсе́й и҆ а҆пⷭ҇лъ, ка́кѡ глаго́лемъ люби́ти є҆го̀; Занѐ ѻ҆́въ речѐ ѡ҆ наро́дѣ къ бг҃ꙋ: а҆́ще ѹ҆̀бо ѡ҆ста́виши и҆̀мъ грѣ́хъ и҆́хъ, ѡ҆ста́ви: а҆́ще же нѝ, и҆згла́ди и҆ менѐ и҆з̾ кни́ги твоеѧ̀, въ ню́же вписа́лъ є҆сѝ. А҆по́столъ же глаго́летъ, а҆на́ѳема бы́ти себѐ ѿ хрⷭ҇та̀, и҆ прѡ́ч.: Моли́лбыхбосѧ са́мъ ѿлꙋче́нъ бы́ти ѿ хрⷭ҇та̀ по бра́тїи свое́й, па́че же и҆́щꙋщихъ ѹ҆би́ти є҆го̀, и҆̀же сꙋ́ть і҆и҃льтѧнє. Таковы̀ сꙋ́ть дꙋ́шы ст҃ы́хъ: сі́и врагѡ́въ па́че себѐ лю́бѧтъ. Тѣ́мже въ ны́нѣшнемъ вѣ́цѣ и҆ въ бꙋ́дꙋщемъ во все́мъ бли́жнѧго предпочита́ютъ, а҆́ще и҆ вра́гъ и҆́мъ ѕла́гѡ ра́ди произволе́нїѧ бꙋ́детъ, не и҆́щꙋще воздаѧ́нїѧ ѿ люби́мыхъ и҆́ми, но ꙗ҆́кѡ прїе́млющїи ра́дꙋютсѧ, внегда̀ даѧ́ти дрꙋги́мъ всѧ̑ своѧ̑, да благодѣ́телю ѹ҆годѧ́тъ, и҆ по си́лѣ подража́ютъ є҆гѡ̀ человѣколю́бїю, ꙗ҆́кѡ бла́гъ є҆́сть на неблагода̑рныѧ и҆ грѣ̑шныѧ. Наипа́че же є҆ли́кѡ кто̀ таковы̑ѧ дарова̑нїѧ сподо́битсѧ и҆мѣ́ти, толи́кѡ должника̀ себѐ до́лженъ є҆́сть таковы́й вмѣнѧ́ти возне́сшемꙋ є҆го̀ ѿ землѝ бг҃ꙋ, и҆ сподо́бльшемꙋ пе́рсть подража́ти ѿ ча́сти творцꙋ̀ и҆ бг҃ꙋ. Є҆́же бо претерпѣва́ти ѡ҆би̑ды съ ра́достїю и҆ неѕло́бивѡ, благотвори́ти врагѡ́мъ, и҆ полага́ти свою̀ дꙋ́шꙋ за бли́жнѧго, сꙋ́ть да́ры бж҃їѧ, да́рꙋємыѧ произволѧ́ющымъ сїѧ̑ прїѧ́ти ѿ негѡ̀ тща́нїемъ, во є҆́же дѣ́лати и҆ храни́ти, ꙗ҆́коже рече́сѧ ко а҆да́мꙋ, да пребыва́ютъ да́ры благодаре́нїемъ ко благодѣ́телю. Занѐ ни є҆ди́но бла́го николи́же своѐ и҆́мамы, но всѧ̑ блага̑ѧ ѿ бг҃а на́мъ дарова́шасѧ по благода́ти, ꙗ҆́коже ѿ не сꙋ́щагѡ быва́ютъ сꙋ̑щаѧ. Что́ бо и҆́маши, є҆гѡ́же нѣ́си прїѧ́лъ, глаго́летъ а҆по́столъ, тꙋ́не, си́рѣчь, ѿ бг҃а: а҆́ще же и҆ прїѧ́лъ є҆сѝ, что̀ хва́лишисѧ, ꙗ҆́кѡ не прїѧ́вый, но са́мъ собо́ю творѧ́й; є҆́же не возмо́жно гдⷭ҇ꙋ глаго́лющꙋ: Без̾ менѐ не мо́жете твори́ти ничесѡ́же.

<rubric>Ꙗ҆́кѡ без̾ смиренномꙋ́дрїѧ не возмо́жнѡ спасти́сѧ.</rubric>

<red>Н</red>е вѣ́мъ, а҆́ще ѿ мно́гагѡ ѡ҆мраче́нїѧ страсте́й въ толи́ко безꙋ́мїе кто̀ прїи́де, ꙗ҆́кѡ не́гли мни́тъ себѐ бы́ти ра́вна а҆́гг҃лѡмъ, па́че же и҆ бо́льша, ꙗ҆́кѡ мни́тъ спасти́сѧ без̾ смиренномꙋ́дрїѧ, є҆гѡ́же лиши́всѧ пре́жде денни́ца кромѣ̀ и҆на́гѡ грѣха̀ тьма̀ бы́сть. Тѣ́мже что̀ ѹ҆́бѡ и҆́мать претерпѣ́ти не и҆мы́й смире́нїѧ, ме́ртвенный и҆ пе́рсть, да не рекꙋ̀ грѣ́шникъ; не́гли слѣ́пъ сы́й не вѣ́рꙋетъ, ꙗ҆́кѡ грѣ́шенъ є҆́сть; Все́ю нꙋ́ждею, глаго́летъ златоꙋ́стъ, соверше́нъ человѣ́къ бꙋ́детъ равноа́гг҃ленъ, ꙗ҆́коже глаго́летъ гдⷭ҇ь, си́рѣчь въ воскресе́нїе ме́ртвыхъ, а҆ не въ ны́нѣшнемъ вѣ́цѣ. Но и҆ ни тогда̀ а҆́гг҃ли, но равноа́гг҃льни сꙋ́ть, речѐ: не бо̀ мо́гꙋтъ, глаго́летъ, человѣ́цы ѡ҆ставлѧ́ти своѐ є҆стество̀: но ꙗ҆́коже ѻ҆нѝ неизмѣ́нни по благода́ти, и҆ всѧ́кїѧ нꙋ́жды свобожде́ни, самопроизво́льнꙋ и҆́мꙋтъ вла́сть и҆ непреста́нно весе́лїе, и҆ любо́вь къ бг҃ꙋ, ꙗ҆́же ѻ҆́ко не ви́дѣ, и҆ прѡ́ч. Здѣ́ же никомꙋ́же возмо́жно соверше́ннꙋ бы́ти, но ꙗ҆́кѡ зало́гъ ѡ҆бѣтова́нныхъ бла̑гъ прїе́млетъ. Ꙗ҆́коже бо неприча́стнїи дарова́нїй, до́лжни сꙋ́ть смирѧ́тисѧ, ꙗ҆́кѡ ни́щїи, та́кѡ и҆ и҆мꙋ́щїи сїѧ̑, ꙗ҆́кѡ прїе́мшїи ѿ бг҃а, да не ѡ҆сꙋ́дѧтсѧ за неразꙋ́мїе. И҆ ꙗ҆́коже бога́тїи, до́лжни сꙋ́ть благодари́ти бг҃а за дары̀ є҆гѡ̀: мно́гѡ вѧ́щше и҆ богатѧ́щыѧсѧ въ добродѣ́телехъ, ꙗ҆́кѡ до́лжни сꙋ́ть, и҆ ни́щїи благодари́ти бг҃а, и҆ люби́ти благотворѧ́щихъ бога́тыхъ, за є҆́же ѡ҆благотворѧ́тисѧ ѡ҆ ни́хъ: та́кѡ мно́гѡ па́че и҆ бога́тїи, занѐ и҆ въ ны́нѣшнемъ и҆ въ бꙋ́дꙋщемъ вѣ́цѣ спаса́ютсѧ про́мысломъ бж҃їимъ, ми́лостыни ра́ди: ꙗ҆́кѡ без̾ ни́щихъ не и҆́мꙋтъ спасе́нїѧ дꙋшѝ, но нижѐ и҆скꙋше́нїй бога́тства и҆збѣжа́ти мо́гꙋтъ. И҆ ꙗ҆́коже ѹ҆ченицы̀ ѹ҆чи́телей, та́кѡ и҆ ѹ҆чи́тели ѹ҆ченикѡ́въ до́лжни сꙋ́ть люби́ти, и҆ дрꙋ́гъ за дрꙋ́га благодари́ти бг҃а, дарова́вшаго всѣ̑мъ ра́зꙋмъ и҆ всѧ́кое бла́го, ѡ҆ ни́хже подоба́етъ при́снѡ благодари́ти є҆го̀, па́че же прїе́млющымъ си́лꙋ возста́вити ст҃о́е креще́нїе покаѧ́нїемъ, є҆гѡ́же кромѣ̀ никто́же мо́жетъ спасти́сѧ. Занѐ, речѐ гдⷭ҇ь: Что́ мѧ зове́те, гдⷭ҇и, гдⷭ҇и, и҆ не творитѐ, ꙗ҆̀же глаго́лю; Но да никто́же безꙋ́менъ сїѧ̑ и҆ толи̑каѧ слы́ша возмни́тъ, ꙗ҆́кѡ а҆́ще гдⷭ҇а призыва́ти не бꙋ́детъ, непови́ненъ бꙋ́детъ, па́че же бо́лѣе ѡ҆сꙋжде́нъ бы́сть, ꙗ҆́коже речѐ гдⷭ҇ь: А҆́ще въ сꙋ́ровѣ дре́вѣ сїѧ̑ творѧ́тъ, въ сꙋ́сѣ что̀ бꙋ́детъ; И҆ а҆́ще пра́ведный є҆два̀ спаса́етсѧ, глаго́летъ соломѡ́нъ, нечести́вый же и҆ грѣ́шный гдѣ̀ ꙗ҆ви́тсѧ. И҆ па́ки ѿвсю́дꙋ ѹ҆тѣснѧ́ема зрѧ̀ себѐ ѿ бж҃е́ственныхъ за́повѣдей, да не ѿчаѧва́етсѧ, ꙗ҆́кѡ и҆ самоꙋбі́йцы го́рше ѡ҆сꙋ́дитсѧ, но па́че ѹ҆дивлѧ́тисѧ до́лженъ є҆́сть бж҃е́ственнымъ писа́нїѧмъ и҆ за́повѣдѧмъ, ꙗ҆́кѡ здѣ̀ и҆ та́мѡ человѣ́ка къ соверше́нствꙋ побꙋжда́ютъ, да не ѡ҆брѧ́щетъ ка́мѡ бѣжа́ти ѿ блага́гѡ, во є҆́же ѡ҆брѣстѝ послабле́нїе въ го́ршее. Но кꙋ́пнѡ є҆гда̀ сотвори́ти нѣ́что таково́е восхо́щетъ, всѧ̑ ѕла̑ѧ пред̾ собо́ю ѡ҆брѣта́ѧ, ѡ҆браща́етсѧ къ благо́мꙋ бг҃ꙋ, человѣколю́бнѣ ѹ҆строѧ́ющꙋ досточꙋ̑днаѧ, да всѧ́къ человѣ́къ соверше́нъ бꙋ́детъ нѣ́кїимъ ѡ҆́бразомъ и҆ не хотѧ̀, а҆́ще и҆ вла́сть и҆́мать въ себѣ̀. Благоразꙋ́мнїи же па́че стыдѧ́щесѧ ѿ благодѣѧ́нїй подвиза́ютсѧ, ꙗ҆́коже преше́дшїи рѣкꙋ̀ спѧ́ще, ꙗ҆́коже речѐ ст҃ы́й є҆фре́мъ. Сегѡ̀ ра́ди, глаго́летъ ст҃ы́й і҆саа́къ, ѹ҆мно́жи бг҃ъ и҆скꙋшє́нїѧ, да стра́хомъ си́хъ прибѣга́емъ къ немꙋ̀. Сегѡ́ же не разꙋмѣ́ѧй, но таковы́й да́ръ порица́ѧй ѿ сластолю́бїѧ, са́мъ себѐ ѹ҆бѝ, и҆ погꙋбѝ, прїе́мъ ѻ҆рꙋ̑жїѧ проти́вꙋ врагѡ́въ, ѹ҆потребѝ ѻ҆́наѧ къ своемꙋ̀ ѹ҆бі́йствꙋ. Ꙗ҆́коже бо глаго́летъ вели́кїй васі́лїй, бг҃ъ бла́гъ сы́й, всѣ́хъ благи́ми сотвори́ти хо́щетъ: та́кѡ и҆ дїа́волъ лꙋка́въ сы́й, всѣ́хъ во свою̀ ѕло́бꙋ вовлещѝ жела́етъ, а҆́ще и҆ не мо́жетъ. И҆ ꙗ҆́кѡ чадолюби́вїи роди́тели съ преще́нїемъ ча̑да своѧ̑ безꙋ́мнѡ творѧ̑щаѧ ѡ҆браща́ютъ любо́вїю побꙋжда́еми: та́кѡ и҆ бг҃ъ и҆скꙋшє́нїѧ попꙋска́етъ, ꙗ҆́кѡ же́злъ ѡ҆браща́ющїй досто́йныхъ ѿ дїа́вольскагѡ ѕлосовѣ́тїѧ. Щадѧ́й же́злъ сво́й, ненави́дитъ своего̀ сы́на, любѧ́й же наказꙋ́етъ прилѣ́жнѡ. Но поне́же на́мъ сластолюби̑вымъ и҆ самолюби̑вымъ ѿвсю́дꙋ предлежи́тъ бѣ́дствїе, а҆́ще бг҃олюби̑вымъ наипа́че и҆ спасе́нїе є҆́сть, и҆скꙋшє́нїѧ, глаго́лю, бг҃ꙋ попꙋща́ющꙋ, и҆ ѿпаде́нїе къ поги́бели ѿ го́рдости, и҆ ѿ є҆́же не пребыва́ти при бз҃ѣ: сегѡ̀ ра́ди ꙗ҆́кѡ сынѡ́мъ наказꙋ́ємымъ, но не ѹ҆мерщвлѧ́ємымъ, легча́йшее и҆збра́ти на́мъ подоба́етъ. Лꙋ́чше бо терпѣ́нїемъ находѧ́щихъ прибѣга́ти къ бг҃ꙋ, не́жели стра́хомъ бѣ́дъ ѿпаде́нїе претерпѣва́ти, и҆ въ рꙋ́цѣ дїа́воли впа́сти, и҆ вѣ́чное ѿпаде́нїе па́че же мꙋ́кꙋ съ ни́мъ навлещѝ на себѐ. Занѐ є҆ди́но ѿ двою̀ предлежи́тъ на́мъ, и҆лѝ да прете́рпимъ пє́рваѧ и҆ привре́мєннаѧ, и҆лѝ втора̑ѧ и҆ вѣ̑чнаѧ. Пра́ведныхъ же ничто́же ѿню́дъ ѿ ѻ҆бои́хъ бѣ́дъ каса́етсѧ, зане́же съ ра́достїю ѕлоключи́тєльнаѧ на́мъ ꙗ҆влѧ́ющаѧсѧ лю́бѧтъ, и҆ ꙗ҆́кѡ вре́мѧ прїѡбрѣ́тенїѧ ѡ҆брѣ́тше и҆скꙋшє́нїѧ лобыза́ютъ, и҆ пребыва́ютъ неꙋѧ́звленни ѿ ни́хъ. Не бо̀ ѡ҆бы́че ѹ҆мира́ти прїе́млѧй стрѣлꙋ̀, и҆ непораже́нный ѿ неѧ̀, но прїе́мый сме́ртнꙋю ѿ сеѧ̀ ꙗ҆́звꙋ, погиба́етъ. Повреди́ла ли і҆́ѡва ꙗ҆́зва, и҆ не па́че ли ѹ҆вѣнча̀; и҆лѝ ѹ҆жаси́ла ли а҆по́столѡвъ и҆ мꙋ́ченикѡвъ когда̀; Ра́довашасѧ, глаго́летъ, ꙗ҆́кѡ за и҆́мѧ є҆гѡ̀ сподо́бишасѧ безче́стїе прїѧ́ти. И҆ є҆ли́кѡ побѣди́тель бори́мь быва́етъ, толи́кѡ ѹ҆вѣнчава́етсѧ, и҆ ѿ сегѡ̀ ве́лїю ра́дость и҆́мать: є҆гда̀ ѹ҆слы́шитъ гла́съ трꙋбы̀, не ꙗ҆́кѡ закла́нїе возвѣща́ющїѧ бои́тсѧ таковы́й, но ꙗ҆́кѡ ѡ҆ предвѣща́нїи вѣнца̀ воздаѧ́нїѧ весели́тсѧ па́че: ничто́же бо та́кѡ без̾ трꙋда̀ соверша́ти ѡ҆бы́че побѣ́дꙋ, ꙗ҆́коже благодерзнове́нїе со и҆звѣще́нною вѣ́рою: нижѐ побѣжде́нїе, ꙗ҆́коже самолю́бїе, и҆ ꙗ҆́же ѿ невѣ́рїѧ боѧ́знь ѡ҆бы́че твори́ти: нижѐ къ мꙋ́жествꙋ рꙋководи́тель и҆́нъ, ꙗ҆́коже раче́нїе и҆ и҆скꙋ́съ ве́щи: нижѐ къ то́нкости помыслѡ́въ, ꙗ҆́коже чте́нїе въ безмо́лвїи: нижѐ и҆́но что̀ вино́вно забве́нїѧ, ꙗ҆́коже пра́здность: нижѐ ко ѡ҆ставле́нїю грѣхѡ́въ благопоспѣши́тельнѣе, ꙗ҆́коже неѕло́бїе: нижѐ примире́нїѧ ѡ҆ грѣсѣ́хъ вино́вно, ꙗ҆́коже покаѧ́нїе и҆ ѿсѣче́нїе ѕла̀: нижѐ предспѣ́ѧнїѧ дꙋшѝ кра́тче, ꙗ҆́коже ѿсѣче́нїе свои́хъ хотѣ́нїй и҆ разꙋмѣ́нїй: нижѐ бо́льше что̀ є҆́сть, ꙗ҆́коже комꙋ̀ поверга́ти себѐ пред̾ бг҃омъ де́нь и҆ но́щь, и҆ моли́ти є҆го̀, да бꙋ́детъ во все́мъ во́лѧ є҆гѡ̀: нижѐ го́рше, ꙗ҆́коже люби́ти во́льность и҆ паре́нїе дꙋшѝ и҆лѝ тѣ́ла. Занѐ на́мъ стра́хомъ є҆щѐ мꙋ́къ и҆ и҆скꙋше́нїй лю́бѧщымъ благо́е, ѿню́дъ не на по́льзꙋ є҆́сть во́льность, но блюде́нїе себѐ и҆ ѹ҆дале́нїе веще́й: да понѐ ѹ҆дале́нїемъ вредѧ́щихъ не́мощь на́шꙋ, возмо́жемъ боро́тисѧ съ по́мыслы. Нача́льственныхъ бо дꙋхѡ́въ нача̑льницы безстра́стнїи побѣжда́ютъ, ꙗ҆́кѡ ѹ҆жѐ побѣди́вшїи стꙋ̑днѣйшыѧ стра̑сти, сꙋ́щїи же въ повинове́нїи ѻ҆тца̀, нача́льствꙋємыѧ. Занѐ глаго́лютъ ст҃ы́й мака́рїй и҆ а҆́вва крѡ́нїй, нача̑льницы сꙋ́ть и҆ нача́льствꙋемые де́мѡни. Нача́льствєнныѧ же, тщесла́вїе, мнѣ́нїе, и҆ подѡ́бныѧ: нача́льствꙋємыѧ же, чревобѣ́сїе, блꙋ́дъ и҆ таковы̑ѧ. Дости́гшїи бо въ соверше́ннꙋю любо́вь ѡ҆блада́ютъ и҆́ми, ꙗ҆́кѡ без̾ понꙋжде́нїѧ творѧ́тъ благо́е, и҆ ра́дꙋютсѧ, внегда̀ твори́ти є҆̀, никогда́же ѡ҆ста́вити є҆̀ хотѧ́ще. Но є҆гда̀ не́гли бꙋ́детъ и҆̀мъ воспѧще́нїе не во́льнѣ, ꙗ҆́кѡ мꙋчи́тельствꙋеми ѡ҆брѣта́ютсѧ. И҆ влеко́ми бж҃е́ственною любо́вїю, а҆́бїе ѹ҆бѣга́ютъ въ безмо́лвїе и҆ дѣ́ланїе, ꙗ҆́кѡ наслажде́нїе и҆ сво́йственный ѻ҆бы́чай. Къ си́мъ бо, глаго́лютъ ѻ҆тцы̀, ма́лѡ моли́сѧ, ма́лѡ чтѝ, ма́лѡ поꙋча́ѧйсѧ, ма́лѡ дѣ́лай, ма́лѡ блюдѝ ѹ҆́мъ, и҆ та́кѡ проходѝ вре́мѧ. Сїѧ̑ же глаго́лютъ, занѐ са́ми собо́ю ѡ҆блада́ютъ безстра́стнїи, и҆ не плѣнѧ́ютсѧ ни ѿ коегѡ́же хотѣ́нїѧ внѣ̀ подоба́ющагѡ: но и҆дѣ́же хотѧ́тъ, ѹ҆́мъ и҆́мꙋтъ, и҆ тѣ́лꙋ ꙗ҆́кѡ рабꙋ̀ повелѣва́ютъ. Мы́ же до́лжни є҆смы̀ бы́ти под̾ зако́номъ и҆ пра́виломъ, да нево́льнѣ и҆ не хотѧ́ще, ꙗ҆́коже ѿ до́лга понꙋжда́еми, твори́мъ благо́е. Занѐ є҆щѐ стра̑сти и҆ сла̑сти па́че лю́бимъ, си́рѣчь, поко́й тѣ́ла и҆ своѧ̑ хотѣ̑нїѧ, и҆ ка́мѡ хо́щетъ вра́гъ, во́дитъ ѹ҆́мъ на́шъ: та́кѡ и҆ тѣ́ло, безчи́нна и҆мꙋ́щи стремлє́нїѧ, а҆́ще что́либо хо́щетъ, ꙗ҆́кѡ безслове́сно твори́тъ. И҆ вои́стиннꙋ, и҆дѣ́же нѣ́сть ѹ҆правле́нїѧ ѹ҆ма̀, всѧ̑ безслове́снѡ и҆ внѣ̀ є҆стества̀ быва́ютъ: и҆ не ꙗ҆́кѡ и҆́стиннїи і҆сра́ильтѧне, ꙗ҆́коже глаго́летъ гдⷭ҇ь ѡ҆ зилѡ́тѣ сі́мѡнѣ канані́тѣ: сѐ вои́стиннꙋ і҆и҃льтѧнинъ, въ не́мже льстѝ нѣ́сть, проповѣ́дꙋѧ добродѣ́тель є҆гѡ̀. Наѳана́илъ бо ре́вность бж҃їѧ толкꙋ́етсѧ: и҆ со́бственное є҆гѡ̀ и҆́мѧ сі́мѡнъ бѣ̀, канані́тъ же, занѐ бы́сть ѿ ка́ны галїле́йскїѧ: и҆ наѳана́илъ па́ки за є҆гѡ̀ добродѣ́тель, ꙗ҆́коже и҆ і҆и҃льтѧнинъ, то́ є҆сть, ѹ҆́мъ зрѧ́й бг҃а, кромѣ̀ всѧ́кїѧ ле́сти. Ѻ҆бы́чай бо є҆́сть, глаго́летъ вели́кїй васі́лїй, бж҃е́ственномꙋ писа́нїю па́че нарица́ти ѿ добродѣ́тели человѣ́ка, не́жели ѿ рожде́нїѧ. И҆́бо и҆ верхо́внїи а҆пⷭ҇ли пе́тръ и҆ па́ѵелъ, ѻ҆́въ сі́мѡнъ нарица́шесѧ, и҆ петро́мъ тве́рдости є҆гѡ̀ ра́ди гдⷭ҇ь наречѐ: ѻ҆́въ же са́ѵлъ, си́рѣчь смꙋще́нїе, и҆ во па́ѵла премѣнѝ, то́ є҆сть, поко́ище, и҆лѝ поко́й. И҆ вои́стиннꙋ: коли́кѡ бо возмꙋща́ше пе́рвѣе вѣ́рныхъ, толи́кѡ по́слѣжде ѹ҆поко́и всѣ́хъ дꙋ́шы дѣ́ломъ и҆ сло́вомъ, ꙗ҆́коже глаго́летъ ѡ҆ не́мъ златоꙋ́стъ: зрѝ благоговѣ́нїе а҆по́стола, помѧнꙋ́въ бо бг҃а, не ѹ҆ча́ше, до́ндеже бы до́лжное благодаре́нїе и҆ моле́нїе возда́лъ бг҃ови, ꙗ҆влѧ́ѧ, ꙗ҆́кѡ ѿ негѡ̀ и҆́мать ра́зꙋмъ и҆ крѣ́пость. И҆ вои́стиннꙋ, глаго́летъ съ моли́твою ѹ҆че́нїе. И҆ бж҃е́ственный лꙋка̀ недоконча́нна ѡ҆ста́ви дѣѧ̑нїѧ а҆по́стѡльскаѧ, не ѿ нерадѣ́нїѧ, и҆лѝ дрꙋгі́ѧ нѣ́кїѧ нꙋ́жды, но занѐ къ бг҃ꙋ ѿи́де: мы́ же, є҆гда̀ неѡконча́ннꙋ ве́щь и҆лѝ начина́нїе ѡ҆ставлѧ́емъ, ѿ нерадѣ́нїѧ и҆лѝ небреже́нїѧ сїѐ твори́мъ. Занѐ не зи́ждемъ дѣ́лъ бж҃їихъ прилѣ́жнѡ, и҆ не ꙗ҆́кѡ вои́стиннꙋ дѣ́ло лю́бимъ, но презира́емъ ꙗ҆́кѡ ненꙋ́жное и҆ тѧ́жкое: и҆ сегѡ̀ ра́ди не предспѣ́ѧтельни пребыва́емъ, и҆лѝ ѡ҆браща́емсѧ мно́гажды и҆ вспѧ́ть, ꙗ҆́коже ѡ҆брати́вшїесѧ нѣ́когда вспѧ́ть, и҆ ктомꙋ̀ не хожда́хꙋ со і҆и҃сомъ. А҆́ще, глаго́летъ златоꙋ́стъ, и҆ не бѣ̀ сло́во же́стоко, ꙗ҆́коже мнѣ́ша: но ѡ҆ догма́тѣхъ бѣ̀ рече́но и҆̀мъ тогда̀: но и҆дѣ́же нѣ́сть произволе́нїѧ, нижѐ раче́нїѧ, и҆ лє́гкаѧ ѡ҆брѣта́ютсѧ трꙋ̑дна, ꙗ҆́коже и҆ сопроти̑внаѧ.

<rubric>Ѡ҆ назида́нїи дꙋшѝ добродѣ́тельми.</rubric>

<red>Т</red>ре́бꙋетъ бо всѧ́кїй человѣ́къ пре́жде всѣ́хъ терпѣ́нїѧ, глаго́летъ вели́кїй васі́лїй, ꙗ҆́коже землѧ̀ дождѧ̀, да ѡ҆снова́нїе, ꙗ҆́коже глаго́летъ а҆по́столъ, си́рѣчь вѣ́рꙋ поло́житъ на не́мъ, и҆ пома́лꙋ зи́ждетъ разсꙋжде́нїе, ꙗ҆́кѡ и҆скꙋ́сный домострои́тель до́мъ дꙋшѝ. При́снѡ бо полага́етъ бре́нїе ѿ землѝ смире́нїѧ. Да соедини́тъ ка́мень съ ка́менемъ, си́рѣчь добродѣ́тель съ добродѣ́телїю, до́ндеже возло́житсѧ кро́въ, си́рѣчь соверше́ннаѧ любы̀. И҆ та́кѡ до́мꙋ влⷣка вхо́дитъ, и҆ ѡ҆бита́етъ въ дꙋшѣ̀, а҆́ще вра́тари и҆́мать добры̀, при́снѡ держа́щѧ ѻ҆рꙋ̑жїѧ, си́рѣчь, мы̑сли свѣ́тлы, и҆ бг҃олѣ̑пнаѧ дѣ̑ланїѧ, могꙋ̑щаѧ невозмꙋще́нна сотвори́ти царѧ̀, а҆ не женꙋ̀ вра́тницꙋ, и҆ сїю̀ рꙋкодѣ́лїе держа́щꙋ, ꙗ҆́коже глаго́летъ ст҃ы́й ні́лъ, толкꙋ́ѧ вє́тхїѧ пѡ́вѣсти. Сегѡ̀ ра́ди, глаго́летъ, не поста́ви патрїа́рхъ а҆враа́мъ женꙋ̀ вра́тницꙋ, но па́че мꙋ́жественный нѣ́кїй и҆ жесто́кїй по́мыслъ, и҆ се́й ѻ҆рꙋ̑жїѧ носѧ́щь, ꙗ҆́коже глаго́летъ а҆по́столъ съ про́чими: И҆ ме́чь дꙋхо́вный, и҆́же є҆́сть глаго́лъ бж҃їй, да входѧ́щыѧ къ немꙋ̀ и҆лѝ ѹ҆бива́етъ, и҆лѝ ѿгонѧ́етъ. Занѐ недре́млющь є҆́сть и҆ стоѧ́щь, ѹ҆бива́ѧ чꙋ̑ждыѧ по́мыслы сопротивлѧ́ющимсѧ дѣ́ланїемъ и҆ противорѣ́чꙋщимъ сло́вомъ: ѿража́етъ же всѐ, что́либо внѣ̀ бж҃їѧгѡ намѣ́ренїѧ входѧ́щее въ се́рдце, презрѣ́нїемъ сегѡ̀ и҆ ѿверже́нїемъ, во є҆́же ника́коже ѿ видѣ́нїѧ ѡ҆ бз҃ѣ и҆ бж҃е́ственныхъ мы́слей пра́здность да и҆́мать просвѣще́нный ѹ҆́мъ. Дѣ́ло безмо́лвїѧ глаго́летъ, є҆́сть глаго́лемое. Ꙗ҆́коже и҆́ндѣ ѡ҆брѣта́етсѧ ст҃ы́й ні́лъ, приводѧ̀ бж҃е́ственное писа́нїе, и҆ и҆з̾ѧснѧ́ѧ, ꙗ҆́кѡ пристра́стїе є҆́сть вина̀ помраче́нїѧ ѹ҆ма̀. Да и҆ вои́стиннꙋ. А҆́ще во не бы̀ держи́мь бы́лъ ѹ҆́мъ ѿвсю́дꙋ, ꙗ҆́коже въ трꙋбѣ̀ вода̀, не бы̀ могла̀ мы́сль собра́тисѧ къ себѣ̀, да и҆ къ бг҃ꙋ взы́детъ: не возше́дъ же кто̀ ѹ҆́мнѣ, и҆ не вкꙋси́вый чесогѡ̀ ѿ го́рнихъ, ка́кѡ возмо́жетъ ѹ҆до́бнѡ дѡ́льнаѧ презира́ти; Тѣ́мже вѣ́рою до́лжни є҆смы̀ тещѝ, по а҆по́столꙋ, съ терпѣ́нїемъ, дѣ́ло и҆мꙋ́ще са́мо сїѐ, є҆́же благоꙋгоди́ти бг҃ови. И҆ вре́мени зовꙋ́щꙋ до́брѣ текꙋ́щїи, вѣ́дѣти сїѐ и҆ ѿ ча́сти пости́гнꙋти мо́гꙋтъ. И҆ по си́хъ всѐ въ бꙋ́дꙋщемъ, разрѣши́вшымсѧ зерца́лѡмъ тлѣ́нныѧ сеѧ̀ жи́зни, и҆дѣ́же не ктомꙋ̀, дꙋша̀ похотствꙋ́етъ на пло́ть, и҆ пло́ть на дꙋ́хъ: нижѐ ѹ҆ны́нїе забве́нїе, и҆ забве́нїе невѣ́дѣнїе нанестѝ мо́гꙋтъ: ꙗ҆́коже ны́нѣ стра́ждемъ мно́зи, ꙗ҆́коже и҆ написа́ти къ воспомина́нїю потре́бно є҆́сть. И҆́бо мно́гажды мы́сль нѣ́каѧ самодви́жнѣ прїи́де, и҆ писа́нїе предадѐ ю҆̀ па́мѧти ра́ди. И҆мѣ́хъ же ю҆̀ во вре́мѧ бра́ни вино́внꙋ сꙋ́щꙋ по́мощи, и҆лѝ ѡ҆блегче́нїѧ, и҆лѝ благодаре́нїѧ, є҆гда̀ ѿ бж҃е́ственнагѡ писа́нїѧ свидѣ́тельство и҆мѣ̀. А҆́ще же бы вознерадѣ́хъ ѡ҆ таковы́хъ, не бы̀ ктомꙋ̀ ѡ҆брѣта́шесѧ, є҆гда́ бы возтре́бовахъ ю҆̀, и҆ лиши́лсѧ бы по́льзы є҆ѧ̀ ѿ всеѕло́бнѣйшагѡ забве́нїѧ. Сегѡ̀ ра́ди до́лжни є҆смы̀ дѣ́ломъ наꙋчи́тисѧ добродѣ́телемъ, да навыкнове́нїемъ си́хъ соблюде́тсѧ па́мѧть блага́гѡ, а҆ не сло́вомъ то́кмѡ: не въ словеси́ бо глаго́летъ а҆по́столъ, ца́рствїе бж҃їе, но въ си́лѣ. И҆ща́й бо дѣ́ломъ, се́й вѣ́сть тщетꙋ̀ и҆ прїѡбрѣ́тенїе тоѧ̀, въ не́йже прохо́дитъ вє́щи, глаго́летъ ст҃ы́й і҆саа́къ: и҆ се́й мо́жетъ да́ти дрꙋги̑мъ совѣ́тъ, ꙗ҆́кѡ пострада́въ мно́жицею, и҆ ѹ҆разꙋмѣ́въ и҆скꙋ́сомъ. Занѐ сꙋ́ть вє́щи, добры̀ ꙗ҆влѧ́ющыѧсѧ, глаго́летъ, и҆́мꙋтъ же неизбѣ́жнꙋю сокры́тꙋ въ себѣ̀ тщетꙋ̀: и҆ сꙋ́ть дрꙋгі̑ѧ ꙗ҆влѧ́ющыѧсѧ лꙋка́вы, и҆́мꙋтъ же внꙋтрьꙋ́дꙋ вели́кое прїѡбрѣ́тенїе. Сегѡ̀ ра́ди глаго́летъ: Нѣ́сть всѧ́кїй человѣ́къ вѣ́ренъ да́ти совѣ́тъ и҆́щꙋщымъ. Но кто̀ ѿ бг҃а прїе́мъ да́ръ разсꙋжде́нїѧ, и҆ ѿ мно́гагѡ пребыва́нїѧ въ подви́жничествѣ стѧжа̀ ѹ҆́мъ прозри́теленъ, ꙗ҆́коже глаго́летъ ст҃ы́й маѯі́мъ. И҆ сїѐ съ вели́кимъ смире́нїемъ совѣ́товати не всѣ̑мъ, но во́лею и҆́щꙋщымъ, и҆ непринꙋжде́ннѣ вопроша́ющымъ є҆го̀, и҆ ꙗ҆́коже въ чи́нѣ ѹ҆ча́щагѡсѧ, да смире́нїемъ и҆ во́льнымъ проше́нїемъ вопроша́ющагѡ воѡбрази́тсѧ сло́во въ дꙋшѣ̀ слꙋ́шающагѡ. И҆ согрѣ́етсѧ се́й ѿ вѣ́ры, зрѧ̀ блага́го совѣ́тника, ꙗ҆́коже чꙋ́днаго ѻ҆́наго совѣ́тника, ѡ҆ не́мже речѐ проро́къ и҆са́їа: бг҃а крѣ́пкаго, власти́телѧ, и҆ прѡ́ч: глаго́лю же гдⷭ҇а на́шегѡ і҆и҃са хрⷭ҇та̀, ре́кшаго ко ѻ҆́номꙋ ѕлорѣ́чꙋщемꙋ: Кто́ мѧ поста́ви сꙋдїю̀ и҆лѝ дѣли́телѧ над̾ ва́ми; а҆́ще, глаго́летъ, и҆ ве́сь сꙋ́дъ дадѐ сн҃ови ѻ҆ц҃ъ: но ꙗ҆влѧ́ѧ на́мъ ꙗ҆́коже и҆ во всѣ́хъ, и҆ въ се́мъ пꙋ́ть спасе́нїѧ ст҃ы́мъ свои́мъ смире́нїемъ, ꙗ҆́кѡ не нꙋ́дитъ: но а҆́ще кто̀ хо́щетъ по мнѣ̀ и҆тѝ: да ѿве́ржетсѧ себѐ, и҆ послѣ́дꙋетъ мѝ, глаго́летъ: то́ є҆сть, да ника́коже ѡ҆ свое́й жи́зни попече́нїе твори́тъ: но ꙗ҆́коже а҆́зъ творю̀, и҆ претерпѣва́ю чꙋ́вственнꙋю и҆ во́льнꙋю сме́рть за всѣ́хъ, та́кѡ и҆ то́й дѣ́ломъ и҆ сло́вомъ да послѣ́дꙋетъ, ꙗ҆́коже а҆по́столи и҆ мꙋ́чєницы: а҆́ще ли же нѝ, хотѧ̀ по произволе́нїю сꙋ́щꙋю сме́рть да прете́рпитъ. И҆ па́ки къ бога́томꙋ ѻ҆́номꙋ глаго́летъ: А҆́ще хо́щеши соверше́нъ бы́ти, и҆дѝ, прода́ждь и҆мѣ́нїе, и҆ прѡ́ч: ѡ҆ не́мже глаго́летъ вели́кїй васі́лїй, солга̀ рекі́й, ꙗ҆́кѡ сохранѝ за́пѡвѣди си́рѣчь. А҆́ще бо бы̀ соблюда́лъ, не бы̀ мнѡ́гаѧ и҆мѣ̑нїѧ стѧжа́лъ, зако́нꙋ ре́кшꙋ во пе́рвыхъ: Возлю́биши гдⷭ҇а бг҃а твоего̀ ѿ всеѧ̀ дꙋшѝ твоеѧ̀. Рече́нїе бо, ѿ всеѧ̀, не попꙋща́етъ лю́бѧщемꙋ бг҃а и҆́но что̀ люби́ти, печа́лꙋѧйсѧ же ѡ҆ че́млибо ѡ҆брѣта́етсѧ во ѿверже́нїи ѻ҆́нагѡ. Па́ки: Возлю́биши бли́жнѧгѡ твоего̀, ꙗ҆́кѡ са́мъ себѐ, си́рѣчь всѧ́кагѡ человѣ́ка. И҆ ка́кѡ си́хъ храни́тель є҆́сть мнѡ́гимъ дрꙋги̑мъ тре́бꙋющымъ дневны́ѧ пи́щи, са́мъ и҆мы́й стѧжа́нїѧ мнѡ́га: па́че же пристра́стнѡ; А҆́ще во и҆мѣ́лъ бы ꙗ҆́коже а҆враа́мъ, і҆́ѡвъ же и҆ про́чїи пра̑ведницы, ꙗ҆́кѡ бж҃їѧ стѧжа̑нїѧ, не бы̀ ѿше́лъ скорбѧ̀. Подо́бнѡ и҆ ст҃ы́й златоꙋ́стъ глаго́летъ: Ѹ҆вѣ́рова, ꙗ҆́кѡ речє́ннаѧ къ немꙋ̀ ѿ гдⷭ҇а и҆́стинна сꙋ́ть: сегѡ̀ ра́ди и҆ скорбѧ̀ ѿи́де, немоществова́ше же къ дѣ́ланїю. Сꙋ́ть бо мно́зїи вѣ́рꙋющїи словесє́мъ писа́нїѧ, и҆знемога́ютъ же во и҆сполне́нїи пи́санныхъ.

<rubric>Ꙗ҆́кѡ ве́лїе бла́го є҆́сть любы̀ и҆ совѣ́тъ со смире́нїемъ.</rubric>

<red>С</red>їѧ̑ ѹ҆̀бо и҆ и҆́на бѡ́льшаѧ си́хъ ѡ҆брѣта́етсѧ, гдⷭ҇ь совѣ́тꙋѧй, подо́бнѣ и҆ а҆по́столи пи́шꙋще, мо́лимъ ва́съ возлю́бленнїи сїѧ̑ и҆ сїѧ̑ твори́ти. Мы́ же не прїе́млемъ ѹ҆тѣ́шити и҆́щꙋщихъ ѿ на́съ совѣ́та, да є҆гда̀ ѹ҆́зрѧтъ на́съ смири́вшихсѧ и҆ почита́ющихъ и҆̀хъ съ ра́достїю ѹ҆слы́шатъ, и҆ и҆звѣще́нїе прїи́мꙋтъ, ꙗ҆́кѡ съ вели́кою любо́вїю и҆ смире́нїемъ глаго́лемъ сло́во ст҃а́гѡ писа́нїѧ. И҆ по́чести ра́ди и҆ любвѝ, ю҆́же и҆́мꙋтъ ѿ на́съ, потща́тсѧ, и҆ съ си́ми трꙋ̑днаѧ прїи́мꙋтъ, и҆ сїѧ̑ ꙗ҆́кѡ лє́гкаѧ и҆̀мъ ѿ любвѝ ꙗ҆вѧ́тсѧ, ꙗ҆́коже ст҃ы́й а҆по́столъ пе́тръ ѡ҆ крⷭ҇тѣ̀ и҆ сме́рти слы́шѧ мно́гажды, ра́довашесѧ, и҆ ꙗ҆́коже ничто́же таково̀ слы́шати ꙗ҆влѧ́шесѧ ѿ любвѝ, ю҆́же стѧжа̀ ко ѹ҆чи́телю. И҆ ѡ҆ чꙋдесѣ́хъ нико́егѡже и҆мѣ̀ попече́нїѧ, ꙗ҆́коже невѣ́рнїи: но глаго́лы живота̀ вѣ́чнагѡ, глаго́летъ, и҆́маши, и҆ прѡ́ч:. Не та́кожде і҆ꙋ́да два́жды ѹ҆ме́рый, ѹ҆да́висѧ, и҆ не ѹ҆́мре, но пожи́въ нераска́ѧннѣ, и҆ вознедꙋ́говавъ лю́тѣ просѣ́десѧ посредѣ̀, ꙗ҆́коже глаго́летъ а҆по́столъ пе́тръ, въ дѣѧ́нїѧхъ а҆по́стольскихъ. И҆ па́ки ст҃ы́й а҆по́столъ па́ѵелъ къ бра́тїи пишѧ̀ ѻ҆вогда̀ глаго́летъ: жела́юще благоволи́хомъ пода́ти ва́мъ не то́чїю благовѣствова́нїе бж҃їе, но и҆ дꙋ́шы своѧ̑. Ѻ҆вогда́ же: Бы́хомъ рабѝ ва́ши і҆и҃са гдⷭ҇а ра́ди: и҆ па́ки къ тїмоѳе́ю пишѧ̀ глаго́летъ, и҆мѣ́ти ста́рцєвъ ꙗ҆́коже ѻ҆тцє́въ, ю҆́нѡши ꙗ҆́кѡ бра́тїю. И҆ кто̀ дово́ленъ є҆́сть ѹ҆разꙋмѣ́ти смире́нїе ст҃ы́хъ, и҆ горѧча́йшꙋю любо́вь, ю҆́же и҆мѣ́ша къ бг҃ꙋ и҆ бли́жнемꙋ; Не то́чїю ѹ҆́бѡ си̑мъ до́лжни є҆смы̀ внима́ти, но и҆ къ немꙋ́же глаго́лемъ и҆лѝ пи́шемъ: хотѧ́й бо наꙋчи́ти, и҆лѝ совѣ́тъ да́ти комꙋ̀, па́че же напомина́нїе, ꙗ҆́коже глаго́летъ лѣ́ствичникъ, до́лженъ є҆́сть ѡ҆чи́ститисѧ пе́рвѣе ѿ страсте́й, да ѹ҆разꙋмѣ́етъ нело́жнѡ намѣ́ренїе бж҃їе и҆ состоѧ́нїе тре́бꙋющагѡ ѿ негѡ̀ словесѝ. Занѐ не всѣ̑мъ є҆ди́но врачевство̀ прили́чествꙋетъ, а҆́ще не́гли и҆ є҆ди́на не́мощь бꙋ́детъ. Пото́мъ и҆звѣсти́тисѧ ѿ просѧ́щагѡ совѣ́та, и҆лѝ ѿ повинꙋ́ющагѡсѧ є҆мꙋ̀ є҆ди́ною дꙋше́ю же и҆ тѣ́ломъ, и҆лѝ самопроизво́льнѣ просѧ̀ съ те́плою вѣ́рою, и҆ и҆ща́й слова̀ без̾ вопро́са ѹ҆чи́телева, и҆лѝ дрꙋго́й како́йлибо потре́бѣ понꙋжда́ющей є҆го̀ лицемѣ́рствовати, ꙗ҆́кѡ а҆́кибы хо́щетъ слы́шати сло́во, да не ѻ҆́ба во лжꙋ̀ впадꙋ́тъ и҆ многоглаго́ланїе, лꙋка́вствїе же и҆ дрꙋга̑ѧ мнѡ́гаѧ. И҆ ѻ҆́въ ѹ҆́бѡ понꙋжда́емь ꙗ҆́кобы ѿ ѹ҆ча́щагѡ є҆го̀ глаго́лати кромѣ̀ произволе́нїѧ, и҆ лже́тъ стыдѧ́сѧ и҆ лицемѣ́рствꙋетъ, ꙗ҆́кѡ благо́е твори́ти хо́щетъ: ѻ҆́въ же лꙋка́вствꙋетъ и҆ ласка́етъ ѹ҆чи́маго, да сокровє́ннаѧ, си́рѣчь, въ мы́сли є҆го̀ пости́гнетъ, и҆ вкра́тцѣ всѧ́ко ѹ҆хищре́нїе подвиза́ѧ и҆ многоглаго́ланїе, и҆ ꙗ҆́коже глаго́летъ соломѡ́нъ: Ѿ многосло́вїѧ не и҆збѣжи́тъ грѣха̀. Написа́ же и҆ вели́кїй васі́лїй, ка́ѧ сꙋ́ть согрѣшє́нїѧ сегѡ̀: не реко́шасѧ же сїѧ̑, да не под̾ вла́сть и҆ со и҆звѣще́нною вѣ́рою приходѧ́щихъ ѹ҆чи́ти ѿве́ржемсѧ, и҆ па́че безстра́стнѣ пребыва́ющїи, но да не де́рзостнѣ, нижѐ ѿ дѣ́лъ, нижѐ ѿ те́плыѧ вѣ́ры хотѧ́щихъ слы́шати, ѿ тщесла́вїѧ ѹ҆́чимъ, са́ми сꙋ́ще є҆щѐ стра́стнїи, нижѐ власти́тельски сїѐ да твори́мъ: но ꙗ҆́коже ѻ҆тцы̀ глаго́лахꙋ, ꙗ҆́кѡ кромѣ̀ вопроше́нїѧ бра́тїй не подоба́етъ глаго́лати комꙋ̀, си́рѣчь по́льзы ра́ди, да ѿ произволе́нїѧ бꙋ́детъ благо́е ꙗ҆́коже глаго́лютъ а҆по́столи, не ꙗ҆́кѡ ѡ҆блада́юще при́чтꙋ, но ѡ҆́брази быва́юще ста́да, и҆ прѡ́ч: И҆ къ ст҃о́мꙋ тїмоѳе́ю а҆по́столъ речѐ: Дѣ́лателю пре́жде подоба́етъ ѿ плода̀ вкꙋси́ти, ѡ҆ дѣ́ланїи си́рѣчь томꙋ̀, є҆мꙋ́же подоба́етъ ѹ҆чи́ти глаго́лѧ. И҆ па́ки: Никто́же ѡ҆ ю҆́ности твое́й да неради́тъ: си́рѣчь, ѿню́дъ да не сотвори́ши что̀ ю҆́ношеское, но ꙗ҆́кѡ соверше́нъ во хрⷭ҇тѣ̀ бꙋ́ди. Подо́бнѣ и҆ въ ста́рчествѣ глаго́летъ, ꙗ҆́кѡ без̾ вопроше́нїѧ бра́тїи не глаго́лаша ѻ҆тцы̀ ко спасе́нїю дꙋшѝ, но вмѣнѧ́хꙋ сїѐ праздносло́вїе. И҆ вои́стиннꙋ: и҆́бо внегда̀ мни́мъ мы̀ ра́зꙋмъ и҆мѣ́ти па́че и҆на́гѡ, сло́во подви́жемъ са́ми ѿ себѐ. И҆́бо є҆ли́кѡ пови́нни є҆смы̀, толи́кѡ мни́мсѧ свобо́дꙋ и҆мѣ́ти. Ꙗ҆́коже ст҃і́и є҆ли́кѡ приближа́ютсѧ къ бг҃ꙋ, толи́кѡ ви́дѧтъ себѐ грѣ́шны, ꙗ҆́коже глаго́летъ ст҃ы́й дѡроѳе́й: полꙋчи́вшїи бо ѡ҆ бз҃ѣ ра́зꙋмъ ѹ҆жаса́ютсѧ и҆ въ недоꙋмѣ́нїе прихо́дѧтъ. Подо́бнѡ и҆ а҆́гг҃ли ѿ безконе́чнагѡ весе́лїѧ и҆ ѹ҆́жаса не и҆́мꙋтъ насыще́нїѧ славосло́вїѧ: и҆ ꙗ҆́кѡ сподо́бишасѧ толи́каго пѣ́ти влⷣкꙋ, непреста́ннѡ пою́тъ дивѧ́щесѧ ѿ негѡ̀ быва́ємымъ, ꙗ҆́коже глаго́летъ златоꙋ́стъ, и҆ преꙋспѣва́юще въ вѧ́щшїй ра́зꙋмъ ꙗ҆́коже глаго́летъ бг҃осло́въ, подо́бнѣ и҆ всѝ ст҃і́и въ ны́нѣшнѣмъ вѣ́цѣ и҆ въ бꙋ́дꙋщемъ: и҆ ꙗ҆́коже ѹ҆́мнїи си́лы преподаю́тъ просвѣще́нїе дрꙋ́гъ дрꙋ́гꙋ, та́кѡ и҆ слове́снїи дрꙋ́гъ ѿ дрꙋ́га наꙋча́ютсѧ: ѻ҆́вїи ѹ҆́бѡ ѿ бж҃е́ственныхъ писа́нїи и҆скꙋ́съ прїе́млюще ни́жшихъ ѹ҆́чатъ, ѻ҆́вїи же ѹ҆́мнѣ ѿ ст҃а́гѡ дх҃а ѹ҆чи́ми, дрꙋги̑мъ ѿкровє́нныѧ и҆̀мъ та̑йны писа́нїемъ ꙗ҆влє́нны творѧ́тъ. Сегѡ̀ ра́ди всѣ̑мъ потре́бно є҆́сть смирѧ́тисѧ пред̾ бг҃омъ, и҆ дрꙋ́гъ дрꙋ́гомъ, ꙗ҆́кѡ бытїѐ и҆ всѧ̑ прѡ́чаѧ ѿ бг҃а прїе́мшымъ, и҆ тѣ́мъ дрꙋ́гъ ѿ дрꙋ́га ра́зꙋмъ. И҆мѣ́ѧй ѹ҆́бѡ смире́нїе па́че просвѣща́етсѧ, не хотѧ́й же смири́тисѧ во тьмѣ̀ пребыва́етъ, ꙗ҆́коже пре́жде денни́ца и҆ по́слѣжде дїа́волъ: занѐ пе́рвѣе бѣ̀ ѿ вы́шшагѡ чи́на ѹ҆́мныхъ си́лъ, си́рѣчь, десѧ́тагѡ ѿ го́рнѣйшагѡ чи́на предстоѧ́щагѡ стра́шномꙋ престо́лꙋ, пе́рвагѡ же ѿ землѝ: но за возноше́нїе не то́чїю девѧтѝ чинѡ́въ, но и҆ на́съ земны́хъ ни́жше бы́сть съ послꙋ́шавшими є҆гѡ̀, но и҆ под̾ преиспѡ́днѧѧ въ та́ртаръ низве́рженъ бы́сть за неразꙋ́мїе. Сегѡ̀ ра́ди мно́гажды рече́сѧ, ꙗ҆́кѡ кромѣ̀ дрꙋга́гѡ грѣха̀ є҆ди́на го́рдость мо́жетъ погꙋби́ти дꙋ́шꙋ: и҆мѣ́ѧй во своѧ̑ согрѣшє́нїѧ ма̑ла, попꙋща́етсѧ впа́сти въ бѡ́льшаѧ, глаго́летъ ст҃ы́й і҆саа́къ. И҆ прїе́мый ѿ бг҃а да́ръ, и҆ неблагода́ренъ бы́въ, лиша́етсѧ є҆гѡ̀: занѐ недосто́йна себѐ сотворѝ да́ра бж҃їѧ, ꙗ҆́коже глаго́летъ вели́кїй васі́лїй: благодаре́нїе бо ѡ҆ на́съ ѹ҆молѧ́етъ. Ѻ҆ба́че да не бꙋ́детъ благодаре́нїе ꙗ҆́коже ѻ҆́нагѡ фарїсе́а, дрꙋги́хъ ѡ҆сꙋжда́ющее, себе́ же ѡ҆правда́ющее: но па́че ꙗ҆́кѡ мно́жае всѣ́хъ до́лжно сꙋ́щее, и҆ ѿ недоꙋмѣ́нїѧ благодарѧ́щее, и҆ со ѹ҆́жасомъ разсмотрѧ́ющее неизрече́нное долготерпѣ́нїе бж҃їе: не то́чїю же, но и҆ диви́тисѧ подоба́етъ, ка́кѡ препѣ́тый бг҃ъ не ѡ҆скꙋ́денъ сы́й, прїе́млетъ ѿ на́съ благодаре́нїе, па́че же раздража́ющихъ и҆ ѡ҆горча́ющихъ є҆го̀ при́снѡ при толи́кихъ и҆ таковы́хъ благодѣѧ́нїѧхъ є҆гѡ̀, ѻ҆́бщихъ и҆ ѻ҆со́бенныхъ, ѡ҆ ни́хже писа̀ григо́рїй бг҃осло́въ и҆ про́чїи ѻ҆тцы̀, не то́чїю тѣле́сныхъ, но и҆ дꙋше́вныхъ, мно́гими ѡ҆́бразы, и҆́хже нѣ́сть числа̀. Ѿ ни́хже и҆ сїѐ є҆́сть, ꙗ҆́кѡ ѻ҆́ва сꙋ́ть ꙗ҆влє́нна и҆ ѹ҆допости̑жна въ бж҃е́ственныхъ писа́нїѧхъ: ѻ҆́ва же нѣ̑кїимъ неѧ̑вна и҆ неꙋдобопости̑жна, да тѣ́ми ѹ҆́бѡ неради́выхъ привлече́тъ къ вѣ́рѣ, и҆ и҆зыска́нїю ѡ҆скꙋдѣва́ющихъ, и҆ да не впаде́мъ ѿ непостиже́нїѧ въ ѿча́ѧнїе и҆ въ невѣ́рїе. Си́ми же да не бо́льшее ѡ҆сꙋжде́нїе и҆́мамы, презира́юще разꙋмѣва́емый глаго́лъ, но да трꙋдѧ́щїисѧ во́льнѣ, хотѧ́ще дѣ́ломъ и҆спы́тывати безвѣ̑стнаѧ, мо́гꙋтъ ѿ сегѡ̀ похвалꙋ̀ и҆мѣ́ти, ꙗ҆́коже глаго́летъ златоꙋ́стъ.

<rubric>Ꙗ҆́кѡ ча́стое напомина́нїе бж҃е́ственнагѡ писа́нїѧ не є҆́сть многосло́вїе.</rubric>

<red>И҆</red> па́ки то́йжде глаго́лъ мно́гажды ѡ҆бдержи́тъ бж҃е́ственное писа́нїе, и҆ не многоглаго́ланїе є҆́сть, но да ча́стымъ воспомина́нїемъ и҆ ѕѣлѡ̀ ѹ҆ны́лыхъ въ слꙋ́шанїи къ па́мѧти и҆ разꙋмѣ́нїю глаго́лемыхъ приведе́тъ чꙋ́днѣ и҆ человѣколю́бнѣ и҆ не мине́тъ ѹ҆ше́съ сло́во ско́ростїю и҆ ма́лостїю прилꙋчи́вшагѡсѧ рече́нїѧ, наипа́че же, є҆гда̀ ѹ҆пражнѧ́емсѧ въ жите́йскихъ веще́хъ, ничто́же понѐ ѿ ча́сти вѣ́дꙋще. Занѐ глаго́летъ златоꙋ́стъ: Є҆́же ѿ ча́сти, нѣ́сть цѣ́ла ча́сть, но ча́сть ча́сти. Ѹ҆праздни́тсѧ же, да не и҆стреби́тсѧ и҆ ни во что́же прїи́детъ. Занѐ а҆́ще бы ра́зꙋма не бы́хомъ и҆мѣ́ли, нижѐ бы человѣ́цы бы́ли: но ѹ҆праздни́тсѧ ѹ҆́бѡ є҆́же ѿ ча́сти, ꙗ҆́кѡ лице́мъ къ лицꙋ̀, ꙗ҆́коже во́зрастъ младе́нца ѿ тогѡ̀, є҆гда̀ содѣ́лаетсѧ мꙋ́жъ, ꙗ҆́коже са́мъ а҆по́столъ речѐ, толкꙋ́ѧ глаго́лъ сво́й при́тчею младе́нца: си́рѣчь, ꙗ҆́коже па́ки глаго́летъ златоꙋ́стъ: Ны́нѣ вѣ́мы не́бо, ꙗ҆́кѡ є҆́сть, а҆ не вѣ́мы, что̀ є҆́сть: тогда́ же ѹ҆праздни́тсѧ ме́ньшее ѿ бо́льшагѡ, то́ є҆сть ра́зꙋмъ на́шъ, и҆ є҆́же что̀ є҆́сть, тѣ́мже расте́тъ па́че ра́зꙋмъ. И҆́бо мнѡ́гїѧ сꙋ́ть сокрове́нны въ бж҃е́ственныхъ писа́нїѧхъ та̑йны, и҆ мы̀ не вѣ́мы намѣ́ренїѧ бж҃їѧ во глаго́лемыхъ: но да не вознесе́шисѧ по неразꙋ́мїю, глаго́летъ бг҃осло́въ, порица́ѧ речє́нїѧ и҆сповѣ́дающихъ на́съ благоразꙋ́мїе: безслове́сно бо и҆ безꙋ́мно є҆́сть не си́лѣ намѣ́ренїѧ внима́ти, но рече́нїѧмъ, глаго́летъ вели́кїй дїонѵ́сїй. Є҆гда́ же кто̀ блаже́ннымъ пла́чемъ взы́щетъ, тогда̀ ѡ҆брѣта́етъ: сїе́ бо є҆́сть дѣ́ланїе стра́ха, и҆́мже ѿкрове́нїе та́инъ быва́етъ. Сѐ ѹ҆́бѡ проро́къ и҆са́їа глаго́летъ: Ме́ртвїи же живота̀ не и҆́мꙋтъ ви́дѣти: и҆ па́ки: Воскре́снꙋтъ ме́ртвїи: но сїѐ нѣ́сть разногла́сїе, ꙗ҆́коже мнѧ́тъ невѣ́дѧщїи намѣ́ренїѧ, ꙗ҆́коже рече́сѧ ѿ видѣ́нїѧ бж҃е́ственнагѡ писа́нїѧ. Ꙗ҆́кѡ ра́ди і҆́дѡлъ ѹ҆́бѡ ꙗ҆зы́ческихъ рече́сѧ: живота̀ не и҆́мꙋтъ ви́дѣти занѐ бездꙋ́шни сꙋ́ть. А҆ ѡ҆ ѻ҆́бщемъ воскресе́нїи, и҆ весе́лїи пра́ведныхъ, сїѐ: воскре́снꙋтъ ме́ртвїи: не то́чїю же, но и҆ ѡ҆ воста́нїи ѹ҆со́пшихъ съ сп҃сомъ на́шимъ і҆и҃съ хрⷭ҇то́мъ проро́чествꙋѧ. Та́кожде и҆ во ст҃ѣ́мъ є҆ѵⷢ҇лїи ѡ҆ преѡбраже́нїи самагѡ̀ гдⷭ҇а глаго́лютъ є҆ѵⷢ҇лі́сты: Ѻ҆́въ ѹ҆́бѡ и҆ по шестѝ дне́хъ, ѻ҆́въ же и҆ по ѻ҆смѝ, си́рѣчь, съ предвари́вшимъ чꙋдотворе́нїемъ и҆ ѹ҆че́нїемъ гдⷭ҇нимъ. Но ѻ҆́въ глаго́летъ, пе́рвый и҆ послѣ́днїй де́нь проходѧ̀, среди́нꙋ ѻ҆́нѣхъ ше́сть речѐ: ѻ҆́въ же и҆ то́тъ и҆ се́й совокꙋпи́въ, глаго́летъ ѻ҆́смь. И҆ па́ки бг҃осло́въ і҆ѡа́ннъ во ст҃ѣ́мъ свое́мъ є҆ѵⷢ҇лїи въ двою̀ мѣ́стѣхъ глаго́летъ, въ пе́рвѣмъ ѹ҆́бѡ: Мнѡ́га же и҆ и҆́на зна́мєнїѧ сотворѝ і҆и҃съ пред̾ ѹ҆ченикѝ свои́ми, ꙗ҆̀же не сꙋ́ть пи̑сана въ кни́зѣхъ си́хъ, и҆ прѡ́ч:. Въ дрꙋго́мъ: Сꙋ́ть же и҆ и҆́на мнѡ́га, ꙗ҆̀же сотворѝ і҆и҃съ, и҆ не глаго́летъ, пред̾ ѹ҆ченикѝ свои́ми. Ѡ҆ ни́хже писа̀ ст҃ы́й про́хѡръ написа́вый ѻ҆боѧ̀: ꙗ҆́кѡ то̀ ѡ҆ чꙋдесѣ́хъ, и҆ ѡ҆ про́чемъ, ꙗ҆̀же сотворѝ гдⷭ҇ь, глаго́летъ є҆ѵⷢ҇лі́стъ, ꙗ҆̀же не написа̀ са́мъ бг҃осло́въ, занѐ пре́жде напи̑сана бы́ша ѿ дрꙋги́хъ є҆ѵⷢ҇лі́стѡвъ, тѣ́мже и҆ пред̾ ѹ҆ченикѝ свои́ми приложѝ: дрꙋго́е же рече́нїе ѡ҆ сотворе́нїи мі́ра, є҆гда̀ безтѣле́сно бѣ̀ сло́во бж҃їе, съ ни́мже всѧ̑ ѻ҆ц҃ъ ѿ несꙋ́щихъ созда̀ глаго́лѧ: Да бꙋ́детъ сїѐ, и҆ бы́сть. Ꙗ҆̀же, а҆́ще бы по є҆ди́номꙋ пи̑сана бы́ша, глаго́летъ бг҃осло́въ, и҆ прѡ́чаѧ. И҆ про́стѣ, всѧ́ко писа́нїе, и҆ всѧ́ко сло́во бж҃їе, и҆лѝ ст҃а́гѡ нѣ́коегѡ, и҆лѝ чꙋ́вственныхъ, и҆лѝ мы́сленныхъ тва́рей, намѣ́ренїе и҆́мать въ себѣ̀ сокрове́нно: не то́чїю же дрꙋга̑ѧ, но и҆ всѧ́къ человѣ́ческїй глаго́лъ. И҆ никто́же вѣ́сть ра́зꙋма прилꙋчи́вшагѡсѧ рече́нїѧ, то́чїю по ѿкрове́нїю, ꙗ҆́коже глаго́летъ гдⷭ҇ь ѡ҆ вѣ́трѣ: Ꙗ҆́кѡ дх҃ъ, и҆дѣ́же хо́щетъ, ды́шетъ, и҆ прѡ́ч:. Ѡ҆ не́мже речѐ златоꙋ́стъ, не ꙗ҆́кѡ вла́сть и҆́мать воздꙋ́хъ, речѐ хрⷭ҇то́съ, и҆дѣ́же хо́щетъ, но снисходѧ̀ не́мощи нїкоди́ма, положѝ гдⷭ҇ь вѣ́тръ, да ѹ҆разꙋмѣ́етъ глаго́лемое є҆мꙋ̀. И҆ воздꙋ́хъ при́тчею ст҃а́гѡ дх҃а наречѐ, си́рѣчь сло́во, є҆́же къ немꙋ̀ речѐ и҆ къ дрꙋги̑мъ нѣ̑кїимъ, ꙗ҆́кѡ, ꙗ҆̀же глаго́лю ва́мъ, дх҃ъ сꙋ́ть, си́рѣчь, дꙋхѡ́вна, а҆ не ꙗ҆́коже вы̀ мнитѐ: не бо̀ ѡ҆ тѣле́сныхъ веща́хъ глаго́лю, да ꙗ҆́кѡ тѣле́снїи сꙋ́ще разꙋмѣ́ете. Сегѡ̀ ра́ди глаго́летъ дамаски́нъ, ꙗ҆́кѡ а҆́ще не ѹ҆слы́шитъ кто̀ ѿ ѻ҆́нагѡ, є҆гѡ́же є҆́сть сло́во, ѡ҆ намѣ́ренїи є҆гѡ̀ не мо́жетъ рещѝ, вѣ́мъ намѣ́ренїе глаго́лемое ѿ негѡ̀. И҆ ка́кѡ смѣ́етъ кто̀ глаго́лати, ꙗ҆́кѡ вѣ́мъ намѣ́ренїе бж҃їе въ ст҃ы́хъ писа́нїѧхъ сокрове́нно без̾ ѿкрове́нїѧ сн҃а є҆гѡ̀; ꙗ҆́коже са́мъ хрⷭ҇то́съ речѐ: И҆ є҆мꙋ́же а҆́ще во́литъ сн҃ъ ѿкры́ти. Си́рѣчь, а҆́ще произволе́нїе и҆́мать прїѧ́ти ѿ негѡ̀ ѹ҆́мнѣ блюде́нїемъ бж҃е́ственныхъ є҆гѡ̀ за́повѣдей, и҆́хже кромѣ̀ глаго́лѧй вѣ́дѣти, прельсти́сѧ: гада́тельнѣ бо глаго́летъ, а҆ не вои́стиннꙋ ѿ бг҃а разꙋмѣ́въ, глаго́летъ лѣ́ствичникъ, а҆́ще ѿ мнѣ́нїѧ и҆ въ безмѣ̑рнаѧ хва́литсѧ: къ немꙋ́же глаго́летъ бг҃осло́въ, ѻ҆вогда̀ ѽ любомꙋ́дрѣйшїй ты̀, и҆ прѡ́ч: ѻ҆вогда̀: ѽ кни́жниче ты̀, поноша́ѧ возноше́нїе, ѿ негѡ́же неразꙋ́мнѡ таковы́й мни́тъ и҆мѣ́ти что̀. Є҆́же и҆ са́мо то̀, є҆́же мни́тсѧ и҆мѣ́ти, взѧто̀ бꙋ́детъ ѿ негѡ̀, занѐ не восхотѣ̀ рещѝ, не вѣ́мъ, ꙗ҆́коже и҆ всѝ ст҃і́и, да смире́нїемъ дано̀ бꙋ́детъ є҆мꙋ̀, и҆ преизбꙋ́детъ, ꙗ҆́коже и҆ ѻ҆́нѣмъ, и҆̀же и҆ вѣ́дѧще, глаго́лаша ничто́же вѣ́дѣти, ꙗ҆́коже глаго́летъ златоꙋ́стъ. Ꙗ҆́кѡ не речѐ а҆по́столъ, не ѹ҆̀ что̀ вѣ́сть, но ни ꙗ҆́коже подоба́етъ вѣ́дѣти, что̀ вѣ́сть. Тѣ́мже а҆́ще и҆ вѣ́дѣ, но не ꙗ҆́коже подоба́етъ.

<rubric>Показа́нїе ѡ҆ лжеиме́нномъ ра́зꙋмѣ.</rubric>

<red>С</red>е́й є҆́сть лжеиме́нный ра́зꙋмъ занѐ мни́тъ вѣ́дѣти, ꙗ҆̀же николи́же вѣ́дѣ. И҆ се́й го́ршїй є҆́сть соверше́ннагѡ неразꙋ́мїѧ, глаго́летъ златоꙋ́стъ, ꙗ҆́кѡ непрїе́млющь и҆справле́нїѧ ѿ нѣ́коегѡ ѹ҆чи́телѧ: занѐ всеѕло́бнѣйшее неразꙋ́мїе мни́тъ до́брѣ себѣ̀ бы́ти. Сегѡ̀ ра́ди глаго́лютъ ѻ҆тцы̀ ꙗ҆́кѡ предло́жєннаѧ въ писа́нїѧхъ, до́лжни є҆смы̀ и҆спы́товати притрꙋ́днѣ со смире́нїемъ, и҆ совѣ́томъ и҆скꙋ́сныхъ, и҆ па́че дѣ́ломъ не́жели сло́вомъ наꙋча́тисѧ: ѹ҆молча̑ннаѧ же бж҃е́ственными писа́нїи ника́коже и҆спы́товати. Безꙋ́мно бо є҆́сть сїѐ, ꙗ҆́коже глаго́летъ вели́кїй а҆нтѡ́нїй, ѡ҆ и҆́щꙋщихъ пред̾ꙋвѣ́дѣти бꙋ̑дꙋщаѧ, а҆ не па́че ѿрица́тисѧ сегѡ̀, ꙗ҆́кѡ недосто́йни. А҆́ще не́гли и҆ ѿ бж҃їѧгѡ про́мысла быва́етъ, ꙗ҆́коже на навꙋходоно́сорѣ и҆ дре́внемъ валаа́мѣ бы́сть ко ѻ҆́бщей по́льзѣ, а҆́ще и҆ недосто́йни бы́ша, а҆ не ѿ де́монѡвъ, и҆ па́че же є҆гда̀ быва́етъ ѿ сновидѣ́нїй и҆ нѣ́кїихъ мечта́нїй: не рече́сѧ же сїѐ, да тѣле́сными дѣѧ́нїѧми и҆ нра́вственными и҆спытꙋ́емъ писа̑нїѧ, по за́повѣди гдⷭ҇ней, и҆ живо́тъ вѣ́чный ѡ҆брѧ́щемъ. И҆ да не сло́вомъ то́чїю и҆́щемъ, и҆ ѿ мнѣ́нїѧ мнѧ́ще что̀ ѹ҆разꙋмѣ́ти: и҆ па́че же сокровє́ннаѧ ѿ на́съ къ бо́льшемꙋ смире́нїю, и҆ да не ѡ҆сꙋ́димсѧ, ꙗ҆́кѡ въ ра́зꙋмѣ престꙋпи́вшїи. Занѐ ѹ҆́мъ сподо́бивыйсѧ ра́зꙋмъ стѧжа́ти, въ поꙋче́нїи же бж҃е́ственныхъ писа́нїй, и҆ дарова́нныхъ є҆мꙋ̀ ра́зꙋмѡвъ во ѹ҆пражне́нїи мно́зѣ и҆ внима́нїи со смире́нїемъ и҆ стра́хомъ бж҃їимъ не подвиза́етсѧ, ꙗ҆́кѡ недосто́йный дарова́нныхъ є҆мꙋ̀ ѿ негѡ̀, съ преще́нїемъ быва́етъ лиша́емь ра́зꙋма, ꙗ҆́коже саꙋ́лъ ца́рствїѧ, глаго́летъ ст҃ы́й маѯі́мъ. Ѹ҆пражднѧ́ѧйсѧ же и҆ подвиза́ѧйсѧ, глаго́летъ, до́лженъ є҆́сть, ꙗ҆́коже даві́дъ, моли́тисѧ при́снѡ, и҆ глаго́лати: Се́рдце чи́сто сози́жди во мнѣ̀ бж҃е, и҆ дх҃ъ пра́въ ѡ҆бновѝ во ѹ҆тро́бѣ мое́й, да бꙋ́детъ досто́инъ наше́ствїѧ є҆гѡ̀, ꙗ҆́коже нѣ́когда а҆по́столи прїѧ́ша благода́ть въ тре́тїй ча́съ, ꙗ҆́коже глаго́летсѧ въ дѣѧ́нїѧхъ: є҆́сть бо ча́съ тре́тїй днѐ, де́нь же недѣ́льный, ꙗ҆́коже глаго́летъ бж҃е́ственный лꙋка̀. Пѧтдесѧ́тница бо є҆́сть седьма́ѧ недѣ́лѧ, ѿ недѣ́ли, въ не́йже быва́етъ глаго́лемаѧ і҆ꙋде́йскимъ ѧ҆зы́комъ фа́ска, гре́чески же толкꙋ́етсѧ прехожде́нїе, свобо́да. И҆ недѣ́лѧ сꙋ́щаѧ по пѧти́десѧти дне́хъ глаго́летсѧ пѧтдесѧ́тница, ꙗ҆́кѡ и҆сполне́нїе въ среди́нѣ сꙋ́щихъ дне́й, и҆ па́сха пѧти́десѧти дне́й по зако́нꙋ. Ꙗ҆́коже і҆ѡа́ннъ бг҃осло́въ въ свое́мъ є҆ѵⷢ҇лїи глаго́летъ: Въ послѣ́днїй де́нь вели́кїй пра́здника, занѐ бѣ̀ тогда̀ ѿда́нїе пра́здника па́схи. Тро́йственъ ѹ҆́бѡ ѿ часѡ́въ благонаслѣ́дствова благода́ть, ꙗ҆́коже глаго́летъ дамаски́нъ, и҆ прѡ́ч: то́ є҆сть, въ тре́тїй ѹ҆́бѡ ча́съ, но въ є҆ди́номъ глаго́летъ гдⷭ҇ѣ дне́й, ꙗ҆́кѡ да наꙋ́читъ трѝ ѵ҆поста̑си почита́ти въ простотѣ̀ вла́сти, си́рѣчь, є҆ди́нагѡ бж҃ества̀, є҆ди́на бо недѣ́лѧ седми́цы, а҆ не пе́рваѧ глаго́летсѧ, речѐ златоꙋ́стъ. Занѐ раздѣлѧ́ютъ ю҆̀ бж҃е́ственное писа́нїе: ве́тхое бо проро́чествꙋѧ ѡ҆ не́й, не по счисле́нїю нарица́етъ ю҆̀ ꙗ҆́коже вторꙋ́ю и҆ прѡ́чїѧ. А҆́ще бо не раздѣлѧ́шесѧ, пе́рваѧ бы глаго́лаласѧ, но сегѡ̀ ра́ди нарица́етсѧ є҆ди́ною ѿ сꙋббѡ́тъ, си́рѣчь седми́цы, въ но́вой же благода́ти ст҃а́ѧ недѣ́лѧ сїѧ̀ и҆ нарече́нный де́нь и҆менꙋ́етсѧ, занѐ въ не́й ѻ҆со́беннѣйшыѧ и҆ влады̑чнїѧ дѣла̀ бы́ша: ꙗ҆́коже благовѣ́щенїе и҆ рождество̀ гдⷭ҇не и҆ воскресе́нїе є҆гѡ̀, и҆ ѻ҆́бщее воскресе́нїе ме́ртвыхъ и҆́мать бы́ти. Въ сїю́ бо, глаго́летъ дамаски́нъ, сотвори́сѧ чꙋ́вственный свѣ́тъ ѿ бг҃а, и҆ па́ки въ не́й прише́ствїе гдⷭ҇не и҆́мать бы́ти, да въ безконє́чныѧ вѣ́ки пребꙋ́детъ де́нь є҆ди́нъ ѻ҆́ный и҆ ѻ҆смы́й: ꙗ҆́кѡ внѣ̀ сꙋ́щїй седмѝ вѣкѡ́въ си́хъ и҆мꙋ́щихъ дни̑ и҆ нѡ́щи. Но поне́же сподо́бихомсѧ ѿ ст҃ы́хъ ѹ҆вѣ́дѣти намѣ́ренїе таковы́хъ дѣ́лъ: ѹ҆разꙋмѣ́емъ ѹ҆̀бо намѣ́ренїе и҆ ко́еждо начина́нїе настоѧ́щагѡ сло́ва ѿ нача́ла и҆ свы́ше. Є҆́же ѹ҆́бѡ є҆ди́ною и҆мена̀ кни́гъ, и҆ ст҃ы́хъ глаго́лютсѧ, сегѡ̀ ра́ди є҆́сть, да при́снѡ словеса̀ и҆́хъ помина́емъ къ ре́вности житїѧ̀ и҆́хъ, ꙗ҆́коже глаго́летъ вели́кїй васі́лїй. И҆ къ ра́зꙋмꙋ не вѣ́дѧщымъ си́хъ. Вѣ́дый ѹ҆́бѡ, да воспомина́етъ, не вѣ́дый же сегѡ̀ ко взыска́нїю прїи́детъ прилꙋчи́вшїѧсѧ кни́ги. Та́же назва́нїе на мѣ́стѣ ст҃а́гѡ, и҆лѝ прилꙋчи́вшеесѧ писа́нїе положи́шасѧ, ча́стшїѧ ра́ди па́мѧти, да ма́лѣми глаго́лы дѣла̀ и҆́хъ и҆ словеса̀ помина́емъ, и҆ къ ѹ҆разꙋмѣ́нїю про́чагѡ въ ка́ждомъ рече́нїи бж҃е́ственнагѡ писа́нїѧ и҆лѝ ѹ҆чи́телѧ разсꙋжде́нїѧ же и҆ совѣ́та бла́га. И҆ ꙗ҆́кѡ не моѧ̑ сꙋ́ть глаго́лємаѧ, но бж҃е́ственныхъ писа́нїй, и҆ ко є҆́же ѹ҆дивлѧ́тисѧ и҆ разсмотрѧ́ти неизглаго́ланное человѣколю́бїе бж҃їе, ка́кѡ хартїе́ю и҆ черни́лы ѹ҆стро́и спасе́нїе дꙋ́шъ на́шихъ, и҆ дарова̀ на́мъ толи̑каѧ, писа̑нїѧ же и҆ ѹ҆чи́телей правосла́вныѧ вѣ́ры. И҆ ка́кѡ невѣ́жда сы́й а҆́зъ и҆ ѹ҆ны́лый, сподо́бихсѧ толи̑ка писа̑нїѧ проитѝ, ника́коже и҆мѣ̀ свою̀ кни́гꙋ, и҆лѝ и҆́но что̀ ѿню́дъ, но стра́ненъ и҆ ѹ҆бо́гъ сы́й при́снѡ и҆ во всѧ́комъ поко́и и҆ безпопече́нїи пребыва́ѧ, со мно́гимъ наслажде́нїемъ тѣле́снымъ. А҆ ꙗ҆́кѡ ѡ҆ста́шасѧ нѣ́каѧ без̾имє́нна: сїѧ̑ ѿ нерадѣ́нїѧ моегѡ̀ сꙋ́ть, и҆ да не продолжи́тсѧ сло́во. Вопрошє́нїѧ же и҆ рѣшє́нїѧ ѻ҆́бщихъ веще́й ра́зꙋма ра́ди положи́шасѧ, и҆ благодарє́нїѧ дарова́вшемꙋ ст҃ы̑мъ свои̑мъ ѻ҆тцє́мъ на́шымъ ра́зꙋмъ же и҆ разсꙋжде́нїе, и҆ и҆́ми на́мъ недостѡ́йнымъ, и҆ къ зазрѣ́нїю на́съ немощны́хъ и҆ неразꙋ́мныхъ. Рече́сѧ же и҆ ѡ҆ спа́сшихсѧ дре́вле пра́ведныхъ въ вели́цѣмъ бога́тствѣ, и҆ средѝ грѣ́шникѡвъ и҆ невѣ́рныхъ человѣ̑къ. А҆́ще и҆ тогѡ́жде є҆стества̀ бы́ша человѣ́цы, ꙗ҆́коже и҆ мы̀, не хотѧ́щїи дости́гнꙋти въ мѣ́рꙋ соверше́нства, а҆́ще и҆ мно́гїй и҆скꙋ́съ и҆ ра́зꙋмъ блага́гѡ и҆ ѕла́гѡ прїѧ́хомъ, ꙗ҆́кѡ сꙋ̑щаѧ и҆́хъ ѹ҆разꙋмѣ́вше, и҆ ꙗ҆́кѡ бо́льшїѧ благода́ти сподо́бльшесѧ, и҆ толи́кагѡ ра́зꙋма писа́нїй. Па́ки же дѣ̑ланїѧ на̑ша и҆́ноческа да вѣ́мы, ꙗ҆́кѡ всю́дꙋ спасти́сѧ мо́жемъ, а҆́ще и҆ своѧ̑ хотѣ̑нїѧ ѡ҆ста́вимъ. И҆ а҆́ще не та́кѡ сотвори́мъ, не мо́жемъ и҆мѣ́ти поко́ѧ: но нижѐ мо́жемъ и҆мѣ́ти ра́зꙋмъ и҆ дѣѧ́нїе бж҃е́ственныѧ во́ли. Занѐ на́ша во́лѧ є҆́сть прегра́да, разлꙋча́ющаѧ на́съ ѿ бг҃а. И҆ а҆́ще не разрꙋши́тсѧ прегра́да, не мо́жемъ ѹ҆разꙋмѣ́ти и҆ твори́ти, ꙗ҆̀же сꙋ́ть бж҃їѧ, но внѣꙋ́дꙋ є҆гѡ̀ ѡ҆брѣта́емсѧ, и҆ ѿ врагѡ́въ наси́льствꙋеми быва́емъ нево́льнѣ и҆ не хотѧ́ще: и҆ ꙗ҆́кѡ безмо́лвїе вѧ́щше всѣ́хъ є҆́сть, и҆ кромѣ̀ є҆гѡ̀ не мо́жемъ ѡ҆чи́ститисѧ, и҆ разꙋмѣ́ти не́мощь на́шꙋ, и҆ кѡ́зни де́монѡвъ. Но нижѐ си́лꙋ и҆ про́мыслъ бж҃їй пости́гнꙋти возмо́жемъ ѿ бж҃е́ственныхъ слове́съ воспѣва́емыхъ же и҆ что́мыхъ: занѐ всѝ человѣ́цы тре́бꙋемъ такова́гѡ ѹ҆праждне́нїѧ и҆лѝ ѿ ча́сти и҆лѝ соверше́ннѣ, и҆ кромѣ̀ сегѡ̀ не возмо́жно никомꙋ́же въ ра́зꙋмъ дꙋхо́венъ и҆ смиренномꙋ́дрїе прїитѝ, и҆́мже сокровє́нныѧ та̑йны въ бж҃е́ственныхъ писа́нїѧхъ, и҆ во всѣ́хъ творе́нїѧхъ разꙋмѣва́етъ произволѧ́ѧй. И҆ ꙗ҆́кѡ не подоба́етъ ѹ҆потреблѧ́ти ве́щь, и҆лѝ сло́во, и҆лѝ начина́нїе, и҆лѝ разꙋмѣ́нїѧ кромѣ̀ нꙋ́ждныѧ потре́бы, дꙋше́вныѧ же и҆ спаси́тельныѧ, и҆ живота̀ тѣле́снагѡ. И҆ ꙗ҆́кѡ кромѣ̀ разсꙋжде́нїѧ, нижѐ мнѧ́щаѧсѧ дѡбра̀ прїѧ̑тна сꙋ́ть бг҃ꙋ. Но нижѐ без̾ пра́вагѡ намѣ́ренїѧ бл҃го́е дѣ́ланїе мо́жетъ воспо́льзовати кого̀. Преднапи̑санныѧ же тропари̑ ра́ди ѹ҆разꙋмѣ́нїѧ и҆́хъ, и҆ про́чїихъ писа́нїй, и҆ во є҆́же ѹ҆милѧ́тисѧ тѣ̑мъ, и҆̀же и҆́мꙋтъ не́мощенъ є҆щѐ ѹ҆́мъ, ꙗ҆́коже глаго́летъ лѣ́ствичникъ. Пѣ́снь бо, глаго́летъ вели́кїй васі́лїй, привлека́етъ мы́сль человѣ́чꙋ, къ немꙋ́же хо́щетъ, и҆лѝ въ пла́чь, и҆лѝ въ любо́вь, и҆лѝ въ печа́ль, и҆лѝ въ весе́лїе. И҆ ꙗ҆́кѡ до́лжни є҆смы̀ и҆спы́товати писа̑нїѧ по за́повѣди гдⷭ҇ней, да ѡ҆брѧ́щемъ въ ни́хъ живо́тъ вѣ́чный, и҆ внима́ти ра́зꙋмꙋ ѱалмѡ́въ и҆ тропаре́й, и҆ ꙗ҆́кѡ да ѹ҆вѣ́мы въ ра́зꙋмѣ мно́зѣ, ꙗ҆̀же не вѣ́мы. А҆́ще бо, глаго́летъ вели́кїй васі́лїй, не прїи́метъ кто̀ ра́зꙋма, не вѣ́сть коли́кихъ лиша́етсѧ. Рождє́нїѧ же добродѣ́телей и҆ страсте́й и҆скꙋ́са ра́ди и҆ ра́зꙋма написа́шасѧ, да вѣ́сть кто̀ сїѧ̑, и҆ ѡ҆ ражда́ющихъ и҆̀хъ да подвиза́етсѧ, ѻ҆́вѣхъ стѧжа́ти, ѻ҆́вѣхъ ѡ҆ста́вити, ѻ҆́вѣхъ же побѣжда́ти проти́внымъ дѣ́ланїемъ. И҆ ꙗ҆́кѡ тѣлє́снаѧ дѣѧ̑нїѧ, ꙗ҆́коже растѣ̑нїѧ до́лжни є҆смы̀ блюстѝ при́снѡ соверше́ннымъ дѣ́ланїемъ: дꙋше́внымъ же добродѣ̑телѧмъ до́лжни є҆смы̀ при́снѡ внима́ти и҆ поꙋча́тисѧ, ка́кѡ стѧжа́ти кꙋ́юждо добродѣ́тель. И҆ ѿ бж҃е́ственныхъ писа́нїй и҆ ст҃ы́хъ мꙋже́й ѡ҆ се́мъ наꙋча́тисѧ и҆ сохранѧ́ти сїѐ ѻ҆па́снѡ съ болѣ́знїю дꙋшѝ, ꙗ҆́кѡ сокро́вище дѣ́ланїемъ, до́ндеже въ навыкнове́нїе прїи́демъ прилꙋчи́вшїѧсѧ добродѣ́тели. И҆ та́кѡ прилѣ́жнѡ вторꙋ́ю начина́емъ, ꙗ҆́коже глаго́летъ вели́кїй васі́лїй, да не вдрꙋ́гъ ко всѣ̑мъ ѹ҆стремлѧ́ющесѧ, не́гли и҆знемо́жемъ. Но ѿ терпѣ́нїѧ находѧ́щихъ да начина́емъ, и҆ та́кѡ на прѡ́чїѧ благомо́щнѡ по́йдемъ со всѧ́кимъ раче́нїемъ и҆мꙋ́ще намѣ́ренїе бл҃гоꙋгоди́ти бг҃ови. Вси́ бо до́лжни є҆смы̀ за́пѡвѣди храни́ти, ꙗ҆́кѡ хрїстїа́не, занѐ не тѣле́сный трꙋ́дъ потре́бенъ на́мъ є҆́сть въ стѧжа́нїи дꙋше́вныхъ добродѣ́телей, но то́чїю произволе́нїе и҆ ѹ҆се́рдїе къ прїѧ́тїю да́ра, ꙗ҆́коже глаго́летъ вели́кїй васі́лїй и҆ григо́рїй бг҃осло́въ и҆ дрꙋгі̑ѧ. Ѻ҆ба́че тѣле́сными дѣѧ́ньми быва́ютъ сїѧ̑ ѹ҆до́бнѣе, па́че же безмо́лвствꙋющымъ безпристра́стнымъ пребыва́нїемъ и҆ безпопече́нїемъ ѡ҆ всѣ́хъ: зане́же не мо́жетъ кто̀ нра́вы своѧ̑ ви́дѣти и҆ и҆справлѧ́ти, а҆́ще не бꙋ́детъ въ свобо́дѣ и҆ попече́нїи таковы́хъ. Тѣ́мже до́лженъ є҆́сть кто̀ во пе́рвыхъ безстра́стїе стѧжа́ти ѹ҆дале́нїемъ веще́й и҆ люде́й, и҆ тогда̀ вре́мени зовꙋ́щꙋ нача́льствовати дрꙋги́ми, и҆ ѹ҆строѧ́ти вє́щи неѡсꙋжде́ннѡ и҆ безвре́днѡ ѿ навыкнове́нїѧ безпристра́стїѧ въ соверше́нное прише́дъ безстра́стїе. Па́че же а҆́ще ѿ бг҃а зва́нїе прїѧ́тъ, глаго́летъ дамаски́нъ, ꙗ҆́коже мѡѷсе́й, самꙋи́лъ же, и҆ про́чїи проро́цы и҆ ст҃і́и а҆по́столи ко спасе́нїю мно́гихъ. Не то́чїю же глаго́летъ сїѐ, но и҆ ѿрица́тисѧ подоба́етъ ꙗ҆́коже мѡѷсе́й, а҆ввакꙋ́мъ, григо́рїй бг҃осло́въ и҆ дрꙋгі́е. И҆ ꙗ҆́коже речѐ ст҃ы́й про́хѡръ ѡ҆ ст҃о́мъ і҆ѡа́ннѣ бг҃осло́вѣ, ꙗ҆́кѡ не восхотѣ̀ ѡ҆ста́вити любе́зное є҆мꙋ̀ безмо́лвїе, а҆́ще и҆ до́лгъ и҆мы́й не безмо́лствовати, но, ꙗ҆́кѡ а҆по́столъ, проповѣ́дывати. И҆ нижѐ ꙗ҆́кѡ стра́стный ѹ҆бѣжѐ въ безмо́лвїе безстра́стнѣйшїй сы́й: да не бꙋ́детъ: но ꙗ҆́кѡ не хотѧ̀ ѿлꙋча́тисѧ видѣ́нїѧ ѡ҆ бз҃ѣ, и҆ сла́дости безмо́лвїѧ лиши́тисѧ когда̀. Дрꙋзі́и же па́ки ѿ смиренномꙋ́дрїѧ безстра́стни сꙋ́ще, бѣжа́ша во внꙋ́трєннїѧ пꙋсты̑ни, боѧ́шасѧ молвы̀, ꙗ҆́коже вели́кїй сїсѡ́й, зва́нъ бы́въ къ поко́ю ѿ ѹ҆ченика̀ своегѡ̀, не покори́сѧ, но глаго́ла: и҆дѣ́же не сꙋ́ть человѣ́цы, та́мѡ и҆́демъ, а҆́ще и҆ въ толи́кое безстра́стїе дости́же, ꙗ҆́кѡ плѣ́нникъ бы́сть ѿ любвѝ бж҃їей, и҆ ѿ сеѧ̀ нечꙋ́вственъ не вѣ́дѧ, ꙗ҆дѣ́ ли, и҆лѝ нѝ. И҆ вкра́тцѣ, всѝ ѿсѣца́хꙋ своѧ̑ хотѣ̑нїѧ во всѧ́комъ безмо́лвїи, и҆ та́кѡ ꙗ҆́кѡ ѹ҆ченицы̀ ѿ ѹ҆чи́телѧ рꙋкоположи́шасѧ нѣ́цыи, во є҆́же ѹ҆чи́ти и҆нѣ́хъ, и҆ прїима́ти по́мыслы, и҆ нача́льствовати дрꙋги́ми, и҆лѝ а҆рхїере́йствомъ, и҆лѝ и҆гꙋ́менствомъ ѿ ст҃а́гѡ дх҃а ѹ҆́мнымъ чꙋ́вствомъ, печа́ть прїе́млюще наше́ствїемъ є҆гѡ̀, ꙗ҆́коже ст҃і́и а҆по́столи и҆ сꙋ́щїи пре́жде и҆́хъ а҆арѡ́нъ, мелхїседе́къ и҆ про́чїи. Дамаски́нъ же глаго́летъ: и҆́же де́рзостнѣ взы́ти покꙋша́ѧйсѧ на таковы́й степе́нь ѡ҆сꙋжде́нъ є҆́сть. А҆́ще бо без̾ ца́рскагѡ повелѣ́нїѧ са́ны безстꙋ́днѡ прохо́дѧщїи, вели́кое претерпѣва́ютъ ѡ҆сꙋжде́нїе: коли́кѡ па́че ѡ҆сꙋжда́ютсѧ на бж҃їѧ дарова̑нїѧ дерза́ющїи без̾ є҆гѡ̀ повелѣ́нїѧ. И҆ наипа́че а҆́ще ѿ неразꙋ́мїѧ и҆ возноше́нїѧ мнѧ́тъ неѡсꙋжде́ннꙋ бы́ти стра́шномꙋ семꙋ̀ начина́нїю, и҆лѝ къ че́сти же и҆ поко́ю проходи́ти сїѐ мнѧ́ще, а҆ не па́че ꙗ҆́кѡ бе́зднѣ смире́нїѧ и҆ сме́рти, за дрꙋ́ги, и҆ врагѝ вре́мени зовꙋ́щꙋ, предаѧ́тисѧ, ꙗ҆́коже ст҃і́и а҆по́столи твори́ша внегда̀ ѹ҆чи́ти дрꙋги́хъ, и҆ па́че же безстра́стнїи, и҆ мꙋ́дрїи сꙋ́ще по превосхо́дствꙋ. А҆́ще же не всегѡ̀ сегѡ̀ вѣ́мы, ꙗ҆́кѡ не́мощнїи и҆ недово́льнїи є҆смы̀: что̀ подоба́етъ и҆ глаго́лати; возноше́нїе бо и҆ неразꙋ́мїе слѣ́пы твори́тъ не хотѧ́щыѧ въ ѹ҆праздне́нїи зрѣ́ти не́мощь свою̀ и҆ неразꙋ́мїе, ꙗ҆́коже глаго́летъ въ ста́рчествѣ. Ꙗ҆́кѡ ке́ллїа и҆́нока є҆́сть пе́щь вавѷлѡ́нскаѧ, въ не́йже трїѐ ѻ҆́троцы сн҃а бж҃їѧ ѡ҆брѣто́ша. И҆ па́ки: Сѣдѝ, глаго́летъ въ ке́ллїи свое́й, и҆ всемꙋ́ тѧ наꙋчи́тъ. И҆ гдⷭ҇ь, и҆дѣ́же, глаго́летъ, два̀ и҆лѝ трїѐ со́брани во и҆́мѧ моѐ, тꙋ̀ є҆́смь посредѣ̀ и҆́хъ. И҆ лѣ́ствичникъ, не ѹ҆клони́сѧ, глаго́летъ соломѡ́нъ, ни на де́сно, ни на шꙋ́е, но пꙋте́мъ ца́рскимъ ше́ствꙋй, си́рѣчь, съ є҆ди́нѣмъ и҆лѝ двѣма̀ безмо́лвствꙋѧ. И҆ нижѐ є҆ди́нъ въ пꙋсты́ни, нижѐ въ ѻ҆́бществѣ мно́зѣмъ: сре́днїй во ѻ҆бою̀, глаго́летъ, мнѡ́зѣмъ поле́зенъ бы́сть. И҆ па́ки, по́стъ смирѧ́етъ тѣ́ло, бдѣ́нїе просвѣща́етъ ѹ҆́мъ, безмо́лвїе прино́ситъ пла́чь, и҆ па́че ѡ҆чища́етъ человѣ́ка, и҆ ѡ҆мыва́етъ дꙋ́шꙋ, и҆ твори́тъ ю҆̀ безгрѣ́шнꙋ. Сегѡ̀ ра́ди написа́шасѧ при концѣ̀ и҆мена̀ всѣ́хъ ꙗ҆́вѣ добродѣ́телей и҆ страсте́й, да ѹ҆вѣ́мы, коли́ки добродѣ̑тели до́лжни є҆смы̀ стѧжа́ти, и҆ коли̑ка ѡ҆пла́кивати ѕла̑ѧ. Занѐ кромѣ̀ пла́ча ѡ҆чище́нїе не быва́етъ: пла́ча же во всегда́шнемъ попече́нїи нѣ́сть. И҆ без̾ ѡ҆чище́нїѧ дꙋшѝ и҆звѣще́нїе не быва́етъ, кромѣ́ же и҆звѣще́нїѧ разлꙋче́нїе дꙋшѝ ѿ тѣ́ла бѣ́дственно є҆́сть: безвѣ́стно бо, глаго́летъ лѣ́ствичникъ, не́гли же и҆ невѣ́рно є҆́сть. Преждеречє́ннаѧ же ѻ҆́смь видѣ̑нїѧ, не сꙋ́ть на̑ша дѣ̑ланїѧ, но возмє́здїѧ на́шихъ добродѣ́телей, и҆ не до́лжни є҆смы̀ ѿ чте́нїѧ то́чїю стѧжа́ти ѧ҆̀, а҆́ще и҆ тщи́мсѧ ѿ го́рдостнагѡ ѹ҆се́рдїѧ, ꙗ҆́коже глаго́летъ лѣ́ствичникъ, ѡ҆ соверше́ннѣйшихъ, си́рѣчь, ѡ҆ четы́рехъ послѣ́днихъ, занѐ небє́сна сꙋ́ть, и҆ нечи́стый ѹ҆́мъ не вмѣща́етъ такова̑ѧ. Но всѐ на́ше тща́нїе ѡ҆ тѣле́сныхъ и҆ дꙋше́вныхъ добродѣ́телѧхъ и҆мѣ́ти до́лжни є҆смы̀, и҆ та́кѡ ражда́етсѧ въ на́съ пе́рваѧ за́повѣдь, си́рѣчь стра́хъ бж҃їй. И҆ є҆гда̀ пребыва́емъ въ не́мъ, ражда́етсѧ пла́чь, и҆ є҆ли́кѡ въ навыкнове́нїи є҆ди́нагѡ видѣ́нїѧ бꙋ́демъ, толи́кѡ благода́ть бж҃їѧ, ѻ҆́бщаѧ всѣ́хъ ма́ти, ꙗ҆́коже глаго́летъ ст҃ы́й і҆саа́къ, да́рꙋетъ на́мъ вы̑шшаѧ сегѡ̀, до́ндеже се́дмь ра́зꙋмѡвъ стѧ́жемъ въ себѣ̀, и҆ ѻ҆сьма́гѡ, и҆́же є҆́сть дѣ́ланїе бꙋ́дꙋщагѡ, сподо́битъ прилѣ́жнѡ добродѣ́тєли творѧ́щихъ съ пра́вымъ намѣ́ренїемъ благоꙋгожда́ти бг҃ꙋ. Мы́ же, є҆гда̀ самодви́жнѣ ѿ бг҃а мы́сль прїи́детъ, и҆лѝ пе́рваѧ, и҆лѝ какова̀ є҆́сть внеза́пꙋ на́мъ невѣ́дꙋщымъ, до́лжни є҆смы̀ а҆́бїе всѧ́кое жите́йское попече́нїе и҆ са́мое пра́вило ѡ҆ставлѧ́ти мно́жицею, и҆ прилꙋчи́вшїйсѧ дꙋхо́венъ ра́зꙋмъ и҆ ѹ҆миле́нїе, ꙗ҆́кѡ зѣ́ницꙋ ѻ҆́ка блюстѝ, до́ндеже смотри́тельнѣ ѿи́детъ. И҆ тогда̀ напи̑саннымъ глаго́ламъ стра́ха и҆ пла́ча поꙋча́тисѧ при́снѡ и҆ пре́жде пра́вила и҆ по́слѣ є҆гѡ̀. И҆ є҆гда̀ свобо́дꙋ и҆́мамы де́нь и҆ но́щь, и҆лѝ рꙋкодѣ́лїе держа́ще, є҆щѐ не́мощнїи сꙋ́ще, ко снꙋ̀ и҆ ѹ҆ны́нїю ѹ҆добопрекло́ннїи, и҆лѝ пра́здни, могꙋ́щїи въ непреста́ннѣмъ пла́чѣ бы́ти, и҆ плѣнѧ́тисѧ во глаго́лемыхъ ѿ ни́хъ рече́нїѧхъ, и҆ быва́ющихъ слеза́хъ. Сегѡ́ бо ра́ди написа́шасѧ, да и҆ неискꙋ́снїи въ таковы́хъ, ꙗ҆́коже и҆ а҆́зъ, чрез̾ речє́ннаѧ ѹ҆ны́нїе ѹ҆ма̀ воздви́гнемъ, поꙋче́нїемъ си́хъ и҆ внима́нїемъ. И҆мꙋ́щїи бо раче́нїе и҆ и҆скꙋ́съ ѿ навыкнове́нїѧ въ дѣ́ланїи добродѣ́телей, мно́гѡ бо́льше глаго́лемыхъ вѣ́дѧтъ: па́че же во вре́мѧ самодви́жнагѡ ѹ҆миле́нїѧ. Занѐ мно́гꙋ крѣ́пость стѧжа̀ ча́съ се́й, па́че не́жели ѹ҆миле́нїе ѿ на́шегѡ дѣ́ланїѧ. Ѻ҆ба́че да не мни́тъ кто̀ бы́ти дѣ́латель толи́кихъ дарѡ́въ, но па́че ꙗ҆́кѡ вы́шше своегѡ̀ досто́инства прїѧ́вый, мно́гѡ благодари́ти до́лженъ є҆́сть, и҆ страши́тисѧ, да не ка́кѡ бо́льшее ѡ҆сꙋжде́нїе и҆́мать си́хъ ра́ди, ꙗ҆́кѡ ничто́же потрꙋди́всѧ и҆́мать сподо́битисѧ дѣ́ланїѧ а҆́гг҃льскагѡ. Къ побꙋжде́нїю бо ѹ҆ма̀ дае́тсѧ ра́зꙋмъ, и҆ крѣ́пость во є҆́же храни́ти за́пѡвѣди, и҆ дѣ́лати добродѣ́тєли, и҆ да ѹ҆вѣ́мы, ка́кѡ и҆ чесѡ̀ ра́ди твори́мъ сїѧ̑ и҆ что̀ подоба́етъ ѹ҆́бѡ твори́ти, чесѡ́ же ѹ҆далѧ́тисѧ, да не ѡ҆сꙋжде́ни бꙋ́демъ, и҆ да ѿ ра́зꙋма воскрилѧ́еми съ ра́достїю дѣ́лаемъ, и҆ бо́льшїй ра́зꙋмъ прїе́млемъ, и҆ крѣ́пость къ дѣ́ланїю и҆ ра́дованїе. И҆ семꙋ̀ быва́ющꙋ благодари́ти дарова́вшемꙋ сїѧ̑ сподо́бимсѧ, вѣ́дꙋще, ѿкꙋ́дꙋ прїѧ́хомъ такова̑ѧ блага̑ѧ. Благодари́мый же бѡ́льшаѧ на́мъ блага̑ѧ да́рꙋетъ, и҆ прїи́мше да́ры па́че возлю́бимъ є҆го̀, и҆ любо́вїю въ премꙋ́дрость бж҃їю дости́гнемъ, є҆ѧ́же нача́ло є҆́сть стра́хъ гдⷭ҇нь. И҆ дѣ́ланїе ѹ҆́бѡ стра́ха покаѧ́нїе є҆́сть, глаго́летъ ст҃ы́й і҆саа́къ, и҆́мже быва́етъ ѿкрове́нїе та̑инъ. Разꙋмѣ́нїѧмъ же стра́ха поꙋча́тисѧ подоба́етъ та́кѡ: по вече́рнѣмъ послѣ́дованїи до́лженъ є҆́сть глаго́лати кто̀: Вѣ́рꙋю: Ѻ҆́ч҃е на́шъ: и҆ гдⷭ҇и поми́лꙋй, ча́стше, и҆ та́кѡ сѣди́тъ къ восто́кѡмъ, ꙗ҆́коже пла́чꙋщїи над̾ мертвеце́мъ, коле́блѧ главо́ю свое́ю съ болѣ́знїю дꙋшѝ, и҆ стена́нїемъ се́рдца, глаго́летъ прилꙋчи́вшагѡсѧ ра́зꙋма предпи̑санныѧ речє́нїѧ, наче́нъ ѿ пе́рвагѡ, до́ндеже дости́гнетъ моли́твы, и҆ та́кѡ па́даетъ на лицѐ пред̾ бг҃омъ съ тре́петомъ неисповѣди́мымъ, и҆ мо́литсѧ. Пе́рвѣе благодаре́нїемъ, посе́мъ и҆сповѣ́данїемъ, и҆ про́чими глаго́лы моли́твы, ꙗ҆́коже предрече́сѧ. Глаго́летъ бо ст҃ы́й а҆ѳана́сїй: и҆сповѣ́датисѧ до́лжни є҆смы̀ ѡ҆ сꙋ́щихъ въ невѣ́дѣнїи согрѣше́нїѧхъ, и҆ ѡ҆ тѣ́хъ, ꙗ҆̀же согрѣши́ти и҆мѣ́ли бы́хомъ, ѿ ни́хже благода́ть бж҃їѧ на́съ и҆зба́ви, да не въ ча́съ сме́рти и҆стѧ́зани бꙋ́демъ ѡ҆ ни́хъ: и҆ дрꙋ́гъ ѡ҆ дрꙋ́зѣ па́ки, по за́повѣди гдⷭ҇ней и҆ а҆пⷭ҇льстѣй: Намѣ́ренїе глаго́лемыхъ въ моли́твѣ сїѐ є҆́сть: благодаре́нїе ѡ҆ сꙋ́щемъ въ ча́съ се́й благода́рствїи, недово́льное къ благодаре́нїю и҆сповѣ́дꙋетъ. И҆ нерадѣ́нїе въ дрꙋгі̑ѧ времена̀, и҆ ꙗ҆́кѡ ча́съ се́й благода́ть бж҃їѧ є҆́сть: и҆сповѣ́данїе же проповѣ́дꙋетъ дарова̑ннаѧ, ꙗ҆́кѡ безконє́чна сꙋ́ть, и҆ ꙗ҆́кѡ не возмого́хъ всѧ̑ пости́гнꙋти, но нижѐ вѣ́дѣти, то́чїю є҆ди́нъ слꙋ́хъ и҆мѣ́ти, и҆ се́й то́кмѡ ѡ҆ нѣ́кїихъ, а҆ не ѡ҆ всѣ́хъ. И҆ ꙗ҆́кѡ ꙗ҆вле́ннѣ и҆ неѧвле́ннѣ при́снѡ ѡ҆благотворѧ́емсѧ, и҆ ꙗ҆́кѡ неизрече́нно є҆́сть терпѣ́нїе є҆гѡ̀ ѡ҆ мно́жествѣ на́шихъ согрѣше́нїй. И҆ ꙗ҆́кѡ недосто́инъ є҆́смь и҆ самагѡ̀ тогѡ̀, є҆́же воззрѣ́ти горѣ̀, ꙗ҆́коже мыта́рь сотворѝ, и҆ ꙗ҆́кѡ не на и҆́но что̀ дерза́ѧ, ра́звѣ на неизрече́нное человѣколю́бїе бж҃їе, припа́даю, ꙗ҆́коже данїи́лъ пред̾ а҆́гг҃ломъ бж҃їимъ, и҆ ꙗ҆́коже а҆по́столи и҆ про́чїи ѻ҆тцы̀ ѿ всеѧ̀ дꙋшѝ, и҆ сїѧ̑ дерзнове́ннѣ, занѐ недосто́инъ є҆́смь твори́ти. И҆ є҆́же и҆сповѣ́сти ви́ды согрѣше́нїй мои́хъ: вкра́тцѣ, ко є҆́же помина́ти сїѧ̑ и҆ пла́кати ѡ҆ си́хъ. И҆сповѣ́дати же свою̀ не́мощь, да прїи́детъ на мѧ̀ си́ла хрⷭ҇то́ва, по а҆по́столꙋ, и҆ да прости́тсѧ мѝ мно́жество ѕѡ́лъ мои́хъ, ꙗ҆́кѡ не смѣ́ѧ ѡ҆ всѣ́хъ проси́ти, но ѡ҆ мно́жествѣ ѕѡ́лъ мои́хъ. И҆ є҆́же ѡ҆бꙋзда́тисѧ всѧ́кой ѕло́бѣ мое́й, и҆ лꙋка́вꙋ ѻ҆бы́чаю, ꙗ҆́кѡ не могꙋ̀ проти́вꙋ ста́ти, молю̀ всемогꙋ́щаго, ѹ҆ста́вити стремле́нїе страсте́й, и҆ не попꙋсти́ти мѧ̀ согрѣша́ти пред̾ ни́мъ, и҆лѝ пред̾ нѣ́кїимъ человѣ́комъ, да понѐ ѿ сегѡ̀ ѹ҆лꙋчꙋ̀ спасе́нїе по благода́ти. И҆ да ѿ па́мѧти болѣ́знь дꙋшѝ стѧжꙋ̀ и҆ є҆́же ѡ҆ и҆ны́хъ моли́тисѧ, по а҆пⷭ҇лꙋ, и҆ любо́вь ко всѣ̑мъ, и҆ ви́ды страсте́й и҆счислѧ́ти, ꙗ҆́кѡ ѿ ни́хъ наси́лꙋемь, прибѣга́ти ко влⷣцѣ и҆ ко ѹ҆миле́нїю. И҆ моли́тисѧ ѡ҆ тѣ́хъ, и҆̀хже ѡ҆скорби́хъ, и҆ ѡ҆ ѡ҆скорби́вшихъ мѧ̀, и҆ сѣ́товати ѡ҆ бꙋ́дꙋщихъ, ꙗ҆́кѡ ѿню́дъ слѣ́да ѕлопомнѣ́нїѧ и҆мѣ́ти не хотѧ́щꙋ, и҆ страша́щꙋсѧ въ тогда́шнее вре́мѧ своеѧ̀ не́мощи, да не ка́кѡ не возмогꙋ̀ съ неѕло́бїемъ претерпѣ́ти, и҆лѝ, моли́тисѧ ѡ҆ ни́хъ, по за́повѣди гдⷭ҇ней. И҆ сегѡ̀ ра́ди предварѧ́ѧ вре́мѧ, ꙗ҆́коже глаго́летъ ст҃ы́й і҆саа́къ, пре́жде недꙋ́га взыщѝ врача̀, и҆ пре́жде и҆скꙋше́нїѧ моли́сѧ, и҆ є҆́же ѡ҆ пре́жде ѿше́дшихъ, да спасе́нїе полꙋ́чатъ: и҆ да сме́рть помѧнꙋ̀, и҆ показа́нїе любвѝ є҆́сть є҆́же ѡ҆ всѣ́хъ моли́тисѧ, тре́бꙋѧ и҆ са́мъ моли́твы всѣ́хъ, и҆ є҆́же ѹ҆правлѧ́емꙋ бы́ти ѿ бг҃а, и҆ бы́ти ꙗ҆́коже хо́щетъ, и҆ соединѧ́тисѧ со и҆нѣ́ми, да моли́твами и҆́хъ поми́лованъ бꙋ́дꙋ, ꙗ҆́кѡ и҆мѣ́ѧ и҆̀хъ во все́мъ превосхо́днѣе себѐ, всѧ́кагѡ же согрѣше́нїѧ ны́нѣ не смѣ́ю ѿпꙋще́нїѧ проси́ти, да не ꙗ҆́коже себѧ̀ ѹ҆малѧ́ѧ, и҆нѣ́хъ недосто́йныхъ поми́лованїѧ вмѣню̀. И҆ ꙗ҆́кѡ не вѣ́дый и҆ немогі́й что̀ твори́ти, прибѣга́ю и҆ прошꙋ̀, ꙗ҆́коже благоволи́тъ человѣколю́бїе є҆гѡ̀ бы́ти, страша́сѧ правосꙋ́дїѧ ꙗ҆́кѡ грѣ́шный, и҆ глаго́лати мѝ то́чїю, да не лишꙋ́сѧ стоѧ́нїѧ ѡ҆деснꙋ́ю тебѐ, понѐ послѣ́днѣйшїй всѣ́хъ спаса́емыхъ, да ѡ҆брѧ́щꙋсѧ, ꙗ҆́кѡ нижѐ си́хъ досто́инъ сы́й. И҆ є҆́же моли́тисѧ мѝ ѡ҆ все́мъ мі́рѣ, ꙗ҆́коже прїѧ́хомъ ѿ це́ркви, и҆ ко є҆́же ѡ҆ сподо́битисѧ мѝ бж҃е́ственнагѡ причаще́нїѧ, ꙗ҆́коже подоба́етъ: и҆ да пре́жде сегѡ̀ молѧ́сѧ ѡ҆брѧ́щꙋ гото́ва помо́щника, є҆гда̀ восхощꙋ̀ причасти́тисѧ, и҆ да воспомѧнꙋ̀ пречⷭ҇тыѧ стра̑сти сп҃са на́шегѡ, и҆ прїидꙋ̀ въ любо́вь па́мѧти сегѡ̀: и҆ да бꙋ́детъ причаще́нїе во ѻ҆бще́нїе ст҃а́гѡ дх҃а. Ꙗ҆́кѡ са́мъ ѹ҆тѣ́шитель ѹ҆тѣша́етъ пла́чꙋщихъ по бз҃ѣ въ ны́нѣшнемъ вѣ́цѣ и҆ бꙋ́дꙋщемъ, и҆ ѿ всеѧ̀ дꙋшѝ со мно́гими слеза́ми молѧ́щыѧ є҆го̀ и҆ глаго́лющыѧ: Цр҃ю̀ нбⷭ҇ный, и҆ прѡ́ч: и҆ да бꙋ́детъ во ѡ҆брꙋче́нїе сꙋ́щїѧ ѡ҆ хрⷭ҇тѣ̀ жи́зни вѣ́чныѧ причаще́нїе пречⷭ҇тыхъ та̑инъ, моли́твами всепречⷭ҇тыѧ є҆гѡ̀ мт҃ре и҆ всѣ́хъ ст҃ы́хъ: та́же припа́даѧ ко всѣ̑мъ ст҃ы̑мъ, молѧ̀ и҆̀хъ ѡ҆ мнѣ̀ сотвори́ти моле́нїе, ꙗ҆́кѡ могꙋ́щихъ приноси́ти влⷣцѣ мольбꙋ̀. И҆ та́кѡ по ѻ҆бы́чаю, начина́ю моли́твꙋ вели́кагѡ васі́лїа, ꙗ҆́кѡ и҆мꙋ́щꙋ чꙋ́дное бг҃осло́вїе, и҆ проси́ти то́чїю є҆ди́ныѧ во́ли бж҃їѧ, и҆ благословлѧ́ти є҆го̀. И҆ по си́хъ а҆́бїе къ свои̑мъ по́мыслѡмъ со мно́гою си́лою и҆ внима́нїемъ: Прїиди́те, поклони́мсѧ: три́жды, и҆ прѡ́чаѧ, ꙗ҆́коже предписа́сѧ, да серде́чною моли́твою и҆ поꙋче́нїемъ бж҃е́ственныхъ писа́нїй ѡ҆чи́ститсѧ ѹ҆́мъ, и҆ начне́тъ ви́дѣти сокровє́нныѧ въ бж҃е́ственныхъ писа́нїѧхъ та̑йны. Ѻ҆ба́че да бꙋ́детъ дꙋша̀ кромѣ̀ всѧ́кїѧ ѕло́бы, па́че же ѕлопомнѣ́нїѧ, ꙗ҆́коже глаго́летъ гдⷭ҇ь, во вре́мѧ моли́твы. Сегѡ̀ ра́ди и҆ вели́кїй васі́лїй, и҆справлѧ́ѧ прекосло́вїе ꙗ҆́кѡ роди́телѧ сегѡ̀, глаго́летъ ко и҆гꙋ́менꙋ да́ти прекосло́вѧщемꙋ є҆мꙋ̀ покло́нѡвъ мно́гѡ, до ты́сѧщи. Ꙗ҆влѧ́ѧ же число̀, речѐ, и҆лѝ ты́сѧщꙋ, и҆лѝ є҆ди́нъ: то́ є҆сть, и҆лѝ ты́сѧщꙋ покло́нѡвъ до́лженъ є҆́сть прекосло́вѧщїй твори́ти къ бг҃ꙋ, и҆лѝ є҆ди́нъ настоѧ́телю, си́рѣчь, прости́ мѧ ѻ҆́тче. И҆ рѣше́нїе ѹ҆́зъ прїе́млетъ є҆ди́нѣмъ то́чїю сꙋ́щимъ вои́стиннꙋ покло́номъ, и҆ ѿсѣче́нїемъ прекосло́вїѧ стра́сти. Нѣ́сть прекосло́вїе, глаго́летъ ст҃ы́й і҆саа́къ, житїѧ̀ хрїстїа́нскагѡ, прїе́мь рече́нїе ѿ а҆по́стола, глаго́летъ бо: А҆́ще ли кто̀ мни́тсѧ спо́рливъ бы́ти, мы̀ такова̀ ѻ҆бы́чаѧ не и҆́мамы, и҆ да не возмни́тъ кто̀, ꙗ҆́кѡ собо́ю то́чїю ѿверга́етъ прекосло́вѧща, прилага́етъ, нижѐ це́ркви бж҃їѧ, да всѧ́къ ѹ҆вѣ́сть, ꙗ҆́кѡ ѻ҆́нъ внѣ̀ є҆́сть всѣ́хъ церкве́й и҆ бг҃а, є҆гда̀ прекосло́витъ: и҆ тре́бꙋетъ чꙋ́днагѡ ѻ҆́нагѡ є҆ди́нагѡ покло́на, є҆гѡ́же не сотвори́вша, нижѐ ты́сѧща по́льзовати мо́гꙋтъ, и҆мꙋ́ща непокаѧ́ненъ нра́въ. Покаѧ́нїе бо є҆́сть ѿсѣче́нїе ѕла̀, речѐ златоꙋ́стъ, глаго́лемїи же покло́ны, колѣнопреклонє́нїѧ сꙋ́ть па́че. И҆ ѡ҆́бразъ ра́бскїй и҆мѣ́ти ꙗ҆влѧ́ютъ припа́дающа без̾ возноше́нїѧ къ бг҃ꙋ и҆ человѣ́кѡмъ, є҆гда̀ преткне́тсѧ въ чесово́мъ, да мѣ́сто прикосло́вїѧ ѡ҆брѧ́щетъ, а҆́ще и҆ соверше́ннѣ не противорѣ́читъ, нижѐ ѡ҆правда́ти себѐ покꙋ́ситсѧ, ꙗ҆́коже ѻ҆́ный фарїсе́й: но па́че мытарю̀ да подража́етъ, внегда̀ вмѣнѧ́ти себѐ хꙋ́ждша всѣ́хъ, и҆ недосто́йна воззрѣ́ти горѣ̀. Занѐ а҆́ще мни́тсѧ покаѧ́нїе и҆мѣ́ти, и҆ прекосло́вити покꙋша́етсѧ сꙋдѧ́щемꙋ є҆го̀ благосло́внѡ, и҆лѝ безсло́внѡ, нѣ́сть досто́инъ сꙋ́щагѡ по благода́ти проще́нїѧ, ꙗ҆́кѡ сꙋди́лища и҆ща́й и҆ ѡ҆правда́нїй и҆ ꙗ҆́кѡ пра́вою мнѧ̀ стезе́ю что̀ сотвори́ти. Таково́е начина́нїе чꙋ́ждо є҆́сть за́повѣдей гдⷭ҇нихъ. И҆ вои́стиннꙋ: и҆дѣ́же словоѡправда̑нїѧ: та́мѡ и҆ правосꙋ́дїе взыскꙋ́етсѧ, а҆ не человѣколю́бїе: и҆ не дѣ́йствꙋетъ ѹ҆́бѡ благода́ть ѡ҆пра́вдывающаѧ нечести́ваго, кромѣ̀ дѣ́лъ пра́вды, є҆ди́нѣмъ благоразꙋ́мїемъ и҆ терпѣ́нїемъ ѹ҆коре́нїй со благодаре́нїемъ ѿ ѡ҆блича́ющихъ со всѧ́кимъ неѕло́бїемъ, да чи́ста мл҃тва є҆гѡ̀ бꙋ́детъ и҆ дѣйстви́тельно покаѧ́нїе. Є҆ли́кѡ бо моли́тсѧ кто̀ ѡ҆ ѡ҆клевета́ющихъ є҆го̀ и҆ ѡ҆болга́ющихъ, толи́кѡ бг҃ъ ꙗ҆влѧ́етъ враждꙋ́ющыѧ на него̀, и҆ поко́й є҆мꙋ̀ да́рꙋетъ чи́стою и҆ непреста́нною моли́твою. И҆ не ꙗ҆́кѡ сердцевѣ́дцꙋ бг҃ꙋ воспомина́юще глаго́лемъ проси̑мыѧ подро́бнѡ, но да ѿ си́хъ мы̀ ѹ҆мили́мсѧ. И҆ ꙗ҆́кѡ хотѧ́щїи наипа́че пребы́ти съ ни́мъ, тща́нїемъ словеса̀ ѹ҆множа́емъ, благодарѧ́ще и҆ и҆сповѣ́дающесѧ є҆мꙋ̀ ѡ҆ толи́кихъ є҆гѡ̀ благодѣѧ́нїѧхъ, по си́лѣ, ꙗ҆́коже глаго́летъ златоꙋ́стъ ѡ҆ блаже́нномъ даві́дѣ. Ꙗ҆́кѡ не многоглаго́ланїе, и҆лѝ и҆ноглаго́ланїе є҆́сть, глаго́лати мно́гажды то́жде рече́нїе, и҆лѝ подо́бное семꙋ̀. Но любо́вїю подвиза́емь проро́къ, и҆ да впечатлѣ́етсѧ сло́во моли́твы во ѹ҆мѣ̀ молѧ́щагѡсѧ, и҆лѝ чтꙋ́щагѡ. Бг҃ъ бо всѧ̑ вѣ́сть пре́жде дѣѧ́нїѧ, и҆ не и҆́мать нꙋ́жды слы́шати разглаго́льствїе. Но мы̀ сегѡ̀ тре́бꙋемъ, во є҆́же вѣ́дѣти, чесогѡ̀ про́симъ, и҆ ѡ҆ че́мъ мо́лимсѧ: Ꙗ҆́кѡ да благоразꙋ́мїе стѧ́жемъ, и҆ къ немꙋ̀ проше́нїи прилѣпи́мсѧ, и҆ да не ѡ҆бꙋрева́еми ѿ по́мыслѡвъ, побѣжде́ни бꙋ́демъ ѿ врагѡ́въ, ꙗ҆́кѡ сꙋ́ще внѣ̀ бж҃їѧ па́мѧти: но да вспомоществꙋ́еми ѿ моли́твы и҆ поꙋче́нїѧ въ бж҃е́ственныхъ писа́нїѧхъ полꙋ́чимъ стѧжа́нїе добродѣ́тели, ѡ҆ ни́хже ст҃і́и ѻ҆тцы̀ и҆́нъ и҆́ндѣ писа́ша благода́тїю ст҃а́гѡ дх҃а. Ѿ ни́хже и҆ а҆́зъ ѹ҆разꙋмѣ́въ рекꙋ̀ и҆мена̀ и҆́хъ, ꙗ҆́коже вмѣсти́ти могꙋ̀, а҆́ще и҆ не всѣ́хъ ѡ҆скꙋдѣ́нїѧ ра́ди ра́зꙋма.

<rubric>И҆з̾ѧвле́нїе добродѣ́телей.</rubric>

<red>М</red>ꙋ́дрость, цѣломꙋ́дрїе, мꙋ́жество, пра́вда, вѣ́ра, наде́жда, любы̀, стра́хъ, благоче́стїе, вѣ́дѣнїе, совѣ́тъ, крѣ́пость, ра́зꙋмъ, премꙋ́дрость, сокрꙋше́нїе, пла́чь, кро́тость, и҆спыта́нїе бж҃е́ственныхъ писа́нїй, ми́лостынѧ, чистота̀ се́рдца, ми́ръ, терпѣ́нїе, воздержа́нїе, претерпѣ́нїе, благо́е произволе́нїе, намѣ́ренїе, чꙋ́вство, прилѣжа́нїе, бж҃е́ственное ѹ҆твержде́нїе, горѧ́честь, бо́дрость теплота̀ дх҃а, поꙋче́нїе, тща́нїе, трезвѣ́нїе, па́мѧть, разсмотре́нїе, благоговѣ́нїе, стыдѣ́нїе, ѹ҆срамле́нїе, раска́ѧнїе, ѹ҆дале́нїе ѿ ѕлы́хъ, покаѧ́нїе, ѡ҆браще́нїе къ бг҃ꙋ, сочетава́нїе хрⷭ҇тꙋ̀, ѿрица́нїе дїа́вола, блюде́нїе за́повѣдей, хране́нїе дꙋшѝ, чистота̀ со́вѣсти, па́мѧть сме́рти, болѣ́знь дꙋшѝ, дѣ́ланїе до́брыхъ, трꙋ́дъ, по́двигъ, пребыва́нїе въ жесто́кихъ, по́стъ, бдѣ́нїе, а҆лка́нїе, жа́жда, малотре́бованїе, самодово́льствїе, благочи́нїе, благоѡбра́зїе, че́стность, безде́рзостїе, презрѣ́нїе и҆мѣ́нїй, несребролю́бїе, ѿверже́нїе жите́йскихъ, подчине́нїе, повинове́нїе, благопослꙋша́нїе, нищета̀, нестѧжа́нїе, ѹ҆дале́нїе ѿ мі́ра, ѿсѣче́нїе во́ли, ѿверже́нїе себѐ самагѡ̀, совѣ́тованїе, великодꙋ́шїе, ѹ҆праждне́нїе по бз҃ѣ, безмо́лвїе, наказа́нїе, долꙋлега́нїе, неꙋмове́нїе, предстоѧ́нїе, внима́нїе, сꙋхоѧде́нїе, нагота̀, и҆зможде́нїе тѣ́ла, ѹ҆едине́нїе, пꙋстынножи́тїе, тишина̀, благодꙋ́шїе, дерзнове́нїе, благодерзнове́нїе, бж҃е́ственнаѧ ре́вность, горе́нїе, предспѣ́ѧнїе, ю҆ро́дство хрⷭ҇та̀ ра́ди, блюде́нїе ѹ҆ма̀, ѹ҆строе́нїе нра́вѡвъ, преподо́бїе, дѣ́вство, ѡ҆свѧще́нїе, чистота̀ тѣ́ла, чте́нїе хрⷭ҇та̀ ра́ди, бж҃е́ственное попече́нїе, позна́нїе, ѡ҆бꙋче́нїе, и҆́стина, нелюбопы́тствїе, неѡсꙋжде́нїе, ѡ҆ставле́нїе долгѡ́въ, домострое́нїе, дѣснопрїѧ́тїе, ѻ҆строꙋ́мїе, мѣ́рность, пра́вое ѹ҆потребле́нїе веще́й, вѣ́жество, быстроꙋ́мїе, и҆скꙋ́сство, ѱалмопѣ́нїе, моли́тва, благодаре́нїе, и҆сповѣ́данїе, мольба̀, колѣнопреклоне́нїе, моле́бствїе, моле́нїе, проше́нїе, застꙋпле́нїе, пѣснопѣ́нїе, славосло́вїе, и҆́сповѣдь, ско́рбь, сѣ́тованїе, рыда́нїе, стена́нїе, пла́канїе, приболѣ́знєнныѧ сле́зы, ѹ҆миле́нїе, молча́нїе, бж҃е́ственное взыска́нїе, плаче́вный во́пль, безпопече́нїе ѡ҆ все́мъ, неѕло́бїе, нетщесла́вїе, неславолю́бїе, простота̀ дꙋшѝ, сострада́нїе, нелюбопоказа́нїе, благонра́вїе, дѣла̀ по є҆стествꙋ̀, вы́ше є҆стества̀, братолю́бїе, є҆диномы́слїе, ѻ҆бще́нїе по бз҃ѣ, сла́дость, дꙋхо́вное ѹ҆строе́нїе, ти́хость, пра́вость, непоро́чность, простота̀, благохвале́нїе, благоглаго́ланїе, благодѣ́лїе, предпочита́нїе бли́жнѧгѡ, любы̀ по бз҃ѣ, добродѣ́тельное навыкнове́нїе, ча́стость, вка́чествованїе, благоразꙋ́мїе, смире́нїе, безпристра́стїе, велелѣ́пїе, долготерпѣ́нїе, бла́гость, благосты́нѧ, разсꙋжде́нїе, ѹ҆добопристꙋ́пность, ѹ҆добопривѣ́тствїе, несмꙋще́нїе, видѣ́нїе, наставле́нїе, водрꙋже́нїе, прозрѣ́нїе, безстра́стїе, дꙋхо́внаѧ ра́дость, ѡ҆пасе́нїе, сле́зы ра́зꙋма, дꙋше́внаѧ слеза̀, бж҃е́ственное жела́нїе, щедро́та, благоꙋтро́бїе, человѣколю́бїе, чистота̀ дꙋшѝ, чистота̀ ѹ҆ма̀, прозорли́вость, чи́стаѧ моли́тва, неплѣне́нный по́мыслъ, тве́рдость, ѹ҆крѣпле́нїе дꙋшѝ и҆ тѣ́ла, просвѣще́нїе, востѧза́нїе дꙋшѝ, ненавидѣ́нїе жи́зни, ѹ҆че́нїе подоба́ющее, благо́е жела́нїе сме́рти, младе́нчество во хрⷭ҇тѣ̀, ѹ҆твержде́нїе, ѹ҆бѣжде́нїе, ѹ҆вѣща́нїе соразмѣ́рное и҆ непонꙋжде́нное, и҆змѣне́нїе похва́льное, ѹ҆́жасъ по бз҃ѣ, соверше́нство во хрⷭ҇тѣ̀, нело́жное просїѧ́нїе, бж҃е́ственное раче́нїе, восхище́нїе ѹ҆ма̀, бж҃їе вселе́нїе, бг҃олю́бїе, внꙋ́треннее любомꙋ́дрїе, бг҃осло́вїе, и҆сповѣ́дничество, презрѣ́нїе сме́рти, ст҃ы́нѧ, и҆справле́нїе, соверше́нное здра́вїе дꙋшѝ, похвала̀ ѿ бг҃а, благода́ть, црⷭ҇тво, сыноположе́нїе, и҆ всѣ́ми вкꙋ́пѣ ск҃и. Положе́нїемъ же бг҃ꙋ бы́ти человѣ́кꙋ, благода́тїю дарова́вшагѡ на́мъ побѣ́дꙋ на стра̑сти, и҆́хже и҆мена̀ сꙋ́ть сїѧ̑, ꙗ҆́коже мню̀.

<rubric>И҆з̾ѧвле́нїе страсте́й.</rubric>

<red>Л</red>ю́тость, кова́рство, лꙋка́вство, ѕломꙋдрова́нїе, безслове́сїе, развраще́нїе, прельще́нїе, грꙋ́бость, невѣ́жество, пра́здность, хла́дность, ѡ҆камене́нїе, ласка́тельство, бꙋ́йство, безчи́нный гла́съ, и҆зстꙋпле́нїе смы́слѡвъ, и҆зꙋмле́нїе. Неꙋчти́вство, де́рзость, боѧ́знь, ѡ҆жесточе́нїе, пра́здность благи́хъ, согрѣше́нїе, лихои́мство, меншеи́мство, невѣ́дѣнїе, безꙋ́мїе, лжеиме́нный ра́зꙋмъ, забве́нїе, неразсꙋжде́нїе, нечꙋ́вство, непра́вда, ѕло́е произволе́нїе, безсо́вѣстнаѧ дꙋша̀, медле́нїе, блѧдоло́вїе, ѿмета́нїе, прегрѣше́нїе, грѣ́хъ, беззако́нїе, законопрестꙋпле́нїе, стра́сть, плѣне́нїе, лꙋка́вое сложе́нїе, безслове́сное сочета́нїе, бѣсо́вскїй прило́гъ, закоснѣ́нїе, тѣле́сный поко́й внѣ̀ подоба́ющагѡ, ѕло́ба, паде́нїе, недꙋ́гъ дꙋшѝ, безси́лїе, не́мощь ѹ҆ма̀, нестара́нїе, лѣ́ность, поро́чнаѧ печа́ль, презрѣ́нїе бг҃а, превраще́нїе, престꙋпле́нїе, невѣ́рїе, неꙋдобовѣ́рїе, ѕловѣ́рїе, маловѣ́рїе, є҆́ресь, соедине́нїе съ є҆́ресїю, многобо́жїе, і҆дѡлопокло́нство, невѣ́дѣнїе бг҃а, нече́стїе, волше́бство, назира́нїе, ѡ҆чарова́нїе, ѡ҆баѧ́нїе, ѿверже́нїе, і҆дѡлонеи́стовство, невоздержа́нїе, пространнопита́нїе, славолю́бїе, нерадѣ́нїе, самолю́бїе, невнима́нїе, неꙋспѣ́ѧнїе, пре́лесть, заблꙋжде́нїе, напра́снство, ѿравле́нїе, скве́рность, скверноѧде́нїе, наслажде́нїе, нецѣломꙋ́дрїе, чревобѣ́сїе, си́рѣчь чревоѡб̾ѧде́нїе, блꙋ́дъ, сребролю́бїе, гнѣ́въ, скꙋ́ка, ѹ҆ны́нїе, тщесла́вїе, го́рдость, мнѣ́нїе, возноше́нїе, киче́нїе, ѡ҆безꙋмле́нїе, стꙋ́дъ, сы́тость, мѧ́гкость, помраче́нїе главы̀ ѿ ві́на, сла́сть, несы́тость, гортанобѣ́сїе, ненасыще́нїе, тайноѧде́нїе, ѡ҆б̾ѧде́нїе, ѹ҆единенноѧде́нїе, небреже́нїе, ѹ҆до́бство, самосовѣ́тїе, безсовѣ́тїе, самоꙋго́дїе, человѣкоꙋго́дїе, неискꙋ́сство блага́гѡ, ненаказа́нїе, неѡбꙋче́нїе, ле́гкость разꙋмѣ́нїѧ, проста́чество, нелюди́мость, прекосло́вїе, любопрѣ́нїе, ѕлосло́вїе, во́пль, смꙋще́нїе, ра́ть, ꙗ҆́рость, безслове́снаѧ по́хоть, раз̾ѧре́нїе, раздраже́нїе, собла́знъ, вражда̀, многопы́тство, клевета̀, го́ресть, ѡ҆глаго́ланїе, порица́нїе, ѡ҆болга́нїе, ѡ҆сꙋжде́нїе, ѡ҆бвине́нїе, не́нависть, ѹ҆кори́зна, досажде́нїе, безче́стїе, свирѣ́пство, неи́стовство, жесто́кость, ѕлѣсплете́нїе, клѧтвопрестꙋпле́нїе, клѧне́нїе, неми́лостынѧ, братоненавидѣ́нїе, нера́вность, ѻ҆тцеꙋбі́йство, матереꙋбі́йство, разрѣше́нїе, разслабле́нїе, даропрїѧ́тїе, татьба̀, хище́нїе, рве́нїе, безѡбра́зїе, за́висть, прѧ̀, посрамле́нїе, рꙋга́нїе, поноше́нїе, подражне́нїе, насмѣѧ́нїе, накꙋ́пльство, наси́лїе, презрѣ́нїе бли́жнѧгѡ, жезлобїе́нїе, порꙋга́нїе, ѹ҆давле́нїе, задꙋше́нїе, нелюбле́нїе, непримире́нїе, несогла́сїе, безразсꙋ́дность, сꙋро́вость, безстꙋ́дїе, нестыдли́вость, плѣне́нїе помыслѡ́въ, ѡ҆мраче́нїе, слѣпота̀, ѡ҆слѣпле́нїе, пристра́стїе ко вре́мєннымъ, ѡ҆стра́ствованїе, сꙋета̀, непокоре́нїе, ѡ҆тѧгче́нїе главы̀, дрема́нїе дꙋшѝ, многосо́нїе, мечта́нїе, многопитїѐ, пїѧ́нство, непотре́бство, ѡ҆слабле́нїе, безсловє́снаѧ ѹ҆слаждє́нїѧ, сластолю́бїе, блꙋ́дство, скверносло́вїе, же́нство, разжже́нїе, малакі́ѧ, женопрельще́нїе на блꙋ́дъ, прелюбодѣ́йство, мꙋжело́жство, скотосмѣше́нїе, поро́чность, блꙋжде́нїе, нечистота̀ дꙋшѝ, кровосмѣше́нїе, нечистота̀, ѡ҆скверне́нїе, ча́стное дрꙋ́жество, смѣ́хъ, и҆гра́нїе, плѧса́нїе, плеска́нїе, неподѡ́бныѧ пѣ̑сни, ликова̑нїѧ, свирѧ́нїе, смѣ́лость, многочи́нїе, неподчине́нїе, непостоѧ́нство, поро́чное согла́сїе, навѣ́тъ, бра́нь, ѹ҆бі́йство, разбо́йничество, свѧтота́тство, скверноприбы́точество, ли́хва, ле́сть, гробокопа́нїе, жестокосе́рдїе, ѕлослы́тїе, ропта́нїе, хꙋла̀, неблагодаре́нїе, ѕлосовѣ́тїе, пренемога́нїе, малодꙋ́шїе, слїѧ́нїе, ло́жь, ѧ҆зыкобо́лїе, сꙋесло́вїе, безслове́снаѧ ра́дость, паре́нїе, безслове́сное дрꙋ́жество, ѕлонра́вїе, пꙋстосло́вїе, бꙋесло́вїе, многосло́вїе, блага́гѡ порица́нїе, скꙋ́пость, ѕло́сть, неблагопрїѧ́тствїе, негодова́нїе, многостѧжа́нїе, ѕлопомнѣ́нїе, ѕлоꙋпотребле́нїе, ѕлонавыкнове́нїе, жизнолю́бїе, проде́рзость, надмѣ́нїе, любонача́льствїе, лицемѣ́рїе, подсмѣѧ́нїе, проны́рство, смѣхотво́рство, побѣжде́нїе, раче́нїе сатанино̀, любопы́тство, прираже́нїе, безстра́шїе бж҃їе, непослꙋша́нїе, неразꙋ́мїе, высокоꙋ́мїе, хвале́нїе, напыще́нїе, ѹ҆ничиже́нїе бли́жнѧгѡ, немилосе́рдїе, непоболѣ́нїе, нераче́нїе, безнаде́ждїе, бг҃оненави́стїе, ѿча́ѧнїе, самоꙋбі́йство, и҆ всѣ́ми ѿпаде́нїе ѿ бг҃а и҆ соверше́ннаѧ поги́бель: вкꙋ́пѣ сїѧ̑ сч҃и. Сїѧ̀ ѹ҆́бѡ стра̑сти нарица̑емыѧ въ бж҃е́ственныхъ писа́нїѧхъ ѡ҆брѣто́хъ, и҆ вкꙋ́пѣ положи́хъ, ꙗ҆́коже и҆ кни́ги въ нача́лѣ сло́ва: по чи́нꙋ же нижѐ возмого́хъ, нижѐ покꙋси́хсѧ расположи́ти, ꙗ҆́кѡ па́че менѐ сꙋ́ща, по словесѝ лѣ́ствичника: пои́щеши въ ѕлы́хъ вѣ́дѣнїѧ, глаго́летъ, и҆ не ѡ҆брѧ́щеши, ꙗ҆́кѡ безчи́нна сꙋ́ть всѧ̑ бѣсѡ́вскаѧ, є҆ди́но и҆ то́жде намѣ́ренїе и҆́мꙋтъ, въ не́мже и҆ ра́внїи сꙋ́ть нера́внїи и҆ непреподо́бнїи, во є҆́же погꙋби́ти дꙋ́шы прїе́млющихъ ѕлѣ́йшїй и҆́хъ совѣ́тъ. А҆́ще дрꙋги̑мъ нѣ̑кїимъ человѣ́кѡмъ быва́ютъ и҆ вѣнцє́въ вино́вни, внегда̀ побѣжда́еми быва́ютъ вѣ́рою и҆ терпѣ́нїемъ ѹ҆пова́ющихъ на гдⷭ҇а, и҆ дѣ́ланїемъ до́брыхъ и҆ сопротивле́нїемъ помыслѡ́въ, противоборю́щихсѧ и҆ молѧ́щихсѧ на ни́хъ.

<rubric>Ѡ҆ разли́чїи помыслѡ́въ и҆ прило́гѡвъ.</rubric>

<red>П</red>оне́же по́мыслы разли́чїѧ и҆́мꙋтъ во все́мъ, и҆ ѻ҆́вїи ѹ҆́бѡ безгрѣ́шнїи сꙋ́ть, ѻ҆́вїи же не ѹ҆̀, ꙗ҆́коже нарица́емый прило́гъ, си́рѣчь помышле́нїе до́брагѡ и҆лѝ ѕла́гѡ, нижѐ воздаѧ́нїѧ, нижѐ ѡ҆сꙋжде́нїѧ и҆́мать. Посе́мъ глаго́лемое сочета́нїе, то́ є҆сть бесѣ́дованїе по́мысла и҆лѝ къ согла́сїю, и҆лѝ къ ѿверже́нїю: и҆́мать ѹ҆́бѡ и҆ похвалꙋ̀, а҆́ще бг҃оꙋго́дно бꙋ́детъ, но ма́лꙋ а҆́ки и҆ ѹ҆кори́знꙋ, є҆гда̀ лꙋка́во бꙋ́детъ. Пото́мъ глаго́лемое боре́нїе, и҆лѝ побѣжда́ющее, и҆лѝ ѿ ѹ҆ма̀ побѣжда́емое, и҆ вѣнца̀ и҆лѝ мꙋ́ки вино́вно быва́ющее, є҆гда̀ на дѣ́ло дости́гнетъ. Подо́бнѣ же и҆ сосложе́нїе, є҆́же є҆́сть сла́стное приклоне́нїе дꙋшѝ къ ꙗ҆́вльшемꙋсѧ, ѿ негѡ́же быва́етъ плѣне́нїе, ѿводѧ́щее нꙋ́ждею и҆ нево́льнѣ се́рдце къ дѣѧ́нїю. Внегда́ же надо́лзѣ стра́стный по́мыслъ ѹ҆коснѣва́етъ въ се́рдцѣ, быва́етъ глаго́лемаѧ стра́сть, ꙗ҆́коже на́выкомъ къ себѣ̀ самопроизво́льнѡ влекꙋ́ща дꙋ́шꙋ: и҆ сво́йственнѣ пребѣга́ющꙋ къ дѣѧ́нїю содѣ́ловаетъ. Такова́ѧ стра́сть несомнѣ́ннѡ во все́мъ, и҆лѝ соразмѣ́рнꙋ покаѧ́нїю, и҆лѝ бꙋ́дꙋщей мꙋ́кѣ подлежи́тъ, глаго́летъ лѣ́ствичникъ, си́рѣчь непокаѧ́нїѧ ра́ди, а҆ не бра́ни: а҆́ще бо бы̀ сїѐ бы́ло, не бы̀ без̾ соверше́ннагѡ безстра́стїѧ ѿпꙋще́нїе мно́зи прїѧ́ти возмоглѝ. Ꙗ҆́коже то́йже речѐ лѣ́ствичникъ, ꙗ҆́кѡ не всѣ̑мъ ѹ҆́бѡ безстра̑стнымъ бы́ти мо́щно: всѣ̑мъ же спасти́сѧ и҆ съ бг҃омъ примири́тисѧ не невозмо́жно. Разꙋ́мный бо матероѕло́бный и҆ лꙋка́вый прило́гъ ѿме́щетъ, да всѧ̑ ѿ негѡ̀ лю̑таѧ є҆ди́ною ѿсѣче́тъ благі́й же прило́гъ при́снѡ дѣ́ланїе и҆́мать гото́во, да тѣ́ло и҆ дꙋша̀ въ навыкнове́нїи добродѣ́тели бꙋ́дꙋтъ, и҆ ѿ страсте́й и҆зба́вѧтсѧ благода́тїю хрⷭ҇то́вою: занѐ ѿню́дъ не и҆́мамы что̀, є҆́же не прїѧ́хомъ ѿ негѡ̀, нижѐ что̀ принестѝ є҆мꙋ̀ мо́жемъ, ра́звѣ то́чїю произволе́нїе, є҆гѡ́же не и҆мꙋ́ще, нижѐ ра́зꙋмъ, нижѐ си́лꙋ къ дѣ́ланїю блага́гѡ ѡ҆брѣта́емъ. И҆ сїѐ чл҃вѣколю́бїѧ бж҃їѧ є҆́сть дѣ́ло, да не ѡ҆сꙋ́димсѧ ꙗ҆́кѡ пра́здни: пра́здность бо є҆́сть нача́ло всѧ́кїѧ ѕло́бы. Не то́чїю же, но и҆ са́мо то̀ дѣ́ланїе бл҃га́гѡ, глаго́летъ въ ста́рчествѣ, тре́бꙋетъ разсꙋжде́нїѧ. И҆́бо дѣ́ва постѧ́щаѧсѧ седми́цъ ше́сть, и҆ при́снѡ ве́тхомꙋ и҆ но́вомꙋ писа́нїѧмъ поꙋча́ющаѧсѧ, не и҆мѣ̀ подо́бнѣ ско́рбныхъ и҆ сла́достныхъ дѣ́лъ, а҆́ще и҆ подоба́ше є҆́й ѿ толи́кихъ трꙋдѡ́въ безстра́стїѧ плоды̀ собра́ти: но не бѣ̀: занѐ благо́е не є҆́сть бла́го, а҆́ще не по бж҃їю хотѣ́нїю и҆́мать намѣ́ренїе. Поне́же ѡ҆брѣта́етсѧ въ бж҃е́ственномъ писа́нїи мно́гажды ѡ҆ нѣ́кїихъ дѣла́хъ негодꙋ́ѧй бг҃ъ на творѧ́щаго дѣ́ло, всѣ̑мъ ꙗ҆влѧ́ющеесѧ бла́го, и҆ напроти́въ прїе́млющїй и҆но́го ви́дѧщасѧ ѕлотво́рца. И҆ свидѣ́тель семꙋ̀ ѻ҆́ный проро́къ, и҆́же и҆ска́ше ѿ нѣ́коегѡ бїе́нъ бы́ти, и҆ ка́кѡ, глаго́летъ, преслꙋ́шавый, ꙗ҆́кѡ благо́е, си́рѣчь, творѧ́й, ѕвѣ́ремъ снѣде́нъ бы́сть. И҆ пе́тръ мнѧ́йсѧ нѣ́что бла́го сотвори́ти, ѿрица́ѧсѧ ѹ҆мове́нъ бы́ти, возбране́нъ бы́сть. Тѣ́мже все́ю си́лою до́лжни є҆смы̀ и҆ска́ти и҆ твори́ти бж҃е́ственнꙋю во́лю, а҆́ще и҆ не мни́тсѧ на́мъ добра̀ бы́ти. Сегѡ̀ ра́ди нижѐ без̾ трꙋда̀ быва́етъ дѣ́ланїе блага́гѡ, да не ѿтщети́мсѧ и҆ сꙋ́щїѧ съ самопроизволе́нїемъ похвалы̀ понꙋжде́нїѧ. И҆ вра́тцѣ всѧ̑, є҆ли́ка стро́итъ бг҃ъ, чꙋдє́сна сꙋ́ть па́че ѹ҆ма́ же и҆ мы́сли: ꙗ҆́кѡ не то́чїю подоба́етъ диви́тисѧ ѹ҆мꙋ̀, соверша́ємымъ въ це́ркви правосла́вныхъ, но и҆ сѷмво́ламъ и҆́хъ. Ка́кѡ ст҃ы́мъ креще́нїемъ сы́ны быва́емъ по благода́ти, ничто́же пре́жде сегѡ̀ содѣ́лавше, нижѐ па́ки посе́мъ. То́чїю блюде́нїе за́повѣдей. И҆ ка́кѡ стра̑шныѧ ѻ҆́ныѧ вє́щи, глаго́лю же ст҃о́е креще́нїе и҆ ст҃о́е причаще́нїе, без̾ свѧще́нства не быва́ютъ, глаго́летъ бж҃е́ственный златоꙋ́стъ. Въ се́мъ бо ꙗ҆влѧ́етсѧ да́ннаѧ верхо́вномꙋ ѿ а҆по́стѡлъ петрꙋ̀ вла́сть. Занѐ а҆́ще не ѿве́рзꙋтсѧ врата̀ црⷭ҇твїѧ небе́снагѡ свѧщеннодѣ́йствїемъ, никто́же мо́жетъ вни́ти, ꙗ҆́коже глаго́летъ гдⷭ҇ь: а҆́ще кто̀ не роди́тсѧ водо́ю и҆ дх҃омъ. И҆ па́ки: а҆́ще не снѣ́сте пло́ти сн҃а человѣ́ческагѡ, ни пїе́те кро́ве є҆гѡ̀, живота̀ не и҆́мате въ себѣ̀. И҆ ка́кѡ бо ве́тхїй хра́мъ внѣꙋ́дꙋ ѡ҆́бразъ мі́ра сегѡ̀, въ не́мже жє́ртвы соверша́хꙋ свѧще́нницы, внꙋ́трь же ѹ҆́дꙋ ст҃а̑ѧ ст҃ы́хъ, и҆дѣ́же приноша́шесѧ кади́ло ѿ четы́рехъ ви́дѡвъ, лїва́на, глаго́лю, смѵ́рны, ста́кти и҆ касі́и. Ѿ ни́хже ꙗ҆влѧ́ютсѧ четы́ре гла̑вныѧ добродѣ́тєли. Внѣ́ бо быва́ємаѧ, снисхожде́нїе бж҃їе бѣ̀ тогда̀, да не пѣ́сньми и҆ наслажде́нїемъ ѹ҆клонѧ́тсѧ младенцемꙋ́дреннїи і҆ꙋдє́и ко і҆́дѡлѡмъ. Но́ваѧ же це́рковь є҆́сть ѡ҆́бразъ бꙋ́дꙋщихъ: сегѡ̀ ра́ди и҆ соверша́ємаѧ въ не́й небє́сна сꙋ́ть и҆ дꙋхѡ́вна. Занѐ ꙗ҆́коже де́вѧть чинѡ́въ сꙋ́ть на нб҃сѝ, та́кѡ и҆ въ це́ркви, си́рѣчь, патрїа́рси, митрополі́ти, є҆пі́скопы, свѧще́нницы, дїа́коны, ѵ҆подїа́коны, чтецы̀, пѣвцы̀ и҆ мона́си. И҆ ка́кѡ па́ки начерта́нїемъ честна́гѡ и҆ животворѧ́щагѡ крⷭ҇та̀ прогонѧ́ютсѧ де́мѡни и҆ многоразли̑чныѧ недꙋ́ги. Ве́щь ра́ди всѣ́хъ неижди́вна же и҆ безтрꙋ́дна: похвалы̑ є҆гѡ̀ кто̀ мо́жетъ и҆счи́слити; Всѧ̑ ѹ҆̀бо речє́ннаѧ ѿ нача́ла сло́ва без̾ пра́выѧ вѣ́ры ничто́же по́льзꙋютъ, но нижѐ быва́ютъ. Ꙗ҆́коже ни вѣ́ра без̾ дѣ́лъ. И҆ ѡ҆ вѣ́рѣ ѹ҆́бѡ и҆ дѣ́лѣхъ написа́ша мно́зїи ѿ ст҃ы́хъ ѻ҆тє́цъ, а҆́зъ же къ воспомина́нїю рекꙋ̀ вкра́тцѣ, ꙗ҆́кѡ дѣла̀ ѹ҆́бѡ до́лжни є҆смы̀ и҆мѣ́ти напи̑сана кі́йждо въ свое́мъ чи́нѣ: правосла́внꙋю же вѣ́рꙋ, ю҆́же прїѧ́хомъ ѿ преднапи́санныхъ ст҃ы́хъ, да съ ни́ми ѹ҆лꙋчи́мъ вѣ̑чнаѧ блага̑ѧ благода́тїю и҆ чл҃вѣколю́бїемъ гдⷭ҇а на́шегѡ і҆и҃са хрⷭ҇та̀, є҆мꙋ́же подоба́етъ всѧ́каѧ сла́ва, че́сть и҆ поклоне́нїе, со безнача́льнымъ є҆гѡ̀ ѻ҆ц҃е́мъ, и҆ съ прест҃ы́мъ и҆ бл҃ги́мъ и҆ животвотворѧ́щимъ є҆гѡ̀ дх҃омъ, ны́нѣ и҆ при́снѡ, и҆ во вѣ́ки вѣкѡ́въ, а҆ми́нь.
