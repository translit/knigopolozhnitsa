---
title: "Преподо́бнагѡ и҆ бг҃оно́снагѡ ѻ҆тца̀ на́шегѡ свѧщенномꙋ́ченика петра̀ дамаскина̀"
navigation:
  key: various-filokalia3-2
  title: "Преподо́бнагѡ и҆ бг҃оно́снагѡ ѻ҆тца̀ на́шегѡ свѧщенномꙋ́ченика петра̀ дамаскина̀"
  parent: various-filokalia3
  order: 2
type: "various"
---

# Преподо́бнагѡ и҆ бг҃оно́снагѡ ѻ҆тца̀ на́шегѡ свѧщенномꙋ́ченика петра̀ дамаскина̀.

<rubric>Преподо́бный ѻ҆те́цъ на́шъ пе́тръ, нарече́нный є҆пⷭ҇кпъ дама́ска, бѣ̀ въ ца́рствованїе кѡнстанті́на копрѡнѵ́ма, въ лѣ́то се́дмь сѡ́тъ се́дмьдесѧтъ пѧ́тое. Се́й ѹ҆́бѡ пе́рвѣе ѹ҆едине́ннꙋю и҆ ѿше́льническꙋю проходѧ̀ жи́знь, въ толи́цѣмъ нестѧжа́нїи поживѐ, ꙗ҆́кѡ нижѐ кни́ги своеѧ̀ и҆мѣ̀, ꙗ҆́коже са́мъ ѡ҆ себѣ̀ свидѣ́тельствꙋетъ: ѿ дрꙋги́хъ же прїе́млѧй кни̑ги, ве́тхагѡ, глаго́лю, и҆ но́вагѡ писа́нїѧ, вели́кихъ церко́вныхъ ѹ҆чи́телей, и҆ дрꙋги́хъ всѧ́кихъ воѻбщѐ тре́звенныхъ и҆ бг҃оно́сныхъ ѻ҆тє́цъ, толи́кѡ трꙋдолюби́въ бѣ̀, ꙗ҆́кѡ де́нь и҆ но́щь поꙋча́ѧсѧ въ зако́нѣ гдⷭ҇ни, и҆ живото́чными ѹ҆поѧ́емь бы́въ стрꙋѧ́ми, ꙗ҆ви́сѧ пои́стиннѣ дре́во, по ѱало́мникꙋ, высо́кое и҆ нбⷭ҇ное, при самѣ́хъ и҆схо́дищахъ во́дъ дх҃а насажде́нное. Ѻ҆ба́че то̀ во є҆ди́но вре́мѧ дае́тъ пло́дъ сво́й: а҆ сїѐ не та́кѡ, но во всѧ́ко вре́мѧ неѡскꙋ́днѡ и҆ невре́днѣ при́снѡ цвѣтꙋ́ще пребыва́ѧ, дх҃ѡ́вныѧ плоды̀ произрастѝ добры̑ ви́дꙋ, сла̑дки вкꙋ́сꙋ, бл҃говѡ́нны ѡ҆бонѧ́нїю, и҆ всѧ́ко чꙋ́вство тѣ́ла и҆ дꙋшѝ пита́ющи точа́щимисѧ ѿ ни́хъ безсме́ртными и҆ бл҃гово́нными сла́достѧми: мнѡ́гїѧ бо въ житїѝ и҆ вели̑кїѧ подви́жническими свои́ми трꙋда́ми плоды̀ принесѐ, мнѡ́жайшаѧ же и҆ бѡ́льшаѧ во сме́рти, воспрїѧ́вый мꙋ́ченичествомъ вѣне́цъ: ѡ҆блича́ющъ бо ѕломы́сленнꙋю а҆раві́йскꙋю и҆ манїхе́йскꙋю є҆́ресь, ѿ ѹ҆а́лїда, сы́на а҆раві́йскагѡ нача́льника і҆си́ма, ѧ҆зыкоꙋрѣ́занъ бы́въ, въ блаже́ннꙋю а҆раві́ю заточа́етсѧ: и҆дѣ́же и҆ чи́стѣ глаго́лѧй и҆ свѧщеннодѣ́йствꙋѧй, сконча́сѧ. Мнѡ́жайшаѧ же и҆ бѡ́льшаѧ по преизбы́ткꙋ по сме́рти прино́ситъ на́мъ, ѡ҆ставлѧ́ѧ ꙗ҆́кѡ нѣ́кое ѻ҆те́ческое и҆ неѿе́млемое наслѣ́дїе, предо́брꙋю пои́стиннѣ и҆ предобродѣ́тельнꙋю кни́гꙋ сїю̀, тща́тельнѣ, и҆ съ є҆ли́кою, не могꙋ̀ рещѝ, благода́тїю, и҆́мъ сочине́ннꙋю, ѻ҆́бщее и҆ дꙋшеспаси́тельное всѣ́хъ добродѣ́телей любочествова́нїе, ѹ҆мозрѣ́нїй сокровищехрани́телище: дх҃о́вныхъ дарова́нїй собра́нїе, высотꙋ̀ бж҃е́ственныхъ блаже́нствъ, же́ртвенникъ тѣле́сныхъ дѣѧ́нїй, тонча́йшее разсѣче́нїе страсте́й: ро́гъ подви́жническїѧ є҆гі́ды, вмѣсти́лище ра́зꙋма и҆ премꙋ́дрости бж҃е́ственныѧ, и҆ да вкра́тцѣ рекꙋ̀, ѡ҆главле́нїе свѧще́ннагѡ трезвѣ́нїѧ. Сїѐ ѹ҆́бѡ и҆ мы̀ сро́дство съ настоѧ́щею кни́гою, попремно́гꙋ спосо́бствꙋющее предлежа́щемꙋ на́шемꙋ намѣ́ренїю, вѣ́дѧще, сꙋди́хомъ за нꙋ́жное соедини́ти съ ѻ҆́ною. И҆ мо́жетъ кто́либо лѣ́пѡ рещѝ, ꙗ҆́кѡ крꙋ́гъ со крꙋ́гомъ, и҆ добротолю́бїе съ добротолю́бїемъ, вели́кое съ бо́льшимъ. И҆́бо нетерпи́мѡ ꙗ҆ви́сѧ на́мъ толи́кꙋ, ꙗ҆́коже реко́хомъ, цѣ́пь дꙋхо́вныхъ плодѡ́въ, собра́нїе свѧще́нныхъ бж҃е́ственнагѡ ли́ка возде́ржникѡвъ раздѣли́ти. (И҆ ѻ҆́наѧ бо кни́га мно́гѡ на́съ въ маломы́слїи ѡ҆бличи́ла бы не терпѧ́щи раздѣле́нїѧ своегѡ̀ ѿ разꙋ́мныхъ и҆ лю́бѧщихъ ю҆̀ ѻ҆тє́цъ, нижѐ что̀ и҆ да не бꙋ́детъ.) ѹ҆ма́лимъ въ се́й ча́сти кꙋ́плю, по неѻбходи́мости тре́бꙋющꙋ и҆ сегѡ̀ прибавле́нїѧ. Къ семꙋ́ же да не лиши́мъ толи́кїѧ по́льзы и҆ бра́тїю на́шꙋ. При́снѡ бо ѹ҆множе́нїе до́брыхъ, сꙋгꙋ́бо ѡ҆бы́че и҆ благотворе́нїе дѣ́ѧти. А҆́ще же кто̀ жела́нїе и҆мѣ́етъ воспрїѧ́ти, ѿ дв҃да и҆скѡ́мыѧ повсегда̀, но неѡбрѣ́тєнныѧ, сꙋгꙋ́быѧ дꙋхо́внагѡ го́лꙋбѧ крылѣ̀: трꙋдолюби́вѡ ѻ҆́нꙋю да прочи́тываетъ: ѡ҆брѧ́щетъ бо чꙋде́снѣ въ ѻ҆́ной є҆ди́но дѣѧ́нїй всѐ посре́бренное, а҆ дрꙋго́е ѹ҆мозрѣ́нїй всѐ златови́дное, и҆ ѻ҆бои́ми возвыша́ѧсѧ ѿ всѣ́хъ земны́хъ, къ небе́сной возлети́тъ высотѣ̀, и҆ въ го́рнихъ мѣ́стѣхъ, ꙗ҆́кѡ блага́ѧ, возгнѣзди́вшись голꙋби́ца, въ небе́сномъ ѹ҆споко́итсѧ блаже́нствѣ.</rubric>



<rubric>Нача́ло съ бг҃омъ содержа̑нїѧ настоѧ́щїѧ кни́ги преподо́бнагѡ и҆ бг҃оно́снагѡ ѻ҆тца̀ на́шегѡ свѧщенномꙋ́ченика петра̀ дамаскина̀.</rubric>

<red>М</red>но́гихъ и҆ вели́кихъ благода́тїю сподо́бивсѧ ѿ бг҃а дарѡ́въ ѻ҆каѧ́нный а҆́зъ, и҆ ничто́же бла́го сотвори́вый, ѹ҆боѧ́хсѧ, да не ка́кѡ пра́здностїю и҆ ѹ҆ны́нїемъ въ забве́нїе прїидꙋ̀ ѡ҆ таковы́хъ дарѣ́хъ, и҆ толи́цѣхъ благодѣѧ́нїѧхъ бж҃їихъ, и҆ ѡ҆ мои́хъ прегрѣше́нїѧхъ, и҆ не ꙗ҆влю́сѧ понѐ благоразꙋ́менъ и҆ бл҃года́ренъ ко бл҃годѣ́телю. Сегѡ̀ ра́ди написа́въ, во ѡ҆бличе́нїе ѻ҆каѧ́нныѧ дꙋшѝ моеѧ̀, наставле́нїе сїѐ, и҆ по и҆́мени положи́хъ всѧ̑ та̀ писа̑нїѧ, житїѧ̀ и҆ словеса̀ ст҃ы́хъ ѻ҆тє́цъ, ꙗ҆̀же прочто́хъ, да и҆́мамъ сїѧ̑ къ воспомина́нїю слове́съ и҆́хъ, хотѧ̀ ѿ ча́сти. Поне́же ѿню́дъ ни є҆ди́ныѧ кни́ги своеѧ̀ и҆мѣ́хъ, нижѐ стѧжа́хъ николи́же, но ѿ хрїстолюби́вцѡвъ взима́хъ, ꙗ҆́коже и҆ тѣлє́сныѧ всѧ̑ потрє́бы любвѝ ра́ди бж҃їей. И҆ сїѧ̑ прочи́тываѧ со всѧ́кимъ тща́нїемъ, возвраща́хъ па́ки тѣ́мже, ꙗ҆̀же сꙋ́ть сїѧ̑: ве́тхагѡ завѣ́та и҆ но́вагѡ. И҆ ве́тхагѡ же и҆схо́дъ, четвероца́рствїе, паралипоме́на, ѱалти́рь, проро́чєствїѧ, ст҃а̑ѧ є҆ѵⷢ҇лїа, дѣѧ̑нїѧ а҆пѡ́стольскаѧ, и҆ всѣ́хъ рече́нныхъ толкѡва́нїѧ. Ѻ҆те́чєскїѧ и҆ ѹ҆чи́тєльныѧ всѧ̑ вели́кихъ ѻ҆тє́цъ, ꙗ҆́коже: дїонѵ́сїа, а҆ѳана́сїа, васі́лїа, григо́рїа бг҃осло́ва, златоꙋ́ста, григо́рїа нѵ́сскагѡ, а҆нтѡ́нїа, а҆рсе́нїа, мака́рїа, ні́ла, є҆фре́ма, і҆саа́ка, ма́рка, дамаскина̀, і҆ѡа́нна лѣ́ствичника, маѯі́ма, дѡроѳе́а, фїлїмѡ́на и҆ всѣ́хъ ст҃ы́хъ, житїѧ̑ и҆ словеса̀. И҆ сподо́бивсѧ недосто́йный и҆спыта́ти всѧ̑ со всѧ́кимъ ѹ҆пова́нїемъ и҆ тща́нїемъ, и҆ща̀ нача́ла спасе́нїѧ, и҆ поги́бели человѣ́ческїѧ: и҆ всѧ́кое ли начина́нїе, и҆лѝ дѣ́ло спаса́етъ є҆го̀, и҆лѝ нѝ; И҆ что̀ є҆́сть и҆ско́мое всѣ́ми; И҆ ка́кѡ дре́внїи и҆ но́вїи бг҃ꙋ ѹ҆годи́ша, въ бога́тствѣ и҆ ѹ҆бо́жествѣ, посредѝ мно́гихъ грѣ̑шникъ, и҆ въ пꙋсты́нѣ, въ сꙋпрꙋ́жествѣ и҆ дѣ́вствѣ; И҆ вкра́тцѣ, ка́кѡ во всѧ́комъ мѣ́стѣ и҆ начина́нїи ѡ҆брѣта́емъ живо́тъ и҆ сме́рть, спасе́нїе и҆ поги́бель: и҆ не то́чїю, но и҆ въ на́съ мона́сѣхъ разли̑чныѧ ѡ҆брѣта́емъ ѹ҆строє́нїѧ; Глаго́лю же повинове́нїе ѻ҆ц҃ꙋ̀, тѣ́ломъ же и҆ дꙋше́ю: безмо́лвїе ѡ҆чища́ющее дꙋ́шꙋ, дꙋхо́вный совѣ́тъ вмѣ́стѡ повинове́нїѧ, и҆гꙋ́менство, и҆ а҆рхїере́йство. И҆ и҆з̾ всѣ́хъ ѡ҆брѣта́емъ спаса́емыхъ и҆ погиба́ющихъ. И҆ не семꙋ̀ то́чїю ѹ҆дивлѧ́хсѧ, но и҆ дре́внемꙋ а҆́гг҃лꙋ на небесѝ, и҆́же невеще́ственнагѡ бы́въ є҆стества̀, въ премꙋ́дрости и҆ всѧ́кой добродѣ́тели, внеза́пꙋ содѣ́лалсѧ дїа́воломъ, тьмо́ю, и҆ неразꙋ́мїемъ, и҆ нача́ломъ, и҆ конце́мъ всѧ́кїѧ ѕло́бы и҆ лꙋка́вства. Та́же а҆да́мꙋ въ толи́цѣй че́сти и҆ наслажде́нїи благи́хъ, и҆ сожи́тельствѣ бы́вшꙋ съ бг҃омъ, ѹ҆кра́шенꙋ и҆ премꙋ́дростїю и҆ добродѣ́телїю внꙋ́трь раѧ̀, є҆ди́номꙋ съ є҆́ѵою, и҆́же внеза́пꙋ бы́сть и҆згна́нъ, стра́стенъ, и҆ сме́ртенъ, въ трꙋдѣ̀ и҆ тѧготѣ̀ дѣ́лаше, и҆ въ по́тѣ и҆ ско́рби мно́зѣй. Ѿ негѡ́же ка́инъ со а҆́велемъ є҆ди́ни бра́тїѧ на все́й землѝ. Ка́кѡ побѣдѝ є҆ди́наго и҆з̾ ни́хъ за́висть, и҆ кова́рство, и҆ произведѐ ѹ҆бі́йство, проклѧ́тїе и҆ трѧсе́нїе. Пото́мъ сꙋ́щымъ ѿ ни́хъ, и҆́хже мно́жества ра́ди согрѣше́нїй, пото́пъ бы́сть. Но бг҃ъ по человѣколю́бїю спасѐ бы́вшыѧ въ ковче́гѣ, ѿ ни́хже є҆ди́нъ ханаа́нъ, сы́нъ согрѣши́вшагѡ ха́ма, про́клѧтъ бы́сть. Да не ѹ҆́бѡ преврати́тъ пра́ведный нѡ́й бл҃гослове́нїѧ бж҃їѧ, сы́на вмѣ́стѡ ѻ҆тца̀ проклѧ̀. По си́хже бы́вшымъ при столпѣ̀ содо́млѧнѡмъ, і҆сра́ильтѧнамъ, соломѡ́нꙋ, нїнеѵі́тѧнамъ, гїезі́и, і҆ꙋ́дѣ и҆ всѣ̑мъ во благи́хъ бы́вшымъ, и҆ во ѕло́бꙋ ѹ҆клони́вшымсѧ. И҆ ка́кѡ бг҃ъ всеблагі́й и҆ многоблагоꙋтро́бный, бла́гъ сы́й, попꙋстѝ бы́ти мнѡ́гимъ, и҆ многѡразли̑чнымъ въ мі́рѣ ско́рбемъ и҆ и҆скꙋше́нїѧмъ. Ѻ҆́выхъ ѹ҆́бѡ хо́щетъ по попꙋще́нїю, ꙗ҆́кѡ трꙋдѡ́въ покаѧ́нїѧ, глаго́лю же жа́жды, а҆лка́нїѧ, пла́ча, лише́нїѧ нꙋ́жныхъ веще́й, воздержа́нїѧ ѿ сла́дкихъ, и҆зможде́нїѧ тѣ́ла въ по́двигахъ, бдѣ́нїѧ, трꙋдѡ́въ, болѣ́зней, мно́гихъ и҆ го́рькихъ сле́зъ, стена́нїй, стра́ха сме́рти, и҆спыта́нїѧ, словоистѧза́нїѧ, ѡ҆бита́нїѧ съ де́мѡнами во а҆́дѣ, стра́шнагѡ ѻ҆́нагѡ днѧ̀ сꙋ́днагѡ, стꙋда̀ и҆мѣ́ющагѡ бы́ти пред̾ все́ю тва́рїю, тре́пета, го́рькагѡ ѡ҆бличе́нїѧ, дѣ́лъ, слове́съ, и҆ помышле́нїй, преще́нїѧ и҆ гнѣ́ва, многоразли́чныхъ и҆ вѣ́чныхъ мꙋ́къ: безполе́знагѡ рыда́нїѧ, непреста́нныхъ сле́зъ, неѡсвѣща́емой тьмы̀, стра́ха, страда́нїѧ, ѿпаде́нїѧ, печа́ли, тѣсноты̀ и҆ мꙋче́нїѧ дꙋшѝ, въ ны́нѣшнѣмъ вѣ́цѣ и҆ бꙋ́дꙋщемъ, съ сꙋ́щими въ мі́рѣ бѣда́ми, кораблекрꙋше́нїй, многоразли́чныхъ болѣ́зней, мо́лнїй, громѡ́въ, гра́да, землетрѧсе́нїй, гла́дѡвъ, пото́пѡвъ: безвре́менныхъ сме́ртей, и҆ кра́ткѡ, всѣ́хъ ѕѡ́лъ по попꙋще́нїю, нево́льнѣ на́мъ приключа́ющихсѧ. Ѻ҆́вагѡ же не хо́щетъ бг҃ъ, но мы̀ и҆ де́мѡни, ꙗ҆́коже бра́ней, страсте́й, многоразли́чныхъ грѣхѡ́въ, и҆́хже и҆мена̀ пока́жетъ слѣ́дꙋющее сло́во: ѿ безꙋ́мїѧ да́же до ѿча́ѧнїѧ и҆ соверше́нныѧ поги́бели, наше́ствїѧ де́монѡвъ, бра́ней, мꙋчи́тельства страсте́й, ѡ҆ставле́нїй, мѧте́жей, и҆ премѣ́нъ житїѧ̀, гнѣ́вѡвъ, клеве́тъ и҆ всѧ́кагѡ ѡ҆скорбле́нїѧ, є҆́же мы̀ са́ми себѣ̀ и҆ дрꙋ́гъ дрꙋ́гꙋ во́льнѣ причинѧ́емъ, бг҃ꙋ не хотѧ́щꙋ. И҆ па́ки, ка́кѡ посредѣ̀ толи́кихъ ѕѡ́лъ, мно́зїи спасо́шасѧ, ничесомꙋ́же воспѧти́ти могꙋ́щꙋ, и҆ ѻ҆́вїи погибо́ша, бг҃ꙋ не и҆зво́лившꙋ. Сїѧ̑ всѧ̑ и҆ дрꙋга̑ѧ мнѡ́жайшаѧ съ трꙋдо́мъ и҆з̾ бж҃е́ственнагѡ писа́нїѧ ѹ҆разꙋмѣва́ѧ, сокрꙋши́хсѧ дꙋше́ю, и҆ ꙗ҆́кѡ вода̀ разлїѧ́всѧ, мно́гажды во ѡ҆слабле́нїе приходи́хъ: а҆́ще и҆ попремно́гꙋ не и҆мѣ́ѧхъ въ чꙋ́вствїи глаго́лемыхъ. А҆́ще бо воз̾имѣ́лъ бы́хъ, не бы̀ возмо́гъ пребы́ти въ жи́зни се́й и҆спо́лненной ѕло́бы и҆ преслꙋша́нїѧ къ бг҃ꙋ, и҆́мже всѧ̑ и҆ настоѧ̑щаѧ, и҆ грѧдꙋ̑щаѧ лю̑таѧ содѣ́лашасѧ, ѻ҆ба́че же прїѧ́въ ѿ благода́ти жела́нїе и҆зыска́нїй, разсꙋждє́нїѧ ст҃ы́хъ ѻ҆тє́цъ ѡ҆брѣто́хъ сицева̑ѧ: ꙗ҆́кѡ нача́ло всѧ́кагѡ бла́га є҆́сть, дае́мый человѣ́кꙋ бг҃омъ є҆сте́ственный ра́зꙋмъ, и҆лѝ и҆з̾ писа́нїй чрез̾ человѣ́ка, и҆лѝ чрез̾ а҆́гг҃ла, и҆лѝ ꙗ҆́кѡ чрез̾ дае́маго ѿ бж҃е́ственнагѡ креще́нїѧ храни́телѧ, на соблюде́нїе коегѡ́ждо вѣ́рнагѡ дꙋшѝ, и҆ со́вѣстїю глаго́лемагѡ, и҆ воспомина́нїемъ бж҃е́ственныхъ хрⷭ҇то́выхъ за́повѣдей, и҆́миже сохранѧ́етсѧ благода́ть ст҃а́гѡ дх҃а креща́емомꙋ, а҆́ще соблюстѝ ѧ҆̀ восхо́щетъ. По ра́зꙋмѣ же человѣ́ческое произволе́нїе. Ѻ҆но̀ є҆́сть нача́ло спасе́нїѧ, си́рѣчь, да ѡ҆ста́витъ человѣ́къ своѧ̑ хотѣ̑нїѧ и҆ разꙋмѣ̑нїѧ, сотвори́тъ же бж҃їѧ хотѣ̑нїѧ и҆ разꙋмѣ̑нїѧ. И҆ а҆́ще возмо́жетъ сїѧ̑ сотвори́ти: не ѡ҆брѧ́щетсѧ во все́й тва́ри ве́щь и҆лѝ начина́нїе, и҆лѝ мѣ́сто могꙋ́щее воспѧти́ти є҆мꙋ̀ бы́ти, ꙗ҆́коже бг҃ъ ѿ нача́ла восхотѣ̀, по ѡ҆́бразꙋ и҆ подо́бїю є҆гѡ̀, и҆ положе́нїемъ, ꙗ҆́кѡ бг҃ъ, по благода́ти, безстра́стнꙋ, пра́веднꙋ, бла́гꙋ и҆ премꙋ́дрꙋ, и҆ въ бога́тствѣ и҆ въ ѹ҆бо́жествѣ, и҆ въ дѣ́вствѣ и҆ сꙋпрꙋ́жествѣ, и҆ въ нача́льствїи и҆ свобо́дѣ, и҆ въ повинове́нїи и҆ ра́бствѣ, и҆ вкра́тцѣ, во всѧ́кое вре́мѧ, и҆ на всѧ́комъ мѣ́стѣ же и҆ ве́щи. Посемꙋ̀ и҆ пре́жде зако́на, и҆ въ зако́нѣ, и҆ во благода́ти мно́зїи пра́веднїи ѡ҆брѣта́ютсѧ: занѐ предпочти́ша ра́зꙋмъ бж҃їй, и҆ во́лю є҆гѡ̀ па́че свои́хъ разꙋмѣ́нїй и҆ хотѣ́нїй: и҆ па́ки мно́гихъ во ѻ҆́ныхъ же времене́хъ и҆ начина́нїихъ ѡ҆брѣта́емъ поги́бшими. Поне́же своѧ̑ разꙋмѣ̑нїѧ и҆ хотѣ̑нїѧ предпочто́ша па́че бж҃їихъ. И҆ сїѧ̑ сꙋ́ть та́кѡ. И҆́мꙋтъ же разли̑чїѧ мѣ́ста же и҆ начина̑нїѧ: и҆ до́лженъ є҆́сть кі́йждо стѧжа́ти разсꙋжде́нїе и҆лѝ смиренномꙋ́дрїемъ, ѿ бг҃а да́рꙋемымъ, и҆лѝ вопроше́нїемъ и҆мѣ́ющихъ да́ры разсꙋжде́нїѧ. Поне́же без̾ сегѡ̀ не сꙋ́ть дѡбра̀ чини̑маѧ на́ми, а҆́ще по невѣ́дѣнїю и҆ помышлѧ́емъ, ꙗ҆́кѡ добра̑ сꙋ́ть. Ѿ разсꙋжде́нїѧ же человѣ́къ, ѡ҆ свое́й си́лѣ ѹ҆разꙋмѣ́въ, къ каковꙋ̀ стреми́тсѧ начина́нїю, та́кѡ начина́етъ дѣ́лы свои́ми бг҃ꙋ благоꙋгожда́ти. Ѻ҆ба́че, ꙗ҆́коже рече́сѧ, во все́мъ подоба́етъ ѿрещи́сѧ свои́хъ хотѣ́нїй, да пости́гнетъ бж҃їе намѣ́ренїе: си́рѣчь, какѡвы́ѧ хо́щетъ бг҃ъ проходи́ти на́мъ дѣ̑ланїѧ: а҆́ще же не та́кѡ, не мо́жетъ спасти́сѧ ни ѡ҆ чесо́мже. Занѐ по престꙋпле́нїи а҆да́млемъ, стра́стни всѝ возраста́емъ, и҆ ѿ навыкнове́нїѧ страсте́й, не хо́щемъ блага́гѡ съ ра́достїю, нижѐ ра́зꙋма бж҃їѧ дѣ́лаемъ, нижѐ и҆з̾ любвѝ твори́мъ сїѐ, ꙗ҆́коже безстра́стнїи. Но па́че стра̑сти и҆ лꙋка̑вствїѧ лю́бимъ, блага́гѡ же ника́коже хо́щемъ ра́звѣ по нꙋ́ждѣ стра́ха ра́ди мꙋ́къ: и҆ сїѧ̑ крѣ́пкою вѣ́рою и҆ произволе́нїемъ прїе́млющїи сло́во гдⷭ҇не: про́чїи же нижѐ та́кѡ хотѧ́тъ. Но и҆ скѡ́рби жи́зни сеѧ̀ и҆ бꙋ́дꙋщыѧ мꙋ̑ки ни вочто́же вмѣнѧ́юще, все́ю дꙋше́ю страстє́мъ рабо́таемъ: нѣ́цыи же нижѐ чꙋ́вствꙋѧ си́хъ го́рєсти, по нꙋ́ждѣ и҆ не хотѧ̀ трꙋды̀ добродѣ́телей прохо́дѧтъ, и҆ достѡ́йнаѧ не́нависти содѣ́лашасѧ на́мъ вожделѣ̑нна по безꙋ́мїю. Ꙗ҆́коже бо болѧ́щїи тре́бꙋютъ рѣ́занїѧ и҆ жже́нїѧ здра́вїѧ ра́ди, є҆гѡ́же лиши́шасѧ: та́кѡ и҆ на́мъ потре́бны и҆скꙋшє́нїѧ, и҆ трꙋ́дъ покаѧ́нїѧ, и҆ стра́хъ сме́рти и҆ мꙋ́къ: да возврати́мъ первозда́нное здра́вїе дꙋшѝ, и҆ недꙋ́гъ, є҆го́же безꙋ́мїе на́ше на́мъ нанесѐ, ѿве́ргнемъ, и҆ па́че же є҆ли́кѡ да́рꙋетъ вра́чь дꙋ́шъ на́шихъ, во́льный и҆лѝ нево́льный трꙋ́дъ: толи́кѡ благодари́ти є҆гѡ̀ человѣколю́бїю до́лжни є҆смы̀, и҆ принима́ти є҆го̀ съ ра́достїю. Благодѣ́тельствꙋѧ бо на́мъ, ѹ҆мно́жи скѡ́рби во́льнѣ чрез̾ покаѧ́нїе, и҆ нево́льнѣ чрез̾ и҆скꙋшє́нїѧ и҆ мꙋ̑ки, да хотѧ́щїи пострада́ти во́льнѣ, и҆збавлѧ́ютсѧ недꙋ́га и҆ бꙋ́дꙋщихъ, а҆ мо́жетъ бы́ть, и҆ настоѧ́щихъ мꙋ́къ: неразꙋ́мнїи же хотѧ̀ стра́ха ра́ди мꙋ́къ, и҆ многоразли́чныхъ и҆скꙋше́нїй и҆сцѣлѧ́тсѧ благода́тїю врача̀. И҆ та́кѡ лю́бѧщїи недꙋ́гъ, и҆ пребыва́ющїи въ не́мъ досто́йнѣ са́ми себѣ̀ вино́вни быва́ютъ вѣ́чныѧ мꙋ́ки, ѹ҆подо́бльшесѧ де́монѡмъ, и҆ пра́веднѣ съ ни́ми претерпѣва́ти бꙋ́дꙋтъ вѣ̑чныѧ мꙋ́ки, ѹ҆готѡ́ванныѧ де́монѡмъ: занѐ восхотѣ́ша бы́ти съ ни́ми, неблагода́рни сꙋ́ще къ своемꙋ̀ благодѣ́телю. Поне́же не всѝ ра́внѣ прїе́млемъ благодѣѧ̑нїѧ: но ѻ҆́вїи, ѻ҆́гнь гдⷭ҇нь, си́рѣчь: сло́во є҆гѡ̀, и҆ дѣ́ланїемъ быва́ютъ, ꙗ҆́кѡ во́скъ, мѧ́гки се́рдцемъ: ѻ҆́вїи же пра́здностїю, ꙗ҆́кѡ землѧ̀ тве́рды па́че и҆ ѡ҆камене́ннїи ꙗ҆влѧ́емсѧ. И҆ внегда̀ не прїима́ти, никого́же и҆з̾ на́съ нꙋ́дитъ гдⷭ҇ь. Но ꙗ҆́коже со́лнце низпꙋска́етъ лꙋчѝ, и҆ ѡ҆свѣща́етъ ве́сь мі́ръ: и҆ хотѧ́й зрѣ́ти є҆го̀, ви́димь быва́етъ ѿ негѡ̀, а҆ не хотѧ́й зрѣ́ти є҆го̀, не нꙋ́дитсѧ къ томꙋ̀ ѿ негѡ̀, и҆ никто́же вино́венъ лише́нїѧ свѣ́та, ра́звѣ са́мъ то́й, не хотѧ́й и҆мѣ́ти є҆го̀. Бг҃ъ бо сотворѝ со́лнце, и҆ ѻ҆́ко, человѣ́къ же и҆мѣ́етъ вла́сть. Та́кѡ и҆ здѣ̀, бг҃ъ просвѣща́етъ всѣ́хъ ра́зꙋмомъ, ꙗ҆́кѡ лꙋча́ми, а҆ по ра́зꙋмѣ дарова̀ и҆ вѣ́рꙋ, а҆́ки ѻ҆́ко. И҆ та́кѡ произволѧ́ѧй вѣ́рою прїѧ́ти и҆́стинный ра́зꙋмъ, дѣ́лы сохранѧ́етъ па́мѧть, є҆мꙋ́же и҆ да́рꙋетъ бг҃ъ вѧ́щшее ѹ҆се́рдїе, ра́зꙋмъ же и҆ си́лꙋ. И҆з̾ є҆сте́ственнагѡ бо ра́зꙋма ражда́етсѧ ѹ҆се́рдїе, пред̾избра́вшемꙋ ѻ҆́ное, ѿ ѹ҆се́рдїѧ же си́ла дѣ́лати, и҆ дѣ́ланїемъ сохранѧ́етсѧ па́мѧть, и҆ ѿ па́мѧти быва́етъ вѧ́щшее дѣ́ланїе, сегѡ̀ ра́ди да́рꙋетсѧ вѧ́щшїй ра́зꙋмъ: и҆ ѿ сегѡ̀ ра́зꙋма, мꙋ́дростїю и҆менꙋ́емагѡ, ражда́етсѧ воздержа́нїе страсте́й, и҆ терпѣ́нїе ско́рбей ѿ ни́хже трꙋды̀ по бз҃ѣ, и҆ позна́нїе дарѡ́въ бж҃їихъ, и҆ свои́хъ согрѣше́нїй, ѿ ни́хже благоразꙋ́мїе, и҆́мже и҆ стра́хъ бж҃їй: ѿ сегѡ̀ хране́нїе за́повѣдей, си́рѣчь, пла́чь, кро́тость, смиренномꙋ́дрїе, ѿ ни́хже ражда́етсѧ разсꙋжде́нїе, а҆ ѿ сегѡ̀ предзрѣ́нїе, си́рѣчь, є҆́же предви́дѣти бꙋ̑дꙋщаѧ согрѣшє́нїѧ, и҆ ѿсѣка́ти ѻ҆́ныѧ пре́жде вре́мени, ѿ и҆скꙋ́са и҆ па́мѧти содѣ́ланныхъ чистото́ю ѹ҆ма̀, и҆ настоѧ́щихъ, и҆ та́йнѡ быва́ющихъ. И҆ ѿ си́хъ наде́жда, ѿ неѧ́же безпристра́стїе и҆ соверше́ннаѧ любо́вь. Таковы́й ѹ҆́бѡ тогда̀ ника́коже чегѡ̀ хо́щетъ кромѣ̀ во́ли бж҃їей, но и҆ са́мꙋю сїю̀ привре́меннꙋю жи́знь съ ра́достїю ѡ҆ставлѧ́етъ, любвѝ ра́ди бж҃їей и҆ бли́жнѧгѡ: премꙋ́дростїю и҆ вселе́нїемъ ст҃а́гѡ дх҃а, и҆ сыноположе́нїемъ, да сора́спнетсѧ, и҆ спогребе́тсѧ, совоскре́снетъ же и҆ совознесе́тсѧ со хрⷭ҇то́мъ ѹ҆́мнѣ, подража́нїемъ є҆мꙋ̀, си́рѣчь, житїе́мъ въ мі́рѣ. И҆ про́стѡ прїе́млетъ зало́гъ бꙋ́дꙋщагѡ блаже́нства, ꙗ҆́коже глаго́летъ бг҃осло́въ въ сло́вѣ ѡ҆ ѻ҆смѝ по́мыслѣхъ: безстра́стенъ, пра́веденъ, бла́гъ и҆ премꙋ́дръ бы́въ, и҆мѣ́ѧ бг҃а въ себѣ̀ само́мъ, ꙗ҆́коже са́мъ хрⷭ҇то́съ речѐ, соблюде́нїемъ є҆гѡ̀ за́повѣдей порѧ́дꙋ ѿ пе́рвой и҆ про́чихъ, ѡ҆ ни́хже по си́хъ рекꙋ̀, ка́кѡ до́лжно є҆́сть бы́ти дѣ́ланїе за́повѣдей. Но поне́же ѡ҆ ра́зꙋмѣ добродѣ́телей рече́сѧ, то̀ ска́жемъ и҆ ѡ҆ страсте́хъ. Ра́зꙋмъ ѡ҆зарѧ́етъ на́съ, ꙗ҆́коже со́лнце, и҆ безꙋ́мный самопроизво́льнѣ смежа́етъ ѻ҆́чи, си́рѣчь, произволе́нїе невѣ́рїемъ и҆ лѣ́ностїю, и҆ а҆́бїе ра́зꙋмъ предае́тъ забве́нїю, пра́здностїю ѿ ѹ҆ны́нїѧ ражда́ющеюсѧ. Ѿ безꙋ́мїѧ бо быва́етъ ѹ҆ны́нїе, ѿ ѻ҆́нагѡ пра́здность, ѿ сеѧ́ же забве́нїе: а҆ ѿ сегѡ̀ самолю́бїе, си́рѣчь, є҆́же любле́нїе своеѧ̀ во́ли и҆ разꙋмѣ́нїй, сластолю́бїемъ и҆ славолю́бїемъ и҆менꙋ́емое. Ѿ ни́хже сребролю́бїе, ко́рень всѣ́хъ ѕѡ́лъ, ѿ сегѡ́ же попече́нїе ѡ҆ жите́йскихъ, ѿ негѡ́же соверше́нное невѣ́дѣнїе дарѡ́въ бж҃їихъ, и҆ свои́хъ согрѣше́нїй, ѿ негѡ́же водворе́нїе про́чихъ ѻ҆смигла́вныхъ страсте́й, глаго́лю же: чревобѣ́сїѧ, ѿ негѡ́же блꙋ́дъ: и҆́миже сребролю́бїе, ѿ негѡ́же гнѣ́въ, є҆гда̀ кто̀ не ѹ҆лꙋчи́тъ жела́емагѡ, си́рѣчь, свое́й во́ли. Ѿ сегѡ̀ печа́ль, и҆́мже ѹ҆ны́нїе. Пото́мъ тщесла́вїе, ѿ негѡ́же го́рдость. И҆ ѿ си́хъ ѻ҆смѝ всѧ́каѧ ѕло́ба, стра́сть же и҆ грѣ́хъ. И҆́мже прихо́дитъ во ѿча́ѧнїе, и҆ соверше́ннꙋю поги́бель, и҆ ѿпаде́нїе ѿ бг҃а, и҆ ѹ҆подоблѧ́етсѧ бѣсѡ́мъ, ꙗ҆́коже рече́сѧ. Посреди́ же двꙋ́хъ си́хъ пꙋте́й стои́тъ человѣ́къ, си́рѣчь, пра́вды и҆ грѣха̀, и҆ въ каковы́й хо́щетъ, тече́нїе твори́тъ, и҆ є҆го̀ прохо́дитъ: пꙋ́ть же прїе́мшїй є҆го̀, и҆ по не́мъ ведꙋ́щїе є҆го̀, и҆лѝ а҆́гг҃ли и҆ по бз҃ѣ человѣ́цы, и҆лѝ де́мѡни и҆ лꙋка́вїи человѣ́цы ѿво́дѧтъ є҆го̀ до конца̀ пꙋтѝ сегѡ̀ и҆ не хотѧ́ща. Блазі́и ѹ҆̀бо къ бг҃ꙋ, и҆ въ ца́рство небе́сное: а҆ грѣ́шнїи ко дїа́волꙋ, и҆ въ вѣ́чнꙋю мꙋ́кꙋ. Но никто́же є҆́сть вино́венъ поги́бели, ра́звѣ своѧ̀ во́лѧ: спасе́нїѧ же бг҃ъ дарова́вый по бытїѝ просто́мъ и҆ благобытїѐ, ра́зꙋмъ же и҆ си́лꙋ. Сегѡ̀ не мо́жетъ и҆мѣ́ти человѣ́къ без̾ благода́ти бж҃їей. Но нижѐ дїа́волъ мо́жетъ что̀ содѣ́лати въ на́шꙋ поги́бель, ꙗ҆́коже произволе́нїе проти́вное, и҆лѝ и҆знеможе́нїе и҆ непроизво́льное невѣ́дѣнїе, и҆лѝ и҆́но что̀ ѿню́дъ, дабы̀ понꙋ́дити человѣ́ка, то́чїю є҆ди́но воспомина́нїе ѕла̀ влага́етъ. Дѣ́лаѧй ѹ҆́бѡ благо́е, до́лженъ благодаре́нїе воспи́сывати бг҃ꙋ, ꙗ҆́кѡ дарова́вшемꙋ на́мъ всѧ̑ съ бытїе́мъ. Пред̾избира́ѧй же и҆ творѧ́й проти̑внаѧ, са́мъ себѧ̀ то́чїю да ѡ҆бвинѧ́етъ. Занѐ никто́же си́лою привлещѝ є҆го̀ не мо́жетъ: ꙗ҆́кѡ самовла́стна сотворѝ є҆го̀ бг҃ъ, да сподо́битъ є҆го̀ похва́лъ, зрѧ̀ є҆го̀ предпочита́ти и҆мꙋ́ща благо́е, а҆ не по принꙋжде́нїю є҆стества̀, ꙗ҆́коже безслове́снїи и҆ бездꙋ́шнїи ѹ҆ча́ствовати блага́го, но ꙗ҆́коже прили́чно є҆́сть, слове́сномꙋ, ꙗ҆́коже почтѐ є҆го̀ бг҃ъ. Мы́ же во́льнымъ совѣ́томъ ѕло́е произволѧ́емъ твори́ти, наꙋчи́вшесѧ семꙋ̀ ѿ и҆з̾ѡбрѣта́телѧ ѕло́бы. И҆ не нꙋ́дитъ ны̀ всеблагі́й бг҃ъ, да не нꙋ́дими преслꙋ́шествꙋѧ вѧ́щшее ѡ҆сꙋжде́нїе и҆́мамы, нижѐ самовла́стїе ѿе́млетъ ѿ на́съ, є҆́же до́брѣ дарова̀ на́мъ. Но хотѧ́й твори́ти благо́е, да про́ситъ моли́твою бг҃а, и҆ а҆́бїе дае́тсѧ є҆мꙋ̀ ра́зꙋмъ и҆ си́ла, да ꙗ҆ви́тсѧ пра́веднѣ благода́ть низпо́сланнаѧ бг҃омъ. А҆́ще же и҆ без̾ моли́твы дарова́лъ бы ѻ҆́нъ, ꙗ҆́коже и҆ по моли́твѣ: но ꙗ҆́коже не и҆́мать похвалы̀ прїе́млѧй воздꙋ́хъ жи́зни ра́ди, вѣ́дѧй, ꙗ҆́кѡ без̾ негѡ̀ не мо́жетъ жи́ти: но па́че до́лженъ є҆́сть мно́гѡ благодари́ти сотво́ршемꙋ є҆го̀, и҆ дарова́вшемꙋ дохнове́нїе и҆ здра́вїе, длѧ принѧ́тїѧ є҆гѡ̀ и҆ жи́зни. Та́кѡ и҆ мы̀ до́лжни є҆смы̀ па́че благодари́ти бг҃ꙋ, ꙗ҆́кѡ и҆ моли́твꙋ, и҆ ра́зꙋмъ, и҆ си́лꙋ, и҆ добродѣ́тєли, и҆ на́съ, и҆ всѧ̑ ѡ҆ на́съ сотворѝ по благода́ти. Не то́чїю же, но и҆ не престае́тъ всѧ́чески пещи́сѧ, во є҆́же побѣди́ти ѕло́бꙋ на́шꙋ, и҆ врагѡ́въ на́шихъ, де́монѡвъ. Поне́же и҆ са́мъ дїа́волъ лиши́вшисѧ ра́зꙋма, бг҃омъ дарова́ннагѡ, неразꙋ́мїемъ и҆ го́рдостїю нево́льнѣ содѣ́ласѧ несмы́сленъ, и҆ сегѡ̀ ра́ди са́мъ собо́ю не мо́жетъ вѣ́дати, что̀ подоба́етъ твори́ти, но взира́етъ, что̀ твори́тъ бг҃ъ на́шегѡ ра́ди сп҃се́нїѧ, и҆ ѿ сегѡ̀ наꙋча́етсѧ лꙋка́вствꙋѧ, и҆ подо́бнѣ твори́ти ко́знствꙋетъ къ поги́бели на́шей. Почемꙋ̀ ненави́дитъ бг҃а, и҆ не могі́й ра́товать проти́вꙋ є҆гѡ̀, проти́вꙋ на́съ сꙋ́щихъ по ѡ҆́бразꙋ є҆гѡ̀ ра́тꙋетъ, мнѧ́йсѧ си́мъ мсти́ти бг҃ꙋ. И҆ ѡ҆брѣта́етъ на́съ послꙋ́шными во́ли свое́й, ꙗ҆́коже глаго́летъ златоꙋ́стъ. Ви́дитъ бо, ꙗ҆́кѡ бг҃ъ сотворѝ є҆́ѵꙋ на вспомоществова́нїе а҆да́мꙋ, содѣ́ла ю҆̀ споспѣ́шницею къ престꙋпле́нїю и҆ преслꙋша́нїю. Бг҃ъ дадѐ за́повѣдь, да сохрани́въ ю҆̀ а҆да́мъ, соблюде́тъ па́мѧть толи́кихъ дарѡ́въ, и҆ благоразꙋ́менъ бꙋ́детъ ко благодѣ́телю. Дїа́волъ же содѣ́ла за́повѣдь ѻ҆́нꙋю вино́ю преслꙋша́нїѧ и҆ сме́рти, и҆ вмѣ́стѡ проро́кѡвъ лжепроро́кѡвъ, вмѣ́стѡ а҆по́столѡвъ лжеапо́столѡвъ, вмѣ́стѡ зако́на беззако́нїе, вмѣ́стѡ добродѣ́телей ѕлѡ́бы, вмѣ́стѡ за́повѣдей престꙋплє́нїѧ, вмѣ́стѡ всѧ́кїѧ пра́вды всѧ́къ грѣ́хъ, и҆ вмѣ́стѡ пра́выхъ догма̑тъ мє́рзостныѧ є҆́рєси. И҆ па́ки ви́дѧ хрⷭ҇та̀, кра́йнею бла́гостїю снизходѧ́щаго ко ст҃ы̑мъ мꙋ́ченикамъ, и҆ преподѡ́бнымъ ѻ҆тцє́мъ, и҆лѝ собо́ю, и҆лѝ чрез̾ а҆́гг҃лѡвъ, и҆лѝ и҆ны́мъ нѣ́кїимъ неизглаго́ланнымъ смотре́нїемъ ꙗ҆влѧ́ющагосѧ, ꙗ҆́коже речѐ, нача̀ и҆ дїа́волъ ꙗ҆влѧ́ти нѣ̑кїимъ пре́лєсти мнѡ́гїѧ въ поги́бель. Сегѡ̀ ра́ди написа́ша разсꙋди́тельнїи ѻ҆тцы̀, ꙗ҆́кѡ такова̑ѧ не подоба́етъ прїима́ти, и҆лѝ под̾ нѣ́кїими ѡ҆́бразами, и҆лѝ свѣ́томъ, и҆лѝ ѻ҆гне́мъ, и҆лѝ и҆ны́ѧ нѣ́кїѧ пре́лести. Ѹ҆хищрѧ́етсѧ бо прельсти́ти понѐ си́мъ во сновидѣ́нїѧхъ, и҆лѝ чꙋ́вственнѣ. А҆́ще же нижѐ сїѐ прїе́млемъ: твори́тъ ѹ҆́мъ ѿ мнѣ́нїѧ и҆ кра́йнѧгѡ неразꙋ́мїѧ, мечта́ти нѣ́кїѧ ѡ҆́бразы, и҆лѝ ви́ды, во є҆́же возмнѣ́ти, ꙗ҆́кѡ ꙗ҆вле́нїе бж҃їе сїѐ є҆́сть, и҆лѝ а҆́гг҃лово. Мно́гажды же показꙋ́етъ и҆ де́мѡны въ сновидѣ́нїѧхъ, и҆ чꙋ́вственнѣ, ꙗ҆́кобы побѣжда́емы, и҆ про́стѣ, всѧ́кꙋ ко́знь стро́итъ къ на́шей поги́бели, въ покарѧ́ющихсѧ є҆мꙋ̀. Є҆гда́ же сїѧ̑ сотвори́въ не ѹ҆лꙋчи́тъ своеѧ̀ наде́жды: поне́же глаго́лютъ ст҃і́и ѻ҆тцы̀, ꙗ҆́кѡ во вре́мѧ моли́твы до́лжни є҆смы̀ и҆мѣ́ти ѹ҆́мъ безви́денъ, невоѡбрази́теленъ, неѡбразови́денъ, и҆ ника́коже что̀ прїе́млющїй, ни свѣ́та, ни ѻ҆гнѧ̀, ни дрꙋга́гѡ чегѡ́либо, но подоба́етъ въ є҆ди́нѣхъ что́мыхъ глаго́лѣхъ мы́сль заключа́ти. Занѐ молѧ́щїйсѧ є҆ди́нѣми то́кмѡ ѹ҆сты̀, воздꙋ́хꙋ моли́тсѧ, а҆ не бг҃ꙋ: бг҃ъ бо вне́млетъ ѹ҆мꙋ̀, а҆ не глаго́ламъ, ꙗ҆́коже человѣ́цы. Дх҃омъ, глаго́летъ хрⷭ҇то́съ, и҆ и҆́стиною бг҃ꙋ досто́итъ кла́нѧтисѧ. И҆, хощꙋ̀ пѧ́ть слове́съ рещѝ ѹ҆мо́мъ, не́жели тьмы̑ ѧ҆зы́комъ: тогда̀ ѹ҆́бѡ недоꙋмѣва́ѧ ѡ҆ всѣ́хъ си́хъ дїа́волъ, влага́етъ въ на́съ по́мыслъ ѿча́ѧнїѧ, ꙗ҆́кѡ и҆́на времена̀ ѻ҆́на бѣ́ша, и҆ и҆ні́и человѣ́цы, въ ни́хже бг҃ъ ꙗ҆вѝ чꙋдеса̀ вѣ́ры ра́ди. Ны́нѣ же нѣ́сть вре́мѧ потрє́бы твори́ти сїѧ̑. Сѐ всѝ є҆смы̀ хрїстїа́не, и҆ креще́нїе но́симъ: И҆́же вѣ́рꙋ и҆ме́тъ, глаго́летъ писа́нїе, и҆ крести́тсѧ, спасе́нъ бꙋ́детъ. Что̀ ли́шшее тре́бꙋемъ; Мы́ же а҆́ще семꙋ̀ повине́мсѧ, и҆ та́кѡ пребꙋ́демъ, соверше́ннѣ лише́нни бꙋ́демъ всегѡ̀, и҆мꙋ́ще є҆ди́но то́чїю и҆́мѧ хрїстїа́нина: не разꙋмѣ́юще, ꙗ҆́кѡ ѹ҆вѣ́ровавый, и҆ крести́выйсѧ, до́лженъ є҆́сть храни́ти всѧ̑ за́пѡвѣди хрⷭ҇тѡ́вы, и҆ є҆гда̀ всѧ̑ и҆спо́лнитъ, глаго́лати: Ра́бъ неключи́мь є҆́смь. Ꙗ҆́коже гдⷭ҇ь ко а҆по́столѡмъ речѐ: ѹ҆ча́ще ѧ҆̀ блюстѝ всѧ̑, є҆ли̑ка заповѣ́дахъ ва́мъ. Всѧ́къ бо креща́емый ѿрица́етсѧ, глаго́лѧ: ѿрица́юсѧ сатаны̀, и҆ всѣ́хъ дѣ́лъ є҆гѡ̀: сочетава́юсѧ хрⷭ҇тꙋ̀ и҆ всѣ̑мъ за́повѣдемъ є҆гѡ̀. Гдѣ́ же є҆́сть ѿрица́нїе на́ше, а҆́ще не всѧ́кꙋ стра́сть, и҆ всѧ́къ грѣ́хъ, є҆гѡ́же хо́щетъ дїа́волъ, ѡ҆ста́вимъ; Па́че же возненави́димъ ѿ всеѧ̀ дꙋшѝ, и҆ возлю́бимъ хрⷭ҇та̀, соблюде́нїемъ за́повѣдей є҆гѡ̀. Ка́кѡ же сохрани́мъ за́пѡвѣди є҆гѡ̀, а҆́ще не ѿве́ржемсѧ всѧ́кагѡ хотѣ́нїѧ своегѡ̀, и҆ всѧ́кагѡ разꙋмѣ́нїѧ; хотѣ́нїй же, и҆ разꙋмѣ́нїй тѣ́хъ, и҆́же глаго́лѧтсѧ прѡти́вна бы́ти за́повѣдемъ бж҃їимъ. Поне́же мно́жицею быва́ютъ нѣ́цыи такові́и, и҆лѝ ѿ є҆сте́ственнагѡ сложе́нїѧ, и҆лѝ ѿ навыкнове́нїѧ благо́е въ нѣ́кїихъ дѣ́лѣхъ лю́бѧтъ, ѕло́е же ненави́дѧтъ: сꙋ́ть и҆ благі̑ѧ разꙋмѣ̑нїѧ, ꙗ҆́кѡ и҆ ѿ бж҃е́ственныхъ писа́нїй свидѣ́тельство и҆мꙋ́щыѧ, тре́бꙋютъ же ѿ и҆скꙋ́сныхъ разсꙋжде́нїѧ. Поне́же без̾ разсꙋжде́нїѧ нижѐ та̑, ꙗ҆̀же благи́ми почита́емъ, сꙋ́ть дѡбра̀, и҆лѝ занѐ не благовре́меннѣ, и҆лѝ занѐ не нꙋ́жнѣ, си́рѣчь недосто́йнѣ, и҆лѝ неразꙋ́мнѣ разꙋмѣ́емъ глаго́лємаѧ. Ꙗ҆́кѡ не то́чїю писа́нїе, но и҆ прилꙋчи́вшїйсѧ вопро́съ, а҆́ще не вне́млютъ є҆мꙋ̀ ѻ҆́ба, вопроша́ющїй и҆ вопроша́емый, дале́че ѿхо́дитъ ѿ ра́зꙋма глаго́лемыхъ, и҆ неминꙋ́емый нано́ситъ вре́дъ. И҆́бо и҆ а҆́зъ мно́жицею пострада́хъ вопроша́ѧй, и҆ вопроша́емый: є҆гда́ же, ꙗ҆́коже подоба́етъ, разꙋмѣва́хъ глаго́лємаѧ, по́слѣжде ѹ҆разꙋмѣ́въ сїѐ ѹ҆дивлѧ́хсѧ: ка́кѡ подѡ́бна сꙋ́ть словеса̀, разꙋмѣ̑нїѧ же дале́че дрꙋ́гъ ѿ дрꙋ́га ѿстоѧ́тъ. Та́кѡ и҆ въ про́чихъ всѣ́хъ разсꙋжде́нїѧ тре́бꙋемъ, ка́кѡ до́лжни є҆смы̀ твори́ти, да содѣ́лаемъ во́лю бж҃їю. Занѐ то́й вѣ́сть є҆стество̀ на́ше и҆звѣ́стнѡ, ꙗ҆́кѡ творе́цъ всѧ́ческихъ, и҆ полє́знаѧ на́мъ ѹ҆стро́и, и҆ ѹ҆законоположѝ, не чꙋжда̑ѧ є҆стества̀ на́шегѡ, но свѡ́йственнаѧ семꙋ̀, и҆ то́чїю къ соверше́нствꙋ слꙋжа̑щаѧ хотѧ́щымъ во́льнѣ къ немꙋ̀ вышеесте́ственнѡ взы́ти: си́рѣчь, дѣ́вство, нестѧжа́нїе и҆ смиренномꙋ́дрїе, а҆ не благоразꙋ́мїе: сїе́ бо є҆сте́ственно є҆́сть. Смиренномꙋ́дрїе же вышеесте́ственно: занѐ всѧ́кꙋ добродѣ́тель соверша́етъ смиренномꙋ́дрый, и҆ ничи́мъ до́лженъ сы́й, должника̀ себѧ̀, и҆ ме́ньша всѣ́хъ вмѣнѧ́етъ. Благоразꙋ́мный же до́лженъ сы́й, до́лгъ и҆сповѣ́дꙋетъ: ꙗ҆́коже и҆ благотворѧ́й, ѿ тѣ́хже, є҆́же и҆́мать, благотвори́тъ, и҆ нѣ́сть па́че є҆стества̀, ꙗ҆́коже нестѧжа́тельный. Нижѐ встꙋпи́вый въ сꙋпрꙋ́жество, ꙗ҆́коже дѣ́вственникъ: вышеесте́ственно бо є҆́сть сїѐ дарова́нїе. Та́кѡ ѹ҆́бѡ ѻ҆́въ спаса́етсѧ, а҆́ще ѡ҆ста́вль своѧ̑ хотѣ̑нїѧ, и҆сполнѧ́етъ бж҃їѧ: ѻ҆́въ же полꙋ́читъ ѿ бг҃а вѣне́цъ терпѣ́нїѧ и҆ сла́вꙋ, ꙗ҆́кѡ не то́чїю зако́нами возбранє́ннаѧ ѡ҆ста́вль, но съ ни́ми и҆ своѐ є҆стество̀ побѣди́въ, бг҃ꙋ содѣ́йствꙋющꙋ, вышеесте́ственнѡ бг҃а возлюбѝ ѿ всеѧ̀ дꙋшѝ, и҆ по си́лѣ подража́въ є҆гѡ̀ безстра́стїю. Но поне́же не разꙋмѣ́емъ мы̀ не то́чїю на́съ сами́хъ, и҆ ра́ди на́съ быва́емыхъ, но и҆ намѣ́ренїѧ и҆́хъ, и҆ и҆ско́магѡ ѿ всѣ́хъ: сегѡ̀ ра́ди писа̑нїѧ бж҃є́ственныѧ и҆ словеса̀ ст҃ы́хъ дре́внихъ мꙋже́й, проро́кѡвъ глаго́лю, и҆ пра́ведныхъ и҆ но́выхъ ст҃ы́хъ ѻ҆тє́цъ, ꙗ҆влѧ́ютсѧ на́мъ несогла̑сна, и҆ ны́нѣ хотѧ́щїи спасти́сѧ несогла́сни дрꙋ́гъ со дрꙋ́гомъ, є҆́же бы́ти не мо́жетъ. Сѐ ма́лѣми словесы̀ и҆ ѿ є҆стества̀ веще́й, вѣ́мы, ꙗ҆́кѡ, а҆́ще всѧ́къ человѣ́къ восхо́щетъ спасти́сѧ, ничто́же мо́жетъ є҆мꙋ̀ воспѧти́ти, ни вре́мѧ, ни мѣ́сто, ни начина́нїе. То́чїю да не без̾ по́льзы ве́щь, ю҆́же хо́щетъ твори́ти, соверша́етъ, но ꙗ҆́коже подоба́етъ, съ разсꙋжде́нїемъ, къ бж҃їю намѣ́ренїю ѡ҆браща́ѧ всѧ́ко разꙋмѣ́нїе. Поне́же не твори̑маѧ сꙋ́ть нꙋ̑жна, но то̀, чегѡ̀ ра́ди твори̑ма быва́ютъ, нижѐ нево́льнѣ согрѣша́емъ, а҆́ще не съ по́мысломъ пе́рвѣе во́льнѣ сослага́емсѧ, и҆ въ плѣне́нїе впа́даемъ. И҆ тогда̀ то́й плѣне́ннаго нево́льнѣ, и҆ не хотѧ́ща, къ паде́нїю приво́дитъ. Подо́бнѣ же, и҆ по невѣ́дѣнїю быва́ємаѧ согрѣшє́нїѧ, быва́ютъ ѿ сꙋ́щихъ по вѣ́дѣнїю. А҆́ще бо кто̀ не ѹ҆пїе́тсѧ и҆лѝ вїно́мъ, и҆лѝ по́хотїю, не невѣ́жствꙋетъ. Ѿ ѹ҆пива́нїѧ же начина́етъ помрача́тисѧ ѹ҆́мъ, ѿ сегѡ̀ согрѣша́ти, а҆ ѿ ѻ҆́нагѡ ѹ҆мира́ти: тѣ́мже не невѣ́домѡ сме́рть прїи́де, но пїѧ́нство вѣ́домое введѐ сме́рть невѣ́домꙋю. И҆ мно́гѡ ѡ҆брѧ́щетъ всѧ́къ наипа́че же въ разꙋмѣ́нїѧхъ, ꙗ҆́кѡ ѿ во́льныхъ въ невѡ́льнаѧ, и҆ ѿ вѣ́домыхъ въ невѣ́дѡмаѧ впа́даемъ. Но поне́же ꙗ҆влѧ́ютсѧ на́мъ пє́рваѧ лє́гка и҆ сла̑дка, сегѡ̀ ра́ди во втора̑ѧ прихо́димъ нево́льнѣ и҆ невѣ́домѣ. А҆́ще бо ѿ нача́ла восхотѣ́ли бы́хомъ за́пѡвѣди сохрани́ти, и҆ пребыва́ти таковы́ми, ꙗ҆́коже крести́хомсѧ: не бы̀ пришлѝ въ сїѧ̑ ѕла̑ѧ, и҆ тре́бовали бы́хомъ трꙋдѡ́въ и҆ болѣ́зней покаѧ́нїѧ. Ѻ҆ба́че и҆ па́ки а҆́ще хо́щемъ, втора́ѧ бж҃їѧ благода́ть, си́рѣчь, покаѧ́нїе мо́жетъ къ пе́рвой возвестѝ на́съ добро́тѣ. А҆́ще же нижѐ ѡ҆ се́й тщи́мсѧ, нꙋ́ждею, ꙗ҆́коже и҆ нераска́ѧннїи де́мѡни, ѿи́демъ съ ни́ми въ вѣ́чнꙋю мꙋ́кꙋ, а҆́ще хо́щемъ, а҆́ще не хо́щемъ. Не бо̀ ра́ди гнѣ́ва сотворѝ на́съ бг҃ъ, но ра́ди снабдѣ́нїѧ, да наслади́вшесѧ благи́хъ є҆гѡ̀, благода́рни и҆ благомы́сленни пребꙋ́демъ ко благодѣ́телю. Но нерадѣ́нїе на́ше ѡ҆ ра́зꙋмѣ дарѡ́въ є҆гѡ̀, въ ѹ҆ны́нїе на́съ приведѐ. А҆ сїѐ забве́нїю подве́рже, ѿ негѡ́же невѣ́дѣнїе въ на́съ воцари́сѧ.

<red>Е҆</red>гда́ же хо́щемъ положи́ти нача́ло, во є҆́же ѡ҆брати́тисѧ, ѿню́дꙋже и҆спадо́хомъ, мно́гагѡ тре́бꙋемъ трꙋда̀: занѐ не хо́щемъ ѡ҆ста́вити хотѣ́нїй на́шихъ: но мни́мъ, ꙗ҆́кѡ съ бж҃їими, и҆ на́ше твори́ти мо́жемъ, є҆́же не возмо́жно є҆́сть. Са́мъ бо гдⷭ҇ь речѐ: не да творю̀ во́лю мою̀, но во́лю посла́вшагѡ мѧ̀ ѻ҆ц҃а̀, хотѧ̀ и҆ є҆ди́на во́лѧ є҆́сть ѻ҆ц҃а̀, и҆ сн҃а, и҆ дх҃а, ꙗ҆́кѡ є҆ди́на є҆стества̀ сꙋ́ть нераздѣ́льнѣ. Но на́съ ра́ди сїѐ рече́сѧ, и҆ по хотѣ́нїю пло́ти. А҆́ще бо не ѹ҆мерщвле́на бꙋ́детъ пло́ть, и҆ человѣ́къ не бꙋ́детъ ве́сь води́мь дх҃омъ бж҃їимъ: не мо́жетъ твори́ти во́ли бж҃їей без̾ понꙋжде́нїѧ. Є҆гда́ же воцари́тсѧ въ на́съ бл҃года́ть дх҃а: тогда̀ не ктомꙋ̀ свою̀ и҆́мамы: но а҆́ще что̀ бꙋ́детъ. Во́лѧ бж҃їѧ є҆́сть. Тогда̀ ми́ръ и҆́мамы, и҆ сы́нове бж҃їи нарекꙋ́тсѧ такові́и, ꙗ҆́кѡ во́лю ѻ҆́ч҃ꙋю лю́бѧтъ, ꙗ҆́коже и҆ сн҃ъ бж҃їй, и҆ бг҃ъ. А҆ сегѡ̀ не возмо́жно никомꙋ́же ѡ҆брѣстѝ без̾ соблюде́нїѧ за́повѣдей, и҆́миже всѧ̑кїѧ сла̑сти, си́рѣчь, хотѣ̑нїѧ своѧ̑ ѿсѣца́етъ, и҆ всѧ̑кїѧ бѡлѣ́зни ѡ҆ се́мъ быва́ющыѧ те́рпитъ. Ѿ безꙋ́мїѧ бо сла́сть и҆ болѣ́знь ражда́ютсѧ, ꙗ҆́коже рече́сѧ пре́жде, и҆ ѿ си́хъ всѧ́ка ѕло́ба, занѐ безꙋ́мный самолюби́въ быва́етъ, и҆ не мо́жетъ бы́ти братолюби́въ, ни бг҃олюби́въ, нижѐ и҆́мать воздержа́нїѧ ѿ страсте́й, си́рѣчь, хотѣ́нїй ѹ҆го́дныхъ сꙋ́щихъ є҆мꙋ̀, нижѐ терпѣ́нїѧ ско́рбей. Но ѻ҆вогда̀ дости́гшꙋ є҆мꙋ̀ во́ли своеѧ̀, ѹ҆множа́етсѧ въ не́мъ сла́сть и҆ надме́нїе: ѻ҆вогда́ же не дости́гнꙋвъ, и҆ болѣ́знꙋющъ ѡ҆ се́мъ, прихо́дитъ въ малодꙋ́шїе, и҆ дꙋше́вное ѹ҆давле́нїе, є҆́же є҆́сть предначина́нїе гее́нны. Ѿ ра́зꙋма же, си́рѣчь, мꙋ́дрости, быва́етъ воздержа́нїе и҆ терпѣ́нїе. Поне́же мꙋ́дрый ѹ҆де́рживаетъ хотѣ́нїе своѐ, и҆ те́рпитъ ѡ҆ се́мъ болѣ́знь, и҆ почита́ѧ себѧ̀ сласте́й недосто́йнымъ, быва́етъ благоразꙋ́менъ, и҆ благода́ренъ ко благодѣ́телю, боѧ́сѧ, да не ка́кѡ ра́ди мно́гихъ благи́хъ, и҆̀хже дарова̀ є҆мꙋ̀ бг҃ъ въ ны́нѣшнемъ вѣ́цѣ, ѿтщети́тсѧ въ бꙋ́дꙋщемъ. И҆ та́кѡ воздержа́нїемъ, и҆ въ про́чихъ добродѣ́телѧхъ трꙋжда́етсѧ, во все́мъ должника̀ себѧ̀ вмѣнѧ́ѧ. Нижѐ ма́лѡ что̀ ѡ҆брѣта́етъ возда́ти своемꙋ̀ благодѣ́телю, но и҆ са́мыѧ добродѣ́тєли почита́етъ вѧ́щшимъ до́лгомъ: прїе́млетъ бо, а҆ не ѿдае́тъ. Сїе́ же, ꙗ҆́кѡ сподо́бисѧ возблагодари́ти бг҃ꙋ, и҆ бг҃ъ прїе́млетъ благодаре́нїе є҆гѡ̀, почита́етъ ѻ҆́нъ вѧ́щшимъ до́лгомъ и҆ при́снѡ благодари́тъ, творѧ̀ всѧ́кое бла́го, и҆ всегда̀ смиренномꙋ́дрствꙋѧ, и҆ вмѣнѧ́етъ себѧ̀ вѧ́щшаго должника̀, и҆ ме́ньша всѣ́хъ. Ра́дꙋѧсѧ ѡ҆ бз҃ѣ благодѣ́ющемъ є҆мꙋ̀, и҆ веселѧ́сѧ со тре́петомъ, и҆ къ бж҃е́ственной неизмѣнѧ́емой любвѝ теча̀ смиренномꙋ́дрїемъ, скѡ́рбнаѧ прїе́млетъ, а҆́ки досто́инъ. Па́че же и҆ бо́льшагѡ прилꙋча́ющихсѧ є҆мꙋ̀ досто́йна себѧ̀ бы́ти вмѣнѧ́етъ, и҆ ра́дꙋетсѧ, ꙗ҆́кѡ сподо́бисѧ ма́лѡ пострада́ти въ ны́нѣшнѣмъ вѣ́цѣ, и҆ ѡ҆блегче́нїѧ прїѧ́ти мно́гихъ мꙋче́нїй, ꙗ҆̀же пред̾ꙋгото́ва себѣ̀ въ бꙋ́дꙋщемъ. И҆ ꙗ҆́кѡ въ се́мъ познае́тъ не́мощь свою̀, и҆ не возно́ситсѧ. А҆ занѐ сподо́бисѧ сїѧ̑ вѣ́дѣти, и҆ претерпѣ́ти по благода́ти бж҃їей, въ бж҃е́ственное прихо́дитъ жела́нїе. Смиренномꙋ́дрїе бо є҆́сть порожде́нїе ра́зꙋма, ра́зꙋмъ же порожде́нїе и҆скꙋше́нїй. Ѹ҆вѣ́дѣвшемꙋ себѐ, дае́тсѧ ра́зꙋмъ всѣ́хъ. И҆ повинꙋ́ѧйсѧ бг҃ꙋ, покарѧ́етъ себѣ̀ всѧ́ко мꙋдрова́нїе пло́ти, и҆ по си́хъ повинꙋ́тсѧ є҆мꙋ̀ всѧ̑, є҆гда̀ воцари́тсѧ смире́нїе въ чле́нѣхъ є҆гѡ̀. Познава́ѧй бо себѧ̀, ꙗ҆́коже глаго́лютъ свѧті́и, васі́лїй и҆ григо́рїй, нахо́дитсѧ посредѣ̀ вели́чїѧ и҆ смире́нїѧ, ꙗ҆́кѡ ѹ҆́мнꙋю и҆мы́й дꙋ́шꙋ, и҆ ꙗ҆́кѡ ме́ртвенное и҆ земно́е тѣ́ло никогда́же возно́ситсѧ, и҆ не ѿчаѧва́етсѧ: но стыдѧ́сѧ ѹ҆́мнагѡ дꙋшѝ, всѣ́хъ стꙋ́дныхъ ѿвраща́етсѧ, и҆ познаѧ̀ не́мощь свою̀, ѹ҆бѣга́етъ всѧ́кагѡ возноше́нїѧ. Ѹ҆разꙋмѣ́вшїй ѹ҆́бѡ не́мощь свою̀, ѿ мно́гихъ и҆скꙋше́нїй тѣле́сныхъ же и҆ дꙋше́вныхъ страсте́й, познае́тъ безконе́чное бж҃їе могꙋ́щество, ка́кѡ ѻ҆́нъ смире́нныхъ, вопїю́щихъ къ немꙋ̀ приболѣ́зненною ѿ се́рдца моли́твою, и҆збавлѧ́етъ. И҆ таково́мꙋ про́чее сла́достна моли́тва быва́етъ. Вѣ́дый, ꙗ҆́кѡ без̾ бг҃а ничто́же мо́жетъ сотвори́ти, и҆ страша́сѧ па́сти, подвиза́етсѧ прилѣплѧ́тисѧ бг҃ꙋ, ѹ҆дивлѧ́етсѧ же помышлѧ́ѧ, ка́кѡ и҆зба́ви є҆го̀ бг҃ъ ѿ таковы́хъ и҆скꙋше́нїй и҆ страсте́й, и҆ благодари́тъ могꙋ́щаго и҆зба́вити є҆го̀, и҆ со благодаре́нїемъ смире́нїе и҆ любо́вь прїе́млетъ, и҆ ѿню́дъ никого́же сꙋди́ти дерза́етъ, вѣ́дѧй, ꙗ҆́кѡ, ка́кѡ помо́же є҆мꙋ̀ бг҃ъ, та́кѡ и҆ всѣ̑мъ помощѝ, а҆́ще благоизво́литъ, мо́жетъ, ꙗ҆́коже глаго́летъ свѧты́й маѯі́мъ. Мо́жетъ бы́ть, что̀ и҆ возмо́жетъ кто́либо бра́тисѧ со мно́гими страстьмѝ, и҆ побѣжда́ти, себе́ же не́мощна сꙋ́ща почита́етъ. И҆ сегѡ̀ ра́ди бг҃ъ вско́рѣ помо́же є҆мꙋ̀, да не поги́бнетъ соверше́ннѣ дꙋша̀ є҆гѡ̀. И҆ и҆́на бѡ́льшаѧ познава́ѧй, и҆ не́мѡщи своѧ̑ помышлѧ́ѧ, пребыва́етъ непа́дателенъ. Невозмо́жно же ктомꙋ̀ дости́гнꙋти сегѡ̀, а҆́ще не прете́рпитъ мно́гихъ и҆скꙋше́нїй, дꙋше́вныхъ же и҆ тѣле́сныхъ. И҆ си́лою бж҃їею, терпѣ́нїемъ подкрѣплѧ́емь, навыка́етъ и҆скꙋ́сꙋ. Таковы́й же ѿню́дь не дерза́етъ своѐ твори́ти хотѣ́нїе без̾ вопро́са и҆скꙋ́сныхъ, нижѐ своѝ разꙋмѣ̑нїѧ соста́вити. Занѐ ка́ѧ томꙋ̀ потре́ба, и҆́же хо́щетъ что́либо сотвори́ти, и҆лѝ помы́слити, не длѧ жи́зни тѣле́сной, и҆лѝ сп҃се́нїѧ дꙋше́внагѡ; А҆́ще же кто̀ не вѣ́сть, ко́е хотѣ́нїе, и҆ ко́е разꙋмѣ́нїе до́лжно є҆́сть ѡ҆ста́вити, да и҆спытꙋ́етъ всѧ́кꙋ ве́щь и҆ всѧ́ко разꙋмѣ́нїе ѹ҆дале́нїемъ ѿ сегѡ̀ и҆ воздержа́нїемъ: и҆ ко́е прино́ситъ стꙋже́нїе, и҆ быва́емо ѹ҆́бѡ сла́сть, возбранѧ́емо же болѣ́знь, ѕло̀ є҆́сть. И҆ сїѐ надлежи́тъ презрѣ́ти, пре́жде не́жели ѹ҆косни́тъ, и҆ до́лжно є҆́сть подвиза́тисѧ побѣди́ти то̀, внегда̀ ѡ҆щꙋти́тъ вре́дъ є҆гѡ̀. Сїе́ же глаго́лю ѡ҆ всѧ́кой ве́щи и҆ разꙋмѣ́нїи, без̾ негѡ́же не мо́жемъ жи́ви бы́ти тѣле́снѣ, и҆ благоꙋгоди́ти бг҃ꙋ. Занѐ коснѧ́щеесѧ ѻ҆быкнове́нїе прїе́млетъ крѣ́пость є҆стества̀, є҆гда́ же не попꙋ́стиши є҆мꙋ̀, ѡ҆слабѣва́етъ, и҆ пома́лꙋ и҆стреблѧ́етсѧ: благі́й ѹ҆́бѡ ѻ҆бы́чай и҆ ѕлы́й вре́мѧ пита́етъ та́кѡ, ꙗ҆́коже дрова̀ пита́ютъ ѻ҆́гнь. Сегѡ̀ ра́ди подоба́етъ на́мъ благо́мꙋ все́ю си́лою поꙋча́тисѧ, и҆ твори́ти є҆̀, да прїи́детъ навыкнове́нїе, и҆ самодви́жнѣ ѻ҆бы́чай твори́тъ, прилꙋчи́вшеесѧ без̾ трꙋда̀, ꙗ҆́коже ѻ҆тцы̀ ма́лыми побѣди́ша вели̑каѧ. Не хотѧ́й бо и҆мѣ́ти нꙋ́жнѣй потре́бы тѣле́снѣй, но ѿверга́ѧй ѻ҆́нꙋю, да тѣ́снымъ и҆ приско́рбнымъ пꙋте́мъ ше́ствꙋетъ, когда̀ въ любостѧжа́нїе прїи́детъ: не то́чїю бо мно́гое стѧжа́нїе є҆́сть любостѧжа́нїе, но и҆ а҆́ще кто̀ что́либо и҆́мать пристра́стнѣ, и҆лѝ без̾ потре́бы, и҆лѝ па́че потре́бы. Поне́же мно́зїи дре́внїи ѻ҆тцы̀, а҆́ще и҆ мно́гое и҆мѣ́ѧхꙋ стѧжа́нїе, ꙗ҆́коже а҆враа́мъ, і҆́ѡвъ и҆ даві́дъ, и҆ и҆ні́и мно́зи: но не бѣ̀ въ ни́хъ пристра́стїѧ: вє́щи же и҆мѣ́ѧхꙋ, ꙗ҆́кѡ бж҃їѧ, и҆ ѻ҆́нѣми па́че ꙗ҆ви́шасѧ благоꙋгоди́ти бг҃ꙋ. Гдⷭ҇ь же пресоверше́нъ сы́й, и҆ є҆ди́наѧ самопремꙋ́дрость, ко́рень сегѡ̀ ѿсѣчѐ: не то́чїю бо и҆мѣ́нїѧ и҆ стѧжа́нїѧ, послѣ́дꙋющимъ є҆мꙋ̀ подража́нїемъ высоча́йшїѧ добродѣ́тели, но нижѐ дꙋшѝ, си́рѣчь во́ли, и҆ разꙋмѣ́нїѧ своегѡ̀ и҆мѣ́ти повелѣ̀. И҆ сїѐ вѣ́дѧще ѻ҆тцы̀ ѹ҆бѣга́ша мі́ра, ꙗ҆́кѡ препина́юща къ соверше́нствꙋ, и҆ не то́чїю же сегѡ̀, но и҆ во́ли: никто́же бо и҆з̾ ни́хъ когда́либо со́бственнꙋю во́лю сотворѝ. Но ѻ҆́вїи въ повинове́нїи тѣле́снѣмъ, да и҆́мꙋтъ вмѣ́стѡ хрⷭ҇та̀, ѻ҆тца̀ дꙋхо́внаго на всѧ́ко разꙋмѣ́нїе. Ѻ҆́ви же въ пꙋсты́ни, и҆ соверше́ннѣмъ ѹ҆дале́нїи ѿ люде́й, самого̀ бг҃а и҆мѣ́ѧхꙋ ѹ҆чи́телемъ, за него́же произво́льнѣ и҆ сме́рть претерпѣ́ти восхотѣ́ша: ѻ҆́вїи же ца́рскїй ѹ҆держа́ша пꙋ́ть, си́рѣчь, съ є҆ди́нѣмъ и҆лѝ съ двѣма̀ до́брѣ безмо́лвствїѧ, и҆мѣ́ѧхꙋ ко благоꙋгожде́нїю бг҃ꙋ, дрꙋ́гъ дрꙋ́га совѣ́тники бла́ги. Нѣ́цыи же по́слѣ повинове́нїѧ повелѣ́нїемъ ѻ҆тца̀ нача́льствовати и҆но́ю бра́тїею поста́влени бы́вше, ꙗ҆́кѡ въ повинове́нїи живѧ́хꙋ, сохранѧ́ѧ преда̑нїѧ тѣ́хже ѻ҆тє́цъ, и҆ бы́сть всѧ́кое начина́нїе бла́го. Ны́нѣ же, поне́же не хо́щемъ ни въ повинове́нїи сꙋ́щїи, ни въ нача́льствїи, ѡ҆ста́вити своѧ̑ хотѣ̑нїѧ, сегѡ̀ ра́ди никто́же въ предспѣ́ѧнїе прихо́дитъ. Про́чее пребы́сть, ꙗ҆́коже и҆ є҆́сть, ѹ҆дале́нїе ѿ люде́й и҆ веще́й жите́йскихъ, во є҆́же ца́рскимъ пꙋте́мъ ше́ствовати, и҆ безмо́лвствовати съ є҆ди́нѣмъ, и҆лѝ двѣма̀, и҆ за́повѣдемъ хрⷭ҇тѡ́вымъ и҆ всѧ́комꙋ писа́нїю поꙋча́тисѧ де́нь и҆ но́щь: да понѐ ѿ ѻ҆́нагѡ и҆ ѿ со́вѣсти ѡ҆блича́емь бы́въ, и҆ внима́тельнымъ чте́нїемъ и҆ моли́твою дости́гнетъ кто́либо въ пе́рвꙋю за́повѣдь, си́рѣчь, стра́хъ бж҃їй, быва́емый ѿ вѣ́ры, и҆ поꙋче́нїѧ въ бж҃е́ственныхъ писа́нїѧхъ. И҆ чрез̾ сїѐ въ пла́чь да прїи́детъ, чрез̾ него́же и҆ въ про́чыѧ за́пѡвѣди, и҆̀хже наречѐ а҆по́столъ, вѣ́рою, наде́ждою, любо́вїю: вѣ́рꙋѧй бо гдⷭ҇ви, бои́тсѧ мꙋ́ки, и҆ боѧ́йсѧ мꙋ́ки, сохранѧ́етъ за́пѡвѣди, и҆ хранѧ́й за́пѡвѣди, те́рпитъ скѡ́рби, терпѧ́й же скѡ́рби, стѧ́житъ наде́ждꙋ на бг҃а: наде́жда же ѿлꙋча́етъ ѹ҆́мъ ѿ всѧ́кагѡ пристра́стїѧ: и҆ ѿлꙋче́нный ѿ сегѡ̀ воз̾имѣ́етъ къ бг҃ꙋ любо́вь. Сїѧ̑ и҆дѣ́же восхо́щетъ кто̀ твори́ти, спасе́тсѧ. Безмо́лвствїе же, ꙗ҆́кѡ нача́ло сꙋ́щее ѡ҆чище́нїѧ дꙋшѝ, кромѣ̀ трꙋда̀ всѧ̑ за́пѡвѣди ѹ҆строѧ́етъ произволѧ́ющемꙋ. Бѣжѝ, ꙗ҆́коже рече́но бѣ̀ нѣ́коемꙋ ѻ҆тцꙋ̀, молчѝ, и҆ безмо́лвствꙋй: сі́и бо сꙋ́ть ко́рени безгрѣ́шїѧ. И҆ па́ки: бѣ́гай ѿ человѣ̑къ, и҆ спасе́шисѧ: занѐ бесѣ̑ды не попꙋща́ютъ ѹ҆мꙋ̀ ви́дѣти ни согрѣше́нїй свои́хъ, ни кова́рствъ де́монѡвъ, да блюде́тъ человѣ́къ самого̀ себѧ̀, нижѐ па́ки благодѣѧ́нїй и҆ смотре́нїй бж҃їихъ, да стѧ́жетъ ѿ си́хъ ра́зꙋмъ бж҃їй и҆ смире́нїе. Сегѡ̀ ра́ди хотѧ́й ше́ствовати кра́ткимъ пꙋте́мъ ко хрⷭ҇тꙋ̀, си́рѣчь, безстра́стїемъ и҆ ра́зꙋмомъ, и҆ съ ра́достїю дости́гнꙋти соверше́нства, до́лженъ не и҆́нꙋдꙋ, си́рѣчь, не деснꙋ́ю, и҆лѝ шꙋ́юю странꙋ̀, но во все́мъ свое́мъ пребыва́нїи тща́тельнѣ ца́рскимъ пꙋте́мъ ше́ствовати, крѣ́пкѡ ѹ҆далѧ́ѧсѧ прїꙋмноже́нїй же и҆ ѡ҆скꙋдѣ́нїй, ꙗ҆́кѡ ѻ҆боѧ̀ сла̑сти произво́дѧтъ, и҆ нижѐ и҆зли́шествомъ бра́шенъ и҆ бесѣ́дъ ѹ҆́мъ помрача́ти, и҆ ѡ҆слѣплѧ́ти є҆го̀ попече́нїѧми. Нижѐ па́ки продолжи́тельнымъ посто́мъ и҆ бдѣ́нїемъ мы́сль возмꙋща́ти. Но се́дмь ви́ды, тѣлє́сныѧ, глаго́лю, дѣѧ̑нїѧ до́брѣ съ терпѣ́нїемъ дѣ́лаѧй, да восхо́дитъ ꙗ҆́кѡ по лѣ́ствицѣ, непреста́ннѡ є҆ди́ною содержа̀ сїѧ̑ се́дмь, и҆ ше́ствꙋѧ ко нра́вственномꙋ дѣѧ́нїю, и҆́мже вѣ́рꙋющемꙋ да́рꙋютсѧ благода́тїю бж҃їею ѹ҆мозрѣ̑нїѧ, ꙗ҆́коже глаго́летъ гдⷭ҇ь: ꙗ҆́кѡ всѧ́ко писа́нїе бг҃одꙋхнове́нно, и҆ поле́зно є҆́сть, и҆ ꙗ҆́кѡ ничто́же мо́жетъ воспѧти́ти хотѧ́щаго спасти́сѧ, нижѐ и҆́мать и҆́нъ над̾ на́ми вла́сть, ра́звѣ є҆ди́наго сотво́ршагѡ на́съ бг҃а, и҆́же и҆ гото́въ є҆́сть въ по́мощь и҆ въ соблюде́нїе ѿ всѧ́кагѡ и҆скꙋше́нїѧ, вопїю́щымъ къ немꙋ̀, и҆ хотѧ́щымъ твори́ти свѧтꙋ́ю є҆гѡ̀ во́лю. Без̾ негѡ́ бо никто́же мо́жетъ благо́е твори́ти, нижѐ ѕло̀ нево́льнѣ терпѣ́ти, а҆́ще не попꙋ́ститъ ѻ҆́нъ въ наказа́нїе прегрѣша́ющагѡ, и҆ во спасе́нїе дꙋшѝ є҆гѡ̀. И҆ ꙗ҆́кѡ лꙋка̑ваѧ дѣла̀ ѿ на́съ сꙋ́ть, и҆ происхо́дѧтъ ѿ на́шей лѣ́ности и҆ содѣ́йствїѧ де́монѡвъ. Всѧ́къ же ра́зꙋмъ, добродѣ́тель же и҆ крѣ́пость, благода́ть бж҃їѧ є҆́сть, ꙗ҆́коже и҆ всѧ̑ прѡ́чаѧ. И҆ ꙗ҆́кѡ по благода́ти дадѐ на́мъ ѻ҆́бласть ча́дѡмъ бж҃їимъ бы́ти, соблюде́нїемъ за́повѣдей є҆гѡ̀. И҆ ꙗ҆́кѡ за́пѡвѣди сі́и па́че сохранѧ́ютъ на́съ, и҆ благода́ть бж҃їѧ сꙋ́ть. Поне́же без̾ благода́ти є҆гѡ̀, нижѐ и҆̀хъ блюстѝ мо́жемъ. И҆ ничегѡ̀ не мо́жемъ возда́ти є҆мꙋ̀, то́чїю є҆ди́нꙋ вѣ́рꙋ и҆ произволе́нїе. И҆ вкра́тцѣ, всѧ̑ пра̑выѧ догма́ты ѿ тве́рдыѧ вѣ́ры и҆ слꙋ́ха содержѧ̀, надлежи́тъ начина́ти дѣ́ланїе по рѧ́дꙋ, ꙗ҆́коже ѹ҆чє́нїѧ во ѹ҆чи́лищахъ, и҆ та́кѡ тща́тельнѣ предречє́нныѧ се́дмь дѣѧ̑нїѧ са́мымъ дѣ́ломъ навыка́ти. И҆̀же сꙋ́ть сїѧ̑:

<rubric>Нꙋ́жное и҆ и҆зрѧ́дное показа́нїе седмѝ тѣле́сныхъ дѣѧ́нїй.</rubric>

<red>П</red>е́рвое є҆́сть безмо́лвїе, си́рѣчь, безпопечи́тельное жи́тельство, ѿстоѧ́щее ѿ всѧ́кагѡ жите́йскагѡ попече́нїѧ, да возмо́жетъ человѣ́къ ѹ҆дале́нїемъ ѿ люде́й и҆ попече́нїй, ѹ҆бѣга́ти мѧте́жа, и҆ ꙗ҆́кѡ льва̀ рыка́ющагѡ, ходѧ́ща и҆ и҆́щꙋща кого̀ поглоти́ти бесѣ́дами и҆ попече́нїѧми жите́йскими. И҆ да є҆ди́но попече́нїе и҆́мать, ка́кѡ ѹ҆годи́ти бг҃ови, и҆ пред̾ꙋгото́вити дꙋ́шꙋ неѡсꙋжде́ннꙋ въ ча́съ сме́ртный, и҆ со всѧ́кимъ тща́нїемъ, да позна́емъ крадє́нїѧ де́монѡвъ, и҆ своѧ̑ согрѣшє́нїѧ, па́че песка̀ морска́гѡ сꙋ̑щаѧ, ꙗ҆́кѡ пра́хъ то́нкостїю мнѡ́гимъ недовѣ́дѡмаѧ. И҆ при́снѡ пла́ча сѣ́тꙋетъ ѡ҆ є҆стествѣ̀ человѣ́ческомъ, ѹ҆тѣша́емь же быва́етъ ѿ бг҃а, ꙗ҆́кѡ благоразꙋ́мный, и҆ ѹ҆слажда́етсѧ, ꙗ҆́кѡ дости́же ви́дѣти, ꙗ҆̀же не надѣ́ѧшесѧ ѹ҆зрѣ́ти, пребыва́ѧ нѣ́когда внѣ̀ своеѧ̀ ке́ллїи. И҆ позна́въ свою̀ не́мощь и҆ си́лꙋ бж҃їю, страши́тсѧ и҆ ѹ҆пова́етъ, да ни дерза́ѧ паде́тъ ѿ неразꙋ́мїѧ, нижѐ человѣколю́бїе бж҃їе забы́въ, прїи́детъ въ ѿча́ѧнїе, а҆́ще что́либо приключи́тсѧ є҆мꙋ̀.

<red>В</red>торо́е, ѹ҆мѣ́ренный по́стъ, си́рѣчь, є҆́же є҆ди́ножды ꙗ҆́сти въ де́нь, и҆ не насыща́тисѧ. И҆з̾ просты́хъ бра́шенъ є҆ди́нагѡ ро́дꙋ, ѡ҆брѣта́емыхъ безпопечи́тельнѡ, и҆̀хже не хо́щетъ дꙋша̀, кромѣ̀ а҆́ще гдѣ̀ нѣ́сть дрꙋга́гѡ, да побѣди́тъ чревобѣ́сїе, гортанобѣ́сїе, по́хоть, и҆ пребꙋ́детъ безпристра́стна, кꙋ́пнѡ же да не ѿ чегѡ̀ ѿню́дъ ѹ҆далѧ́етсѧ, ѕлѣ̀ ѿмета́ѧ та̑, ꙗ҆̀же бг҃ъ сотворѝ дѡбра̀ ѕѣлѡ̀. Нижѐ да всѧ̑ вдрꙋ́гъ пожре́тъ невозде́ржнѣ и҆ сластолюби́вѣ, но да ꙗ҆ды́й съ воздержа́нїемъ є҆ди́ножды на всѧ́къ де́нь, ѹ҆потреблѧ́етъ всѧ̑ во сла́вꙋ бж҃їю, ни ѿ чегѡ̀ не ѹ҆далѧ́ѧсь, ꙗ҆́коже ѕлѣ̀ творѧ́тъ проклѧ́тїи є҆ретїцы̀. Вїно́ же поле́зно є҆́сть во своѐ вре́мѧ: въ ста́рости бо и҆ не́мощи, и҆ въ ѡ҆хладѣ́вшемъ сложе́нїи ѕѣлѡ̀ поле́зно є҆́сть: ѻ҆ба́че и҆ тогда̀ ма́лѡ. Въ ю҆́ности же и҆ теплотѣ̀ є҆сте́ственнѣй и҆ здра́вїи вода̀ лꙋ́чша є҆́сть. Ѻ҆ба́че и҆ сїю̀ ѕѣлѡ̀ ма́лѡ: жа́жда бо є҆́сть лꙋ́чша всѣ́хъ тѣле́сныхъ дѣѧ́нїй.

<red>Т</red>ре́тїе, ѹ҆мѣ́ренное бдѣ́нїе, си́рѣчь полови́нꙋ но́щи ѹ҆потреблѧ́ти на со́нъ, и҆ полови́нꙋ на ѱалмопѣ́нїе, моли́твꙋ, стена̑нїѧ и҆ слє́зы. Да ѹ҆мѣ́реннымъ посто́мъ и҆ бдѣ́нїемъ, тѣ́ло бꙋ́детъ дꙋшѣ̀ благопокоре́нно, здра́во, и҆ на всѧ́кое дѣ́ло благо́е гото́во. Дꙋша́ же да стѧ́жетъ мꙋ́жество, и҆ просвѣще́нїе во є҆́же зрѣ́ти и҆ твори́ти подоба̑ющаѧ.

<red>Ч</red>етве́ртое: ѱалмопѣ́нїе, си́рѣчь, тѣле́снаѧ моли́тва, ѱалмы̀ и҆ колѣнопреклоне́нїи соверша́емаѧ, да ѹ҆дрꙋчи́тсѧ тѣ́ло, и҆ смири́тсѧ дꙋша̀, и҆ ѹ҆бѣжа́тъ вразѝ на́ши де́мѡни, и҆ прїи́дꙋтъ побо́рницы на́ши а҆́гг҃ли, и҆ да позна́етъ, кто̀ ѿкꙋ́дꙋ прїе́млетъ по́мощь. Да не ка́кѡ не вѣ́дый вознесе́тсѧ, мнѧ̀ ꙗ҆́кѡ со́бствєнныѧ є҆гѡ̀ сꙋ́ть дѣ̑ланїѧ, и҆ ѡ҆ста́вленъ бꙋ́детъ ѿ бг҃а, ко є҆́же позна́ти свою̀ не́мощь.

<red>П</red>ѧ́тое: дꙋхо́внаѧ моли́тва ѹ҆мо́мъ быва́емаѧ, ѿстоѧ́щаѧ ѿ всѧ́кихъ мы́слей, въ не́мже ѹ҆́мъ въ глаго́лемыхъ пребыва́ѧй, и҆ съ неисповѣди́мыми сокрꙋше́нїѧми припа́даѧй къ бг҃ꙋ: того̀ є҆ди́наго про́ситъ, да бꙋ́детъ во́лѧ бж҃їѧ во всѣ́хъ свои́хъ начина́нїѧхъ и҆ разꙋмѣ́нїѧхъ, ника́коже прїе́млѧ по́мыслъ, и҆лѝ ѡ҆́бразъ, и҆лѝ ви́дъ, и҆лѝ ѻ҆́гнь, и҆лѝ свѣ́тъ, и҆лѝ и҆́но что̀ ѿню́дъ. Но ꙗ҆́кѡ ѿ бг҃а зри́мь, и҆ съ ни́мъ є҆ди́нѣмъ бесѣ́дꙋѧй безви́денъ, неѡбразови́денъ и҆ невоѡбрази́теленъ быва́етъ. Сїѧ́ бо є҆́сть чи́стаѧ моли́тва, подоба́ющаѧ є҆щѐ дѣ́ѧтельномꙋ, ѹ҆мозри́тельномꙋ же и҆́наѧ бѡ́льшаѧ си́хъ предлежа́тъ.

<red>Ш</red>есто́е: чте́нїе слове́съ и҆ жи́тїй ѻ҆те́ческихъ, ника́коже вне́млѧ стра̑ннымъ, и҆лѝ дрꙋги̑мъ каки̑млибо, па́че же є҆реті̑ческимъ, догма́тѡмъ. Да ѹ҆разꙋмѣ́етъ и҆з̾ бж҃е́ственныхъ писа́нїй, и҆ и҆з̾ разсꙋжде́нїѧ ѻ҆тє́цъ, ка́кѡ побѣжда́ти стра̑сти, и҆ стѧжа́ти добродѣ́тєли, и҆ да и҆спо́лнитсѧ ѹ҆́мъ є҆гѡ̀ слове́съ дх҃а ст҃а́гѡ: и҆ да забꙋ́детъ прє́жнѧѧ неподѡ́бнаѧ словеса̀ и҆ разꙋмѣ̑нїѧ, ꙗ҆̀же слы́ша внѣ̀ ке́ллїи бы́въ, и҆ да мно́гимъ бесѣ́дованїемъ моли́твы, и҆ чте́нїемъ прїи́детъ въ мы̑сли бла̑ги. Моли́твѣ бо вспомоществꙋ́етъ чте́нїе въ безмо́лвїи, и҆ чте́нїю чи́стаѧ моли́тва, є҆гда̀ кто̀ вне́млетъ глаго́лємымъ, и҆ нелѣ́ностнѡ чте́тъ и҆лѝ пое́тъ, хотѧ̀ и҆ ника́коже мо́жетъ ѹ҆разꙋмѣ́ти, ꙗ҆́коже подоба́етъ си́лꙋ си́хъ ѿ помраче́нїѧ страсте́й, а҆́ще и҆ мно́жицею ѿ мнѣ́нїѧ прельща́емсѧ. Па́че же мнѧ́щїи себѐ, ꙗ҆́кѡ и҆́мꙋтъ мꙋ́дрость мі́ра сегѡ̀, не вѣ́дѧще же, ꙗ҆́кѡ дѣ́ѧтельный ра́зꙋмъ потре́бенъ на́мъ, да ѹ҆разꙋмѣ́емъ сїѧ̑, а҆ не є҆ди́нѣмъ слы́шанїемъ хотѧ́щемꙋ подоба́етъ ѹ҆разꙋмѣ́ти ра́зꙋмъ бж҃їй. Занѐ и҆́но є҆́сть слы́шанїе, и҆́но же дѣѧ́нїе. Ꙗ҆́коже бо ѿ є҆ди́нагѡ слы́шанїѧ никто́же мо́жетъ содѣ́латисѧ хꙋдо́жникомъ, но ѿ є҆́же ви́дѣти и҆ твори́ти, и҆ мно́гѡ погрѣша́ти, и҆ и҆справлѧ́емꙋ бы́ти и҆скꙋ́сными, и҆ терпѣ́нїемъ и҆ ѿсѣче́нїемъ свои́хъ хотѣ́нїй, и҆ многодѣ́йствїемъ прихо́дитъ въ навыкнове́нїе хꙋдо́жества: та́кѡ и҆ дꙋхо́вный ра́зꙋмъ не ражда́етсѧ ѿ є҆ди́нагѡ поꙋче́нїѧ, но ѿ бг҃а да́рꙋетсѧ по благода́ти смиренномꙋ̑дрымъ. Ничто́же бо чꙋ́дно є҆́сть, что̀ чтꙋ́щїй писа̑нїѧ, по кра́йнѣй мѣ́рѣ ѿ ча́сти мни́тъ вѣ́дѣти, па́че же а҆́ще дѣ́ѧтеленъ є҆́сть. Но не и҆ ра́зꙋмъ бж҃їй и҆мѣ́етъ таковы́й, но словеса̀ и҆мꙋ́щихъ ра́зꙋмъ слы́шѧ. Ꙗ҆́кѡ мно́зїи писа́вшїи и҆мѣ́ѧхꙋ ра́зꙋмъ бж҃їй, ꙗ҆́коже проро́цы: но се́й не ѹ҆̀. Подо́бнѣ и҆ а҆́зъ собра́въ и҆з̾ бж҃е́ственныхъ писа́нїй, а҆ не ѿ дх҃а сподо́бльсѧ слы́шати, но ѿ слы́шавшихъ ѿ негѡ̀ ѹ҆слы́шахъ, ꙗ҆́коже нѣ́цыи ѡ҆ нѣ́коемъ гра́дѣ и҆лѝ человѣ́цѣ, ѿ вѣ́дꙋщихъ сїѧ̑ слы́шатъ.

<red>С</red>едьмо́е: вопроше́нїе и҆скꙋ́сныхъ ѡ҆ всѧ́комъ словесѝ и҆ начина́нїи, да не ѿ неискꙋ́сства, и҆лѝ самоꙋго́дїѧ, и҆но́е вмѣ́стѡ подоба́ющагѡ разꙋмѣ́ѧ и҆ творѧ̀, кто̀ ча́стѡ прельща́етсѧ, и҆ во мнѣ́нїе впа́даетъ, мнѧ́йсѧ вѣ́дѣти, но не ѹ҆̀ что̀ ѹ҆разꙋмѣ̀, по а҆по́столꙋ, ꙗ҆́коже подоба́етъ.

<red>П</red>о си́хъ седьмѝ дѣѧ́нїѧхъ тѣле́сныхъ, подоба́етъ и҆мѣ́ти терпѣ́нїе во всѣ́хъ приключа́ющихсѧ, ꙗ҆̀же попꙋ́ститъ бг҃ъ къ позна́нїю, и҆скꙋ́сꙋ и҆ ѹ҆вѣ́дѣнїю на́шеѧ не́мощи: и҆ нижѐ дерза́ти, нижѐ ѿчаѧва́тисѧ, а҆́ще что́либо приключи́тсѧ є҆мꙋ̀ благо́е, и҆лѝ ѕло́е. Всѧ́кагѡ же сновидѣ́нїѧ и҆ всѧ́кагѡ сло́ва и҆ дѣ́ла пра́зднагѡ при́снѡ подоба́етъ ѿвраща́тисѧ, поꙋча́тисѧ же и҆́мени бж҃їю, па́че дыха́нїѧ, во всѧ́комъ вре́мени, мѣ́стѣ же и҆ ве́щи, и҆ припа́дати къ немꙋ̀ ѿ дꙋшѝ, ѿвлека́ѧ ѹ҆́мъ ѿ всѣ́хъ мі́ра по́мыслѡвъ, и҆ то́чїю и҆щѧ̀, є҆́же бы́ти во́ли бж҃їей. И҆ тогда̀ начина́етъ ѹ҆́мъ зрѣ́ти согрѣшє́нїѧ своѧ̑, ꙗ҆́кѡ песо́къ морскі́й. И҆ сїѐ є҆́сть нача́ло просвѣще́нїѧ дꙋшѝ, и҆ зна́къ здра́вїѧ є҆ѧ̀. И҆ кра́тцѣ, быва́етъ дꙋша̀ сокрꙋше́нна, и҆ се́рдце смире́нно, и҆ ме́ньшꙋ всѣ́хъ вмѣнѧ́етъ себѐ вои́стиннꙋ, и҆ начина́етъ разꙋмѣва́ти благодѣѧ̑нїѧ бж҃їѧ, ѻ҆сѡ́бнаѧ, и҆ ѻ҆́бщаѧ, въ бж҃е́ственныхъ писа́нїѧхъ ѡ҆брѣта́ємыѧ, и҆ на́ши прегрѣшє́нїѧ. Сохранѧ́етъ же и҆ за́пѡвѣди въ ра́зꙋмѣ ѿ пе́рвыѧ до послѣ́днїѧ. Поне́же гдⷭ҇ь, ꙗ҆́кѡ на лѣ́ствицѣ положѝ и҆̀хъ, и҆ никто̀ не мо́жетъ, престꙋпи́въ є҆ди́нꙋ, дости́гнꙋти когда́либо дрꙋгі́ѧ. Но ꙗ҆́коже по степе́нємъ, та́кѡ ѿ пе́рвыѧ прихо́дитъ ко второ́й, ѿ ѻ҆́ной къ тре́тїей, до́ндеже сотворѧ́тъ человѣ́ка бг҃омъ, по благода́ти дарова́вшагѡ ты̑ѧ произволѧ́ющымъ.

<rubric>Ѡ҆ то́мъ, ꙗ҆́кѡ хотѧ́щїй храни́ти за́пѡвѣди. Ѿ стра́ха бж҃їѧ начина́ти до́лженъ є҆́сть, да не въ про́пасть попо́лзнетсѧ.</rubric>

<red>А҆́</red>ще же кто̀ хо́щетъ преꙋспѣ́ти, да па́че на ѻ҆́нѣхъ за́повѣдехъ ꙗ҆ви́тъ тща́нїе, а҆ не ѿи́нꙋдѣ. Кромѣ́ же сеѧ̀ въ стремни́нꙋ, па́че же въ про́пасть низпаде́тъ. Ꙗ҆́коже бо въ седмѝ дарѣ́хъ дх҃а, никто́же мо́жетъ дости́гнꙋти про́чихъ, а҆́ще не начне́тъ ѿ стра́ха: та́кѡ и҆ въ блаже́нствахъ гдⷭ҇нихъ. Нача́ло во премꙋ́дрости, глаго́летъ дв҃дъ, є҆́сть стра́хъ гдⷭ҇нь. Дрꙋгі́й же проро́къ свы́ше ѡ҆ се́мъ и҆зре́кши, речѐ: дꙋ́хъ премꙋ́дрости и҆ ра́зꙋма, дꙋ́хъ совѣ́та и҆ крѣ́пости, дꙋ́хъ вѣ́дѣнїѧ и҆ благоче́стїѧ, дꙋ́хъ стра́ха бж҃їѧ. Да и҆ гдⷭ҇ь ѡ҆ стра́сѣ пе́рвѣе нача̀ ѹ҆чи́ти, глаго́летъ бо: бл҃же́ни ни́щїи дꙋ́хомъ, си́рѣчь да бꙋ́детъ всѧ́къ пронзе́нъ стра́хомъ бж҃їимъ, и҆мѣ́ѧ неисповѣди́мое дꙋше́вное сокрꙋше́нїе. Зане́же гдⷭ҇ь, ꙗ҆́кѡ ѡ҆снова́нїе положѝ за́повѣдь сїю̀, вѣ́дый ꙗ҆́кѡ без̾ сеѧ̀, а҆́ще бы кто̀ и҆ на нб҃сѝ жи́тельствовалъ, не воспо́льзꙋетсѧ, и҆мѣ́ѧ горды́ню, є҆́юже дїа́волъ, и҆ а҆да́мъ, и҆ и҆́нїи мно́зїи падо́ша. И҆ сегѡ̀ ра́ди хотѧ́й соблюстѝ пе́рвꙋю за́повѣдь, си́рѣчь стра́хъ, ꙗ҆́коже рече́сѧ, до́лженъ є҆́сть со мно́гимъ тща́нїемъ размышлѧ́ти прежденапи̑санныѧ приключє́нїѧ жи́зни, и҆ безмѣ̑рныѧ и҆ неизслѣ̑димыѧ бж҃їѧ благодѣѧ̑нїѧ: и҆ всѧ̑, є҆ли̑ка сотворѝ, и҆ твори́тъ на́съ ра́ди ви́димыми и҆ неви́димыми, за́повѣдьми и҆ догма́ты, преще́нїи же и҆ ѻ҆бѣтова́нїи, хранѧ̀, пита́ѧ, промышлѧ́ѧ, животворѧ̀, и҆збавлѧ́ѧ ѿ ви́димыхъ и҆ неви́димыхъ врагѡ́въ, моли́твами и҆ хода́тайствомъ ст҃ы́хъ є҆гѡ̀ врачꙋ́ѧ болѣ̑зни, ꙗ҆̀же безчи́нїе на́ше нано́ситъ на́мъ, долготерпѧ̀ при́снѡ ѡ҆ на́шихъ беззако́нїѧхъ, нече́стїѧхъ и҆ грѣсѣ́хъ, и҆ ѡ҆ всѣ́хъ, є҆ли̑ка сотвори́хомъ и҆ твори́мъ, и҆ є҆ли́ка и҆́мамы сотвори́ти, ѿ ни́хже да и҆зба́витъ на́съ бл҃года́ть є҆гѡ̀, и҆ є҆ли́кѡ прогнѣвлѧ́емъ є҆го̀ сло́вомъ, дѣ́ломъ и҆ помышле́нїемъ. И҆ не то́чїю те́рпитъ на́мъ, но и҆ вѧ́щше благотвори́тъ собо́ю, а҆́гг҃лы, писа́нїемъ, пра́ведными, проро́ки, а҆пⷭ҇лы, мꙋ́ченики, ѹ҆чи́тели и҆ преподо́бными ѻ҆тцы̀. И҆ разсмотрѧ́ѧ ѻ҆́вѣхъ страда̑нїѧ, ѻ҆́вѣхъ же и҆ по́двиги, посе́мъ ѹ҆дивлѧ́ѧсѧ снисхожде́нїю гдⷭ҇а на́шегѡ і҆и҃са хрⷭ҇та̀, житїю̀ є҆гѡ̀ въ мі́рѣ се́мъ, пречи̑стымъ стрⷭ҇тѧ́мъ є҆гѡ̀, крестꙋ̀, сме́рти, погребе́нїю, воскресе́нїю, вознесе́нїю, прише́ствїю ст҃а́гѡ дх҃а, неизречє́ннымъ чꙋдесє́мъ, при́снѡ и҆ на всѧ́къ де́нь быва́ємымъ, раю̀, вѣнцє́мъ, сыноположе́нїю, є҆гѡ́же сподо́би ны̀, и҆ всемꙋ̀, є҆́же ѡ҆бдержи́тъ бж҃е́ственное писа́нїе, и҆ бѡ́льшаѧ помышлѧ́ѧ ѹ҆жаса́етсѧ, разсмотрѧ́ѧ человѣколю́бїе бж҃їе, трепе́щетъ и҆ ѹ҆дивлѧ́етсѧ долготерпѣ́нїю, и҆ снисхожде́нїю є҆гѡ̀ къ на́мъ, и҆ сѣ́тꙋетъ ѡ҆ тщетѣ̀, ю҆́же пострада̀ є҆стество̀ на́ше: глаго́лю же ѡ҆ а҆гг҃лови́дномъ безстра́стїи, ѡ҆ раѝ, и҆ ѡ҆ всѣ́хъ благи́хъ, и҆з̾ ни́хже и҆спадо́хомъ, и҆ ѡ҆ всѣ́хъ ѕлы́хъ, въ ни́хже впадо́хомъ, глаго́лю же ѡ҆ де́мѡнѣхъ, ѡ҆ страсте́хъ и҆ грѣсѣ̀: и҆ сокрꙋша́етсѧ дꙋше́ю, размышлѧ́ѧ, коли́кѡ ѕѡ́лъ произы́де ѿ ѕло́бы на́шеѧ и҆ кова́ства де́монѡвъ.

<rubric>Ѡ҆ второ́й за́повѣди, и҆ ѡ҆ то́мъ, ꙗ҆́кѡ стра́хъ ражда́етъ пла́чь.</rubric>

<red>И҆</red> та́кѡ да́рꙋетъ є҆мꙋ̀ бг҃ъ блаже́нный пла́чь, си́рѣчь вторꙋ́ю за́повѣдь. Блаже́ни, глаго́летъ сп҃си́тель, пла́чꙋщїи, си́рѣчь, ѡ҆ себѣ̀ самѣ́хъ и҆ ѡ҆ бли́жнемъ, ѿ любвѝ и҆ сострада́нїѧ. И҆ пла́четъ, ꙗ҆́кѡ над̾ ме́ртвымъ, ѿ стра́шныхъ разꙋмѣ́нїй быва́емыхъ по сме́рти, и҆ пре́жде сме́рти: пла́четъ же со стена́нїи и҆з̾ глꙋбины̀ се́рдца, и҆ мно́гими го́рькими и҆ приболѣ́зненными сле́зы, и҆ неисповѣди́мыми рыда́нїи. И҆ нижѐ ѡ҆ че́сти, ни ѡ҆ безче́стїи пече́тсѧ: но и҆ са́мꙋю жи́знь презира́етъ, и҆ мно́гажды ѿ болѣ́зни серде́чныѧ и҆ непреста́нныхъ пла́чей забыва́етъ и҆ пи́щꙋ. И҆ та́кѡ благода́ть бж҃їѧ, и҆ ѻ҆́бщаѧ всѣ́хъ ма́ти да́рꙋетъ є҆мꙋ̀ кро́тость, и҆ нача́ло подража́нїѧ і҆и҃сꙋ хрⷭ҇тꙋ̀, си́рѣчь, тре́тїю за́повѣдь, ꙗ҆́коже глаго́летъ гдⷭ҇ь: бл҃же́ни кро́тцыи. И҆ быва́етъ ꙗ҆́кѡ ка́мень ѹ҆твержде́нный, и҆ ника́коже колеби́мь вѣ́тромъ, и҆лѝ волна́ми жите́йскими: но є҆дина́ковъ при́снѡ пребыва́етъ, во ѻ҆би́лїи и҆ скꙋ́дости, въ благополꙋ́чїи и҆ ѕлоключе́нїи, въ че́сти и҆ безче́стїи, и҆ кра́тцѣ, во всѧ́кое вре́мѧ и҆ при всѧ́кой ве́щи вѣ́сть разсꙋжде́нїемъ, ꙗ҆́кѡ всѧ̑ прехо́дѧтъ, сла̑дкаѧ же и҆ прискѡ́рбнаѧ, и҆ ꙗ҆́кѡ житїѐ сїѐ є҆́сть пꙋ́ть къ бꙋ́дꙋщемꙋ вѣ́кꙋ, и҆ ꙗ҆́кѡ а҆́ще и҆ не хо́щемъ мы̀, быва́ємаѧ прилꙋча́тсѧ на́мъ, и҆ всꙋ́е смꙋща́емсѧ, и҆ вѣне́цъ терпѣ́нїѧ погꙋблѧ́емъ, и҆ бг҃ꙋ противлѧ́ющимисѧ ꙗ҆влѧ́емсѧ. Зане́же всѧ̑ є҆ли̑ка твори́тъ бг҃ъ, сꙋ́ть дѡбра̀ ѕѣлѡ̀: и҆ мы̀ не вѣ́мы. Наста́витъ бо, глаго́летъ писа́нїе, крѡ́ткїѧ на сꙋ́дъ, па́че же на разсꙋжде́нїе веще́й. Но нижѐ во вре́мѧ преѡгорче́нїѧ ѿню́дъ смꙋща́етсѧ таковы́й, но па́че ра́дꙋетсѧ, ꙗ҆́кѡ ѡ҆брѣ́те вре́мѧ по́льзы и҆ любомꙋ́дрїѧ, помышлѧ́ѧ, ꙗ҆́кѡ кромѣ̀ вины̀ не бы́сть и҆скꙋше́нїе. Но и҆лѝ бг҃а, и҆лѝ бра́та своего̀, и҆лѝ и҆на́го кого̀ ѡ҆скорби́лъ є҆́сть въ невѣ́дѣнїи, и҆лѝ въ вѣ́дѣнїи, и҆ ꙗ҆́кѡ па́че ѡ҆брѣ́тесѧ вина̀ проще́нїѧ є҆гѡ̀, да понѐ терпѣ́нїемъ прїи́метъ проще́нїе мно́гихъ ѕѡ́лъ свои́хъ, и҆ ꙗ҆́кѡ а҆́ще не ѡ҆ста́витъ бра́тꙋ своемꙋ̀ долгѡ́въ є҆гѡ̀, ни ѻ҆ц҃ъ нбⷭ҇ный ѡ҆ста́витъ є҆мꙋ̀ долгѡ́въ є҆гѡ̀, и҆ ꙗ҆́кѡ нѣ́сть кра́тшїѧ добродѣ́тели сеѧ̀, си́рѣчь за́повѣди ко ѡ҆ставле́нїю грѣхѡ́въ. Ѡ҆ста́вите бо глаго́летъ писа́нїе, и҆ ѡ҆ста́витсѧ ва́мъ. И҆ ꙗ҆́кѡ сподо́бисѧ сїѧ̑ позна́ти и҆ твори́ти подража́нїемъ хрⷭ҇тꙋ̀, кро́токъ содѣ́лавсѧ благода́тїю за́повѣди. Сѣ́тꙋетъ же ѡ҆ бра́тѣ, ꙗ҆́кѡ ра́ди грѣхѡ́въ свои́хъ и҆скꙋша́етсѧ бра́тъ ѿ ѻ҆́бщагѡ врага̀, во ѹ҆врачева́нїе не́мощи є҆гѡ̀. Поне́же всѧ́ко и҆скꙋше́нїе, ꙗ҆́кѡ врачевство̀ ѿ бг҃а попꙋска́етсѧ длѧ и҆сцѣле́нїѧ немощствꙋ́ющїѧ дꙋшѝ. И҆́бо да́рꙋетъ и҆ преждебы́вшихъ и҆ настоѧ́щихъ ѡ҆ставле́нїе, и҆ бꙋ́дꙋщихъ ѕѡ́лъ возбране́нїе. Не и҆́мать же похвалы̀ ни дїа́волъ, ни и҆скꙋша́ѧй, ни и҆скꙋша́емый. Поне́же дїа́волъ досто́инъ є҆́сть не́нависти, ꙗ҆́кѡ ѕлотво́рецъ: не бо̀ печа́сѧ твори́тъ сїѐ. И҆скꙋша́ѧй же досто́инъ є҆́сть поми́лованїѧ ѿ и҆скꙋша́емагѡ, не ꙗ҆́кѡ любо́вїю творѧ́й, но ꙗ҆́кѡ нарꙋга́емь є҆́сть и҆ ѹ҆дрꙋча́емь. И҆скꙋша́емый же за своѧ̑ согрѣшє́нїѧ, а҆ не за дрꙋга́го, те́рпитъ скѡ́рби, да и҆́мать похвалꙋ̀. Ниже́ бо безгрѣ́шенъ є҆́сть: а҆́ще же и҆ є҆́сть, є҆́же є҆́сть невозмо́жно, но те́рпитъ ѹ҆пова́нїемъ мздовоздаѧ́нїѧ, и҆ стра́хомъ мꙋ́къ. И҆ сі́и ѹ҆̀бо та́кѡ: бг҃ъ же бога́тъ сы́й, и҆ всѣ̑мъ полє́знаѧ ѹ҆строѧ́ѧй, досто́инъ є҆́сть бл҃годаре́нїѧ, ꙗ҆́кѡ и҆ дїа́вола и҆ ѕлѡ́бы человѣ́чєскїѧ долготерпѣли́вѡ сно́ситъ, вознагражда́ѧ всѧ́кое бла́го, и҆ пре́жде грѣха̀, и҆ по грѣсѣ̀ ка́ющымсѧ. Всѧ́кое ѹ҆́бѡ разсꙋжде́нїе ѹ҆разꙋмѣ́въ, сподо́бивыйсѧ храни́тель бы́ти тре́тїѧ за́повѣди, да не ка́кѡ нарꙋга́емь бꙋ́детъ въ ра́зꙋмѣ, и҆лѝ невѣ́дѣнїи, но прїе́мь да́ръ смире́нїѧ, вмѣнѧ́етъ себѧ̀ ничто́же сꙋ́ща: кро́тость бо є҆́сть нача́ло смире́нїѧ, сїѧ́ же две́рь є҆́сть безстра́стїѧ, и҆ си́мъ неѿпада́емꙋю и҆ соверше́ннꙋю любо́вь стѧ́жетъ позна́вый є҆стество̀ своѐ, что̀ бѣ̀ пре́жде рожде́нїѧ, и҆ что̀ по сме́рти бꙋ́детъ. И҆́бо человѣ́къ ничто̀ и҆но́е є҆́сть, ка́къ ма́лое и҆ вско́рѣ и҆счеза́ющее ѕлово́нїе, и҆ хꙋ́ждшїй є҆́сть все́й тва́ри. Зане́же никака́ѧ и҆на́ѧ тва́рь бездꙋ́шнаѧ, и҆ ѡ҆дꙋшевле́ннаѧ, никогда́же не превратѝ совѣ́та бж҃їѧ, но ꙗ҆́коже человѣ́ческое є҆стество̀, мно́гѡ ѹ҆́бѡ благодѣ́тельствꙋемо, мно́гѡ же бг҃а при́снѡ преѡгорчева́ющее. И҆ та́кѡ сподоблѧ́етсѧ четве́ртыѧ за́повѣди, си́рѣчь, жела́нїѧ къ стѧжа́нїю добродѣ́телей. Блаже́ни, глаго́летъ писа́нїе, а҆́лчꙋщїи и҆ жа́ждꙋщїи пра́вды, и҆ быва́етъ ꙗ҆́коже жажда́ѧй и҆ а҆лка́ѧй всѧ́кїѧ пра́вды, си́рѣчь добродѣ́тели тѣле́сныѧ и҆ нра́вственныѧ, си́рѣчь дꙋше́вныѧ. Є҆гда́ бо кто̀ не вкꙋ́ситъ чегѡ̀, не вѣ́сть чегѡ̀ лиша́етсѧ, глаго́летъ вели́кїй васі́лїй. Но вкꙋси́вый, ѕѣлѡ̀ жела́етъ. Та́кѡ и҆ вкꙋси́вый сла́дѡсти за́повѣдей, и҆ вѣ́дый, что̀ вма́лѣ приво́дѧтъ є҆го̀ за́пѡвѣди къ подража́нїю хрⷭ҇тꙋ̀, ѕѣлѡ̀ жела́етъ стѧжа́ти про́чыѧ, ꙗ҆́кѡ и҆́хъ ра́ди и҆ сме́рть мно́гажды презира́етъ. Ѡ҆щꙋти́въ же ма́ло нѣ́что ѿ сокрове́нныхъ въ бж҃е́ственныхъ писа́нїѧхъ та̑инъ бж҃їихъ, ѕѣлѡ̀ жа́ждетъ ѹ҆разꙋмѣ́ти и҆̀хъ, и҆ є҆ли́кѡ прїе́млетъ ра́зꙋмъ: мно́жае жа́ждетъ и҆ воспалѧ́етсѧ. Ꙗ҆́коже пїѧ́й пла́мень: зане́же непостижи́мо всѣ̑мъ бж҃е́ственное, сегѡ̀ ра́ди при́снѡ пребыва́етъ жажда́ѧй. И҆ ꙗ҆́кѡ ѹ҆́бѡ здра́вїе и҆ болѣ́знь длѧ тѣ́ла, та́кѡ добродѣ́тель и҆ ѕло́ба длѧ дꙋшѝ, и҆ ра́зꙋмъ и҆ неразꙋ́мїе длѧ ѹ҆ма̀: и҆ є҆ли́кѡ кто̀ тщи́тсѧ ѡ҆ благоче́стїи, си́рѣчь, ѡ҆ дѣѧ́нїи, толи́кѡ ѹ҆́мъ просвѣща́етсѧ въ ра́зꙋмѣ, и҆ та́кѡ сподоблѧ́етсѧ ми́лости пѧ́тою за́повѣдїю, ꙗ҆́коже глаго́летъ гдⷭ҇ь: блаже́ни ми́лостивїи. Ми́лостивый же є҆́сть ми́лꙋѧй бли́жнѧго ѿ тѣ́хъ, ꙗ҆̀же са́мъ прїѧ́лъ є҆́сть ѿ бг҃а, а҆́ще стѧжа̑нїѧ, а҆́ще бра̑шна, а҆́ще крѣ́пость, а҆́ще сло́во на по́льзꙋ, а҆́ще моли́твꙋ, и҆ а҆́ще и҆́мать си́лꙋ поми́ловати молѧ́щаго є҆го̀, вмѣнѧ́ѧ себѧ̀ должника̀ бы́ти: занѐ прїѧ́тъ бѡ́льшаѧ тогѡ̀, є҆́же и҆стѧзꙋ́етсѧ ѿ негѡ̀: и҆ ꙗ҆́кѡ сподо́бисѧ, ꙗ҆́коже бг҃ъ, ми́лостивымъ нарица́тисѧ, та́же и҆ ѿ хрⷭ҇та̀, въ ны́нѣшнемъ и҆ бꙋ́дꙋщемъ вѣ́цѣ, пред̾ все́ю тва́рїю. И҆ ꙗ҆́кѡ чрез̾ бра́та бг҃ъ тре́бꙋетъ ѹ҆ негѡ̀, и҆ должни́къ є҆мꙋ̀ быва́етъ: и҆ ꙗ҆́кѡ ѹ҆́бѡ кромѣ̀ проси́магѡ ѿ негѡ̀, мо́жетъ ѹ҆бо́гїй жи́въ бы́ти, кромѣ́ же є҆́же ми́ловати по возмо́жности свое́й, не мо́жетъ то́й жи́въ бы́ти, и҆лѝ спасти́сѧ: занѐ а҆́ще не хо́щетъ ѹ҆ще́дрити є҆стества̀ своегѡ̀, ка́кѡ бг҃а мо́литъ ѹ҆ще́дрити є҆го̀; И҆ та́кѡ и҆ и҆́наѧ мнѡ́га помышлѧ́ѧ, сподо́бльсѧ за́повѣдей, дае́тъ не то́чїю своѧ̑, но и҆ дꙋ́шꙋ свою̀ за бли́жнѧго. Сїе́ бо є҆́сть соверше́ннаѧ ми́лостынѧ, ꙗ҆́коже и҆ хрⷭ҇то́съ сме́рть на́съ ра́ди претерпѣ̀, всѣ̑мъ показа́въ ѡ҆́бразъ и҆ примѣ́ръ, да дрꙋ́гъ за дрꙋ́га ѹ҆мира́емъ: не то́чїю же за дрꙋгѡ́въ, но и҆ за врагѡ́въ, вре́мени тре́бꙋющꙋ.

<red>Н</red>ѣ́сть же нꙋ́ждно и҆мѣ́ти ве́щь, си́рѣчь, ко є҆́же ми́ловати, сїѐ па́че вели́каѧ не́мощь є҆́сть, но да и҆ ѿню́дъ не и҆мѣ́ѧй чи́мъ ми́ловати, благоꙋтро́бїе ко всѣ̑мъ и҆́мать, є҆го́же стѧжа́въ, мо́жетъ помощѝ тре́бꙋющымъ, безпристра́стенъ ѹ҆́бѡ бы́въ къ веща́мъ житє́йскимъ, къ человѣ́кѡмъ же и҆мы́й сострада́нїе. Но нижѐ ѹ҆чи́ти подоба́етъ тщесла́вїѧ ра́ди, не показа́въ пе́рвѣе дѣ́ломъ, да врачꙋ́ѧй немощствꙋ́ющихъ дꙋ́шы, не ꙗ҆ви́тсѧ са́мъ немощнѣ́йшїй па́че тре́бꙋющихъ врачева́тисѧ. Поне́же всѧ́каѧ ве́щь тре́бꙋетъ вре́мени и҆ разсꙋжде́нїѧ, да не безвре́меннѣ, и҆лѝ кромѣ̀ потре́бы что̀ бꙋ́детъ. Немощно́мꙋ бо лꙋ́чше є҆́сть ѹ҆дале́нїе ѿ всѣ́хъ, и҆ нестѧжа́нїе мно́гѡ лꙋ́чше є҆́сть ми́лостыни. Безпристра́стїѧ же ра́ди сподоблѧ́етсѧ шесты́ѧ за́повѣди, ꙗ҆́коже глаго́летъ гдⷭ҇ь: Бл҃же́ни чи́стїи се́рдцемъ, си́рѣчь, всѧ́кꙋ добродѣ́тель соверши́вшїи ст҃ы́ми по́мыслы, и҆ доспѣ́вшїи во є҆́же ви́дѣти вє́щи по є҆стествꙋ̀ и҆́хъ: и҆ та́кѡ ми́ра по́мыслѡвъ достига́етъ таковы́й. Бл҃же́ни, глаго́летъ писа́нїе, миротво́рцы, си́рѣчь, ѹ҆миротворѧ́ющїе дꙋ́шꙋ и҆ тѣ́ло, да покорѧ́тъ пло́ть дꙋ́хꙋ, да не ктомꙋ̀ пожела́етъ пло́ть на дꙋ́ха, но благода́ть ст҃а́гѡ дх҃а да ца́рствꙋетъ въ дꙋшѣ̀, и҆ да рꙋково́дствꙋетъ ю҆̀, ꙗ҆́коже хо́щетъ, дарова́вши бж҃е́ственный ра́зꙋмъ, и҆́мже мо́жетъ таковы́й претерпѣва́ти гоне́нїе, поноше́нїе и҆ ѡ҆ѕлобле́нїе пра́вды ра́ди, и҆ ра́доватисѧ, ꙗ҆́кѡ мзда̀ є҆гѡ̀ мно́га на небесѣ́хъ. Всѧ̑ бо блажє́нства бг҃а, по благода́ти творѧ́тъ человѣ́ка содѣ́лавшасѧ кро́ткимъ, жа́ждꙋщимъ всѧ́кїѧ пра́вды, ми́лостивымъ, безстра́стнымъ, миротво́рцемъ, терпѧ́щимъ всѧ́кꙋ болѣ́знь съ ра́достїю любвѐ ра́ди бж҃їѧ и҆ бли́жнѧгѡ. Тѣ́мже сїѧ̑ да́ры сꙋ́ть бж҃їѧ, и҆ мы̀ должнѝ є҆смы̀ ѕѣлѡ̀ благодари́ти є҆мꙋ̀ си́хъ ра́ди, и҆ ѡ҆ предложе́нныхъ возме́здїѧхъ, си́рѣчь, црⷭ҇твїи небе́сномъ въ бꙋ́дꙋщемъ, и҆ ѡ҆ ѹ҆тѣше́нїи здѣ̀, и҆ и҆сполне́нїи всѧ́кагѡ бла́га и҆ щедро́тъ ѿ бг҃а, и҆ ѡ҆ ꙗ҆вле́нїи бж҃їи, ѹ҆мозрѣ́нїемъ сокрове́нныхъ та̑инъ въ бж҃е́ственныхъ писа́нїѧхъ, и҆ во всѣ́хъ тва́рѧхъ є҆гѡ̀, и҆ ѡ҆ мно́зѣй мздѣ̀ на нб҃сѝ, подража́нїе бы́въ хрⷭ҇тꙋ̀ на землѝ и҆ блаже́нство ко́ейждо за́повѣди си́рѣчь, верхо́внѣйшее бла́го, и҆ коне́цъ жела́нїй. Поне́же, по а҆по́столꙋ, са́мъ бг҃ъ є҆ди́нъ є҆́сть блаже́нъ, во свѣ́тѣ живѧ́й непристꙋ́пнѣмъ. Но а҆́ще и҆ до́лгъ и҆́мамы храни́ти, па́че же сохранены̀ бы́ти ѿ за́повѣдей: человѣколюби́вый же бг҃ъ да́рствꙋетъ возмє́здїѧ, и҆ здѣ̀ и҆ та́мѡ, ѿ за́повѣди вѣ́рꙋющемꙋ є҆мꙋ̀.

<red>В</red>сѣ́хъ же си́хъ ра́ди, ѿ блаже́ннагѡ пла́ча быва́емыхъ, ѹ҆́мъ прїе́млетъ ѡ҆блегче́нїе страсте́й, примирѧ́ѧсѧ съ бг҃омъ ѡ҆ грѣсѣ́хъ свои́хъ, го́рькими и҆ мно́гими слеза́ми: сраспина́етсѧ ѹ҆́бѡ ѹ҆́мнѣ хрⷭ҇тꙋ̀, нра́вственнымъ дѣ́ланїемъ си́рѣчь, соблюде́нїемъ за́повѣдей ꙗ҆́коже рече́сѧ, и҆ хране́нїемъ пѧтѝ чꙋ́вствъ, да ничто́же ѿню́дъ сотворѧ́тъ внѣ̀ потре́бы.

<red>Ѹ҆́</red>мъ же, ѹ҆де́рживаѧ безсловє́снаѧ стремлє́нїѧ, начина́етъ ѡ҆бꙋ́здывати сꙋ́щыѧ ѡ҆ не́мъ стра̑сти, глаго́лю же, ꙗ҆́рость и҆ жела́нїе. И҆ ѻ҆вогда̀ свирѣ́пѣющꙋю ꙗ҆́рость ѹ҆толѧ́етъ мѧ́гкостїю жела́нїѧ, ѻ҆вогда́ же жесто́костїю ꙗ҆́рости ѹ҆толѧ́етъ жела́нїе. И҆ прише́дъ въ себѐ ѹ҆́мъ, познае́тъ своѐ досто́инство, ꙗ҆́кѡ самоде́ржецъ є҆́сть, и҆ прїе́млетъ зрѣ́нїе веще́й по є҆стествꙋ̀ и҆́хъ. Ѿверза́етсѧ бо є҆мꙋ̀ лѣ́вое ѻ҆́ко, є҆́же ѡ҆слѣпѝ дїа́волъ ѡ҆блада́нїемъ страсте́й, и҆ сподоблѧ́етсѧ человѣ́къ спогребсти́сѧ хрⷭ҇тꙋ̀ ѹ҆́мнѣ ѿ веще́й мі́ра, и҆ не ктомꙋ̀ крадо́мь быва́етъ внѣ́шнимъ благоѡбра́зїемъ, но взира́етъ на зла́то и҆ сребро̀, драго́е ка́менїе, и҆ познае́тъ, ꙗ҆́кѡ ѿ землѝ сꙋ́ть, ꙗ҆́коже и҆ прѡ́чаѧ бездꙋ̑шнаѧ, ка́менїе же и҆ древеса̀. Подо́бнѣ и҆ человѣ́ка, а҆́ки тлѣ́нїе, и҆ ма́лꙋ пе́рсть во гро́бѣ по сме́рти сꙋ́ща, и҆ всѧ̑ сла̑дкаѧ житїѧ̀ нивочто́же вмѣнѧ́ѧ, ви́дитъ при́снѡ и҆змѣнє́нїѧ и҆́хъ со мно́гимъ совѣ́томъ ѿ ра́зꙋма быва́ющимъ. И҆ содѣ́ловаетсѧ ме́ртвымъ мі́рови, и҆ съ ра́достїю мі́ръ ѹ҆мерщвлѧ́етсѧ є҆мꙋ̀, и҆ не ктомꙋ̀ и҆́мать понꙋжде́нїе, но па́че поко́й и҆ безпристра́стїе.

<red>И҆</red> та́кѡ чистото́ю дꙋшѝ сподоблѧ́етсѧ ѹ҆́мнѣ воскре́снꙋти со хрⷭ҇то́мъ, и҆ прїе́млетъ крѣ́пость ви́дѣти безстра́стнѣ внѣ̑шнѧѧ благолѣ̑пїѧ веще́й, и҆ прославлѧ́етъ и҆́ми сотво́ршаго всѧ̑, и҆ зрѧ̀ въ чꙋ́вственныхъ тва́рѧхъ си́лꙋ и҆ про́мыслъ бж҃їй, бла́гость же и҆ премꙋ́дрость, по а҆по́столꙋ, и҆ зрѧ̀ сокровє́ннаѧ въ бж҃е́ственныхъ писа́нїѧхъ та́йны, ѹ҆́мъ сподоблѧ́етсѧ вознесе́нїѧ со хрⷭ҇то́мъ видѣ́нїемъ мы́сленныхъ тва́рей, си́рѣчь, ра́зꙋмомъ ѹ҆́мныхъ си́лъ, и҆ разꙋмѣва́ѧ ѿ мно́гихъ сле́зъ ра́зꙋма и҆ ра́дости, ѿ ви́димыхъ неви̑димаѧ, ѿ привре́менныхъ вѣ̑чнаѧ ѹ҆́мствꙋетъ. Поне́же а҆́ще привре́менный, мі́ръ се́й, и҆менꙋ́емый и҆згна́нїемъ и҆ ѡ҆сꙋжде́нїемъ престꙋпи́вшихъ за́повѣдь бж҃їю, толи́кѡ прекра́сенъ є҆́сть, кольмѝ па́че вѣ̑чнаѧ и҆ недоразꙋмѣва́ємаѧ блага̑ѧ, ꙗ҆̀же бг҃ъ ѹ҆гото́ва лю́бѧщымъ є҆го̀. И҆ а҆́ще ѻ҆́наѧ блага̑ѧ неꙋдоборазꙋмѣ́єма сꙋ́ть, по превосхо́дствꙋ своемꙋ̀: кольмѝ па́че бг҃ъ всѧ̑ сїѧ̑ и҆з̾ ничегѡ̀ сотвори́вый.

<red>А҆́</red>ще бо кто̀ ѹ҆праздни́тсѧ ѿ всѣ́хъ, и҆ пече́тсѧ ѡ҆ тѣле́сныхъ и҆ дꙋше́вныхъ дѣѧ́нїѧхъ, нарица́емыхъ ѿ ѻ҆тє́цъ благоче́стїемъ: не довѣрѧ́етъ же всѧ́комꙋ со́нїю, и҆ своемꙋ̀ ѹ҆разꙋмѣ́нїю не и҆мꙋ́щꙋ свидѣ́тельства ѿ писа́нїѧ и҆ всѧ́кїѧ пра́здныѧ бесѣ́ды ѹ҆бѣга́етъ, да соверше́ннѡ не слы́шитъ, и҆лѝ не чте́тъ чегѡ́либо пра́зднагѡ, па́че же ѡ҆ є҆́реси: ѹ҆мно́жатсѧ въ не́мъ ра́зꙋма и҆ ра́дости сле́зы, та́кѡ, ꙗ҆́кѡ пи́ти ѧ҆̀ ѿ мно́жества и҆́хъ: и҆ прихо́дитъ въ дрꙋгꙋ́ю моли́твꙋ чи́стꙋю, подоба́ющꙋю ѹ҆мозри́тельномꙋ. Ꙗ҆́коже бо и҆́на чтє́нїѧ тогда̀ подоба́етъ и҆мѣ́ти, и҆ и҆́ны сле́зы: та́кѡ и҆ ны́нѣ, поне́же ѹ҆́мъ дости́же дꙋхо́вныхъ видѣ́нїй, сегѡ̀ ра́ди ѿны́нѣ до́лженъ є҆́сть честѝ всѧ̑ бж҃е́ствєннаѧ писа̑нїѧ, ꙗ҆́кѡ не боѧ́сѧ неꙋдобопостижи́мыхъ глагѡ́лъ писа́нїѧ, ꙗ҆́коже дѣ́ѧтельнїи є҆щѐ и҆ немощні́и невѣ́дѣнїѧ ра́ди. Ѹ҆коснѣ́нїемъ бо и҆ по́двигами, въ тѣле́сныхъ и҆ нра́вственныхъ дѣѧ́нїѧхъ сораспѧ́тсѧ хрⷭ҇тꙋ̀ и҆ спогребе́сѧ ра́зꙋмомъ веще́й, є҆стество́мъ же и҆ и҆змѣне́нїемъ: совоскре́се же безстра́стїемъ и҆ ра́зꙋмомъ бж҃е́ственныхъ та̑инъ, въ чꙋ́вственныхъ є҆гѡ̀ творе́нїѧхъ сꙋ́щихъ, ѿ негѡ́же съ ни́мъ въ премі̑рнаѧ взы́де, ра́зꙋмомъ мы́сленныхъ и҆ сокрове́нныхъ въ бж҃е́ственныхъ писа́нїѧхъ та̑инъ. Ѿ стра́ха во бл҃гоче́стїе: ѿ негѡ́же вѣ́дѣнїе, и҆́мже совѣ́тъ, си́рѣчь, разсꙋжде́нїе: ѿ негѡ́же крѣ́пость, ѿ сеѧ̀ ра́зꙋмъ, и҆ прихо́дитъ въ премꙋ́дрость. Всѣ́ми бо рече́нными дѣѧ́нїѧми и҆ видѣ́нїѧми сподоблѧ́етсѧ чи́стыѧ и҆ соверше́нныѧ моли́твы, быва́емыѧ ѿ ми́ра и҆ любвѐ бж҃їѧ, и҆ вселе́нїѧ ст҃а́гѡ дх҃а. И҆ сїѐ є҆́сть глаго́лемое, стѧжѝ бг҃а въ себѣ̀, и҆ ꙗ҆вле́нїе и҆ вселе́нїе бж҃їе, ꙗ҆́коже речѐ златоꙋ́стъ, да бꙋ́дꙋтъ тѣ́ло и҆ дꙋша̀ по возмо́жности, ꙗ҆́коже хрⷭ҇тѡ́вы, безгрѣ́шны, и҆ да и҆́мамы ѹ҆́мъ ѡ҆ хрⷭ҇тѣ̀ разꙋмѣва́ющъ дх҃а благода́тїю и҆ премꙋ́дростїю, є҆́же є҆́сть ра́зꙋмъ бж҃е́ственныхъ и҆ человѣ́ческихъ веще́й.

<rubric>Ѡ҆ четыре́хъ добродѣ́телехъ дꙋшѝ.</rubric>

<red>В</red>и́ды же премꙋ́дрости сꙋ́ть четы́ре: мꙋ́дрость, си́рѣчь, ра́зꙋмъ, ꙗ҆̀же твори́ти и҆ не твори́ти подоба́етъ, и҆ бо́дрость ѹ҆ма̀. Цѣломꙋ́дрїе, си́рѣчь, є҆́же цѣ́лꙋ бы́ти мꙋдрова́нїю, ꙗ҆́кѡ да возмо́жетъ ѹ҆де́рживати себѐ внѣ̀ дѣ́ла, сло́ва же и҆ помышле́нїѧ неꙋго́днагѡ бг҃ꙋ. Мꙋ́жество, си́рѣчь, крѣ́пость, и҆ терпѣ́нїе въ трꙋдѣ́хъ сꙋ́щихъ по бз҃ѣ, и҆ и҆скꙋше́нїѧхъ. Пра́вда, си́рѣчь, раздѣле́нїе, подаю́ща всѣ̑мъ си̑мъ ра́вное. Сїѧ̑ же четы́ре гла̑вныѧ добродѣ́тєли ражда́ютсѧ ѿ тре́хъ дꙋше́вныхъ си́лъ, си́це: ѿ слове́сныѧ ѹ҆́бѡ ча́сти, си́рѣчь, ѹ҆ма̀, двѣ̀, мꙋ́дрость и҆ пра́вда, сі́есть, разсꙋжде́нїе: ѿ жела́тельныѧ же, цѣломꙋ́дрїе: ѿ ꙗ҆́ростныѧ же, мꙋ́жество: ка́ждаѧ же стои́тъ средѝ двою̀ страсте́й внѣ̀ є҆стества̀. Мꙋ́дрость, горѣ̀ ѹ҆́бѡ ѿ є҆́же презира́ти, до́лꙋ же ѿ безꙋ́мїѧ: цѣломꙋ́дрїе, горѣ̀ ѹ҆́бѡ ѿ ѡ҆камене́нїѧ, до́лꙋ же ѿ блꙋда̀: мꙋ́жество, горѣ̀ ѹ҆́бѡ ѿ де́рзости, до́лꙋ же ѿ боѧ́зни: пра́вда, горѣ̀ ѹ҆́бѡ ѿ малостѧжа́нїѧ, до́лꙋ же ѿ лихои́мства. И҆ сі́и четы́ре сꙋ́ть ѡ҆́бразъ небе́снагѡ, ѻ҆́смь же земна́гѡ. Всѧ̑ же сїѧ̑ и҆звѣ́стнѣ ѹ҆̀бо вѣ́сть бг҃ъ, ꙗ҆́коже преждебы̑вшаѧ, настоѧ̑щаѧ же и҆ грѧдꙋ̑щаѧ: ѿ ча́сти же, и҆́же по благода́ти бж҃їей дѣ́ломъ наꙋчи́сѧ ѿ негѡ̀, и҆ сподо́бисѧ бы́ти по ѡ҆́бразꙋ и҆ по подо́бїю є҆гѡ̀. Глаго́лѧй бо вѣ́дѣти, ꙗ҆́коже подоба́етъ ѿ є҆ди́нагѡ слꙋ́ха, прельсти́сѧ. Занѐ человѣ́чь ѹ҆́мъ без̾ рꙋководи́телѧ не мо́жетъ взы́ти на не́бо когда̀, нижѐ па́ки, не возше́дъ и҆ ѹ҆ви́дѣвъ, рещѝ что̀, є҆́же не вѣ́сть: но а҆́ще что̀ ѿ писа́нїѧ слы́ша, сїѐ то́чїю подоба́етъ ѿ слы́шанїѧ глаго́лати со благоразꙋ́мїемъ, и҆ и҆сповѣ́дати ѻ҆ц҃а̀ сло́ва, ꙗ҆́коже речѐ васі́лїй вели́кїй. И҆ мнѧ́щїйсѧ ра́зꙋмъ и҆мѣ́ти, пребыва́етъ хꙋ́ждшїй невѣ́жды. Мнѣ́нїе бо не попꙋска́етъ бы́ти мни́момꙋ, глаго́летъ ст҃ы́й маѯі́мъ. Похва́льно же быва́етъ невѣ́дѣнїе, ꙗ҆́коже глаго́летъ златоꙋ́стъ, а҆́ще кто̀ въ ра́зꙋмѣ вѣ́сть, ꙗ҆́кѡ не вѣ́сть. Є҆́сть же невѣ́жество, па́че всѧ́кагѡ невѣ́жества, є҆гда̀ нижѐ вѣ́сть кто̀, ꙗ҆́кѡ не вѣ́сть. Быва́етъ ѹ҆́бѡ и҆ ра́зꙋмъ ло́женъ, а҆́ще кто̀ мни́тъ вѣ́дѣти, ничто́же вѣ́дый по а҆по́столꙋ.

<rubric>Ѡ҆ дѣ́ѧтельномъ ра́зꙋмѣ.</rubric>

<red>Є҆́</red>сть же ра́зꙋмъ и҆́стинный, и҆ є҆́сть невѣ́дѣнїе соверше́нное, лꙋ́чше же всѣ́хъ ра́зꙋмъ дѣ́ѧтельный: занѐ ка́ѧ по́льза человѣ́кꙋ, а҆́ще всѧ́къ ра́зꙋмъ и҆мы́й, па́че же прїе́мый ѿ бг҃а по благода́ти, ꙗ҆́коже соломѡ́нъ; ꙗ҆́кѡ не возмо́жно є҆́сть таковꙋ̀ дрꙋго́мꙋ бы́ти когда̀, и҆ въ вѣ́чное мꙋче́нїе ѿитѝ, не прїе́мь и҆звѣще́нїѧ ѿ дѣ́лъ и҆ тве́рдыѧ вѣ́ры свидѣ́тельствомъ со́вѣсти, ꙗ҆́кѡ свобожда́етсѧ бꙋ́дꙋщїѧ мꙋ́ки, внегда̀ не зазира́ти себѐ самагѡ̀, ꙗ҆́кѡ вознерадѣ̀ ѡ҆ че́млибо и҆з̾ до́лжнагѡ по возмо́жности є҆гѡ̀, ꙗ҆́коже глаго́летъ ст҃ы́й і҆ѡа́ннъ бг҃осло́въ: А҆́ще се́рдце на́ше не за́зритъ на́мъ, дерзнове́нїе и҆́мамы къ бг҃ꙋ. Но ѻ҆ба́че, ꙗ҆́коже глаго́летъ ст҃ы́й ні́лъ, ꙗ҆́кѡ и҆ сама̀ со́вѣсть прельсти́сѧ, ѡ҆мраче́нїемъ страсте́й бы́въ порꙋ́гана, ꙗ҆́коже глаго́летъ лѣ́ствичникъ. А҆́ще бо є҆ди́наѧ ѕло́ба помрача́ти ѹ҆́мъ ѡ҆бы́че, глаго́летъ вели́кїй васі́лїй, и҆ мнѣ́нїе твори́тъ слѣ́па, и҆ не попꙋска́етъ бы́ти мнѧ́щемꙋсѧ: что̀ про́чее ѹ҆́бѡ рече́мъ ѡ҆ рабо́тающихъ страсте́мъ; мнѧ́тъ ли себѣ̀ и҆мѣ́ти чи́стꙋ со́вѣсть, и҆ па́че же ви́дѧще а҆по́стола па́ѵла, и҆мꙋ́ща въ себѣ̀ хрⷭ҇та̀, сло́вомъ и҆ дѣ́ломъ глаго́лавша, ꙗ҆́кѡ ничто́же себѐ свѣ́мъ согрѣша́юща, си́рѣчь, но не ѡ҆ се́мъ ѡ҆правда́юсѧ; мно́зїи бо ѿ вели́кагѡ нечꙋ́вствїѧ мни́мъ, ꙗ҆́кѡ є҆смы̀ что̀, ничто́же сꙋ́ще. Но є҆гда̀, глаго́летъ а҆по́столъ, рекꙋ́тъ и҆мѣ́ти ми́ръ, тогда̀ грѧде́тъ къ ни̑мъ поги́бель зане́же не и҆мѣ́ѧхꙋ ми́ра, но глаго́лаша мнѧ́ще ми́ръ и҆мѣ́ти, ꙗ҆́коже глаго́летъ златоꙋ́стый, ѿ мно́гагѡ нечꙋ́вствїѧ. И҆ ꙗ҆́коже глаго́летъ ст҃ы́й і҆а́кѡвъ бра́тъ бж҃їй ѡ҆ таковы́хъ, ꙗ҆́кѡ забы́тливи быва́юще ѡ҆ свои́хъ согрѣше́нїѧхъ. Забы́ша себѐ мно́зїи ѿ го́рдыхъ, глаго́летъ лѣ́ствичникъ, мнѧ́щесѧ безстра́стїе и҆мѣ́ти. И҆ а҆́зъ ѹ҆́бѡ трїе́хъ и҆споли́нѡвъ дїа́волихъ трепе́ща, ѡ҆ ни́хже написа̀ ст҃ы́й ма́ркъ по́стникъ, си́рѣчь, ѹ҆ны́нїѧ, забве́нїѧ и҆ невѣ́дѣнїѧ, ꙗ҆́кѡ при́снѡ ѿ ни́хъ ѡ҆бдержи́мый, и҆ боѧ́сѧ, да не ка́кѡ забы́въ свою̀ мѣ́рꙋ, ѡ҆брѧ́щꙋсѧ внѣ̀ пра́вагѡ пꙋтѝ, ꙗ҆́коже глаго́летъ ст҃ы́й і҆саа́къ, написа́хъ настоѧ́щее собра́нїе. Ненави́дѧй бо ѡ҆бличе́нїѧ ꙗ҆влѧ́етъ, ꙗ҆́кѡ стра́сть го́рдости ѡ҆зна́менова є҆го̀, глаго́летъ лѣ́ствичникъ: притека́ѧй же, разрѣша́етсѧ ѿ ѹ҆́зъ. И҆ соломѡ́нъ, несмы́сленномꙋ вопроси́вшꙋ ѡ҆ мꙋ́дрости, мꙋ́дрость вмѣни́тсѧ, речѐ. Сегѡ̀ ра́ди и҆ и҆мена̀ кни́гъ и҆ ст҃ы́хъ въ нача́лѣ положи́хъ, да не ка́кѡ глаго́лѧ ѡ҆ ко́емждо, чїѐ є҆́сть, продолжи́тсѧ сло́во. И҆́бо и҆ ст҃і́и ѻ҆тцы̀ словеса̀ бж҃е́ственныхъ писа́нїй, ча́стѡ писа́хꙋ та́кѡ, ꙗ҆́коже нахо́дѧтсѧ: ꙗ҆́коже григо́рїй бг҃осло́въ соломѡ́нова, и҆ про́чїи. И҆ ꙗ҆́коже словописа́тель сѷмеѡ́нъ метафра́стъ речѐ ѡ҆ златоꙋ́стѣ, ꙗ҆́кѡ не пра́во є҆́сть ѡ҆ставлѧ́ти словеса̀ є҆гѡ̀, глаго́лати же моѧ̑, а҆́ще бы и҆ мо́глъ: ѿ тогѡ́жде бо дх҃а ст҃а́гѡ всѝ прїѧ́ша. Но ѻ҆́ва нарица́ютъ, чїѐ є҆́сть рече́нїе, ꙗ҆́кѡ тѣ́мъ красѧ́щесѧ смире́нїѧ ра́ди, предпочита́юще словеса̀ писа́нїй: ѻ҆́ва же без̾имє́нна ѡ҆ставлѧ́ютъ мно́жества ра́ди, да не продолжи́тсѧ сло́во въ долготꙋ̀ мно́гꙋю.

<rubric>Ѡ҆ то́мъ, ꙗ҆́кѡ тѣлє́сныѧ добродѣ́тєли сꙋ́ть ѻ҆рꙋ̑дїѧ дꙋше́вныхъ.</rubric>

<red>П</red>оне́же лꙋ́чше є҆́сть ча́стшее воспомина́нїе, сегѡ̀ ра́ди мнѡ́жайшаѧ рече́нныхъ глаго́лати начнꙋ̀. И҆ ꙗ҆́кѡ не моѧ̑ сꙋ́ть сїѧ̑, но бж҃е́ственныхъ писа́нїй, и҆ ст҃ы́хъ мꙋже́й словеса̀ и҆ разсꙋжде́нїѧ. Глаго́летъ бо дамаски́нъ, ꙗ҆́кѡ тѣлє́сныѧ добродѣ́тєли, па́че же ѻ҆рꙋ̑дїѧ добродѣ́телей потре́бни сꙋ́ть, є҆гда̀ кто̀ во смире́нїи, и҆ ра́зꙋмомъ дꙋхо́внымъ сїѧ̑ прохо́дитъ: занѐ кромѣ̀ си́хъ нижѐ дꙋшє́вныѧ добродѣ́тєли быва́ютъ. А҆́ще же не та́кѡ, но са́ми ѡ҆ себѣ̀: ничто́же по́льзꙋютъ, ꙗ҆́коже растѣ̑нїѧ без̾ плодѡ́въ: нижѐ без̾ ѹ҆пражне́нїѧ и҆ во́ли мо́жетъ кто̀ наꙋчи́тисѧ когда̀ до́брѣ и҆ тве́рдѣ хꙋдо́жествꙋ. Сегѡ̀ ра́ди по дѣѧ́нїи тре́бꙋемъ и҆ ра́зꙋма, и҆ всѣ́ми ѹ҆пражне́нїѧ по бз҃ѣ ѿ всѣ́хъ, и҆ тща́нїѧ ѡ҆ бж҃е́ственныхъ писа́нїѧхъ, без̾ негѡ́же никто́же мо́жетъ когда̀ стѧжа́ти добродѣ́тель. И҆ сподо́бивыйсѧ ѹ҆́бѡ соверше́ннѣ и҆ при́снѡ ѹ҆пражнѧ́ющїйсѧ, верхо́внѣйшее прїе́млетъ бла́го. А҆ и҆́же не та́кѡ, понѐ ѿ ча́сти да не вознеради́тъ. Но блаже́ни сꙋ́ть соверше́ннѡ ѹ҆пражнѧ́ющїисѧ и҆лѝ въ повинове́нїи комꙋ́либо дѣ́ѧтельномꙋ и҆ безмо́лвствꙋющꙋ по ра́зꙋмꙋ, и҆лѝ въ безмо́лвїи и҆ безпопече́нїи ѿ всѣ́хъ повинꙋ́ѧсѧ во́ли бж҃їей, со и҆звѣ́ствомъ и҆ совѣ́томъ и҆скꙋ́сныхъ во всѧ́комъ начина́нїи слове́съ и҆ разꙋмѣ́нїй, хотѧ́щїи па́че без̾ трꙋда̀ дости́гнꙋти безстра́стїѧ и҆ ра́зꙋма дꙋхо́внагѡ соверше́ннымъ по бз҃ѣ ѹ҆пражне́нїемъ, ꙗ҆́коже са́мъ ѻ҆́нъ чрез̾ проро́ка речѐ: ѹ҆праздни́тесѧ и҆ разꙋмѣ́йте, ꙗ҆́кѡ а҆́зъ є҆́смь бг҃ъ. Но жите́йстїи человѣ́цы, и҆̀же, глаго́лю, въ мі́рѣ, и҆ наипа́че мона́си, хотѧ̀ ѿ ча́сти ѹ҆праздни́мсѧ, ꙗ҆́коже дре́внїи пра̑ведницы, и҆спы́товати ѻ҆каѧ́ннꙋю дꙋ́шꙋ пре́жде сме́рти, и҆ да прїѡбрѧ́щемъ є҆́й и҆справле́нїе, и҆лѝ смире́нїе, а҆ не коне́чнꙋю поги́бель соверше́ннымъ неразꙋ́мїемъ, и҆ въ вѣ́дѣнїи и҆ невѣ́дѣнїи быва́емыхъ согрѣше́нїй. Дв҃дъ бо ца́рь бѧ́ше, на всѧ́кꙋ но́щь ѡ҆моча́ше слеза́ми посте́лю свою̀, ѿ чꙋ́вства бж҃е́ственнагѡ стра́ха, ꙗ҆́коже глаго́летъ і҆́ѡвъ: ѹ҆жасо́шасѧ власѝ моѝ, и҆ про́чее. И҆ мы̀ ѹ҆̀бо хотѧ̀ ча́сть нѣ́кꙋю днѝ и҆ но́щи; ꙗ҆́коже жите́йстїи человѣ́цы, ѹ҆праздни́мсѧ, и҆ ѹ҆вѣ́мы, что̀ и҆́мамы ѿвѣщава́ти пра́ведномꙋ сꙋдїѝ въ стра́шный де́нь сꙋда̀. И҆ ѡ҆ се́мъ па́че попече́мсѧ, ꙗ҆́кѡ ѡ҆ нꙋ́жнѣмъ, стра́ха ра́ди вѣ́чныѧ мꙋ́ки, не́же ка́кѡ жи́ти и҆́мꙋтъ ѹ҆бо́зїи, и҆ ѡ҆богаща́тисѧ сребролю́бцы: и҆ да не всѐ на́ше попече́нїе ѡ҆ жите́йскихъ дѣ́лѣхъ и҆́мамы безꙋ́мнѣ, ꙗ҆́коже глаго́летъ бж҃е́ственный златоꙋ́стъ, ꙗ҆́кѡ дѣ́лати ѹ҆́бѡ подоба́етъ, но не пещи́сѧ и҆ мо́лвити ѡ҆ мно́зѣ, ꙗ҆́коже речѐ гдⷭ҇ь ма́рфѣ. Поне́же попече́нїе жите́йское не попꙋща́етъ пещи́сѧ ѡ҆ свое́й дꙋшѣ̀, и҆ вѣ́дѣти, въ не́мже є҆́сть ѹ҆строе́нїи, ꙗ҆́коже вѣ́сть ѹ҆пражднѧ́ѧйсѧ и҆ внима́ющїй себѣ̀ самомꙋ̀, ꙗ҆́коже глаго́летсѧ въ зако́нѣ: Внемлѝ себѣ̀ и҆ прѡ́чаѧ. И҆ ѡ҆ се́мъ ѹ҆́бѡ глаго́лѣ вели́кїй васі́лїй написа̀ досточꙋ́дное и҆ всѧ́кїѧ премꙋ́дрости и҆спо́лненное сло́во.

<rubric>Ѡ҆ то́мъ, ꙗ҆́кѡ невозмо́жно и҆на́че спасти́сѧ, то́чїю тре́звеннымъ внима́нїемъ и҆ блюде́нїемъ ѹ҆ма̀.</rubric>

<red>К</red>ромѣ́ же внима́нїѧ и҆ бо́дрости ѹ҆ма̀ не возмо́жно спасти́сѧ на́мъ, и҆зба́витисѧ ѿ дїа́вола, ꙗ҆́кѡ льва̀ рыка́юща, ходѧ́ща и҆ и҆́щꙋща поглоти́ти кого̀, ꙗ҆́коже глаго́летъ дамаски́нъ. Сегѡ̀ ра́ди мно́жицею ѹ҆ченика́мъ свои̑мъ глаго́летъ гдⷭ҇ь: Бди́те и҆ моли́тесѧ, ꙗ҆́кѡ не вѣ́сте, и҆ прѡ́чаѧ. Предвозвѣща́ѧй си́мъ всѣ̑мъ ѡ҆ па́мѧти сме́рти, да бꙋ́демъ гото́ви ко ѿвѣ́тꙋ прїѧ́тнꙋ, сꙋ́щꙋ ѿ дѣ́лъ и҆ внима́нїѧ. Поне́же де́мѡни, ꙗ҆́коже глаго́летъ ст҃ы́й і҆ларїѡ́нъ, сꙋ́ть невеще́ственнїи, безсо́ннїи, и҆ всѧ́кое попече́нїе и҆́мꙋтъ во є҆́же ра́товати ны̀, и҆ погꙋби́ти дꙋ́шы на́шѧ сло́вомъ, дѣ́ломъ же и҆ по́мыслы, мы́ же не та́кѡ: но ѻ҆вогда̀ ѡ҆ наслажде́нїѧхъ пече́мсѧ, и҆ преходѧ́щей сла́вѣ, ѻ҆вогда́ же ѡ҆ жите́йскихъ веще́хъ, и҆ ѡ҆ дрꙋги́хъ мно́гихъ при́снѡ: и҆ никаково́й ча́сти не хо́щемъ и҆мѣ́ти на и҆спыта́нїе на́шегѡ житїѧ̀, да возмо́жетъ ѹ҆́мъ ѿ сегѡ̀ прїѧ́ти навыкнове́нїе, и҆ без̾ ѹ҆пражне́нїѧ мно́жицею внима́ти себѣ̀, ꙗ҆́коже глаго́летъ соломѡ́нъ: Ꙗ҆́коже посредѝ сѣте́й мно́гихъ хо́диши. Ѡ҆ ни́хже писа̀ златоꙋ́стъ, со мно́гимъ и҆звѣ́ствомъ и҆ соверше́нною премꙋ́дростїю и҆з̾ѧснѧ́ѧ: что̀ сꙋ́ть сїѧ̑: гдⷭ҇ь же, всѧ́ко попече́нїе ѿсѣщѝ хотѧ́й, повелѣ̀ на́мъ презира́ти и҆ са́мꙋю пи́щꙋ и҆ ѻ҆де́ждꙋ, да є҆ди́но попече́нїе и҆́мамы, ка́кѡ спасти́сѧ, ꙗ҆́кѡ се́рна ѿ лови́твы, и҆ а҆́ки пти́ца ѿ сѣте́й, и҆ да дости́гнемъ ѻ҆строзрѣ́нїѧ сегѡ̀ живо́тнагѡ, и҆ высокопаре́нїѧ пти́чїѧгѡ безпопече́нїемъ. И҆ сїѐ чꙋ́дно є҆́сть, ꙗ҆́кѡ соломѡ́нъ ца́рь бы́въ и҆зречѐ сїѧ̑, и҆ ѻ҆те́цъ є҆гѡ̀ та́кожде глаго́лалъ є҆́сть и҆ твори́лъ. И҆ съ толи́цѣмъ внима́нїемъ, и҆ мно́гими по́двиги во всѧ́кой премꙋ́дрости и҆ добродѣ́тели сꙋ́ще, съ толи́кими дара́ми и҆ ꙗ҆вле́нїемъ бж҃їимъ, ѹ҆вы̀! Ѿ грѣха̀ побѣжде́ни бы́ша, ꙗ҆́кѡ ѻ҆́въ вкꙋ́пѣ, и҆ прелюбодѣѧ́нїе и҆ ѹ҆бі́йство ѡ҆пла́кивалъ, ѻ҆́въ же въ толи̑каѧ лю̑таѧ впадѐ. Нѣ́сть ли сїѐ и҆спо́лнено тре́пета и҆ ѹ҆́жаса и҆мꙋ́щымъ ѹ҆́мъ, ꙗ҆́коже глаго́летъ лѣ́ствичникъ и҆ фїлимо́нъ по́стникъ; Ка́кѡ ѹ҆́бѡ не ѹ҆жаса́емсѧ и҆ не бѣ́гаемъ попече́нїѧ жите́йскагѡ, за не́мощь на́шꙋ, ничто́же сꙋ́щїи, но ꙗ҆́коже безсловє́снаѧ, нечꙋ́вственни є҆смы̀. И҆ ѽ да бы́хъ, ꙗ҆́коже безсловє́снаѧ, ѻ҆каѧ́нный а҆́зъ є҆стество̀ моѐ сохрани́лъ, ꙗ҆́кѡ пе́съ лꙋ́чшїй менѐ є҆́сть, и҆ прѡ́чаѧ.

<rubric>Ѡ҆ то́мъ ꙗ҆́кѡ хотѧ́щїи ви́дѣти себѐ сами́хъ, въ ко́емъ нра́вѣ сꙋ́ть, не и҆́накѡ, то́чїю ѹ҆дале́нїемъ свои́хъ хотѣ́нїй, и҆ повинове́нїемъ, и҆ безмо́лвїемъ: па́че же ѿ страсте́й ѡ҆блада́емїи.</rubric>

<red>А҆́</red>ще бо хо́щемъ ви́дѣти себѐ сами́хъ, въ ко́емъ смертоно́снѣмъ нра́вѣ є҆смы̀, да бѣжи́мъ свои́хъ хотѣ́нїй и҆ жите́йскихъ веще́й, и҆ ѹ҆дале́нїемъ ѿ всегѡ̀ да пребыва́емъ притрꙋ́днѣ въ блаже́ннѣмъ и҆ по бз҃ѣ сꙋ́щемъ ѹ҆пражне́нїи, и҆щѧ̀ ко́йждо своеѧ̀ дꙋшѝ поꙋче́нїемъ въ бж҃е́ственныхъ писа́нїѧхъ, и҆лѝ въ соверше́ннѣмъ повинове́нїи дꙋши́ же и҆ тѣ́ла, и҆лѝ въ приснопѣ́сненнѣмъ пребыва́нїи а҆́гг҃льстѣмъ, безмо́лвїи: па́че же стра́стнїи и҆ неꙋде́ржнїи сꙋ́ще въ свои́хъ похотѣ́нїѧхъ, ма́лыхъ и҆ вели́кихъ же.

<red>С</red>ѣдѝ въ ке́ллїи твое́й, и҆ та̀ всемꙋ́ тѧ наꙋчи́тъ. И҆ па́ки: безмо́лвїе є҆́сть нача́ло ѡ҆чище́нїѧ дꙋшѝ, ꙗ҆́коже глаго́летъ вели́кїй васі́лїй. И҆ соломѡ́нъ, попече́нїе лꙋка́во дадѐ бг҃ъ сыновѡ́мъ человѣ̑ческимъ, глаго́летъ, пещи́сѧ ѡ҆ сꙋ́етныхъ, да не ѿ безслове́сныѧ и҆ стра́стныѧ пра́здности ѹ҆клонѧ́тсѧ въ гѡ́ршаѧ ꙗ҆́вѣ. И҆зба́вивыйсѧ же благода́тїю бж҃їею ѿ ѻ҆бои́хъ стремни́нъ, и҆ мона́хъ сподо́бивыйсѧ бы́ти, носѧ́й же а҆гг҃лови́дный и҆ и҆́ноческїй ѡ҆́бразъ, да ꙗ҆ви́тсѧ си́мъ подража́нїе є҆ди́номꙋ бг҃ꙋ, по возмо́жности дѣ́ломъ и҆ сло́вомъ, ꙗ҆́коже глаго́летъ вели́кїй дїонѵ́сїй. Ка́кѡ не до́лженъ є҆́сть ѹ҆пражнѧ́тисѧ при́снѡ, и҆ внима́ти ѹ҆мꙋ̀ во всѧ́комъ дѣ́лѣ, и҆ и҆мѣ́ти непреста́нное нѣ́кое поꙋче́нїе по бз҃ѣ ѡ҆ ѹ҆строе́нїи, въ не́же дости́же: ꙗ҆́коже къ новонача̑льнымъ глаго́лютъ свѧті́и ѻ҆тцы̀, є҆фре́мъ и҆ про́чїи. Ѻ҆́въ ѹ҆́бѡ до́лженъ є҆́сть ѱало́мъ и҆мѣ́ти во ѹ҆стѣ́хъ, ѻ҆́въ же сті́хъ, и҆ дрꙋзі́и ѹ҆мо́мъ во ѱалмѣ́хъ и҆ тропарѣ́хъ внима́ти, глаго́люще: ꙗ҆́кѡ не ѹ҆̀ сподо́бишасѧ є҆щѐ прїитѝ въ видѣ́нїе нѣ́кое, си́рѣчь, ра́зꙋмъ, да ника́коже ѡ҆брѧ́щетсѧ кто̀, и҆лѝ дѣ́лаѧй, и҆лѝ пꙋтеше́ствꙋѧй, и҆лѝ возлега́ѧй почи́ти внѣ̀ нѣ́коегѡ поꙋче́нїѧ. И҆спо́лнивъ же ѡ҆предѣле́нное є҆мꙋ̀ пра́вило, а҆́бїе ѹ҆́мъ въ нѣ́коемъ поꙋче́нїи заключи́ти до́лженъ є҆́сть, да не ѡ҆брѣ́тъ є҆го̀ вра́гъ пра́здна ѿ па́мѧти бж҃їѧ, приложи́тъ та̑ѧжде ѕла̑ѧ. И҆ сїѧ̑ ѹ҆́бѡ ко всѣ̑мъ реко́шасѧ. Є҆гда́ же кто̀ мно́гими по́двиги, тѣле́сными, глаго́лю, добродѣ́телѧми и҆ дꙋше́вными въ дꙋхо́вное, си́рѣчь, мы́сленное дѣ́ланїе, благода́тїю хрⷭ҇то́вою ѹ҆́мнѣ взы́ти возмо́жетъ, си́рѣчь, въ пла́чь ѡ҆ дꙋшѣ̀ свое́й: томꙋ̀ подоба́етъ мы́сль, приносѧ́щꙋю приболѣ̑зненныѧ слє́зы, ꙗ҆́кѡ ѕѣ́ницꙋ ѻ҆́ка храни́ти, ꙗ҆́коже глаго́летъ лѣ́ствичникъ, до́ндеже ѻ҆́гнь и҆ вода̀ смотри́тельнѣ не ѿи́дꙋтъ, си́рѣчь, за возноше́нїе. Ѻ҆́гнь ѹ҆́бѡ є҆́сть серде́чнаѧ болѣ́знь, и҆ те́плаѧ вѣ́ра: а҆ вода̀, сле́зы. Не всѣ̑мъ же даю́тсѧ сїѧ̑, глаго́летъ вели́кїй а҆ѳана́сїй, но сподо́бившымсѧ пре́жде сме́рти, и҆ по сме́рти сꙋ̑щаѧ лю̑таѧ зрѣ́ти непреста́нною ѡ҆ ни́хъ па́мѧтїю въ безмо́лвїи, ꙗ҆́коже глаго́летъ и҆са́їа: Ѹ҆́хо безмо́лвствꙋющагѡ слы́шитъ ди̑внаѧ. И҆ па́ки: Ѹ҆праздни́тесѧ и҆ разꙋмѣ́йте. Сїе́ бо є҆ди́но ра́зꙋмъ бж҃їй ражда́ти ѡ҆бы́че, ꙗ҆́кѡ па́че могꙋ́щее помощѝ и҆ ѕѣлѡ̀ стра̑стнымъ и҆ немощны̑мъ, чрез̾ безпопечи́тельное пребыва́нїе и҆ ѹ҆дале́нїе ѿ люде́й, и҆ помрача́ющихъ ѹ҆́мъ бесѣ́дъ, и҆ попече́нїй не то́чїю жите́йскихъ, но и҆ ничто́жныхъ, и҆ мнѧ́щихсѧ безгрѣ́шными бы́ти, ꙗ҆́коже глаго́летъ лѣ́ствичникъ: Ма́лый вла́съ смꙋтѝ ѻ҆́ко, и҆ прѡ́ч.: и҆ ст҃ы́й і҆саа́къ: не мнѝ, ꙗ҆́кѡ и҆мѣ́ти зла́то и҆лѝ сребро̀, сребролю́бїе сїѐ то́чїю є҆́сть, но и҆ къ чемꙋ́либо прилѣжи́тъ по́мыслъ. И҆ гдⷭ҇ь глаго́летъ: И҆дѣ́же сокро́вище ва́ше, тꙋ̀ и҆ се́рдце ва́ше бꙋ́детъ, а҆́ще въ бж҃е́ственныхъ, а҆́ще въ земны́хъ веще́хъ и҆ помышле́нїѧхъ. Сегѡ̀ ра́ди всѣ̑мъ прили́чествꙋетъ безпопече́нїе, и҆ є҆́же ѹ҆пражнѧ́тисѧ по бз҃ѣ, да а҆́ще ѿ ча́сти жите́йстїи сꙋ́ть, ꙗ҆́коже рече́сѧ, по ма́лꙋ прїи́дꙋтъ въ мꙋ́дрость и҆ ра́зꙋмъ дꙋхо́вный, и҆лѝ а҆́ще мо́гꙋтъ соверше́ннѣ ѹ҆пражнѧ́тисѧ, и҆ всѧ́ко и҆мѣ́ти попече́нїе, во є҆́же благоꙋгоди́ти бг҃ꙋ, да ѹ҆́зритъ бг҃ъ произволе́нїе и҆́хъ, и҆ да́рꙋетъ и҆̀мъ поко́й дꙋхо́внымъ ра́зꙋмомъ, дости́гнꙋти и҆̀хъ, и҆ сотвори́тъ поꙋчє́нїѧ въ пе́рвомъ видѣ́нїи, ко є҆́же стѧжа́ти неизглаго́ланное сокрꙋше́нїе дꙋшѝ, и҆ бы́ти ни́щими дꙋ́хомъ. И҆ та́кѡ по ма́лꙋ въ прѡ́чїѧ видѣ̑нїѧ возводѧ̀, сподо́битъ и҆̀хъ соблюде́нїѧ блаже́нствъ, до́ндеже дости́гнꙋтъ ми́ра по́мыслѡвъ, и҆́же є҆́сть мѣ́сто бж҃їе, ꙗ҆́коже глаго́летъ ст҃ы́й ні́лъ, прїе́мъ ѹ҆потребле́нїе и҆з̾ ѱалти́ри. И҆ бы́сть, глаго́летъ, въ ми́рѣ мѣ́сто є҆гѡ̀.
