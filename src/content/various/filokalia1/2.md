---
title: "Преподо́бнагѡ и҆ бг҃оно́снагѡ ѻ҆тца̀ на́шегѡ ма́рка подви́жника, ѡ҆ зако́нѣ дꙋхо́внѣмъ с҃ гла́въ"
navigation:
  key: various-filokalia1-2
  title: "Преподо́бнагѡ и҆ бг҃оно́снагѡ ѻ҆тца̀ на́шегѡ ма́рка подви́жника, ѡ҆ зако́нѣ дꙋхо́внѣмъ с҃ гла́въ"
  parent: various-filokalia1
  order: 2
type: "various"
---

# Преподо́бнагѡ и҆ бг҃оно́снагѡ ѻ҆тца̀ на́шегѡ ма́рка подви́жника, ѡ҆ зако́нѣ дꙋхо́внѣмъ с҃ гла́въ.

<rubric>Преподо́бный ѻ҆те́цъ на́шъ ма́ркъ подви́жникъ процвѣтѐ ѻ҆́колѡ четы́реста тридесѧ́тагѡ лѣ́та по ржⷭ҇твѣ̀ хрⷭ҇то́вѣ: ѹ҆чени́къ бѣ̀ ст҃а́гѡ і҆ѡа́нна златоꙋ́стагѡ, по свидѣ́тельствꙋ нїки́фора ка́ллїста въ то́мѣ в҃, кни́гѣ д҃і, главѣ̀ н҃г, совреме́ненъ бы́въ ст҃о́мꙋ ні́лꙋ и҆ і҆сі́дѡрꙋ пилꙋсїѡ́тскомꙋ, сла̑внымъ подви́жникамъ. Трꙋдолюби́въ же сы́й, и҆ преда́всѧ и҆зꙋче́нїю бж҃е́ственнагѡ писа́нїѧ, мнѡ́гїѧ написа́лъ словеса̀, всѧ́кагѡ наставле́нїѧ и҆ по́льзы и҆спо́лнєнныѧ: и҆з̾ ни́хъ же ѡ҆ три́десѧти двꙋ́хъ ѹ҆помина́етсѧ ѹ҆ нїки́фора ка́ллїста, и҆з̾ꙋча́ющихъ всѧ́комꙋ пꙋтѝ подви́жническагѡ житїѧ̀, ꙗ҆̀же ны́нѣ не ѡ҆брѣта́ютсѧ. Хранѧ́тсѧ же дрꙋгі̑ѧ словеса̀ є҆гѡ̀ ѻ҆́смь то́чїю, ѡ҆ ни́хже и҆ ка́ллїстъ ѻ҆́ный ѹ҆помина́етъ, и҆ крі́тїкъ (и҆спыта́тель писа́нїй) фѡ́тїй въ чте́нїи с҃.</rubric>

<rubric>И҆з̾ си́хъ слове́съ пе́рвое ѡ҆ зако́нѣ дꙋхо́внѣмъ, и҆ тре́тїе ѡ҆ мнѧ́щихсѧ ѿ дѣ́лъ ѡ҆правда́тисѧ, на ꙗ҆́сныѧ главы̑ раздѣлє́нныѧ, и҆ ѻ҆смо́е къ нїкола́ю и҆́нокꙋ, здѣ́сь положены̀, ꙗ҆́кѡ про́чихъ поле́знѣйшыѧ. Ѹ҆помина́етъ же ѡ҆ сочине́нїѧхъ є҆гѡ̀ и҆ преподобномꙋ́ченикъ пе́тръ дамаски́нъ, и҆ свѧты́й григо́рїй ѳессалоні́тскїй, и҆ григо́рїй сїнаі́тъ, и҆ ка́ллїстъ ст҃ѣ́йшїй патрїа́рхъ, и҆ па́ѵелъ благодѣ́тельный, и҆ дрꙋгі́е мно́гїе и҆з̾ ѻ҆тцє́въ, кото́рые прочита́въ ѻ҆́ныѧ и҆ на́съ къ чте́нїю ѻ҆́ныхъ ѹ҆вѣщава́ютъ. Сего̀ и҆ ст҃а́ѧ цр҃ковь бж҃їѧ чествꙋ́ѧ, є҃ ма́рта па́мѧть є҆гѡ̀ твори́тъ, по́стническїе є҆гѡ̀ по́двиги, и҆ въ словесѣ́хъ мꙋ́дрость, и҆ свы́ше да́ннꙋю є҆мꙋ̀ благода́ть чꙋде́съ проповѣ́дꙋѧ.</rubric>



<rubric>Преподо́бнагѡ и҆ бг҃оно́снагѡ ѻ҆тца̀ на́шегѡ ма́рка подви́жника, ѡ҆ зако́нѣ дꙋхо́внѣмъ с҃ гла́въ.</rubric>

<rubric class="inline">а҃.</rubric> <red>П</red>оне́же вы̀ мно́жицею хотѣ́сте ѹ҆вѣ́дѣти, ка́кѡ зако́нъ дꙋхо́венъ є҆́сть по сло́вꙋ а҆пⷭ҇ла, и҆ како́е и҆́мꙋтъ разꙋмѣ́нїе и҆ дѣ́ланїе хотѧ́щїи храни́ти є҆го̀: сегѡ̀ ра́ди по си́лѣ рече́мъ.

<rubric class="inline">в҃.</rubric> <red>П</red>е́рвѣе вѣ́мы, ꙗ҆́кѡ бг҃ъ всѧ́кагѡ бла́га нача́ло є҆́сть, и҆ среди́на, и҆ коне́цъ. Благо́е же не мо́жетъ бы́ти вѣ́рꙋемо и҆лѝ дѣ́йствꙋемо, то́чїю ѡ҆ хрⷭ҇тѣ̀ і҆и҃сѣ, и҆ ст҃о́мъ дс҃ѣ.

<rubric class="inline">г҃.</rubric> <red>В</red>сѧ́кое бла́го смотри́тельнѣ ѿ гдⷭ҇а дарова́сѧ, и҆ та́кѡ вѣ́рꙋѧй не погꙋби́тъ ѻ҆́ное.

<rubric class="inline">д҃.</rubric> <red>И҆</red>звѣ́стнаѧ вѣ́ра сто́лпъ є҆́сть крѣ́пкїй, хрⷭ҇то́съ же всѧ̑ вѣ́рꙋющемꙋ быва́етъ.

<rubric class="inline">є҃.</rubric> <red>Д</red>а предначина́етъ тебѣ̀ во всѧ́комъ твое́мъ начина́нїи бг҃ъ, предначина́ющїй всѧ́кое бла́го, ꙗ҆́кѡ да по бз҃ѣ бꙋ́детъ предлежа́щее (дѣ́ло).

<rubric class="inline">ѕ҃.</rubric> <red>С</red>миреномꙋ́дрый, и҆ дѣ́ло и҆мы́й дꙋхо́вно, чтѧ̀ бж҃е́ствєнныѧ писа̑нїѧ, всѧ̑ къ себѣ̀ ѿнесе́тъ, а҆ не ко и҆ны̑мъ.

<rubric class="inline">з҃.</rubric> <red>П</red>ризыва́й бг҃а, да ѿве́рзетъ ѻ҆́чи се́рдца твоегѡ̀, и҆ ѹ҆́зриши по́льзꙋ моли́твы и҆ чте́нїѧ, и҆скꙋ́сомъ разꙋмѣва́емагѡ.

<rubric class="inline">и҃.</rubric> <red>И҆</red>мѣ́ющїй дарова́нїе нѣ́кое дꙋхо́вное, и҆ состра́ждꙋщїй неимꙋ́щымъ, сострада́нїемъ храни́тъ да́ръ. Кичли́вый же погꙋби́тъ є҆̀, по́мыслы киче́нїѧ ѻ҆́крестъ бїе́мь.

<rubric class="inline">ѳ҃.</rubric> <red>Ѹ҆</red>ста̀ смиренномꙋ́драгѡ глаго́лютъ и҆́стинꙋ: проти́вꙋ глаго́лѧй же се́й, подо́бенъ є҆́сть слꙋзѣ̀ ѻ҆́номꙋ, въ лани́тꙋ гдⷭ҇а ѹ҆да́рившемꙋ.

<rubric class="inline">і҃.</rubric> <red>Н</red>е быва́й ѹ҆чени́къ хва́лѧщагѡ себѧ̀ самаго̀, да не вмѣ́стѡ смиренномꙋ́дрїѧ, го́рдости наꙋчи́шисѧ.

<rubric class="inline">а҃і.</rubric> <red>Н</red>е возноси́сѧ въ се́рдцѣ твое́мъ разꙋмѣ́нїемъ писа́нїй, да не въ дꙋ́хъ хꙋлы̀ ѹ҆мо́мъ впаде́ши.

<rubric class="inline">в҃і.</rubric> <red>Н</red>е покꙋша́йсѧ ве́щь неꙋдо́бнꙋ разрѣши́ти любопрѣ́нїемъ, но и҆́миже дꙋхо́вный зако́нъ повелѣва́етъ, си́рѣчь терпѣ́нїемъ и҆ моли́твою, и҆ є҆диномы́сленною наде́ждою.

<rubric class="inline">г҃і.</rubric> <red>С</red>лѣ́пъ є҆́сть вопїѧ́й и҆ глаго́лѧй: сн҃е дв҃довъ, поми́лꙋй мѧ̀! Молѧ́йсѧ тѣле́снѣ, и҆ не ѹ҆̀ и҆мы́й дꙋхо́внагѡ ра́зꙋма.

<rubric class="inline">д҃і.</rubric> <red>С</red>лѣпы́й нѣ́когда прозрѣ́въ, и҆ ви́дѣвъ гдⷭ҇а, не ктомꙋ̀ є҆го̀ сн҃а дв҃дова, но сн҃а бж҃їѧ и҆сповѣ́давъ, поклони́сѧ.

<rubric class="inline">є҃і.</rubric> <red>Д</red>а не вознесе́шисѧ и҆злива́ѧ сле́зы въ моли́твѣ твое́й: хрⷭ҇то́съ бо коснꙋ́сѧ ѻ҆́чїю твоє́ю, и҆ ѹ҆́мнѣ прозрѣ́лъ є҆сѝ.

<rubric class="inline">ѕ҃і.</rubric> <red>П</red>о примѣ́рꙋ слѣпа́гѡ, ѿвергі́й ри̑зы, и҆ прибли́живыйсѧ ко гдⷭ҇ꙋ, послѣ́дователь є҆мꙋ̀, и҆ проповѣ́дникъ быва́етъ соверше́ннѣйшихъ ѹ҆че́нїй.

<rubric class="inline">з҃і.</rubric> <red>Ѕ</red>ло́ба, въ по́мыслѣхъ размышлѧ́ема, де́рзостнымъ твори́тъ се́рдце: и҆стреблѧ́ема же воздержа́нїемъ и҆ наде́ждою сокрꙋша́етъ ѻ҆́ное.

<rubric class="inline">и҃і.</rubric> <red>С</red>окрꙋше́нїе се́рдца ѻ҆дно̀ є҆́сть мѧ́гкое и҆ поле́зное ко ѹ҆миле́нїю є҆гѡ̀: дрꙋго́е же жесто́кое и҆ привре́дное, къ запреще́нїю є҆гѡ̀ слꙋжа́щее.

<rubric class="inline">ѳ҃і.</rubric> <red>Б</red>дѣ́нїе и҆ моли́тва, и҆ находѧ́щихъ терпѣ́нїе, сокрꙋше́нїе є҆́сть безвре́дное и҆ поле́зное се́рдцꙋ, то́чїю а҆́ще лихои́мствомъ не ѿсѣче́мъ и҆́хъ срастворе́нїе. Сїѧ̑ бо терпѧ́й, и҆ въ про́чихъ вспомоществꙋ́емь бꙋ́детъ: нерадѧ́й же и҆ ѡ҆слаблѧ́ѧйсѧ, при кончи́нѣ нестерпи́мꙋю болѣ́знь и҆мѣ́ти бꙋ́детъ.

<rubric class="inline">к҃.</rubric> <red>С</red>ластолюби́вое се́рдце темни́цею и҆ ѹ҆́зами быва́етъ дꙋшѣ̀ во вре́мѧ и҆схо́да: трꙋдолюби́вое же, две́рь є҆́сть ѿве́рстаѧ.

<rubric class="inline">к҃а.</rubric> <red>Ж</red>есто́кое се́рдце є҆́сть, желѣ̑зныѧ врата̀ во гра́дъ вводѧ́щыѧ: ѕлостра́ждꙋщемꙋ же и҆ ѡ҆скорбле́нномꙋ са́ми собо́ю ѿве́рзꙋтсѧ ѻ҆́ныѧ ꙗ҆́коже и҆ петро́ви.

<rubric class="inline">к҃в.</rubric> <red>М</red>но́гїе сꙋ́ть ѡ҆́бразы моли́твы, є҆ди́нъ ѿ дрꙋга́гѡ разли́чествꙋющїе. Ѻ҆ба́че ни є҆ди́нъ ѡ҆́бразъ моли́твы нѣ́сть вре́денъ, ра́звѣ что̀ нѣ́сть моли́тва, но дѣ́ланїе сатани́нское.

<rubric class="inline">к҃г.</rubric> <red>Ч</red>еловѣ́къ, ѕло̀ сотвори́ти хотѧ́й, пе́рвѣе мо́литсѧ мы́слїю по ѻ҆бы́чаю, и҆ смотри́тельнѣ возбране́нъ бꙋ́дꙋчи, по́слѣжде мно́гѡ благодари́тъ.

<rubric class="inline">к҃д.</rubric> <red>Д</red>в҃дъ, ѹ҆би́ти хотѧ́й нава́ла карми́льскаго, воспомина́нїемъ бж҃е́ственнагѡ воздаѧ́нїѧ ѿвраще́нъ бы́въ ѿ начина́нїѧ ѻ҆́нагѡ, мно́гѡ возблагодари́лъ. Вѣ́мы же па́ки, ꙗ҆кѡва̀ сотвори́лъ ѻ҆́нъ забы́въ бг҃а, и҆ не престаѧ́ше, до́ндеже наѳа́нъ проро́къ приведѐ є҆го̀ въ воспомина́нїе бг҃а.

<rubric class="inline">к҃є.</rubric> <red>В</red>о вре́мѧ па́мѧти бж҃їѧ ѹ҆мно́жи моле́нїе, да є҆гда̀ забꙋ́деши, гдⷭ҇ь воспомѧ́нетъ тѧ̀.

<rubric class="inline">к҃ѕ.</rubric> <red>Ч</red>ита́ѧ бж҃е́ственное писа́нїе, разꙋмѣва́й сокровє́ннаѧ въ не́мъ. Є҆ли̑ка бо преднапи̑сана бы́ша, глаго́летъ, всѧ̑ въ на́ше наказа́нїе пред̾написа́шасѧ.

<rubric class="inline">к҃з.</rubric> <red>В</red>ѣ́рꙋ писа́нїе нарица́етъ ѹ҆пова́емыхъ и҆звѣще́нїемъ: и҆ не познава́ющихъ вселе́нїѧ хрⷭ҇то́ва, неискꙋ́сными и҆менꙋ́етъ.

<rubric class="inline">к҃и.</rubric> <red>Ꙗ҆́</red>коже ѿ дѣ́лъ и҆ слове́съ ꙗ҆влѧ́етсѧ мы́сль, та́кѡ и҆ ѿ серде́чныхъ дѣ́йствїй бꙋ́дꙋщее воздаѧ́нїе.

<rubric class="inline">к҃ѳ.</rubric> <red>Щ</red>е́дрое се́рдце ꙗ҆́вѣ, ꙗ҆́кѡ ѹ҆ще́дритсѧ: проти̑внаѧ же послѣ́дствїе провозглаша́етъ.

<rubric class="inline">л҃.</rubric> <red>З</red>ако́нъ свобо́ды ѹ҆́читъ всѧ́кой и҆́стинѣ, и҆ мно́зи чита́ютъ є҆го̀ по разꙋмѣ́нїю, но ма́ли разꙋмѣ́ютъ є҆го̀ по мѣ́рѣ за́повѣдей дѣ́ланїѧ.

<rubric class="inline">л҃а.</rubric> <red>Н</red>е и҆щѝ соверше́нства є҆гѡ̀ въ добродѣ́телѧхъ человѣ́ческихъ. Соверше́нный бо въ ѻ҆́ныхъ не ѡ҆брѣта́етсѧ: занѐ соверше́нство є҆гѡ̀ во крⷭ҇тѣ̀ хрⷭ҇то́вѣ сокрове́но є҆́сть.

<rubric class="inline">л҃в.</rubric> <red>З</red>ако́нъ свобо́ды разꙋмѣ́нїемъ и҆́стиннымъ чте́тсѧ, дѣ́ланїемъ же за́повѣдей разꙋмѣ́етсѧ: и҆сполнѧ́етсѧ же щедро́тами хрⷭ҇то́выми.

<rubric class="inline">л҃г.</rubric> <red>Є҆</red>гда̀ ко всѣ̑мъ за́повѣдемъ бж҃їимъ со́вѣстїю направлѧ́тисѧ понꙋ́димсѧ: тогда̀ ѹ҆разꙋмѣ́емъ, ꙗ҆́кѡ зако́нъ гдⷭ҇нь непоро́ченъ въ на́шихъ дѣ́лѣхъ до́брыхъ храни́тсѧ, а҆ соверши́тисѧ кромѣ̀ щедро́тъ бж҃їихъ въ человѣ́цѣхъ не мо́жетъ.

<rubric class="inline">л҃д.</rubric> <red>Є҆</red>ли́цы всѧ́кїѧ за́повѣди хрⷭ҇то́вы должника́ми себѐ бы́ти не вмѣни́ша, сі́и зако́нъ бж҃їй тѣле́снѣ чтꙋ́тъ не разꙋмѣ́юще, ни ꙗ҆̀же глаго́лютъ, ни ѡ҆ ни́хже ѹ҆твержда́ютсѧ: тѣ́мъ же и҆ мнѧ́тъ и҆сполнѧ́ти є҆го̀ дѣла́ми.

<rubric class="inline">л҃є.</rubric> <red>И҆</red>на́ѧ ве́щь є҆́сть ꙗ҆́внѡ до́браѧ въ соверше́нїи, а҆ намѣ́ренїе соверша́ющагѡ ѻ҆́нꙋю нѣ́сть во благо́е: и҆на́ѧ же соверша́етсѧ а҆́ки лꙋка́ваѧ, а҆ намѣ́ренїе соверша́ющагѡ ѻ҆́нꙋю є҆́сть во благо́е. Не то́чїю же дѣла̀ творѧ́тъ нѣ́цыи, но и҆ словеса̀ глаго́лютъ предрече́ннымъ ѡ҆́бразомъ. Занѐ ѻ҆́ви премѣнѧ́ютъ ве́щь по неискꙋ́ствꙋ и҆лѝ невѣ́дѣнїю, ѻ҆́ви же по предложе́нїю лꙋка́вства, и҆ні́и же по благоче́стїю.

<rubric class="inline">л҃ѕ.</rubric> <red>С</red>окрыва́ѧй въ покро́вѣ похва́лъ клеветꙋ̀ и҆ порица́нїе, не ѹ҆добоѡбрѣта́емь є҆́сть простѣ́йшымъ: подо́бенъ же семꙋ̀ є҆́сть и҆ тщесла́вствꙋѧй во смире́ннѣмъ ѡ҆́бразѣ: и҆̀же на мно́зѣ прехищрѧ́юще и҆́стинꙋ лже́ю, попꙋще́ни бы́вше, по́слѣжде дѣ́лы ѡ҆блича́ютсѧ.

<rubric class="inline">л҃з.</rubric> <red>И҆</red>ны́й твори́тъ ве́щь нѣ́кꙋю ꙗ҆́внѡ ꙗ҆́кѡ до́брꙋю. Ѿмщева́ѧ бли́жнемꙋ: дрꙋгі́й же не сотвори́вши тоѧ̀, воспо́льзꙋетсѧ во ѹ҆мѣ̀.

<rubric class="inline">л҃и.</rubric> <red>И҆</red>но́е ѡ҆бличе́нїе є҆́сть по ѕло́бѣ и҆ ѿмще́нїю, а҆ и҆но́е є҆́сть по стра́хꙋ бж҃їю и҆ и҆́стинѣ.

<rubric class="inline">л҃ѳ.</rubric> <red>П</red>реста́вшаго ѿ грѣха̀, и҆ ѹ҆жѐ ка́ющагосѧ не ктомꙋ̀ ѡ҆блича́й. А҆́ще же глаго́леши, ꙗ҆́кѡ по бз҃ѣ ѡ҆блича́еши є҆го̀, пе́рвѣе своѧ̑ ѕла̑ѧ ꙗ҆́вными сотворѝ.

<rubric class="inline">м҃.</rubric> <red>В</red>сѧ́кою добродѣ́телїю нача́льствꙋетъ бг҃ъ, ꙗ҆́коже и҆ дневны́мъ свѣ́томъ со́лнце.

<rubric class="inline">м҃а.</rubric> <red>С</red>отвори́въ добродѣ́тель, помѧнѝ ре́кшаго, ꙗ҆́кѡ без̾ менѐ не мо́жете твори́ти ничесѡ́же.

<rubric class="inline">м҃в.</rubric> <red>С</red>ко́рби ра́ди блага̑ѧ человѣ́кѡмъ ѹ҆готѡ́вана сꙋ́ть: подо́бнѣ же и҆ ѕла̑ѧ тщесла́вїѧ ра́ди и҆ сла́сти.

<rubric class="inline">м҃г.</rubric> <red>И҆</red>збѣга́етъ грѣха̀ ѡ҆би́димый ѿ человѣ̑къ, и҆ ра́вное ско́рби ѡ҆брѣта́етъ застꙋпле́нїе.

<rubric class="inline">м҃д.</rubric> <red>В</red>ѣ́рꙋѧй хрⷭ҇тꙋ̀ ѡ҆ воздаѧ́нїи, всѧ́кꙋю ѻ҆би́дꙋ ѹ҆се́рднѡ те́рпитъ по мѣ́рѣ вѣ́ры.

<rubric class="inline">м҃є.</rubric> <red>М</red>олѧ́йсѧ ѡ҆ человѣ́цѣхъ ѡ҆би́дѧщихъ, сокрꙋша́етъ бѣ́сы: сопротивлѧ́ѧйсѧ же пє́рвымъ, ѿ вторы́хъ ѹ҆ѧзвлѧ́етсѧ.

<rubric class="inline">м҃ѕ.</rubric> <red>Л</red>ꙋ́чше прегрѣшє́нїѧ человѣ́чєскаѧ, не́жели бѣсѡ́вскаѧ: благоꙋгожда́ѧй же гдⷭ҇ви, ѻ҆бои́хъ побѣжда́етъ.

<rubric class="inline">м҃з.</rubric> <red>В</red>сѧ́кое бла́го ѿ гдⷭ҇а смотри́тельнѣ прихо́дитъ: ѿхо́дитъ же та́йнѣ ѿ неблагода́рныхъ, неразꙋ́мныхъ и҆ пра́здныхъ.

<rubric class="inline">м҃и.</rubric> <red>В</red>сѧ́каѧ возбране́ннаѧ ѕло́ба ѡ҆ка́нчиваетсѧ сла́стїю, и҆ всѧ́каѧ добродѣ́тель дꙋхо́внымъ ѹ҆тѣше́нїемъ. И҆ ꙗ҆́коже пе́рваѧ держа́вствꙋѧ, поѡщрѧ́етъ своѧ̑, си́це и҆ втора́ѧ подо́бнѣ срѡ́днаѧ є҆́й.

<rubric class="inline">м҃ѳ.</rubric> <red>П</red>оноше́нїе человѣ́ческое ско́рбь наво́дитъ се́рдцꙋ, чистоты́ же быва́етъ вино́вно терпѧ́щемꙋ.

<rubric class="inline">н҃.</rubric> <red>Н</red>евѣ́дѣнїе, вопрекѝ глаго́лати поле́знымъ твори́тъ, и҆ де́рзостно быва́ѧ, возраща́етъ предлежа̑щаѧ ѕло́бѣ.

<rubric class="inline">н҃а.</rubric> <red>Н</red>ичи́мже ѡ҆тщетева́емь, скѡ́рбнаѧ прїе́мли: и҆ ꙗ҆́кѡ сло́во возда́ти и҆мѣ́ѧ, лихои́мство ѿве́ргни.

<rubric class="inline">н҃в.</rubric> <red>С</red>огрѣши́въ вта́й, не покꙋша́йсѧ ѹ҆таи́ти. Всѧ̑ бо нага̑ и҆ ѡ҆б̾ѧвлє́на пред̾ ѻ҆чи́ма гдⷭ҇а, къ немꙋ́же на́мъ сло́во.

<rubric class="inline">н҃г.</rubric> <red>Ѹ҆́</red>мственнѣ показꙋ́й себѧ̀ влⷣцѣ: человѣ́къ бо на лицѐ, бг҃ъ же на се́рдце зри́тъ.

<rubric class="inline">н҃д.</rubric> <red>Н</red>ичто́же помышлѧ́й и҆лѝ содѣва́й без̾ намѣ́ренїѧ, є҆́же по бз҃ѣ. Безразсꙋ́днѡ бо пꙋтеше́ствꙋѧй, сꙋ́етнѡ трꙋди́тисѧ и҆́мать.

<rubric class="inline">н҃є.</rubric> <red>Б</red>ез̾ нꙋ́жды согрѣша́ющемꙋ неꙋдо́бнѡ ка́ѧтисѧ быва́етъ: зане́же ѹ҆таи́тисѧ не мо́жно ѿ бж҃їѧ пра́вды.

<rubric class="inline">н҃ѕ.</rubric> <red>С</red>лꙋ́чай болѣ́зненный па́мѧть бж҃їю подае́тъ разꙋ́мномꙋ, ѡ҆скорблѧ́ѧ по ра́венствꙋ забыва́ющаго ѡ҆ бг҃ѣ.

<rubric class="inline">н҃з.</rubric> <red>В</red>сѧ́каѧ нево́льнаѧ болѣ́знь да наꙋча́етъ тѧ̀ па́мѧтовати бг҃а: и҆ не ѡ҆скꙋдѣ́етъ тѝ вина̀ къ покаѧ́нїю.

<rubric class="inline">н҃и.</rubric> <red>З</red>абве́нїе са́мо по себѣ̀ ни є҆ди́нꙋ и҆́мать си́лꙋ, но ѿ на́шегѡ нерадѣ́нїѧ по мѣ́рѣ ѹ҆крѣплѧ́етсѧ.

<rubric class="inline">н҃ѳ.</rubric> <red>Н</red>е глаго́ли, что̀ сотворю̀, ꙗ҆́кѡ не хощꙋ̀, и҆ прихо́дитъ: зане́же по́мнѧ, пренебре́глъ є҆сѝ до́лжное.

<rubric class="inline">ѯ҃.</rubric> <red>Є҆́</red>же по́мниши бла́го, сотворѝ: и҆ є҆́же не по́мниши, ѿкро́етсѧ тѝ: и҆ не преда́ждь безразсꙋ́дномꙋ забве́нїю мы́сль.

<rubric class="inline">ѯ҃а.</rubric> <red>П</red>иса́нїе глаго́летъ: а҆́дъ и҆ па́гꙋба ꙗ҆́вна пред̾ гдⷭ҇емъ. Сїѧ̑ же ѡ҆ серде́чномъ невѣ́дѣнїи и҆ забве́нїи глаго́летъ.

<rubric class="inline">ѯ҃в.</rubric> <red>А҆́</red>дъ бо є҆́сть невѣ́дѣнїе: ѻ҆боѧ́ бо сꙋ́ть не ꙗ҆́вна (не сꙋ̑щаѧ): па́гꙋба же є҆́сть забве́нїе: зане́же ѿ сꙋ́щихъ погибо́ша.

<rubric class="inline">ѯ҃г.</rubric> <red>С</red>воѧ̑ и҆спытꙋ́й ѕла̑ѧ, а҆ не бли́жнѧгѡ, и҆ не ѡ҆кра́дено бꙋ́детъ ѹ҆́мное твоѐ дѣ́лателище.

<rubric class="inline">ѯ҃д.</rubric> <red>Ѡ҆</red> всѣ́хъ поси́льныхъ добродѣ́телѧхъ неꙋдобопрости́тельно нерадѣ́нїе. Ми́лостынѧ же и҆ моли́тва возставлѧ́етъ нерадѣ́вшихъ.

<rubric class="inline">ѯ҃є.</rubric> <red>В</red>сѧ́каѧ ско́рбь по бз҃ѣ сꙋще́ственное дѣ́ло є҆́сть благоче́стїѧ. И҆́стиннаѧ бо любо́вь проти́вными и҆скꙋша́етсѧ.

<rubric class="inline">ѯ҃ѕ.</rubric> <red>Н</red>е глаго́ли, стѧжа́ти добродѣ́тель без̾ ско́рби: неискꙋ́сенъ бо є҆́сть ѿра́дꙋ и҆мꙋ́щїй.

<rubric class="inline">ѯ҃з.</rubric> <red>К</red>оне́цъ всѧ́кїѧ нево́льныѧ ско́рби разсꙋжда́й, и҆ ѡ҆брѧ́щеши въ не́мъ и҆стребле́нїе грѣха̀.

<rubric class="inline">ѯ҃и.</rubric> <red>М</red>но́гїе совѣ́ты бли́жнѧгѡ на по́льзꙋ быва́ютъ: комꙋ́ждо же своегѡ̀ совѣ́та ничто́же є҆́сть прили́чнѣе.

<rubric class="inline">ѯ҃ѳ.</rubric> <red>И҆</red>щѧ̀ врачева́нїѧ, пеки́сѧ ѡ҆ со́вѣсти, и҆ є҆ли̑ка глаго́летъ тѝ, сотворѝ, и҆ ѡ҆брѧ́щеши по́льзꙋ.

<rubric class="inline">ѻ҃.</rubric> <red>Т</red>а̑йнаѧ коегѡ́ждо бг҃ъ вѣ́сть, и҆ со́вѣсть, и҆ ѿ си́хъ са́мыхъ да прїе́млетъ кі́йждо и҆справле́нїе.

<rubric class="inline">ѻ҃а.</rubric> <red>Ч</red>еловѣ́къ, є҆ли́кѡ мо́жетъ, ѡ҆бꙋча́етсѧ по свое́й во́ли: бг҃ъ же собы́тїе сегѡ̀ твори́тъ по пра́вдѣ.

<rubric class="inline">ѻ҃в.</rubric> <red>А҆́</red>ще хо́щеши неѡсꙋжде́ннѡ похвалꙋ̀ ѿ человѣ̑къ прїима́ти, пе́рвѣе ѡ҆ грѣсѣ́хъ твои́хъ возлюбѝ ѡ҆бличе́нїе.

<rubric class="inline">ѻ҃г.</rubric> <red>Є҆</red>ли́къ сра́мъ а҆́ще кто̀ прїи́метъ за и҆́стинꙋ хрⷭ҇то́вꙋ, стори́цею ѿ мно́гихъ просла́витсѧ. Лꙋ́чше же всѧ́кое бла́го твори́ти бꙋ́дꙋщихъ ра́ди.

<rubric class="inline">ѻ҃д.</rubric> <red>Є҆</red>гда̀ человѣ́къ человѣ́ка воспо́льзꙋетъ словесы̑, и҆лѝ дѣ́лы, бж҃їю бы́ти благода́ть да разꙋмѣ́ютъ ѻ҆́ба. Не разꙋмѣ́ѧй же сегѡ̀, ѿ разꙋмѣ́ющагѡ ѡ҆блада́нъ бꙋ́детъ.

<rubric class="inline">ѻ҃є.</rubric> <red>П</red>охвалѧ́ѧй бли́жнѧго по нѣ́коемꙋ лицемѣ́рїю, ѹ҆ничижи́тъ є҆го̀ во вре́мѧ, и҆ са́мъ посрами́тсѧ.

<rubric class="inline">ѻ҃ѕ.</rubric> <red>Н</red>е вѣ́дый подса́ды сꙋпоста́тѡвъ, ѹ҆до́бь закала́етсѧ: и҆ не вѣ́дый вины̀ страсте́й, низпа́даетъ ѹ҆до́бнѣ.

<rubric class="inline">ѻ҃з.</rubric> <red>Ѿ</red> сластолю́бїѧ нерадѣ́нїе, а҆ ѿ нерадѣ́нїѧ забве́нїе прихо́дитъ. Поле́знагѡ бо разꙋмѣ́нїе бг҃ъ всѣ̑мъ дарова̀.

<rubric class="inline">ѻ҃и.</rubric> <red>Ч</red>еловѣ́къ совѣ́тꙋетъ бли́жнемꙋ, ꙗ҆́коже вѣ́сть: бг҃ъ же дѣ́йствꙋетъ въ слы́шащемъ, ꙗ҆́коже вѣ́рова.

<rubric class="inline">ѻ҃ѳ.</rubric> <red>В</red>и́дѣхъ невѣ́ждъ, дѣ́ломъ смиренномꙋ́дрствовавшихъ, и҆ бы́ша премꙋ́дрыхъ премꙋ́дрѣйшїи.

<rubric class="inline">п҃.</rubric> <red>Д</red>рꙋгі́й невѣ́жда, слы́шавъ ѻ҆́ныхъ похвалѧ́емыхъ, смиренномꙋ́дрїю и҆́хъ не подража́етъ, но невѣ́жествомъ тщесла́вѧсѧ, горды́ню прїе́млетъ.

<rubric class="inline">п҃а.</rubric> <red>Ѹ҆</red>ничижа́ѧй ра́зꙋмъ, и҆ невѣ́жествомъ хвалѧ́йсѧ, не сло́вомъ то́кмѡ є҆́сть невѣ́жда, но и҆ ра́зꙋмомъ.

<rubric class="inline">п҃в.</rubric> <red>Ꙗ҆́</red>коже бо и҆но́е є҆́сть премꙋ́дрость въ сло́вѣ, и҆ и҆но́е мꙋ́дрость: си́це и҆но́е є҆́сть невѣ́жество въ сло́вѣ, и҆ и҆но́е безꙋ́мїе.

<rubric class="inline">п҃г.</rubric> <red>Н</red>и ма́лѡ не повреди́тъ неискꙋ́сство въ рече́нїѧхъ благоговѣ́йнѣйшаго, ꙗ҆́коже ни премꙋ́дрость въ словесѣ́хъ смиренномꙋ́драгѡ.

<rubric class="inline">п҃д.</rubric> <red>Н</red>е глаго́ли, ꙗ҆́кѡ не вѣ́мъ подоба́ющагѡ, и҆ неизвини́теленъ є҆́смь, не творѧ̀ ѻ҆́нагѡ. А҆́ще бо твори́лъ бы є҆сѝ дѡ́браѧ, є҆ли̑ка вѣ́си, и҆ прѡ́чаѧ бы́ти порѧ́дꙋ ѿкры́лисѧ, є҆ди́но чрез̾ дрꙋго́е ѹ҆разꙋмѣва́ема. Не по́льзꙋетъ тѝ пре́жде дѣ́ланїѧ пе́рвыхъ, ѹ҆вѣ́дѣти втѡра́ѧ. Ра́зꙋмъ бо кичи́тъ ѡ҆ пра́здности, а҆ любы̀ созида́етъ, зане́же всѧ̑ терпи́тъ.

<rubric class="inline">п҃є.</rubric> <red>Б</red>ж҃е́ственнагѡ писа́нїѧ глаго́лы дѣѧ́ньми чита́й, а҆ не многосло́вь, кича́сѧ просты́ми понѧ́тїѧми.

<rubric class="inline">п҃ѕ.</rubric> <red>Ѡ҆</red>ста́вивый дѣѧ́нїе, и҆ на просто́мъ ра́зꙋмѣ ѹ҆твержда́ѧйсѧ, вмѣ́стѡ ѻ҆бою́дꙋ ѻ҆́стра меча̀, тро́стѧнъ же́злъ де́ржитъ, и҆́же во вре́мѧ бра́ни, по писа́нїю, пронзе́тъ рꙋ́кꙋ є҆гѡ̀, и҆ вни́детъ въ ню̀, ꙗ҆́дъ киче́нїѧ пре́жде сꙋпоста́тѡвъ влага́ѧ.

<rubric class="inline">п҃з.</rubric> <red>М</red>ѣ́рꙋ и҆́мать и҆ вѣсы̀ пред̾ бг҃омъ всѧ́каѧ мы́сль. Мо́щно бо є҆́сть то́жде и҆лѝ встра́стнѣ, и҆лѝ є҆диноѡбра́знѣ помы́слити.

<rubric class="inline">п҃и.</rubric> <red>С</red>отвори́вый за́повѣдь, да ѡ҆жида́етъ ѡ҆ не́й и҆скꙋше́нїѧ. Любо́вь бо ко хрⷭ҇тꙋ̀ проти́вными и҆скꙋша́етсѧ.

<rubric class="inline">п҃ѳ.</rubric> <red>Д</red>а не помы́слиши когда̀ нерадѣ́ти ѡ҆ по́мыслѣхъ. Неꙋтае́ма бо є҆́сть ѿ бг҃а всѧ́каѧ мы́сль.

<rubric class="inline">ч҃.</rubric> <red>Є҆</red>гда̀ ѹ҆ви́диши по́мыслъ, человѣ́ческꙋю тѝ сла́вꙋ предлага́ющъ, позна́й ꙗ҆́снѡ, ꙗ҆́кѡ стꙋ́дъ тѝ ѹ҆строѧ́етъ.

<rubric class="inline">ч҃а.</rubric> <red>В</red>ѣ́сть вра́гъ дꙋхо́внагѡ зако́на пра́ведность, и҆ и҆́щетъ то́чїю сложе́нїе ѹ҆ма̀. Та́кѡ бо и҆лѝ покаѧ́нїѧ трꙋда́ми пови́нна сотвори́тъ подвла́стнаго, и҆лѝ нека́ющасѧ нево́льными наведе́ньми болѣ́знь причини́тъ є҆мꙋ̀. Ѻ҆вогда́ же и҆ проти́вꙋ невѣ́дѣнїй ра́товати под̾ꙋща́етъ, да и҆ здѣ̀ болѣ̑зни ѹ҆мно́житъ, и҆ во и҆схо́дѣ нетерпѣ́нїѧ ра́ди пока́жетъ невѣ́рна.

<rubric class="inline">ч҃в.</rubric> <red>П</red>роти́вꙋ находѧ́щымъ мно́зи мно́гѡ воспроти́вишасѧ: но без̾ моли́твы и҆ покаѧ́нїѧ никто́же лю́тыхъ и҆збѣжѐ.

<rubric class="inline">ч҃г.</rubric> <red>Ѕ</red>ла̑ѧ є҆ди́но чрез̾ є҆ди́ное прїе́млютъ си́лꙋ, ꙗ҆́коже и҆ блага̑ѧ дрꙋ́гъ ѿ дрꙋ́га возраста́ютъ, и҆ своего̀ прича́стника на прє́днѧѧ бо́лѣе возбꙋжда́ютъ.

<rubric class="inline">ч҃д.</rubric> <red>М</red>а̑лаѧ согрѣшє́нїѧ ѹ҆меньша́етъ дїа́волъ. И҆́накѡ бо на бѡ́льшаѧ ѕла̑ѧ привестѝ не мо́жетъ.

<rubric class="inline">ч҃є.</rubric> <red>К</red>о́рень стꙋ́дныѧ по́хоти є҆́сть человѣ́ческаѧ похвала̀, ꙗ҆́коже и҆ цѣломꙋ́дрїѧ ѡ҆бличе́нїе ѡ҆ ѕло́бѣ, не є҆гда̀ слы́шимъ то́чїю, но є҆гда̀ и҆ прїе́млемъ ѻ҆́ное.

<rubric class="inline">ч҃ѕ.</rubric> <red>Н</red>икоеѧ́же не полꙋча́етъ по́льзы ѿрекі́йсѧ, и҆ сладостра́ствꙋѧй. Є҆́же бо творѧ́ше стѧжа́нїемъ, сїѐ и҆ ничегѡ́же и҆мѣ́ѧ, дѣ́лаетъ.

<rubric class="inline">ч҃з.</rubric> <red>П</red>а́ки возде́ржникъ, а҆́ще стѧжава́етъ пѣ́нѧзи, бра́тъ є҆́сть пе́рвомꙋ помышле́нїемъ, ѿ ма́тере тоѧ́жде, ѹ҆́мныѧ ра́ди сла́сти, ѿ ѻ҆тца́ же дрꙋга́гѡ, по причи́нѣ премѣне́нїѧ стра́сти.

<rubric class="inline">ч҃и.</rubric> <red>И҆</red>ны́й ѿсѣца́етъ стра́сть бо́льшагѡ ра́ди сладостра́стїѧ, и҆ ѿ невѣ́дѧщихъ є҆гѡ̀ намѣ́ренїѧ сла́вимь є҆́сть: мо́жетъ же бы́ть и҆ са́мъ ѻ҆́нъ себѐ не вѣ́сть трꙋдѧ́сѧ безполе́знѡ.

<rubric class="inline">ч҃ѳ.</rubric> <red>В</red>ина̀ всѧ́кїѧ ѕло́бы є҆́сть тщесла́вїе и҆ сла́сть. Невозненави́дѣвый же сїѧ̑, не и҆стреблѧ́етъ стра́сть.

<rubric class="inline">р҃.</rubric> <red>К</red>о́рень всѣ̑мъ ѕлы̑мъ, рече́но є҆́сть, сребролю́бїе. Но сїѐ ꙗ҆́внѡ ѻ҆́ными составлѧ́етсѧ.

<rubric class="inline">р҃а.</rubric> <red>Ѡ҆</red>слѣплѧ́етсѧ ѹ҆́мъ си́ми тремѧ̀ страстьмѝ: сребролю́бїемъ, глаго́лю, тщесла́вїемъ и҆ сла́стїю.

<rubric class="inline">р҃в.</rubric> <red>С</red>і́и трѝ дщє́ри сꙋ́ть пїѧ̑вицы, по писа́нїю, ѿ ма́тере безꙋ́мїѧ любо́вїю возлю́блєнны.

<rubric class="inline">р҃г.</rubric> <red>Р</red>а́зꙋмъ и҆ вѣ́ра, є҆стества̀ на́шегѡ совоспи́танники, ни ѿ чегѡ̀ и҆но́гѡ, то́чїю ѿ ѻ҆́ныхъ притꙋпи́стасѧ.

<rubric class="inline">р҃д.</rubric> <red>Ꙗ҆́</red>рость, и҆ гнѣ́въ, и҆ бра̑ни, и҆ ѹ҆бі̑йства, и҆ всѧ̑ прѡ́чаѧ ѕла̑ѧ порѧ́дꙋ, ѿ ѻ҆́ныхъ въ человѣ́цѣхъ ѕѣлѡ̀ ѹ҆крѣпи́шасѧ.

<rubric class="inline">р҃є.</rubric> <red>Т</red>а́кѡ подоба́етъ возненави́дѣти сребролю́бїе, тщесла́вїе и҆ сла́сть, ꙗ҆́кѡ ма́терей ѕѡ́лъ, и҆ ма́чихъ добродѣ́телей.

<rubric class="inline">р҃ѕ.</rubric> <red>С</red>и́хъ ра́ди не люби́ти мі́ра, ни ꙗ҆̀же въ мі́рѣ, повелѣ́но на́мъ, не да созда̑нїѧ бж҃їѧ безразсꙋ́днѡ возненави́димъ, но ꙗ҆́кѡ да трїе́хъ ѻ҆́ныхъ страсте́й вины̑ ѿсѣче́мъ.

<rubric class="inline">р҃з.</rubric> <red>Н</red>икто́же, глаго́летъ писа́нїе, во́инъ быва́ѧ, ѡ҆бѧзꙋ́етсѧ кꙋ́плѧми жите́йскими. Хотѧ́й бо съ соплете́нїемъ стра̑сти побѣди́ти, подо́бенъ є҆́сть со пле́велы ѹ҆гаша́ющемꙋ запале́нїе.

<rubric class="inline">р҃и.</rubric> <red>З</red>а пѣ́нѧзи, и҆лѝ за сла́вꙋ, и҆лѝ за сла́сть гнѣ́ваѧйсѧ на бли́жнѧго, не ѹ҆̀ позна̀, ꙗ҆́кѡ пра́веднѡ ѹ҆правлѧ́етъ бг҃ъ тва́рьми.

<rubric class="inline">р҃ѳ.</rubric> <red>Є҆</red>гда̀ ѹ҆слы́шиши гдⷭ҇а глаго́люща, ꙗ҆́кѡ а҆́ще кто̀ не ѿрече́тсѧ всегѡ̀ и҆мѣ́нїѧ своегѡ̀, нѣ́сть менѐ досто́инъ, не то́чїю ѡ҆ и҆мѣ́нїи разꙋмѣ́й рече́нное, но и҆ ѡ҆ всѣ́хъ дѣ́йствїѧхъ ѕло́бы.

<rubric class="inline">р҃і.</rubric> <red>Н</red>е разꙋмѣ́ѧй и҆́стины, нижѐ и҆́стиннѡ вѣ́ровати мо́жетъ. Ра́зꙋмъ бо по є҆стествꙋ̀ предварѧ́етъ вѣ́рꙋ.

<rubric class="inline">ра҃і.</rubric> <red>Ꙗ҆́</red>коже ка́ждой ви́димой ве́щи ѡ҆предѣли́лъ є҆́сть бг҃ъ сро́дное ка́чество, си́це и҆ человѣ́чєскимъ по́мысламъ, а҆́ще хо́щемъ, и҆ не хо́щемъ.

<rubric class="inline">рв҃і.</rubric> <red>А҆́</red>ще кто̀ ꙗ҆́внѣ согрѣша́ѧ, и҆ не ка́ѧсѧ, ничто́же пострада̀ да́же до и҆схо́да своегѡ̀, да мни́ши, ꙗ҆́кѡ сего̀ неми́лостивъ пости́гнетъ сꙋ́дъ.

<rubric class="inline">рг҃і.</rubric> <red>М</red>олѧ́йсѧ разꙋ́мнѣ, терпи́тъ находѧ̑щаѧ: ѕлопа́мѧтꙋѧй же, не ѹ҆̀ чи́стѣ помоли́сѧ.

<rubric class="inline">рд҃і.</rubric> <red>Ѡ҆</red>би́димь, и҆лѝ поноше́нъ, и҆лѝ и҆згна́нъ бы́въ ѿ когѡ̀, не ѡ҆ настоѧ́щемъ помышлѧ́й, но бꙋ́дꙋщагѡ ѡ҆жида́й: и҆ ѻ҆брѧ́щеши, ꙗ҆́кѡ то́й мно́гихъ тѝ бла̑гъ бы́сть вино́венъ, не то́чїю въ настоѧ́щемъ, но и҆ въ бꙋ́дꙋщемъ вѣ́цѣ.

<rubric class="inline">рє҃і.</rubric> <red>Ꙗ҆́</red>коже ѕлопи̑щныѧ по́льзꙋетъ го́рькаѧ пелы́нь: та́кѡ ѕлонра̑внымъ по́льзꙋетъ ѕла̑ѧ страда́ти. Занѐ ѻ҆́вѣхъ здра́выми бы́ти, ѻ҆́вѣхъ же ка́ѧтисѧ врачевства̑ содѣ́ловаютъ.

<rubric class="inline">рѕ҃і.</rubric> <red>А҆́</red>ще не хо́щеши ѕлострада́ти, нижѐ ѕлотвори́ти жела́й. Поне́же то̀ за си́мъ непрестꙋ́пнѡ послѣ́дствꙋетъ. Є҆́же бо а҆́ще сѣ́етъ кі́йждо, то́жде и҆ по́жнетъ.

<rubric class="inline">рз҃і.</rubric> <red>В</red>о́лею ѕла̑ѧ сѣ́юще, и҆ нево́лею ѻ҆́наѧ жнꙋ́ще, пра́вдѣ бж҃їей диви́тисѧ до́лжни є҆смы̀.

<rubric class="inline">ри҃і.</rubric> <red>П</red>оне́же вре́мѧ нѣ́кое междꙋ̀ сѣ́ѧнїемъ и҆ жа́твою ѡ҆предѣли́сѧ, сегѡ̀ ра́ди не вѣ́рꙋемъ ѡ҆ воздаѧ́нїи.

<rubric class="inline">рѳ҃і.</rubric> <red>С</red>огрѣши́вши не ѡ҆бвинѧ́й дѣѧ́нїе, но мы́сль. А҆́ще бо не бы̀ ѹ҆́мъ предте́клъ, то̀ не бы̀ тѣ́ло припослѣ́довало.

<rubric class="inline">р҃к.</rubric> <red>Т</red>а́йный ѕлодѣ́тель лꙋка́внѣйшїй є҆́сть ꙗ҆́внѣ ѡ҆би́дѧщихъ. Тѣ́мже то́й и҆ ѕлѣ́е мꙋ́читсѧ.

<rubric class="inline">рк҃а.</rubric> <red>К</red>ова̑рства соплета́ѧй, и҆ сокрове́ннѣ ѕлотворѧ́й, ѕмі́й є҆́сть, по писа́нїю, сѣдѧ́й на пꙋтѝ, и҆ ѹ҆грыза́ѧй пѧ́тꙋ ко́нскꙋ.

<rubric class="inline">рк҃в.</rubric> <red>И҆́</red>же вкꙋ́пѣ въ че́мнибꙋдь похвалѧ́етъ, и҆ въ че́мнибꙋдь порица́етъ бли́жнѧго, се́й тщесла́вїемъ и҆ за́вистїю ѡ҆держи́мь є҆́сть: и҆ похвала́ми сокрыва́ти покꙋша́етсѧ за́висть, порече́нїѧми же себѧ̀ благоискꙋ́снѣйшимъ ѻ҆́нагѡ поставлѧ́етъ.

<rubric class="inline">рк҃г.</rubric> <red>Ꙗ҆́</red>коже нѣ́сть мо́щно вкꙋ́пѣ и҆ ѻ҆́вцы пастѝ, и҆ во́лки: та́кѡ не возмо́жетъ полꙋчи́ти ми́лость, и҆́же ѕло̀ твори́тъ бли́жнемꙋ.

<rubric class="inline">рк҃д.</rubric> <red>П</red>римѣша́ѧй къ за́повѣди ѻ҆́тай свою̀ во́лю, прелюбодѣ́й є҆́сть, ꙗ҆́коже въ премꙋ́дрости показа́сѧ, и҆ за скꙋ́дость ѹ҆ма̀ болѣ̑зни и҆ безчє́стїѧ понесе́тъ.

<rubric class="inline">рк҃є.</rubric> <red>Ꙗ҆́</red>коже воды̀ и҆ ѻ҆гнѧ̀ совокꙋпле́нїе проти́вно: та́кѡ сопротивлѧ́ютсѧ дрꙋ́гъ дрꙋ́гꙋ словоѡправда́нїе и҆ смире́нїе.

<rubric class="inline">рк҃ѕ.</rubric> <red>И҆</red>ща́й ѿпꙋще́нїѧ грѣхѡ́въ, лю́битъ смиренномꙋ́дрїе: ѡ҆сꙋжда́ѧй же дрꙋга́го, запечатлѣва́етъ своѧ̑ ѕла̑ѧ.

<rubric class="inline">рк҃з.</rubric> <red>Д</red>а не ѡ҆ста́виши неизгла́жденнымъ грѣ́хъ, а҆́ще и҆ малѣ́йшїй є҆́сть, да не по́слѣжде на бѡ́льшаѧ ѕла̑ѧ привлече́тъ тѧ̀.

<rubric class="inline">рк҃и.</rubric> <red>А҆́</red>ще хо́щеши спасти́сѧ, и҆́стинное сло́во возлюбѝ, и҆ никогда́же безразсꙋ́днѡ ѡ҆бличе́нїѧ да ѿврати́шисѧ.

<rubric class="inline">рк҃ѳ.</rubric> <red>С</red>ло́во и҆́стины премѣнѝ порождє́нїѧ є҆хі̑дныѧ, и҆ сказа̀ и҆̀мъ бѣжа́ти ѿ бꙋ́дꙋщагѡ гнѣ́ва.

<rubric class="inline">р҃л.</rubric> <red>П</red>рїе́млѧй словеса̀ и҆́стины, прїе́млетъ бг҃а сло́ва. Глаго́летъ бо хрⷭ҇то́съ: прїе́млѧй ва́съ, менѐ прїе́млетъ.

<rubric class="inline">рл҃а.</rubric> <red>Р</red>азсла́бленный свѣ́шенный сквозѣ̀ кро́ва, є҆́сть грѣ́шникъ ѿ вѣ́рныхъ по бз҃ѣ ѡ҆блича́емый, и҆ вѣ́ры ра́ди ѻ҆́нѣхъ прїе́млѧй ѿпꙋще́нїе.

<rubric class="inline">рл҃в.</rubric> <red>Л</red>ꙋ́чше є҆́сть съ благоговѣ́нїемъ моли́тисѧ ѡ҆ бли́жнемъ, не́жели ѡ҆блича́ти є҆го̀ ѡ҆ всѧ́комъ согрѣше́нїи.

<rubric class="inline">рл҃г.</rubric> <red>К</red>а́ѧйсѧ пра́вѡ, ѿ безꙋ́мныхъ порꙋга́емь быва́етъ. Сїе́ же є҆мꙋ̀ є҆́сть зна́менїе благоꙋгожде́нїѧ.

<rubric class="inline">рл҃д.</rubric> <red>П</red>одвиза́ѧйсѧ ѿ всѣ́хъ воздержи́тсѧ, и҆ не престае́тъ твори́ти сїѐ, до́ндеже потреби́тъ гдⷭ҇ь сѣ́мѧ ѿ вавѷлѡ́на.

<rubric class="inline">рл҃є.</rubric> <red>П</red>омы́сли, ꙗ҆́кѡ двана́десѧть є҆́сть страсте́й безче́стныхъ. А҆́ще є҆ди́нꙋ ѿ тѣ́хъ во́лею возлю́биши, ѻ҆́наѧ и҆спо́лнитъ мѣ́сто є҆динона́десѧти.

<rubric class="inline">рл҃ѕ.</rubric> <red>Ѻ҆́</red>гнь є҆́сть горѧ́щїй грѣ́хъ. Коли́кѡ ѹ҆́бѡ ѿсѣче́ши вещество̀, толи́кѡ ѹ҆га́снетъ, и҆ коли́кѡ а҆́ще приложи́ши, по мѣ́рѣ возгори́тсѧ.

<rubric class="inline">рл҃з.</rubric> <red>В</red>озвы́сивсѧ похвала́ми, ѡ҆жида́й безче́стїѧ. Глаго́летъ бо: Возносѧ́йсѧ, смири́тсѧ.

<rubric class="inline">рл҃и.</rubric> <red>Є҆</red>гда̀ всѧ́кꙋю во́льнꙋю ѕло́бꙋ ѿ мы́сли ѿве́ргнемъ: тогда̀ па́ки бра́нь сотвори́мъ съ сꙋ́щими страстьмѝ по предпрїѧ́тїю.

<rubric class="inline">рл҃ѳ.</rubric> <red>П</red>редпрїѧ́тїе є҆́сть пре́жнихъ ѕѡ́лъ нево́льное воспомина́нїе въ подви́жникѣ произы́ти въ стра́сть возбранѧ́емое, въ побѣди́телѣ же до прило́га низвраща́емое.

<rubric class="inline">р҃м.</rubric> <red>П</red>рило́гъ є҆́сть безви́дное движе́нїе се́рдца, по подо́бїю за́мка ѿ и҆скꙋ́сныхъ пред̾ꙋде́рживаемый.

<rubric class="inline">рм҃а.</rubric> <red>И҆</red>дѣ́же сꙋ́ть ѡ҆́брази по́мысла, та́мѡ сложе́нїе быва́етъ. Движе́нїе бо безви́дное, безвино́вный є҆́сть прило́гъ. И҆ и҆ны́й ѡ҆ си́хъ ѿбѣга́етъ, ꙗ҆́кѡ головнѧ̀ ѿ ѻ҆гнѧ̀: и҆ны́й же не возвраща́етсѧ, до́ндеже возже́тъ пла́мень.

<rubric class="inline">рм҃в.</rubric> <red>Н</red>е глаго́ли, ꙗ҆́кѡ не хощꙋ̀, и҆ прихо́дитъ: коне́чнѡ бо а҆́ще и҆ не то́жде са́мое, но вины̑ лю́биши ве́щи тоѧ̀.

<rubric class="inline">рм҃г.</rubric> <red>И҆</red>ща́й похвалы̀, ѡ҆брѣта́етсѧ во стра́сти, и҆ ѡ҆ ско́рби наше́дшей пла́чꙋщїй, лю́битъ сла́сть.

<rubric class="inline">рм҃д.</rubric> <red>Ꙗ҆́</red>коже на вѣса́хъ, непостоѧ́ненъ є҆́сть сладостра́ствꙋющагѡ по́мыслъ: ѻ҆вогда̀ пла́четъ и҆ пла́четсѧ грѣхѡ́въ ра́ди, ѻ҆вогда́ же ра́тꙋетъ, и҆ противоглаго́летъ бли́жнемꙋ, ѿгонѧ́ѧ сла̑сти.

<rubric class="inline">рм҃є.</rubric> <red>В</red>сѧ̑ и҆скꙋша́ѧй, и҆ до́брое содержа́й, послѣ́довательнѡ ѿ всѧ́кагѡ ѕла̀ ѹ҆дали́тсѧ.

<rubric class="inline">рм҃ѕ.</rubric> <red>Д</red>олготерпѣли́въ мꙋ́жъ мно́гъ въ ра́зꙋмѣ: подо́бнѣ и҆ словесє́мъ премꙋ́дрости прилага́й ѹ҆́хо своѐ.

<rubric class="inline">рм҃з.</rubric> <red>Б</red>ез̾ па́мѧти бж҃їей ра́зꙋмъ и҆́стинный бы́ти не мо́жетъ. Без̾ пе́рвагѡ бо вторы́й ло́женъ є҆́сть.

<rubric class="inline">рм҃и.</rubric> <red>Ж</red>естокосе́рдаго по́льзꙋетъ тонча́йшагѡ ра́зꙋма сло́во: поне́же без̾ стра́ха, трꙋдѡ́въ покаѧ́нїѧ не прїе́млетъ.

<rubric class="inline">рм҃ѳ.</rubric> <red>К</red>ро́ткомꙋ человѣ́кꙋ вѣрносло́вїе прили́чествꙋетъ: поне́же не и҆скꙋша́етъ бж҃їѧ долготерпѣ́нїѧ, и҆ не побѣжда́етсѧ ча́стымъ престꙋпле́нїемъ.

<rubric class="inline">р҃н.</rubric> <red>М</red>ꙋ́жа си́льна да не ѡ҆бличи́ши ѡ҆ тщесла́вїи, но покажѝ є҆мꙋ̀ и҆мѣ́ющее нанести́сѧ безче́стїе. Си́мъ бо ѡ҆́бразомъ разꙋ́мный сла́дцѣ ѡ҆блича́емь быва́етъ.

<rubric class="inline">рн҃а.</rubric> <red>Н</red>енави́дѧй ѡ҆бличє́нїѧ, по ѹ҆мышле́нїю лежи́тъ (погрѧза́етъ) во стра́сти. Любѧ́й же (ѻ҆́ное) ꙗ҆́вѣ, ꙗ҆́кѡ предпрїѧ́тїемъ хо́дитъ.

<rubric class="inline">рн҃в.</rubric> <red>Н</red>е жела́й слы́шати чꙋжда̑ѧ лꙋка́вствѡванїѧ: въ таково́й бо во́ли и҆ черты̑ лꙋка́вствованїй написꙋ́ютсѧ.

<rubric class="inline">рн҃г.</rubric> <red>Ѕ</red>лы̑мъ словесє́мъ наꙋчи́всѧ, на себѧ̀ гнѣ́вайсѧ, а҆ не на глаго́лавшаго. Лꙋка́вагѡ бо слꙋ́ха, лꙋка́въ и҆ ѿвѣщава́тель.

<rubric class="inline">рн҃д.</rubric> <red>А҆́</red>ще кто̀ съ сꙋесло́вными человѣ́ки бесѣ́довати бꙋ́детъ, пови́нна себѐ да вмѣнѧ́етъ таковы́хъ глагѡ́лъ, а҆́ще и҆ не вско́рѣ по́слѣ тогѡ̀, но ѿ дре́внѧгѡ до́лгꙋ.

<rubric class="inline">рн҃є.</rubric> <red>А҆́</red>ще ѹ҆ви́диши кого̀ лицемѣ́рнѡ хва́лѧща тѧ̀, во своѐ вре́мѧ ѿ ѻ҆́нагѡ порече́нїѧ ѡ҆жида́й.

<rubric class="inline">рн҃ѕ.</rubric> <red>Н</red>астоѧ́щыѧ скѡ́рби премѣнѧ́й на бꙋ̑дꙋщаѧ блага̑ѧ: и҆ никогда́же нерадѣ́нїе разсла́битъ по́двигъ тво́й.

<rubric class="inline">рн҃з.</rubric> <red>А҆́</red>ще за тѣле́сное подаѧ́нїе похва́лиши человѣ́ка, ꙗ҆́кѡ блага́го, кромѣ̀ бг҃а, по́слѣ то́йжде лꙋка́въ тебѣ̀ ꙗ҆ви́тсѧ.

<rubric class="inline">рн҃и.</rubric> <red>В</red>сѧ́кое бла́го ѿ гдⷭ҇а смотри́тельнѣ прихо́дитъ: и҆ носѧ́щїе ѻ҆́наѧ, сꙋ́ть слꙋжи́тели бла̑гъ.

<rubric class="inline">рн҃ѳ.</rubric> <red>С</red>плетє́нїѧ бла̑гъ и҆ ѕѡ́лъ ра́внымъ по́мысломъ прїе́мли: и҆ та́кѡ премѣнѧ́етъ бг҃ъ нера́вность веще́й.

<rubric class="inline">р҃ѯ.</rubric> <red>Н</red>ера́вность помыслѡ́въ нано́ситъ ѻ҆сѡ́бныѧ премѣ̑ны: занѐ бг҃ъ нево́льное во́льномꙋ сро́днѣ приложи́лъ.

<rubric class="inline">рѯ҃а.</rubric> <red>Ч</red>ꙋ́вствєннаѧ, ѹ҆́мныхъ сꙋ́ть порождє́нїѧ, носѧ́щаѧ подоба́ющее по ѡ҆предѣле́нїю бж҃їю.

<rubric class="inline">рѯ҃в.</rubric> <red>С</red>е́рдцꙋ сладостра́ствꙋющꙋ, по́мыслы и҆ словеса̀ па̑гꙋбныѧ прозѧба́ютъ: и҆ ѿ ды́ма внꙋ́трь лежа́щее вещество̀ познава́емъ.

<rubric class="inline">рѯ҃г.</rubric> <red>П</red>ребыва́й въ ра́зꙋмѣ, и҆ не ѹ҆трꙋди́шисѧ во и҆скꙋше́нїѧхъ: ѿѻнꙋ́дꙋже ѿходѧ̀ терпѝ находѧ̑щаѧ.

<rubric class="inline">рѯ҃д.</rubric> <red>М</red>оли́сѧ, да не прїи́детъ тѝ и҆скꙋше́нїе: прише́дшее же прїимѝ ꙗ҆́кѡ твоѐ, а҆ не чꙋ́ждее.

<rubric class="inline">рѯ҃є.</rubric> <red>Ѿ</red>вратѝ мы́сль ѿ всѧ́кагѡ лихои́мства, и҆ тогда̀ возмо́жеши ѹ҆ви́дѣти кѡ́зни дїа́вѡльскїѧ.

<rubric class="inline">рѯ҃ѕ.</rubric> <red>Г</red>лаго́лѧй всѧ̑ ви́дѣти кѡ́зни дїа́вѡльскїѧ, ꙗ҆́коже не вѣ́сть себѐ, соверше́нна себѐ ꙗ҆влѧ́етъ.

<rubric class="inline">рѯ҃з.</rubric> <red>Є҆</red>гда̀ и҆зы́детъ ѹ҆́мъ ѿ тѣле́сныхъ попече́нїй, ви́дитъ по мѣ́рѣ ѹ҆хищрє́нїѧ врагѡ́въ.

<rubric class="inline">рѯ҃и.</rubric> <red>С</red>овосхища́емый по́мыслы ѡ҆слѣплѧ́етсѧ ѿ ни́хъ, и҆ дѣ̑йствїѧ грѣха̀ ви́дитъ, вины́ же дѣ́йствїй ѹ҆ви́дѣти не мо́жетъ.

<rubric class="inline">рѯ҃ѳ.</rubric> <red>И҆</red>ны́й твори́тъ ꙗ҆́внѣ за́повѣдь, рабо́таѧ стра́сти, и҆ лꙋка́выми по́мыслы благо́е дѣѧ́нїе потреблѧ́ѧ.

<rubric class="inline">р҃ѻ.</rubric> <red>В</red>води́мь въ нача́ло ѕла̀, не глаго́ли, ꙗ҆́кѡ не побѣди́тъ мѧ̀. Поколи́кꙋ бо вво́дишисѧ, потоли́кꙋ ѹ҆жѐ побѣжде́нъ є҆сѝ.

<rubric class="inline">рѻ҃а.</rubric> <red>К</red>о́еждо быва́ющее ѿ ма́ла начина́етсѧ, и҆ поча́стнѡ пита́емо, возраста́етъ.

<rubric class="inline">рѻ҃в.</rubric> <red>М</red>ре́жа многоплете́нна є҆́сть ко́знь ѕло́бы, и҆ ча́стѣ запꙋ́тавыйсѧ, а҆́ще вознеради́тъ, ѿвсю́дꙋ ѡ҆б̾е́млетсѧ.

<rubric class="inline">рѻ҃г.</rubric> <red>Н</red>е жела́й слы́шати ѕлополꙋ́чїѧ вражде́бныхъ человѣ̑къ. Слы́шащїи бо такѡвы́ѧ глаго́лы, плоды̀ взе́млютъ своегѡ̀ произволе́нїѧ.

<rubric class="inline">рѻ҃д.</rubric> <red>Н</red>е всѧ́кꙋ ско́рбь находи́ти человѣ́кѡмъ за грѣхѝ мнѝ: сꙋ́ть бо нѣ́цыи благоꙋгожда́ющїи, и҆ и҆скꙋша́емїи. Пи́сано бо є҆́сть: нечести́вїи и҆ беззакѡ́нницы и҆зженꙋ́тсѧ. Подо́бнѣ, и҆ хотѧ́щїи благоче́стнѡ жи́ти ѡ҆ хрⷭ҇тѣ̀, гони́ми бꙋ́дꙋтъ.

<rubric class="inline">рѻ҃є.</rubric> <red>В</red>о вре́мѧ ско́рби ви́ждь прило́гъ сла́сти: поне́же бо ѹ҆тѣша́етъ ско́рбь, благопрїѧ́тенъ (на́мъ) быва́етъ.

<rubric class="inline">рѻ҃ѕ.</rubric> <red>Н</red>ѣ́цыи мꙋ́дрыми глаго́лютъ ѹ҆доборазсꙋжда́ющихъ ѡ҆ чꙋ́вственныхъ веща́хъ: мꙋ́дри же сꙋ́ть ѡ҆блада́ющїи свои́ми хотѣ́нїѧми.

<rubric class="inline">рѻ҃з.</rubric> <red>П</red>ре́жде и҆стребле́нїѧ ѕѡ́лъ, да не повине́шисѧ се́рдцꙋ твоемꙋ̀: какѡва́ бо вложє́нїѧ и҆́мать, таковы́хъ и҆ приложе́нїй взыскꙋ́етъ.

<rubric class="inline">рѻ҃и.</rubric> <red>Ꙗ҆́</red>коже сꙋ́ть ѕмїи̑ срѣта́ющїисѧ въ пеще́рахъ, и҆ сꙋ́ть и҆ні́и кры́ющїисѧ во хра́минахъ: та́кѡ сꙋ́ть стра̑сти, мы́сленнѣ воѡбража́ємыѧ, и҆ сꙋ́ть и҆ны̑ѧ дѣ́ѧтельнѣ дѣ́йствꙋємыѧ, а҆́ще и҆ ѿ є҆ди́ныхъ въ дрꙋгі̑ѧ ѡ҆́бразы преѡбража́ютсѧ.

<rubric class="inline">рѻ҃ѳ.</rubric> <red>Є҆</red>гда̀ ѹ҆ви́диши внꙋ́трь лежа̑щаѧ си́льнѣ дви̑жима, и҆ къ стра́сти призыва̑юща безмо́лвствꙋющїй ѹ҆́мъ: вѣ́ждь, ꙗ҆́кѡ ѹ҆́мъ нѣ́когда сїѧ̑ предвари́лъ, и҆ въ дѣѧ́нїе сїѐ приведѐ, и҆ въ се́рдце вложѝ.

<rubric class="inline">р҃п.</rubric> <red>Н</red>е составлѧ́етсѧ ѻ҆́блако без̾ дыха́нїѧ вѣ́тра, и҆ не ражда́етсѧ стра́сть без̾ мы́сли.

<rubric class="inline">рп҃а.</rubric> <red>Є҆</red>гда̀ не ктомꙋ̀ твори́мъ по́хѡти плотскі̑ѧ, по писа́нїю, ѹ҆до́бь ѡ҆ гдⷭ҇ѣ преста́нꙋтъ внꙋ́трь предлежа̑щаѧ.

<rubric class="inline">рп҃в.</rubric> <red>Ѡ҆́</red>бразы мечта́нїѧ ѹ҆ма̀ лꙋка́внѣйшыѧ сꙋ́ть и҆ крѣ́пльшыѧ: помы́слєнныѧ же си́хъ вино́вни и҆ предвари́тєльны сꙋ́ть.

<rubric class="inline">рп҃г.</rubric> <red>Є҆́</red>сть ѕло́ба, въ се́рдцѣ содержа́щаѧсѧ, да́внѧгѡ ра́ди предпрїѧ́тїѧ, и҆ є҆́сть ѕло́ба, по́мыслы ра́тꙋющаѧ, повседне́вными вещьмѝ.

<rubric class="inline">рп҃д.</rubric> <red>Б</red>г҃ъ дѣѧ̑нїѧ и҆ намѣ́рєнїѧ вмѣнѧ́етъ. Да́стъ тѝ, глаго́летъ бо, гдⷭ҇ь по се́рдцꙋ твоемꙋ̀.

<rubric class="inline">рп҃є.</rubric> <red>В</red>ъ разсма́триванїи со́вѣсти не пребыва́ющїй, нижѐ тѣлє́сныѧ трꙋды̀ ѡ҆ благоче́стїи прїе́млетъ.

<rubric class="inline">рп҃ѕ.</rubric> <red>С</red>о́вѣсть є҆́сть є҆сте́ственнаѧ кни́га. Дѣ́ѧтельнѣ чита́ющїй ѻ҆́нꙋю, и҆скꙋ́сомъ познае́тъ бж҃е́ственное застꙋпле́нїе.

<rubric class="inline">рп҃з.</rubric> <red>Н</red>е прїе́млѧй во́льныхъ трꙋдѡ́въ ѡ҆ и҆́стинѣ, ѿ нево́льныхъ лютѣ́е наказꙋ́емь быва́етъ.

<rubric class="inline">рп҃и.</rubric> <red>П</red>озна́вый во́лю бж҃їю, и҆ по си́лѣ творѧ́й ѻ҆́нꙋю, ма́лѣми трꙋды̀ вели́кихъ и҆збѣжи́тъ.

<rubric class="inline">рп҃ѳ.</rubric> <red>К</red>ромѣ̀ моли́твы и҆ терпѣ́нїѧ хотѧ́й побѣди́ти и҆скꙋшє́нїѧ, не ѿри́нетъ ѧ҆̀, но мно́жае ѡ҆плете́тсѧ ѻ҆́ными.

<rubric class="inline">р҃ч.</rubric> <red>Г</red>дⷭ҇и сокрове́нъ є҆́сть во свои́хъ за́повѣдехъ, и҆ и҆́щꙋщымъ є҆го̀ по мѣ́рѣ ѡ҆брѣта́етсѧ.

<rubric class="inline">рч҃а.</rubric> <red>Д</red>а не рече́ши: сотвори́хъ за́пѡвѣди, и҆ не ѡ҆брѣто́хъ гдⷭ҇а. Ра́зꙋмъ бо съ пра́вдою, по писа́нїю, мно́жицею ѡ҆брѣ́лъ є҆сѝ, пра́вѡ же и҆́щꙋщїи є҆го̀, ѡ҆брѧ́щꙋтъ ми́ръ.

<rubric class="inline">рч҃в.</rubric> <red>М</red>и́ръ є҆́сть страсте́й и҆збавле́нїе, є҆́же без̾ дѣ́йствїѧ ст҃а́гѡ дх҃а не ѡ҆брѣта́етсѧ.

<rubric class="inline">рч҃г.</rubric> <red>И҆</red>но́е є҆́сть дѣ́ланїе за́повѣди, а҆ и҆но́е добродѣ́тель, а҆́ще и҆ дрꙋ́гъ ѿ дрꙋ́га вины̑ благопрїе́млютъ.

<rubric class="inline">рч҃д.</rubric> <red>Д</red>ѣ́ланїе за́повѣди глаго́летсѧ, внегда̀ содѣ́ѧхомъ повелѣ́нное, добродѣ́тель же, внегда̀ содѣ́ланное ѹ҆го́дно є҆́сть вои́стиннꙋ.

<rubric class="inline">рч҃є.</rubric> <red>Ꙗ҆́</red>коже є҆ди́но є҆́сть чꙋ́вственное бога́тство, по стѧжа́нїю же многоча́стнѡ: та́кѡ є҆ди́на є҆́сть добродѣ́тель, многоѡбра̑знаѧ же и҆мѣ́етъ дѣ̑йствїѧ.

<rubric class="inline">рч҃ѕ.</rubric> <red>К</red>ромѣ̀ дѣ́ла ѹ҆хищрѧ́ѧйсѧ и҆ глаго́лѧй словеса̀, богатѣ́етъ ѿ непра́вды, и҆ трꙋды̀ є҆гѡ̀, по писа́нїю въ до́мы чꙋ́жды вхо́дѧтъ.

<rubric class="inline">рч҃з.</rubric> <red>В</red>сѧ̑ повинꙋ́тсѧ зла́тꙋ, глаго́летъ писа́нїе, и҆ благода́тїю бж҃їею мы́слєннаѧ ѹ҆пра́влєна бꙋ́дꙋтъ.

<rubric class="inline">рч҃и.</rubric> <red>С</red>о́вѣсть блага́ѧ моли́твою ѡ҆брѣта́етсѧ, и҆ моли́тва чи́стаѧ со́вѣстїю. Є҆ди́но бо дрꙋго́е по є҆стествꙋ̀ прїе́млетъ.

<rubric class="inline">рч҃ѳ.</rubric> <red>І҆</red>а́кѡвъ і҆ѡ́сифови ри́зꙋ пе́стрꙋ сотворѝ и҆ гдⷭ҇ь кро́ткомꙋ ра́зꙋмъ и҆́стины да́рꙋетъ, ꙗ҆́коже пи́сано є҆́сть: ꙗ҆́кѡ наꙋчи́тъ гдⷭ҇ь крѡ́ткїѧ пꙋтє́мъ свои̑мъ.

<rubric class="inline">с҃.</rubric> <red>В</red>сегда̀ дѣ́лай благо́е по си́лѣ, и҆ во вре́мѧ бо́льшагѡ не ѡ҆браща́йсѧ на ме́ньшее: ѡ҆брати́выйсѧ бо вспѧ́ть, глаго́летъ, нѣ́сть ѹ҆пра́вленъ въ црⷭ҇твїи бж҃їи.
