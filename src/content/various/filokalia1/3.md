---
title: "Тогѡ́жде ѡ҆ мнѧ́щихсѧ ѿ дѣ́лъ ѡ҆правда́тисѧ, ск҃ѕ гла́въ"
navigation:
  key: various-filokalia1-3
  title: "Тогѡ́жде ѡ҆ мнѧ́щихсѧ ѿ дѣ́лъ ѡ҆правда́тисѧ, ск҃ѕ гла́въ"
  parent: various-filokalia1
  order: 3
type: "various"
---

# Тогѡ́жде ѡ҆ мнѧ́щихсѧ ѿ дѣ́лъ ѡ҆правда́тисѧ, ск҃ѕ гла́въ.

<rubric class="inline">а҃.</rubric> <red>Ѕ</red>ловѣ́рїе внѣ́шнихъ въ послѣ́дꙋющемъ писа́нїи ѡ҆бличи́тсѧ ѿ тве́рдѡ вѣ́рꙋющихъ, и҆ позна́вшихъ и҆́стинꙋ.

<rubric class="inline">в҃.</rubric> <red>Г</red>дⷭ҇ь всѧ́кꙋю за́повѣдь показа́ти хотѧ̀ до́лжною, сыноположе́нїе же человѣ́кѡмъ свое́ю кро́вїю дарова́ннымъ, глаго́летъ: Є҆гда̀ всѧ̑ сотворитѐ повелѣ̑ннаѧ ва́мъ, тогда̀ рцы́те, ꙗ҆́кѡ рабѝ неключи́ми є҆смы̀, и҆ є҆́же до́лжни бѣ́хомъ сотвори́ти, сотвори́хомъ. Сегѡ̀ ра́ди нѣ́сть мзда̀ дѣ́лъ црⷭ҇твїе небе́сное, но благода́ть влⷣки, вѣ̑рнымъ рабѡ́мъ ѹ҆гото́ваннаѧ.

<rubric class="inline">г҃.</rubric> <red>Н</red>е тре́бꙋетъ ра́бъ свобо́ды, ꙗ҆́кѡ мзды̀, но бл҃гоꙋгожда́етъ, ꙗ҆́кѡ должни́къ, и҆ по благода́ти ѡ҆жида́етъ.

<rubric class="inline">д҃.</rubric> <red>Х</red>рⷭ҇то́съ ѹ҆́мре, по писа́нїю, грѣ̑хъ ра́ди на́шихъ, и҆ благорабо́тающымъ є҆мꙋ̀ свобо́дꙋ да́рꙋетъ. Глаго́летъ бо: До́брѣ, ра́бе благі́й и҆ вѣ́рный, ѡ҆ ма́лѣ бы́лъ є҆сѝ вѣ́ренъ, над̾ мно́гими тѧ̀ поста́влю: вни́ди въ ра́дость гдⷭ҇а твоегѡ̀.

<rubric class="inline">є҃.</rubric> <red>Н</red>е ѹ҆̀ вѣ́ренъ є҆́сть ра́бъ, на просто́мъ ра́зꙋмѣ ѹ҆твержда́ѧйсѧ, но послꙋша́нїемъ заповѣ́давшемꙋ хрⷭ҇тꙋ̀ вѣ́рꙋѧй.

<rubric class="inline">ѕ҃.</rubric> <red>П</red>очита́ѧй влⷣкꙋ твори́тъ повелѣва́ємаѧ: согрѣши́вый же и҆лѝ преслꙋ́шавый те́рпитъ находѧ̑щаѧ, ꙗ҆́кѡ своѧ̑.

<rubric class="inline">з҃.</rubric> <red>Л</red>юбоꙋче́нъ сы́й, бꙋ́ди и҆ трꙋдолюби́въ: просты́й бо ра́зꙋмъ напыща́етъ человѣ́ка.

<rubric class="inline">и҃.</rubric> <red>Н</red>еча́ѧннѡ слꙋча́ющыѧсѧ на́мъ и҆скꙋшє́нїѧ смотри́тельнѣ на́съ трꙋдолюби́выми наꙋча́ютъ бы́ти, и҆ не хотѧ́щихъ къ покаѧ́нїю влекꙋ́тъ.

<rubric class="inline">ѳ҃.</rubric> <red>Н</red>аходѧ́щыѧ скѡ́рби человѣ́кѡмъ, порождє́нїѧ сꙋ́ть со́бственныхъ и҆́хъ ѕѡ́лъ. А҆́ще же ѻ҆́ныѧ посре́дствомъ моли́твы те́рпимъ, ѡ҆брѣта́емъ па́ки благи́хъ веще́й наведе́нїе.

<rubric class="inline">і҃.</rubric> <red>Н</red>ѣ́цыи за добродѣ́тель похвале́ни бы́вше, ѹ҆слади́шасѧ, и҆ сла́сть тщесла́вїѧ своегѡ̀ возмнѣ́ша бы́ти ѹ҆тѣше́нїе. И҆ и҆ні́и, ѡ҆ грѣсѣ̀ ѡ҆бличе́ни бы́вше, поболѣ́ша, и҆ поле́знꙋю болѣ́знь почто́ша бы́ти дѣ́йствомъ ѕло́бы.

<rubric class="inline">а҃і.</rubric> <red>Є҆</red>ли́цы под̾ предло́гомъ по́двигѡвъ пред̾ неради́вѣйшими возно́сѧтсѧ, сі́и ѿ дѣ́лъ тѣле́сныхъ ѡ҆правди́тисѧ мнѧ́тъ: є҆ли́цы же ѹ҆твержда́ющесѧ на просто́мъ ра́зꙋмѣ, невѣ́дѧщихъ ѡ҆хꙋжда́емъ, мно́гѡ безꙋ́мнѣйши ѻ҆́ныхъ быва́емъ.

<rubric class="inline">в҃і.</rubric> <red>Н</red>е ѹ҆̀ и҆звѣ́стенъ ра́зꙋмъ без̾ дѣ́лъ по немꙋ̀, а҆́ще и҆ и҆́стиненъ є҆́сть: зане́же всѧ́кой ве́щи, дѣ́ло є҆́сть и҆звѣще́нїе.

<rubric class="inline">г҃і.</rubric> <red>М</red>но́жицею ѿ нерадѣ́нїѧ ѡ҆ дѣѧ́нїи и҆ ра́зꙋмъ помрача́етсѧ. И҆́же бо дѣ́ланїѧ совсѣ́мъ пренебрего́ша, си́хъ и҆ па́мѧть пома́лꙋ потреби́тсѧ.

<rubric class="inline">д҃і.</rubric> <red>П</red>иса́нїе сегѡ̀ ра́ди въ ра́зꙋмѣ вѣ́дѣти бг҃а совѣ́тꙋетъ, да пра́вѡ є҆мꙋ̀ дѣ́лы рабо́таемъ.

<rubric class="inline">є҃і.</rubric> <red>Є҆</red>гда̀ ꙗ҆́внѣ соверша́емъ за́пѡвѣди, сво́йствєннаѧ ѹ҆́бѡ ѿ гдⷭ҇а по мѣ́рѣ прїе́млемъ, по́льзꙋемсѧ же по намѣ́ренїю произволе́нїѧ.

<rubric class="inline">ѕ҃і.</rubric> <red>Х</red>отѧ́й что̀ содѣ́ѧти, и҆ не могі́й, ꙗ҆́кѡ сотвори́вый є҆́сть пред̾ сердцевѣ́дцемъ бг҃омъ. Сїе́ же и҆ ѡ҆ благи́хъ, и҆ ѡ҆ ѕлы́хъ дѣла́хъ разꙋмѣ́ти подоба́етъ.

<rubric class="inline">з҃і.</rubric> <red>Ѹ҆́</red>мъ кромѣ̀ тѣ́ла, блага̑ѧ и҆ ѕла̑ѧ соверша́етъ мнѡ́гаѧ. Тѣ́ло же кромѣ̀ ѹ҆ма̀, ничто́же ѿ си́хъ соверши́ти мо́жетъ: зане́же зако́нъ свобо́ды пре́жде дѣѧ́нїѧ чте́тсѧ.

<rubric class="inline">и҃і.</rubric> <red>Н</red>ѣ́цыи не творѧ́ще за́пѡвѣди пра́вѡ вѣ́ровати мнѧ́тъ, нѣ́цыи же творѧ́ще, ꙗ҆́кѡ мзды̀ до́лжныѧ, црⷭ҇твїѧ ѡ҆жида́ютъ. Ѻ҆бои́ же ѿ и҆́стины погрѣша́ютъ.

<rubric class="inline">ѳ҃і.</rubric> <red>Ѿ</red> влⷣки мзда̀ раба́мъ не по до́лгꙋ быва́етъ, нижѐ па́ки полꙋча́ютъ свобо́дꙋ не рабо́тающїи пра́вѡ.

<rubric class="inline">к҃.</rubric> <red>А҆́</red>ще хрⷭ҇то́съ за ны̀ ѹ҆́мре, по писа́нїємъ, и҆ не живе́мъ мы̀ себѣ̀, но ѹ҆ме́ршемꙋ за ны̀, и҆ воскре́сшемꙋ: ꙗ҆́вѣ, ꙗ҆́кѡ рабо́тати є҆мꙋ̀ до сме́рти ѡ҆должи́хомсѧ. Ка́кѡ ѹ҆́бѡ до́лжнымъ бы́ти сыноположе́нїе возмни́мъ;

<rubric class="inline">к҃а.</rubric> <red>А҆́</red>ще хрⷭ҇то́съ влⷣка є҆́сть по сꙋществꙋ̀, и҆ влⷣка по смотре́нїю: занѐ и҆ не сꙋ́щыѧ сотворѝ, и҆ грѣхо́мъ ѹ҆ме́ршыѧ свое́ю кро́вїю и҆скꙋпѝ, и҆ та́кѡ вѣ́рꙋющихъ благода́ть дарова̀.

<rubric class="inline">к҃в.</rubric> <red>Є҆</red>гда̀ ѹ҆слы́шиши писа́нїе глаго́лющее, ꙗ҆́кѡ воздае́тъ комꙋ́ждо по дѣлѡ́мъ є҆гѡ̀: то̀ да не разꙋмѣ́еши, ꙗ҆́кѡ дѣла̀ достѡ́йна сꙋ́ть гее́нны, и҆лѝ ца́рствїѧ, но воздае́тъ хрⷭ҇то́съ комꙋ́ждо по дѣлѡ́мъ невѣ́рїѧ въ него̀, и҆лѝ вѣ́ры, не ꙗ҆́кѡ примири́тель веще́й, но ꙗ҆́кѡ бг҃ъ, созда́тель и҆ и҆скꙋпи́тель на́шъ.

<rubric class="inline">к҃г.</rubric> <red>Є҆</red>ли́цы ба́ни пакибытїѧ̀ сподо́бихомсѧ, блага̑ѧ дѣла̀ не воздаѧ́нїѧ ра́ди прино́симъ, но хране́нїѧ ра́ди да́нныѧ на́мъ чистоты̀.

<rubric class="inline">к҃д.</rubric> <red>В</red>сѧ́кое дѣ́ло благо́е, є҆́же є҆стество́мъ на́шимъ дѣ́лаемъ, ѹ҆далѧ́етъ на́съ ѿ врага̀, приложе́нїѧ же ѡ҆свѧще́нїѧ без̾ благода́ти сотвори́ти не мо́жемъ.

<rubric class="inline">к҃є.</rubric> <red>В</red>озде́ржный ѹ҆далѧ́етсѧ чревобѣ́сїѧ, нестѧжа́тельный лихои́мства, безмо́лвный многосло́вїѧ, чи́стый любосла́стїѧ, честны́й блꙋда̀, самодово́льный сребролю́бїѧ, кро́ткїй смꙋще́нїѧ. Смиренномꙋ́дрый тщесла́вїѧ, послꙋшли́вый любопрѣ́нїѧ, ѡ҆бличи́тельный лицемѣ́рїѧ: подо́бнѣ и҆ молѧ́йсѧ ѹ҆далѧ́етсѧ безнаде́ждїѧ, ни́щїи многоимѣ́нїѧ, и҆сповѣ́дникъ ѿверже́нїѧ, мꙋ́ченикъ і҆дѡлослꙋже́нїѧ. Ви́диши ли, ка́кѡ всѧ́каѧ добродѣ́тель до сме́рти соверша́емаѧ, не и҆но́е что̀ є҆́сть, то́чїю ѿ грѣха̀ ѹ҆дале́нїе; ѿ грѣха́ же ѹ҆дале́нїе є҆́сть дѣ́ло є҆стества̀, а҆ не мзда̀ ца́рствїѧ.

<rubric class="inline">к҃ѕ.</rubric> <red>Ч</red>еловѣ́къ є҆два̀ храни́тъ, ꙗ҆̀же є҆сте́ствєнна є҆мꙋ̀: хрⷭ҇то́съ же кресто́мъ сыноположе́нїе да́рꙋетъ.

<rubric class="inline">к҃з.</rubric> <red>И҆</red>на́ѧ за́повѣдь є҆́сть ча́стнаѧ, и҆ и҆на́ѧ ѡ҆бдержа́щаѧ. Нѣ́гдѣ бо ча́стнѣ повелѣва́етъ подава́ти неимꙋ́щемꙋ, нѣ́гдѣ же заповѣ́даетъ всегѡ̀ ѿрещи́сѧ и҆мѣ́нїѧ.

<rubric class="inline">к҃и.</rubric> <red>И҆</red>но́е дѣ́йствїе є҆́сть благода́ти, младе́нцꙋ невѣ́домое, и҆ и҆но́е ѕло́бы, и҆́стинѣ ѹ҆подоблѧ́емое. Добро́ же є҆́сть на такѡва́ѧ не взира́ти пре́лести ра́ди, нижѐ проклина́ти и҆́стины ра́ди: но всѧ̑ ѹ҆пова́нїемъ приноси́ти бг҃ови: то́й бо вѣ́сть ѻ҆боюполе́зное.

<rubric class="inline">к҃ѳ.</rubric> <red>Х</red>отѧ́й преплы́ти мы́сленное мо́ре, долготерпи́тъ, смиренномꙋ́дрствꙋетъ, бди́тъ, возде́рживаетсѧ. Кромѣ́ же четы́рехъ си́хъ а҆́ще вни́ти понꙋ́дитсѧ, возмꙋща́етъ се́рдце, прейти́ же не мо́жетъ.

<rubric class="inline">л҃.</rubric> <red>Б</red>езмо́лвїе є҆́сть ѿсѣче́нїе ѕѡ́лъ. А҆́ще же и҆ четы́ре добродѣ́тели сі́и къ моли́твѣ прїе́млетъ, ближа́йшїѧ по́мощи ниеди́ныѧ нѣ́сть є҆мꙋ̀ къ безстра́стїю.

<rubric class="inline">л҃а.</rubric> <red>Н</red>евозмо́жно є҆́сть безмо́лвствовати ѹ҆мо́мъ кромѣ̀ тѣ́ла, нижѐ разори́ти средостѣ́нїе си́хъ без̾ безмо́лвїѧ и҆ моли́твы.

<rubric class="inline">л҃в.</rubric> <red>П</red>ло́ть похотствꙋ́етъ на дꙋ́ха, и҆ дꙋ́хъ на пло́ть, дꙋ́хомъ же ходѧ́щїи пѡ́хоти плотскі̑ѧ не и҆́мꙋтъ соверша́ти.

<rubric class="inline">л҃г.</rubric> <red>Н</red>ѣ́сть соверше́нна моли́тва без̾ мы́сленнагѡ призыва́нїѧ: безмо́лвнѡ же вопїю́щꙋю мы́сль ѹ҆слы́шитъ гдⷭ҇ь.

<rubric class="inline">л҃д.</rubric> <red>Ѹ҆́</red>мъ неразвлече́ннѣ молѧ́йсѧ ѹ҆тѣснѧ́етъ се́рдце. Се́рдце же сокрꙋше́нно и҆ смире́нно бг҃ъ не ѹ҆ничижи́тъ.

<rubric class="inline">л҃є.</rubric> <red>И҆</red> моли́тва добродѣ́телїю глаго́летсѧ, а҆́ще и҆ ма́терь ѻ҆́ныхъ є҆́сть: ражда́етъ бо ѻ҆́наѧ ѿ соедине́нїѧ со хрⷭ҇то́мъ.

<rubric class="inline">л҃ѕ.</rubric> <red>Є҆́</red>же а҆́ще содѣ́емъ без̾ моли́твы и҆ благі́ѧ наде́жды, по́слѣжде привре́дно и҆ несоверше́нно быва́етъ.

<rubric class="inline">л҃з.</rubric> <red>Є҆</red>гда̀ ѹ҆слы́шиши, что̀ бꙋ́дꙋтъ послѣ́днїи пе́рви, и҆ пе́рвїи послѣ́дни, разꙋмѣва́й прича́стникѡвъ добродѣ́телей, и҆ прича́стникѡвъ любвѝ. Любо́вь бо послѣ́днѧѧ и҆з̾ добродѣ́телей є҆́сть по чи́нꙋ, пе́рваѧ же ѡ҆брѣта́етсѧ всѣ́хъ по досто́инствꙋ, пре́жде себѣ̀ бы́вшїѧ послѣ́дними показꙋ́ющи.

<rubric class="inline">л҃и.</rubric> <red>А҆́</red>ще ѹ҆ны́еши молѧ́сѧ, и҆лѝ ѿ ѕло́бы многоѡбра́знѣ ѡ҆скорблѧ́емь: помѧнѝ и҆схо́дъ и҆ лю̑тыѧ мꙋ̑ки. Лꙋ́чше же є҆́сть прилѣплѧ́тисѧ бг҃ови мл҃твою и҆ ѹ҆пова́нїемъ, не́жели па́мѧтовати внѣ̑шнѧѧ, а҆́ще и҆ полє́зна сꙋ́ть.

<rubric class="inline">л҃ѳ.</rubric> <red>Н</red>и є҆ди́наѧ же ѿ добродѣ́телей сама̀ собо́ю то́чїю ѿверза́етъ є҆сте́ственнꙋю на́шꙋ две́рь, а҆́ще не всѣ̀ є҆ди́на ѿ дрꙋгі́ѧ послѣ́довательнѡ зави́сѧтъ.

<rubric class="inline">м҃.</rubric> <red>Н</red>ѣ́сть возде́ржникъ пита́ѧйсѧ по́мыслы, а҆́ще бо и҆ поле́зны сꙋ́ть: не сꙋ́ть бо поле́знѣйшїи наде́жды.

<rubric class="inline">м҃а.</rubric> <red>В</red>сѧ́кїй грѣ́хъ непокаѧ́нный є҆́сть къ сме́рти, ѡ҆ не́мже а҆́ще бы и҆ ст҃ы́й за дрꙋга́го помоли́лсѧ, не ѹ҆слы́шимь быва́етъ.

<rubric class="inline">м҃в.</rubric> <red>К</red>а́ѧйсѧ пра́вѡ не ра́вный дрє́внимъ грѣха́мъ вмѣнѧ́етъ трꙋ́дъ, но тѣ́мъ бг҃а ѹ҆милостивлѧ́етъ.

<rubric class="inline">м҃г.</rubric> <red>Є҆</red>ли̑ка а҆́ще и҆́мать є҆стество̀ на́ше дѡ́браѧ, по всѧ́къ де́нь твори́ти ѧ҆̀ до́лжни є҆смы̀. Что̀ ѹ҆́бѡ за пре́жде бы̑вшаѧ ѕла̑ѧ бг҃ови воздади́мъ;

<rubric class="inline">м҃д.</rubric> <red>Є҆</red>ли́кѡ прїꙋмноже́нїе добродѣ́тели дне́сь ни сотвори́мъ, ѡ҆бличе́нїе є҆́сть преше́дшагѡ нерадѣ́нїѧ, а҆ не воздаѧ́нїе.

<rubric class="inline">м҃є.</rubric> <red>Ѹ҆</red>тѣснѧ́ѧйсѧ ѹ҆́мнѣ, и҆ ѹ҆покоива́ѧйсѧ тѣле́снѣ, подо́бенъ є҆́сть тѣле́снѣ ѹ҆тѣснѧ́ющемꙋсѧ, и҆ ѹ҆́мнѣ веселѧ́щемꙋсѧ.

<rubric class="inline">м҃ѕ.</rubric> <red>В</red>о́льнаѧ ѿ ѻ҆бою̀ ско́рбь содѣ́йствꙋетъ взаи́мнѡ, мы́сленнаѧ плотско́й, и҆ плотска́ѧ мы́сленной. Сло́жность бо и҆́хъ го́ршею быва́етъ.

<rubric class="inline">м҃з.</rubric> <red>В</red>е́лїѧ є҆́сть добродѣ́тель терпѣ́ти находѧ̑щаѧ и҆ люби́ти бли́жнѧго ненави́дѧща, по сло́вꙋ гдⷭ҇ню.

<rubric class="inline">м҃и.</rubric> <red>Л</red>юбвѐ нелицемѣ́рныѧ зна́менїе є҆́сть ѻ҆би́дъ проще́нїе. Та́кѡ бо и҆ гдⷭ҇ь мі́ръ се́й возлюбѝ.

<rubric class="inline">м҃ѳ.</rubric> <red>Н</red>евозмо́жно є҆́сть ѿ се́рдца прости́ти нѣ̑каѧ прегрѣшє́нїѧ без̾ и҆́стиннагѡ ра́зꙋма. То́й бо ѻ҆со́бь комꙋ́ждо находѧ̑щаѧ показꙋ́етъ.

<rubric class="inline">н҃.</rubric> <red>Н</red>ичто́же погꙋби́ши ѿ тѣ́хъ, ꙗ҆̀же ѡ҆ста́вилъ є҆сѝ гдⷭ҇а ра́ди, во свое́ бо вре́мѧ мно́жайше прїи́детъ.

<rubric class="inline">н҃а.</rubric> <red>Є҆</red>гда̀ ѹ҆́мъ забꙋ́детъ цѣ́ль благоче́стїѧ, тогда̀ и҆ ꙗ҆́вственное дѣ́ло добродѣ́тели безполе́зно быва́етъ.

<rubric class="inline">н҃в.</rubric> <red>А҆́</red>ще всѧ́комꙋ человѣ́кꙋ вре́денъ є҆́сть ѕлы́й совѣ́тъ, мно́гѡ па́че ѻ҆па́снꙋю жи́знь воспрїѧ́вшымъ.

<rubric class="inline">н҃г.</rubric> <red>Д</red>ѣ́ломъ любомꙋ́дрствꙋй ѡ҆ совѣ́тѣ человѣ́честѣмъ, и҆ воздаѧ́нїи бж҃їи: нѣ́сть бо сло́во мꙋдрѣ́е и҆лѝ поле́знѣе дѣ́ланїѧ.

<rubric class="inline">н҃д.</rubric> <red>П</red>о трꙋдѣ́хъ ѡ҆ благоче́стїи послѣ́дствꙋетъ застꙋпле́нїе. Сїе́ же вѣ́дѣти подоба́етъ ѿ зако́на бж҃їѧ и҆ со́вѣсти.

<rubric class="inline">н҃є.</rubric> <red>Є҆</red>ди́нъ прїѧ́тъ мꙋдрова́нїе, и҆ без̾ разсмотрѣ́нїѧ ѹ҆держа̀: дрꙋгі́й же прїѧ́тъ, и҆ со и҆́стиною сравнѝ. Взыска́ти подоба́етъ, кто̀ и҆з̾ ни́хъ благочести́вѣе сотворѝ;

<rubric class="inline">н҃ѕ.</rubric> <red>И҆́</red>стинный ра́зꙋмъ є҆́сть терпѣ́нїе скорбе́й, и҆ не ѡ҆бвинѧ́ти люде́й въ свои́хъ бѣ́дствїѧхъ.

<rubric class="inline">н҃з.</rubric> <red>Т</red>ворѧ́й благо́е, и҆ и҆ща́й воздаѧ́нїѧ, не рабо́таетъ бг҃ꙋ, но свое́й во́ли.

<rubric class="inline">н҃и.</rubric> <red>Н</red>евозмо́жно є҆́сть согрѣши́вшемꙋ воздаѧ́нїѧ и҆збѣ́гнꙋти, то́чїю покаѧ́нїемъ прили́чествꙋющимъ согрѣше́нїю.

<rubric class="inline">н҃ѳ.</rubric> <red>Н</red>ѣ́цыи глаго́лютъ: не мо́жемъ сотвори́ти благо́е, а҆́ще не дѣ́йственнѣ прїи́мемъ благода́ть дх҃а.

<rubric class="inline">ѯ҃.</rubric> <red>П</red>ри́снѡ пребыва́ющїи произволе́нїемъ во сласте́хъ, є҆́же по си́лѣ ѡ҆ставлѧ́ютъ, ꙗ҆́кѡ безпомо́щное.

<rubric class="inline">ѯ҃а.</rubric> <red>Б</red>лагода́ть во хрⷭ҇та̀ крести́вшымсѧ та́инственнѣ дарова́сѧ. Дѣ́йствꙋетъ же по мѣ́рѣ дѣ́ланїѧ за́повѣдей, и҆ ѻ҆́тай благода́ть помоществова́ти на́мъ не престае́тъ, въ на́шей же вла́сти є҆́сть твори́ти, и҆лѝ не твори́ти благо́е по си́лѣ.

<rubric class="inline">ѯ҃в.</rubric> <red>П</red>е́рвѣе бг҃олѣ́пнѡ возбꙋжда́етъ со́вѣсть, ѿѻнꙋ́дꙋже и҆ ѕлотво́рцы пока́ѧвшесѧ бг҃ови благоꙋгоди́ша.

<rubric class="inline">ѯ҃г.</rubric> <red>П</red>а́ки во ѹ҆че́нїи бли́жнѧгѡ сокрове́на є҆́сть. Ѻ҆вогда́ же и҆ во чте́нїи мы́сли послѣ́дствꙋетъ, и҆ є҆сте́ственнымъ послѣ́дованїемъ наꙋча́етъ ѹ҆́мъ и҆́стинѣ свое́й. А҆́ще ѹ҆́бѡ ѿ ча́стнагѡ сегѡ̀ послѣ́дованїѧ не сокры́емъ тала́нтъ, въ ра́дость гдⷭ҇ню дѣ́йственнѣ вни́демъ.

<rubric class="inline">ѯ҃д.</rubric> <red>П</red>ре́жде дѣ́ланїѧ за́повѣдей, дѣ́йствїй дꙋ́ха взыскꙋ́ѧй, подо́бенъ є҆́сть рабꙋ̀, среброкꙋ́пленꙋ, и҆́же ѿне́лѣже кꙋ́пленъ бы́сть, съ цѣно́ю и҆ свобо́дѣ напи́санной бы́ти и҆́щетъ.

<rubric class="inline">ѯ҃є.</rubric> <red>В</red>нѣ̑шнѧѧ наведє́нїѧ пра́вдою бж҃їею приходѧ̑щаѧ ѡ҆брѣты́й, се́й и҆ща̀ гдⷭ҇а, ѡ҆брѣ́те ра́зꙋмъ съ пра́вдою.

<rubric class="inline">ѯ҃ѕ.</rubric> <red>А҆́</red>ще разꙋмѣ́ти бꙋ́деши, по писа́нїю, ꙗ҆́кѡ по все́й землѝ сꙋдьбы̑ гдⷭ҇ни, бꙋ́детъ тѝ всѧ́кїй слꙋ́чай, бг҃оразꙋ́мїѧ ѹ҆чи́тель.

<rubric class="inline">ѯ҃з.</rubric> <red>П</red>о коегѡ́ждо мы́сли, срѣта́етсѧ до́лжное: разли́чїе же наведе́нїѧ прили́чнагѡ є҆ди́нъ бг҃ъ вѣ́сть.

<rubric class="inline">ѯ҃и.</rubric> <red>Є҆</red>гда̀ безче́стїе нѣ́кое ѿ человѣ̑къ постра́ждеши, а҆́бїе разꙋмѣ́й сїѐ наведе́нїемъ сла́вы ѿ бг҃а, и҆ въ безче́стїе безпеча́ленъ, и҆ без̾ смꙋще́нїѧ бꙋ́деши, въ сла́вѣ же, є҆гда̀ прїи́детъ, вѣ́ренъ и҆ неѡсꙋжде́нъ бꙋ́деши.

<rubric class="inline">ѯ҃ѳ.</rubric> <red>П</red>охвалѧ́емь ѿ мно́гихъ по благоволе́нїю бж҃їю, ничто́же самохва́льное да примѣ́сиши смотре́нїю гдⷭ҇ню, да не па́ки ѿ премѣ́ны въ проти́вное впаде́ши.

<rubric class="inline">ѻ҃.</rubric> <red>С</red>ѣ́ѧнїе не возрасте́тъ без̾ землѝ и҆ воды̀: и҆ не полꙋ́читъ по́льзы человѣ́къ без̾ во́льныхъ трꙋдѡ́въ и҆ бж҃е́ственнагѡ застꙋпле́нїѧ.

<rubric class="inline">ѻ҃а.</rubric> <red>Н</red>евозмо́жно є҆́сть без̾ ѻ҆́блака и҆злїѧ́тисѧ дождю̀, нижѐ без̾ со́вѣсти благі́ѧ благоꙋгоди́ти бг҃ꙋ.

<rubric class="inline">ѻ҃в.</rubric> <red>Н</red>е ѿрека́йсѧ наꙋча́тисѧ, а҆́ще и҆ ѕѣлѡ̀ мꙋ́дръ є҆сѝ. Смотре́нїе бо бж҃їе поле́знѣйше є҆́сть на́шеѧ мꙋ́дрости.

<rubric class="inline">ѻ҃г.</rubric> <red>Є҆</red>гда̀ ѿ сла́сти нѣ́кїѧ се́рдце предви́гнетсѧ съ мѣ́ста трꙋдолю́бїѧ: тогда̀, ꙗ҆́коже ка́мень тѧжча́йшїй на нисхожде́нїе поползнꙋ́вшїйсѧ, неꙋдободержи́мо быва́етъ.

<rubric class="inline">ѻ҃д.</rubric> <red>Ꙗ҆́</red>коже теле́цъ неискꙋ́сенъ на травꙋ̀ течѧ̀ ѹ҆пада́етъ ѿ ѻ҆бою́дꙋ въ стремни́нꙋ: та́кѡ ѡ҆брѣта́етсѧ дꙋша̀ пома́лꙋ ѿ по́мыслѡвъ прельща́емаѧ.

<rubric class="inline">ѻ҃є.</rubric> <red>Є҆</red>гда̀ ѹ҆́мъ мꙋ́жествовавъ ѡ҆ гдⷭ҇ѣ, ѿвлека́етъ дꙋ́шꙋ ѿ долговре́меннагѡ предпрїѧ́тїѧ: тогда̀ се́рдце, ꙗ҆́кѡ ѿ спекꙋла́торѡвъ мꙋ́читсѧ, ѿ ѹ҆ма̀ и҆ стра́сти, тѧ́жꙋщихъ ю҆̀ сю́дꙋ и҆ сю́дꙋ.

<rubric class="inline">ѻ҃ѕ.</rubric> <red>Ꙗ҆́</red>коже пловꙋ́щїи въ мо́ри, во ѹ҆пова́нїи прїѡбрѣ́тенїѧ, прїѧ́тнѣ те́рпѧтъ со́лнечный зно́й: та́кѡ ненави́дѧщїи ѕло́бꙋ лю́бѧтъ ѡ҆бличе́нїе, зане́же сопротивлѧ́етсѧ ѻ҆́въ вѣ́тромъ, ѻ҆́въ же страстє́мъ.

<rubric class="inline">ѻ҃з.</rubric> <red>Ꙗ҆́</red>коже бѣ́гство въ зимѣ̀, и҆лѝ въ сꙋббѡ́тꙋ болѣ́знь быва́етъ пло́ти, и҆ ѡ҆скверне́нїе дꙋшѣ̀: та́кѡ воста́нїе страсте́й (тѧ́жꙋщихъ) въ ста́ростнѣ тѣ́лѣ и҆ дꙋшѣ̀ ѡ҆свѧще́ннѣй.

<rubric class="inline">ѻ҃и.</rubric> <red>Н</red>икто́же та́кѡ бла́гъ и҆ ще́дръ, ꙗ҆́коже гдⷭ҇ь: не ка́ющемꙋсѧ же нижѐ то́й ѿпꙋща́етъ.

<rubric class="inline">ѻ҃ѳ.</rubric> <red>М</red>но́зи печа́лꙋемъ ѡ҆ грѣсѣ́хъ: вины̑ же и҆́хъ прїѧ́тнѣ прїе́млемъ.

<rubric class="inline">п҃.</rubric> <red>К</red>ро́тъ под̾ земле́ю по́лзающїй, слѣ́пъ сы́й, ѕвѣ́здъ ѹ҆ви́дѣти не мо́жетъ: и҆ невѣ́рꙋѧй привре́мєннымъ, нижѐ вѣ̑чнымъ вѣ́ровати мо́жетъ.

<rubric class="inline">п҃а.</rubric> <red>И҆́</red>стинный ра́зꙋмъ благода́ть пре́жде благода́ти дарова́сѧ лю́демъ ѿ бг҃а, наꙋча́ющїй прича́стникѡвъ свои́хъ пре́жде всегѡ̀ дарова́вшемꙋ вѣ́ровати.

<rubric class="inline">п҃в.</rubric> <red>Є҆</red>гда̀ грѣхо́внаѧ дꙋша̀ находѧ́щыѧ скѡ́рби не прїе́млетъ, тогда̀ а҆́гг҃ли ѡ҆ не́й глаго́лютъ: цѣли́хомъ вавѷлѡ́нъ, и҆ не и҆сцѣлѣ̀.

<rubric class="inline">п҃г.</rubric> <red>Ѹ҆́</red>мъ, забыва́ющїй и҆́стинный ра́зꙋмъ, за проти̑внаѧ, ꙗ҆́кѡ полє́знаѧ, съ человѣ́ки ра́тꙋетсѧ.

<rubric class="inline">п҃д.</rubric> <red>Ꙗ҆́</red>коже въ водѣ̀ ѻ҆́гнь ѹ҆коснѣ́ти не мо́жетъ: та́кѡ нижѐ по́мыслъ скве́рный въ бг҃олюби́вѣ се́рдцѣ. Зане́же всѧ́къ бг҃олюби́въ є҆́сть и҆ трꙋдолюби́въ. Во́льный же трꙋ́дъ вра́гъ є҆́сть сла́сти по є҆стествꙋ̀.

<rubric class="inline">п҃є.</rubric> <red>С</red>тра́сть са́мымъ дѣ́ломъ па́жить ѹ҆держа́вши доброво́льнѡ, по́слѣжди и҆ не хотѧ́щꙋ прича́стникꙋ, наси́льнѣ на́нь возно́ситсѧ.

<rubric class="inline">п҃ѕ.</rubric> <red>Н</red>ево́льныхъ по́мыслѡвъ вины̑ лю́бимъ, и҆ сегѡ̀ ра́ди ѻ҆нѝ нахо́дѧтъ: во́льныхъ же ꙗ҆́вѣ, ꙗ҆́кѡ и҆ дѣла̀ лю́бимъ.

<rubric class="inline">п҃з.</rubric> <red>М</red>нѣ́нїе и҆ киче́нїе винѡ́вны сꙋ́ть хꙋлы̀, сребролю́бїе же и҆ тщесла́вїе немилосе́рдїѧ и҆ лицемѣ́рїѧ.

<rubric class="inline">п҃и.</rubric> <red>Є҆</red>гда̀ ѹ҆ви́дитъ дїа́волъ, ꙗ҆́кѡ ѹ҆́мъ ѿ се́рдца помоли́сѧ: тогда̀ вє́лїѧ и҆ ѕлохꙋдѡ́жнаѧ и҆скꙋшє́нїѧ нано́ситъ. Ма̑лыѧ бо добродѣ́тєли вели́кими наведе́ньми потреблѧ́ти хо́щетъ.

<rubric class="inline">п҃ѳ.</rubric> <red>П</red>о́мыслъ ѹ҆коснѣва́ѧ, ꙗ҆влѧ́етъ пристра́стїе человѣ́ка: ско́рѡ же и҆стреблѧ́емь, зна́менꙋетъ бра́нь и҆ сопротивле́нїе.

<rubric class="inline">ч҃.</rubric> <red>Т</red>рѝ сꙋ́ть мы́слєнныѧ мѣста̀, въ нѧ́же ѹ҆́мъ ѿ премѣне́нїѧ вхо́дитъ: є҆сте́ственное, пачеесте́ственное и҆ противꙋесте́ственное: и҆ є҆гда̀ въ мѣ́сто є҆сте́ственное вни́детъ, ѡ҆брѣта́етъ себѧ̀ вино́внымъ лꙋка́выхъ по́мыслѡвъ, и҆ и҆сповѣ́дꙋетъ бг҃ови грѣхѝ, познава́ѧ вины̑ страсте́й. Є҆гда́ же въ противꙋесте́ственномъ мѣ́стѣ бꙋ́детъ, забыва́етъ пра́вдꙋ бж҃їю, и҆ съ человѣ́ки ра́тꙋетсѧ ꙗ҆́кѡ съ ѡ҆би́дѧщими є҆го̀, є҆гда́ же въ пачеесте́ственное приведе́нъ бꙋ́детъ, ѡ҆брѣта́ютъ плоды̀ ст҃а́гѡ дх҃а, и҆̀же наречѐ а҆пⷭ҇лъ, любо́вь, ра́дость, ми́ръ, и҆ прѡ́чаѧ. И҆ вѣ́сть, ꙗ҆́кѡ а҆́ще пред̾избира́етъ тѣлє́снаѧ попечє́нїѧ, внꙋ́трь пребыва́ти та́мѡ не мо́жетъ: и҆ ѿходѧ́й ѿ мѣ́ста ѻ҆́нагѡ, впа́даетъ въ грѣ́хъ и҆ въ послѣ́дꙋющыѧ томꙋ̀ лю̑тыѧ слꙋ́чаи, а҆́ще и҆ не вско́рѣ, но во своѐ вре́мѧ, ꙗ҆́коже вѣ́сть пра́вда бж҃їѧ.

<rubric class="inline">ч҃а.</rubric> <red>Т</red>оли́кѡ ра́зꙋмъ коегѡ́ждо и҆́стиненъ є҆́сть, є҆ли́кѡ кро́тость, смире́нїе и҆ любы̀ є҆гѡ̀ ѹ҆твержда́ютъ.

<rubric class="inline">ч҃в.</rubric> <red>В</red>сѧ́къ крести́выйсѧ правосла́внѡ, прїѧ́тъ та́инственнѡ всѧ́кꙋю благода́ть. И҆звѣствꙋ́етсѧ же про́чее, по дѣ́ланїю за́повѣдей.

<rubric class="inline">ч҃г.</rubric> <red>З</red>а́повѣдь хрⷭ҇то́ва, по со́вѣсти соверша́емаѧ, по мно́жествꙋ болѣ́зней се́рдца, да́рꙋетъ ѹ҆тѣше́нїе, ѻ҆ба́че ко́еждо и҆з̾ ѻ҆́ныхъ во своѐ вре́мѧ прихо́дитъ.

<rubric class="inline">ч҃д.</rubric> <red>И҆</red>мѣ́й непреры́вное моле́нїе во всѧ́кой ве́щи, ꙗ҆́коже ничто́же соверша́ти без̾ по́мощи бж҃їѧ.

<rubric class="inline">ч҃є.</rubric> <red>Н</red>ичто́же моли́твы сильнѣ́е въ дѣ́йствѣ, и҆ къ благоꙋгожде́нїю бж҃їю ничто́же ѻ҆́ныѧ поле́знѣе.

<rubric class="inline">ч҃ѕ.</rubric> <red>В</red>сѧ́кое дѣ́ланїе за́повѣдей въ не́й ѡ҆бдержи́тсѧ: любве́ бо къ бг҃ꙋ ничто́же є҆́сть вы́шше.

<rubric class="inline">ч҃з.</rubric> <red>М</red>оли́тва непари́тельнаѧ є҆́сть зна́менїе бг҃олю́бїѧ пребыва́ющагѡ въ ѻ҆́ной, нерадѣ́нїи же ѡ҆ не́й, и҆ паре́нїе, є҆́сть зна́менїе сластолю́бїѧ.

<rubric class="inline">ч҃и.</rubric> <red>Б</red>езско́рбнѡ бдѧ́й и҆ долготерпѧ́й, и҆ молѧ́йсѧ, дх҃а ст҃а́гѡ дѣ́йственнѣ прича́стникъ є҆́сть. Стꙋжа́ющїй ѿ си́хъ и҆ хотѣ́нїемъ терпѧ́й, и҆ се́й ско́рѡ полꙋча́етъ застꙋпле́нїе.

<rubric class="inline">ч҃ѳ.</rubric> <red>З</red>а́повѣдь за́повѣди показꙋ́етсѧ вы́шшею: си́це и҆ вѣ́ра вѣ́ры и҆звѣ́стнѣйшаѧ ѡ҆брѣта́етсѧ.

<rubric class="inline">р҃.</rubric> <red>Є҆́</red>сть вѣ́ра ѿ слꙋ́ха, по сло́вꙋ а҆пⷭ҇ла: и҆ є҆́сть вѣ́ра ѹ҆пова́емыхъ и҆звѣще́нїе.

<rubric class="inline">р҃а.</rubric> <red>Д</red>обро̀ словесы̑ по́льзовати вопроша́ющыѧ, лꙋ́чше же моли́твою и҆ добродѣ́телїю содѣ́йствовати ѻ҆́нѣмъ. Си́ми бо себѐ приносѧ́й бг҃ови, помоществꙋ́етъ и҆ бли́жнемꙋ свои́мъ помоществова́нїемъ.

<rubric class="inline">р҃в.</rubric> <red>А҆́</red>ще хо́щеши кра́ткимъ сло́вомъ воспо́льзовати ѹ҆ченолюби́ваго, покажѝ є҆мꙋ̀ моли́твꙋ, и҆ вѣ́рꙋ пра́вꙋю, и҆ находѧ́щихъ терпѣ́нїе. Всѧ̑ бо про́чее дѡ́браѧ си́ми ѡ҆брѣта́ютсѧ.

<rubric class="inline">р҃г.</rubric> <red>В</red>ъ не́мже кто̀ ѹ҆пова̀ на бг҃а, не ктомꙋ̀ ѡ҆ то́мъ съ бли́жнимъ ра́тꙋетсѧ.

<rubric class="inline">р҃д.</rubric> <red>А҆́</red>ще всѧ́кое нево́льное ѿ во́льныхъ и҆́мать винꙋ̀. По писа́нїю, то̀ никто́же та́кѡ вра́гъ є҆́сть человѣ́кꙋ, ꙗ҆́коже са́мъ ѻ҆́нъ себѣ̀.

<rubric class="inline">р҃є.</rubric> <red>В</red>сѣ́хъ ѕѡ́лъ предварѧ́етъ невѣ́дѣнїе, второ́е же сегѡ̀ є҆́сть невѣ́рїе.

<rubric class="inline">р҃ѕ.</rubric> <red>Б</red>ѣ́гай и҆скꙋше́нїѧ терпѣ́нїемъ и҆ моле́нїемъ: а҆́ще же без̾ си́хъ сопротивлѧ́ешисѧ, мно́жае нахо́дитъ.

<rubric class="inline">р҃з.</rubric> <red>К</red>ро́ткїй по бз҃ѣ премꙋ́дрыхъ є҆́сть премꙋ́дрѣйшїй, и҆ смире́нный се́рдцемъ си́льныхъ си́льнѣйшїй. Поне́же и҆́го хрⷭ҇то́во въ ра́зꙋмѣ но́сѧтъ.

<rubric class="inline">р҃и.</rubric> <red>Є҆</red>ли̑ка без̾ моли́твы и҆лѝ глаго́лемъ, и҆лѝ содѣва́емъ, по́слѣжде и҆лѝ погрѣ̑шна, и҆лѝ врє́дна сꙋ́ть, и҆ на́съ невѣ́домѡ дѣ́лы ѡ҆блича́ютъ.

<rubric class="inline">р҃ѳ.</rubric> <red>Ѿ</red> дѣ́лъ и҆ слове́съ, и҆ мы́сли, пра́ведникъ є҆ди́нъ: ѿ вѣ́ры же и҆ благода́ти и҆ покаѧ́нїѧ, мно́зи пра́вєдницы.

<rubric class="inline">р҃і.</rubric> <red>Ꙗ҆́</red>коже ка́ющемꙋсѧ высокомꙋ́дрствовати є҆́сть чꙋ́ждо: та́кѡ во́лею согрѣша́ющемꙋ смиренномꙋ́дрствовати невозмо́жно.

<rubric class="inline">ра҃і.</rubric> <red>С</red>миренномꙋ́дрїе нѣ́сть со́вѣсти зазрѣ́нїе, но благода́ть бж҃їѧ, и҆ позна́нїе милосе́рдїѧ.

<rubric class="inline">рв҃і.</rubric> <red>Є҆́</red>же є҆́сть чꙋ́вственный до́мъ ѻ҆́бщемꙋ воздꙋ́хꙋ, сїѐ слове́сный ѹ҆́мъ бж҃е́ственнѣй благода́ти. И҆ є҆ли́кѡ а҆́ще и҆зве́ргнеши вещество̀, толи́кѡ сама̀ собо́ю прїи́детъ, и҆ є҆ли́кѡ а҆́ще вложи́ши, толи́кѡ ѿи́детъ.

<rubric class="inline">рг҃і.</rubric> <red>В</red>ещество̀ дома́шнее є҆́сть сосꙋ́ды и҆ бра̑шна: вещество́ же ѹ҆ма̀ тщесла́вїе и҆ сла́сть.

<rubric class="inline">рд҃і.</rubric> <red>П</red>ростра́нство се́рдца є҆́сть ѹ҆пова́нїе на бг҃а, тѣснота́ же є҆гѡ̀ попече́нїе тѣле́сное.

<rubric class="inline">рє҃і.</rubric> <red>Є҆</red>ди́на и҆ неизмѣ́нна є҆́сть благода́ть дх҃а, дѣ́йствꙋетъ же въ ко́емждо ѻ҆со́бь, ꙗ҆́коже хо́щетъ.

<rubric class="inline">рѕ҃і.</rubric> <red>Ꙗ҆́</red>коже до́ждь и҆зли́вшисѧ на зе́млю, произрастѣ́нїѧмъ прили́чное подае́тъ ка́чество, сла̑дкимъ сла́дость, крѣ̑пкимъ же крѣ́пость: та́кѡ и҆ благода́ть, въ сердца̀ вѣ́рныхъ непрело́жнѣ входѧ́щаѧ, прили́чествꙋющыѧ добродѣ́телемъ дѣ̑йствїѧ да́рꙋетъ.

<rubric class="inline">рз҃і.</rubric> <red>А҆́</red>лчꙋщемꙋ хрⷭ҇та̀ ра́ди быва́етъ пи́ща, жа́ждꙋщемꙋ сладча́йшее питїѐ, зѧ́бнꙋщемꙋ ѻ҆де́жда, трꙋжда́ющемꙋсѧ поко́й, молѧ́щемꙋсѧ и҆звѣ́ствованїе, и҆ пла́чꙋщемꙋ ѹ҆тѣше́нїе.

<rubric class="inline">ри҃і.</rubric> <red>Є҆</red>гда̀ ѹ҆́бѡ ѹ҆слы́шиши писа́нїе глаго́лющее ѡ҆ ст҃ѣ́мъ дс҃ѣ, ꙗ҆́кѡ сѣ́де на є҆ди́номъ ко́емждо ѿ а҆пⷭ҇лѡвъ, и҆лѝ нападѐ на проро́ка, и҆лѝ дѣ́йствꙋетъ, и҆лѝ ѡ҆скорблѧ́емь є҆́сть, и҆лѝ ѹ҆гаша́емь, и҆лѝ раздража́емь: и҆ па́ки, ѻ҆́вѣхъ ѹ҆́бѡ нача́токъ и҆мꙋ́щихъ, ѻ҆́вѣхъ же и҆спо́лнь сꙋ́щихъ дх҃а ст҃а: то̀ не сѣче́нїе, и҆лѝ преложе́нїе, и҆лѝ и҆змѣне́нїе нѣ́кое да разꙋмѣ́еши ѡ҆ дс҃ѣ, но вѣ́рꙋй, и҆́мже ѡ҆́бразомъ предреко́хомъ, непрело́жна, неизмѣ́нна и҆ всеси́льна є҆го̀ бы́ти. Тѣ́мже и҆ въ дѣ́йствїѧхъ пребыва́етъ, є҆́же є҆́сть, и҆ комꙋ́ждо подоба́ющее храни́тъ бг҃олѣ́пнѣ. То́й бо, ꙗ҆́коже со́лнце, на крести́вшыѧсѧ соверше́ннѣ и҆злїѧ́сѧ: кі́йждо же ѿ на́съ по коли́кꙋ помрача́ющыѧ стра̑сти возненави́дѣвъ ѿе́млетъ, по мѣ́рѣ се́й просвѣща́етсѧ: а҆ по коли́кꙋ любѧ̀ ты̑ѧ помышлѧ́етъ ѡ҆ ни́хъ, подо́бнѣ помрача́етсѧ.

<rubric class="inline">рѳ҃і.</rubric> <red>Н</red>енави́дѧй стра̑сти, ѿе́млетъ си́хъ вины̑: въ вина́хъ же ѻ҆́ныхъ пребыва́ѧй, ѿ страсте́й и҆ не хотѧ̀ ра́тꙋемь быва́етъ.

<rubric class="inline">р҃к.</rubric> <red>Є҆</red>гда̀ лꙋка̑выѧ по́мыслы въ на́съ дѣ́йствꙋютъ, сами́хъ себѐ, а҆ не ѻ҆те́ческїй грѣ́хъ да ѡ҆бвинѧ́емъ.

<rubric class="inline">рк҃а.</rubric> <red>К</red>орє́нїѧ по́мыслѡвъ сꙋ́ть ꙗ҆́вствєнныѧ ѕлѡ́бы, ꙗ҆̀же рꙋка́ми, и҆ нога́ми, и҆ ѹ҆сты̀ защища́емъ вы́нꙋ.

<rubric class="inline">рк҃в.</rubric> <red>Н</red>евозмо́жно прїѡбща́тисѧ стра́сти въ мы́сли, нелю́бѧщемꙋ ви́нъ сеѧ̀.

<rubric class="inline">рк҃г.</rubric> <red>К</red>то́ бо сты́дъ презира́ѧ, тщесла́вїю прїѡбща́етсѧ; и҆лѝ кто̀ ѹ҆ничиже́нїе любѧ̀, безче́стїемъ смꙋща́етсѧ; кто́ же се́рдце сокрꙋше́нно и҆ смире́нно и҆мѣ́ѧ, сла́сть плотскꙋ́ю прїе́млетъ; и҆лѝ кто̀ хрⷭ҇тꙋ̀ вѣ́рꙋѧ, пече́тсѧ ѡ҆ привре́менныхъ, и҆лѝ ра́тꙋетсѧ;

<rubric class="inline">рк҃д.</rubric> <red>Ѿ</red>мета́емый ѿ нѣ́коегѡ, и҆ нижѐ сло́вомъ, нижѐ мы́слїю со ѿме́щꙋщимъ нелюбопрѧ́щїйсѧ, ра́зꙋмъ и҆́стинный стѧжа̀, и҆ вѣ́рꙋ тве́рдꙋю показꙋ́етъ влады́цѣ.

<rubric class="inline">рк҃є.</rubric> <red>Л</red>жи́ви сы́нове человѣ́честїи въ мѣ́рилѣхъ, є҆́же непра́вдовати, длѧ коегѡ́ждо пра́ведное бг҃ови хранѧ́щꙋ.

<rubric class="inline">рк҃ѕ.</rubric> <red>А҆́</red>ще нижѐ ѡ҆би́дѧщꙋ є҆́сть и҆збы́точествїе, нижѐ ѡ҆би́димомꙋ лише́нїе: ѡ҆́бразомъ ѹ҆́бѡ хо́дитъ человѣ́къ, ѻ҆ба́че всꙋ́е мѧте́тсѧ.

<rubric class="inline">рк҃з.</rubric> <red>Є҆</red>гда̀ ѹ҆ви́диши кого̀ во мно́гихъ безче́стїѧхъ болѣ́знꙋюща, вѣ́ждь, ꙗ҆́кѡ по́мыслы тщесла́вїѧ насы́тивсѧ, непрїѧ́тнѣ серде́чныхъ сѣ́менъ жне́тъ рꙋкоѧ̑ти.

<rubric class="inline">рк҃и.</rubric> <red>Т</red>ѣле́сными сластьмѝ па́че подоба́ющагѡ наслади́выйсѧ, стори́чными болѣ́зньми вознагради́тъ и҆збы́точествїе.

<rubric class="inline">рк҃ѳ.</rubric> <red>Н</red>ача́льникъ послꙋ́шникꙋ до́лженъ є҆́сть глаго́лати до́лжное: є҆гда́ же преслꙋ́шаетъ є҆гѡ̀, наведе́нїе ѕѡ́лъ предвозвѣща́ти.

<rubric class="inline">р҃л.</rubric> <red>Ѡ҆</red>би́димый ѿ нѣ́коегѡ, и҆ не и҆зыскꙋ́ѧй ѿ ѡ҆би́дѧщагѡ, се́ю ча́стїю вѣ́рꙋетъ хрⷭ҇то́ви, и҆ стори́цею прїе́млетъ въ вѣ́цѣ се́мъ, и҆ живо́тъ вѣ́чный наслѣ́дствꙋетъ.

<rubric class="inline">рл҃а.</rubric> <red>П</red>а́мѧть бж҃їѧ є҆́сть болѣ́знь се́рдца, ѡ҆ благоче́стїи быва́ема: всѧ́къ же забыва́ѧй бг҃а, сладостра́ствꙋетъ и҆ безболѣ́зненъ быва́етъ.

<rubric class="inline">рл҃в.</rubric> <red>Н</red>е глаго́ли, ꙗ҆́кѡ безстра́стный скорбѣ́ти не мо́жетъ: а҆́ще бо не ѡ҆ себѣ̀, но ѡ҆ бли́жнемъ сїѐ твори́ти до́лженъ є҆́сть.

<rubric class="inline">рл҃г.</rubric> <red>Є҆</red>гда̀ вра́гъ бы́вшихъ въ забве́нїи согрѣше́нїй мнѡ́гаѧ ѹ҆де́ржитъ рꙋкописа̑нїѧ: тогда̀ и҆ въ па́мѧти та̑ѧжде твори́ти должника̀ понꙋжда́етъ, зако́нъ грѣхо́вный благосло́внѣ во ѕло̀ ѹ҆потреблѧ́ѧ.

<rubric class="inline">рл҃д.</rubric> <red>А҆́</red>ще хо́щеши вы́нꙋ помина́ти бг҃а, не ѿри́ни наведє́нїѧ, ꙗ҆́кѡ непра́вєдныѧ, но ꙗ҆́кѡ пра́веднѡ находѧ́щыѧ терпѝ. Терпѣ́нїе бо ка́ждымъ слꙋ́чаемъ па́мѧть возбꙋжда́етъ, ѡ҆ставле́нїе же ѹ҆малѧ́етъ ѹ҆́мное се́рдца мꙋдрова́нїе, и҆ ѻ҆тра́дою забве́нїе произво́дитъ.

<rubric class="inline">рл҃є.</rubric> <red>А҆́</red>ще хо́щеши ѿ гдⷭ҇а покры́тисѧ грѣхо́мъ твои́мъ, да не ꙗ҆́вѣ сотвори́ши человѣ́кѡмъ, а҆́ще и҆́маши добродѣ́тель. Є҆́же бо а҆́ще содѣва́емъ въ си́хъ, сїѐ и҆ во ѻ҆́нѣхъ бг҃ъ дѣ́лаетъ.

<rubric class="inline">рл҃ѕ.</rubric> <red>С</red>окры́въ добродѣ́тель, не возноси́сѧ, ꙗ҆́кѡ пра́вдꙋ соверша́ѧй. Пра́вда бо є҆́сть не то́чїю сокрыва́ти дѡ́браѧ, но и҆ ни ѡ҆ че́мъ же ѿ запреще́нныхъ не помышлѧ́ти.

<rubric class="inline">рл҃з.</rubric> <red>Н</red>е ра́дꙋйсѧ, є҆гда̀ благосотвори́ши комꙋ̀, но є҆гда̀ непамѧтоѕло́бнѣ прете́рпиши послѣ́дствꙋющее сопротивле́нїе. И҆́мже бо ѡ҆́бразомъ нѡ́щи дни̑, та́кѡ ѕлѡ́бы благотворє́нїѧ прее́мствꙋютъ.

<rubric class="inline">рл҃и.</rubric> <red>Т</red>щесла́вїе, сребролю́бїе и҆ сла́сть, нескве́рно благотворе́нїе пребы́ти не ѡ҆ставлѧ́ютъ, а҆́ще не пе́рвѣе сїѧ̑ стра́хомъ бж҃їимъ низпадꙋ́тъ.

<rubric class="inline">рл҃ѳ.</rubric> <red>В</red>ъ нево́льныхъ болѣ́знехъ ми́лость бж҃їѧ сокрове́на є҆́сть, терпѧ́щаго къ покаѧ́нїю влекꙋ́щаѧ, и҆ и҆збавлѧ́ющаѧ ѿ вѣ́чныѧ мꙋ́ки.

<rubric class="inline">р҃м.</rubric> <red>Н</red>ѣ́цыи творѧ́ще за́пѡвѣди, на вѣса́хъ проти́вꙋ грѣхѡ́въ и҆звѣ́сити ѻ҆́ныѧ ѡ҆жида́ютъ: нѣ́цыи же тѣ́ми ѹ҆ме́ршаго ѡ҆ грѣсѣ́хъ на́шихъ ѹ҆милостивлѧ́ютъ. Взыска́ти подоба́етъ, кто̀ ѡ҆ ни́хъ и҆́мать пра́вое мꙋдрова́нїе.

<rubric class="inline">рм҃а.</rubric> <red>С</red>тра́хъ гее́нны, и҆ любо́вь ца́рствїѧ подаю́тъ терпѣ́нїе скорбе́й, и҆ сїѐ не ѿ себѐ, но ѿ вѣ́дꙋщагѡ помышлє́нїѧ на̑ша.

<rubric class="inline">рм҃в.</rubric> <red>В</red>ѣ́рꙋѧй бꙋ́дꙋщымъ. Здѣ́шнихъ сла́достей неистѧза́тельнѣ ѹ҆далѧ́етсѧ: невѣ́рꙋѧй же, сла́достенъ и҆ безболѣ́зненъ быва́етъ.

<rubric class="inline">рм҃г.</rubric> <red>Д</red>а не рече́ши, ка́кѡ сладостра́ствовати бꙋ́детъ ѹ҆бо́гїй, не и҆мѣ́ѧ вино́вныхъ сегѡ̀: мо́жетъ бо и҆ны́й и҆ по́мыслами ѻ҆каѧ́ннѣе сладостра́ствовати.

<rubric class="inline">рм҃д.</rubric> <red>И҆</red>но́е є҆́сть ра́зꙋмъ веще́й, и҆ и҆но́е ра́зꙋмъ и҆́стины. Є҆ли́кѡ ра́знствꙋетъ ѿ лꙋны̀ со́лнце, толи́кѡ второ́е пе́рвагѡ поле́знѣйше є҆́сть.

<rubric class="inline">рм҃є.</rubric> <red>Р</red>а́зꙋмъ веще́й по мѣ́рѣ дѣ́ланїѧ за́повѣдей прибыва́етъ: ра́зꙋмъ же и҆́стины, по мѣ́рѣ наде́жды на хрⷭ҇та̀.

<rubric class="inline">рм҃ѕ.</rubric> <red>А҆́</red>ще хо́щеши спасти́сѧ, и҆ въ ра́зꙋмъ и҆́стины прїитѝ, покꙋша́йсѧ всегда̀ превосходи́ти чꙋ́вствєннаѧ, и҆ є҆ди́ною наде́ждою прилѣплѧ́тисѧ бг҃ꙋ. Та́кѡ бо нево́лею ѹ҆клонѧ́ѧсѧ, ѡ҆брѧ́щеши нача̑ла и҆ вла̑сти, прило́гами бра́нь творѧ̑ща съ тобо́ю. Сїѧ̑ же моли́твою побѣжда́ѧ, и҆ пребыва́ѧ благонаде́женъ, и҆мѣ́ти бꙋ́деши благода́ть бж҃їю, ѿ бꙋ́дꙋщагѡ гнѣ́ва и҆збавлѧ́ющꙋю тѧ̀.

<rubric class="inline">рм҃з.</rubric> <red>Р</red>азꙋмѣ́ѧй та́инственнѣ рече́нное ѿ ст҃а́гѡ па́ѵла, глаго́лавшагѡ, бра́ни бы́ти къ дꙋховѡ́мъ ѕло́бы, ѹ҆вѣ́сть и҆ при́тчꙋ гдⷭ҇ню, ю҆́же глаго́лаше ѡ҆ то́мъ, ꙗ҆́кѡ подоба́етъ всегда̀ моли́тисѧ, и҆ не стꙋжа́ти сѝ.

<rubric class="inline">рм҃и.</rubric> <red>З</red>ако́нъ ѡ҆бра́знѣ ше́сть дне́й дѣ́лати, въ седмы́й же пра́здновати повелѣва́етъ. Зане́же дꙋшѝ є҆́сть дѣ́ло благотворе́нїе и҆мѣ́нїемъ, си́рѣчь дѣ́лы: ѹ҆праждне́нїе же є҆ѧ̀ и҆ поко́й, прода́ти всѧ̑ и҆ да́ти ни́щымъ, по словесѝ гдⷭ҇ню, и҆ ѿ нестѧжа́нїѧ почи́вшꙋ во ѹ҆́мнѣмъ пребыва́ти ѹ҆пова́нїи. Въ се́й ѹ҆́бѡ поко́й и҆ па́ѵелъ со тща́нїемъ на́съ вни́ти поѡщрѧ́етъ, глаго́лѧ: Потщи́мсѧ вни́ти во ѻ҆́ный поко́й.

<rubric class="inline">рм҃ѳ.</rubric> <red>С</red>їѧ̑ же рѣ́хомъ не заключа́юще бꙋ̑дꙋщаѧ, нижѐ здѣ̀ всеѻ́бщемꙋ воздаѧ́нїю бы́ти ѡ҆предѣлѧ́юще: но ꙗ҆́кѡ подоба́етъ пе́рвѣе въ се́рдцѣ и҆мѣ́ти дѣ́йствꙋющꙋю благода́ть ст҃а́гѡ дх҃а, и҆ та́кѡ по мѣ́рѣ вни́ти въ ца́рствїе нбⷭ҇ное. Сїѐ ѡ҆б̾ѧвлѧ́ѧ и҆ гдⷭ҇ь глаго́ла: ца́рствїе небе́сное внꙋ́трь ва́съ є҆́сть. Сїѐ и҆ а҆пⷭ҇лъ глаго́ла: є҆́сть вѣ́ра ѹ҆пова́емыхъ и҆звѣще́нїе. И҆ па́ки: та́кѡ тецы́те, да пости́гнете. И҆ па́ки: И҆скꙋша́йте себѐ, а҆́ще є҆стѐ въ вѣ́рѣ: и҆лѝ не зна́ете, ꙗ҆́кѡ і҆и҃съ хрⷭ҇то́съ живе́тъ въ ва́съ, ра́звѣ то́чїю чи́мъ неискꙋ́сни є҆стѐ.

<rubric class="inline">р҃н.</rubric> <red>П</red>озна́вый и҆́стинꙋ, скѡ́рбнымъ наведе́нїѧмъ не сопротивлѧ́етсѧ: вѣ́сть бо, ꙗ҆́кѡ ко стра́хꙋ бж҃їю наставлѧ́ютъ человѣ́ка.

<rubric class="inline">рн҃а.</rubric> <red>Д</red>ре́внїи грѣсѝ по ви́дꙋ воспомѧнꙋ́вшесѧ вредѧ́тъ благонаде́жнаго. Съ печа́лїю бо произше́дше, ѿ ѹ҆пова́нїѧ ѿлꙋча́ютъ, безпеча́льнѣ же и҆з̾ѡбрази́вшесѧ, дре́внюю внꙋ́трь скве́рнꙋ влага́ютъ.

<rubric class="inline">рн҃в.</rubric> <red>Є҆</red>гда̀ ѹ҆́мъ ѿверже́нїемъ самаго̀ себѐ, ѹ҆де́ржитъ є҆диномы́сленнꙋю наде́ждꙋ: тогда̀ вра́гъ под̾ предло́гомъ и҆сповѣ́данїѧ пре́жде бы̑вшаѧ ѕла̑ѧ и҆з̾ѡбража́етъ, да благода́тїю бж҃їею забвє́нныѧ стра̑сти воздви́гнетъ, и҆ ѻ҆́тай ѡ҆би́дитъ человѣ́ка. Тогда́ бо и҆ крѣ́пкїй и҆ страстоненави́стный по нꙋ́ждѣ помрачи́тсѧ, смꙋти́всѧ ѡ҆ содѣ́ѧнныхъ. И҆ а҆́ще мра́ченъ є҆щѐ и҆ сластолюби́въ є҆́сть, всѧ́кѡ ѹ҆косни́тъ, и҆ встра́ственнѣ бесѣ́довати и҆́мать съ прило́ги, ꙗ҆́коже предпрїѧ́тїю ѡ҆брѣсти́сѧ таково́й па́мѧти, а҆ не и҆сповѣ́данїю.

<rubric class="inline">рн҃г.</rubric> <red>А҆́</red>ще хо́щеши бг҃ꙋ приноси́ти и҆сповѣ́данїе неѡсꙋжде́нное, не помина́й по ви́дꙋ прило́ги, но терпѝ до́блественнѣ наведе́нїе си́хъ.

<rubric class="inline">рн҃д.</rubric> <red>П</red>еча̑ли за преждебы́вшыѧ грѣхѝ нахо́дѧтъ, приносѧ̀ сро́дное всѧ́комꙋ прегрѣше́нїю.

<rubric class="inline">рн҃є.</rubric> <red>Р</red>азꙋ́мный, и҆ вѣ́дꙋщїй и҆́стинꙋ, не па́мѧтїю содѣ́ѧнныхъ, но терпѣ́нїе находѧ́щихъ и҆сповѣ́даетсѧ бг҃ꙋ.

<rubric class="inline">рн҃ѕ.</rubric> <red>Ѿ</red>ве́ргши болѣ́знь и҆ безче́стїе, не ѡ҆бѣщава́йсѧ и҆ны́ми добродѣ́телѧми ка́ѧтисѧ. Тщесла́вїе бо и҆ непоболѣ́нїе, рабо́тати грѣхꙋ̀, и҆ пра́выми (дѣла́ми) навыко́ша.

<rubric class="inline">рн҃з.</rubric> <red>Ꙗ҆́</red>коже бо добродѣ́тель бѡлѣ́зни и҆ безчє́стїѧ ражда́ти ѡ҆быко́ша, та́кѡ и҆ ѕло́бꙋ сла̑сти и҆ тщесла̑вїѧ.

<rubric class="inline">рн҃и.</rubric> <red>В</red>сѧ́каѧ тѣле́снаѧ сла́сть ѿ предвари́тельныѧ є҆́сть ѻ҆тра́ды: ѻ҆тра́дꙋ же ражда́етъ невѣ́рїе.

<rubric class="inline">рн҃ѳ.</rubric> <red>С</red>ы́й под̾ грѣхо́мъ, не мо́жетъ є҆ди́нъ ѡ҆долѣ́ти плотско́е мꙋдрова́нїе: зане́же раждеже́нїе непреста́нное и҆ лежа́щее во ѹ҆десѣ́хъ и҆́мать.

<rubric class="inline">р҃ѯ.</rubric> <red>С</red>тра̑стнымъ сꙋ́щымъ моли́тисѧ подоба́етъ и҆ повинова́тисѧ. Є҆два́ бо возмо́жно є҆́сть съ по́мощїю бра́нь сотвори́ти съ предпрїѧ́тїѧми.

<rubric class="inline">рѯ҃а.</rubric> <red>С</red>ъ повинове́нїемъ и҆ моли́твою подвиза́ѧйсѧ во́лею, подви́жникъ є҆́сть благохꙋдо́женъ, мы́сленнꙋю борьбꙋ̀ ѹ҆дале́нїемъ ѿ чꙋ́вственныхъ ꙗ҆́вственнѣ показꙋ́ѧ.

<rubric class="inline">рѯ҃в.</rubric> <red>Н</red>е примирѧ́ѧй съ бг҃омъ свою̀ во́лю, запина́етсѧ во свои́хъ начина́нїѧхъ, и҆ подрꙋ́чникъ сꙋпоста́тѡмъ быва́етъ.

<rubric class="inline">рѯ҃г.</rubric> <red>Є҆</red>гда̀ ѹ҆ви́диши двои́хъ ѕлы́хъ и҆мꙋ́щихъ дрꙋ́гъ ко дрꙋ́гꙋ любо́вь, вѣ́ждь, ꙗ҆́кѡ є҆ди́нъ дрꙋго́мꙋ содѣ́йствꙋетъ въ во́ли.

<rubric class="inline">рѯ҃д.</rubric> <red>В</red>ысокомꙋ́дрый и҆ тщесла́вный прїѧ́тнѣ дрꙋ́гъ съ дрꙋ́гомъ примирѧ́ютсѧ: то́й бо тщесла́внаго ра́бски подпа́дающа похвалѧ́етъ, се́й же высокомꙋ́драго ча́стѣ похвалѧ́ема велича́етъ.

<rubric class="inline">рѯ҃є.</rubric> <red>Б</red>г҃олюби́вый слы́шатель ѿ ѻ҆бои́хъ полꙋча́етъ по́льзꙋ. Во благи́хъ свидѣ́тельствꙋемь, ѹ҆се́рднѣйшимъ быва́етъ, во ѕлы́хъ же ѡ҆блича́емь, ка́ѧтисѧ понꙋжда́етсѧ. Подоба́етъ же на́мъ по преꙋспѣ́ѧнїю и҆ житїѐ и҆мѣ́ти, и҆ по житїю̀ до́лжни є҆смы̀ бг҃ови моли̑твы возноси́ти.

<rubric class="inline">рѯ҃ѕ.</rubric> <red>Д</red>обро̀ є҆́сть гла́внѣйшꙋю содержа́ти за́повѣдь, и҆ ни ѡ҆ че́мже по ви́дꙋ пещи́сѧ, нижѐ по ви́дꙋ моли́тисѧ, но то́кмѡ и҆ска́ти црⷭ҇твїѧ и҆ сло́ва бж҃їѧ. А҆́ще же ѡ҆ ко́ейждо потре́бѣ є҆щѐ пече́мсѧ, до́лжни є҆смы̀ и҆ ѡ҆ ко́ейждо моли́тисѧ. Без̾ моли́твы бо что̀ творѧ́й и҆лѝ пекі́йсѧ, неблагоꙋспѣ́шенъ быва́етъ къ концꙋ̀ дѣ́ла. И҆ сїѐ є҆́сть, є҆́же речѐ гдⷭ҇ь: не мо́жете без̾ менѐ твори́ти ничесѡ́же.

<rubric class="inline">рѯ҃з.</rubric> <red>П</red>ренебрега́ющаго за́повѣдь ѡ҆ моли́твѣ, безмѣ̑стнѣйшаѧ преслꙋша̑нїѧ постига́ютъ, є҆ди́но ко дрꙋго́мꙋ пресыла́юще є҆го̀, ꙗ҆́коже ѹ҆́зника.

<rubric class="inline">рѯ҃и.</rubric> <red>Н</red>астоѧ́щыѧ скѡ́рби ча́ѧнїемъ бꙋ́дꙋщихъ бла̑гъ прїе́млѧй, ра́зꙋмъ и҆́стины ѡ҆брѣ́те, и҆ гнѣ́ва и҆ печа́ли ѹ҆до́бнѣ и҆зба́витсѧ.

<rubric class="inline">рѯ҃ѳ.</rubric> <red>Ѡ҆</red>ѕлобле́нїе и҆ безче́стїе за и҆́стинꙋ прїе́млѧй, а҆по́стольскимъ пꙋте́мъ ше́ствꙋетъ, взѧ́въ кре́стъ, и҆ вери́гами ѡ҆блага́ѧсѧ. Без̾ си́хъ же се́рдцꙋ внима́ти покꙋша́ѧйсѧ, скита́етсѧ ѹ҆мо́мъ, и҆ впа́даетъ во и҆скꙋшє́нїѧ и҆ сѣ̑ти дїа́вѡльскїѧ.

<rubric class="inline">р҃ѻ.</rubric> <red>Н</red>и ѕлы̑ѧ по́мыслы без̾ ви́нъ, ни вины̑ без̾ по́мыслѡвъ не возмо́жно є҆́сть ра́тꙋющемꙋ побѣди́ти николи́же: є҆гда́ бо є҆ди́но ча́снѣ ѿме́щемъ, не по мно́зѣ дрꙋги́мъ во ѻ҆бои́хъ содєржи́мы быва́емъ.

<rubric class="inline">рѻ҃а.</rubric> <red>Ѿ</red> стра́ха ѕлострада́нїѧ и҆ поноше́нїѧ съ человѣ́ки ра́тꙋѧйсѧ, и҆лѝ здѣ̀ наведе́ньми и҆зли́шнѡ ѕлостра́ждетъ, и҆лѝ въ бꙋ́дꙋщемъ вѣ́цѣ неми́лостивнѡ мꙋ́читсѧ.

<rubric class="inline">рѻ҃в.</rubric> <red>В</red>сѧ́кое ѕло́е наведе́нїе возбрани́ти хотѧ́й, до́лженъ є҆́сть моли́твою примири́ти съ бг҃омъ дѣла̀, и҆ и҆мѣ́ти ѹ҆́мнѣ ѹ҆пова́нїе на него̀, попече́нїе же ѡ҆ чꙋ́вственныхъ по си́лѣ пренебрега́ти.

<rubric class="inline">рѻ҃г.</rubric> <red>Є҆</red>гда̀ ѡ҆брѧ́щетъ дїа́волъ без̾ нꙋ́жды человѣ́ка въ тѣле́сныхъ дѣ́лѣхъ ѹ҆пражнѧ́ющасѧ, пе́рвѣе похища́етъ коры̑сти ра́зꙋма є҆гѡ̀, пото́мъ ѹ҆пова́нїе на бг҃а, ꙗ҆́кѡ главꙋ̀ ѿсѣца́етъ.

<rubric class="inline">рѻ҃д.</rubric> <red>А҆́</red>ще когда̀ пости́гнеши крѣ́пкое мѣ́сто чи́стыѧ моли́твы, то разꙋмѣ́нїе веще́й, приноси́мое ѿ врага̀, во вре́мѧ ѻ҆́но не прїе́мли, да не бо́льшее погꙋби́ши. Лꙋ́чше бо стрѣла́ми моли́твы стрѣлѧ́ти въ него̀, до́лꙋ не́гдѣ заключе́нна, не́жели бесѣ́довати съ ни́мъ ѕла̑ѧ приносѧ́щимъ, и҆ ѿвлека́ти на́съ ѿ моле́нїѧ на́нь ѹ҆хищрѧ́ющимсѧ.

<rubric class="inline">рѻ҃є.</rubric> <red>Р</red>азꙋмѣ́нїе веще́й во вре́мѧ и҆скꙋше́нїѧ и҆ ѹ҆ны́нїѧ, по́льзꙋетъ человѣ́кꙋ, во вре́мѧ же моли́твы поврежда́ти навы́че.

<rubric class="inline">рѻ҃ѕ.</rubric> <red>П</red>олꙋчи́въ жре́бїй ѹ҆чи́ти ѡ҆ гдⷭ҇ѣ, и҆ преслꙋша́емь скорбѝ ѹ҆́мственнѣ, и҆ не смꙋща́йсѧ ꙗ҆́вственнѣ: скорбѧ́ бо не бꙋ́деши ѡ҆сꙋжде́нъ со преслꙋша́ющимъ: смꙋща́ѧсѧ же въ то́йжде ве́щи, и҆скꙋше́нъ бꙋ́деши.

<rubric class="inline">рѻ҃з.</rubric> <red>В</red>о вре́мѧ и҆столкова́нїѧ да не сокры́еши прили́чєствꙋющаѧ присꙋ́тствꙋющымъ, благолѣ̑пнаѧ ꙗ҆́снѣе, жестѡ́каѧ же гада́тельнѣ повѣ́даѧ.

<rubric class="inline">рѻ҃и.</rubric> <red>Н</red>е сꙋ́щемꙋ въ повинове́нїи твое́мъ да не предста́виши согрѣше́нїе пред̾ лице́мъ. Сїе бо вла́сти є҆́сть па́че, не́жели совѣ́та.

<rubric class="inline">рѻ҃ѳ.</rubric> <red>М</red>но́жественнѣ глаго́лємаѧ быва́ютъ всѣ̑мъ полє́зна. Занѐ ка́ждомꙋ своѧ̑ въ со́вѣсти и҆з̾ѧвлѧ́ютсѧ.

<rubric class="inline">р҃п.</rubric> <red>Г</red>лаго́лѧй пра́вѡ, до́лженъ є҆́сть и҆ са́мъ, ꙗ҆́кѡ ѿ бг҃а прїима́ти глаго́лы. И҆́стина бо не глаго́лющагѡ є҆́сть, но дѣ́йствꙋющагѡ бг҃а.

<rubric class="inline">рп҃а.</rubric> <red>Н</red>е и҆мѣ́й прѣ́нїѧ съ противлѧ́ющимисѧ и҆́стинѣ, и҆̀же не признаю́тсѧ тебѣ̀ послꙋ́шными, да не не́нависть возбꙋ́диши, по писа́нїю.

<rubric class="inline">рп҃в.</rubric> <red>П</red>ослꙋ́шникꙋ противоглаго́лати, и҆дѣ́же не подоба́етъ, попꙋща́ѧй, прельща́етъ є҆го̀ во ѻ҆́ной ве́щи, и҆ ѻ҆бѣ́ты повинове́нїѧ ѿверга́ти сотворѧ́етъ.

<rubric class="inline">рп҃г.</rubric> <red>С</red>о стра́хомъ бж҃їимъ наꙋча́ѧй, и҆ наказꙋ́ѧй согрѣша́ющаго, сопротивлѧ́ющꙋюсѧ согрѣше́нїю добродѣ́тель себѣ̀ стѧжева́етъ: ѕлопо́мнѧй же и҆ ѕлово́льнѣ поноша́ѧй, въ подо́бнꙋю стра́сть по дꙋхо́вномꙋ впа́даетъ зако́нꙋ.

<rubric class="inline">рп҃д.</rubric> <red>Д</red>о́брѣ наꙋчи́выйсѧ зако́нꙋ, бои́тсѧ законополо́жника, и҆ боѧ́сѧ є҆гѡ̀, ѹ҆клонѧ́етсѧ ѿ всѧ́кагѡ ѕла̀.

<rubric class="inline">рп҃є.</rubric> <red>Н</red>е быва́й двоѧзы́ченъ, и҆́накѡ сло́вомъ: и҆́накѡ со́вѣстїю бꙋ́дꙋчи расположе́нъ: такова́го бо писа́нїе под̾ клѧ́твою поставлѧ́етъ.

<rubric class="inline">рп҃ѕ.</rubric> <red>И҆</red>ны́й и҆́стинꙋ глаго́летъ, и҆ ѿ безꙋ́мныхъ ненави́димь быва́етъ, по сло́вꙋ а҆пⷭ҇ла: а҆ и҆ны́й лицемѣ́рствꙋетъ, и҆ за сїѐ люби́мь быва́етъ. Ѻ҆ба́че ни то̀, ни дрꙋго́е ѿ воздаѧ́нїй си́хъ долговре́меннѡ не быва́етъ: зане́же гдⷭ҇ь во своѐ вре́мѧ комꙋ́ждо подоба́ющее возда́стъ.

<rubric class="inline">рп҃з.</rubric> <red>Б</red>ꙋ̑дꙋщаѧ ѕла̑ѧ потреблѧ́ти хотѧ́й, настоѧ̑щаѧ сла́дцѣ до́лженъ є҆́сть сноси́ти. Та́кѡ бо ѹ҆́мнѣ премѣнѧ́ѧ ѻ҆днꙋ̀ ве́щь на дрꙋгꙋ́ю, ма́лыми болѣ́зньми вели́кихъ и҆збѣжи́тъ мꙋче́нїй.

<rubric class="inline">рп҃и.</rubric> <red>З</red>атворѝ ѹ҆́мъ ѿ самохвале́нїѧ, и҆ по́мыслъ ѿ высокомы́слїѧ, да не попꙋще́нъ бꙋ́деши, и҆ содѣ́еши проти̑внаѧ: не бо̀ ѿ человѣ́ка є҆ди́нагѡ соверша́етсѧ благо́е, но ѿ всеви́дца бг҃а.

<rubric class="inline">рп҃ѳ.</rubric> <red>В</red>севи́дѣцъ бг҃ъ ꙗ҆́коже дѣлѡ́мъ на́шымъ достѡ́йнаѧ наведє́нїѧ ѡ҆предѣлѧ́етъ: си́це и҆ помыслѡ́мъ и҆ вѡ́льнымъ разꙋмѣ́нїѧмъ.

<rubric class="inline">р҃ч.</rubric> <red>Н</red>ево́льные по́мыслы ѿ предвари́тельнагѡ грѣха̀ произраста́ютъ, во́льные же ѿ самовла́стныѧ во́ли. Тѣ́мже вторы́е винѡ́вны ѡ҆брѣта́ютсѧ пе́рвыхъ.

<rubric class="inline">рч҃а.</rubric> <red>Ѕ</red>лы̑мъ проти́вꙋ намѣ́ренїѧ прилꙋча́ющымсѧ мы́слемъ печа́ль послѣ́дꙋетъ: тѣ́мже и҆ ско́рѡ ѻ҆нѝ потреблѧ́ютсѧ, сꙋ́щымъ же по и҆зволе́нїю, ра́дость: тѣ́мже и҆ неꙋдобопремѣнѧ́ємы быва́ютъ.

<rubric class="inline">рч҃в.</rubric> <red>С</red>ластолюби́вый печа́литсѧ ѡ҆ порече́нїѧхъ и҆ ѕлострада́нїѧхъ: бг҃олюби́вый же ѡ҆ похвале́нїѧхъ и҆ лихои́мствѣ.

<rubric class="inline">рч҃г.</rubric> <red>Н</red>е познава́ѧй сꙋде́бъ бж҃їихъ, ѻ҆́крестъ стремни́нный пꙋ́ть прехо́дитъ ѹ҆мо́мъ, и҆ ѿ всѧ́кагѡ вѣ́тра ѹ҆до́бь низвраща́етсѧ: похвалѧ́емь возно́ситсѧ, и҆ порица́емь ѡ҆горчева́етсѧ, пи́ршествꙋѧ блꙋ́дствꙋетъ, и҆ ѕлострада́ѧ пла́четъ, разꙋмѣ́ѧ пока́зыватисѧ хо́щетъ таковы́мъ, и҆ не разꙋмѣ́ѧ притворѧ́етсѧ разꙋмѣ́ющимъ, богатѣ́ѧ кичи́тсѧ, и҆ ѹ҆бо́жествꙋѧ лицемѣ́рствꙋетъ, насы́тивсѧ де́рзокъ быва́етъ, и҆ постѧ́сѧ тщесла́витсѧ, со ѡ҆блича́ющими лю́битъ прѣ́тисѧ, и҆ проще́нїе є҆мꙋ̀ подаю́щымъ, ꙗ҆́кѡ несмы́слєннымъ внима́етъ.

<rubric class="inline">рч҃д.</rubric> <red>А҆́</red>ще кто̀ ѹ҆̀бо бл҃года́тїю хрⷭ҇то́вою ра́зꙋма и҆́стины и҆ стра́ха бж҃їѧ не стѧ́жетъ, то̀ не то́чїю ѿ страсте́й, но и҆ ѿ приключе́нїй лю́тѣ ѹ҆ѧзвлѧ́емь быва́етъ.

<rubric class="inline">рч҃є.</rubric> <red>Є҆</red>гда̀ разрѣши́ти хо́щеши ве́щь неꙋдобопостига́емꙋю, и҆щѝ ѡ҆ не́й, что̀ бг҃ови ѹ҆го́дно, и҆ ѡ҆брѧ́щеши рѣше́нїе тоѧ̀ поле́зное.

<rubric class="inline">рч҃ѕ.</rubric> <red>Ѡ҆</red> ни́хже а҆́ще веще́хъ бл҃говоли́тъ бг҃ъ, си́ми и҆ всѧ́ка тва́рь слꙋ́житъ: а҆ ѿ ни́хже то́й ѿвраща́етсѧ, подо́бнѣ и҆ тва́рь си̑мъ сопротивлѧ́етсѧ.

<rubric class="inline">рч҃з.</rubric> <red>С</red>опротивлѧ́ѧйсѧ печа̑льнымъ наведе́нїѧмъ, противꙋра́тꙋетъ, ꙗ҆́коже не вѣ́сть, повелѣ́нїю бж҃їю: прїе́млѧй же та̑ѧ съ ра́зꙋмомъ и҆́стиннымъ, се́й, по писа́нїю, те́рпитъ гдⷭ҇а.

<rubric class="inline">рч҃и.</rubric> <red>И҆</red>скꙋше́нїю наше́дшꙋ, не и҆щѝ, почто̀ и҆лѝ чрез̾ что̀ прїи́де, но ꙗ҆́кѡ да ѻ҆́ное бл҃года́рнѣ и҆ безпеча́льнѣ, и҆ непамѧтоѕло́бнѣ прете́рпиши.

<rubric class="inline">рч҃ѳ.</rubric> <red>Ч</red>ꙋждо́е ѕло̀ не прилага́етъ грѣха̀, а҆́ще не прїи́мемъ мы̀ ѻ҆́ное ѕлы́ми мы́сльми.

<rubric class="inline">с҃.</rubric> <red>А҆́</red>ще нѣ́сть ѹ҆до́бно ѡ҆брѣстѝ благоꙋгоди́вша без̾ и҆скꙋше́нїй, то̀ благодари́ти подоба́етъ бг҃а ѡ҆ всѧ́комъ приключе́нїи.

<rubric class="inline">с҃а.</rubric> <red>А҆́</red>ще не бы̀ нощнꙋ́ю лови́твꙋ ѡ҆ста́вилъ пе́тръ, не бы̀ дневнꙋ́ю полꙋчи́лъ: и҆ а҆́ще не бы̀ чꙋ́вственнѣ ѡ҆слѣ́плъ па́ѵелъ, не бы̀ мы́сленнѣ прозрѣ́лъ: и҆ а҆́ще не бы̀ ꙗ҆́кѡ хꙋ́льникъ ѡ҆клевета́нъ бы́лъ стефа́нъ, не бы̀ ѿве́рзшымсѧ є҆мꙋ̀ небесє́мъ ѹ҆ви́дѣлъ бг҃а.

<rubric class="inline">с҃в.</rubric> <red>Ꙗ҆́</red>коже дѣ́ланїе по бз҃ѣ, добродѣ́тель глаго́летсѧ: та́кѡ и҆ неча́ѧннаѧ ско́рбь, и҆скꙋше́нїе и҆менꙋ́етсѧ.

<rubric class="inline">с҃г.</rubric> <red>Б</red>г҃ъ а҆враа́ма и҆скꙋша́ше, то́ є҆сть на по́льзꙋ ѡ҆скорблѧ́ше, не да ѹ҆разꙋмѣ́етъ, како́въ є҆́сть: вѣ́дѧше бо є҆го̀ вѣ́дѧй всѧ̑ пре́жде бытїѧ̀: но ꙗ҆́кѡ да винꙋ̀ пода́стъ къ соверше́нной вѣ́рѣ.

<rubric class="inline">с҃д.</rubric> <red>В</red>сѧ́каѧ ско́рбь ѡ҆блича́етъ ѹ҆клоне́нїе во́ли: а҆́ще ли на десна̑ѧ преклонѧ́етсѧ, и҆лѝ на шꙋ̑ѧѧ. Сегѡ̀ ра́ди слꙋча́йною ско́рбїю и҆скꙋше́нїе и҆менꙋ́етсѧ, прича́стникꙋ подаю́щи и҆скꙋ́съ сокрове́нныхъ жела́нїй.

<rubric class="inline">с҃є.</rubric> <red>С</red>тра́хъ бж҃їй понꙋжда́етъ на́съ бра́нь твори́ти со ѕло́бою: на́мъ же ра́тꙋющымъ, бл҃года́ть бж҃їѧ ра́тꙋетъ на ню̀.

<rubric class="inline">с҃ѕ.</rubric> <red>П</red>ремꙋ́дрость є҆́сть, не то́чїю є҆сте́ственнымъ порѧ́дкомъ ѹ҆вѣ́дѣти и҆́стинꙋ, но и҆ сноси́ти лꙋка́вство ѡ҆би́дѧщихъ, ꙗ҆́кѡ своѐ. Занѐ въ пе́рвой пребыва́ющїи къ го́рдости возвыша́ютсѧ, до второ́й же дости́гшїи смиренномꙋ́дрїе стѧжева́ютъ.

<rubric class="inline">с҃з.</rubric> <red>А҆́</red>ще хо́щеши не стꙋжа́емь бы́ти ѿ лꙋка́выхъ пѡ́мыслъ, ѹ҆ничиже́нїе дꙋшѝ, и҆ ско́рбь пло́ти прїе́мли, и҆ сїѐ не ча́стнѣ, но во всѧ́комъ вре́мени, мѣ́стѣ и҆ ве́щи.

<rubric class="inline">с҃и.</rubric> <red>В</red>ъ ско́рбныхъ во́льнѣ наказꙋ́емый, ѿ нево́льныхъ пѡ́мыслъ не ѡ҆блада́нъ бꙋ́детъ: не прїе́млѧй же пе́рвыхъ, ѿ вторы́хъ, и҆ не хотѧ̀ плѣнѧ́емь быва́етъ.

<rubric class="inline">с҃ѳ.</rubric> <red>Є҆</red>гда̀ ѡ҆би́димꙋ тебѣ̀ ѡ҆жесточи́тсѧ ѹ҆тро́ба и҆ се́рдце, не печа́льсѧ, ꙗ҆́кѡ смотри́тельнѣ подви́жесѧ внꙋтрѝ преждележа́вшее: но ра́дꙋѧсѧ низвраща́й привозни́кшыѧ по́мыслы, вѣ́дый, ꙗ҆́кѡ си̑мъ ѿ прило́га и҆стреблѧ́ємымъ, и҆ ѕло́е по движе́нїи вкꙋ́пѣ и҆стреблѧ́тисѧ ѡ҆бы́че. По́мыслѡмъ же ѹ҆чаща́ющымъ, и҆ ѻ҆́ное ѹ҆множе́нїе прїима́ти ѡ҆бы́че.

<rubric class="inline">с҃і.</rubric> <red>Б</red>ез̾ сокрꙋше́нїѧ се́рдца невозмо́жно є҆́сть совсѣ́мъ и҆зба́витисѧ ѿ ѕло́бы. Сокрꙋша́етъ же се́рдце трича́стное воздержа́нїе, ѿ сна̀, глаго́лю, и҆ пи́щи, и҆ тѣле́сныѧ ѿра́ды: и҆зли́шество бо си́хъ сладостра́стїе влага́етъ, сладостра́стїе же прїе́млетъ лꙋка̑выѧ по́мыслы, и҆ сопротивлѧ́етсѧ моли́твѣ, и҆ прили́чествꙋющемꙋ слꙋже́нїю.

<rubric class="inline">са҃і.</rubric> <red>П</red>овелѣва́ти бра́тїею жре́бїй прїѧ́вшїй, хранѝ чи́нъ тво́й, и҆ да не прекосло́вѧщихъ ра́ди преꙋмолчи́ши подоба̑ющаѧ. Въ ни́хже ѻ҆нѝ повинꙋ́ютсѧ, мздꙋ̀ и҆мѣ́ти бꙋ́деши ты̀ за добродѣ́тель ѻ҆́ныхъ: а҆ въ ни́хже преслꙋ́шаютъ, совсѣ́мъ да ѿпꙋ́стиши и҆̀мъ, и҆ прїи́меши ра̑внаѧ ѿ ре́кшагѡ: ѿпꙋсти́те, и҆ ѿпꙋ́ститсѧ ва́мъ.

<rubric class="inline">св҃і.</rubric> <red>Т</red>орго́вли подо́бенъ є҆́сть всѧ́кїй слꙋ́чай: вѣ́дый кꙋ́плю содѣ́ѧти, прїѡбрѣте́тъ мнѡ́гаѧ, невѣ́дый же ѹ҆ро́нъ те́рпитъ.

<rubric class="inline">сг҃і.</rubric> <red>Н</red>еслꙋ́шающагѡсѧ ѿ є҆ди́нагѡ сло́ва, не нꙋ́ди съ любопрѣ́нїемъ, но прїѡбрѣ́тенїе, є҆́же ѿве́рже ѻ҆́нъ, ты̀ стѧжѝ себѣ̀. Мно́жае бо и҆справле́нїѧ ѻ҆́нагѡ воспо́льзꙋетъ тебѧ̀ неѕло́бїе.

<rubric class="inline">сд҃і.</rubric> <red>Є҆</red>гда̀ вре́дъ є҆ди́нагѡ ко мнѡ́гимъ ѿно́ситсѧ: тогда̀ не подоба́етъ долготерпѣ́ти, нижѐ и҆ска́ти своеѧ̀ по́льзы, но мно́гихъ, да спасꙋ́тсѧ. Зане́же многоча́стнаѧ добродѣ́тель є҆диноча́стныѧ поле́знѣе є҆́сть.

<rubric class="inline">сє҃і.</rubric> <red>А҆́</red>ще кто̀ впаде́тъ въ ко́елибо согрѣше́нїе, и҆ не бꙋ́детъ печа́литисѧ по мѣ́рѣ согрѣше́нїѧ, ѹ҆до́бь па́ки въ тꙋ́южде впа́даетъ мре́жꙋ.

<rubric class="inline">сѕ҃і.</rubric> <red>Ꙗ҆́</red>коже льви́ца къ ю҆́ницѣ любо́внѣ не пристꙋпа́етъ: та́кѡ безстꙋ́дїе не прїе́млетъ прїѧ́зненнѣ по бз҃ѣ печа́ль.

<rubric class="inline">сз҃і.</rubric> <red>Ꙗ҆́</red>коже съ во́лкомъ ѻ҆вца̀ не схо́дитсѧ къ чадоро́дїю: та́кѡ нижѐ съ сы́тостїю болѣ́знь серде́чнаѧ къ зача́тїю добродѣ́телей.

<rubric class="inline">си҃і.</rubric> <red>Н</red>икто́же мо́жетъ болѣ́знь и҆ печа́ль и҆мѣ́ти по бз҃ѣ, а҆́ще не пе́рвѣе вины̑ си́хъ возлю́битъ.

<rubric class="inline">сѳ҃і.</rubric> <red>С</red>тра́хъ бж҃їй и҆ ѡ҆бличе́нїе внꙋ́трь вмѣща́ютъ печа́ль: воздержа́нїе же и҆ бдѣ́нїе прїѡбща́ютсѧ болѣ́зни.

<rubric class="inline">с҃к.</rubric> <red>П</red>иса́тельными за́повѣдьми и҆ ѹ҆че́нїи не наказꙋ́емый, биче́мъ ко́нскимъ и҆ рожно́мъ ѻ҆сли́нымъ погна́нъ бꙋ́детъ. А҆́ще же и҆ сїѧ̑ ѿри́нетъ, броздо́ю и҆ ѹ҆здо́ю по че́люстемъ, приведе́нъ бꙋ́детъ.

<rubric class="inline">ск҃а.</rubric> <red>Ѿ</red> ма́лыхъ ѹ҆до́бь побѣжда́емый, и҆ вели́кими по нꙋ́ждѣ порабоще́нъ бꙋ́детъ: презира́ѧй же сїѧ̑, вели̑кимъ ѡ҆ гдⷭ҇ѣ сопротивꙋста́нетъ.

<rubric class="inline">ск҃в.</rubric> <red>Н</red>е покꙋша́йсѧ ѡ҆бличе́ньми по́льзовати хва́лѧщемꙋсѧ добродѣ́телѧми. Занѐ то́йжде и҆ любопоказа́теленъ и҆ и҆стиннолю́бецъ бы́ти не мо́жетъ.

<rubric class="inline">ск҃г.</rubric> <red>В</red>сѧ́кїй глаго́лъ хрⷭ҇то́въ ми́лость, и҆ пра́вдꙋ, и҆ премꙋ́дрость ꙗ҆влѧ́етъ бж҃їю, и҆ си́лꙋ си́хъ посре́дствомъ слꙋ́ха влага́етъ въ слꙋ́шающихъ сла́дцѣ: тѣ́мже и҆ неми́лостивїи, и҆ непра́вєдницы не сла́достнѣ слꙋ́шаѧ, премꙋ́дрость бж҃їю позна́ти не возмого́ша, но и҆ ѹ҆ча́щаго ѻ҆́ной распѧ́ша. И҆ мы̀ ѹ҆̀бо да смо́тримъ, сла́дцѣ ли є҆го̀ слꙋ́шаемъ. То́й бо речѐ: Любѧ́й мѧ̀, за́пѡвѣди моѧ̑ соблюде́тъ: и҆ возлю́бленъ бꙋ́детъ ѻ҆ц҃е́мъ мои́мъ, и҆ а҆́зъ возлюблю̀ є҆го̀, и҆ ꙗ҆влю́сѧ є҆мꙋ̀ са́мъ. Ви́диши ли, ка́кѡ ꙗ҆вле́нїе своѐ въ за́повѣдехъ сокры́лъ є҆́сть; всѣ̀ ѹ҆̀бо за́пѡвѣди ѡ҆бде́ржитъ любо́вь къ бг҃ꙋ и҆ бли́жнемꙋ, ꙗ҆́же ѿ ѹ҆дале́нїѧ веще́ствъ, и҆ ѿ безмо́лвїѧ по́мыслѡвъ составлѧ́етсѧ.

<rubric class="inline">ск҃д.</rubric> <red>С</red>їѐ вѣ́дый гдⷭ҇ь заповѣ́дꙋетъ на́мъ, глаго́лѧ: Не пецы́тесѧ ѡ҆ ѹ҆́треннѣмъ: да и҆ пра́ведно. Ѿ веще́ствъ бо и҆ попече́нїѧ ѡ҆ ни́хъ не и҆зба́вивыйсѧ, лꙋка́выхъ пѡ́мыслъ ка́кѡ и҆зба́витсѧ; по́мыслы же содержи́мый, ка́кѡ ѹ҆ви́дитъ под̾ си́ми кро́ющїйсѧ грѣ́хъ веще́ственный, и҆́же є҆́сть тьма̀ и҆ мгла̀ дꙋшѝ, ѿ лꙋка́выхъ мы́слей и҆ дѣѧ́нїй прїе́млѧй нача́ло; дїа́волꙋ прило́гомъ не нꙋди́тельнымъ и҆скꙋша́ющꙋ, и҆ нача́ло показꙋ́ющꙋ, человѣ́кꙋ же сластолю́бїемъ и҆ тщесла́вїемъ сла́дцѣ прїѡбщи́вшꙋсѧ, а҆́ще по разсꙋжде́нїю и҆ не хотѧ́ше, но по дѣ́йствꙋ ѹ҆слажда́шесѧ и҆ прїе́млѧше. Сегѡ́ же ѡ҆бдержи́тельнагѡ грѣха̀ не ѹ҆вѣ́дѣвый, когда̀ помоли́всѧ ѡ҆ не́мъ ѡ҆чи́ститсѧ; Не ѡ҆чи́стивыйсѧ же, ка́кѡ ѡ҆брѧ́щетъ мѣ́сто чи́стагѡ є҆стества̀; Сегѡ́ же не ѡ҆брѣты́й, ка́кѡ ѹ҆ви́дитъ внꙋ́треннїй до́мъ хрⷭ҇то́въ; Поне́же до́мъ є҆смы̀ бж҃їй, по проро́ческомꙋ и҆ є҆ѵⷢ҇льскомꙋ и҆ а҆пⷭ҇льскомꙋ словесѝ.

<rubric class="inline">ск҃є.</rubric> <red>П</red>одоба́етъ ѹ҆́бѡ предрече́ннымъ порѧ́дкомъ и҆ска́ти, дабы̀ ѡ҆брѣстѝ до́мъ се́й, и҆ моли́твою неѿстꙋ́пнѡ толца́ти, ꙗ҆́кѡ да и҆лѝ здѣ̀, и҆лѝ во и҆схо́дѣ ѿве́рзетъ на́мъ влⷣка, и҆ да не вознерадѣ́вшымъ рече́тъ: Не вѣ́мъ ва́съ, ѿкꙋ́дꙋ є҆стѐ. Не то́чїю же до́лжни є҆смы̀ проси́ти и҆ прїѧ́ти, но и҆ да́нное сохрани́ти. Сꙋ́ть бо нѣ́цыи, и҆̀же и҆ по прїѧ́тїи погꙋби́ша. Тѣ́мже предрече́нныхъ веще́й просто́е разꙋмѣ́нїе, и҆лѝ слꙋча́тельный и҆скꙋ́съ, мо́жетъ бы́ть, и҆ по́здѣ наче́ншїи ѹ҆чи́тисѧ, и҆ ю҆́нїи и҆мѣ́ютъ: продолжи́тельное же съ терпѣ́нїемъ дѣ́ланїе є҆два̀ и҆ благоговѣ́йнїи ѿ ста́рцєвъ и҆мѣ́ютъ, и҆ многоискꙋ́снїи мно́жицею ѻ҆́ное невнима́нїемъ погꙋ́бльшїи, и҆ во́льными трꙋды̑ па́ки взыска́вшїи, и҆ ѡ҆брѣ́тшїи. Сїѐ ѹ҆̀бо и҆ мы̀ твори́ти не преста́немъ, до́ндеже ѻ҆́ное не ѿе́млемо стѧ́жемъ.

<rubric class="inline">ск҃ѕ.</rubric> <red>С</red>їѧ̑ дꙋхо́внагѡ зако́на ѡ҆правда̑нїѧ, и҆з̾ мно́гихъ немнѡ́гаѧ позна́хомъ, и҆̀мже и҆ вели́кїй ѱалмопѣ́вецъ непреста́ннѡ совѣ́тꙋетъ наꙋча́тисѧ, и҆ твори́ти ѻ҆́наѧ ча́стѡ пою́щымъ ѡ҆ гдⷭ҇ѣ і҆и҃сѣ. Томꙋ̀ сла́ва и҆ держа́ва, и҆ поклоне́нїе подоба́етъ ны́нѣ, и҆ во вѣ́ки, а҆ми́нь.
