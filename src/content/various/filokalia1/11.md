---
title: "Тогѡ́жде ѡ҆ безмо́лвїи, и҆ ѡ҆ двꙋ̀ ѡ҆́бразѣхъ моли́твы, въ є҃і глава́хъ"
navigation:
  key: various-filokalia1-11
  title: "Тогѡ́жде ѡ҆ безмо́лвїи, и҆ ѡ҆ двꙋ̀ ѡ҆́бразѣхъ моли́твы, въ є҃і глава́хъ"
  parent: various-filokalia1
  order: 11
type: "various"
---

# Тогѡ́жде ѡ҆ безмо́лвїи, и҆ ѡ҆ двꙋ̀ ѡ҆́бразѣхъ моли́твы, въ є҃і глава́хъ.

<rubric>Глава̀ а҃.</rubric>

<red>Д</red>ва̀ ѡ҆́браза сꙋ́ть соедине́нїѧ: па́че же вхо́ды ѿ ѻ҆бою̀ странꙋ̑ ѹ҆́мныѧ моли́твы, дѣ́йствꙋемыѧ дꙋ́хомъ въ се́рдцѣ, и҆́миже ѹ҆́мъ и҆лѝ предварѧ́етъ сїю̀, та́мѡ прилѣплѧ́ѧйсѧ гдⷭ҇ви, по писа́нїю: и҆лѝ дви́жꙋщꙋсѧ дѣ́йствꙋ по предше́ствїю ѻ҆гне́мъ весе́лїѧ привлека́етъ ѹ҆́мъ, и҆лѝ привѧзꙋ́етъ є҆го̀ къ призыва́нїю и҆ соедине́нїю гдⷭ҇а і҆и҃са. А҆́ще бо дꙋ́хъ и҆ ѻ҆со́бь коемꙋ́ждо дѣ́йствꙋетъ, ꙗ҆́коже хо́щетъ, по а҆пⷭ҇льскомꙋ словесѝ, но ѻ҆вогда̀ въ нѣ́кїихъ є҆ди́но дрꙋга́го предварѧ́етъ по предречє́ннымъ ѡ҆бразѡ́мъ. И҆ ѻ҆вогда̀ ѹ҆́бѡ дѣ́йство дви́жетсѧ въ се́рдцѣ, страстє́мъ си́рѣчь ѹ҆малѧ́ющымсѧ ча́стымъ призыва́нїемъ і҆и҃са хрⷭ҇та̀, ꙗ҆́вльшейсѧ бж҃е́ственнѣй теплотѣ̀: бг҃ъ бо на́шъ ѻ҆́гнь є҆́сть поѧда́ющь стра̑сти, глаго́летъ писа́нїе. Ѻ҆вогда́ же дх҃ъ привлачи́тъ къ себѣ̀ ѹ҆́мъ, водрꙋжа́ѧ є҆го̀ во глꙋбинꙋ̀ се́рдца, и҆ ѿ ѻ҆бы́чнагѡ скита́нїѧ ѹ҆де́рживаѧ. И҆ тогда̀ не ктомꙋ̀ плѣ́нникъ во а҆ссѷрі́аны ведо́мь ѿ і҆ерⷭ҇ли́ма, но ѿ вавѷлѡ́на въ сїѡ́нъ преселе́нїе твори́тъ лꙋ́чшее, ꙗ҆́коже и҆ є҆мꙋ̀ съ проро́комъ вѣща́ти: Тебѣ̀ подоба́етъ пѣ́снь бж҃е въ сїѡ́нѣ, и҆ тебѣ̀ возда́стсѧ моли́тва во і҆ерꙋсали́мѣ. И҆ па́ки: Внегда̀ возврати́ти гдⷭ҇ꙋ плѣ́нъ сїѡ́нь. И҆ є҆́же: возра́дꙋетсѧ і҆а́кѡвъ, и҆ возвесели́тсѧ і҆и҃ль: си́рѣчь дѣ́ѧтельный и҆ зри́тельный ѹ҆́мъ, и҆́же дѣѧ́нїемъ стра̑сти побѣжда́етъ съ по́мощїю бж҃їею и҆ видѣ́нїемъ зри́тъ є҆го̀, є҆ли́кѡ дости́жно. Тогда́ бо ѹ҆́мъ ꙗ҆́кѡ на трапе́зꙋ ѻ҆би́льнѣйшꙋ призва́нъ, пи́щею бж҃е́ственною веселѧ́сѧ пое́тъ: Ѹ҆гото́валъ є҆сѝ предо мно́ю трапе́зꙋ, прѧ́мѡ стꙋжа́ющымъ мѝ, бѣсовѡ́мъ же и҆ страстє́мъ.

<rubric>Глава̀ в҃. Ѡ҆ є҆́же ка́кѡ подоба́етъ дѣ́йствовати моли́твꙋ.</rubric>

<red>В</red>ъ заꙋ́трїи сѣ́й, глаго́летъ соломѡ́нъ, сѣ́мѧ твоѐ, си́рѣчь моли̑твы, и҆ въ ве́черъ да не ѡ҆ставлѧ́етъ рꙋка̀ твоѧ̀. Да не разстоѧ́нїемъ вре́мени всегда́шность моли́твы лиши́тсѧ тогѡ̀ часа̀, во́ньже бы ѹ҆слы́шана была̀: ꙗ҆́кѡ не вѣ́си, глаго́летъ соломѡ́нъ, ко́е произы́детъ, сїѐ и҆лѝ ѻ҆́но. И҆ ѿ ѹ҆́тра ѹ҆́бѡ сѣдѧ̀ на сѣда́лищи є҆ди́ныѧ пѧ́ди, низведѝ ѹ҆́мъ ѿ влады́чественнагѡ въ се́рдце, и҆ держѝ є҆го̀ въ не́мъ, болѣ́зненнѣ же прекло́ньсѧ и҆ пе́рсьми, ра́мены же и҆ вы́ею ѕѣлѡ̀ болѧ̀, непреста́ннѡ зовѝ ѹ҆́мнѣ и҆лѝ дꙋше́внѣ: гдⷭ҇и і҆и҃се хрⷭ҇тѐ, поми́лꙋй мѧ̀! Та́же тѣсноты̀ ра́ди и҆ приболѣ́зненности, и҆ ча́стости ра́ди не́гли и҆ приско́рбнѣ и҆мѣ́ѧ. Є҆́же є҆́сть ра́ди є҆ди́ныѧ снѣ́ди трїиме́ннагѡ, ча́стѡ ꙗ҆до́мыѧ: ꙗ҆дꙋ́щїи бо мѧ̀, глаго́летъ, є҆щѐ вза́лчꙋтъ. Премѣнѧ́ѧ ѹ҆́мъ во дрꙋгꙋ́ю полови́нꙋ, глаго́ли: сн҃е бж҃їй, поми́лꙋй мѧ̀! И҆ многокра́тнѣ глаго́лѧ полови́нꙋ сїю̀, не до́лженъ є҆сѝ ча́стѡ ѿ лѣ́ности ѻ҆́наѧ премѣнѧ́ти: не ѹ҆коренѧ́ютсѧ бо са́дове ча́стѡ пресажда́еми. Ѹ҆де́рживай же и҆ ѿдыха́нїе ле́гкагѡ, да не де́рзостнѣ ды́шеши: и҆́бо дохнове́нїе дꙋхѡ́въ, ѿ се́рдца восходѧ́що, помрача́етъ ѹ҆́мъ и҆ развѣва́етъ мы́сль. Ѿтꙋ́дꙋ воспѧща́ѧ є҆го̀, и҆лѝ плѣ́нника забве́нїю предае́тъ, и҆лѝ вмѣ́стѡ тогѡ̀ дрꙋго́мꙋ поꙋча́тисѧ ѹ҆строѧ́етъ, нечꙋ́вственнѣ во ꙗ҆̀же не подоба́етъ ѡ҆брѣта́ющасѧ. А҆́ще же ѹ҆ви́диши нечистѡты̀ лꙋка́выхъ дꙋхѡ́въ, си́рѣчь по́мыслы возница́ємы и҆лѝ преѡбразꙋ́ющыѧсѧ во ѹ҆мѣ̀ твое́мъ, не ѹ҆жасни́сѧ, а҆́ще и҆ блага̑ѧ разꙋмѣ̑нїѧ веще́й нѣ́кїихъ ꙗ҆влѧ́ютсѧ тѝ, не внима́й и҆̀мъ: но держѧ̀ дыха́нїе, ꙗ҆́коже тѝ мо́щно, и҆ ѹ҆́мъ въ се́рдцѣ заключа́ѧ, и҆ призыва́нїе гдⷭ҇а і҆и҃са ча́стѡ и҆ пребыва́тельнѣ дѣ́йствꙋѧй, ско́рѡ сокрꙋши́ши и҆ и҆стреби́ши ѻ҆́ныѧ, ꙗ҆звѧ̀ и҆́хъ неви́димѡ бж҃е́ственнымъ и҆́менемъ. Глаго́летъ бо лѣ́ствичникъ: І҆и҃совымъ и҆́менемъ бі́й ра́тники, нѣ́сть бо ниеди́нагѡ крѣпча́йша ѻ҆рꙋ́жїѧ на нб҃сѝ и҆ на землѝ.

<rubric>Глава̀ г҃. Ѡ҆ дыха́нїи.</rubric>

<red>Ꙗ҆́</red>коже до́лженъ є҆сѝ держа́ти дыха́нїе, свидѣ́тель и҆са́їа ѿше́льникъ, ѡ҆ се́мъ глаго́лѧй, и҆ и҆ні́и мно́зи. Ѻ҆́въ ѹ҆́бѡ, держѝ ѹ҆́мъ неꙋдержи́мый, си́рѣчь порѣва́емь и҆ разсѣва́емь ѿ сопроти́вныѧ си́лы, возврати́вшїѧсѧ па́ки по креще́нїи небреже́нїѧ ра́ди, со и҆ны́ми лꙋка́внѣйшими дꙋ́хи въ лѣ́ностнꙋю дꙋ́шꙋ, ꙗ҆́коже глаго́летъ гдⷭ҇ь: И҆ послѣ̑днѧѧ сотвори́шасѧ гѡ́рша пе́рвыхъ. Ѻ҆́въ же ꙗ҆́кѡ до́лженъ є҆́сть и҆́нокъ и҆мѣ́ти па́мѧть бж҃їю вмѣ́стѡ дыха́нїѧ. И҆́нъ же любо́вь бж҃їю предварѧ́ющꙋ тогѡ̀ дыха́нїе. И҆ но́вый бг҃осло́въ глаго́летъ: пома́лꙋ ѹ҆де́рживай и҆ но́здренное влече́нїе, да не де́рзостнѣ ды́шеши. И҆ лѣ́ствичникъ: І҆и҃сова па́мѧть да соедини́тсѧ съ дыха́нїемъ твои́мъ, и҆ тогда̀ ѹ҆разꙋмѣ́еши безмо́лвїѧ по́льзꙋ. И҆ а҆пⷭ҇лъ: не то́й, но хрⷭ҇то́съ въ не́мъ живѧ́ше дѣ́йствꙋѧ, и҆ живо́тъ бж҃е́ственный вдыха́ѧ. И҆ гдⷭ҇ь: дх҃ъ, и҆дѣ́же хо́щетъ, ды́шетъ, глаго́летъ, прїѧ́въ примѣ́ръ ѿ дыха́нїѧ чꙋ́вственнагѡ вѣ́тра. Поне́же чи́сти бы́вше кр҃ще́нїемъ, прїе́мше хрⷭ҇та̀ ѡ҆бꙋче́нїемъ дх҃а, и҆ ꙗ҆́кѡ сѣ́мѧ всажде́нное сло́во, по бг҃обра́тꙋ і҆а́кѡвꙋ, прїѧ́хомъ, є҆́же насажде́но бы́вше, и҆ ꙗ҆́кѡ соедини́вшесѧ въ прича́стїи неприча́стномъ и҆ несмѣ́сномъ, ѡ҆божа́етъ на́съ нѣ́кїимъ ѡ҆́бразомъ, преиспо́лненно сꙋ́щи за бла́гость, мы́ же ꙗ҆́кѡ ѡ҆ храни́тельныхъ за́повѣдехъ благода́ти вознеради́вше: падо́хомъ па́ки въ стра̑сти лѣ́ности ра́ди, и҆ вмѣ́стѡ дыха́нїѧ дх҃а ст҃а́гѡ, дыха́нїѧ дꙋхѡ́въ лꙋка́выхъ и҆спо́лнихомсѧ. Стѧжа́вый бо дх҃а, и҆ тѣ́мъ ѡ҆чище́нъ бы́въ, разгрѣва́етсѧ ѿ негѡ̀ и҆ бж҃е́ственнымъ вдыха́етсѧ живото́мъ, и҆ глаго́летъ, и҆ разꙋмѣва́етъ, и҆ дви́жетсѧ, по гдⷭ҇немꙋ гла́сꙋ: Ꙗ҆́кѡ не вы́ бо бꙋ́дете глаго́лющїи, но дх҃ъ ѻ҆ц҃а̀ ва́шегѡ глаго́лѧй, речѐ, въ ва́съ. Подо́бнѣ па́ки: и҆́же сопроти́внаго и҆мѣ́ѧй, и҆ ѿ тогѡ̀ ѡ҆блада́нъ бы́въ, сопроти̑внаѧ дѣ́лаетъ и҆ глаго́летъ.

<rubric>Глава̀ д҃. Ѡ҆ є҆́же ка́кѡ пѣ́ти подоба́етъ.</rubric>

<red>Ѹ҆</red>трꙋди́всѧ, глаго́летъ лѣ́ствичникъ, воста́въ помоли́сѧ, и҆ па́ки сѣ́дъ, пе́рвѣйшагѡ дѣ́ланїѧ мꙋ́жественнѣ и҆ми́сѧ. А҆́ще бо и҆ ѡ҆ ѹ҆мѣ̀ речѐ: є҆гда̀ дости́гнетъ серде́чное блюде́нїе, сїѧ̑ твори́ти до́лжни сꙋ́ть, но не неприли́чнѣ и҆ ѡ҆ ѱалмопѣ́нїи речѐ то̀. Глаго́летсѧ бо, ꙗ҆́кѡ вопроше́нъ бы́сть ѡ҆ пѣ́нїи вели́кїй варсоно́фїй, си́рѣчь, ка́кѡ подоба́етъ пѣ́ти; и҆ ѿвѣща̀ ста́рецъ: часы̀ и҆ пѣ̑сни сꙋ́ть преда̑нїѧ це́ркви, и҆ до́брѣ согла́сїѧ ра́ди дана̀ бы́ша. Ски́тѧне же нижѐ часы̀ пою́тъ, нижѐ пѣ̑сни и҆́мꙋтъ: но рꙋкодѣ́лїе, и҆ наединѣ̀ поꙋче́нїе, и҆ пома́лꙋ моли́твꙋ. Стоѧ́ же на моли́твѣ, до́лженъ є҆сѝ глаго́лати Трист҃о́е, и҆ Ѻ҆́ч҃е на́шъ. Моли́ти же и҆ бг҃а, ѡ҆ є҆́же ве́тхагѡ и҆зба́витисѧ человѣ́ка, и҆ во ѻ҆́ной не коснѣ́ти, ве́сь бо де́нь ѹ҆́мъ тво́й въ моли́твѣ да бꙋ́детъ. И҆ сїѐ ꙗ҆вѝ ста́рецъ, ꙗ҆́кѡ наединѣ̀ поꙋче́нїе, є҆́сть серде́чнаѧ моли́тва: пома́лꙋ же моли́тва, стоѧ́нїе є҆́сть пѣ́нїѧ. Ꙗ҆́вѣ же глаго́летъ и҆ вели́кїй і҆ѡа́ннъ лѣ́ствичникъ: дѣ́ло безмо́лвїѧ, безпопече́нїе ѡ҆ всѣ́хъ и҆ нелѣ́ностна моли́тва є҆́сть стоѧ́нїе, и҆ тре́тїе дѣ́ланїе се́рдца некра́домо. Сїѐ є҆́сть сѣда́лище моли́твы, си́рѣчь безмо́лвїѧ.

<rubric>Глава̀ є҃. Ѡ҆ разли́чїи пою́щихъ.</rubric>

<red>К</red>о́е разли́чїе, ꙗ҆́кѡ ѻ҆́ви ѹ҆́бѡ мно́гѡ пѣ́ти ѹ҆́чатъ, ѻ҆́вїи же ма́лѡ, дрꙋзі́и же ника́коже ѿню́дъ, но є҆ди́нꙋ моли́твꙋ и҆ трꙋ́дъ, рꙋкодѣ́лїе не́гли и҆лѝ мета̑нїѧ, и҆лѝ и҆́но нѣ́кое притрꙋ́дно дѣ́ланїе; Рѣше́нїе же сегѡ̀ є҆́сть сицево̀: є҆ли́цы дѣѧ́нїемъ, мно́гими трꙋды̀ и҆ лѣ́ты ѡ҆брѣто́ша благода́ть, ꙗ҆́коже навыко́ша, си́це и҆ дрꙋги́хъ поꙋча́ютъ. Не покарѧ́ютсѧ же непрїе́млющїи хꙋдо́жественнѣ въ то̀ доспѣ́вшымъ ми́лостїю бг҃а, вско́рѣ те́плою вѣ́рою, ꙗ҆́коже глаго́летъ ст҃ы́й і҆саа́къ. Тѣ́мже и҆ порица́ютъ таковы́хъ, ѿ неразꙋ́мїѧ и҆ мнѣ́нїѧ крадо́ми, и҆ и҆ны́хъ и҆звѣствꙋ́ютъ, ꙗ҆́кѡ а҆́ще є҆́сть и҆́накѡ, пре́лесть є҆́сть, а҆ не благода́ти дѣ́йство. И҆ не вѣ́дѧтъ, ꙗ҆́кѡ ѹ҆до́бно пред̾ ѻ҆чи́ма бж҃їима, по писа́нїю, внеза́пꙋ ѡ҆богати́ти ни́ща. И҆, нача́ло премꙋ́дрости, стѧжа́ти премꙋ́дрость, благода́ть, глаго́летъ при́тча. Ѹ҆корѧ́етъ же и҆ а҆пⷭ҇лъ тогда̑шнїѧ ѹ҆ченикѝ невѣ́дꙋщыѧ благода́ти, глаго́лѧ: И҆лѝ не зна́ете себѐ, ꙗ҆́кѡ і҆и҃съ хрⷭ҇то́съ въ ва́съ є҆́сть; ра́звѣ то́чїю чи́мъ неискꙋ́сни є҆стѐ, сі́есть за лѣ́ность ва́шꙋ не предспѣ́ѧтельни. Тѣ́мже ра́ди невѣ́рїѧ и҆ высокомꙋ́дрїѧ, и҆ ди́вныѧ въ нѣ́кїихъ моли́твы сво́йства ѿ дх҃а, ѻ҆со́беннымъ ѡ҆́бразомъ дѣ́йствꙋема, не прїе́млютъ.

<rubric>Глава̀ ѕ҃. Противорѣ́чїе тогѡ́жде.</rubric>

<red>Р</red>цы́ ми, такѡва́ѧ глаго́лѧй: а҆́ще кто̀ пости́тсѧ, возде́ржитсѧ, бди́тъ, стои́тъ, мета̑нїѧ твори́тъ, пла́четъ, не стѧжа́тельствꙋетъ, нѣ́сть ли сїѐ дѣ́ланїе; Ка́кѡ ѹ҆́бѡ глаго́ленїи кромѣ̀ дѣѧ́нїѧ, пѣ́нїе то́чїю предлага́ѧ, не мо́щно ѹ҆держа́ти мл҃твꙋ; Сїѧ̑ не дѣ̑ланїѧ ли сꙋ́ть;

<rubric>Рѣше́нїе.</rubric>

<red>А҆́</red>ще кто̀ ѹ҆сты̑ мо́литсѧ, а҆ ѹ҆́мъ пари́тъ, ка́ѧ по́льза; Є҆ди́нъ зи́ждѧ, а҆ дрꙋгі́й разорѧ́ѧ, ничто́же ра́звѣ трꙋды̀. Но ꙗ҆́коже тѣ́ломъ дѣ́лаетъ человѣ́къ, си́це до́лженъ твори́ти и҆ ѹ҆мо́мъ, да не тѣ́ломъ ѹ҆́бѡ ѡ҆брѧ́щетсѧ пра́веденъ, въ се́рдцѣ же всѧ́кагѡ ѹ҆ны́нїѧ и҆ нечистоты̀ и҆спо́лненъ. Сїе́ бо и҆ а҆пⷭ҇лъ и҆звѣствꙋ́етъ, глаго́лѧ: А҆́ще бо молю́сѧ ꙗ҆зы́комъ, си́рѣчь, ѹ҆сты̀, дх҃ъ мо́й мо́литсѧ и҆лѝ гла́съ мо́й, а҆ ѹ҆́мъ мо́й без̾ плода̀ є҆́сть. Помолю́сѧ ѹ҆̀бо дх҃омъ, помолю́сѧ же и҆ ѹ҆мо́мъ. И҆ хощꙋ̀ рещѝ пѧ́ть слове́съ, и҆ прѡ́чаѧ. Свидѣ́тель же, ꙗ҆́кѡ ѡ҆ се́мъ глаго́летъ и҆ лѣ́ствичникъ, глаго́лющїй въ сло́вѣ ѡ҆ моли́твѣ: вели́кїй вели́кїѧ и҆ соверше́нныѧ моли́твы дѣ́латель си́це глаго́летъ: хощꙋ̀ рещѝ пѧ́ть слове́съ ѹ҆мо́мъ мои́мъ, и҆ прѡ́чаѧ. Дѣ̑ланїѧ же сꙋ́ть мнѡ́га, но ча̑стна сꙋ́ть: серде́чнаѧ же моли́тва є҆́сть дѣ́ланїе вели́ко и҆ ѡ҆бдержи́тельно, ꙗ҆́кѡ и҆сто́чникъ добродѣ́телей, по словесѝ лѣ́ствичника, є҆́юже всѧ́кое прїѡбрѣта́етсѧ бла́го. Нѣ́сть, глаго́летъ ст҃ы́й маѯі́мъ, страшнѣ́е мы́сли сме́ртныѧ, нижѐ па́мѧти бж҃їѧ велелѣ́пнѣе, ꙗ҆влѧ́ѧ превосхо́дство дѣ́ла. Нѣ́цыи же нижѐ, а҆́ще є҆́сть благода́ть, въ ны́нѣшнее вре́мѧ слы́шати хотѧ́тъ, ѿ мно́гагѡ нечꙋ́вствїѧ и҆ неразꙋмѣ́нїѧ ѡ҆мраче́ни сꙋ́ще и҆ маловѣ́рни.

<rubric>Глава̀ з҃.</rubric>

<red>М</red>а́лѡ же пою́щїи, до́брѣ, мню̀, творѧ́тъ, соразмѣ́рность почти́вше: всѧ́каѧ бо мѣ́ра добра̀ є҆́сть, по словесѝ премꙋ́дрыхъ, да не всю̀ си́лꙋ дꙋше́внꙋю въ дѣѧ́нїе и҆стоща́юще, ѹ҆́мъ бꙋ́детъ ма́лѡ радѣ́теленъ въ моли́твѣ, и҆ и҆знемо́жетъ къ не́й: но да ѿ ча́сти пою́ще, мно́жае въ мл҃твꙋ прострꙋ́тсѧ. Пра́ведно же є҆́сть, є҆гда̀ ѹ҆́мнымъ и҆ ча́стымъ во́племъ и҆ пожда́тельнымъ водрꙋже́нїемъ стꙋжи́въ ѹ҆́мъ, причаща́етсѧ ма́лыѧ ѿра́ды во є҆́же попꙋсти́ти є҆го̀ въ простра́нство пѣ́нїѧ ѿ стѣсне́нїѧ безмо́лвнагѡ. Се́й чи́нъ ѕѣлѡ̀ до́бръ є҆́сть, и҆ ѹ҆че́нїе мꙋже́й премꙋ́дрыхъ.

<rubric>Глава̀ и҃.</rubric>

<red>А҆</red> и҆́же ѿню́дъ непою́щїи, та́кожде до́брѣ творѧ́тъ, а҆́ще сꙋ́ть въ пред̾ꙋспѣ́ѧнїи: сі́и бо не тре́бꙋютъ глаго́лати ѱалмы̀, но молча́нїе и҆ непреста́ннꙋю моли́твꙋ и҆ видѣ́нїе, а҆́ще доспѣ́ша въ просвѣще́нїе съ бг҃омъ бо соедине́ни сꙋ́ть, и҆ не до́лжни сицеві́и ѿвлещѝ ѿ негѡ̀ ѹ҆́мъ сво́й, и҆ вда́ти є҆го̀ въ смꙋще́нїе. Паде́нїе ѹ҆̀бо, глаго́летъ лѣ́ствичникъ, послꙋ́шникꙋ своѧ̀ во́лѧ, безмо́лвникꙋ же моли́твы ѡ҆ставле́нїе: прелюбы́ бо дѣ́етъ таковы́хъ ѹ҆́мъ, є҆гда̀ ѿстꙋ́питъ ѿ па́мѧти бж҃їѧ ꙗ҆́кѡ ѿ жениха̀, и҆ за малѣ̑йшїѧ дѣла̀ люби́тельнѣ є҆́млетсѧ. Наꙋчи́ти же и҆ дрꙋги́хъ томꙋ́жде чи́нꙋ, не во всѣ́хъ є҆́сть возмо́жно, просты́хъ ѹ҆́бѡ послꙋ́шникѡвъ сꙋ́щихъ и҆ некни́жныхъ та́кѡ: занѐ послꙋша́нїе ѿ всѧ́кїѧ добродѣ́тели смире́нїѧ ра́ди прича́ствꙋетъ: непокори̑вымъ же не дае́тсѧ, да не ѹ҆до́бь прельстѧ́тсѧ, грꙋ́би и҆ люборазꙋ́мични сꙋ́ще. Зане́же самочи́нникъ не мо́жетъ и҆збѣ́гнꙋти мнѣ́нїѧ, и҆́мже пре́лесть послѣ́довати ѡ҆бы́че, ꙗ҆́коже глаго́летъ ст҃ы́й і҆саа́къ. И҆ні́и же не помышлѧ́юще ѡ҆ и҆мꙋ́щемъ бы́ти вре́дѣ, за є҆́же ѡ҆бы́кнꙋти глаго́лютъ и҆ возлюби́ти ѹ҆мꙋ̀ па́мѧть бж҃їю, прилꙋча́ющихсѧ сїю̀ є҆ди́нꙋ дѣ́йствовати ѹ҆́чатъ, є҆́же не мо́щно є҆́сть, наипа́че же своечи́нникѡмъ сꙋ́щымъ. Є҆ще́ бо ѹ҆мꙋ̀ и҆́хъ нечи́стꙋ сꙋ́щꙋ, ра́ди небреже́нїѧ и҆ высокомꙋ́дрїѧ, и҆́же слеза́ми не пред̾ѡчи́стивыйсѧ, кꙋмі́ры па́че сквє́рны по́мыслъ, а҆ не моли́твꙋ созерца́етъ, въ се́рдцѣ нечи́стымъ дꙋховѡ́мъ смꙋти́вшымсѧ ѿ страши́лищнагѡ дꙋ́ха, и҆ ѹ҆би́ти скреже́щꙋщымъ ра́нѧщаго. А҆́ще же ѹ҆слы́шитъ и҆лѝ наꙋче́нъ бꙋ́детъ самочи́нникъ ѡ҆ се́мъ дѣ́ланїи, и҆ хо́щетъ то̀ ѹ҆держа́ти, є҆ди́но ѿ двою̀ и҆́мать пострада́ти: а҆́ще ѹ҆́бѡ нꙋ́дитсѧ, прельща́етсѧ, и҆ неисцѣ́ленъ пребыва́етъ: а҆́ще ли небреже́тъ, без̾ пред̾ꙋспѣ́ѧнїѧ во все́мъ животѣ̀ свое́мъ быва́етъ.

<rubric>Глава̀ ѳ҃.</rubric>

<red>Р</red>екꙋ́ же и҆ а҆́зъ, ꙗ҆́кѡ ѿ и҆скꙋ́са ма́лѡ позна́въ. Є҆гда̀ бꙋ́деши сидѣ́ти во днѝ, и҆лѝ въ нощѝ безмо́лвствꙋѧ, ча́стѣ молѧ́сѧ бг҃ови кромѣ̀ пѡ́мыслъ во смире́нїи, и҆ ѹ҆̀бо и҆знемо́жетъ ѹ҆́мъ зовы́й, и҆ возболѣ́знꙋетъ тѣ́ло и҆ се́рдце ѕѣ́льнымъ водрꙋже́нїемъ ча́стагѡ і҆и҃сова призыва́нїѧ, и҆ не ктомꙋ̀ согрѣва́емь и҆лѝ возвеселѧ́емь, и҆́миже ѹ҆се́рдїе и҆ терпѣ́нїе ражда́етсѧ подви́жникꙋ: тогда̀ воста́въ, ста́ни и҆ по́й наединѣ̀, и҆лѝ съ сꙋ́щимъ съ тобо́ю ѹ҆ченико́мъ, и҆лѝ ѹ҆пражнѧ́йсѧ въ поꙋче́нїи нѣ́коегѡ глаго́ла, и҆лѝ въ па́мѧти сме́рти, и҆лѝ въ рꙋкодѣ́лїи и҆ про́чемъ, и҆лѝ чте́нїю па́че стоѧ̀ внемлѝ, да трꙋ́дъ тѣлесѝ сотвори́ши. И҆ є҆гда̀ ѹ҆́бѡ стои́ши наединѣ̀ поѧ̀, глаго́ли Трист҃о́е, и҆ посе́мъ моли́твꙋ дꙋше́внѣ и҆лѝ ѹ҆́мнѣ, внима́ѧ ѹ҆мо́мъ се́рдцꙋ. А҆́ще ли же тѝ належи́тъ ѹ҆ны́нїе, глаго́ли и҆ ѱалмы̀ два̀ и҆лѝ трѝ, и҆ тропарѝ ѹ҆мили́тельны без̾ гла́са, ꙗ҆́кѡ не воспою́тъ сицеві́и, глаго́летъ лѣ́ствичникъ. Довлѣ́етъ бо тѣ̑мъ во весе́лїе болѣ́знь серде́чнаѧ, ѡ҆ благоче́стїи быва́ема, ꙗ҆́коже речѐ ст҃ы́й ма́ркъ, и҆ теплота̀ дх҃а, къ ра́дости и҆ весе́лїю тѣ̑мъ да́рꙋема. Глаго́ли же по всѧ́комъ ѱалмѣ̀ и҆ моли́твꙋ ѹ҆́мнѣ, и҆лѝ дꙋше́внѣ, непари́тельнѣ, и҆ а҆ллилꙋ́їа. Тако́въ бо є҆́сть чи́нъ ст҃ы́хъ ѻ҆тє́цъ, варсоно́фїа и҆ дїа́доха, и҆ про́чихъ. И҆ ꙗ҆́коже глаго́летъ бж҃е́ственный васі́лїй, подоба́етъ на всѧ́къ де́нь ѱалмы̀ премѣнѧ́ти, за є҆́же къ ѹ҆се́рдїю поѡщрѧ́ютъ, и҆ да не глаго́летъ, вы́нꙋ та̑ѧжде поѧ̀, ѹ҆́мъ несла́достнѣ ѡ҆браща́етсѧ, но свобо́дꙋ томꙋ̀ даѧ́ти подоба́етъ, да и҆ є҆щѐ па́че на ѹ҆се́рдїе ѹ҆крѣпи́тсѧ. А҆́ще же со ѹ҆ченико́мъ вѣ́рнымъ стои́ши поѧ̀: ѻ҆́нъ ѹ҆̀бо ѱалмы̀ да глаго́летъ, ты́ же се́рдцꙋ та́йнѣ вне́млѧ и҆ молѧ́сѧ: блюдѝ себѐ, и҆ всѧ̑ разꙋмѣ̑нїѧ, и҆лѝ чꙋ́вствєнна и҆лѝ ѹ҆́мна, ѿ се́рдца и҆сходѧ̑ща презира́й, моли́твѣ содѣ́йствꙋющей. Безмо́лвїе бо є҆́сть, ѿложе́нїе до вре́мени разꙋмѣ́нїй, є҆́же не ѿ дх҃а сꙋ́ть бж҃е́ственнѣйша, да не вне́млѧ си̑мъ, ꙗ҆́кѡ дѡ́брымъ, бѡ́льшаѧ погꙋби́ши.

<rubric>Глава̀ і҃. Ѡ҆ пре́лести.</rubric>

<red>В</red>немлѝ ѹ҆̀бо ѻ҆па́снѡ, рачи́телю бж҃їй, въ ра́зꙋмѣ, внегда̀ дѣ́лаѧ дѣ́ло, ѹ҆́зриши свѣ́тъ, и҆лѝ ѻ҆́гнь и҆звнѣꙋ́дꙋ, и҆лѝ внꙋ́трь, и҆лѝ ѡ҆́бразъ нѣ́кїй, си́рѣчь хрⷭ҇та̀, и҆лѝ а҆́гг҃ла и҆лѝ и҆на́го кого̀, не прїе́мли того̀, да не вре́дъ прете́рпиши: нижѐ ты̀ са́мъ ѿ себѐ ѡ҆бра́знѣ вне́млѧ, попꙋ́стиши ѹ҆мꙋ̀ и҆з̾ѡбража́ти такѡва́ѧ: всѧ̑ бо сїѧ̑ и҆звнѣꙋ́дꙋ безвре́меннѣ преѡбразꙋ́єма, ко є҆́же прельсти́ти дꙋ́шꙋ быва́ютъ. Нача́ло бо моли́твы и҆́стинное, є҆́сть теплота̀ серде́чнаѧ, попалѧ́ющаѧ стра̑сти, и҆ ти́хость и҆ ра́дость въ дꙋшѣ̀ и҆звѣ́стною любо́вїю творѧ́щаѧ, и҆ се́рдце несомнѣ́ннымъ и҆звѣще́нїемъ ѹ҆твержда́ющаѧ. Все́ бо приходѧ́щее къ дꙋшѝ, глаго́лютъ ѻ҆тцы̀, а҆́ще чꙋ́вственно, а҆́ще ѹ҆́мно, и҆ ѹ҆сꙋмни́тсѧ ѡ҆ се́мъ се́рдце, не прїе́млющи тогѡ̀, нѣ́сть ѿ бг҃а, но ѿ сопроти́вника прїи́де. И҆ а҆́ще ѹ҆ви́диши ѹ҆́мъ ѿвнѣꙋ́дꙋ, и҆лѝ свы́ше влеко́мь нѣ́коею неви́димою си́лою, не вѣ́рꙋй семꙋ̀, нижѐ попꙋстѝ є҆мꙋ̀ влеко́мꙋ бы́ти: но понꙋ́ди того̀ а҆́бїе въ дѣ́ло є҆гѡ̀: ꙗ҆̀же бж҃їѧ, глаго́летъ ст҃ы́й і҆саа́къ ѿ себѐ прихо́дѧтъ, невѣ́дꙋщꙋ тѝ вре́мени. А҆́ще вра́гъ внꙋ́трь є҆сте́ственныхъ чре́слъ и҆ преѡбразꙋ́етъ дх҃о́внаѧ, ꙗ҆́коже хо́щетъ, мечта́тельнѣ и҆на̑ѧ вмѣ́стѡ дрꙋги́хъ: и҆ вмѣ́стѡ теплоты̀ своѐ нестро́йное наводѧ̀ жже́нїе, ꙗ҆́коже ѡ҆тѧгча́тисѧ тогда̀ дꙋшѣ̀ въ таково́й пре́лести, вмѣ́стѡ же весе́лїѧ ра́дость безслове́снꙋ и҆ сла́дость мокро́тнꙋ сотворѧ́ѧ, и҆ мнѣ́нїю ѿ си́хъ и҆ киче́нно ви́дѣтисѧ ражда́емꙋ, скрыва́етъ же себѐ ѿ неискꙋ́сныхъ, и҆ ꙗ҆́коже бл҃года́ть дѣ́йствꙋющꙋ, свою̀ пре́лесть непщева́ти нꙋ́дитсѧ. Но ѹ҆̀бо вре́мѧ, и҆ и҆скꙋ́съ и҆ чꙋ́вство, ꙗ҆вле́нна того̀ твори́ти ѡ҆бы́че, не ѕѣлѡ̀ неви́дѧщымъ тогѡ̀ ѕлоꙋхищре́нїѧ. Горта́нь бо, глаго́летъ писа́нїе, бра̑шна различа́етъ, си́рѣчь вкꙋ́съ дꙋхо́венъ, ꙗ҆влє́нна всѧ̑, ꙗ҆кова̑же сꙋ́ть, непреле́стнѣ показꙋ́етъ.

<rubric>Глава̀ а҃і. Ѡ҆ чте́нїи.</rubric>

<red>Д</red>а бꙋ́дꙋтъ тебѣ̀, дѣ́лателю сꙋ́щꙋ, глаго́летъ лѣ́ствичникъ, прочи́тываємаѧ дѣ́ѧтєльна: си́хъ бо дѣѧ́нїе, и҆зли́шно содѣ́ловаетъ про́чїихъ чте́нїе. Прочи́тывай же при́снѡ ꙗ҆̀же ѡ҆ безмо́лвїи и҆ моли́твѣ, си́рѣчь въ лѣ́ствицѣ, во ст҃о́мъ і҆саа́кѣ, ꙗ҆̀же ст҃а́гѡ маѯі́ма, ꙗ҆̀же но́вагѡ бг҃осло́ва и҆ ѹ҆ченика̀ є҆гѡ̀ стиѳа́та, ꙗ҆̀же и҆сѷхі́а, ꙗ҆̀же фїлоѳе́а сїнаи́та и҆ про́чихъ таковы́хъ, є҆ли́ка сицева̑ сꙋ́ть. Прѡ́чаѧ же ѡ҆ста́ви до вре́мени, не ꙗ҆́кѡ ѿве́ржєнна, но ꙗ҆́кѡ не прили́чєствꙋющаѧ намѣ́ренїю, и҆ ѹ҆́мъ тѣ́ми повѣствова́нїѧми ѿ моли́твы ѿводѧ̑щаѧ. Да бꙋ́детъ же тѝ чте́нїе на є҆динѣ̀, и҆ не во гла́сѣ киче́нїѧ велича́ющасѧ, ни во тща́нїи благоѧзы́чїѧ ѹ҆кра́шенно, и҆лѝ доброглаго́ланїи сло́ва, и҆лѝ пѣ́сненныѧ сла́дости, и҆лѝ ѿсꙋ́тствꙋющъ ꙗ҆́кѡ присꙋ́тствꙋющъ стра́стнѣ крадо́мь ко ѹ҆гожде́нїю нѣ́кїихъ, нижѐ па́ки ненасы́тнѣ. Ꙗ҆́кѡ всѧ́ка мѣ́ра добра̀ є҆́сть, нижѐ бо́рзостнѣ, нижѐ лѣ́ностнѣ и҆ небре́жнѣ, но цѣломꙋ́дреннѡ, кро́ткѡ, постоѧ́ннѡ, разꙋ́мнѡ, благочи́ннѣ, ѹ҆́мнѣ же и҆ дꙋше́внѣ, и҆лѝ и҆ слове́снѣ. Въ си́хъ бо ѹ҆крѣплѧ́емь ѹ҆́мъ, си́лꙋ въ навыкнове́нїи прїе́млетъ, во є҆́же крѣ́пцѣ моли́тисѧ. Въ предрече́нныхъ же сопроти́вныхъ си́мъ, помраче́нїе ѹ҆́мъ стѧжава́етъ: сла́бость же и҆ и҆зстꙋпле́нїе, ꙗ҆кожѐ болѣ́ти и҆ влады́чественномꙋ въ мозгѣ̀, и҆ въ моли́твѣ и҆знемога́ти.

<rubric>Глава̀ в҃і.</rubric>

<red>В</red>немли́ же и҆ предложе́нїю на всѧ́къ ча́съ, и҆звѣ́стнѡ то̀ и҆спытꙋ́ѧ, ка́мѡ кло́нитсѧ, и҆ а҆́ще по бз҃ѣ са́магѡ ра́ди добра̀, и҆ дꙋше́вныѧ по́льзы сѣди́ши безмо́лвствꙋѧ, и҆лѝ поѧ̀, и҆лѝ прочи́тываѧ, и҆лѝ молѧ́сѧ, и҆лѝ кꙋ́юлибо творѧ̀ добродѣ́тель, да не ѡ҆кра́дешисѧ невѣ́домѣ: да не ка́кѡ ѡ҆брѧ́щешисѧ ѡ҆́бразомъ ѹ҆́бѡ дѣ́латель, нра́вомъ же и҆ ѹ҆мо́мъ человѣ́кѡмъ, а҆ не бг҃ꙋ ѹ҆годи́ти хотѧ́й: мнѡ́ги бо сꙋ́ть подса̑ды льсти́вагѡ, и҆ вельмѝ хи́тростнѣ зри́тъ ѹ҆клоне́нїе намѣ́ренїѧ, ꙗ҆́коже мнѡ́гимъ неꙋвѣ́домь быва́етъ, и҆ при́снѡ хо́щетъ кра́сти дѣ́ло невѣ́домѣ, да не по бз҃ѣ дѣ́емое бꙋ́детъ. А҆́ще ѹ҆́бѡ и҆ неѡсла́бнѡ ра́тꙋетъ, и҆ безстꙋ́днѡ пристꙋпа́етъ, но ты̀ тве́рдое намѣ́ренїе къ бг҃ꙋ и҆мѣ́ѧ, не ѡ҆кра́дешисѧ ча́стѡ, а҆́ще и҆ нево́льнѣ ѿ ѻ҆́нагѡ ѹ҆клоне́нїе во́ли пари́ти нꙋ́дитсѧ. И҆ не́гли и҆ ѿ не́мощи побѣжда́етсѧ кто̀ нево́льнѣ, но а҆́бїе проща́етсѧ и҆ похвалѧ́етсѧ ѿ вѣ́дѧщагѡ намѣ́рєнїѧ и҆ сердца̀. Сїѧ̀ стра́сть, тщесла́вїѧ глаго́лю, не попꙋща́етъ и҆́нокꙋ пред̾ꙋспѣ́ти въ добродѣ́тели: но трꙋды̀ ѹ҆̀бо сицевы́й претерпѣва́етъ, и҆ въ ста́рости безпло́денъ ѡ҆брѣта́етсѧ. И҆́бо и҆ трїє́мъ посмѣва́етсѧ при́снѡ, и҆ дѣ̑ланїѧ добродѣ́телей ѡ҆бнажа́етъ: новонача́льнꙋ, глаго́лю, и҆ сре́дню, и҆ соверше́ннꙋ.

<rubric>Глава̀ г҃і.</rubric>

<red>С</red>е́ же на́выкъ, глаго́лю, ꙗ҆́кѡ кромѣ̀ добродѣ́телей си́хъ и҆́нокъ никогда́же пред̾ꙋспѣ́етъ, си́рѣчь, поще́нїѧ, воздержа́нїѧ, бдѣ́нїѧ, терпѣ́нїѧ, мꙋ́жества, безмо́лвїѧ, мл҃твы, молча́нїѧ, пла́ча и҆ смире́нїѧ. Сꙋ́ть бо добродѣ́тєли сі́и ражда́тельни є҆ди́на дрꙋго́й, и҆ храни́тельни. Ѿ ча́ста бо поще́нїѧ ѹ҆вѧда́емо жела́нїе ражда́етъ воздержа́нїе: воздержа́нїе, бдѣ́нїе: бдѣ́нїе, терпѣ́нїе: терпѣ́нїе, мꙋ́жество: мꙋ́жество, безмо́лвїе: безмо́лвїе, мл҃твꙋ: мл҃тва, молча́нїе: молча́нїе, пла́чь: пла́чь, смире́нїе: смире́нїе воз̾ѡбра́тнѣ, пла́чь. И҆ па́ки вспѧ́ть дщє́ри ма́терей ка́кѡ ражда́ютъ, воз̾ѡбра́тнѣ ѡ҆брѧ́щеши. Сегѡ̀ ѹ҆̀бо взаи́мна дрꙋгородстводѣ́йства, бо́льшагѡ въ добродѣ́телехъ нѣ́сть. Проти̑внаѧ же си́хъ, всѣ̑мъ сꙋ́ть ꙗ҆влє́нна.

<rubric>Глава̀ д҃і.</rubric>

<red>П</red>одоба́етъ же и҆ ѡ҆ трꙋдѣ́хъ и҆ болѣ́знехъ дѣ́ланїѧ здѣ̀ рещѝ, и҆ ка́кѡ до́лжно є҆́сть проходи́ти ко́еждо дѣ́ланїе, ꙗ҆́снѣ показа́ти, да не неболѣ́зненнѣ кто̀ ше́ствꙋѧ по слꙋ́хꙋ, и҆ непрїѧ́въ плода̀, на́съ и҆лѝ нѣ̑кїѧ ѡ҆бвини́тъ, ꙗ҆́кѡ нѣ́сть си́це, ꙗ҆́коже реко́хомъ: болѣ́знь бо серде́чнаѧ, и҆ тѣле́сный трꙋ́дъ, вѣ́сть дѣ́ло и҆́стины твори́ти, и҆з̾ ни́хже дѣ́йство дх҃а ст҃а́гѡ ꙗ҆влѧ́етсѧ, ст҃ы́мъ креще́нїемъ тебѣ̀ и҆ всѧ́комꙋ вѣ́рнꙋ дае́мое, є҆́же за́повѣдей небреже́нїемъ страстьмѝ спогреба́етсѧ, и҆ покаѧ́нїѧ па́ки на́шегѡ за неизрече́ннꙋю ми́лость ѡ҆жида́етъ. Да не въ коне́цъ за безпло́дїе на́ше ѹ҆слы́шимъ: Возми́те ѿ негѡ̀ тала́нтъ, и҆ є҆́же мни́тсѧ и҆мѣ́ти, во́зметсѧ ѿ негѡ̀, и҆ въ мꙋ́кꙋ по́слетъ на́съ, вѣ́чнѡ въ гее́ннѣ болѧ́щихъ, ꙗ҆́кѡ прїѡбще́нїѧ тогѡ̀ не прїе́млющихъ, и҆лѝ прїе́мшихъ и҆ ѿ небреже́нїѧ ѿве́ргшихъ. Всѧ́ко бо дѣ́ланїе тѣле́сное же и҆ дꙋхо́вное, не и҆мꙋ́щее болѣ́зни и҆лѝ трꙋда̀, никогда́же прино́ситъ пло́дъ то̀ проходѧ́щемꙋ: ꙗ҆́кѡ нꙋ́ждно є҆́сть ца́рствїе небе́сное, глаго́летъ гдⷭ҇ь, и҆ нꙋ́ждницы восхища́ютъ є҆̀. Нꙋ́ждꙋ разꙋмѣ́й тѣле́сное во все́мъ приболѣ́зненно чꙋ́вство. Поне́же мно́зи ѹ҆́бѡ мнѡ́га не́гли лѣ̑та неболѣ́зненнѡ дѣ́лаша, и҆лѝ дѣ́лаютъ, и҆ за є҆́же не съ болѣ́знїю въ те́пломъ ѹ҆се́рдїи се́рдца трꙋды̀ творѧ́тъ, тщы̀ чистоты̀, и҆ дх҃а ст҃а́гѡ не прича́стни бы́ша, лю́тѡсти болѣ́зней ѿве́ргше. Въ небреже́нїи бо и҆ сла́бости дѣ́лающїи, трꙋдѧ́тсѧ ѹ҆̀бо не́гли, ꙗ҆́коже мнѧ́тъ, мно́гѡ: но никогда̀ не пожина́ютъ плода̀ за безболѣ́зненность, всѧ́чески безболѣ́зненни сꙋ́ще. И҆ свидѣ́тель глаго́лѧй: А҆́ще и҆ всѧ̑ жи́тєльства на̑ша вели̑ка и҆́мамы, се́рдца же болѣ́зненна не и҆́мамы, неи̑стинна сїѧ̑ и҆ безполє́зна сꙋ́ть: мо́жетъ же бы́ти, є҆гда̀ и҆ не неболѣ́зненнѣ ше́ствꙋемъ, но ѿ ѹ҆ны́нїѧ въ попечє́нїѧ спорѣва́ющесѧ неполє́знаѧ, помрача́емсѧ. Мнѧ́ще бо въ си́хъ ѡ҆сла́бꙋ ѡ҆брѣстѝ, є҆́же нѣ́сть возмо́жно. Но плени́цами нерѣши́мыми неви́димѡ свѧзꙋ́еми, недви́жни и҆ недѣ́йственни во всѧ́ко дѣ́ло быва́емъ, сла́бости въ на́съ ѹ҆мно́жившейсѧ, па́че же новонача̑льнымъ сꙋ́щымъ: совершє́ннымъ бо всѧ̑ въ мѣ́рꙋ полє́зна сꙋ́ть. Сїѐ свидѣ́тельствꙋетъ и҆ вели́кїй є҆фре́мъ, глаго́лѧ: трꙋдѧ́сѧ трꙋди́сѧ притрꙋ́днѣ, да ми́мѡ пре́йдеши сꙋ́етныхъ трꙋдѡ́въ трꙋды̀. А҆́ще, не по проро́кꙋ, чресла̀ на̑ша и҆сче́знꙋтъ ѿ сла́бости по́стнымъ трꙋдо́мъ и҆знемо́гшѧ, и҆ болѣ̑зни страда́нїи зачне́мъ, ꙗ҆́кѡ ражда́ющаѧ младе́нца болѣ́зненнымъ се́рдца водрꙋже́нїемъ, и҆ не и҆́мамы роди́ти дꙋ́ха спасе́нїѧ на землѝ серде́чнѣй, ꙗ҆́коже слы́шалъ є҆сѝ. Но лѣ́ты то́чїю, и҆ пꙋсты́нею безполе́зною, и҆ сла́бостнымъ безмо́лвїемъ нѣ́что бы́ти мнѧ́щесѧ хва́лимсѧ. Во вре́мѧ же и҆схо́да несомнѣ́ннѡ ве́сь пло́дъ всѝ позна́емъ.

<rubric>Глава̀ є҃і.</rubric>

<red>Н</red>емо́щно же собо́ю самѣ́мъ комꙋ̀ добродѣ́телей хꙋдо́жествꙋ навы́кнꙋти, а҆́ще и҆ нѣ́цыи, ꙗ҆́коже ѹ҆чи́телѧ, и҆скꙋ́съ сво́й ѹ҆потреби́ша. Є҆́же бо ѿ себѐ сама́гѡ, а҆ не по совѣ́тꙋ пред̾ꙋспѣ́вшихъ твори́мъ, мнѣ́нїе и҆́мать, па́че же ражда́ти ѡ҆бы́че. А҆́ще бо сн҃ъ ничесѡ́же ѿ себѐ твори́тъ, но ꙗ҆́коже наꙋчѝ є҆го̀ ѻ҆ц҃ъ, си́це твори́тъ: и҆ дх҃ъ не бо̀ глаго́лати и҆́мать ѿ себѐ. Кто̀ є҆́сть се́й, къ толи́кой добродѣ́тели высотѣ̀ дости́гшїй, ꙗ҆́кѡ не тре́бꙋѧй и҆но́гѡ когѡ̀ тайноводѧ́щагѡ є҆го̀; горды́ню па́че, не́же добродѣ́тель непщꙋ́етъ и҆мѣ́ти: прельсти́лсѧ є҆́сть. Тѣ́мже покарѧ́тисѧ подоба́етъ вѣ́дꙋщымъ трꙋды̀ дѣ́ѧтельныѧ добродѣ́тели, и҆ та́кѡ проходи́ти: си́рѣчь по́стъ а҆лка́теленъ, воздержа́нїе несла́достно, бдѣ́нїе пожда́тельно, колѣнопреклоне́нїе притрꙋ́дно, стоѧ́нїе неподви́жнѣ приболѣ́зненно, моли́твꙋ пребыва́тельнꙋ, смире́нїе нелицемѣ́рно, сокрꙋше́нїе и҆ воздыха́нїе непреста́нно, молча́нїе благосло́вно, и҆ ꙗ҆́кѡ со́лїю растворе́нно, во все́мъ терпѣ́нїе. Не бо̀ подоба́етъ всегда̀ въ поко́и пребыва́ти, нижѐ въ сѣда́лищи то́чїю всегда̀ пре́жде вре́мене, и҆лѝ ста́рости, и҆лѝ не́мощи потерпѣва́ти. Занѐ трꙋды̀, глаго́летъ писа́нїе, добродѣ́телей твои́хъ снѣ́си, и҆ нꙋ́дѧщихсѧ є҆́сть ца́рствїе небе́сное. Предречє́ннаѧ ѹ҆́бѡ дѣ̑ланїѧ тща́йсѧ на всѧ́къ де́нь болѣ́зненнѣ, си́рѣчь подви́жнѡ, ѹ҆си́льнѡ соверша́ти, и҆ пло́дъ съ бг҃омъ во вре́мѧ си́хъ по́жнетъ.
