---
title: "Ѹ҆миле́нный и҆́нокъ, и҆́менемъ ѳеофа́нъ, лѣ́ствицꙋ и҆зложѝ бж҃е́ственныхъ дарѡ́въ, ю҆́же и҆скꙋ́съ и҆звѣ́стнꙋ сотворѝ бг҃онѡ́снымъ"
navigation:
  key: various-filokalia1-14
  title: "Ѹ҆миле́нный и҆́нокъ, и҆́менемъ ѳеофа́нъ, лѣ́ствицꙋ и҆зложѝ бж҃е́ственныхъ дарѡ́въ, ю҆́же и҆скꙋ́съ и҆звѣ́стнꙋ сотворѝ бг҃онѡ́снымъ"
  parent: various-filokalia1
  order: 14
type: "various"
---

# Ѹ҆миле́нный и҆́нокъ, и҆́менемъ ѳеофа́нъ, лѣ́ствицꙋ и҆зложѝ бж҃е́ственныхъ дарѡ́въ, ю҆́же и҆скꙋ́съ и҆звѣ́стнꙋ сотворѝ бг҃онѡ́снымъ.

<rubric class="inline">і҃ Соверше́нство.</rubric> Пе́рвѣе є҆́сть, моли́тва чистѣ́йшаѧ.

<rubric class="inline">ѳ҃ Просвѣще́нїе се́рдца.</rubric> Ѿ неѧ́же происхо́дитъ серде́чнаѧ нѣ́каѧ теплота̀.

<rubric class="inline">и҃ Ѡ҆сїѧ́нїе стра́нное.</rubric> По не́йже дѣ́йство стра́нное и҆ ст҃о́е.

<rubric class="inline">з҃ Видѣ́нїе та́инствъ.</rubric> Та́же сле́зы бж҃е́ствєнныѧ серде́чныѧ, И҆́хже ра́ди ми́ръ многоразли́чныхъ по́мыслѡвъ.

<rubric class="inline">ѕ҃ Ѡ҆чище́нїе ѹ҆ма̀.</rubric> Ѿ негѡ́же и҆стека́етъ ѹ҆ма̀ ѡ҆чище́нїе, И҆ видѣ́нїе вы́шнихъ та́инствъ.

<rubric class="inline">є҃ Ми́ръ по́мыслѡвъ.</rubric> По не́мже стра́нное ѡ҆сїѧ́нїе несказа́ннымъ ѡ҆́бразомъ.

<rubric class="inline">д҃ Сле́зы сердє́чныѧ.</rubric> Ѿ негѡ́же неизрече́нное се́рдца просвѣще́нїе.

<rubric class="inline">г҃ Дѣ́йство ст҃о́е.</rubric> И҆ ѿсю́дꙋ па́ки несоверше́нное соверше́нство.

<rubric class="inline">в҃ Теплота̀ се́рдца.</rubric> Про́чее широтꙋ̀ ѹ҆́бѡ безконе́чнꙋ и҆́мать се́й степе́нь, А҆́ще и҆ въ є҆ди́номъ заключи́лсѧ бы стїхѣ̀.

<rubric class="inline">а҃ Моли́тва чи́стаѧ.</rubric> Пе́рвѣе на лѣ́ствицѣ до́льный степе́нь,

<rubric class="inline">Восхожде́нїе бж҃е́ственное.</rubric> То́чїю моли́твꙋ чи́стꙋю показꙋ́етъ. Ви́ды же є҆ѧ̀ сꙋ́ть и҆ вельмѝ мнѡ́ги:

И҆ а҆́ще хотѣ́ли бы́хомъ ны́нѣ ѻ҆́ныѧ и҆счи́слити,

Продолжа́тъ на́ше сло́во.

То́жде мѝ разꙋмѣ́й во всѣ́хъ степе́нехъ, возлю́бленне,

И҆скꙋ́съ же ѹ҆чи́тель ѻ҆́ныхъ є҆́сть, а҆ не сло́во.

Лѣ́ствица возводѧ́щаѧ на высотꙋ̀ стра́ннѡ.

Десѧти́ца степе́ней, є҆́сть дꙋшѝ ѡ҆животворе́нїе стра́нное,

Десѧти́ца степе́ней, живо́тъ дꙋшѝ проповѣ́дꙋетъ.

И҆ глаго́летъ нѣ́гдѣ нѣ́кто ѿ бг҃оно́сныхъ сїѧ̑:

Не тща́йсѧ стѧжа́ти живо́тъ здѣ̀,

Тще́тною наде́ждою дꙋшѝ да не прельща́етъ себѐ,

Ꙗ҆́кѡ та́мѡ полꙋ́читъ є҆го̀.

Десѧти́ца степе́ней, є҆́сть бж҃е́ственное любомꙋ́дрїе,

Десѧти́ца степе́ней, є҆́сть пло́дъ всѣ́хъ кни́гъ.

Десѧти́ца степе́ней, соверше́нство показꙋ́етъ.

Десѧти́ца степе́ней, на нб҃са̀ возво́дитъ.

Десѧти́ца степе́ней, бг҃а твори́тъ вѣ́дѣти.

Лѣ́ствица зри́тсѧ долгото́ю кратча́йша:

А҆́ще же и҆скꙋ́сомъ прїи́метъ кто̀ внꙋ́трь се́рдца,

Бога́тство ѡ҆брѧ́щетъ невмѣсти́мо мі́рꙋ,

И҆ и҆сто́чникъ бж҃е́ственный точа́щъ живо́тъ стра́нный.

Ѹ҆чи́тель и҆зрѧ́днѣйшїй є҆́сть лѣ́ствица сїѧ̀,

Ꙗ҆́снѣ ѹ҆вѣ́дѣти коемꙋ́ждо мѣ̑ры своѧ̑.

Зрѧ̀ бж҃е́ственнꙋю лѣ́ствицꙋ десѧтѝ дарѡ́въ,

А҆́ще мни́ши стоѧ́ти водрꙋже́ннѡ на се́й,

Рцы̀, на ко́емъ є҆сѝ степе́ни сеѧ̀,

На по́льзꙋ и҆ на́мъ ѹ҆ны̑лымъ.

А҆́ще хо́щеши, возлю́бленне, чесомꙋ̀ наꙋчи́тисѧ ѡ҆ си́хъ,

Бꙋ́ди без̾ попече́нїѧ ѡ҆ всѧ́ческихъ ве́щехъ, безслове́сныхъ же,

И҆ по мнѣ́нїю благосло́вныхъ.

Не бо̀ чесомꙋ̀ наꙋчи́шисѧ, кромѣ̀ без̾ попече́нїѧ.

И҆скꙋ́сомъ же сїѧ̑ познава́ютсѧ, а҆ не сло́вомъ.

Сїе́ же, а҆́ки воспомина́нїе то́чїю, глаго́лю тѝ:

Є҆́сть же сло́во ст҃ы́хъ бг҃оно́сцєвъ,

А҆́ще и҆ тѧ́жцѣ въ слꙋ́хъ вни́детъ:

Не ѡ҆брѣты́йсѧ на є҆ди́номъ ѿ степе́ней

И҆лѝ не поꙋча́ѧйсѧ всегда̀ въ таковы́хъ,

При кончи́нѣ и҆ во вре́мѧ сме́рти,

Стра́хъ вои́стиннꙋ вели́къ и҆ тре́петъ и҆мѣ́ти бꙋ́детъ,

И҆ боѧ́знь безмѣ́рнꙋ, да не ѿлꙋче́нъ бꙋ́детъ.

Во стра́сѣ ко́нчишасѧ стїхѝ,

Поле́знѣ же вельмѝ слꙋчи́сѧ та́кѡ.

Не бо̀ благи́ми возво́дѧтсѧ наипа́че,

Къ покаѧ́нїю и҆ бла́гости,

Жесточа́йшїи, ѿ ни́хже а҆́зъ є҆́смь пе́рвый,

Но стра́шными и҆ боѧ́зни вино́вными быва́ющими.

И҆мѣ́ѧй ѹ҆́шы слы́шати, да слы́шитъ.

Слы́ши и҆ разꙋмѣ́й ты̀, написа́вый сїѧ̑:

Ка́кѡ дерзнꙋ́лъ є҆сѝ ты̀ рещѝ такова̑ѧ,

Человѣ́къ, ничто́же и҆мы́й ѿню́дъ ѿ си́хъ;

Ка́кѡ же не ѹ҆жаснꙋ́лсѧ є҆сѝ ѡ҆ си́хъ ѹ҆чи́ти;

Не слы́шалъ ли є҆сѝ что̀ ѻ҆зі́а пострада̀,

Хотѧ̀ и҆спра́вити кївѡ́тъ бж҃е́ственный;

Да не возмни́ши, ꙗ҆́кѡ ѹ҆ча̀, сїѧ̑ глаго́лю:

Но да самаго̀ себѧ̀ ѡ҆бличꙋ̀ си́ми,

Зрѧ̀ побѣ̑дныѧ по́чєсти подвиза́ющихсѧ,

И҆ моѐ безпло́дїе во всѣ́хъ.
