---
title: "И҆́же во и҆́ноцѣхъ ка́ллїста и҆ і҆гна́тїѧ ѯанѳопꙋ́лѡвъ, хꙋдо́жество и҆ пра́вило"
navigation:
  key: various-filokalia2-6
  title: "И҆́же во и҆́ноцѣхъ ка́ллїста и҆ і҆гна́тїѧ ѯанѳопꙋ́лѡвъ, хꙋдо́жество и҆ пра́вило"
  parent: various-filokalia2
  order: 6
type: "various"
---

# И҆́же во и҆́ноцѣхъ ка́ллїста и҆ і҆гна́тїѧ ѯанѳопꙋ́лѡвъ, хꙋдо́жество и҆ пра́вило.

<rubric>Ка́ллїстъ ст҃ѣ́йшїй патрїа́рхъ кѡнстантїнопо́льскїй, наименова́нїе и҆мы́й ѯанѳопꙋ́ла, процвѣтѐ при а҆ндроні́кѣ второ́мъ и҆з̾ палеоло́гѡвъ, въ ты́сѧща три́ста шестьдесѧ́тое лѣ́то. И҆з̾ꙋчи́вшисѧ же ѹ҆ ст҃а́гѡ григо́рїа сїнаи́та, є҆гѡ́же и҆ житїѐ по́слѣжде простра́ннѡ написа̀, подви́жничествова во свѧтоиме́ннѣй горѣ̀ а҆ѳѡ́нстѣй, въ ски́тѣ магꙋ́ла, проти́вꙋ ѻ҆би́тели фїлоѳе́а лежа́щемъ. Живѧ́ше же съ сотаи́нственникомъ свои́мъ ма́ркомъ цѣ̑лыѧ два́десѧть ѻ҆́смь лѣ́тъ. И҆ і҆гна́тїю та́кожде ѯанѳопꙋ́лꙋ толи́кѡ бѣ̀ дрꙋ́жественъ, ꙗ҆́коже є҆ди́нѣй дꙋшѣ̀ мнѣ́тисѧ бы́ти ѻ҆бои̑мъ въ двꙋ́хъ тѣлесѣ́хъ. Патрїа́ршествовавши же напослѣ́докъ, и҆ въ се́рбїю ѿше́дши съ кли́ромъ, ми́рнагѡ ра́ди соедине́нїѧ та́мошнїѧ це́ркви, чрез̾ ст҃ꙋ́ю го́рꙋ пре́йде: и҆ ѿтꙋ́дꙋ прїѧ́тнымъ маѯі́ма нарица́емагѡ каѱокалѷви́та прорече́нїемъ глаго́лющимъ: се́й ста́рецъ па́ствы свое́й лиши́лсѧ, предпо́сланъ бы́въ, пою́щемꙋ созадѝ и҆ надгро́бнꙋю пѣ́снь: Бл҃же́ни непоро́чнїи въ пꙋ́ть: є҆два́же приспѣ̀ въ се́рбїю, та́мѡ тлѣ́нное житїѐ на нетлѣ́нное премѣнѝ.</rubric>

<rubric>Глаго́летъ же нѣ́гдѣ ѡ҆ си́хъ двꙋ́хъ и҆ сѷмеѡ́нъ ѳессалоні́йскїй, и҆дѣ́же ѡ҆ бг҃отво́рной моли́твѣ се́й: гдⷭ҇и і҆и҃се хрⷭ҇тѐ сн҃е бж҃їй, є҆́сть ѹ҆ негѡ̀ рѣ́чь сло́во въ сло́во си́це:</rubric>

<red>И҆</red>зрѧ́днѣе же во дни̑ сїѧ̑ на́шѧ, ѡ҆ се́й, си́рѣчь моли́твѣ, написа́ша дх҃омъ, ꙗ҆́коже и҆ са́ми ѿ бг҃а сꙋ́щїи, бг҃оглаго́ливїи и҆ бг҃оно́снїи и҆ хрⷭ҇тоно́снїи и҆ бж҃е́ственнїи вои́стиннꙋ, и҆́же во ст҃ы́хъ ѻ҆тє́цъ на́шъ ка́ллїстъ, ца́рствꙋющагѡ но́вагѡ ри́ма ѿ бг҃а патрїа́рхъ, и҆ содꙋ́шный є҆мꙋ̀ соподви́жникъ преподо́бный і҆гна́тїй. И҆ въ кни́зѣ свое́й сложе́ннѣй ѿ ни́хъ, дꙋхо́внѡ и҆ бг҃омꙋ́дреннѡ, и҆ ѕѣлѡ̀ высо́кѡ любомꙋ́дрствоваша, во сто̀ глава́хъ. Въ соверше́нномъ числѣ̀ соверше́нный ѡ҆ се́й ра́зꙋмъ и҆зложи́вше. И҆̀же и҆ ца́рствꙋющагѡ сегѡ̀ гра́да бы́вше ѿра̑сли, всѧ̑ вкꙋ́пѣ ѡ҆ста́вльше и҆ дѣ́вственнѡ, и҆ и҆́ночески въ повинове́нїи пре́жде жи́тельствовавше, и҆ по́слѣ вкꙋ́пѣ подви́жнически, и҆ небе́снѡ и҆ нераздѣ́льнѡ пожи́вше, и҆ є҆ди́нство во хрⷭ҇тѣ̀, ѡ҆ не́мже са́мъ хрⷭ҇то́съ ко ѻ҆ц҃ꙋ̀ ѡ҆ всѣ́хъ на́съ моли́лсѧ є҆́сть, и҆зрѧ́днѡ въ себѣ̀ сохрани́вше, ꙗ҆́коже свѣти̑ла, по па́ѵлꙋ, придержа́ще сло́во живо́тно въ мі́рѣ ꙗ҆ви́шасѧ. Па́че бо всѣ́хъ почтѝ ѿ ѡ҆свѧще́нныхъ соедине́нїе во хрⷭ҇тѣ̀, и҆ любо́вь и҆спра́виша, ꙗ҆́кѡ нижѐ подозрѣва́тисѧ когда̀ ра́знствꙋ нѣ́коемꙋ въ ни́хъ, да́же и҆ по воззрѣ́нїю и҆ по нра́вꙋ, и҆лѝ печа́ли нѣ́коей во мгнове́нїи: є҆́же въ человѣ́цѣхъ почтѝ невозмо́жно є҆́сть.

<red>И҆</red> сегѡ̀ ра́ди а҆́гг҃льстїи бы́вше и҆ ми́ръ бж҃їй, ꙗ҆́коже моли́лсѧ є҆́сть хрⷭ҇то́съ, соблю́дше, и҆ стѧжа́вше въ себѣ̀, и҆́же є҆́сть і҆и҃съ хрⷭ҇то́съ, ми́ръ на́шъ, па́ѵелъ речѐ, сотвори́вый ѻ҆боѧ̑ є҆ди́но, є҆го́же ми́ръ и҆ всѧ́къ ѹ҆́мъ преимѣ́етъ, преста́вльшесѧ ми́рнѡ, ны́нѣ высоча́йшею наслажда́ютсѧ тишино́ю, ны́нѣ чи́стѣ і҆и҃са ви́дѧтъ, є҆го́же ѿ дꙋшѝ возлюби́ша, и҆ є҆го́же вои́стиннꙋ взыска́ша: и҆ є҆ди́но сꙋ́ть съ ни́мъ, и҆ сладча́йшагѡ є҆гѡ̀ свѣ́та и҆ бж҃е́ственнагѡ, ненасы́тнѣ причаща́ютсѧ: є҆гѡ́же ѡ҆брꙋче́нїѧ и҆ здѣ̀ прїѧ́ша, ѡ҆чище́ни бы́вше видѣ́нїемъ и҆ дѣѧ́ньми, и҆ бж҃е́ственное ѡ҆сїѧ́нїе на горѣ̀, ꙗ҆́коже и҆ а҆пⷭ҇ли, полꙋчи́ша. И҆ сїѐ мнѡ́гимъ ꙗ҆́вѣ показа́сѧ во свидѣ́тельство, ꙗ҆́кѡ лице́мъ блиста́ющимисѧ по ѡ҆́бразꙋ стефа́на, ви́дѣни бѧ́хꙋ, не въ се́рдце то́чїю, но и҆ на лицѐ си́хъ и҆зли́вшейсѧ благода́ти. Тѣ́мже, ꙗ҆́коже и҆ вели́кїй ѻ҆́ный мѡѷсе́й, ꙗ҆ви́стасѧ, ꙗ҆́коже свидѣ́тельствоваша ви́дѣвшїи, блиста́ющесѧ солнцеви́днѣ лице́мъ. И҆̀же и҆ ꙗ҆́кѡ блаже́ннꙋю сїю̀ стра́сть до́брѣ пострада́вшїи, и҆ и҆скꙋ́сомъ позна́вшїи, ꙗ҆́снѣ сказꙋ́ютъ и҆ ѡ҆ бж҃е́ственнѣмъ свѣ́тѣ є҆сте́ственнагѡ бж҃їѧ дѣ́йства и҆ благода́ти, и҆ свидѣ́телей приво́дѧтъ ст҃ы́хъ, ꙗ҆́коже и҆ ѡ҆ свѧще́ннѣй моли́твѣ.



<rubric>Хꙋдо́жество и҆ пра́вило, съ бж҃їею по́мощїю соверше́нное, и҆ ѿ ст҃ы́хъ свидѣ́тєльства и҆мꙋ́щее, ѡ҆ и҆зволѧ́ющихъ безмо́лвнѡ и҆ и҆́ночески пожи́ти, ѡ҆ пребыва́нїи и҆ жи́тельствѣ, и҆ пи́щи и҆́хъ, и҆ є҆ли́кихъ и҆ коли́кихъ бла̑гъ безмо́лвїе вино́вно быва́етъ разꙋ́мнѡ проходѧ́щымъ є҆̀.</rubric>

<rubric>Раздѣли́сѧ же настоѧ́щее сегѡ̀ сло́ва сочине́нїе на сто̀ гла́въ.</rubric>

<rubric>Глава̀ а҃. Предисло́вїе сегѡ̀ сло́ва, є҆́же и҆ пе́рвыѧ главы̀ число̀ и҆́мать, ѡ҆ сꙋ́щемъ въ вѣ́рныхъ ѿ дх҃а ст҃а́гѡ бж҃е́ственнѣмъ и҆ преесте́ственнѣмъ да́рѣ же и҆ благода́ти.</rubric>

<red>П</red>одоба́ше на́мъ бг҃онаꙋчє́нымъ сꙋ́щымъ, по бж҃е́ственнымъ рещѝ глаго́лѡмъ, ꙗ҆́кѡ но́вый зако́нъ неизрече́ннѡ въ се́рдцѣ напи́санъ, носѧ́щымъ пла́мене свѣтлѣ́йшїй, и҆ благи́мъ и҆ пра́вымъ дх҃омъ ѹ҆правлѧ́ємымъ, ꙗ҆́кѡ ча́дѡмъ и҆ наслѣ́дникѡмъ бж҃їимъ, снаслѣ́дникѡмъ же хрⷭ҇тꙋ̀, а҆гг҃лоподража́тельнѣ жи́тельствовати, и҆ ника́коже тре́бовати и҆мꙋ́щагѡ наꙋчи́ти семꙋ̀: позна́й гдⷭ҇а. Ны́нѣ же ѿ ю҆́нагѡ на́шегѡ во́зраста ѿ бла́га заблꙋжде́нїе, и҆ на го́ршее преложе́нїе, є҆ще́ же и҆ лю́тагѡ велїа́ра пре́лесть, и҆ непримири́тельное на ны̀ мꙋчи́тельство, дале́че тещѝ ѿ спаси́тельныхъ и҆ бг҃одѣ́йныхъ за́повѣдей на́съ ѕло́бнѣйше сотворѝ, по стремни́намъ дꙋшєгꙋ́бнымъ носи́тисѧ, и҆, что̀ жа́лостнѣе, проти́вꙋ сами́хъ себѐ и҆ мꙋ́дрствовати и҆ дѣ́ѧти подви́же. Тѣ́мже и҆ по словесѝ бж҃е́ственномꙋ: нѣ́сть разꙋмѣва́ѧй, нѣ́сть взыска́ѧй бг҃а: кꙋ́пнѡ бо всѝ пра́вагѡ пꙋтѝ ѹ҆клони́шасѧ, неключи́ми бы́хомъ. И҆ сегѡ̀ ра́ди соверше́ннѣ пло́тѧни сꙋ́ще, и҆ свѣтоно́сныѧ и҆ бж҃е́ственныѧ благода́ти лиша́ющесѧ, тре́бꙋемъ дрꙋ́гъ ѿ дрꙋ́га къ до́брымъ дѣлѡ́мъ споспѣшествова́нїѧ же и҆ по́мощи.

<rubric>Глава̀ в҃. Ꙗ҆́кѡ ра́ди вопроше́нїѧ нѣ́коегѡ бра́та по намѣ́ренїю є҆гѡ̀, є҆ще́ же и҆ ра́ди соблюде́нїѧ ѻ҆те́ческїѧ за́повѣди си́це простре́сѧ настоѧ́щее сло́ва сегѡ̀ содержа́нїе.</rubric>

<red>А҆</red> поне́же ты̀, жела́ѧ по словесѝ гдⷭ҇ню и҆спы́товати бж҃е́ствєннаѧ и҆ животвѡ́рнаѧ писа̑нїѧ, и҆ тайнонаꙋча́тисѧ непогрѣши́тельнѡ, мно́жицею проси́лъ є҆сѝ ѿ на́съ неключи́мыхъ сло́ва и҆ пра́вила напи́сана. По́льзы ра́ди твоеѧ̀, а҆ мо́жетъ бы́ть, и҆ дрꙋги́хъ, ꙗ҆́коже са́мъ глаго́леши: а҆́ще и҆ не пре́жде, но хотѧ̀ ны́нѣ сꙋди́хомъ, ꙗ҆́кѡ подоба́етъ, съ бж҃їею по́мощїю и҆спо́лнити похва́льное твоѐ жела́нїе, забы́вше спито́мное на́мъ ѹ҆ны́нїе, любвѐ ра́ди и҆ по́льзы твоеѧ̀: тебе́ же, дꙋхо́вное ча́до, и҆ ѕѣлѡ̀ любе́знѣйшее, за тща́нїе къ благи̑мъ дѣлѡ́мъ, и҆ продолжи́тельное люботрꙋ́дїе ѕѣлѡ̀ похвалѧ́юще, па́че же си́хъ боѧ́щесѧ ѿ бг҃а ѡ҆сꙋжде́нїѧ, и҆́мже скрыва́ющемꙋ тала́нтъ ѹ҆грожа́етсѧ стра́шнѡ, све́рхъ же рече́нныхъ, и҆ ѻ҆те́ческꙋю и҆сполнѧ́юще за́повѣдь, ю҆́же заповѣ́даша на́мъ ѻ҆тцы̀ на́ши, и҆ дꙋхо́внїи ѹ҆чи́тели, ꙗ҆́кѡ да и҆ дрꙋги́хъ бг҃олюби́выхъ во ѹ҆че́нїи ѻ҆́нѣхъ ѹ҆вѣ́римъ. Бг҃ъ же ѻ҆ц҃ъ любвѐ, и҆ всѣ́хъ ѻ҆́бще благи́хъ независтнопода́тельный раздаѧ́тель, да да́стъ на́мъ кѡ́снымъ и҆ хꙋдогла̑снымъ сло́во благовре́менно во ѿверзе́нїе ѹ҆́стъ на́шихъ, и҆́же мно́жицею и҆ безсловє́снымъ живѡ́тнымъ сло́во вдохнꙋ́вый, по́льзы ра́ди слы́шащихъ. Тебѣ́ же и҆ всѣ̑мъ чтꙋ́щымъ сїѧ̑ да прило́житъ ѹ҆́хо, є҆́же премꙋ́дрѣ и҆ разꙋ́мнѣ сїѧ̑ слы́шати, и҆ ꙗ҆́коже є҆мꙋ̀ ѹ҆го́дно, непрекло́ннѡ жи́тельствовати: занѐ без̾ негѡ̀, ꙗ҆́коже пи́сано є҆́сть, не мо́жемъ твори́ти ничесѡ́же, ѿ поле́зныхъ и҆ спаси́тельныхъ: и҆ ꙗ҆́кѡ, а҆́ще не гдⷭ҇ь сози́ждетъ до́мъ, всꙋ́е трꙋди́шасѧ зи́ждꙋщїи. И҆ сїѧ̑ ѹ҆̀бо си́це сꙋ́ть.

<rubric>Глава̀ г҃. Ꙗ҆́кѡ всѧ́кое дѣ́ло намѣ́ренїе предварѧ́етъ. Намѣ́ренїе ѹ҆́бѡ настоѧ́щагѡ сочине́нїѧ є҆́сть сїѐ, дабы̀ наꙋчи́тисѧ, ко́е є҆́сть ѡ҆снова́нїе дꙋхо́внагѡ ѡ҆ хрⷭ҇тѣ̀ зда́нїѧ.</rubric>

<red>А҆</red> поне́же намѣ́ренїе предварѧ́етъ всѧ́кое дѣ́ло: намѣ́ренїе же ѻ҆бои́хъ на́съ, на́ше по си́лѣ и҆зрещѝ слꙋжа̑щаѧ къ дꙋхо́вномꙋ твоемꙋ̀ возраще́нїю, твое́ же, дабы̀ по речє́ннымъ и҆́скреннѣ пожи́ти: подоба́етъ пре́жде всегѡ̀ и҆но́гѡ и҆спыта́ти, къ каково́мꙋ и҆сполне́нїю зда́нїѧ по хрⷭ҇тѣ̀ взира́юще, и҆ нача́ло ѡ҆снова́нїѧ поле́зное поло́жимъ, пото́мъ вре́мени побꙋжда́ющꙋ, па́че же свы́ше по́мощь бога́тнѡ полꙋчи́вше, и҆ покро́въ на началозда́нїе а҆рхїтектѡ́нствомъ дꙋ́ха ѹ҆стро́имъ.

<rubric>Глава̀ д҃. Ꙗ҆́кѡ всѧ́кагѡ по бз҃ѣ дѣ́ланїѧ нача́ло є҆́сть, жи́тельствованїе по за́повѣдємъ сп҃си́телѧ: коне́цъ же, є҆́же возврати́тисѧ къ дарова́ннѣй на́мъ и҆спе́рва въ бж҃е́ственномъ креще́нїи, соверше́ннѣй благода́ти всест҃а́гѡ и҆ живонача́льнагѡ дх҃а.</rubric>

<red>Н</red>ача́ло ѹ҆̀бо всѧ́кагѡ по бз҃ѣ дѣ́ланїѧ, вкра́тцѣ рещѝ, є҆́сть сїѐ, дабы̀ тща́тисѧ на́мъ всѧ́цѣмъ ѡ҆́бразомъ, и҆ все́ю си́лою жи́тельствовати по законоположе́нїю всѣ́хъ бг҃отво́рныхъ за́повѣдей спаси́телевыхъ: коне́цъ же, дабы̀ возврати́тисѧ блюде́нїемъ си́хъ къ тꙋ́не да́нномꙋ на́мъ свы́ше ѿ са́магѡ нача́ла, ѿ сщ҃е́нныѧ кꙋпѣ́ли, соверше́нномꙋ дꙋхо́вномꙋ благода́ти воз̾ѡбраже́нїю и҆ назда́нїю, и҆лѝ а҆́ще ѹ҆го́дно тѝ, сицево́й да́ръ возврати́ти, и҆ ве́тхаго а҆да́ма съ дѣѧ́ньми и҆ похотьмѝ ѿло́жше, въ но́ваго и҆ дꙋхо́внаго ѡ҆блещи́сѧ, и҆́же є҆́сть гдⷭ҇ь і҆и҃съ хрⷭ҇то́съ. Ꙗ҆́коже глаго́летъ бж҃е́ственнѣйшїй па́ѵелъ: ча́дца моѧ̑, и҆́миже па́ки болѣ́знꙋю, до́ндеже воѡбрази́тсѧ хрⷭ҇то́съ въ ва́съ. И҆, є҆ли́цы во хрⷭ҇та̀ крести́стесѧ, во хрⷭ҇та̀ ѡ҆блеко́стесѧ.

<rubric>Глава̀ є҃. Ѡ҆ то́мъ, ка́ѧ є҆́сть благода́ть сїѧ̀, и҆ ка́кѡ бы мо́щно бы́ло на́мъ полꙋчи́ти ю҆̀, и҆ ка̑ѧ сꙋ́ть возмꙋща̑ющаѧ, и҆ ка̑ѧ па́ки воз̾ѡчища̑ющаѧ ю҆̀.</rubric>

<red>Н</red>о ка́ѧ є҆́сть благода́ть сїѧ̀, и҆ ка́кѡ бы мо́щно бы́ло на́мъ полꙋчи́ти ю҆̀, и҆ ка̑ѧ сꙋ́ть возмꙋща́ющаѧ ю҆̀, ка́ѧ же па́ки воз̾ѡчища̑ющаѧ, сїѐ свѣтлѣ́йшїй всѧ́кагѡ зла́та дꙋше́ю и҆ ѧ҆зы́комъ, пока́жетъ тѝ ст҃ы́й златоꙋ́стъ, си́це глаго́лѧ: что́ же є҆́сть, сла́вꙋ гдⷭ҇ню ꙗ҆́кѡ въ зерца́лѣ взира́юще, въ то́йже ѡ҆́бразъ преѡбразꙋ́емсѧ; Ꙗ҆снѣ́е сїѐ пока́зывашесѧ, є҆гда̀ зна́менїй дарова̑нїѧ дѣ́йствовахꙋ: ѻ҆ба́че и҆ ны́нѣ нѣ́сть не ѹ҆до́бно ѹ҆зрѣ́ти сїѐ и҆мꙋ́щемꙋ ѻ҆чеса̀ вѣ̑рныѧ. Є҆гда́ бо креща́емсѧ, тогда̀ и҆ дꙋша̀ па́че со́лнца сїѧ́етъ, дх҃омъ ѡ҆чища́ема, и҆ не то́чїю зри́мъ сла́вꙋ бж҃їю, но и҆ ѿтꙋ́дꙋ прїе́млемъ нѣ́кое сїѧ́нїе. Ꙗ҆́коже бо сребро̀ чи́стое, проти́вꙋ лꙋче́й со́лнечныхъ лежа́щее, и҆ са́мо лꙋчѝ и҆спꙋща́етъ, не ѿ своегѡ̀ то́чїю є҆стества̀, но и҆ ѿ сїѧ́нїѧ со́лнечнагѡ: си́це и҆ дꙋша̀ ѡ҆чища́ема, и҆ всѧ́кагѡ сребра̀ свѣтлѣ́йшею быва́ѧ, прїе́млетъ лꙋчꙋ̀ ѿ сла́вы дх҃а, въ сла́вꙋ внꙋ́трь быва́емꙋю, и҆ таковꙋ́ю, ꙗ҆ково́й бы́ти подоба́етъ ѿ гдⷭ҇а дх҃а. И҆ по ма́лѣхъ словесѣ́хъ: хо́щеши ли, покажꙋ̀ тѝ сїѐ и҆ ѿ а҆по́стѡлъ ѡ҆щꙋти́тельнѣе; помы́сли ѡ҆ па́ѵлѣ, є҆гѡ́же ри̑зы дѣ́йствовахꙋ; ѡ҆ петрѣ̀, є҆гѡ́же и҆ сѣ́нь и҆мѣ́ѧше си́лꙋ. Занѐ а҆́ще не бы̀ ца́рскїй ѡ҆́бразъ носи́ли, не бы̀ непристꙋ́пно бы́ло сїѧ́нїе и҆́хъ, не бы́ша толи́кѡ ри̑зы и҆́хъ и҆ сѣ́нь дѣ́йствовахꙋ: ца̑рскїѧ бо ри̑зы и҆ разбо́йникѡмъ сꙋ́ть стра̑шны. Хо́щеши ли ви́дѣти се́й ѡ҆́бразъ и҆ въ тѣ́лѣ сїѧ́ющь; воззрѣ́вше, глаго́летъ, на лицѐ стефа́ново, ви́дѣша лицѐ є҆гѡ̀ ꙗ҆́кѡ лицѐ а҆́гг҃ла. Но сїѐ є҆́сть ничто̀ пред̾ сла́вою ѿвнꙋ́трь сїѧ́ющею. Є҆́же бо мѡѷсе́й на лицѣ̀ нѣ́когда и҆мѣ́ѧше, то̀ сі́и въ дꙋшѣ̀ ѡ҆бноша́хꙋ, и҆ є҆щѐ мно́гѡ вѧ́щше: мѡѷсе́ово бо чꙋ́вственное бѣ̀, а҆ сїѐ безпло́тно. И҆ ꙗ҆́коже ѻ҆гнезра̑чныѧ лꙋчѝ ѿ свѣ́тлыхъ тѣле́съ на бли̑жнїѧ тѣлеса̀ и҆стека́юще, и҆ ѻ҆́нымъ преподаю́тъ ѿ своегѡ̀ свѣ́та: си́це и҆ съ вѣ́рными приключа́етсѧ. Сегѡ̀ ра́ди ѿ землѝ свобожда́ютсѧ ѡ҆щꙋща́ющїи сїѐ, и҆ сꙋ̑щаѧ на небесѣ́хъ ꙗ҆́кѡ во ѹ҆мѣ̀ мечта́ютъ, но, ѹ҆вы̀ мнѣ̀ добро́ бо здѣ̀ и҆ постена́ти го́рцѣ, ꙗ҆́кѡ толи́кимъ могꙋ́ще наслажда́тисѧ благоро́дствомъ, нижѐ глаго́лємаѧ вѣ́мы, занѐ сі́и погꙋблѧ́емъ, и҆ чꙋ́вствєннымъ веще́мъ ѹ҆дивлѧ́емсѧ. Сїѧ́ бо сла́ва неизрече́ннаѧ и҆ стра́шнаѧ на є҆ди́нъ, и҆лѝ два̀ дни̑ въ на́съ пребыва́етъ: пото́мъ погаша́емъ ю҆̀, наводѧ́ще бꙋ́рю жите́йскихъ веще́й, и҆ гꙋсты́ми ѻ҆́блаки лꙋчѝ ѿража́юще. И҆ па́ки и҆́ндѣ: тѣлеса̀ благоꙋгоди́вшихъ бг҃ꙋ, въ толи́кꙋ ѡ҆блекꙋ́тсѧ сла́вꙋ, є҆ли́кꙋ нижѐ ви́дѣти мо́щно си́ми ѻ҆ча́ми. И҆ сегѡ̀ на́мъ зна́мєнїѧ нѣ̑каѧ и҆ неѧ̑сныѧ слѣды̀, и҆ въ ве́тхомъ, и҆ въ но́вомъ завѣ́тѣ да́ти благоволѝ бг҃ъ. Въ ве́тхомъ бо лицѐ мѡѷсе́ово толи́кою сїѧ́ше сла́вою, ꙗ҆́кѡ непристꙋ́пно бѣ̀ ѻ҆ча́мъ і҆сра́ильтѧнъ: Въ но́вомъ же мно́гѡ па́че сегѡ̀ возсїѧ̀ лицѐ хрⷭ҇то́во. Ѹ҆слы́шалъ ли є҆сѝ глаго́лы дꙋхѡ́вныѧ; ѹ҆разꙋмѣ́лъ ли є҆сѝ си́лꙋ та́йны; позна́лъ ли є҆сѝ, какѡвы̀ сꙋ́ть бѡлѣ́зни соверше́ннагѡ ѿ свѧще́нныѧ кꙋпѣ́ли, дꙋхо́внагѡ ѿрожде́нїѧ на́шегѡ; какѡвы́ же сꙋ́ть приплѡ́дїѧ, и҆ и҆сполне́нїе и҆ побѣ̑дныѧ по́чєсти; и҆ ка́кѡ во вла́сти на́шей є҆́сть, сїю̀ преесте́ственнꙋю благода́ть и҆ расти́ти и҆ ѹ҆малѧ́ти, си́рѣчь ꙗ҆влѧ́ти и҆ помрача́ти, є҆ли́кѡ на́мъ мо́щно; помрача̑ющаѧ же сꙋ́ть сїѧ̑: ви́хрь жите́йскихъ веще́й, и҆ тьма̀ ражда́ющаѧсѧ ѿ са́мыхъ страсте́й, ꙗ҆̀же, а҆́ки бꙋ́рѧ, и҆лѝ свирѣ́пый пото́къ, на ны̀ натека́ющи, и҆ дꙋ́шꙋ потоплѧ́ющи, нижѐ ѿдохнꙋ́ти, нижѐ воззрѣ́ти є҆́й попꙋща́ютъ къ и҆́стинномꙋ и҆ блаже́нномꙋ добрꙋ̀, є҆гѡ́же ра́ди и҆ сотвори́сѧ: но всю̀ є҆ѐ ѿ возмꙋще́нїѧ и҆ ды́ма сласте́й поколеба́вшꙋсѧ и҆ ѡ҆лютѣ́вшꙋ помрача́ютъ и҆ потоплѧ́ютъ: ꙗ҆́коже па́ки си̑мъ проти̑внаѧ, си́рѣчь ѿ за́повѣдей гдⷭ҇нихъ ражда́ющаѧсѧ, не по пло́ти, но по дꙋ́хꙋ ходѧ́щымъ: дх҃омъ бо, глаго́летъ, ходи́те, и҆ по́хѡти плотскі̑ѧ не соверша́йте, полє́зна сꙋ́ть и҆ спаси́тєльна, и҆ на подо́бїе лѣ́ствицы возво́дѧтъ и҆̀хъ на са́мый ве́рхъ, на высоча́йшꙋю и҆з̾ сте́пеней любо́вь, ꙗ҆́же є҆́сть бг҃ъ.

<rubric>Глава̀ ѕ҃. Ꙗ҆́кѡ во ст҃ѣ́мъ креще́нїи тꙋ́не бж҃е́ственнꙋю благода́ть прїе́млемъ, и҆ сїю̀ страстьмѝ сокры́вше, па́ки и҆сполне́нїемъ за́повѣдей воз̾ѡчища́емъ.</rubric>

<red>Н</red>о тогда̀ въ бж҃е́ственныхъ ложесна́хъ, си́рѣчь во свѧще́ннѣй кꙋпѣ́ли, всѧ́кѡ тꙋ́не прїе́млемъ соверше́ннꙋю бж҃е́ственнꙋю благода́ть. А҆́ще же нѣ́какѡ напослѣ́докъ привре́менныхъ ѕлоꙋпотребле́нїемъ, и҆ ѡ҆ жите́йскихъ веще́хъ попече́нїемъ и҆ мгло́ю страсте́й, ѽ дабы̀ не бы́ло! Сокры́емъ ю҆̀: мо́щно на́мъ и҆ си́це покаѧ́нїемъ, и҆ бг҃одѣ́йныхъ за́повѣдей и҆сполне́нїемъ, па́ки воспрїѧ́ти и҆ стѧжа́ти таковꙋ́ю преесте́ственнꙋю свѣ́тлость, и҆ ꙗ҆вле́нїе є҆ѧ̀ ѹ҆ви́дѣти пресвѣ́тлѡ. Ѻ҆ба́че по мѣ́рѣ коегѡ́ждо въ вѣ́рѣ прилѣжа́нїѧ и҆ ꙗ҆вле́нїе є҆ѧ̀ быва́етъ, а҆ наипа́че по́мощїю и҆ бл҃говоле́нїемъ гдⷭ҇а і҆и҃са хрⷭ҇та̀. Ꙗ҆́коже глаго́летъ ст҃ы́й ма́рко: хрⷭ҇то́съ соверше́нъ бг҃ъ сы́й, соверше́ннꙋю крести́вшымсѧ благода́ть ст҃а́гѡ дх҃а дарова̀, приложе́нїѧ ѿ на́съ не прїе́млющꙋю, ѿкрыва́ющꙋюсѧ же на́мъ, и҆ ꙗ҆влѧ́ющꙋюсѧ по мѣ́рѣ дѣ́ланїѧ за́повѣдей, и҆ прїꙋмноже́нїе вѣ́ры на́мъ подаю́щꙋю, до́ндеже дости́гнемъ всѝ въ соедине́нїе вѣ́ры, въ мѣ́рꙋ во́зраста и҆сполне́нїѧ хрⷭ҇то́ва. А҆́ще ѹ҆́бѡ что̀ прино́симъ, па́ки въ не́мъ ѿроди́вшесѧ, и҆ сїѐ ѹ҆жѐ ѿ негѡ̀, и҆ тѣ́мъ бѣ̀ въ на́съ сокрове́нно.

<rubric>Глава̀ з҃. Ꙗ҆́кѡ подоба́етъ жи́тельствꙋющемꙋ по бз҃ѣ всѧ̑ за́пѡвѣди проходи́ти: бо́льшꙋю же ча́сть дѣ́ланїѧ ѹ҆дѣлѧ́ти на соблюде́нїе пе́рвыхъ за́повѣдей, и҆ ꙗ҆́кобы ражда́ющихъ дрꙋгі̑ѧ.</rubric>

<red>П</red>оне́же ѹ҆́бѡ нача́ло и҆ ко́рень всѧ́кагѡ, ꙗ҆́коже рѣ́хомъ, сицева́гѡ дѣ́ланїѧ, є҆́сть сїѐ, дабы̀ жи́тельствовати по спаси́тєльнымъ за́повѣдемъ: коне́цъ же, и҆ пло́дъ, дабы̀ па́ки возврати́тисѧ къ дарова́ннѣй на́мъ и҆спе́рва креще́нїемъ соверше́ннѣй благода́ти дх҃а, въ на́съ сꙋ́щей: нераска̑ѧнна бо, глаго́летъ, бж҃їѧ дарова̑нїѧ, но спогребе́ннѣй страстьмѝ, ѿкрыва́емѣй же дѣ́ланїемъ бг҃одѣ́йныхъ за́повѣдей. Подоба́етъ по си́лѣ и҆сполне́нїемъ всѣ́хъ таковы́хъ за́повѣдей, сꙋ́щее въ на́съ ꙗ҆вле́нїе дх҃а тща́тисѧ всѧ́цѣмъ ѡ҆́бразомъ воз̾ѡчи́стити, дабы̀ ꙗ҆снѣ́йше ѹ҆зрѣ́ти. Свѣти́льникъ бо, глаго́летъ къ бг҃ꙋ блаже́нный даві́дъ, нога́ма мои́ма зако́нъ тво́й, и҆ свѣ́тъ стезѧ́мъ мои̑мъ. И҆, за́повѣдь гдⷭ҇нѧ просвѣща́ющаѧ ѻ҆́чи. И҆, ко всѣ̑мъ за́повѣдемъ твои̑мъ направлѧ́хсѧ. И҆, напе́рсникъ і҆ѡа́ннъ: соблюда́ѧй за́пѡвѣди є҆гѡ̀, въ не́мъ пребыва́етъ, и҆ то́й въ не́мъ. И҆, за́пѡвѣди є҆гѡ̀ тѧ́жки не сꙋ́ть. Спаси́тель же: и҆мѣ́ѧй за́пѡвѣди моѧ̑, и҆ соблюда́ѧй и҆̀хъ, то́й є҆́сть любѧ́й мѧ̀: а҆ любѧ́й мѧ̀, возлю́бленъ бꙋ́детъ ѻ҆ц҃е́мъ мои́мъ, и҆ а҆́зъ возлюблю̀ є҆го̀, и҆ ꙗ҆влю́сѧ є҆мꙋ̀ са́мъ. И҆, а҆́ще кто̀ лю́битъ мѧ̀, сло́во моѐ соблюде́тъ, и҆ ѻ҆ц҃ъ мо́й возлю́битъ є҆го̀, и҆ къ немꙋ̀ прїи́демъ, и҆ ѻ҆би́тель ѹ҆ негѡ̀ сотвори́мъ. И҆, не любѧ́й мѧ̀, слове́съ мои́хъ не соблюда́етъ. Па́че же на пє́рвыѧ си́хъ за́повѣдей и҆ главнѣ́йшыѧ, и҆ ꙗ҆́кѡ ма́тери про́чїихъ бо́льшꙋю ча́сть дѣ́ланїѧ ѹ҆дѣлѧ́ти подоба́етъ. Та́кѡ бо съ бг҃омъ, непогрѣши́тельнѡ и҆ предлежа́щее намѣ́ренїе, си́рѣчь са́мое благо́е нача́ло, и҆ коне́цъ жела́нїѧ поꙋчи́ти возмо́жемъ, си́рѣчь ꙗ҆вле́нїе дх҃а.

<rubric>Глава̀ и҃. Ꙗ҆́кѡ нача́ло всѧ́кагѡ бг҃олюбе́знагѡ дѣ́ланїѧ є҆́сть призыва́нїе съ вѣ́рою и҆́мене гдⷭ҇а на́шегѡ і҆и҃са хрⷭ҇та̀, и҆ вкꙋ́пѣ съ си́мъ, прозѧба́ющїй ѿ сегѡ̀ ми́ръ и҆ любы̀.</rubric>

<red>Н</red>ача́ло всѧ́кагѡ бг҃олюбе́знагѡ дѣ́ланїѧ є҆́сть призыва́нїе съ вѣ́рою сп҃си́тельнагѡ и҆́мене гдⷭ҇а на́шегѡ і҆и҃са хрⷭ҇та̀, ꙗ҆́кѡ то́й речѐ: без̾ менѐ не мо́жете твори́ти ничесѡ́же. И҆ съ си́мъ призыва́нїемъ прозѧба́етъ ми́ръ: подоба́етъ бо, глаго́летъ, моли́тисѧ без̾ гнѣ́ва и҆ размышле́нїѧ: и҆ посе́мъ любы̀. Бг҃ъ любы̀ є҆́сть, и҆ пребыва́ѧй въ любвѝ, въ бз҃ѣ пребыва́етъ, и҆ бг҃ъ въ не́мъ. Се́й же ми́ръ и҆ любы̀ не то́кмѡ бл҃гопрїѧ́тною творѧ́тъ моли́твꙋ, но и҆ ѿ са́мыѧ є҆щѐ моли́твы ражда́ютсѧ и҆ возсїѧва́ютъ ꙗ҆́кѡ бж҃е́ствєнныѧ совокꙋ̑пныѧ лꙋчѝ, и҆ возраста́ютъ, и҆ совершє́нны быва́ютъ.

<rubric>Глава̀ ѳ҃. Ꙗ҆́кѡ чрез̾ ка́ждое и҆з̾ си́хъ тре́хъ ѻ҆со́бь, и҆ вкꙋ́пѣ, ѻ҆би́лїе всѣ́хъ бла̑гъ подае́тсѧ на́мъ.</rubric>

<red>Ѿ</red> си́хъ тре́хъ, па́че же ѿ ка́ждагѡ и҆з̾ си́хъ ѻ҆со́бь, и҆ вкꙋ́пѣ, ѻ҆би́лїе всѣ́хъ бла̑гъ подае́тсѧ и҆ и҆злива́етсѧ. Призыва́нїемъ бо съ вѣ́рою и҆́мене гдⷭ҇а на́шегѡ і҆и҃са хрⷭ҇та̀, ми́лость и҆ и҆́стинный живо́тъ въ не́мъ сокрове́нный и҆звѣ́стнѡ ѹ҆пова́емъ прїѧ́ти, внꙋ́трь се́рдца чи́стѣ призыва́емомꙋ и҆́мени гдⷭ҇а і҆и҃са хрⷭ҇та̀ и҆сточа́ющꙋ сїѧ̑, ꙗ҆́кѡ дрꙋго́мꙋ и҆сто́чникꙋ бж҃е́ственномꙋ приснотекꙋ́щемꙋ: преимꙋ́щимъ же всѧ́къ ѹ҆́мъ, и҆ ни є҆ди́нагѡ предѣ́ла и҆мꙋ́щимъ ми́ромъ, примире́нїѧ съ бг҃омъ и҆ дрꙋ́гъ со дрꙋ́гомъ сподоблѧ́емсѧ: любо́вїю же, є҆ѧ́же сла́ва несравне́нна, ꙗ҆́кѡ ѻ҆на̀ є҆́сть коне́цъ и҆ глава̀ зако́на и҆ проро́кѡвъ, и҆ ꙗ҆́кѡ любы̀ бг҃ъ и҆менꙋ́етсѧ, всѧ́кѡ съ бг҃омъ соединѧ́емсѧ, ѹ҆празднѧ́емꙋ грѣхꙋ̀ на́шемꙋ пра́вдою бж҃їею, и҆ пресла́внѣ дѣ́йствꙋемымъ въ на́съ любвѝ ра́ди сыноположе́нїемъ благода́ти. Любы́ бо, глаго́летъ, покрыва́етъ мно́жество грѣхѡ́въ. Любы̀ всѧ̑ покрыва́етъ, всемꙋ̀ вѣ́рꙋ є҆́млетъ, всѧ̑ ѹ҆пова́етъ, всѧ̑ терпи́тъ, любы̀ николи́же ѿпа́даетъ.

<rubric>Глава̀ і҃. Ꙗ҆́кѡ и҆ гдⷭ҇ь на́шъ і҆и҃съ хрⷭ҇то́съ во вре́мѧ спаси́тельныѧ стра́сти, сїѧ̑ ѹ҆ченикѡ́мъ свои̑мъ, ꙗ҆́кѡ и҆схѡ́дныѧ нѣ̑кїѧ за́пѡвѣди, и҆ наслѣ́дїе бж҃е́ственное ѡ҆ста́ви: та́кожде и҆ по воскресе́нїи.</rubric>

<red>Т</red>ѣ́мже и҆ са́мъ преблагі́й и҆ сладча́йшїй на́шъ і҆и҃съ хрⷭ҇то́съ, и҆ є҆гда̀ на во́льнꙋю за ны̀ стра́сть свою̀ прїи́де, и҆ є҆гда̀ по воскресе́нїи а҆по́столѡмъ ꙗ҆ви́сѧ, є҆ще́ же и҆ внегда̀ ко своемꙋ̀ по є҆стествꙋ̀ ѻ҆ц҃ꙋ̀, и҆ на́шемꙋ по бл҃года́ти, и҆мѣ́ѧше восходи́ти, а҆́ки ѻ҆ц҃ъ и҆́скреннїй и҆ чадолюби́вый, сїѧ̑ ꙗ҆́кѡ нѣ̑кїѧ и҆схѡ́дныѧ за́пѡвѣди, и҆ ѹ҆тѣшє́нїѧ любє́зныѧ, и҆ сладча́йшыѧ, и҆ и҆звѣ̑стныѧ, ꙗ҆́коже рещѝ, зало́ги, па́че же наслѣ́дїе бг҃опода́тельное неѿе́млемое, всѣ̑мъ свои̑мъ ѡ҆ста́ви: и҆ ѻ҆́во ꙗ҆влѧ́етъ си́ми ꙗ҆̀же глаго́летъ ко ѹ҆ченикѡ́мъ, наста́вшей спаси́тельной стра́сти, та́кѡ: а҆́ще чесѡ̀ про́сите во и҆́мѧ моѐ, а҆́зъ сотворю̀. И҆, а҆ми́нь, а҆ми́нь, глаго́лю ва́мъ, ꙗ҆́кѡ є҆ли̑ка а҆́ще чесѡ̀ про́сите ѿ ѻ҆ц҃а̀ во и҆́мѧ моѐ, да́стъ ва́мъ. Досе́лѣ ничесѡ́же проси́сте во и҆́мѧ моѐ: проси́те и҆ прїи́мете, да ра́дость ва́ша и҆спо́лнена бꙋ́детъ. И҆, въ то́й де́нь во и҆́мѧ моѐ воспро́сите. И҆ па́ки по воскресе́нїи: зна́мєнїѧ вѣ́рꙋющымъ сїѧ̑ послѣ́дꙋютъ: и҆́менемъ мои́мъ бѣ́сы и҆жденꙋ́тъ, ѧ҆зы́ки возглаго́лютъ нѡ́вы, и҆ прѡ́чаѧ. Послѣ́дꙋѧ си̑мъ, глаго́летъ и҆ напе́рсникъ: мнѡ́га же и҆ и҆́на зна́мєнїѧ сотворѝ і҆и҃съ пред̾ ѹ҆ченикѝ свои́ми, ꙗ҆̀же не сꙋ́ть пи̑сана въ кни́зѣ се́й. Сїѧ̑ же пи̑сана бы́ша, да вѣ́рꙋете, ꙗ҆́кѡ і҆и҃съ є҆́сть хрⷭ҇то́съ сн҃ъ бж҃їй, и҆ да вѣ́рꙋюще, живо́тъ и҆́мате во и҆́мѧ є҆гѡ̀. И҆ бж҃е́ственный па́ѵелъ: ѡ҆ и҆́мени і҆и҃совѣ всѧ́ко колѣ́но поклони́тсѧ, и҆ прѡ́чаѧ. И҆ во а҆по́стольскихъ дѣѧ́нїѧхъ си́це напи́сано є҆́сть: тогда̀ пе́тръ и҆спо́лнивсѧ дх҃а ст҃а, речѐ: разꙋ́мно бꙋ́ди всѣ̑мъ ва́мъ, и҆ всѣ̑мъ лю́демъ і҆и҃лєвымъ, ꙗ҆́кѡ во и҆́мѧ і҆и҃са назѡре́а, є҆го́же вы̀ распѧ́сте, є҆го́же бг҃ъ воскресѝ ѿ ме́ртвыхъ, ѡ҆ се́мъ се́й стои́тъ пред̾ ва́ми здра́въ. И҆ по ма́лѣхъ: И҆ нѣ́сть ни ѡ҆ є҆ди́номъ же и҆но́мъ спасе́нїѧ: нѣ́сть бо и҆но́гѡ и҆́мене под̾ небесе́мъ да́ннагѡ въ человѣ́цѣхъ, ѡ҆ не́мже подоба́етъ спасти́сѧ на́мъ. И҆ па́ки спаси́тель: даде́сѧ мѝ всѧ́ка вла́сть на небесѝ и҆ на землѝ. Ѻ҆́во же па́ки ꙗ҆́вствꙋетъ и҆з̾ си́хъ, ꙗ҆̀же бг҃очеловѣ́къ гдⷭ҇ь речѐ ко а҆по́столѡмъ пре́жде крⷭ҇та̀: ми́ръ ѡ҆ставлѧ́ю ва́мъ, ми́ръ мо́й даю̀ ва́мъ. И҆, сїѧ̑ глаго́лю, да во мнѣ̀ ми́ръ и҆́мате. И҆, сїѧ̀ є҆́сть за́повѣдь моѧ̀, да лю́бите дрꙋ́гъ дрꙋ́га. И҆, ѡ҆ се́мъ разꙋмѣ́ютъ всѝ, ꙗ҆́кѡ моѝ ѹ҆ченицы̀ є҆стѐ, а҆́ще любо́вь и҆́мате междꙋ̀ собо́ю. И҆, ꙗ҆́коже возлюби́ мѧ ѻ҆ц҃ъ, и҆ а҆́зъ возлюби́хъ ва́съ: пребꙋ́дите въ любвѝ мое́й. А҆́ще за́пѡвѣди моѧ̑ соблюде́те, пребꙋ́дете въ любвѝ мое́й: ꙗ҆́коже а҆́зъ за́пѡвѣди ѻ҆ц҃а̀ моегѡ̀ соблюдо́хъ, и҆ пребыва́ю въ є҆гѡ̀ любвѝ. И҆ па́ки по воскресе́нїи въ разли̑чнаѧ времена̀ мно́жицею дава́ше ми́ръ, ꙗ҆влѧ́ѧсѧ свои̑мъ, и҆ глаго́лѧ: ми́ръ ва́мъ. И҆ къ петрꙋ̀, є҆мꙋ́же и҆ пе́рвенство над̾ ѹ҆ченикѝ ввѣ́ри, показꙋ́ѧ, ꙗ҆́кѡ попече́нїе па́ствы є҆гѡ̀ є҆́сть воздаѧ́нїе нѣ́кое за горѧча́йшꙋю є҆гѡ̀ любо́вь къ самомꙋ̀ гдⷭ҇ꙋ і҆и҃сꙋ хрⷭ҇тꙋ̀, та́кѡ глаго́летъ три́жды: а҆́ще лю́биши мѧ̀, пе́тре, па́че и҆нѣ́хъ, пасѝ ѻ҆́вцы моѧ̑. Мо́жно согла́снѡ съ намѣ́ренїемъ рещѝ и҆ сїѐ, ꙗ҆́кѡ ѿ пока́занныхъ си́хъ тре́хъ преди́вныхъ дѣ́ланїй, ражда́ютсѧ на́мъ и҆на̑ѧ нѣ̑каѧ и҆зрѧ̑дна трѝ, сїѧ̑ же сꙋ́ть: ѡ҆чище́нїе дꙋшѝ, просвѣще́нїе и҆ соверше́нїе.

<rubric>Глава̀ а҃і. Ꙗ҆́кѡ и҆з̾ си́хъ тре́хъ соткава́ютсѧ всѧ̑ добродѣ́тєли.</rubric>

<red>А҆́</red>ще же кто̀ соверше́ннѡ восхотѣ́лъ бы ꙗ҆́вѣ и҆спыта́ти, таковы́й на се́й треплете́ннѣй и҆ нерасто́рженнѣй ве́рви ѡ҆брѧ́щетъ повѣ́шенꙋ и҆ сотка́ннꙋ всѧ́кꙋю добродѣ́телей бога́тꙋю и҆ бг҃осодѣ́ланнꙋю порфѵ́рꙋ. И҆́бо жи́тельство по бз҃ѣ є҆́сть, ꙗ҆́кѡ нѣ́каѧ честна́ѧ вери́га и҆ цѣ́пь златоиспещре́наѧ, и҆мꙋ́щаѧ є҆ди́нꙋ ѿ дрꙋгі́ѧ добродѣ́тель свѧ́тѡ зави́сѧщꙋ, и҆ всѧ̑ во є҆ди́но соста́влєны. И҆́бо и҆ є҆ди́но дѣ́ло мнѡ́гїѧ соверша́ютъ, є҆́же є҆́сть и҆́скреннѣ съ ни́ми живꙋ́щемꙋ человѣ́кꙋ ѡ҆божи́тисѧ, богатѣ́ти же ꙗ҆́кѡ сою́зами нѣ́кїими и҆ ко́льцами, спаси́тельнымъ ѻ҆́нымъ съ вѣ́рою призыва́нїемъ: а҆́ще же хо́щеши, наде́ждою и҆ смире́нїемъ, любе́знѣйшагѡ и҆́мене гдⷭ҇а і҆и҃са хрⷭ҇та̀. Ми́ромъ же кꙋ́пнѡ и҆ любо́вїю, ꙗ҆̀же сꙋ́ть бг҃онасажде́нное вои́стиннꙋ тристе́бельное и҆ живопода́тельное дре́во, є҆гѡ́же во вре́мѧ каса́ѧйсѧ, и҆ ꙗ҆́коже подоба́етъ причаща́ѧйсѧ, не сме́рть, ꙗ҆́коже первосозда́нный человѣ́къ, но живо́тъ неги́блющїй и҆ вѣ́чный прїе́млетъ.

<rubric>Глава̀ в҃і. Ꙗ҆́кѡ да́ръ и҆ прише́ствїе ст҃а́гѡ дх҃а ѿ бг҃а ѻ҆ц҃а̀ вѣ̑рнымъ ѡ҆ хрⷭ҇тѣ̀ і҆и҃сѣ, и҆ ѡ҆ ст҃ѣ́мъ є҆гѡ̀ и҆́мени дае́тсѧ.</rubric>

<red>Є҆</red>ще́ же да́ръ и҆ прише́ствїе ст҃а́гѡ дх҃а дае́тсѧ ѿ бг҃а ѻ҆ц҃а̀ вѣ̑рнымъ ѡ҆ хрⷭ҇тѣ̀ і҆и҃сѣ, и҆ ѡ҆ ст҃ѣ́мъ є҆гѡ̀ и҆́мени, ꙗ҆́коже глаго́летъ са́мъ пребж҃е́ственный и҆ дꙋшелюби́вый гдⷭ҇ь і҆и҃съ хрⷭ҇то́съ ко а҆по́столѡмъ: Ꙗ҆́кѡ ѹ҆́не є҆́сть ва́мъ, да а҆́зъ и҆дꙋ̀. А҆́ще бо не и҆дꙋ̀ а҆́зъ, ѹ҆тѣ́шитель не прїи́детъ къ ва́мъ: а҆́ще ли же и҆дꙋ̀, послю̀ є҆го̀ къ ва́мъ. И҆, є҆гда́ же прїи́детъ ѹ҆тѣ́шитель, є҆го́же а҆́зъ послю̀ ва́мъ ѿ ѻ҆ц҃а̀, дх҃ъ и҆́стины, и҆́же ѿ ѻ҆ц҃а̀ и҆схо́дитъ. И҆ па́ки: ѹ҆тѣ́шитель же дх҃ъ ст҃ы́й, є҆го́же по́слетъ ѻ҆ц҃ъ во и҆́мѧ моѐ.

<rubric>Глава̀ г҃і. Ꙗ҆́кѡ пра́веднѣ ѹ҆ста́виша свѧті́и ѻ҆тцы̀ на́ши, и҆ со живꙋ́щимъ въ ни́хъ ст҃ы́мъ дх҃омъ моли́тисѧ на́мъ въ гдⷭ҇ѣ на́шемъ і҆и҃сѣ хрⷭ҇тѣ̀, и҆ ѿ негѡ̀ проси́ти млⷭ҇ти.</rubric>

<red>С</red>и́хъ ра́ди ѹ҆̀бо и҆ сла́вни наста̑вницы на́ши и҆ ѹ҆чи́тели, и҆ со живꙋ́щимъ въ ни́хъ всест҃ы́мъ дх҃омъ, ѕѣлѡ̀ премꙋ́дрѣ всѣ́хъ наꙋча́ютъ, пре́жде всѧ́кагѡ и҆но́гѡ до́брагѡ дѣ́ланїѧ и҆ поꙋче́нїѧ: па́че же въ по́прищи бг҃отво́рнагѡ безмо́лвїѧ себѐ вда́ти хотѧ́щымъ, и҆ посвѧти́ти себѧ̀ бг҃ꙋ, и҆ ѿто́ргнꙋтисѧ мі́ра, и҆ ѹ҆мо́мъ безмо́лвствовати, въ гдⷭ҇ѣ моли́тисѧ, и҆ ѿ негѡ̀ ми́лости проси́ти без̾ сꙋмнѣ́нїѧ, и҆ всест҃о́е и҆ сладча́йшее є҆гѡ̀ и҆́мѧ, непреста́ннѡ и҆мѣ́ти дѣ́ломъ же и҆ поꙋче́нїемъ, и҆ сїѐ въ се́рдцѣ, и҆ во ѹ҆мѣ̀, и҆ во ѹ҆стна́хъ вы́нꙋ ѡ҆бноси́ти, и҆ въ не́мъ, и҆ съ ни́мъ и҆ воздыха́ти, и҆ жи́ти и҆ спа́ти, и҆ бо́дрствовати, и҆ дви́житисѧ, и҆ ꙗ҆́сти, и҆ пи́ти, и҆ вкра́тцѣ рещѝ, понꙋжда́тисѧ всѧ̑ подо́бнѣ твори́ти. Ꙗ҆́коже бо семꙋ̀ ѿсꙋ́тствꙋющꙋ всѧ́ко лю́тое вкꙋ́пѣ стека́етсѧ, па́че же ничто́же быва́етъ въ на́съ ѿ поле́зныхъ: та́кѡ семꙋ̀ въ на́съ присꙋ́тствꙋющꙋ, всѐ сопроти́вное ѿгонѧ́етсѧ, и҆ ничто́же ѿ благи́хъ ѡ҆скꙋдѣва́етъ на́мъ, и҆ ко и҆справле́нїю ничто́же є҆́сть невозмо́жно. Ꙗ҆́коже и҆ са́мъ гдⷭ҇ь на́шъ глаго́летъ: Ꙗ҆́кѡ и҆́же бꙋ́детъ во мнѣ̀, и҆ а҆́зъ въ не́мъ, то́й сотвори́тъ пло́дъ мно́гъ: ꙗ҆́кѡ без̾ менѐ не мо́жете твори́ти ничесѡ́же. Тѣ́мже сїѐ дѣ́ло и҆ и҆́мѧ всѧ́комꙋ созда́нїю стра́шное и҆ че́стное, є҆́же па́че всѧ́кагѡ дѣ́ла и҆ и҆́мене, и҆ мы̀ недосто́йнїи съ вѣ́рою призва́вше, и҆ на не́мъ вѣ̑трила настоѧ́щагѡ сло́ва всеѡбра́знѣ распросте́рше, си́це глаго́лати, и҆ на прє́днѧѧ простира́тисѧ начина́емъ.

<rubric>Глава̀ д҃і. Ꙗ҆́кѡ подоба́етъ безпогрѣ́шнѡ ходи́ти хотѧ́щемꙋ по гдⷭ҇ѣ тече́нїе безмо́лвїѧ, пре́жде всѣ́хъ и҆збра́ти съ соверше́ннымъ ѿрече́нїемъ и҆ повинове́нїе соверше́нное.</rubric>

<red>Ѡ҆</red> и҆́мени вели́кагѡ бг҃а и҆ сп҃са на́шегѡ і҆и҃са хрⷭ҇та̀, ре́кшагѡ: а҆́зъ є҆́смь свѣ́тъ, и҆ живо́тъ и҆ и҆́стина, пꙋ́ть и҆ две́рь къ бг҃ꙋ ѻ҆ц҃ꙋ̀: и҆, мно́ю а҆́ще кто̀ вни́детъ, спасе́тсѧ, и҆ вни́детъ, и҆ и҆зы́детъ, и҆ па́жить ѡ҆брѧ́щетъ, си́рѣчь спаси́тельнꙋю. Вонмѝ тѣ̑мъ, ꙗ҆̀же глаго́лемъ: и҆ и҆́скреннѣ тебѣ̀ совѣ́тꙋемъ. Пре́жде всѣ́хъ и҆зберѝ себѣ̀ съ соверше́ннымъ, по свѧще́нномꙋ тайноꙋче́нїю, ѿрече́нїемъ, и҆ повинове́нїе непритво́рное и҆ соверше́нное, си́рѣчь потщи́сѧ ѡ҆брѣстѝ наста́вника и҆ ѹ҆чи́телѧ непреле́стна, непреле́стность же сегѡ̀ да бꙋ́детъ въ то́мъ, что́бы представлѧ́ти свидѣ́тельство, ѡ҆ ни́хже глаго́летъ, ѿ свѧще́нныхъ писа́нїй, и҆ дꙋхоно́сныхъ мꙋже́й словесе́мъ и҆мꙋ́ща жи́тельство согла́сно, высо́ка ра́зꙋмомъ, смире́нна же мꙋдрова́нїемъ, и҆ и҆нѣ́ми нра́вы бла́га, и҆ ꙗ҆кова̀ глаго́лютъ бы́ти бг҃опрє́даннаѧ словеса̀, по хрⷭ҇тѣ̀ ѹ҆чи́телѧ. И҆ ѡ҆брѣ́тъ, ѻ҆́номꙋ ꙗ҆́кѡ ѻ҆тцꙋ̀ родно́мꙋ сы́нъ ѻ҆тцелюби́вый прилѣпи́всѧ, ве́сь тѣ́ломъ и҆ дꙋ́хомъ пребыва́й ѿ тогѡ̀ вре́мене, ходѧ̀ по повелѣ́нїємъ ѻ҆́нагѡ, взира́ѧ на него̀, ꙗ҆́кѡ на самаго̀ хрⷭ҇та̀, а҆ не ꙗ҆́кѡ на человѣ́ка, всѧ́кое невѣ́рїе и҆ сꙋмнѣ́нїе дале́че ѿ себѐ пове́ргши, є҆ще́ же и҆ мꙋдрова́нїе, и҆ во́лю съ хотѣ́нїемъ. Си́це бꙋ́ди про́стъ и҆ нелюбопы́тливъ, ходѧ̀ въ слѣ́дъ ѹ҆чи́телѧ, ꙗ҆́кѡ нѣ́кое зерца́ло и҆мѣ́ѧ со́вѣсть свою̀, во и҆звѣ́ствованїе ꙗ҆́сное несꙋмнѣ́ннагѡ и҆ соверше́ннагѡ къ тайноꙋчи́телю послꙋша́нїѧ. А҆́ще же когда̀ и҆ всѣва́етъ нѣ́что ѿ сопроти́вныхъ ѻ҆́тай въ твою̀ мы́сль враждꙋ́ѧй на блага̑ѧ дїа́волъ, ꙗ҆́кѡ ѿ блꙋда̀ и҆ ѻ҆гнѧ̀ ѿскочѝ къ самомꙋ̀ себѣ̀ и҆ къ подме́щꙋщемꙋ преле́стникꙋ премꙋ́дрѣ противовѣща́ѧ: ꙗ҆́кѡ не наставлѧ́емый наставлѧ́ющаго, но наставлѧ́ющїй наставлѧ́емаго наставлѧ́етъ, и҆ не а҆́зъ нача́льствꙋющагѡ, но ѻ҆́нъ мо́й сꙋ́дъ воспрїѧ́тъ, и҆ не а҆́зъ ѻ҆́номꙋ, но то́й сꙋдїѧ̀ мнѣ̀ бы́сть по сло́вꙋ лѣ́ствичника, и҆ си̑мъ подѡ́бнаѧ. Ничто́же бо па́че такова́гѡ пребыва́нїѧ, си́рѣчь повинове́нїѧ, и҆́скреннѣйше є҆́сть и҆зво́лившемꙋ безпрекосло́внѡ раздра́ти рꙋкописа̑нїѧ свои́хъ согрѣше́нїй, впи́санꙋ же бы́ти въ бж҃е́ственнꙋю кни́гꙋ спаса́емыхъ. А҆́ще бо: по блаже́нномꙋ па́ѵлꙋ, сн҃ъ бж҃їй, и҆ бг҃ъ на́шъ гдⷭ҇ь і҆и҃съ, по на́мъ на́съ ра́ди бы́въ, и҆ ѻ҆ч҃еское благоволе́нїе ѕѣлѡ̀ премꙋ́дрѣ стро́ѧ, таковы́мъ, ꙗ҆́коже ви́димо бы́сть, теча́ше пꙋте́мъ, и҆́мже и҆ за благоꙋгожде́нїе по человѣ́чествꙋ ѻ҆те́ческагѡ сподо́бисѧ возвѣще́нїѧ: смири́лъ бо, глаго́летъ, себѐ, послꙋшли́въ бы́въ да́же до сме́рти, сме́рти же кре́стныѧ. Тѣ́мже и҆ бг҃ъ є҆го̀ превознесѐ, и҆ дарова̀ є҆мꙋ̀ и҆́мѧ, є҆́же па́че всѧ́кагѡ и҆́мене, и҆ прѡ́чаѧ. Кто́жъ ѹ҆́бѡ де́рзостнѣ надѣ́етсѧ, да не рекꙋ̀ несмы́сленнѣ, полꙋчи́ти сла́вꙋ гдⷭ҇а и҆ бг҃а и҆ сп҃са і҆и҃са хрⷭ҇та̀, и҆ ѻ҆те́чєскїѧ по́чєсти не и҆збра́въ то́южде стезе́ю ходи́ти съ наста́вникомъ и҆ ѹ҆чи́телемъ на́шимъ і҆и҃съ хрⷭ҇то́мъ: подоба́етъ бо и҆ ѹ҆ченикꙋ̀, а҆́ще пече́тсѧ се́й бы́ти ꙗ҆́кѡ ѹ҆чи́тель, ꙗ҆́кѡ на и҆з̾ѡбраже́нїе и҆ началоѡбра́зїе наилꙋ́чшее, та́кѡ все́ю си́лою дꙋшѝ, взира́ти неꙋкло́ннѡ на житїѐ пѣ́стꙋново, и҆ ѡ҆бꙋчє́нїѧ є҆гѡ̀, и҆ тща́тисѧ є҆мꙋ̀ по всѧ́къ де́нь ревнова́ти. Та́же, и҆ ѡ҆ самѣ́мъ гдⷭ҇ѣ і҆и҃сѣ хрⷭ҇тѣ̀ пи́сано є҆́сть сїѐ: И҆ бѣ̀ повинꙋ́ѧсѧ ѻ҆тцꙋ̀ и҆ ма́тери свое́й. И҆ са́мъ сп҃си́тель глаго́летъ: Не прїидо́хъ, да послꙋ́жатъ мнѣ̀, но послꙋжи́ти. И҆́же хо́щетъ жи́ти и҆́накѡ, си́рѣчь самоꙋго́днѣ и҆ самовла́стнѣ, и҆ без̾ наста́вника, таковы́й мни́тсѧ ли, ꙗ҆́кѡ мо́жетъ ѻ҆́нъ ходи́ти, по сло́вꙋ, бж҃е́ственнымъ житїе́мъ; Ника́кѡ ѿню́дъ ꙗ҆́коже чрез̾ ко́панныѧ мѣста̀ ска́чай. И҆ глаго́летъ лѣ́ствичникъ: ꙗ҆́коже не и҆мы́й наста́вника, ѹ҆до́бь въ пꙋтѝ заблꙋжда́етъ, та́кѡ и҆ самовла́стнѣ и҆́ноческимъ пꙋте́мъ ходѧ́й ѹ҆до́бь погиба́етъ, а҆́ще и҆ всѧ́кꙋ премꙋ́дрость мі́ра сегѡ̀ вѣ́сть. Сегѡ̀ ра́ди и҆ мно́зїи, да не рече́мъ всѝ неповинꙋ́ющїисѧ, и҆ не съ совѣ́томъ ходѧ́щїи, съ трꙋдо́мъ и҆ по́томъ снови́дѧще сѣ́ютъ мнѡ́жайшаѧ, и҆́стиною же жнꙋ́тъ вельмѝ малѣ̑йшаѧ: нѣ́цыи же и҆ вмѣ́стѡ пшени́цы собира́ютъ, ѹ҆вы̀! Пле́велы, ꙗ҆́коже ходѧ́щїи, по глаго́лꙋ, своечи́нїемъ и҆ самоꙋго́днымъ мꙋдрова́нїемъ, є҆гѡ́же ничто́же є҆́сть го́рше, и҆ семꙋ̀ свидѣ́тель лѣ́ствичникъ, та́кѡ пишѧ̀: Є҆ли́цы къ по́прищꙋ ѹ҆́мнагѡ и҆сповѣ́данїѧ совлещи́сѧ воспрїѧ́сте: є҆ли́цы и҆́го хрⷭ҇то́во на вы́ю свою̀ взѧ́ти хо́щете: є҆ли́цы бре́мѧ своѐ на вы́ю и҆но́гѡ возложи́ти тщите́сѧ: є҆ли́цы сами́хъ себѐ въ нево́лю преда́ти спѣши́те, да вмѣ́стѡ ѻ҆́ныѧ свобо́дꙋ прїи́мете: є҆ли́цы рꙋка́ми дрꙋги́хъ возвыша́еми, и҆ пловꙋ́ще вели́кꙋю сїю̀ препла́ваете пꙋчи́нꙋ, ѹ҆вѣ́дите, ꙗ҆́кѡ кра́ткимъ нѣ́кимъ и҆ жесто́кимъ пꙋте́мъ ходи́ти воспрїѧ́сте, є҆ди́нꙋ то́кмѡ пре́лесть на себѣ̀ и҆мꙋ́щимъ, сїѧ́ же нарица́етсѧ своечи́нїе. Сегѡ́ бо во все́мъ ѿвергі́йсѧ, ꙗ҆̀же возмни́тъ бы́ти блага̑ѧ, и҆ дꙋхѡ́внаѧ, и҆ бг҃оꙋгѡ́днаѧ, въ сїѧ̑ пре́жде да́же не по́йде, дости́же: послꙋша́нїе бо є҆́сть, є҆́же не вѣ́ровати себѣ̀ во всѣ́хъ благи́хъ, до конца̀ живота̀. Тѣ́мже и҆ ты̀, сїѧ̑ съ ра́зꙋмомъ позна́въ, и҆ благо́й и҆ неѿе́млемой ча́сти, въ небесѝ пꙋтеводѧ́щагѡ безмо́лвїѧ ѡ҆бꙋча́тисѧ жела́ѧ, послѣ́дꙋй до́брѣ постановлє́ннымъ, ꙗ҆́коже тебѣ̀ показа́сѧ, зако́нѡмъ: и҆ пе́рвѣе съ ра́достїю возлюбѝ послꙋша́нїе, та́же безмо́лвїе. Ꙗ҆́коже бо дѣѧ́нїе восхожде́нїе є҆́сть къ видѣ́нїю, та́кѡ и҆ послꙋша́нїе къ безмо́лвїю. И҆, не прелага́й предѣ́лы, ꙗ҆́коже пи́сано є҆́сть, ꙗ҆̀же положи́ша ѻ҆тцы̀. И҆, го́ре же є҆ди́номꙋ. Си́мъ бо ѡ҆́бразомъ до́брое ѡ҆снова́нїѧ нача́ло положи́въ, вре́мени продолжа́ющꙋсѧ, и҆ покро́въ благосла́внѣйшїй возложи́ши на началозда́нїе дꙋ́ха. Ꙗ҆́коже бо є҆гѡ́же нача́ло, по ре́кшемꙋ, є҆́сть неискꙋ́сно, то̀ и҆ всѐ ѿве́ржено: та́кѡ напро́тивъ, є҆гѡ́же нача́ло и҆скꙋ́сно, то̀ и҆ всѐ благолѣ́пно є҆́сть, є҆ще́ же и҆ благочи́нно, а҆́ще и҆ сопроти́вное нѣ́когда слꙋча́етсѧ. Ѻ҆ба́че и҆ сїѐ ѿ на́шегѡ предложе́нїѧ и҆ произволе́нїѧ ѡ҆бы́че прибыва́ти.

<rubric>Глава̀ є҃і. Ка̑ѧ сꙋ́ть зна́мєнїѧ и҆́стиннагѡ повинове́нїѧ, ꙗ҆̀же содержѧ̀ и҆́стинный послꙋ́шникъ, мо́глъ бы бы́ти без̾ погрѣше́нїѧ повинꙋ́ющьсѧ.</rubric>

<red>Н</red>о поне́же ѡ҆ таково́мъ житїѝ мно́гое є҆́сть сло́во и҆ неꙋдо́бь сказꙋ́емо, тѣ́мже и҆ проходѧ́щїи сїѐ, разли́чнѣ прохо́дѧтъ: подоба́етъ и҆ ѡ҆б̾ ѻ҆́номъ ма̑лаѧ нѣ̑каѧ а҆́ки зна́мєнїѧ показа́ти тебѣ̀, ꙗ҆̀же и҆ содержа̀, ꙗ҆́кѡ прави́ло и҆ ве́рвь древодѣ́льнꙋ непогрѣ́шнꙋ, непоро́чнѣ бꙋ́деши жи́тельствовати. И҆ ѹ҆̀бо глаго́лемъ сїѧ̑: подоба́етъ и҆́стинномꙋ послꙋ́шникꙋ, ꙗ҆́коже на́мъ мни́тсѧ, храни́ти пѧ́ть сі́и добродѣ́тєли по всѧ́цѣй нꙋ́ждѣ: и҆ пе́рвѣе вѣ́рꙋ, си́рѣчь, и҆мѣ́ти є҆мꙋ̀ чи́стꙋ и҆ неле́стнꙋ вѣ́рꙋ къ настоѧ́телю своемꙋ̀, до толи́ка, ꙗ҆́кѡ мнѣ́ти самаго̀ ви́дѣти хрⷭ҇та̀, и҆ повинова́тисѧ, ꙗ҆́коже глаго́летъ гдⷭ҇ь і҆и҃съ: слꙋ́шаѧй ва́съ, менѐ слꙋ́шаетъ: и҆ ѿметаѧйсѧ ва́съ, менѐ ѿмета́етсѧ: ѿмета́ѧйсѧ же менѐ, ѿмета́етсѧ посла́вшаго мѧ̀. И҆ всѧ́ко, є҆́же не ѿ вѣ́ры, грѣ́хъ є҆́сть. Вторꙋ́ю добродѣ́тель и҆́стинꙋ, си́рѣчь, и҆́стинствовати є҆мꙋ̀ въ дѣ́лѣ и҆ сло́вѣ и҆ соверше́ннѣмъ и҆сповѣ́данїи по́мыслѡвъ: нача́ло бо, пи́сано є҆́сть, слове́съ твои́хъ и҆́стина: и҆ и҆́стины взыскꙋ́етъ гдⷭ҇ь. Хрⷭ҇то́съ же глаго́летъ: а҆́зъ є҆́смь и҆́стина: но ѹ҆́бѡ и҆ самои́стина нарече́сѧ. Тре́тїю добродѣ́тель, є҆́же не твори́ти своеѧ̀ во́ли: тщета́ бо є҆́сть, глаго́летъ послꙋ́шникꙋ, є҆́же твори́ти свою̀ во́лю: но при́снѡ ѿсѣка́ти ю҆̀ во́льнѣ, си́рѣчь, не понꙋжда́емꙋ ѿ своегѡ̀ ѻ҆тца̀. Четве́ртꙋю добродѣ́тель, є҆́же ѿню́дъ не прекосло́вити и҆ любопрѣ́тисѧ, поне́же прекосло́вїе и҆ любопрѣ́нїе нѣ́сть дѣ́ло благочести́выхъ: пи́шетъ во свѧще́ннѣйшїй па́ѵелъ: а҆́ще ли кто̀ мни́тсѧ спо́рливъ бы́ти, мы̀ такова́гѡ ѻ҆бы́чаѧ не и҆́мамы, нижѐ це́ркви бж҃їѧ. А҆́ще ли же си́це про́стѣ, и҆ ѻ҆́бще всѣ̑мъ хрїстїа́нѡмъ возбранѧ́ютсѧ такова̑ѧ, мно́гѡ па́че и҆́нокѡмъ, да є҆щѐ гдⷭ҇а ра́ди ѡ҆бѣща́ющымсѧ повинова́тисѧ соверше́ннѣ: прекосло́вїе бо и҆ любопрѣ́нїе быва́етъ ѿ разсꙋжде́нїѧ съ невѣ́рїемъ и҆ высокомꙋ́дрїемъ живꙋ́ща, ꙗ҆́коже рече́сѧ: высокомꙋ́дръ и҆́нокъ прекосло́витъ си́льнѣ: ꙗ҆́коже и҆ напро́тивъ, си́рѣчь є҆́же не прекосло́вити и҆ не любопрѣ́тисѧ, происхо́дитъ ѿ вѣ́рна и҆ смиреномꙋ́дра завѣща́нїѧ. И҆ пѧ́тꙋю же добродѣ́тель подоба́етъ храни́ти семꙋ̀, є҆́же и҆мѣ́ти соверше́нное и҆ чи́стое къ предстоѧ́телю и҆сповѣ́данїе, ꙗ҆́коже и҆ на постриже́нїи ꙗ҆́кѡ пред̾ стра́шнымъ предстоѧ́ще престо́ломъ хрⷭ҇то́вымъ, пред̾ бг҃омъ и҆ ст҃ы́ми а҆́гг҃лы да́хомъ ѡ҆бѣща́нїе, є҆́же и҆мѣ́ти на́мъ нача́ло и҆ коне́цъ со и҆нѣ́ми на́шими ко гдⷭ҇ꙋ ѡ҆бѣ́ты и҆ согла́сїи, и҆ и҆сповѣ́данїе та́йныхъ се́рдца. Речѐ и҆ блаже́нный даві́дъ: рѣ́хъ, и҆сповѣ́мъ на мѧ̀ беззако́нїе моѐ гдⷭ҇ви: и҆ ты̀ ѡ҆ста́вилъ є҆сѝ нече́стїе се́рдца моегѡ̀. И҆ лѣ́ствичникъ: ꙗ҆́звы ꙗ҆влѧ́ємы не пред̾ꙋспѣ́ютъ на го́ршее, но и҆сцѣлѣ́ютъ. Сїѐ пѧтери́чное пока́занныхъ добродѣ́телей и҆счисле́нїе премꙋ́дрѣ и҆ разꙋ́мнѣ соблюда́ѧй, несꙋмнѣ́нно да вѣ́сть, ꙗ҆́кѡ ѿсю́дꙋ полꙋ́читъ пра́ведныхъ, ꙗ҆́кѡ по ѡ҆брꙋче́нїю, блаже́нство. И҆ сїѧ̑ ѹ҆́бѡ сꙋ́ть достопа́мѧтнагѡ послꙋша́нїѧ свѡ́йства, и҆ а҆́ки ко́рень и҆ ѡ҆снова́нїе: ѹ҆слы́ши же, и҆ ꙗ҆кѡвы̀ сꙋ́ть вѣ́твїе, и҆ пло́дъ, и҆ покро́въ. Ѿ послꙋша́нїѧ, па́ки глаго́летъ лѣ́ствичникъ, смире́нїе, ѿ смире́нїѧ разсꙋжде́нїе, ѿ разсꙋжде́нїѧ разсмотрѣ́нїе, ѿ сегѡ́ же прозрѣ́нїе, є҆́же є҆́сть дѣ́ло є҆ди́нагѡ бг҃а, и҆ да́ръ да́рꙋемый ѿ негѡ̀ и҆зрѧ́днѣйшїй и҆ преесте́ственнѣйшїй ѿ негѡ̀ блаже́ннѣ бг҃одѣ́йствꙋємымъ. Све́рхъ рече́нныхъ же да бꙋ́детъ тѝ ꙗ҆́вственно и҆ сїѐ, ꙗ҆́кѡ по твоемꙋ̀ и҆звѣстноиспыта́нномꙋ повинове́нїю и҆сточа́етсѧ въ тебѣ̀ и҆ смире́нїе, и҆ па́ки по смире́нїи разсꙋжде́нїе, та́кожъ по чи́нꙋ и҆ прѡ́чаѧ. И҆ подвиза́йсѧ, є҆ли́кѡ тѝ мо́щно, непогрѣ́шнѣ тещѝ пꙋте́мъ послꙋша́нїѧ: та́кѡ бо и҆ на прє́днѧѧ без̾ погрѣше́нїѧ взы́деши. А҆́ще ли же въ нача́лѣ повинове́нїѧ нѣ́какѡ хра́млеши, вѣ́ждь, ꙗ҆́кѡ не до́брѣ ѡ҆ко́нчиши про́чее тече́нїе предлежа́щагѡ нача́ла, є҆́же глаго́лемъ, по хрⷭ҇тѣ̀ жи́тельство, нижѐ ѹ҆вѣнча́ешисѧ да́рꙋемымъ побѣди́телѧмъ вѣнце́мъ. Сегѡ̀ ра́ди послꙋша́нїе, и҆ ꙗ҆̀же предреко́хомъ свѡ́йства ѻ҆́нагѡ, ꙗ҆́кѡ нѣ́кїй наста́вникъ да бꙋ́детъ тебѣ̀, ꙗ҆́коже ѿ кора́бленикѡвъ назира́емо къ блюде́нїю незаблꙋжде́нїѧ, да неꙋкло́ннѡ на ѻ҆́ное взира́ѧ, преплы́ти возмо́жеши вели́кꙋю добродѣ́телей пꙋчи́нꙋ, и҆ си́це неволнꙋ́емагѡ приста́нища безстра́стїѧ дости́гнеши. А҆́ще ли и҆ бꙋ́рѧ нѣ́каѧ и҆ волне́нїе на тѧ̀ на́йдетъ, и҆ сїѐ прилꙋчи́тсѧ во твое́мъ повинове́нїи: и҆́стиннагѡ бо послꙋ́шника, нижѐ са́мъ дїа́волъ по сло́вꙋ ѻ҆тцє́въ, повреди́ти мо́жетъ. Но да тебѣ̀ и҆ честнꙋ́ю пречꙋ́днагѡ послꙋша́нїѧ высотꙋ̀, є҆ли́ка є҆́сть, вкра́тцѣ пока́жемъ, є҆ди́ное є҆щѐ и҆зрече́нїе ст҃а́гѡ ѻ҆тца̀ воспомѧ́немъ. Глаго́летъ ѹ҆́бѡ па́ки свѣтлѣ́йшїй жи́тельства по хрⷭ҇тѣ̀ свѣти́льникъ, и҆ но́вый веселеи́лъ небе́сныѧ лѣ́ствицы: ѱалмопѣ́нїе ѻ҆тцы̀ поставлѧ́ютъ бы́ти ѻ҆рꙋ́жїе, моли́твꙋ же стѣ́нꙋ, сле́зы же непорѡ́чныѧ ѹ҆мове́нїе: блаже́нное же послꙋша́нїе, сꙋди́ша и҆сповѣ́дничество бы́ти, без̾ негѡ́же никто́же ѿ стра́стныхъ ѹ҆́зритъ гдⷭ҇а. Довѡ́льна ѹ҆́бѡ и҆ сїѧ̑ сꙋ́ть, ꙗ҆́коже на́мъ мни́тсѧ, къ ꙗ҆снѣ́йшемꙋ ꙗ҆вле́нїю и҆ похвалѣ̀ неподража́емагѡ ѡ҆́браза треблаже́ннагѡ послꙋша́нїѧ: є҆ще́ же возмо́жемъ и҆скꙋ́сомъ сїѧ̑ ѹ҆разꙋмѣ́ти и҆ позна́ти, а҆́ще къ свышетекꙋ́щемꙋ воззри́мъ и҆ соразсмо́тримъ. Что̀ ѹ҆́бѡ сокрꙋше́нїѧ и҆ ме́ртвости бы́сть на́мъ вино́вно, въ нача́лѣхъ не таковы̑мъ бы́вшымъ сотворє́ннымъ; что́ же ѡ҆бновле́нїѧ и҆ безсме́ртїѧ напроти́въ вино́вно; Ѡ҆брѣта́емъ ѹ҆́бѡ пе́рвагѡ вино́вно, си́рѣчь тлѝ, своевѣ́рїе пе́рвагѡ а҆да́ма, и҆ своечи́нїе, и҆ непокоре́нїе, и҆́миже ѿверже́нїе и҆ престꙋпле́нїе бы́сть бж҃е́ственныѧ за́повѣди: втора́гѡ же, си́рѣчь нетлѣ́нїѧ подаѧ́тельно втора́гѡ а҆да́ма, и҆ бг҃а и҆ сп҃са на́шегѡ і҆и҃са хрⷭ҇та̀ ко ѻ҆ц҃ꙋ̀ є҆динохотѣ́нїе и҆ повинове́нїе, ѿ ни́хже за́повѣди є҆гѡ̀ є҆́сть соблюде́нїе. А҆́зъ бо, глаго́летъ сп҃си́тель, ѡ҆ себѐ не глаго́лахъ: но посла́вый мѧ̀ ѻ҆ц҃ъ, то́й мнѣ̀ за́повѣдь дадѐ, что̀ рекꙋ̀, и҆ что̀ возглаго́лю: и҆ вѣ́мъ, ꙗ҆́кѡ за́повѣдь є҆гѡ̀ живо́тъ вѣ́чный є҆́сть. Ꙗ҆́же ѹ҆̀бо а҆́зъ глаго́лю, ꙗ҆́коже речѐ мнѣ̀ ѻ҆ц҃ъ, та́кѡ глаго́лю. Ꙗ҆́коже ѹ҆́бѡ въ пра́ѻтцѣ, и҆ сꙋ́щихъ по не́мъ, ко́рень всѣ̑мъ печа̑льнымъ и҆ ма́ти є҆́сть возноше́нїе: та́кѡ въ но́вѣмъ бг҃очеловѣ́цѣ і҆и҃сѣ хрⷭ҇тѣ̀, и҆ жела́ющихъ по немꙋ̀ жи́ти, нача́ло и҆ и҆сто́чникъ и҆ ѡ҆снова́нїе всѣ́хъ благи́хъ є҆́сть смире́нїе. Таково̀ стоѧ́нїе и҆ чи́нъ ви́димъ, ꙗ҆́кѡ соблюда́етъ и҆ го́рнѣйшее па́че на́съ сꙋ́щее чиноположе́нїе сщ҃е́нное всѣ́хъ бг҃ови́дныхъ а҆́гг҃лъ, є҆ще́ же и҆ на́ша земна́ѧ це́рковь. А҆ напроти́въ такова́гѡ законоположе́нїѧ ѹ҆клонѧ́ющымсѧ, и҆ стропти́вѡ, да не глаго́лемъ де́рзостнѣ жи́ти хотѧ́щымъ, ѿ бг҃а и҆ небе́снагѡ свѣ́тлагѡ наслѣ́дїѧ, и҆ собо́рныѧ а҆пⷭ҇льскїѧ це́ркве ѿторга́тисѧ и҆ ѿлꙋча́тисѧ, и҆ во тьмꙋ̀ и҆ ѻ҆́гнь гее́нскїй ѿсыла́тисѧ, тайнонаꙋча́емсѧ и҆ вѣ́рꙋемъ. Є҆́же лꙋка̑вымъ денни́цы ѕлодѣ́лателємъ, и҆ во всѣ̀ времена̀ бы́вшымъ бꙋесло́вцємъ, ѕлосла̑внымъ є҆ретїкѡ́мъ пострада́ти глаго́лемъ, ꙗ҆́коже бг҃опи̑саннаѧ представлѧ́ютъ словеса̀, и҆̀же за самоꙋго́дїе и҆ го́рдость, бж҃е́ственныѧ, ꙗ҆́коже рече́сѧ, сла́вы и҆ наслажде́нїѧ, и҆ сщ҃е́ннагѡ собра́нїѧ ѻ҆каѧ́ннѣ ѿве́ржени бы́ша. Реко́ша же нѣ́цыи ѿ премꙋ́дрыхъ, ꙗ҆́кѡ проти̑вныѧ проти̑внымъ сꙋ́ть цѣльбы̑. Поне́же ѹ҆́бѡ печа́льныхъ всѣ́хъ є҆́сть вино́вно непокоре́нїе и҆ киче́нїе, ра́достныхъ же повинове́нїе и҆ сокрꙋше́нїе: подоба́етъ вои́стиннꙋ без̾ погрѣше́нїѧ жи́ти жела́ющемꙋ, въ повинове́нїи и҆скꙋ́снагѡ ѻ҆тца̀ и҆ непреле́стнагѡ прежива́ти, вре́мене ко́сностїю и҆ вѣ́дѣнїемъ бж҃е́ственныхъ дѣ́ланїй держа́вꙋ носѧ́щагѡ, и҆ въ житїѝ ѹ҆кра́шена ли́комъ добродѣ́телей, и҆ повелѣ́нїе сегѡ̀ и҆ совѣ́тъ вмѣнѧ́ти, ꙗ҆́кѡ бж҃їѧ гла́сы и҆ совѣ́тъ: спасе́нїе бо є҆́сть, глаго́летъ, во мно́зѣ совѣ́тѣ. И҆ мꙋ́жъ без̾ совѣ́та са́мъ проти́вꙋ себѐ є҆́сть сꙋпоста́тъ. А҆́ще же и҆ без̾ такова́гѡ въ повинове́нїи ѡ҆бꙋче́нїѧ нѣ̑кїимъ ѿ сла́вныхъ ѻ҆тє́цъ слꙋчи́сѧ бг҃отво́рное безмо́лвїе и҆ по бз҃ѣ соверше́нство полꙋчи́ти: но по ѿкрове́нїю бж҃е́ственномꙋ, и҆ рѣ́дцѣ. Пи́сано є҆́сть, ꙗ҆́кѡ рѣ́дкое нѣ́сть зако́нъ це́ркве, ꙗ҆́коже нижѐ є҆ди́на ла́стовица ве́снꙋ твори́тъ. Но ты̀, ꙗ҆́кѡ нѣ́кое предводи́тельное вѣ́дѣнїе вседобро́тнагѡ безмо́лвїѧ и҆́стинное повинове́нїе бы́ти вѣ́рꙋѧ, ѡ҆ста́ви є҆ди́ною смотри́тельнѣ бы̑вшаѧ, и҆ ходѝ по ѻ҆́бще положє́ннымъ преда́нїѧмъ бж҃е́ственными ѻ҆тцы̑: та́кѡ бо и҆ по́честей зако́ннѣ живꙋ́щихъ сподо́бишисѧ. Что́ же, восхо́щетъ ли кто̀ прилꙋчи́вшагѡсѧ пꙋтѝ коснꙋ́тисѧ без̾ наста́вника непреле́стна, не ѹ҆̀ позна́въ ѻ҆́нагѡ; є҆ще́ же и҆ пꙋчи̑ны морскі̑ѧ без̾ и҆скꙋ́снагѡ ко́рмчагѡ, подо́бнѣ же и҆ каковы̑ѧ-либо хи́трѡсти и҆ хꙋдо́жєства без̾ ѹ҆чи́телѧ непогрѣ́шна: хи́трости же хи́тростей, и҆ хꙋдо́жества хꙋдо́жествъ, и҆ ко бг҃ꙋ ведꙋ́щїѧ стезѝ и҆ безмѣ́рныѧ мы́сленныѧ пꙋчи́ны, си́рѣчь, и҆́ноческагѡ жи́тельства, є҆́же ѹ҆подо́бисѧ а҆́гг҃льскомꙋ житїю̀, смѣ́етъ ли кто̀ начина́ти ѡ҆бꙋча́тисѧ, и҆ коне́цъ сегѡ̀ вѣ́рꙋетъ ли себѣ̀ полꙋчи́ти без̾ наста́вника и҆ ко́рмчагѡ, и҆ и҆скꙋ́снагѡ и҆ и҆́стиннагѡ ѹ҆чи́телѧ; Таковы́й вои́стиннꙋ, како́въ бы ни бы́лъ, ѹ҆мо́мъ себѐ прельща́етъ, и҆ пре́жде, є҆́же положи́ти нача́ло, прельсти́сѧ, ꙗ҆́кѡ не по зако́нꙋ ѡ҆бꙋча́ѧйсѧ, ꙗ҆́коже и҆ напроти́въ ѻ҆те́чєскимъ повинꙋ́ѧйсѧ положе́нїѧмъ, пре́жде да́же не по́йде, конца̀ дости́же. Ѿкꙋ́дꙋ бо и҆́нꙋдꙋ мо́жемъ ѹ҆вѣ́дѣти, и҆лѝ на пло́ть, ꙗ҆́коже подоба́етъ, воева́ти, и҆лѝ на стра̑сти и҆ бѣ́сы воѡрꙋжа́тисѧ; добродѣ́телемъ бо, ꙗ҆́коже пи́сано є҆́сть, ѕлѡ́бы приводрꙋжа́ютсѧ, и҆ сꙋ́ть нѣ́какѡ сосѣ́дни. Ѿкꙋ́дꙋ же нака́зывати тѣле́снаѧ чꙋ̑вства, и҆ дꙋшє́вныѧ си̑лы ꙗ҆́кѡ въ гꙋ́слехъ соглаша́ти; па́че же, ка́кѡ мо́щно бꙋ́детъ на́мъ разсꙋди́ти бж҃е́ствєнныѧ гла́сы и҆ ѿкровє́нїѧ, и҆ ѹ҆тѣшє́нїѧ, и҆ видѣ̑нїѧ бж҃е́ствєннаѧ, є҆ще́ же и҆ лє́сти, и҆ подса́ды, и҆ пре́лєсти, и҆ мечта̑нїѧ бѣсѡ́вскїѧ; И҆ да вкра́тцѣ рече́мъ: ка́кѡ въ соединє́нїѧ бж҃їѧ, и҆ бг҃одѣ̑йныѧ тайносовершє́нїѧ и҆ та̑инства пред̾спѣ́ти сподо́бимсѧ без̾ тайноꙋче́нїѧ тайноꙋчи́телѧ и҆́стиннагѡ и҆ просвѣще́ннагѡ; Не возмо́жно є҆́сть вои́стиннꙋ, невозмо́жно. Внегда̀ и҆ сосꙋ́да и҆збра́ннаго, блаже́ннѣйшаго па́ѵла ѹ҆ви́димъ, таи́нника неизрече́нныхъ, ѹ҆ста̀ хрⷭ҇тѡ́вы, свѣ́тъ мі́ра, ѻ҆́бщее со́лнце, всеѧ̀ вселе́нныѧ ѹ҆чи́телѧ, вкꙋ́пѣ со а҆пⷭ҇лы дви́жима, и҆ соразсмотрѣва́юща благовѣствова́нїе, и҆ почто̀, да не ка́кѡ вотщѐ текꙋ̀, и҆лѝ теко́хъ. Є҆ще́ же и҆ са́мꙋю тꙋ̀ премꙋ́дрость, гдⷭ҇а на́шегѡ і҆и҃са хрⷭ҇та̀, ѡ҆ себѣ̀ вѣща́юща, ꙗ҆́кѡ снидо́хъ съ небесѐ, не да творю̀ во́лю мою̀, но во́лю посла́вшагѡ мѧ̀ ѻ҆ц҃а̀: ѡ҆ прест҃ѣ́мъ же и҆ животворѧ́щемъ дс҃ѣ, ꙗ҆́кѡ не ѿ себѐ глаго́лати и҆́мать, но є҆ли̑ка а҆́ще ѹ҆слы́шитъ, глаго́лати и҆́мать. По́льзы ра́ди чи́на, и҆́же соде́ржитъ небє́снаѧ и҆ земна̑ѧ, тре́петомъ и҆ ѹ҆́жасомъ, и҆ стра́хомъ, содержи́ми є҆смы̀ ѡ҆ на́шей не́мощи и҆ ѹ҆ны́нїи, и҆ ѡ҆ и҆збира́ющихъ грꙋ́бѡ и҆ прибѣ́дственнѡ ѿ безꙋ́мїѧ и҆ возноше́нїѧ своечи́ннѡ жи́тельствовати и҆ без̾ повинове́нїѧ. Вои́стиннꙋ бо таковы́й по́двигъ стра́шенъ, и҆ неисче́тны та́тїе, и҆ подса̑ды морски́хъ разбѡ́йникъ безчи́сленны, є҆ще́ же и҆ кораблекрꙋшє́нїѧ мѣ́ры не и҆́мꙋтъ: тѣ́мже и҆ ѿ мно́гихъ ѕѣлѡ̀ ма́лѡ є҆́сть спаса́емыхъ. Но сі́и ѹ҆̀бо, ꙗ҆́коже хотѧ́тъ, и҆ да хо́дѧтъ: коегѡ́ждо бо, ꙗ҆́коже пи́сано є҆́сть, дѣ́ло ѻ҆́гнь и҆скꙋ́ситъ: и҆, та́кѡ ты̀ возда́си комꙋ́ждо по дѣлѡ́мъ є҆гѡ̀. Па́че же не та́кѡ про́стѣ, ꙗ҆́коже хотѧ́тъ, но ꙗ҆́коже подоба́етъ и҆ хотѣ́ти, и҆ пожи́ти, да да́стъ гдⷭ҇ь всѣ̑мъ ра́зꙋмъ. Ты́ же и҆ всѧ́къ по бз҃ѣ пожи́ти хотѧ́й, ѿ таковы́хъ глагѡ́лъ, ꙗ҆́кѡ ѿ нѣ́коегѡ ри́зъ воскри́лїѧ, ве́сь зла́тъ и҆ дꙋхо́венъ соста́въ разꙋмѣ́въ блаже́ннагѡ послꙋша́нїѧ, потщи́сѧ, ꙗ҆́коже предпоказа́сѧ, ѡ҆брѣстѝ непреле́стна и҆ соверше́нна ѹ҆чи́телѧ. Соверше́нныхъ же є҆́сть, по сло́вꙋ хрⷭ҇тоно́снагѡ па́ѵла, тве́рдаѧ пи́ща, и҆мꙋ́щихъ чꙋ̑вствїѧ ѡ҆бꙋчє́на до́лгимъ ѹ҆че́нїемъ въ разсꙋжде́нїе добра́ же и҆ ѕла̀. И҆ си́мъ ѡ҆́бразомъ и҆ща̀ притрꙋ́днѣ и҆ съ вѣ́рою, ѿ предлежа́щагѡ намѣ́ренїѧ не погрѣши́ши. Всѧ́къ бо, глаго́летъ бж҃е́ственное писа́нїе, просѧ́й прїе́млетъ, и҆ и҆ща́й ѡ҆брѣта́етъ, и҆ толкꙋ́щемꙋ ѿве́рзетсѧ. И҆ то́й тѧ̀ по порѧ́дкꙋ и҆ чи́нꙋ всѣ̑мъ подоба́ющымъ и҆ бг҃олюбє́знымъ тайнонаꙋ́читъ: є҆ще́ же па́че къ бг҃оꙋгѡ́днымъ и҆ дꙋхо́внѣйшымъ, и҆ мнѡ́гимъ недовѣ́дѡмымъ рꙋководи́ти и҆́мать, зрѧ́ тѧ ѿ дꙋшѝ ра́дꙋющасѧ ѡ҆ ѹ҆мѣ́ренности и҆ простотѣ̀ и҆ хꙋ́дости, во бра́шнѣхъ же и҆ питїи́хъ, и҆ покрыва́лѣхъ и҆ ѡ҆дѣѧ́нїихъ, и҆ дово́льствꙋющасѧ потре́бными и҆ прили́чными и҆ нꙋ́ждными, а҆ не и҆зли́шними и҆ мѧ́гкотными, и҆́миже велича́ютсѧ со ѹ҆краше́нїемъ и҆ блиста́нїемъ безꙋ́мнѡ живꙋ́щїи, и҆ са́ми на себѐ и҆ на своѐ спасе́нїе ме́чь дви́жꙋтъ. Глаго́летъ бо вели́кїй а҆пⷭ҇лъ па́ѵелъ: И҆мꙋ́ще пи́щꙋ и҆ ѡ҆дѣѧ́нїе, си́ми дово́льни бꙋ́демъ. Но ты̀ и҆́щеши, и҆ наꙋчи́тсѧ жела́еши, и҆ напи́саннѣ ѿ на́съ ѹ҆слы́шати прили̑чнаѧ нача́лꙋ же, и҆ средѣ̀, и҆ концꙋ̀ жи́тельства по хрⷭ҇тѣ̀: но а҆́ще и҆ похвале́нъ є҆́сть се́й вопро́съ, но неꙋдо́бенъ є҆́сть внеза́пный ѿвѣ́тъ. Ѻ҆ба́че хрⷭ҇тꙋ̀ десни́цꙋ подаю́щꙋ на твоѐ взыска́нїе, потщи́мсѧ и҆ сїѐ сотвори́ти, ꙗ҆́кѡ на ѹ҆твержде́ннѣмъ и҆ незы́блемѣмъ ѡ҆снова́нїи назида́юще, на пречестнѣ́мъ, соверше́ннѣмъ послꙋша́нїи до́мъ многословꙋ́тый всѧ́кагѡ дꙋхо́внагѡ зда́нїѧ, бг҃отво́рное глаго́лемъ безмо́лвїе. И҆ глаго́лемъ ѹ҆́бѡ си́це, на ѻ҆те́ческихъ и҆ дꙋховѣща́нныхъ и҆зрече́нїихъ, ꙗ҆́кѡ на столпѣ́хъ незы́блемыхъ ѹ҆твержда́ющесѧ.

<rubric>Глава̀ ѕ҃і. Ꙗ҆́кѡ съ правосла́вною вѣ́рою прилѣжа́ти подоба́етъ, бы́ти по́лнꙋ и҆ благи́хъ дѣ́лъ и҆́скреннѣ и҆ по бз҃ѣ безмо́лвствовати хотѧ́щемꙋ: и҆ ꙗ҆́кѡ сꙋгꙋ́ба є҆́сть вѣ́ра: и҆ ꙗ҆́кѡ съ се́ю подоба́етъ па́ки бы́ти безмо́лвствꙋющемꙋ, ми́рнꙋ, немѧте́жнꙋ, непеча́льнꙋ, си́рѣчь, безпопечи́тельнꙋ, молчали́вꙋ, безмо́лвнꙋ, ѡ҆ все́мъ благода́рнꙋ, и҆ познава́тельнꙋ своеѧ̀ не́мощи, и҆ до́блественнѣ терпѣ́ти и҆скꙋшє́нїѧ, и҆ на бг҃а надѣ́ѧтисѧ и҆ ѿ негѡ̀ по́льзы ѡ҆жида́ти.</rubric>

<rubric class="inline">а҃.</rubric> <red>Г</red>лаго́летъ спаси́тель: не всѧ́къ глаго́лѧй мѝ, гдⷭ҇и, гдⷭ҇и, вни́детъ въ ца́рствїе небе́сное, но творѧ́й во́лю ѻ҆ц҃а̀ моегѡ̀, и҆́же є҆́сть на нб҃сѣ́хъ. И҆ ты̀ ѹ҆̀бо возлю́бленне, а҆́ще не є҆ди́ными словесы̑ рачи́тельствꙋеши ѡ҆ бг҃отво́рномъ безмо́лвїи, є҆́же вино́вно быва́етъ, ꙗ҆́кѡ ѿсе́лѣ внꙋ́трь себѐ свѣ́тлѣ прїе́млютъ ꙗ҆влє́нїѧ ца́рствїѧ небе́снагѡ и҆ бо́жїѧ, и҆́стиннѣ сїѐ проходѧ́щїи, въ бꙋ́дꙋщемъ же ѡ҆б̾е́млютъ соверше́ннѣе по всемꙋ̀: но рачи́тельствꙋй и҆́стиною и҆ ве́щїю: прилѣжѝ съ правосла́вною вѣ́рою и҆спо́лненъ бы́ти и҆ благи́хъ дѣ́лъ: та́же со всѣ́ми ми́ренъ бꙋ́ди, є҆ли́кѡ ѿ твоеѧ̀ страны̀ мо́щно, немѧте́женъ, непеча́ленъ, си́рѣчь, но всемꙋ̀ безпопечи́теленъ, молчали́въ, безмо́лвенъ, во все́мъ благода́ренъ и҆ познава́теленъ своеѧ̀ не́мощи, и҆ ѻ҆́ко соверше́ннѣ блюдѝ бо́дренно и҆ тре́звенно проти́въ приключа́ющихсѧ тебѣ̀ на всѧ́къ де́нь разли́чныхъ и҆ многови́дныхъ и҆скꙋше́нїй, борѧ́сѧ терпѣ́нїемъ проти́вꙋ всѧ́кагѡ треволне́нїѧ и҆ ско́рби, ка́кѡ-либо находѧ́щей на тѧ̀. Занѐ ѡ҆ пе́рвѣмъ ѹ҆́бѡ и҆ второ́мъ, си́рѣчь, съ правосла́вною вѣ́рою ѹ҆краша́тисѧ и҆ благи́ми дѣ́лы, ꙗ҆́вственный тебѣ̀ ѹ҆чи́тель є҆́сть сла́вный бг҃обра́тъ, та́кѡ глаго́лѧ: Вѣ́ра без̾ дѣ́лъ мертва̀ є҆́сть, ꙗ҆́коже и҆ дѣла̀ без̾ вѣ́ры. И҆, покажи́ ми вѣ́рꙋ твою̀ ѿ дѣ́лъ твои́хъ. И҆ пре́жде же сегѡ̀ наста́вникъ всѣ́хъ и҆ ѹ҆чи́тель, гдⷭ҇ь на́шъ і҆и҃съ хрⷭ҇то́съ, глаго́лѧ ко ѹ҆ченикѡ́мъ: ше́дше наꙋчи́те всѧ̑ ꙗ҆зы́ки, крестѧ́ще и҆̀хъ во и҆́мѧ ѻ҆ц҃а̀, и҆ сн҃а, и҆ ст҃а́гѡ дх҃а: Ѹ҆ча́ще и҆̀хъ блюстѝ всѧ̑, є҆ли̑ка заповѣ́дахъ ва́мъ. И҆ бг҃осло́въ же глаго́летъ: ꙗ҆́кѡ трїе́хъ си́хъ и҆́щетъ бг҃ъ ѿ всѧ́кагѡ человѣ́ка, и҆мꙋ́щагѡ креще́нїе, вѣ́ры пра́выѧ ѿ дꙋшѝ, цѣломꙋ́дрїѧ ѿ тѣ́ла, и҆ и҆́стины ѿ ѧ҆зы́ка.

<rubric>Ꙗ҆́кѡ вѣ́ра є҆́сть сꙋгꙋ́ба.</rubric>

<rubric class="inline">в҃.</rubric> <red>В</red>ѣ́дати же подоба́етъ, ꙗ҆́кѡ вѣ́ра, по словесє́мъ бг҃опрє́даннымъ, сꙋгꙋ́ба є҆́сть: є҆ди́на ѹ҆́бѡ собо́рнаѧ всѣ́хъ правосла́вныхъ хрїстїа́нъ, въ не́йже снача́ла крести́хомсѧ, и҆ съ не́ю наконе́цъ, ѽ да соѿи́демъ! Дрꙋга́ѧ же, рѣ́дкихъ и҆ ѻ҆́нѣхъ, и҆̀же и҆сполне́нїемъ всѣ́хъ бг҃отво́рныхъ за́повѣдей, во є҆́же по ѡ҆́бразꙋ и҆ по подо́бїю па́ки восте́кшихъ, и҆ та́кѡ ѡ҆богатѣ́вшихъ бж҃е́ственнымъ бл҃года́ти свѣ́томъ, ѹ҆тверди́ти всю̀ свою̀ наде́ждꙋ ко гдⷭ҇ꙋ, и҆ толи́кѡ, ѽ досто́инства! Ꙗ҆́кѡ ника́коже, по гдⷭ҇ню словесѝ, ѹ҆сомнѣва́тисѧ си̑мъ во вре́мѧ моли́твы, въ проше́нїѧхъ ꙗ҆̀же къ бг҃ꙋ, но съ вѣ́рою и҆ска́ти, и҆ та́кѡ ѹ҆до́бь прїима́ти полє́знаѧ: по чесомꙋ̀ и҆ и҆звѣ́стнꙋ вѣ́рꙋ ѿ дѣ́лъ и҆́стинныхъ блаже́ннїи сі́и прїѡбрѣта́ютъ, ꙗ҆́кѡ всѧ́къ ра́зꙋмъ, и҆ разсꙋжде́нїе, и҆ сꙋмнѣ́нїе, и҆ попече́нїе ѿ себѐ ѿве́ргшїи, и҆ всѝ соверше́ннѣ бж҃е́ственнымъ ѹ҆пое́нїемъ къ бг҃ꙋ вѣ́ры, и҆ наде́жды, и҆ любвѐ и҆спо́лнившесѧ, є҆ще́ же и҆змѣни́вшїисѧ лꙋ́чшимъ и҆ блаже́ннымъ десни́цы вы́шнѧгѡ, по бж҃е́ственномꙋ даві́дꙋ, и҆змѣне́нїемъ. Но простра́ннѣ глаго́лати ѡ҆ пе́рвѣй вѣ́рѣ, нѣ́сть настоѧ́щагѡ вре́мене: а҆ ѡ҆ второ́й, ꙗ҆́же, ꙗ҆́кѡ нѣ́кїй бж҃е́ственный пло́дъ, ѿ пе́рвыѧ процвѣта́етъ и҆ ѿражда́етсѧ, ѕѣлѡ̀ благовре́менно. Вѣ́ра бо сїѧ̀, ꙗ҆́кѡ нѣ́кїй ко́рень и҆ глава̀ є҆́сть и҆мени́тагѡ бг҃отво́рнагѡ безмо́лвїѧ. А҆́ще бо не бꙋ́деши и҆мѣ́ти вѣ́ры, глаго́летъ лѣ́ствичникъ, ка́кѡ и҆́маши безмо́лвствовати; Глаго́летъ ѹ҆́бѡ бж҃е́ственный даві́дъ: Вѣ́ровахъ, тѣ́мже возглаго́лахъ. И҆ вели́кїй а҆по́столъ па́ѵелъ: є҆́сть вѣ́ра ѹ҆пова́емыхъ и҆звѣще́нїе, веще́й ѡ҆бличе́нїе неви́димыхъ: и҆, пра́ведный ѿ вѣ́ры жи́въ бꙋ́детъ, и҆ прѡ́чаѧ. И҆ спаси́тель же къ вопроси́вшымъ є҆го̀ ѹ҆ченикѡ́мъ, приложи́ти и҆̀мъ вѣ́рꙋ, та́кѡ глаго́летъ: а҆́ще бы́сте и҆мѣ́ли вѣ́рꙋ ꙗ҆́кѡ зе́рно горꙋ́шно, глаго́лали бы́сте ѹ҆̀бо ꙗ҆́годичинѣ се́й: восто́ргнисѧ и҆ всади́сѧ въ мо́ре, и҆ послꙋ́шала бы ва́съ. И҆, а҆́ще и҆́мате вѣ́рꙋ, и҆ не ѹ҆сꙋмните́сѧ, не то́кмѡ смоко́вничное сотворитѐ, но а҆́ще и҆ горѣ̀ се́й рече́те: дви́гнисѧ и҆ ве́рзисѧ въ мо́ре, бꙋ́детъ. И҆ всѧ̑, є҆ли̑ка а҆́ще воспро́сите въ моли́твѣ вѣ́рꙋюще, прїи́мете. Пи́шетъ же и҆ ст҃ы́й і҆саа́къ: вѣ́ра тонча́йша є҆́сть ра́зꙋма, ꙗ҆́коже ра́зꙋмъ веще́й чꙋ́вственныхъ. Вси́ бо ст҃і́и жи́тельство сїѐ ѡ҆брѣстѝ сподо́бишасѧ, є҆́же є҆́сть ѹ҆́жасъ ко бг҃ꙋ, си́лою вѣ́ры пребыва́ютъ въ наслажде́нїи жи́тельства ѻ҆́нагѡ, є҆́же па́че є҆стества̀. Вѣ́рꙋ же глаго́лемъ не ѻ҆́нꙋ, є҆́юже вѣ́рꙋетъ кто̀ въ разли́чїе покланѧ́емыхъ ѵ҆поста́сей и҆ бж҃е́ственныхъ, и҆ во и҆зѧ́щное и҆ сво́йственное є҆стество̀ самагѡ̀ бж҃ества̀, и҆ въ смотре́нїе ди́вное, є҆́же въ человѣ́чествѣ, въ воспрїѧ́тїе є҆стества̀ на́шегѡ, а҆́ще и҆ сїѧ̀ высока̀ є҆́сть ѕѣлѡ̀: но вѣ́рꙋ ѿ свѣ́та благода́ти возсїѧва́ющꙋю въ дꙋшѝ, свидѣ́тельствомъ ѹ҆ма̀ ѹ҆твержда́ющꙋ се́рдце несꙋмнѣ́нно бы́ти во и҆звѣще́нїи ѹ҆пова́нїѧ, ѿстоѧ́щемъ ѿ всѧ́кагѡ мнѣ́нїѧ, и҆ не приложе́нїи слꙋ́ха ѹ҆ше́съ себѐ показꙋ́етъ, но въ дꙋхо́вныхъ ѻ҆чесѣ́хъ сокровє́ннаѧ въ дꙋшѝ та̑инства, и҆ та́йное и҆ бж҃е́ственное бога́тство, сокрове́нное ѿ ѻ҆че́съ сынѡ́въ пло́ти, и҆ ѿкрыва́емое дх҃омъ, пита́ющимсѧ на трапе́зѣ хрⷭ҇то́вѣ въ при́сномъ поꙋче́нїи зако́нѡвъ є҆гѡ̀, ꙗ҆́коже речѐ: а҆́ще соблюде́те за́пѡвѣди моѧ̑, послю̀ ва́мъ ѹ҆тѣ́шителѧ, дх҃а и҆́стины, є҆гѡ́же мі́ръ не мо́жетъ прїѧ́ти, и҆ ѻ҆́нъ наꙋчи́тъ ва́съ всѧ́кой и҆́стинѣ, и҆ прѡ́чаѧ. И҆ па́ки: до́ндеже прїи́детъ то́й, и҆́же є҆́сть соверше́нїе та̑инъ, и҆ сподо́бимсѧ ꙗ҆вле́ннѣ ѿкрове́нїѧ ѻ҆́ныхъ. Вѣ́ра сїѧ̀ соверша́етъ посредѣ̀ бг҃а и҆ ст҃ы́хъ неизречє́нна та̑инства, и҆́хже да сподо́бимсѧ благода́тїю самагѡ̀ хрⷭ҇та̀ здѣ̀, ꙗ҆́кѡ во ѡ҆брꙋче́нїи, та́мѡ же въ сꙋществѣ̀ и҆́стины: въ ца́рствїи небе́снѣмъ съ лю́бѧщими є҆го̀.

<rubric>Ꙗ҆́кѡ подоба́етъ ми́рнꙋ тебѣ̀ бы́ти.</rubric>

<rubric class="inline">г҃.</rubric> <red>Ѡ҆</red> тре́тїемъ же, си́рѣчь, є҆́же ми́рнꙋ бы́ти тебѣ̀ со всѣ́ми, ꙗ҆́вственный тѝ є҆́сть совѣ́тъ, и҆зрече́нїе бл҃же́ннагѡ дв҃да, є҆ще́ же и҆ хрⷭ҇тоно́снагѡ па́ѵла: велегла́снѣе трꙋбы̀ вопїю́щее. Ѻ҆́нагѡ ѹ҆́бѡ: Ми́ръ мно́гъ лю́бѧщымъ зако́нъ тво́й, и҆ нѣ́сть и҆̀мъ собла́зна. И҆, съ ненави́дѧщими ми́ра бѣ́хъ ми́ренъ. И҆, взыщѝ ми́ра, и҆ поженѝ и҆̀. Сегѡ́ же: ми́ръ и҆мѣ́йте и҆ ст҃ы́ню со всѣ́ми, и҆̀хже кромѣ̀ никто́же ѹ҆́зритъ гдⷭ҇а. И҆ а҆́ще возмо́жно, є҆́же ѿ ва́съ, со всѣ́ми ми́ръ и҆мѣ́йте.

<rubric>Ꙗ҆́кѡ подоба́етъ немѧте́жнꙋ бы́ти тебѣ̀.</rubric>

<rubric class="inline">д҃.</rubric> <red>Ѡ҆</red> четве́ртомъ же, си́рѣчь, є҆́же немѧте́жнꙋ тебѣ̀ бы́ти, преподо́бный і҆саа́къ пока́жетъ тѝ, глаго́лѧ: Ꙗ҆́кѡ а҆́ще жела́нїе, порожде́нїе чꙋ́вствъ є҆́сть: да ѹ҆молча́тъ ѹ҆̀бо, съ попече́нїемъ храни́ти ми́ръ ѹ҆ма̀ и҆сповѣ́дающїи, и҆ съ мѧте́жствꙋющими да не и҆́маши ѡ҆браще́нїѧ.

<rubric>Ꙗ҆́кѡ непеча́льнꙋ и҆ безпопечи́тельнꙋ подоба́етъ бы́ти тебѣ̀. </rubric>

<rubric class="inline">є҃.</rubric> <red>Ѡ҆</red> пѧ́томъ же, си́рѣчь, є҆́же непеча́льнꙋ и҆ безпопечи́тельнꙋ ѿ благосло́вныхъ и҆ неблагосло́вныхъ веще́й бы́ти тебѣ̀, ѹ҆чи́лище тѝ є҆́сть, є҆́же во є҆ѵⷢ҇лїихъ глаго́летъ гдⷭ҇ь: сегѡ̀ ра́ди глаго́лю ва́мъ: не пецы́тесѧ дꙋше́ю ва́шею, что̀ ꙗ҆́сте, нижѐ тѣ́ломъ ва́шимъ, во что̀ ѡ҆блече́тесѧ: не дꙋша́ ли бо́льше є҆́сть пи́щи, и҆ тѣ́ло ѻ҆де́жди; Воззри́те на пти̑цы небє́сныѧ, ꙗ҆́кѡ не сѣ́ютъ, ни жнꙋ́тъ, ни собира́ютъ въ жи̑тницы, и҆ ѻ҆ц҃ъ ва́шъ небе́сный пита́етъ и҆̀хъ: не вы́ ли па́че лꙋ́чше и҆́хъ є҆стѐ; Кто́ же ѿ ва́съ пекі́йсѧ мо́жетъ приложи́ти во́зрастꙋ своемꙋ̀ ла́коть є҆ди́нъ; и҆ ѡ҆ ѻ҆де́жди что̀ пече́тесѧ; и҆ по ма́лѣхъ: Не пецы́тесѧ ѹ҆̀бо, глаго́люще: что̀ ꙗ҆́мы, и҆лѝ что̀ пїе́мъ, и҆лѝ чи́мъ ѡ҆де́ждемсѧ; Всѣ́хъ бо си́хъ ꙗ҆зы́цы и҆́щꙋтъ: вѣ́сть бо ѻ҆ц҃ъ ва́шъ небе́сный, ꙗ҆́кѡ тре́бꙋете си́хъ всѣ́хъ. И҆щи́те же пре́жде ца́рствїѧ бж҃їѧ и҆ пра́вды є҆гѡ̀, и҆ сїѧ̑ всѧ̑ приложа́тсѧ ва́мъ. Не пецы́тесѧ ѹ҆̀бо на ѹ҆́трей, ѹ҆́тренїй бо ѡ҆ свои́хъ сѝ пече́тсѧ: довлѣ́етъ дне́ви ѕло́ба є҆гѡ̀. Глаго́летъ же и҆ ст҃ы́й і҆саа́къ: кромѣ̀ безпопече́нїѧ свѣ́та въ дꙋшѝ твое́й да не взы́щеши, нижѐ тишины̀ и҆ безмо́лвїѧ во ѡ҆слабле́нїи чꙋ́вствъ твои́хъ. И҆ лѣ́ствичникъ: Є҆ди́нъ вла́съ смꙋща́етъ ѻ҆́ко, и҆ ма́ло попече́нїе и҆стреблѧ́етъ безмо́лвїе: безмо́лвїе бо є҆́сть ѿложе́нїе разꙋмѣ́нїй, и҆ ѿверже́нїе ѿ благосло́вныхъ попече́нїй. И҆́же вои́стиннꙋ безмо́лвїѧ дости́же, нижѐ ѡ҆ свое́й попече́тсѧ пло́ти: нело́женъ бо є҆́сть ѡ҆бѣща́вый.

<rubric>Ꙗ҆́кѡ молчали́вꙋ подоба́етъ бы́ти тебѣ̀. </rubric>

<rubric class="inline">ѕ҃.</rubric> <red>Є҆</red>щѐ ѡ҆ шесто́мъ, си́рѣчь є҆́же молча́ти, порѧ́докъ сло́ва сегѡ̀ на́съ рещѝ понꙋжда́етъ. Глаго́летъ ѹ҆́бѡ и҆ ѡ҆ се́мъ ст҃ы́й і҆саа́къ: возбранѧ́ѧй ѹ҆ста̀ своѧ̑ ѿ клеветы̀, храни́тъ се́рдце своѐ ѿ страсте́й, и҆ на всѧ́къ ча́съ зри́тъ гдⷭ҇а. И҆, є҆гда̀ всѧ̑ дѣла̀ жи́тельства сегѡ̀ на є҆ди́нꙋ странꙋ̀ положи́ши, и҆ молча́нїе на дрꙋгꙋ́ю, на мѣ́рилѣ ѡ҆брѧ́щеши ѻ҆́ное превосходѧ́щее. И҆, па́че всѣ́хъ молча́нїе возлюбѝ, ꙗ҆́кѡ къ плодꙋ̀ приближа́етъ тѧ̀: ѧ҆зы́къ бо и҆знемога́етъ ко сказа́нїю є҆гѡ̀. Пе́рвѣе ѹ҆́бѡ понꙋ́дишъ себѐ молча́ти, и҆ тогда̀ ѿ молча́нїѧ ражда́етсѧ въ на́съ нѣ́что наставлѧ́ющее на́съ въ са́мо то̀ молча́нїе. Да да́стъ тѝ бг҃ъ ѡ҆щꙋти́ти ѿ молча́нїѧ нѣ́что ражда́емо. А҆́ще ли же си́мъ жи́тельствовати начне́ши, не вѣ́мъ а҆́зъ, коли́къ свѣ́тъ возсїѧ́етъ тѝ ѿсю́дꙋ. И҆ па́ки: молча́нїе та́инство є҆́сть бꙋ́дꙋщагѡ вѣ́ка, словеса́ же ѻ҆рꙋ́дїе сꙋ́ть мі́ра сегѡ̀. И҆ ст҃о́мꙋ же а҆рсе́нїю бж҃е́ственный гла́съ, второ́е ѹ҆зако́нилъ є҆́сть си́це: а҆рсе́нїе бѣжѝ, молчѝ, безмо́лвствꙋй, и҆ спасе́шисѧ.

<rubric>Ꙗ҆́кѡ безмо́лвнꙋ бы́ти подоба́етъ тебѣ̀. </rubric>

<rubric class="inline">з҃.</rubric> <red>Т</red>а́кожде и҆ ѡ҆ седьмо́мъ, си́рѣчь є҆́же безмо́лвнѣ пожи́ти тебѣ̀, достовѣ́рни сꙋ́ть къ представле́нїю, вели́кїй васі́лїй и҆ ст҃ы́й па́ки і҆саа́къ. То́й ѹ҆́бѡ ре́къ: безмо́лвїе нача́ло є҆́сть ѡ҆чище́нїѧ дꙋшѣ̀: дрꙋгі́й же, предѣ́лъ безмо́лвїѧ є҆́сть молча́нїе ѿ всѣ́хъ. То́й, сегѡ̀ нача́ло: се́й же, коне́цъ си́ми словесы̑ вкра́тцѣ назна́менавше. И҆ въ ве́тсѣмъ же писа́нїи та́кѡ рече́сѧ: согрѣши́лъ є҆сѝ, ѹ҆мо́лкни. И҆, ѹ҆праздни́тесѧ и҆ разꙋмѣ́йте, ꙗ҆́кѡ а҆́зъ є҆́смь бг҃ъ. Глаго́летъ же и҆ лѣ́ствичникъ: дѣ́ло безмо́лвїѧ предвари́тельное є҆́сть безпопече́нїе ѡ҆ всѣ́хъ веще́хъ благосло́вныхъ и҆лѝ неблагосло́вныхъ. И҆́же бо пє́рвымъ вхо́дъ ѿверза́етъ, во втора̑ѧ всѧ́кѡ впаде́тъ: моли́тва безлѣ́ностна: и҆ тре́тїе, дѣ́ланїе се́рдца не ѡ҆крада́емо, не возмо́жно є҆́сть пи́сьменъ ненаꙋчи́вшемꙋсѧ, є҆сте́ственнѣ въ кни́гахъ поꙋча́тисѧ: невозмо́жнѣе же не стѧжа́вшымъ пе́рвагѡ, ѻ҆боѧ̑ сїѧ̑ по ра́зꙋмꙋ пройтѝ. И҆ па́ки ст҃ы́й і҆саа́къ: вожделѣ́нїе безмо́лвїѧ є҆́сть ча́ѧнїе всегда́шнее сме́рти. И҆́же без̾ сегѡ̀ поꙋче́нїѧ въ безмо́лвїе вхо́дитъ, не мо́жетъ понестѝ, ꙗ҆̀же до́лжни є҆смы̀ терпѣ́ти и҆ сноси́ти всѧ́цѣмъ ѡ҆́бразомъ.

<rubric>Ꙗ҆́кѡ ѡ҆ все́мъ благодари́ти подоба́етъ. </rubric>

<rubric class="inline">и҃.</rubric> <red>П</red>одо́бнѣ и҆ ѡ҆ ѻ҆сьмо́мъ, си́рѣчь ѡ҆ все́мъ благодари́ти тебѣ̀, да бꙋ́детъ дово́ленъ ѹ҆чи́тель бж҃е́ственный а҆пⷭ҇лъ па́ѵелъ, повелѣва́ющъ: ѡ҆ все́мъ благодари́те. И҆ преподо́бный і҆саа́къ: Благодаре́нїе прїе́млющагѡ, поѡщрѧ́етъ даю́щагѡ да́ти бѡ́льшаѧ дарова̑нїѧ пе́рвѣйшихъ. Неблагодарѧ́й ѡ҆ ме́ньшихъ, и҆ ѡ҆ бо́льшихъ лже́цъ є҆́сть и҆ непра́веденъ: пꙋтево́дитъ же дарова̑нїѧ бж҃їѧ къ человѣ́кꙋ, се́рдце дви́жимое къ непреста́ннꙋ благодаре́нїю. И҆ и҆скꙋше́нїе дꙋшѝ наво́дитъ мы́сль ропта́нїѧ, при́снѡ въ се́рдцѣ дви́жимаѧ: и҆ ѹ҆ста̀ вы́нꙋ бл҃годарѧ̑щаѧ бл҃гословє́на ѿ бг҃а бꙋ́дꙋтъ. И҆ се́рдце, во благодаре́нїи пребыва́ющее, благода́ть прїи́метъ.

<rubric>Ꙗ҆́кѡ подоба́етъ вѣ́дати свою̀ не́мощь.</rubric>

<rubric class="inline">ѳ҃.</rubric> <red>К</red>о́ль же вели́кꙋю ѡ҆брѣта́етъ по́льзꙋ дости́гшїй къ позна́нїю своеѧ̀ не́мощи, є҆́же и҆ девѧ́тое є҆́сть число́мъ. Внѧ́вши шесто́мꙋ ѱалмꙋ̀ бж҃е́ственнагѡ дв҃да, ѹ҆разꙋмѣ́еши, въ ни́хже глаго́летъ: Поми́лꙋй мѧ̀, гдⷭ҇и, ꙗ҆́кѡ не́мощенъ є҆́смь. И҆ и҆́ндѣ: а҆́зъ є҆́смь че́рвь, а҆ не человѣ́къ, поноше́нїе человѣ́кѡвъ и҆ ѹ҆ничиже́нїе люде́й. И҆ ст҃ы́й і҆саа́къ: блаже́нъ человѣ́къ познава́ѧй свою̀ не́мощь: зане́же сїѐ позна́нїе быва́етъ є҆мꙋ̀ ѡ҆снова́нїе и҆ ко́рень, и҆ нача́ло всѧ́кїѧ благосты́ни. Є҆гда́ бо ѹ҆разꙋмѣ́етъ кто̀, и҆ вои́стиннꙋ ѡ҆щꙋти́тъ свою̀ не́мощь: тогда̀ востѧ́гиваетъ дꙋ́шꙋ свою̀ ѿ сла́бости помрача́ющїѧ позна́нїе ѻ҆́но, и҆ сокро́виществꙋетъ себѣ̀ ѡ҆хране́нїе. И҆, человѣ́къ дости́гшїй къ позна́нїю мѣ́ры не́мощи своеѧ̀, дости́же соверше́нства смире́нїѧ.

<rubric>Ꙗ҆́кѡ до́блественнѣ подоба́етъ терпѣ́ти и҆скꙋшє́нїѧ. </rubric>

<rubric class="inline">і҃.</rubric> <red>Ѡ҆</red>стальна́ѧ же сло́ва сегѡ̀ глава̀, ꙗ҆́же соисполнѧ́етъ и҆ сложе́нное на́ми десѧ́тое число̀, є҆́сть, є҆́же до́блественнѣ терпѣ́ти и҆ сопроти́въ стоѧ́ти съ терпѣ́нїемъ и҆ благодꙋ́шїемъ ко и҆мꙋ́щымъ тебѣ̀ приключа́тисѧ разли̑чнымъ и҆ многови̑днымъ и҆скꙋше́нїѧмъ. Слы́ши ѹ҆́бѡ, какѡва̀ и҆ ѡ҆ се́мъ въ сщ҃е́ннѣмъ писа́нїи напи̑сана сꙋ́ть. И҆́бо хрⷭ҇тоно́сный па́ѵелъ глаго́летъ: Бра́тїе! Нѣ́сть на́ша бра́нь къ кро́ви и҆ пло́ти, но къ нача́лѡмъ, и҆ ко властє́мъ, и҆ къ мїродержи́телємъ тьмы̀ вѣ́ка сегѡ̀, къ дꙋховѡ́мъ ѕло́бы поднебє́снымъ. И҆, а҆́ще без̾ наказа́нїѧ є҆стѐ, є҆мꙋ́же прича̑стницы бы́ша всѝ, ѹ҆̀бо прелюбодѣ́йчищи є҆стѐ, а҆ не сы́нове. И҆, є҆го́же гдⷭ҇ь лю́битъ, наказꙋ́етъ: бїе́тъ же всѧ́каго сы́на, є҆го́же прїе́млетъ. И҆, бг҃обра́тъ: Мꙋ́жъ неискꙋше́нъ, неискꙋ́сенъ. И҆ ст҃ы́й и҆лїа̀ є҆́кдїкъ: досто́итъ всѧ́комꙋ хрїстїа́нинꙋ правовѣ́рꙋющемꙋ въ бг҃а, не бы́ти без̾ попече́нїѧ, но всегда̀ ча́ѧти и҆ ѡ҆жида́ти и҆скꙋше́нїѧ, да є҆гда̀ прїи́детъ не ѹ҆жаса́етсѧ, нижѐ смꙋща́етсѧ, но благода́рнѣ терпѣ́ти трꙋ́дъ ско́рби, и҆ разꙋмѣ́ти, что̀ поѧ̀ съ проро́комъ глаго́летъ: и҆скꙋси́ мѧ, гдⷭ҇и, и҆ и҆спыта́й мѧ̀. И҆ не речѐ, ꙗ҆́кѡ наказа́нїе твоѐ низврати́ мѧ, но и҆спра́ви мѧ̀ въ коне́цъ. Нижѐ ѹ҆́бѡ и҆щѝ ви́нъ и҆скꙋше́нїй, ѿкꙋ́дꙋ нахо́дѧтъ, но то́чїю моли́сѧ бг҃ови благода́рнѣ сноси́ти ѧ҆̀, ꙗ҆́коже глаго́летъ ст҃ы́й ма́рко: ꙗ҆́кѡ и҆скꙋше́нїю наше́дшꙋ, не и҆щѝ чесѡ̀ ра́ди, и҆лѝ чрез̾ кого̀ прїи́де: но ꙗ҆́кѡ да благода́рнѣ є҆̀ и҆ непамѧтоѕло́бнѣ терпи́ши. И҆ па́ки: а҆́ще нѣ́сть ѹ҆до́бно ѡ҆брѣстѝ благоꙋгоди́вшаго без̾ и҆скꙋше́нїй, ѡ҆ всѧ́комъ слꙋ́чаи благодари́ти подоба́етъ бг҃ови. И҆ всѧ́каѧ ско́рбь ѡ҆блича́етъ прекло́нность во́ли: на де́сно ли преклонѧ́етсѧ, и҆лѝ на лѣ́во. Сегѡ̀ ра́ди приключа́ющаѧсѧ ско́рбь, и҆скꙋше́нїе и҆менꙋ́етсѧ, подаю́щи прича́стникꙋ и҆скꙋ́съ сокрове́нныхъ жела́нїй. И҆ ст҃ы́й же і҆саа́къ, со мно́гими и҆ны́ми словесы̑, и҆ сїѧ̑ глаго́летъ: Всѧ́комꙋ человѣ́кꙋ на по́льзꙋ є҆́сть и҆скꙋше́нїе: а҆́ще бо па́ѵла по́льзꙋетъ. То̀ всѧ̑каѧ ѹ҆ста̀ заградѧ́тсѧ, и҆ пови́ненъ да бꙋ́детъ ве́сь мі́ръ бг҃ови. Подви̑жницы и҆скꙋша́ютсѧ, да приложа́тъ бога́тствꙋ своемꙋ̀: сла́бїи да ѿ вредѧ́щихъ сохранѧ́тъ себѐ, и҆ спѧ́щїи да ѹ҆гото́вѧтсѧ на возбꙋжде́нїе: и҆ дале́че сꙋ́щїи, ко бг҃ꙋ бли́жатсѧ: свои́ же, да со дерзнове́нїемъ вселѧ́тсѧ. Всѧ́къ сы́нъ неѡбꙋче́ный не прїе́млетъ бога́тства до́мꙋ ѻ҆тца̀ своегѡ̀, во є҆́же по́мощь и҆мѣ́ти ѿ негѡ̀. И҆ сегѡ̀ ѹ҆́бѡ ра́ди пе́рвѣе и҆скꙋша́етъ бг҃ъ и҆ томи́тъ, та́же показꙋ́етъ дарова́нїе. Сла́ва влⷣцѣ, го́рькими врачевства́ми наслажде́нїе здра́вїѧ на́мъ приносѧ́щемꙋ. Нѣ́сть, и҆́же во вре́мѧ ѡ҆бꙋче́нїѧ не скорби́тъ, и҆ нѣ́сть кто́либо, є҆мꙋ́же него́рько вре́мѧ то̀ ꙗ҆влѧ́етсѧ, въ не́же ꙗ҆́домъ наплѧ́емь быва́етъ и҆скꙋше́нїй. Без̾ си́хъ бо нѣ́сть возмо́жно растворе́нїе прїѡбрѣстѝ крѣ́пкѡ: но и҆ є҆́же претерпѣ́ти, не на́ше є҆́сть. Ѿкꙋ́дꙋ бо мо́жетъ скꙋдѣ́ль, и҆́же ѿ бре́нїѧ, претерпѣ́ти тече́нїе воды̀, а҆́ще не бы̀ ѻ҆́гнь бж҃ескїй ѹ҆тверди́лъ є҆го̀. А҆́ще повине́мсѧ просѧ́ще въ смире́нїи со жела́нїемъ непреста́ннымъ въ терпѣ́нїи, всѧ̑ прїе́млемъ ѡ҆ хрⷭ҇тѣ̀ і҆и҃сѣ гдⷭ҇ѣ на́шемъ. Рече́сѧ же и҆ въ премꙋ́дрости сїра́ховой: ча́до! а҆́ще пристꙋпа́еши рабо́тати гдⷭ҇ꙋ бг҃ꙋ твоемꙋ̀, ѹ҆гото́ви се́рдце твоѐ во и҆скꙋше́нїе, и҆ потерпѝ, и҆ не ско́ръ бꙋ́ди во вре́мѧ наведе́нїѧ.

<rubric>Ꙗ҆́кѡ подоба́етъ на бг҃а надѣ́ѧтисѧ, и҆ ѿ негѡ̀ по́льзы ѡ҆жида́ти. </rubric>

<red>К</red>о́твꙋ наде́жды на бг҃а спастѝ могꙋ́щаго ѹ҆твержда́ѧй, ѿ негѡ̀ и҆ и҆збы́тїѧ и҆скꙋше́нїи поле́знѣ да ѡ҆жида́етъ. Бл҃гослове́нъ бо, глаго́летъ, бг҃ъ, и҆́же не ѡ҆ста́витъ на́съ и҆скꙋси́тисѧ па́че, є҆́же мо́жемъ, но со и҆скꙋше́нїмъ сотвори́тъ и҆збы́тїе. И҆, ꙗ҆́кѡ ско́рбь терпѣ́нїе содѣ́ловаетъ, терпѣ́нїе же и҆скꙋ́сство, и҆скꙋ́сство же ѹ҆пова́нїе, ѹ҆пова́нїе же не посрами́тъ. И҆, претерпѣ́вый до конца̀, то́й спасе́тсѧ. И҆, въ терпѣ́нїи ва́шемъ стѧжи́те дꙋ́шы ва́шѧ. И҆ бг҃обра́тъ же та́кѡ глаго́летъ: всѧ́кꙋ ра́дость и҆мѣ́йте, бра́тїе моѧ̑, є҆гда̀ во и҆скꙋшє́нїѧ впа́даете разли̑чна, вѣ́дѧще. Ꙗ҆́кѡ и҆скꙋше́нїе ва́шеѧ вѣ́ры содѣ́ловаетъ терпѣ́нїе: терпѣ́нїе же дѣ́ло соверше́нно да и҆́мать, ꙗ҆́кѡ да бꙋ́дете соверше́нни и҆ всецѣ́ли, ни въ че́мъ же лише́ни. И҆, блаже́нъ мꙋ́жъ, и҆́же прете́рпитъ и҆скꙋше́нїе, занѐ и҆скꙋ́сенъ бы́въ, прїи́метъ вѣне́цъ жи́зни, є҆го́же ѡ҆бѣща̀ бг҃ъ лю́бѧщымъ є҆го̀. И҆ недостѡ́йны стра̑сти ны́нѣшнѧгѡ вре́мене къ хотѧ́щей сла́вѣ ꙗ҆ви́тисѧ въ на́съ. И҆, терпѧ̀ потерпѣ́хъ гдⷭ҇а, и҆ внѧ́тъ мѝ, и҆ ѹ҆слы́ша моли́твꙋ мою̀. И҆, возведе́ мѧ ѿ ро́ва страсте́й, и҆ ѿ бре́нїѧ ти́ны, и҆ поста́ви на ка́мени но́зѣ моѝ, и҆ и҆спра́ви стѡпы̀ моѧ̑: и҆ вложѝ во ѹ҆ста̀ моѧ̑ пѣ́снь но́вꙋ, пѣ́нїе бг҃ꙋ на́шемꙋ. Пи́шетъ же и҆ блаже́нный сѷмеѡ́нъ метафра́стъ: дꙋша̀ ꙗ҆́та бы́вши ѹ҆́зами раче́нїѧ къ бг҃ꙋ, ни вочто́ же вмѣнѧ́етъ, є҆́же страда́ти, но болѣ́зньми наслажда́етсѧ, и҆ въ ѕлострада́нїи цвѣте́тъ. И҆ є҆гда̀ ничто́же ѿ печа́льныхъ рачи́магѡ ра́ди стра́ждетъ, тогда̀ па́че мни́тъ страда́ти, и҆ ѿбѣга́етъ ѿра́ды, ꙗ҆́кѡ мꙋ́ки.

<rubric>Глава̀ з҃і. Ѡ҆ стра́сѣ бж҃їи, ꙗ҆́кѡ ѻ҆́ный сꙋгꙋ́бъ є҆́сть: є҆ди́нъ новонача́льныхъ, дрꙋгі́й же соверше́нныхъ.</rubric>

<red>Н</red>е подоба́етъ же лѣни́тисѧ ны́нѣ воспомѧнꙋ́ти и҆ ѡ҆ сꙋгꙋ́бомъ по бз҃ѣ стра́сѣ, а҆́ще нѣ́какѡ и҆зволе́нїѧ ра́ди на́шегѡ по концѣ̀ ѡ҆зна́ченныѧ на́ми десѧ́тницы рече́нныхъ гла́въ, помѧнꙋ́ти ѡ҆ соверше́ннѣмъ стра́сѣ, чи́нъ пе́рвагѡ стра́ха и҆ прерва́хомъ: по вѣ́рѣ бо стра́хъ се́й бж҃е́ственнїи ѻ҆тцы̀ ѹ҆чини́ша.

<rubric>Ѡ҆ пе́рвомъ и҆лѝ новонача́льныхъ стра́сѣ.</rubric>

<red>В</red>ѣ́ждь ѹ҆̀бо, возлю́бленнѣйше, ꙗ҆́кѡ стра́хъ по бз҃ѣ сꙋгꙋ́бъ є҆́сть: є҆ди́нъ новонача́льныхъ, дрꙋгі́й же соверше́нныхъ. И҆ ѡ҆ пе́рвѣмъ ѹ҆́бѡ та́кѡ пи́сано є҆́сть: нача́ло премꙋ́дрости стра́хъ гдⷭ҇нь. И҆, прїиди́те ча̑да, послꙋ́шайте менѐ, стра́хꙋ гдⷭ҇ню наꙋчꙋ̀ ва́съ. И҆, ꙗ҆́кѡ стра́хомъ гдⷭ҇нимъ ѹ҆клонѧ́етсѧ всѧ́къ ѿ ѕла̀: и҆ и҆дѣ́же стра́хъ, тꙋ̀ за́повѣдей соблюде́нїе. Глаго́летъ же и҆ преподо́бный і҆саа́къ: стра́хъ бж҃їй нача́ло є҆́сть добродѣ́тели. Глаго́летсѧ же бы́ти рожде́нїе вѣ́ры, и҆ сѣ́етсѧ въ се́рдцѣ, є҆гда̀ ѿлꙋчи́тсѧ ѹ҆́мъ ѿ попече́нїѧ мі́ра сегѡ̀, є҆́же собра́ти своѧ̑ помышлє́нїѧ скита̑ющаѧсѧ ѿ паре́нїѧ, въ при́сное поꙋче́нїе бꙋ́дꙋщагѡ воз̾ꙋстрое́нїѧ. Нача́ло и҆́стинныѧ жи́зни человѣ́ка є҆́сть стра́хъ бж҃їй, и҆ се́й съ паре́нїемъ нѣ́кихъ въ дꙋшѝ пребы́ти не повинꙋ́етсѧ. Ѹ҆премꙋ́дрисѧ ѹ҆̀бо, во є҆́же положи́ти ѡ҆снова́нїе въ пꙋтеше́ствїи твое́мъ, стра́хъ бж҃їй и҆ въ ма́лѣхъ дне́хъ ѹ҆стро́ишисѧ во вратѣ́хъ црⷭ҇твїѧ, кромѣ̀ ѡ҆бхожде́нїѧ мно́гагѡ пꙋтѝ.

<rubric>Ѡ҆ второ́мъ и҆ соверше́ннѣмъ бж҃е́ственнѣмъ стра́сѣ. </rubric>

<red>Ѡ҆</red> второ́мъ же, си́рѣчь, соверше́ннѣмъ бж҃е́ственнѣмъ стра́сѣ, та́кѡ рече́сѧ: бл҃же́нъ мꙋ́жъ боѧ́йсѧ гдⷭ҇а, въ за́повѣдехъ є҆гѡ̀ восхо́щетъ ѕѣлѡ̀. И҆, бл҃же́ни всѝ боѧ́щїисѧ гдⷭ҇а, ходѧ́щїи въ пꙋте́хъ є҆гѡ̀. И҆, бо́йтесѧ гдⷭ҇а всѝ ст҃і́и є҆гѡ̀, ꙗ҆́кѡ нѣ́сть лише́нїѧ боѧ́щымсѧ є҆гѡ̀. И҆, сѐ та́кѡ благослови́тсѧ человѣ́къ боѧ́йсѧ гдⷭ҇а. И҆, стра́хъ гдⷭ҇нь чи́стъ, пребыва́ѧй въ вѣ́къ вѣ́ка. Пи́шетъ и҆ ст҃ы́й пе́тръ дамаски́нъ: зна́менїе пе́рвагѡ стра́ха є҆́сть, є҆́же возненави́дѣти и҆ гнѣ́ватисѧ на грѣ́хъ, ꙗ҆́коже гнѣ́ваетсѧ ѹ҆ѧ́звленный ѿ ѕвѣ́рѧ: соверше́ннагѡ же, є҆́же люби́ти добродѣ́тель и҆ боѧ́тисѧ премѣ́ны. И҆, ꙗ҆́кѡ никто́же непремѣ́ненъ, и҆ во всѧ́кой ве́щи, въ се́мъ житїѝ до́лжни є҆смы̀ при́снѡ паде́нїѧ боѧ́тисѧ. Тѣ́мже и҆ ты̀ сїѧ̑ разꙋ́мнѡ слы́шѧ, потщи́сѧ со всѣ́ми предрече́нными и҆ пе́рвый соверше́ннѡ стра́хъ въ себѣ̀ непреста́ннѡ и҆мѣ́ти. Занѐ то́й, ꙗ҆́коже сокро́вищное храни́лище, твердѣ́йшїй є҆́сть всѧ́кагѡ блага́гѡ дѣѧ́нїѧ. Та́кѡ бо ѡ҆брѣта́ѧсѧ, бꙋ́деши и҆справлѧ́ємы и҆мѣ́ти стѡпы̀ твоѧ̑ къ дѣ́ланїю всѣ́хъ за́повѣдей гдⷭ҇а на́шегѡ і҆и҃са хрⷭ҇та̀. Пꙋте́мъ же пред̾иды́й, ѡ҆брѧ́щеши соверше́нный и҆ чи́стый стра́хъ, жела́нїемъ добродѣ́телей и҆ ми́лостїю блага́гѡ бг҃а на́шегѡ.

<rubric>Глава̀ и҃і. Ꙗ҆́кѡ за за́пѡвѣди, и҆ за вѣ́рꙋ, ꙗ҆́же по ѻ҆́нѣмъ гдⷭ҇а на́шегѡ і҆и҃са хрⷭ҇та̀, вре́мени побꙋжда́ющꙋ, до́лжни є҆смы̀ нижѐ самагѡ̀ живота̀ на́шегѡ пощадѣ́ти.</rubric>

<red>С</red>ве́рхъ рече́нныхъ же и҆ сїѐ подоба́етъ вѣ́дѣти тебѣ̀, ꙗ҆́кѡ за живопода́тєльныѧ за́пѡвѣди и҆ за вѣ́рꙋ, ꙗ҆́же по ѻ҆́нѣмъ гдⷭ҇а і҆и҃са хрⷭ҇та̀, вре́мени побꙋжда́ющꙋ, до́лжни є҆смы̀ и҆ са́мꙋю дꙋ́шꙋ погꙋби́ти съ ра́достїю, си́рѣчь, нижѐ самагѡ̀ живота̀ на́шегѡ пощадѣ́ти, ꙗ҆́коже ѡ҆ се́мъ са́мъ гдⷭ҇ь і҆и҃съ хрⷭ҇то́съ глаго́летъ: ꙗ҆́кѡ, и҆́же погꙋби́тъ дꙋ́шꙋ свою̀ менѐ ра́ди и҆ є҆ѵⷢ҇лїа, то́й спасе́тъ ю҆̀, без̾ сꙋмнѣ́нїѧ вѣ́рꙋѧ, и҆ не разсꙋжда́ѧ, ꙗ҆́кѡ и҆ воскреше́нїе, и҆ живо́тъ, и҆ всѧ́ко что́либо спаси́тельно, са́мъ є҆́сть бг҃очеловѣ́къ і҆и҃съ сп҃си́тель, ꙗ҆́коже са́мъ речѐ: ꙗ҆́кѡ а҆́зъ є҆́смь воскреше́нїе, и҆ живо́тъ: вѣ́рꙋѧй въ мѧ̀, а҆́ще и҆ ѹ҆́мретъ, ѡ҆живе́тъ. И҆, всѧ́къ живы́й, и҆ вѣ́рꙋѧй въ мѧ̀, не ѹ҆́мретъ во вѣ́ки. И҆, та́кѡ возлюбѝ бг҃ъ мі́ръ, ꙗ҆́кѡ и҆ сн҃а своего̀ є҆диноро́днаго да́лъ є҆́сть, да всѧ́къ вѣ́рꙋѧй въ ѻ҆́нь, не поги́бнетъ, но и҆́мать живо́тъ вѣ́чный. И҆, а҆́зъ прїидо́хъ, да живо́тъ и҆́мꙋтъ, и҆ ли́шше и҆́мꙋтъ. Та́кѡ ѹ҆̀бо ѡ҆брѣта́ѧсѧ, при́снѡ же за̑днѧѧ забыва́ѧ, въ прє́днѧѧ же простира́ѧсѧ, ꙗ҆́коже рече́сѧ: тецы̀ со хрⷭ҇то́мъ і҆и҃сомъ гдⷭ҇емъ на́шимъ невозвра́тнѡ твои́мъ тече́нїемъ та́кѡ. Добро́ же є҆́сть, ꙗ҆́коже на́мъ мни́тсѧ, и҆ ѕѣлѡ̀ прили́чно, пе́рвѣе и҆зложи́ти блаже́ннѣйшагѡ нїки́фора преди́внагѡ, ѡ҆ вхо́дѣ чрез̾ вдыха́нїе но́здренное внꙋ́трь се́рдца, є҆сте́ственное нѣ́кое хꙋдо́жество, и҆ къ собра́нїю мы́сли нѣ́какѡ прили́чествꙋющее, да та́кѡ, по чи́нꙋ, съ по́мощїю бж҃їею настоѧ́щее спасе́нїе благорасположи́тельнѣ пред̾и́детъ. Глаго́летъ ѹ҆́бѡ бж҃е́ственный ѻ҆́ный мꙋ́жъ, со мно́гими и҆ны́ми ѹ҆твержде́нїе и҆мꙋ́щими ѿ напи́санныхъ свидѣ́тельствъ ст҃ы́хъ ѻ҆тцє́въ, и҆ сїѧ̑.

<rubric>Глава̀ ѳ҃і. Хꙋдо́жество є҆сте́ственное ѡ҆ внꙋ́трь се́рдца чрез̾ вдыха́нїе но́здренное входоисхо́дѣ, и҆ ѡ҆ дѣ́йствꙋемой со ѻ҆́нымъ ѡ҆ на́съ моли́твѣ, ꙗ҆́же є҆́сть сїѧ̀: гдⷭ҇и і҆и҃се хрⷭ҇тѐ сн҃е бж҃їй, поми́лꙋй мѧ̀! Таково́е хꙋдо́жество прили́чествꙋетъ нѣ́какѡ и҆ къ собра́нїю мы́сли. </rubric>

<red>В</red>ѣ́си ли, бра́те, ꙗ҆́кѡ дыха́нїе сїѐ, и҆́мже возды́шемъ, воздꙋ́хъ се́й є҆́сть: вды́шемъ же се́й, не и҆но́гѡ ра́ди чегѡ̀, то́чїю се́рдца ра́ди; сїе́ бо жи́зни є҆́сть вино́вно, и҆ теплоты̀ тѣ́лꙋ. Привлека́етъ ѹ҆̀бо се́рдце дꙋ́хъ, да свою̀ теплотꙋ̀ во́нъ и҆здыха́нїемъ и҆спꙋ́ститъ, себѣ́ же благорастворе́нїе пода́стъ: вино́вно же такова́гѡ строе́нїѧ, и҆лѝ па́че слꙋжи́тель, є҆́сть ле́гкое, є҆́же рѣ́дко со́здано бы́вши, ꙗ҆́кѡ нѣ́кїй мѣ́хъ безтѧ́жестнѡ вво́дитъ и҆ и҆зво́дитъ ѡ҆бдержа́щїй дꙋ́хъ. Та́кѡ ѹ҆̀бо се́рдце хла́дное дꙋ́ха влекꙋ́щи, те́плое же и҆зпꙋща́ющи, чи́нъ, є҆гѡ́же ра́ди бы́сть ѹ҆стро́ено къ составле́нїю живо́тнагѡ, соблюда́етъ непрестꙋ́пнѡ. Ты̀ ѹ҆̀бо сѣ́дъ въ ке́ллїи безмо́лвнѣ, и҆ собра́въ ѹ҆́мъ тво́й, введѝ ѻ҆́ной въ но́здреный пꙋ́ть, и҆дѣ́же дꙋ́хъ се́й вхо́дитъ въ се́рдце, и҆ порѣ́й подви́жи є҆го̀, и҆ принꙋ́ди вкꙋ́пѣ сни́ти со вдыха́емымъ дꙋ́хомъ въ се́рдце: вше́дшꙋ же є҆мꙋ̀ та́мѡ, не ктомꙋ̀ не ве́сєла, нижѐ не ра́дѡстна бꙋ́детъ тѝ, ꙗ҆̀же по си́хъ, но ꙗ҆́коже нѣ́кїй мꙋ́жъ, ѿ до́мꙋ своегѡ̀ бы́въ ѿше́лецъ, по внегда̀ возврати́тсѧ, не вѣ́сть что̀ и҆ сотвори́тсѧ ѿ ра́дости, ꙗ҆́кѡ сподо́бисѧ къ ча́дѡмъ и҆ къ женѣ̀ прїитѝ: та́кѡ и҆ ѹ҆́мъ, по внегда̀ съ дꙋше́ю соедини́тсѧ, и҆сполнѧ́етсѧ неизрече́нныѧ сла́дости и҆ весе́лїѧ. Тѣ́мже, бра́те, ѡ҆бы́кнꙋти сотворѝ ѹ҆́мъ не ско́рѡ ѿѻнꙋ́дꙋ и҆сходи́ти: вельми́ бо въ нача́лѣ ѹ҆ныва́етъ ѿ созатворе́нїѧ и҆ ѹ҆тѣсне́нїѧ внꙋ́треннихъ: по внегда́ же ѡ҆бы́кнетъ, не ктомꙋ̀ во внѣ́шнихъ стита́нїихъ пребыва́етъ: ца́рствїе бо бж҃їе внꙋ́трь на́съ є҆́сть, є҆́же та́мѡ ѡ҆бзира́ющемꙋ, и҆ чи́стою мл҃твою сегѡ̀ взыскꙋ́ющемꙋ, всѧ̑ внѣ̑шнѧѧ мє́рзка бы́ти мнѧ́тсѧ и҆ ненави̑стна. И҆ по ма́лѣхъ: подоба́етъ же тебѣ̀ сїѐ ѹ҆разꙋмѣ́ти, ꙗ҆́кѡ та́мѡ ѹ҆мꙋ̀ твоемꙋ̀ сꙋ́щꙋ не досто́итъ молча́ти, и҆ пра́зднꙋ бы́ти, но да́ждь є҆мꙋ̀ сїѐ: гдⷭ҇и і҆и҃се хрⷭ҇тѐ сн҃е бж҃їй, поми́лꙋй мѧ̀! И҆ да непреста́ннѡ дѣ́ло и҆́мать и҆ поꙋче́нїе, и҆ никогда́же ѿ сегѡ̀ да престае́тъ. Сїе́ бо нерасточе́нъ содержа̀ ѹ҆́мъ, неѧ́та показꙋ́етъ є҆го̀, и҆ неприкоснове́нна вра́жїими прило́ги, и҆ въ бж҃е́ственное жела́нїе и҆ любо́вь на всѧ́къ де́нь возво́дитъ. И҆ сїѧ̑ ѹ҆́бѡ блаже́нный се́й ѻ҆те́цъ, намѣ́ренїе и҆мѣ́ѧ предварѧ́ющее, да нѣ́какѡ дѣ́йствꙋемꙋ семꙋ̀ є҆сте́ственномꙋ хꙋдо́жествꙋ, возврати́тсѧ ѹ҆́мъ ѿ ѻ҆бы́чнагѡ ѡ҆бхожде́нїѧ и҆ плѣне́нїѧ и҆ скита́нїѧ ко внима́нїю, и҆ внима́нїемъ возврати́тсѧ къ себѣ̀, и҆ та́кѡ съ моли́твою соедини́тсѧ, и҆ да ѿто́лѣ въ се́рдце схо́дитъ съ са́мою то́ю, си́рѣчь, моли́твою, и҆ въ не́мъ пребыва́етъ. Ꙗ҆́коже и҆ и҆́нъ нѣ́кто ѿ бг҃омꙋ́дрыхъ, а҆́ки прїистолкꙋ́ѧ пред̾изложе́нное ѹ҆потребле́нїе, ꙗ҆́кѡ во и҆скꙋ́сѣ такова́гѡ сщ҃е́ннагѡ дѣ́ланїѧ бы́въ, сїѧ̑ глаго́летъ.

<rubric>Глава̀ к҃. Ѡ҆ є҆сте́ственнѣмъ чрез̾ вдыха́нїе но́здренꙋое хꙋдо́жествѣ, и҆ съ ни́мъ гдⷭ҇а і҆и҃са хрⷭ҇та̀ призыва́нїи. </rubric>

<red>П</red>одоба́етъ и҆ сїѐ ѹ҆ченолюби́вомꙋ ꙗ҆́внѡ сотвори́ти, ꙗ҆́кѡ а҆́ще ѹ҆́мъ на́шъ во вхо́дѣ дꙋ́ха, вкꙋ́пѣ съ ни́мъ сходи́ти и҆з̾ꙋ́чимъ: тогда̀ соверше́ннѡ ѹ҆разꙋмѣ́емъ, ꙗ҆́кѡ сходѧ̀ ѹ҆́мъ, не пе́рвѣе сїѐ начина́етъ, пре́жде да́же всѧ́кїй ѿве́ргнетъ по́мыслъ, и҆ є҆ди́нственъ и҆ на́гъ бꙋ́детъ, ни є҆ди́ныѧ и҆ны́ѧ па́мѧти є҆́млѧсѧ, то́чїю призыва́нїѧ гдⷭ҇а на́шегѡ і҆и҃са хрⷭ҇та̀. Напроти́въ же, ѿѻнꙋ́дꙋ и҆сходѧ̀ и҆ на внѣ̑шнѧѧ и҆ды́й, и҆ не хотѧ̀ раздѣлѧ́етсѧ на многоча́стнꙋю па́мѧть.

<rubric>Глава̀ к҃а. Ꙗ҆́кѡ и҆ бж҃е́ственный златоꙋ́стъ, ꙗ҆́коже и҆ и҆ні́и ѿ дре́внихъ ст҃ы́хъ ѻ҆тє́цъ, во хрⷭ҇тѣ̀ і҆и҃сѣ гдⷭ҇ѣ на́шемъ моли́тисѧ ѡ҆предѣлѧ́етъ внꙋ́трь се́рдца, и҆ сїю̀ глаго́лати моли́твꙋ: гдⷭ҇и і҆и҃се хрⷭ҇тѐ сн҃е бж҃їй, поми́лꙋй мѧ̀!</rubric>

<red>Г</red>лаго́летъ же и҆ вели́кїй златоꙋ́стъ: молю̀ ва́съ бра́тїе, пра́вило моли́твы сеѧ̀ никогда́же преста́ти да сотвори́те, и҆лѝ пре́зрите. И҆ пома́лѣ: до́лженъ є҆́сть и҆́нокъ, а҆́ще ꙗ҆́стъ, а҆́ще пїе́тъ, а҆́ще сѣди́тъ, а҆́ще слꙋ́житъ, а҆́ще пꙋтеше́ствꙋетъ, а҆́ще и҆́но что̀ твори́тъ: непреста́ннѡ вопи́ти то̀: гдⷭ҇и і҆и҃се хрⷭ҇тѐ сн҃е бж҃їй, поми́лꙋй мѧ̀! И҆ пома́лѣ: да и҆́мѧ гдⷭ҇а і҆и҃са, сходѧ́щее во глꙋбинꙋ̀ се́рдца, смири́тъ ѕмі́ѧ содержа́щаго па̑жити, дꙋ́шꙋ же спасе́тъ и҆ ѡ҆животвори́тъ. Непреста́ннѡ ѹ҆̀бо пребꙋ́ди во и҆́мени гдⷭ҇а і҆и҃са, ꙗ҆́кѡ да поглоти́тъ се́рдце гдⷭ҇а, и҆ гдⷭ҇ь се́рдце, и҆ да бꙋ́дета два̀ сїѧ̑ во є҆ди́но. И҆ па́ки: не ѿлꙋча́йте ѿ бг҃а се́рдца ва́шегѡ, но потерпѣва́йте и҆ храни́те є҆̀ всегда̀ съ па́мѧтїю гдⷭ҇а на́шегѡ і҆и҃са хрⷭ҇та̀, до́ндеже внꙋ́трь въ се́рдце водрꙋзи́тсѧ и҆́мѧ гдⷭ҇не, и҆ ничто́же и҆́но помышлѧ́йте, то́чїю ꙗ҆́кѡ да возвели́читсѧ въ ва́съ хрⷭ҇то́съ.

<rubric>Глава̀ к҃в. Є҆щѐ ѡ҆ па́мѧти і҆и҃совой, чрез̾ вдыха́нїе но́здренное, со внима́нїемъ внꙋ́трь се́рдца. </rubric>

<red>П</red>и́шетъ же и҆ лѣ́ствичникъ: і҆и҃сова па́мѧть да соедини́тсѧ съ дыха́нїемъ твои́мъ, и҆ тогда̀ позна́еши безмо́лвїѧ по́льзꙋ. И҆ ст҃ы́й и҆сѵ́хїй: а҆́ще ѹ҆́бѡ вои́стиннꙋ ѡ҆дѣ́ѧти въ стꙋ́дъ по́мыслы хо́щеши, и҆ безмо́лствовати благодꙋ́шнѡ, и҆ со ѹ҆до́бностїю трезви́тисѧ се́рдцемъ: і҆и҃сова моли́тва да соедини́тсѧ въ дыха́нїе твоѐ и҆ въ но́здри, и҆ въ ма́лѣхъ дне́хъ соверша́ющеесѧ сїѐ ѹ҆́зриши.

<rubric>Глава̀ к҃г. Ꙗ҆́кѡ хотѧ́щемꙋ ѹ҆́мнѣ трезви́тисѧ, и҆ па́че же новонача́льномꙋ подоба́етъ сидѣ́ти, во вре́мѧ мл҃твы, въ безмо́лвнѣй и҆ несвѣ́тлѣй хра́минѣ, за є҆́же си́це ѹ҆мꙋ̀ и҆ мы́сли є҆сте́ственнѣ нѣ́какѡ ѿ ча́сти собира́тисѧ. </rubric>

<red>Т</red>ѣ́мже къ пока̑заннымъ, ꙗ҆́коже свы́ше сꙋ́щымъ, и҆ ѿ вели́кихъ ст҃ы́хъ ѻ҆тє́цъ пред̾ꙋзако́нєннымъ по простє́ртымъ на́ми свидѣ́тельствамъ, ѡ҆ є҆́же чрез̾ вдыха́нїе но́здренное, и҆ внꙋ́трь се́рдца въ гдⷭ҇ѣ на́шемъ і҆и҃сѣ хрⷭ҇тѣ̀ сн҃ѣ бж҃їи, и҆ во ст҃ѣ́мъ є҆гѡ̀ и҆ сп҃си́тельномъ и҆́мени моли́тисѧ, поꙋча́тисѧ и҆ трезви́тисѧ, и҆ ѿ негѡ̀ и҆ска́ти на́мъ ми́лости, прилага́етсѧ и҆ сїѐ: є҆́же въ безмо́лвнѣ, и҆ при́снѡ, па́че же во ѹ҆ста́вленное вре́мѧ моли́твы, є҆ще́ же и҆ въ несвѣ́тлѣ ѹ҆глѣ̀ сидѣ́ти прилѣжа́щемꙋ трезви́тисѧ ѹ҆́мнѣ въ се́рдцѣ, и҆ па́че же новонача́льномꙋ, ꙗ҆́коже бы́вшїи во и҆скꙋ́сѣ такова́гѡ всеблаже́ннѣйшагѡ дѣ́ланїѧ бж҃е́ственнїи ѻ҆тцы̀ и҆ ѹ҆чи́телїе та́йнѡ наꙋча́ютъ и҆ заповѣ́даютъ. Занѐ видѣ́нїе и҆ зрѣ́нїе ѻ҆че́съ на зри̑маѧ и҆ ви̑димаѧ винѡ́вна быва́ютъ є҆сте́ственнѣ развлече́нїѧ и҆ раздѣле́нїѧ мы́сли, и҆ є҆́же стꙋжа́емѣй бы́ти є҆́й и҆ расточа́тисѧ: затворе́ннѣй же и҆ є҆́й бы́вшей, ꙗ҆́коже глаго́ласѧ, въ безмо́лвнѣй и҆ те́мнѣй хра́минѣ, и҆ та̀ ѿ паре́нїѧ и҆ ѿ тогѡ̀, є҆ли́кѡ ѿ зрѣ́нїѧ и҆ видѣ́нїѧ разли́чествовати, престае́тъ: та́кѡ ѹ҆́бѡ и҆ ѹ҆́мъ, хотѧ̀ и҆ не хотѧ̀ ѿ ча́сти ѹ҆тиша́тисѧ, и҆ къ себѣ̀ собира́тисѧ ѡ҆бы́че, ꙗ҆́коже глаго́летъ вели́кїй васі́лїй: ѹ҆́мъ не расточа́емь на внѣ̑шнѧѧ, нижѐ ѿ чꙋ́вствъ на мі́ръ разлива́емь, къ себѣ̀ возвраща́етсѧ.

<rubric>Глава̀ к҃д. Ꙗ҆́кѡ пре́жде всѣ́хъ непаре́нїе да́рꙋетсѧ ѹ҆мꙋ̀ гдⷭ҇емъ на́шимъ і҆и҃сомъ хрⷭ҇то́мъ, и҆ ст҃а́гѡ є҆гѡ̀ и҆́мене съ вѣ́рою въ се́рдцѣ призыва́нїемъ: помоществꙋ́етъ же нѣ́какѡ и҆ є҆сте́ственное хꙋдо́жество въ се́рдцѣ чрез̾ вдыха́нїе но́здренное, и҆ сидѣ́нїе въ безмо́лвнѣ и҆ несвѣ́тлѣ мѣ́стѣ, и҆ подѡ́бнаѧ.</rubric>

<red>И҆</red> пре́жде ѹ҆̀бо си́хъ, па́че же пре́жде всѣ́хъ таковы́й ѹ҆мо́мъ и҆справлѧ́етсѧ по́двигъ приходѧ́щею по́мощїю бж҃е́ственныѧ благода́ти ѿ є҆динопо́мысленнагѡ, серде́чнагѡ, чи́стагѡ и҆ непари́тельнагѡ съ вѣ́рою гдⷭ҇а на́шегѡ і҆и҃са хрⷭ҇та̀ призыва́нїѧ, а҆ не просты́мъ є҆ди́нымъ пред̾изложе́ннымъ є҆сте́ственнымъ хꙋдо́жествомъ, чрез̾ но́здренное вдыха́нїе, и҆лѝ въ безмо́лвнѣ и҆ тѣ́мнѣ мѣ́стѣ сидѣ́нїе, да не бꙋ́детъ. Такѡва́ѧ бо бж҃е́ственными ѻ҆тцы̑ и҆з̾ѡбрѣто́шасѧ, не и҆но́гѡ ра́ди чегѡ̀, ра́звѣ то́чїю, ꙗ҆́кѡ нѣ̑каѧ посѡ́бїѧ къ собра́нїю мы́сли, и҆ ѿ ѻ҆бы́чнагѡ паре́нїѧ къ само́й себѣ̀ возвраще́нїю и҆ внима́нїю, ꙗ҆́коже предреко́хомъ. Ѿ ни́хже ражда́етсѧ, и҆ є҆́же вы́нꙋ и҆ чи́стѣ и҆ непари́тельнѣ ѹ҆мꙋ̀ моли́тисѧ, ꙗ҆́коже глаго́летъ ст҃ы́й ні́лъ: ꙗ҆́кѡ внима́нїе моли́твы и҆щѧ̀, моли́твꙋ ѡ҆брѧ́щетъ: моли́тва бо внима́нїю послѣ́дꙋетъ мно́жае, нижѐ и҆́но что̀, ѡ҆ не́мже тща́тисѧ подоба́етъ. И҆ ѡ҆ се́мъ рече́сѧ досе́лѣ. Ты́ же ча́до, хотѧ́й живо́тъ, и҆ любѧ́й дни̑ ви́дѣти бла́ги, и҆ жи́ти въ тѣ́лѣ ꙗ҆́кѡ безтѣле́сенъ, под̾ пра́виломъ и҆ вѣ́сомъ живѝ таковы́мъ.

<rubric>Глава̀ к҃є. Ка́кѡ подоба́етъ преходи́ти разстоѧ́нїе ѿ ве́чера до ѹ҆́трени безмо́лвствꙋющемꙋ, и҆ нача́ло простра́ннѣйшагѡ ѹ҆че́нїѧ. </rubric>

<red>С</red>о́лнцꙋ заходѧ́щꙋ, призва́въ въ по́мощь преблага́го и҆ всеси́льнаго гдⷭ҇а і҆и҃са хрⷭ҇та̀, сѧ́ди на стꙋ́льцѣ въ ке́ллїи безмо́лвнѣй и҆ несвѣ́тлѣй, и҆ собра́въ ѹ҆́мъ тво́й ѿ внѣ́шнѧгѡ ѻ҆бы́чнагѡ ѡ҆бхожде́нїѧ, и҆ ѻ҆́крестъ скита́нїѧ, и҆ внꙋ́трь се́рдца порѣ́ѧвъ ти́хѡ чрез̾ вдыха́нїе но́здренное, держѝ моли́твꙋ, си́рѣчь: гдⷭ҇и і҆и҃се хрⷭ҇тѐ сн҃е бж҃їй, поми́лꙋй мѧ̀! Кꙋ́пнѡ съ дыха́нїемъ совводѧ̀ соедине́ннѣ нѣ́какѡ и҆ глаго́лы моли́твы, ꙗ҆́коже глаго́летъ ст҃ы́й и҆сѵ́хїй: со вдыха́нїемъ твои́мъ но́здреннымъ трезвѣ́нїе соединѝ, и҆ і҆и҃сово и҆́мѧ, и҆ незабве́нное поꙋче́нїе сме́рти, и҆ смире́нїе: ѻ҆боѧ̑ бо по́льзовати вѣ́дѧтъ. Съ мл҃твою же и҆ и҆ны́ми тебѣ̀ рече́нными и҆мѣ́й и҆ па́мѧть сꙋда̀, и҆ воздаѧ́нїѧ благи́хъ и҆ ѕлы́хъ дѣѧ́нїй, и҆ соверше́ннѣ ѿ дꙋшѝ вмѣнѧ́й себѐ па́че всѣ́хъ человѣ̑къ грѣ́шнѣйша, и҆ са́мыхъ бѣсѡ́въ сквернѣ́йша, пото́мъ и҆ ꙗ҆́кѡ и҆́маши вѣ́чнѣ мꙋ́читисѧ: и҆ въ каково́мъ ли́бо по́мыслѣ ѿ ска́занныхъ прїи́детъ тѝ ѹ҆миле́нїе и҆ пла́чь, и҆ сле́зы, во ѻ҆́нѣмъ про́чее и҆ пребыва́й, до́ндеже са́ми сі́и пре́йдꙋтъ. А҆́ще же є҆щѐ не сподо́билсѧ є҆сѝ дарова́нїѧ сле́зъ, подви́гнисѧ и҆ помоли́сѧ смире́ннымъ мꙋдрова́нїемъ, да стѧ́жеши сїѧ̑: си́ми бо ѿ страсте́й и҆ скве́рнъ ѻ҆чища́емсѧ, благи́хъ же и҆ спаси́тельныхъ прича̑стницы быва́емъ, ꙗ҆́коже лѣ́ствичникъ глаго́летъ: ꙗ҆́коже ѻ҆́гнь потреблѧ́етъ тро́стїе, та́кѡ чи́стаѧ слеза̀ всѧ́кїѧ сквє́рны ви̑димыѧ и҆ помышлѧ́ємыѧ. И҆ и҆́нъ ѻ҆те́цъ: хотѧ́й погꙋби́ти ѕлѡ́бы, пла́чемъ погꙋблѧ́етъ ѧ҆̀: и҆ хотѧ́й стѧжа́ти добродѣ́тєли, пла́чемъ стѧжева́етъ ѧ҆̀. И҆ а҆́ще не и҆́маши ѹ҆миле́нїѧ, вѣ́ждь, ꙗ҆́кѡ тщесла́вїе и҆́маши: сїе́ бо не ѡ҆ставлѧ́етъ дꙋ́шꙋ ѹ҆мили́тисѧ. А҆́ще же бы не пришлѝ сле́зы, сѣдѝ внима́ѧ въ си́хъ по́мыслѣхъ, и҆ съ моли́твою ча́съ є҆ди́нъ: та́же воста́въ, по́й со внима́нїемъ ма́лое повече́рїе: и҆ па́ки сѣ́дъ держѝ моли́твꙋ, є҆ли́ка тѝ є҆́сть си́ла, чи́стѣ и҆ непари́тельнѣ, си́рѣчь, кромѣ̀ попече́нїѧ и҆ по́мысла какова́гѡлибо и҆ ꙗ҆кова́гѡлибо мечта́нїѧ со мно́гимъ трезвѣ́нїемъ полчаса̀, по рече́нномꙋ: кромѣ̀ неподо́бнагѡ дыха́нїѧ и҆ пи́щи, внѣ̀ и҆ны́хъ пѡ́мыслъ, въ моли́твѣ бꙋ́ди, а҆́ще хо́щеши съ є҆ди́нымъ бы́ти ѹ҆мо́мъ. Та́же зна́менавъ себѐ зна́менїемъ честна́гѡ и҆ животворѧ́щагѡ крⷭ҇та̀, подо́бнѣ и҆ тво́й ѻ҆́дръ, и҆ на не́мъ сѣ́дъ, и҆ въ мы́сль твою̀ прише́дъ ѡ҆ бꙋ́дꙋщихъ наслажде́нїихъ, глаго́лемъ, и҆ мꙋче́нїихъ: ѡ҆ прехожде́нїи же и҆ пре́лести привре́менныхъ, є҆ще́ же и҆ ѡ҆ внеза́пнѣмъ и҆ ѻ҆́бщемъ до́лзѣ, си́рѣчь ѡ҆ сме́рти, и҆ ѡ҆ є҆́же по кончи́нѣ, и҆ пре́жде кончи́ны стра́шнѣмъ словоистѧза́нїи, и҆ ѡ҆ согрѣше́нныхъ тобо́ю по всемꙋ̀, ꙗ҆́коже мо́щно вкра́тцѣ воспомѧнꙋ́въ, и҆ ѡ҆ си́хъ ѿпꙋще́нїѧ те́плѣ проси́въ, со и҆звѣстноиспыта́нїемъ себѐ словоистѧза́въ, ка́кѡ преше́дшїй де́нь преше́лъ є҆сѝ, возле́гъ, держа̀ и҆ мл҃твꙋ по глаго́лꙋ: і҆и҃сова па́мѧть вкꙋ́пѣ да спи́тъ съ тобо́ю: ѹ҆снѝ часѡ́въ пѧ́ть и҆лѝ ше́сть, па́че же по разстоѧ́нїю но́щи ѹ҆снѝ и҆ ты̀ ѹ҆мѣ́реннѡ.

<rubric>Глава̀ к҃ѕ. Ка́кѡ подоба́етъ вре́мѧ ѿ ѹ҆́трени да́же ѹ҆́трїѧ преходи́ти.</rubric>

<red>Ѿ</red> сна́ же возбꙋди́вшисѧ, и҆ бг҃а славосло́вивъ, и҆ па́ки того̀ на твоѐ застꙋпле́нїе призва́въ, начнѝ пе́рвѣе дѣ́ло пе́рвое, си́рѣчь, моли́тисѧ въ се́рдцѣ чи́стѡ и҆ непари́тельнѡ до часа̀ є҆ди́нагѡ: тогда́ бо наимно́жайше нѣ́кагѡ ѹ҆́мъ є҆́сть ти́хъ и҆ немѧте́женъ. Сегѡ̀ ра́ди на́мъ и҆ заповѣ́дано є҆́сть, пє́рваѧ и҆ и҆зрѧ̑днаѧ въ же́ртвꙋ приноси́ти бг҃ови, си́рѣчь первомы́слїе, є҆ли́кѡ мо́щно, возводи́ти неꙋкло́ннѡ серде́чною чи́стою моли́твою къ гдⷭ҇ꙋ на́шемꙋ і҆и҃сꙋ хрⷭ҇тꙋ̀. Глаго́летъ бо ст҃ы́й ні́лъ: се́й мл҃твꙋ наверша́етъ, и҆́же при́снѡ соверше́ннѡ своѐ первомы́слїе бг҃ови плодоно́ситъ. По си́хъ же по́й полꙋ́нощницꙋ. А҆́ще же є҆щѐ въ соверше́ннѣйшемъ безмо́лвїи неꙋтвержде́нъ сы́й, и҆ сегѡ̀ ра́ди не мо́жеши, ꙗ҆́коже реко́хомъ, нача́ти є҆̀, и҆лѝ мо́жетъ бы́ть и҆ и҆ны́ѧ ра́ди вины̀, ꙗ҆́коже мно́жицею ѡ҆бы́че приключа́тисѧ є҆щѐ въ таково́мъ дѣ́ланїи сꙋ́щымъ новонача̑льнымъ, є҆ще́ же а҆́ще рѣ́дцѣ и҆ пред̾ꙋспѣва́ющымъ, и҆ не ѹ҆̀ соверше́нства дости́гшымъ: соверше́ннїи бо всѧ̑ мо́гꙋтъ ѡ҆ ѹ҆крѣплѧ́ющемъ и҆̀хъ хрⷭ҇тѣ̀. Ѻ҆ба́че ты̀ воста́въ ѿ сна̀, и҆ є҆ли́кѡ и҆́маши си́лꙋ, тре́звеннѡ по́й пе́рвѣе полꙋ́нощницꙋ со всѧ́кимъ внима́нїемъ и҆ ра́зꙋмомъ. Та́же сѣ́дъ помоли́сѧ чи́стѣ и҆ непари́тельнѣ въ се́рдцѣ, ꙗ҆́коже показа́сѧ, ча́съ є҆ди́нъ, па́че же ꙗ҆́коже пода́тель благи́хъ тебѣ̀ пода́стъ. Глаго́летъ бо лѣ́ствичникъ: но́щїю ѹ҆́бѡ наимно́жайше вдава́й себѐ моли́твѣ, ма́лѡ же ѱалмопѣ́нїю: во дни́ же па́ки ѹ҆готовлѧ́йсѧ по твое́й си́лѣ. А҆́ще же и҆ си́це подвиза́всѧ є҆щѐ неради́ши и҆ ѹ҆ныва́еши, и҆ ѹ҆́мъ возмꙋща́емь и҆́маши ѿ слꙋ́чаѧ нѣ́коегѡ, воста́въ побꙋжда́йсѧ, ꙗ҆́коже вѣ́си, держа́сѧ моли́твы: та́же сѣ́дъ, потщи́сѧ помоли́тисѧ, ꙗ҆́коже преднаписа́сѧ, при́снѡ прилѣжа̀, да чи́стою моли́твою съ чи́сты҆̀
