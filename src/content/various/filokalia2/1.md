---
title: "И҆сѵ́хїа пресвѵ́тера къ ѳеодꙋ́лꙋ сло́во дꙋшеполе́зное и҆ сп҃си́тельное, ѡ҆ трезвѣ́нїи и҆ добродѣ́тели, ѡ҆глави́тельное"
navigation:
  key: various-filokalia2-1
  title: "И҆сѵ́хїа пресвѵ́тера къ ѳеодꙋ́лꙋ сло́во дꙋшеполе́зное и҆ сп҃си́тельное, ѡ҆ трезвѣ́нїи и҆ добродѣ́тели, ѡ҆глави́тельное"
  parent: various-filokalia2
  order: 1
type: "various"
---

# И҆сѵ́хїа пресвѵ́тера къ ѳеодꙋ́лꙋ сло́во дꙋшеполе́зное и҆ сп҃си́тельное, ѡ҆ трезвѣ́нїи и҆ добродѣ́тели, ѡ҆глави́тельное.

<rubric>Преподо́бный ѻ҆те́цъ на́шъ и҆сѵ́хїй, і҆ерꙋсали́мскїѧ це́ркве пресвѵ́теръ, живѧ́ше при ѳеодо́сїи ю҆нѣ́йшемъ, процвѣта́ѧ въ сло́вѣ ѹ҆че́нїѧ, сконча́сѧ же ѻ҆́колѡ четы́реста три́десѧть тре́тїѧгѡ лѣ́та. И҆з̾ мно́гихъ є҆гѡ̀ писа́нїй є҆ди́ное сло́во, на двѣ́стѣ трѝ главы̑ раздѣле́нное, здѣ́сь положено̀, ꙗ҆́кѡ потре́бнѣйшее и҆ новонача̑льнымъ въ трезвѣ́нїи и҆ внима́нїи ѹ҆ма̀, и҆ хране́нїи се́рдца, па́че всѧ́кагѡ и҆но́гѡ поле́знѣйшее: ѡ҆ ко́емъ и҆ крі́тїкъ, (и҆спыта́тель писа́нїй) фѡ́тїй, та́къ говори́тъ сло́во въ сло́во, въ чте́нїи рч҃и. И҆ све́рхъ всегѡ̀ втора́ѧ и҆ двадесѧ́таѧ (глава̀ си́рѣчь) и҆сѵ́хїа пресвѵ́тера, соде́ржитъ то̀, въ че́мъ и҆ всеѧ̀ кни́ги заключа́етсѧ ра́зꙋмъ, потре́бнѣйшїй па́че всегѡ̀ и҆но́гѡ, подвиза́ющымсѧ въ жи́зни длѧ наслѣ́дованїѧ небе́съ. И҆мѣ́етъ же ѻ҆но̀ и҆ ꙗ҆́сность, ꙗ҆́коже возвѣща́етсѧ: и҆ по про́чемꙋ таково̀, каково́е бы благопотре́бно бы́ло мꙋжа́мъ, не къ по́двигꙋ то́чїю слове́сномꙋ ѡ҆брати́вшымсѧ, но всѧ́кїй трꙋ́дъ и҆ тща́нїе показа́вшымъ въ дѣ́ѧтельномъ по́двигѣ.</rubric>



<rubric>Нача́ло просвѣще́нїѧ дꙋшѝ и҆ и҆́стинный зало́гъ, глави̑зны ѿвѣща́тєльныѧ и҆ моли́твєнныѧ.</rubric>

<rubric class="inline">а҃.</rubric> <red>Т</red>резвѣ́нїе є҆́сть хꙋдо́жество дꙋхо́вное, ѿ стра́стныхъ по́мыслѡвъ и҆ слове́съ, и҆ лꙋка́выхъ дѣ́лъ, соверше́ннѡ человѣ́ка съ по́мощїю бж҃їею и҆збавлѧ́ющее, долговре́меннѣ и҆ ѹ҆се́рднѣ проходи́мое. Ѻ҆но̀ проходи́мо да́рꙋетъ тве́рдое разꙋмѣ́нїе непостижи́магѡ бг҃а, є҆ли́кѡ пости́гнꙋти возмо́жно, и҆ рѣше́нїе та̑инъ бж҃е́ственныхъ и҆ сокрове́нныхъ, и҆ твори́тъ всѧ́кꙋю за́повѣдь бж҃їю ве́тхагѡ и҆ но́вагѡ завѣ́та, и҆ подае́тъ всѧ́кое бла́го бꙋ́дꙋщагѡ вѣ́ка. Со́бственнѣ же ѻ҆но̀ є҆́сть чистота̀ се́рдца, є҆́же по вели́чествꙋ и҆ добро́тѣ свое́й, и҆лѝ и҆́стиннѣе рещѝ, по нерадѣ́нїю на́шемꙋ вельмѝ ѡ҆скꙋдѣва́етъ дне́сь въ мона́сѣхъ, є҆́же хрⷭ҇то́съ ѹ҆блажа́етъ глаго́лѧ: Блаже́ни чи́стїи се́рдцемъ, ꙗ҆́кѡ ті́и бг҃а ѹ҆́зрѧтъ. Сицево̀ ѹ҆́бѡ сꙋ́ще, на мно́зѣ кꙋпꙋ́етсѧ. Трезвѣ́нїе, въ человѣ́кѣ закоснѣва́ѧ, ко пра́вомꙋ и҆ бг҃оꙋго́дномꙋ житїю̀ наста́вникъ быва́етъ. Ѻ҆но̀ и҆ восхожде́нїе є҆́сть ѹ҆мозрѣ́нїѧ, и҆ трича́стность дꙋшѝ пра́веднѡ подвиза́ти на́съ наꙋча́етъ, и҆ чꙋ̑вствїѧ тве́рдѡ блюстѝ, и҆ гла́вныѧ четы́ре добродѣ́тєли въ прича́стникѣ свое́мъ по всѧ́къ де́нь возраща́ти бꙋ́детъ.

<rubric class="inline">в҃.</rubric> <red>В</red>ели́кїй законополо́жникъ мѡѷсе́й, па́че же дх҃ъ ст҃ы́й, показꙋ́ѧ непоро́чность и҆ чистотꙋ̀, и҆ многовмѣще́нїе, и҆ высокотво́рность сеѧ̀ добродѣ́тели, и҆ ѹ҆чѧ̀ на́съ, ка́кѡ сїю̀ начина́ти и҆ соверша́ти подоба́етъ: внемлѝ себѣ̀, глаго́летъ, да не бꙋ́детъ сло́во та́йно въ се́рдцѣ твое́мъ беззако́нїѧ, сло́вомъ та́йнымъ є҆диномы́сленное представле́нїе и҆менꙋ́ѧ вє́щи нѣ̑кїѧ лꙋка̑выѧ и҆ бг҃оненави̑стныѧ, є҆́же и҆ прило́гомъ нарица́ютъ ѻ҆тцы̀ приноси́мымъ се́рдцꙋ ѿ дїа́вола, є҆мꙋ́же послѣ́дꙋютъ по́мыслы на́ши, а҆́бїе по представле́нїи ѻ҆́нагѡ ѹ҆мꙋ̀, и҆ стра́стнѣ со ѻ҆́нымъ разглаго́льствꙋючъ.

<rubric class="inline">г҃.</rubric> <red>Т</red>резвѣ́нїе є҆́сть пꙋ́ть всѧ́кїѧ добродѣ́тели и҆ за́повѣди бж҃їѧ, є҆́же и҆ серде́чное безмо́лвїе глаго́летсѧ: и҆ ѻ҆́ноже са́мое не мечта́тельнѣ соверша́емо, хране́нїе ѹ҆ма̀ є҆́сть.

<rubric class="inline">д҃.</rubric> <red>Н</red>е зри́тъ свѣ́та со́лнечнагѡ роди́вшїйсѧ слѣпы́мъ: си́це не ходѧ́щїй въ трезвѣ́нїи, не зри́тъ бога́тнѡ сїѧ́нїй вы́шнїѧ благода́ти, нижѐ свободи́тсѧ ѿ лꙋка́выхъ и҆ бг҃оненави́стныхъ дѣ́лъ, и҆ слове́съ, и҆ помышле́нїй. Сицевы́й не свобо́днѡ при кончи́нѣ свое́й та́ртарскихъ пре́йдетъ кнѧзе́й.

<rubric class="inline">є҃.</rubric> <red>В</red>нима́нїе є҆́сть серде́чное непреста́нное безмо́лвїе ѿ всѧ́кагѡ по́мысла, хрⷭ҇та̀ і҆и҃са сн҃а бж҃їѧ и҆ бг҃а, при́снѡ, непреры́внѡ и҆ непреста́ннѡ є҆ди́наго того̀ то́чїю призыва́ющее, и҆ возды́шꙋщее, и҆ мꙋ́жески проти́вꙋ врагѡ́въ со ѻ҆́нымъ ѡ҆полча́ющеесѧ, и҆ томꙋ̀ и҆сповѣ́дающеесѧ, є҆ди́номꙋ и҆мѣ́ющемꙋ вла́сть проща́ти согрѣшє́нїѧ, ѡ҆б̾е́млющее ча́стѡ хрⷭ҇та̀, чрез̾ призыва́нїе є҆ди́нагѡ тайновѣ́дца серде́цъ: ѿ человѣ̑къ же сицева́ѧ дꙋша̀ всѧ́чески ѹ҆таи́ти покꙋша́етсѧ сла́дость свою̀, и҆ внꙋ́треннїй по́двигъ, да не когда̀ лꙋка́вый та́йнѡ введе́тъ ѕло́бꙋ, и҆ и҆стреби́тъ до́брое дѣ́ланїе.

<rubric class="inline">ѕ҃.</rubric> <red>Т</red>резвѣ́нїе є҆́сть тве́рдое водрꙋже́нїе по́мысла, и҆ стоѧ́нїе є҆гѡ̀ при две́ри се́рдца, и҆́же приходѧ́щыѧ по́мыслы тате́бныѧ зри́тъ и҆ слы́шитъ, что̀ глаго́лютъ и҆ что̀ творѧ́тъ ѻ҆́ныѧ ѹ҆бі̑йцы, и҆ кі́й є҆́сть ѡ҆́бразъ начерта́нный и҆ воздви́гнꙋтый ѿ бѣсѡ́въ, и҆ покꙋша́ющїйсѧ са́мъ собо́ю мечта́тельнѣ прельсти́ти ѹ҆́мъ. Сїѧ̑ бо люботрꙋ́днѣ постига́єма, и҆скꙋ́съ ѹ҆́мныѧ бра́ни, вельмѝ разꙋ́мнѣ на́мъ, а҆́ще хо́щемъ, показꙋ́ютъ.

<rubric class="inline">з҃.</rubric> <red>С</red>ꙋгꙋ́бый стра́хъ, и҆ ѡ҆ставлє́нїѧ ѿ бг҃а, и҆ наказа́тєльныѧ приключє́нїѧ и҆скꙋше́нїй, ражда́ютъ ча́стое поꙋче́нїе внима́нїю во ѹ҆мѣ̀ человѣ́ка, покꙋша́ющагѡсѧ и҆сто́чникъ загради́ти ѕлы́хъ по́мыслѡвъ и҆ дѣ́лъ, є҆гѡ́же ра́ди быва́ютъ и҆ ѡ҆ставлє́нїѧ и҆ неча́емыѧ ѿ бг҃а и҆скꙋшє́нїѧ, ко и҆справле́нїю на́шегѡ житїѧ̀, и҆ наипа́че вкꙋси́вшымъ поко́й добра̀ сегѡ̀ и҆ нерадѧ́щымъ. Частота́ же ражда́етъ навыкнове́нїе, а҆ сїѐ є҆сте́ственнꙋю нѣ́кꙋю частотꙋ̀ трезвѣ́нїѧ, сїѧ́ же видѣ́нїе бра́ни по ма́лꙋ, сꙋдѧ̀ по ка́чествꙋ своемꙋ̀, ражда́етъ: є҆мꙋ́же послѣ́дꙋетъ непреста́ннаѧ моли́тва і҆и҃сова, и҆ немечта́тельнаѧ сла́достнаѧ тишина̀ ѹ҆ма̀ и҆ состоѧ́нїе, ѿ і҆и҃са содѣ́ловаемое.

<rubric class="inline">и҃.</rubric> <red>М</red>ы́сль стоѧ́щаѧ и҆ призыва́ющаѧ хрⷭ҇та̀ на сꙋпоста́ты, и҆ прибѣга́ющаѧ къ немꙋ̀, ꙗ҆́коже ѕвѣ́рь нѣ́кїй, ѡ҆крꙋже́нный мно́гими псы̀, и҆ противꙋста́вшїй во тверды́ни, и҆здале́че ѹ҆́мственнѣ ѹ҆́мствєнныѧ кова̑рства неви́димыхъ врагѡ́въ предви́дитъ: и҆ зане́же при́снѡ мо́литъ миротво́рнаго і҆и҃са проти́вꙋ и҆́хъ, неꙋѧ́звленна ѿ ни́хъ пребыва́етъ.

<rubric class="inline">ѳ҃.</rubric> <red>А҆́</red>ще вѣ́си, и҆ дано́ ти є҆́сть во ѹ҆́трїи предстоѧ́ти, и҆ не то́чїю зрѣ́тисѧ, но и҆ зрѣ́ти вѣ́си, є҆́же глаго́лю: а҆́ще же нѝ, трезви́сѧ, и҆ прїи́меши.

<rubric class="inline">і҃.</rubric> <red>С</red>оставле́нїе море́й є҆́сть мно́гаѧ вода̀: составле́нїе же и҆ держа́ва трезвѣ́нїѧ, воздержа́нїѧ и҆ дꙋше́внагѡ глꙋбо́кагѡ безмо́лвїѧ, и҆ бе́здна видѣ́нїй ди́вныхъ и҆ неизрече́нныхъ, и҆ разꙋ́мнагѡ смире́нїѧ: правоты̀ и҆ любвѐ, є҆́сть соверше́нное трезвѣ́нїе, и҆ і҆и҃съ хрⷭ҇то́ва без̾ по́мыслѡвъ моли́тва. И҆ сїѐ подоба́етъ твори́ти тѣ́снѡ и҆ ча́стѡ, и҆ не стꙋжа́ти сѝ.

<rubric class="inline">а҃і.</rubric> <red>Н</red>е всѧ́къ глаго́лѧй мѝ: гдⷭ҇и, гдⷭ҇и, вни́детъ, речѐ, въ ца́рствїе небе́сное, но творѧ́й во́лю ѻ҆ц҃а̀ моегѡ̀. Во́лѧ же ѻ҆ц҃а̀ є҆гѡ̀ є҆́сть сїѧ̀: лю́бѧщїи гдⷭ҇а ненави́дите лꙋка̑ваѧ. Съ моли́твою ѹ҆̀бо і҆и҃съ хрⷭ҇то́вою возненави́димъ и҆ лꙋка́выѧ по́мыслы. И҆ си́це сотвори́мъ во́лю бж҃їю.

<rubric class="inline">в҃і.</rubric> <red>В</red>сѧ́кїѧ добродѣ́тели начерта́нїе, и҆ ѡ҆́бразъ ро́дꙋ человѣ́ческомꙋ, и҆ воззва́нїе ѿ дре́внѧгѡ паде́нїѧ, влⷣка на́шъ и҆ бг҃ъ, воплоти́выйсѧ предложѝ на́мъ, живописа́въ всѐ добродѣ́тельное своѐ во пло́ти житїѐ, со всѣ́ми благи́ми свои́ми, ꙗ҆̀же на́мъ показа̀, по креще́нїи вше́дъ въ пꙋсты́ню, съ посто́мъ начина́етъ ѹ҆́мнꙋю бра́нь, дїа́волꙋ, ꙗ҆́кѡ къ человѣ́кꙋ просто́мꙋ, къ немꙋ̀ пристꙋ́пльшꙋ. И҆ сицево́ю побѣ́дою наꙋчѝ и҆ на́съ неключи́мыхъ, ка́кѡ подоба́етъ бра́нь твори́ти на дꙋ́хи лꙋка́выѧ, си́рѣчь во смире́нїи, и҆ постѣ̀, и҆ моли́твѣ, и҆ трезвѣ́нїи, не тре́бꙋѧ си́хъ ꙗ҆́кѡ бг҃ъ, и҆ бг҃ъ богѡ́въ.

<rubric class="inline">г҃і.</rubric> <red>К</red>оли́цы же сꙋ́ть, по мнѣ́нїю моемꙋ̀, ѡ҆́бразы трезвѣ́нїѧ, могꙋ́щїи пома́лꙋ ѡ҆чища́ти ѹ҆́мъ ѿ стра́стныхъ по́мыслѡвъ, назна́менати тѝ ѻ҆́ныѧ просто́ю рѣ́чїю и҆ неиспещре́нною не ѡ҆блѣню́сѧ. Не сꙋди́хъ бо въ слꙋ́чаехъ ѡ҆писа́нїѧ бра́ни, въ се́мъ глаго́лѣ сокры́ти по́льзꙋ рече́нїѧми, и҆ наипа́че ѿ простѣ́йшихъ. Ты́ же ча́до тїмоѳе́е, речѐ, внемлѝ чте́нїю.

<rubric class="inline">д҃і.</rubric> <red>Є҆</red>ди́нъ ѹ҆̀бо ѡ҆́бразъ трезвѣ́нїѧ є҆́сть, мечта́нїе всегда̀ блюстѝ, си́рѣчь прило́гъ. Занѐ не мо́щно сатанѣ̀ без̾ мечта́нїѧ по́мыслы твори́ти, и҆ пока́зывати ѹ҆мꙋ̀ ко прельще́нїю ло́жнꙋ.

<rubric class="inline">є҃і.</rubric> <red>Д</red>рꙋгі́й ѡ҆́бразъ, и҆мѣ́ти се́рдце глꙋбо́ко, молча́щее вы́нꙋ, и҆ безмо́лвствꙋющее ѿ всѧ́кагѡ по́мысла, и҆ моли́тисѧ.

<rubric class="inline">ѕ҃і.</rubric> <red>И҆́</red>ный ѡ҆́бразъ, призыва́ти ча́стѡ гдⷭ҇а і҆и҃са хрⷭ҇та̀ на по́мощь во смире́нїи.

<rubric class="inline">з҃і.</rubric> <red>Д</red>рꙋгі́й же ѡ҆́бразъ є҆́сть, и҆мѣ́ти па́мѧть сме́рти непреста́ннѡ въ дꙋшѣ̀.

<rubric class="inline">и҃і.</rubric> <red>С</red>їѧ̑ всѧ̑ дѣ̑ланїѧ, возлю́бленне, лꙋка́вымъ помышле́нїѧмъ вмѣ́стѡ вра́тарей возбранѧ́ютъ. А҆ что̀ и҆ні́и, ꙗ҆́коже твори́тсѧ, нивочто́же вмѣнѧ́ютъ зрѣ́ти къ небесѝ и҆ землѝ: сїѐ, бг҃ꙋ даю́щꙋ глаго́лъ, въ дрꙋго́мъ мѣ́стѣ соверше́ннѣе и҆зложꙋ̀.

<rubric class="inline">ѳ҃і.</rubric> <red>А҆́</red>ще по ма́лꙋ вины̑ страсте́й ѿсѣ́кше, въ дꙋхо́вныхъ ѹ҆праздни́мсѧ видѣ́нїѧхъ, да не пребы́вше въ ѻ҆́ныхъ, сїѐ са́мое и҆мꙋ́ще дѣ́ло, ѹ҆до́бь па́ки ко плотски̑мъ страсте́мъ возвраща́емсѧ, никако́гѡ и҆но́гѡ ѿтꙋ́дꙋ безстра́стїѧ плода̀ не полꙋчи́вше, ра́звѣ помраче́нїе всеконе́чное ѹ҆ма̀, и҆ къ чꙋ́вствєннымъ вещє́мъ возвраще́нїе.

<rubric class="inline">к҃.</rubric> <red>П</red>одоба́етъ подвиза́ющемꙋсѧ внꙋ́трь, во всѧ́кое мгнове́нїе вре́мене и҆мѣ́ти четы́ре сїѧ̑: смире́нїе, кра́йнее внима́нїе, сопротивле́нїе и҆ моли́твꙋ. Смире́нїе, ꙗ҆́кѡ съ го́рдыми бѣса́ми проти́вными и҆мѣ́етъ ѻ҆но̀ бра́нь, да по́мощь хрⷭ҇то́вꙋ въ рꙋцѣ̀ се́рдца и҆́мать, занѐ гдⷭ҇ь го́рдыхъ ненави́дитъ. Внима́нїе же, да при́снѡ се́рдце своѐ твори́тъ ниеди́нагѡ по́мысла и҆мѣ́ти, а҆́ще бы и҆ бла́гъ ꙗ҆влѧ́лсѧ. Сопротивле́нїе же, да є҆гда̀ ско́рѡ ѹ҆разꙋмѣ́етъ прише́дшаго, а҆́бїе со гнѣ́вомъ противоста́нетъ лꙋка́вомꙋ. И҆ ѿвѣща́ю, глаго́летъ, поноша́ющымъ мѝ ѕла̑ѧ. Не бг҃ꙋ ли повине́тсѧ дꙋша̀ моѧ̀; моли́твꙋ же по сопротивле́нїи а҆́бїе да возопїе́тъ ко хрⷭ҇тꙋ̀ съ воздыха́нїемъ безмо́лвнымъ. И҆ тогда̀ са́мъ подвиза́ѧйсѧ ѹ҆́зритъ врага̀ разрꙋша́ющасѧ, и҆лѝ прогонѧ́ема покланѧ́емымъ и҆́менемъ, і҆и҃съ, ꙗ҆́кѡ пра́хъ ѿ вѣ́тра, и҆лѝ ꙗ҆́кѡ ды́мъ и҆счеза́ющїй съ мечта́нїемъ є҆гѡ̀.

<rubric class="inline">к҃а.</rubric> <red>Н</red>е и҆мѣ́ѧй моли́твы чи́стыѧ ѿ по́мыслѡвъ, не и҆́мать ѻ҆рꙋ́жїѧ на бра́нь, моли́твы же, глаго́лю, при́снѡ дѣ́йствꙋемыѧ во внꙋ́тренности дꙋшѝ, да призыва́нїемъ хрⷭ҇та̀, та́йнѡ ра́тꙋѧй сꙋпоста́тъ поража́етсѧ и҆ ѡ҆палѧ́етсѧ.

<rubric class="inline">к҃в.</rubric> <red>Т</red>ы́ бо до́лженъ є҆сѝ ѻ҆́стрымъ и҆ напрѧже́ннымъ ѹ҆ма̀ ѻ҆́комъ зрѣ́ти, дабы̀ разꙋмѣва́ти входѧ́щихъ: разꙋмѣ́въ же а҆́бїе сопротивле́нїемъ сокрꙋша́ти главꙋ̀ ѕмі́евꙋ. И҆ вкꙋ́пѣ па́ки съ воздыха́нїемъ возопі́й ко хрⷭ҇тꙋ̀, и҆ прїи́меши тогда̀ и҆скꙋ́съ бж҃е́ственнагѡ неви́димагѡ застꙋпле́нїѧ, и҆ тогда̀ ѹ҆́зриши ꙗ҆́снѡ пра́вость се́рдца.

<rubric class="inline">к҃г.</rubric> <red>Ꙗ҆́</red>коже держа́й зерца́ло въ рꙋцѣ̀, посредѣ̀ мно́гихъ стоѧ̀, и҆ взира́ѧ въ ѻ҆́ное, ви́дитъ своѐ лицѐ, каково̀ є҆́сть, ви́дитъ дрꙋги́хъ, прини́кшихъ въ то́ежде зерца́ло: та́кѡ вника́ющїй всегда̀ въ се́рдце своѐ, ви́дитъ своѐ состоѧ́нїе въ ѻ҆́номъ, ви́дитъ же и҆ чє́рныѧ ли́ца ѹ҆́мныхъ є҆ѳїо́пѡвъ.

<rubric class="inline">к҃д.</rubric> <red>Н</red>о не мо́жетъ ѹ҆́мъ побѣди́ти мечта́нїе бѣсо́вское собо́ю то́кмѡ: да не надѣ́етсѧ когда́либо сегѡ̀. Кова́рни бо сꙋ́ще, и҆ побѣжде́нными притворѧ́ютсѧ, ѿи́нꙋдꙋ тщесла́вїемъ препина́ѧ. Призыва́нїемъ же і҆и҃са хрⷭ҇та̀ ста́ти тѝ и҆ ѹ҆хи́тритисѧ нижѐ на ча́съ те́рпѧтъ.

<rubric class="inline">к҃є.</rubric> <red>В</red>и́ждь, да не возмечта́еши, по примѣ́рꙋ дре́внѧгѡ і҆зра́илѧ, и҆ пре́данъ бꙋ́деши и҆ ты̀ мы́слєннымъ врагѡ́мъ. Ѻ҆́ный бо бг҃омъ всѧ́ческихъ ѿ є҆гѵ́птѧнъ и҆зба́вльсѧ, помо́щника себѣ̀ ѹ҆мы́сли і҆́дѡла пе́рстна.

<rubric class="inline">к҃ѕ.</rubric> <red>І҆́</red>дѡла же пе́рстна разꙋмѣ́й немощны́й на́шъ ѹ҆́мъ, и҆́же, до́ндеже мо́литъ і҆и҃са хрⷭ҇та̀ проти́вꙋ лꙋка́выхъ дꙋхѡ́въ, ѹ҆до́бь и҆̀хъ ѿгонѧ́етъ, и҆ съ хи́тростїю хꙋдо́жною побѣжда́етъ неви́димыѧ ра̑тныѧ си̑лы врага̀. Є҆гда́ же ѻ҆́нъ на себѧ̀ безсмы́сленнѣ всѧ́кѡ надѣ́ѧтисѧ бꙋ́детъ, ꙗ҆́коже глаго́лемый быстрокрыла́тый разбива́етсѧ. На бг҃а, глаго́летъ, ѹ҆пова̀ се́рдце моѐ и҆ помо́же мѝ: и҆ процвѣтѐ пло́ть моѧ̀: и҆ кто̀ ра́звѣ гдⷭ҇а, возста́витъ мѧ̀, и҆ ѡ҆полчи́тсѧ со мно́ю на лꙋка́внꙋющыѧ безчи́слєнныѧ по́мыслы; Надѣ́ѧйсѧ же на сѧ̀, а҆ не на бг҃а, паде́тъ паде́нїемъ ди́внымъ.

<rubric class="inline">к҃з.</rubric> <red>С</red>ерде́чнагѡ безмо́лвїѧ се́й ѡ҆́бразъ, чи́нъ и҆ примѣ́ръ да бꙋ́детъ тѝ при́снѡ, а҆́ще хо́щеши подвиза́тисѧ, ма́лое живо́тное, паꙋ́къ. А҆́ще же нѝ, не безмо́лвствꙋеши є҆щѐ, ꙗ҆́коже подоба́етъ ѹ҆мо́мъ. То́й ѹ҆́бѡ ма̑лыѧ ло́витъ мꙋ́хи, ты́ же, а҆́ще та́кѡ, ꙗ҆́коже и҆ то́й дꙋше́ю трꙋдѧ́сѧ безмо́лвствꙋеши, не преста́неши при́снѡ ѹ҆бива́ти младе́нцы вавѷлѡ́нскїѧ, за кото́рое ѹ҆бі́йство ѹ҆блажа́ешисѧ дх҃омъ ст҃ы́мъ чрез̾ дв҃да.

<rubric class="inline">к҃и.</rubric> <red>Ꙗ҆́</red>коже не мо́щно чермно́мꙋ мо́рю на тве́рди ꙗ҆ви́тисѧ посредѣ̀ ѕвѣ́здъ, и҆ ꙗ҆́коже не мо́щно человѣ́кꙋ на землѝ ѡ҆бходѧ́щꙋ не дыха́ти во́здꙋхомъ си́мъ: та́кѡ не мо́щно ѡ҆чи́стити се́рдце на́ше ѿ стра́стныхъ по́мыслѡвъ, и҆ ѿгна́ти ѹ҆́мныхъ врагѡ́въ ѿ негѡ̀, без̾ ча́стагѡ призыва́нїѧ і҆и҃са хрⷭ҇та̀.

<rubric class="inline">к҃ѳ.</rubric> <red>А҆́</red>ще со смиренномꙋ́дрїемъ и҆ па́мѧтїю сме́рти, и҆ самоꙋкоре́нїемъ, и҆ сопротивле́нїемъ, и҆ призыва́нїемъ і҆и҃са хрⷭ҇та̀ трꙋжда́ющисѧ всегда̀ въ се́рдцѣ твое́мъ, и҆ тѣ́снымъ, но радостотво́рнымъ и҆ сла́достнымъ пꙋте́мъ мы́сленнымъ, по всѧ́къ де́нь съ си́ми ѻ҆рꙋ́жїѧми ше́ствꙋеши тре́звеннѣ: во видѣ̑нїѧ ст҃а́ѧ ст҃ы́хъ вни́деши, и҆ просвѣти́шисѧ та́инствы глꙋбо́кими ѿ хрⷭ҇та̀, въ не́мже сокрѡ́вища премꙋ́дрости и҆ ра́зꙋма сокровє́нна, въ не́мже живе́тъ всѧ́ко и҆сполне́нїе бж҃ества̀ тѣле́снѣ. Ѡ҆щꙋти́ши бо по і҆и҃сѣ, ꙗ҆́кѡ дх҃ъ ст҃ы́й вни́де въ дꙋ́шꙋ твою̀, ѿ негѡ́же ѹ҆́мъ человѣ́чь просвѣща́етсѧ зрѣ́ти ѿкрове́ннымъ лице́мъ. Никто́же глаго́летъ гдⷭ҇а і҆и҃са, то́чїю дх҃омъ ст҃ы́мъ, речѐ гдⷭ҇ь, ѹ҆вѣрѧ́ѧ си́рѣчь и҆́щꙋщаго та́инственнѣ є҆го̀.

<rubric class="inline">л҃.</rubric> <red>Ѻ҆</red>ба́че и҆ сїѐ вѣ́дѣти подоба́етъ любоꙋчє́нымъ, ꙗ҆́кѡ зави́стнїи бѣ́си мно́жицею и҆ сокрыва́ютъ и҆ сокраща́ютъ въ на́съ ѹ҆́мнꙋю бра́нь, зави́дѧще на́мъ лю́тїи, по́льзы ра́ди, ꙗ҆́же ѿ бра́ни, и҆ разꙋмѣ́нїѧ, и҆ восхожде́нїѧ къ бг҃ꙋ, да ѡ҆безпеча́лившымсѧ на́мъ внеза́пꙋ ѹ҆́мъ на́шъ восхи́тѧтъ, и҆ невнима́тельными нѣ́какѡ къ помыслѡ́мъ па́ки на́съ содѣ́лаютъ. Коне́цъ бо и҆̀мъ непрестаю́щїй и҆ по́двигъ промышлѧ́етсѧ, ѿню́дъ не ѡ҆ставлѧ́ти се́рдце на́ше внима́тельнымъ, вѣ́дѧще собира́емое ѿтꙋ́дꙋ бога́тство дꙋшѣ̀. Но мы̀ тогда̀, съ воспомина́нїемъ гдⷭ҇а на́шегѡ і҆и҃са хрⷭ҇та̀, да простира́емсѧ на дꙋхѡ́внаѧ видѣ̑нїѧ, и҆ бра́нь па́ки на ѹ҆́мъ да восхо́дитъ: то́чїю по совѣ́тꙋ, да та́кѡ рекꙋ̀, самогѡ̀ гдⷭ҇а, и҆ со смире́нїемъ мно́гимъ всѧ̑ да твори́мъ.

<rubric class="inline">л҃а.</rubric> <red>П</red>одоба́етъ ѹ҆̀бо на́мъ, во ѻ҆бщежи́тїи пребыва́ющымъ, доброво́льнымъ и҆зволе́нїемъ и҆ бо́дрымъ се́рдцемъ всю̀ во́лю свою̀ ѿсѣка́ти пред̾ настоѧ́телемъ, и҆ та́кѡ бг҃ꙋ вспомоществꙋ́ющꙋ, благоѡбꙋ́здываємы и҆ са́ми нѣ́какѡ быва́емъ, и҆ невѡ́льны. Хи́трость же въ се́мъ и҆мѣ́ти подоба́етъ, да не же́лчїю смꙋща́емсѧ и҆ ꙗ҆́рость на́шꙋ безслове́снѣ и҆ чрез̾есте́ственнѣ дви́жимъ, и҆ та́кѡ бездерзновє́нны на неви́димꙋю бра́нь ѡ҆брѧ́щемсѧ. Ѡ҆бы́кла бо є҆́сть во́лѧ на́ша, не ѿсѣка́ема на́ми доброво́льнѣ, гнѣ́ватисѧ на начина́ющихъ принꙋжде́ннѣ ѻ҆́нꙋю ѿсѣка́ти: и҆ ѿ сегѡ̀ ѹ҆́бѡ ꙗ҆́рость ѕлѧ́щаѧсѧ подви́гшисѧ, погꙋблѧ́етъ разꙋмѣ́нїе бра́ни, є҆́же є҆два̀ кто̀ со мно́гимъ трꙋдо́мъ стѧжа́ти возмо́же. Растли́тельна бо ꙗ҆́рость є҆́сть є҆сте́ственнѡ, а҆́ще на по́мыслы подви́гнетсѧ бѣсѡ́вскїѧ, растлѣва́етъ и҆ погꙋблѧ́етъ и҆̀хъ: а҆́ще же па́ки на человѣ́ки возмꙋти́тсѧ, растлѣва́етъ и҆ та́кѡ благі̑ѧ по́мыслы въ на́съ. Ꙗ҆́рость, а҆́ще слꙋчи́тсѧ, ви́ждꙋ, ꙗ҆́кѡ растлѣва́етъ всѣ̀ по́мыслы, а҆́ще лꙋка̑выѧ, а҆́ще ли и҆ пра̑выѧ. Ѻ҆рꙋ́жїе бо ѿ бг҃а, и҆ лꙋ́къ на́мъ дае́тсѧ, а҆́ще не ѹ҆де́рживаетсѧ во ѻ҆бои́хъ. Хотѧ́ же и҆ разли́чнѣ дѣ́йствꙋетъ, но гꙋби́тельна є҆́сть. А҆́зъ бо вѣ́мъ и҆ пса̀ де́рзка ра́внѡ съ во́лки растлѣва́юща ѻ҆́вцы.

<rubric class="inline">л҃в.</rubric> <red>С</red>и́це подоба́ше бѣ́гати дерзнове́нїѧ, ꙗ҆́кѡ ꙗ҆́да а҆́спїдова, и҆ ѿвраща́тисѧ многоглаго́ланїй, ꙗ҆́кѡ ѕмі̑й и҆ порожде́нїй ѕмїи́ныхъ, ѕѣлѡ̀ могꙋ́щымъ си́мъ ско́рѡ превестѝ въ соверше́нное забве́нїе внꙋ́трєнїѧ бра̑ни, низвестѝ дꙋ́шꙋ ѿ высо́кїѧ ра́дости, ꙗ҆́же ѿ чистоты̀ серде́чныѧ. Противлѧ́етсѧ бо проклѧ́тое забве́нїе внима́нїю, ꙗ҆́кѡ вода̀ ѻ҆гню̀, и҆ си́льный вра́гъ ѻ҆́номꙋ по всѧ́къ де́нь быва́етъ. Ѿ забве́нїѧ бо въ нерадѣ́нїе прихо́димъ, ѿ нерадѣ́нїѧ же въ презрѣ́нїе и҆ ѹ҆ны́нїе, и҆ безмѣ̑стныѧ по́хѡти. И҆ та́кѡ па́ки возвраща́емсѧ вспѧ́ть, и҆́мже ѡ҆́бразомъ пе́съ на свою̀ блево́тинꙋ. Бѣжи́мъ ѹ҆̀бо дерзнове́нїѧ, ꙗ҆́кѡ ꙗ҆́да сме́ртнагѡ. Ѕло́е же стѧжа́нїе забве́нїѧ, и҆ ꙗ҆̀же ѿ тогѡ̀ и҆сцѣлѧ́етъ вельмѝ ѻ҆па́сное хране́нїе ѹ҆ма̀, и҆ ча́стое призыва́нїе гдⷭ҇а на́шегѡ і҆и҃са бг҃а, без̾ негѡ́ бо не мо́жемъ твори́ти ничесѡ́же.

<rubric class="inline">л҃г.</rubric> <red>Н</red>е вмѣсти́тельно, и҆ не мо́щно со ѕмїе́мъ дрꙋ́жество и҆мѣ́ти, и҆ въ нѣ́дрѣхъ є҆го̀ носи́ти: нижѐ мо́щно тѣ́лꙋ всѧ́чески ласка́ти, ѹ҆гожда́ти и҆ люби́ти ѻ҆́ное, кромѣ̀ потре́бныхъ и҆ нꙋ́ждныхъ, и҆ вкꙋ́пѣ прилѣжа́ти добродѣ́тели небе́сной. Є҆сте́ственно бо томꙋ̀ грѣ́ющаго ѹ҆ѧзвлѧ́ти, а҆ семꙋ̀ ѡ҆сквернѧ́ти сластьмѝ ѹ҆гожда́ющаго. Въ не́мже тѣ́ло согрѣша́етъ, за то̀ ра́нами да мꙋ́читсѧ ча́стѡ и҆ безпоща́днѡ, ꙗ҆́кѡ ра́бъ бѣгле́цъ сла́дкагѡ вїна̀ ѹ҆пи́выйсѧ, да разꙋмѣ́етъ наказꙋ́ющаго господи́на, да не корче́мствꙋетъ, да разꙋмѣ́етъ госпожꙋ̀ нетлѣ́ннꙋю тлѣ́нный ка́лъ, раба̀ и҆ нетопы́рь. Да́же до сме́рти да не ѹ҆пова́еши на пло́ть твою̀. Хотѣ́нїе бо, глаго́летъ, пло́ти, вражда̀ на бг҃а. Зако́нꙋ бо бж҃їю не покарѧ́етсѧ. И҆ пло́ть похотствꙋ́етъ на дꙋ́ха. Живꙋ́щїи же во пло́ти бг҃ꙋ ѹ҆годи́ти не мо́гꙋтъ: мы́ же нѣ́смы во пло́ти, но въ дꙋ́сѣ.

<rubric class="inline">л҃д.</rubric> <red>М</red>ꙋ́дрости є҆́сть дѣ́ло, при́снѡ воздвиза́ти ꙗ҆́ростнꙋю си́лꙋ дꙋшѝ къ соплете́нїю внꙋ́треннїѧ бра́ни, и҆ къ самоꙋкоре́нїю: цѣломꙋ́дрїѧ же, возбꙋжда́ти слове́снꙋю къ трезвѣ́нїю соверше́нномꙋ и҆ ча́стомꙋ, и҆ видѣ́нїю дꙋхо́вномꙋ: пра́вды же, ѹ҆правлѧ́ти жела́тельнꙋю къ добродѣ́тели и҆ бг҃ꙋ: мꙋ́жества же, пѧ́ть чꙋ́вствъ пра́вити и҆ содержа́ти, да не ѡ҆сквернѧ́етсѧ внꙋ́треннїй на́шъ человѣ́къ ѻ҆́ными, си́рѣчь се́рдце, и҆ внѣ́шнїй, си́рѣчь тѣ́ло.

<rubric class="inline">л҃є.</rubric> <red>Н</red>а і҆и҃ли велелѣ́пота є҆гѡ̀, на ѹ҆мѣ̀ зрѧ́щемъ добро́тꙋ сла́вы самагѡ̀ бг҃а, є҆ли́кѡ мо́щно, и҆ си́ла є҆гѡ̀ на ѻ҆́блацѣхъ, въ дꙋша́хъ свѣтозра́чныхъ, взира́ющихъ во ѹ҆́трїи на сѣдѧ́щаго ѻ҆деснꙋ́ю ѻ҆ц҃а̀ ѡ҆зарѧ́ющаго и҆̀хъ: ꙗ҆́коже со́лнце чи̑стыѧ ѻ҆блака̀ лꙋча́ми ѡ҆зарѧ́ющее любе́знѣ показꙋ́етъ ѧ҆̀.

<rubric class="inline">л҃ѕ.</rubric> <red>С</red>огрѣша́ѧй є҆ди́нъ, глаго́летъ бж҃е́ственное писа́нїе, погꙋби́тъ благосты́ню мно́гꙋ, и҆ согрѣша́ѧй ѹ҆́мъ погꙋблѧ́етъ въ предпи́санной главѣ̀ пока́занное питїѐ, и҆ бра́шно безсме́ртное.

<rubric class="inline">л҃з.</rubric> <red>Н</red>ѣ́смы самѱѡ́на си́льнѣйшїи, ни соломѡ́на премꙋ́дрѣйшїи, ни даві́да бж҃е́ственнагѡ разꙋ́мнѣйшїи, ни па́че верхо́внагѡ петра̀, бг҃а лю́бѧщїи. Да не надѣ́емсѧ ѹ҆̀бо на сѧ̀. Глаго́летъ бо писа́нїе, надѣ́ѧйсѧ на себѐ, паде́тъ паде́нїемъ ди́внымъ.

<rubric class="inline">л҃и.</rubric> <red>Н</red>аꙋ́чимсѧ ѿ хрⷭ҇та̀ смиренномꙋ́дрїю, ѿ даві́да ка́ѧтисѧ, а҆ ѿ петра̀ пла́кати ѡ҆ слꙋча́ющихсѧ, но не ѿчаѧва́тисѧ по ѡ҆́бразꙋ самѱѡ́на, і҆ꙋ́ды и҆ ѕѣлѡ̀ премꙋ́драгѡ соломѡ́на.

<rubric class="inline">л҃ѳ.</rubric> <red>Д</red>їа́волъ, ꙗ҆́кѡ ле́въ рыка́ѧ хо́дитъ и҆скі́й кого̀ поглоти́ти, со свои́ми си́лами. Да никогда̀ ѹ҆́бѡ серде́чное всегда́шнее внима́нїе, и҆ трезвѣ́нїе, и҆ противорѣ́чїе, и҆ моли́тва ко хрⷭ҇тꙋ̀ і҆и҃сꙋ бг҃ꙋ на́шемꙋ ѡ҆скꙋдѣва́ютъ. Лꙋ́чшїѧ бо по́мощи, кромѣ̀ і҆и҃са, не ѡ҆брѧ́щеши во все́й жи́зни твое́й. То́й бо є҆ди́нъ гдⷭ҇ь вѣ́сть, ꙗ҆́кѡ бг҃ъ, бѣсѡ́вскїѧ кова̑рства, кѡ́зни и҆ лꙋка̑вствїѧ.

<rubric class="inline">м҃.</rubric> <red>Д</red>ꙋша̀ ѹ҆̀бо да ѹ҆пова́етъ на хрⷭ҇та̀, и҆ мо́литъ є҆го̀, и҆ ѿню́дъ да не страши́тсѧ. Не є҆ди́на бо бо́ретсѧ, но со стра́шнымъ цр҃е́мъ і҆и҃сомъ хрⷭ҇то́мъ, творце́мъ всѣ́хъ сꙋ́щихъ безтѣле́сныхъ и҆ тѣле́сныхъ, ви́димыхъ и҆ неви́димыхъ.

<rubric class="inline">м҃а.</rubric> <red>Ꙗ҆́</red>коже бо до́ждь, є҆ли́кѡ мно́жае на зе́млю схо́дитъ, толи́кѡ и҆ зе́млю ѹ҆мѧгча́етъ: си́це и҆ зе́млю се́рдца на́шегѡ и҆́мѧ хрⷭ҇то́во ѿ на́съ призыва́емо радостотвори́тъ и҆ весели́тъ, є҆ли́кѡ частѣ́йше без̾ пѡ́мыслъ призыва́етсѧ.

<rubric class="inline">м҃в.</rubric> <red>Д</red>обро́ же и҆ сїѐ неискꙋ̑снымъ вѣ́дѣти, ꙗ҆́кѡ врагѡ́въ безпло́тныхъ и҆ неви́димыхъ, ѕложела́тельныхъ, мꙋ́дрыхъ на ѡ҆ѕлобле́нїе, ско́рыхъ и҆ ле́гкихъ, и҆ и҆скꙋсобра́нныхъ, лѣ́ты ѿ а҆да́ма, и҆ да́же до ны́нѣ, ни є҆ди́нымъ и҆ны́мъ ѡ҆́бразомъ не мо́жемъ мы̀ дебе́лые, и҆ тѣ́ломъ, и҆ мꙋдрова́нїемъ къ землѣ̀ растꙋ́щїе, побѣди́ти, ра́звѣ непреста́ннымъ трезвѣ́нїемъ ѹ҆ма̀, и҆ призыва́нїемъ і҆и҃са хрⷭ҇та̀ бг҃а и҆ творца̀ на́шегѡ. И҆ неискꙋ̑снымъ въ моли́твѣ і҆и҃съ хрⷭ҇то́вой, да бꙋ́дꙋтъ сїѧ̑ ѹ҆вѣща́нїемъ, є҆́же и҆скꙋси́ти и҆ разꙋмѣ́ти до́брое: и҆скꙋ̑снымъ же дѣѧ́нїе, и҆ и҆скꙋше́нїе, и҆ поко́й бла́гъ, є҆́сть до́брый ѡ҆́бразъ и҆ ѹ҆чи́тель.

<rubric class="inline">м҃г.</rubric> <red>Ꙗ҆́</red>коже ѻ҆троча̀ ма́ло и҆ нелꙋка́во, мечта̑нїѧ творѧ́ща нѣ́коего зрѧ̀, весели́тсѧ, и҆ послѣ́дꙋетъ мечта̑нїѧ творѧ́щемꙋ ѿ безѕло́бїѧ: си́це и҆ дꙋша̀ на́ша проста̀ нѣ́какѡ сꙋ́щи и҆ блага̀, та́кѡ ѿ блага́гѡ влⷣки своегѡ̀ созда́вшисѧ, ѹ҆веселѧ́етсѧ прило́гами дїа́вола мечта́тельными, и҆ прельща́ема притека́етъ къ го́ршемꙋ, а҆́ки къ добрꙋ̀: и҆ си́це мѣша́етъ своѧ̑ по́мыслы съ мечта́нїемъ бѣсо́вскагѡ прило́га. А҆́ще слꙋчи́тсѧ жены̀ благоѡбра́зныѧ лицѐ, и҆лѝ и҆́нное что̀ ѿ за́повѣдей хрⷭ҇то́выхъ всѧ́кѡ запреще́нное: жела́етъ, ка́кѡ бы ѹ҆хи́тритисѧ, дабы̀ произвестѝ въ дѣ́ло ꙗ҆́вльшꙋюсѧ є҆́й красотꙋ̀: и҆ тогда̀ сложи́вшисѧ со дїа́воломъ къ дѣ́лꙋ приво́дитъ, посре́дствомъ тѣ́ла, ꙗ҆́вльшеесѧ є҆́й беззако́нїе въ помышле́нїи, къ ѡ҆сꙋжде́нїю своемꙋ̀.

<rubric class="inline">м҃д.</rubric> <red>С</red>їѧ̀ є҆́сть хи́трость лꙋка́вагѡ, и҆ си́ми стрѣла́ми ѹ҆ѧзвлѧ́етъ ѻ҆́нъ всѧ́кꙋю дꙋ́шꙋ. И҆ сегѡ̀ ра́ди не без̾ѻпа́сно: пре́жде мно́гагѡ и҆скꙋше́нїѧ бра́ннагѡ ѹ҆ма̀, позволѧ́ти по́мыслѡмъ входи́ти въ се́рдце на́ше, въ нача́лѣ наипа́че. Занѐ є҆щѐ дꙋша̀ на́ша ѹ҆слажда́етсѧ бѣсо́вскими прило́гами, и҆ весели́тсѧ и҆ послѣ́дꙋетъ и҆̀мъ. Но подоба́етъ то́чїю разꙋмѣва́ти по́мыслы, и҆ а҆́бїе ѿсѣка́ти ѻ҆́ныѧ въ нахожде́нїи и҆ прило́гѣ. Є҆гда́ же закоснѣ́въ ѹ҆́мъ, въ ди́внѣмъ се́мъ дѣ́лѣ ѡ҆бꙋ́читсѧ и҆ ѹ҆разꙋмѣ́етъ, непреста́ннѡ бꙋ́детъ навыка́ти бра́ни, дабы̀ и҆́стиннѡ и҆ разꙋмѣва́ти ѻ҆́ныѧ, и҆ ꙗ҆́коже проро́къ глаго́летъ, ѹ҆до́бь мощѝ є҆мꙋ̀ ѹ҆де́рживати ма́лыѧ ли́сы: тогда̀ вѣ́домѡ мо́жетъ ѡ҆ставлѧ́ти ѻ҆́ныѧ и҆ ѡ҆блича́ти.

<rubric class="inline">м҃є.</rubric> <red>Ꙗ҆́</red>коже не мо́щно по є҆ди́номꙋ кана́лꙋ и҆ ѻ҆гню̀ и҆ водѣ̀ проходи́ти: си́це не мо́щно въ се́рдце грѣхꙋ̀ вни́ти, а҆́ще не толкне́тъ пе́рвѣе во две́рь се́рдца мечта́нїемъ лꙋка́вагѡ прило́га.

<rubric class="inline">м҃ѕ.</rubric> <red>П</red>е́рвое, є҆́сть прило́гъ: второ́е, сочета́нїе, си́рѣчь смѣ́шєны быва́ютъ по́мыслы на́ши, и҆ лꙋка́выхъ бѣсѡ́въ: тре́тїе, сложе́нїе, како́е подоба́етъ бы́ти междꙋ̀ ѻ҆бои́ми по́мыслами ѕлѣ̀ совѣщава́ющимисѧ: четве́ртое же, є҆́сть чꙋ́вственное дѣѧ́нїе, си́рѣчь грѣ́хъ. А҆́ще бо внима́етъ ѹ҆́мъ тре́звеннѣ, и҆ противорѣ́чїемъ и҆ призыва́нїемъ гдⷭ҇а і҆и҃са ѿгонѧ́етъ прило́гъ въ нахожде́нїи: послѣ̑дꙋющаѧ за тѣ́мъ пра̑здна пребыва́ютъ. Ѹ҆́мъ бо лꙋка́вый, безпло́тенъ сы́й, не и҆на́че мо́жетъ прельсти́ти дꙋ́шꙋ, то́чїю мечта́нїемъ и҆ по́мыслы. И҆ ѡ҆ прило́гѣ дв҃дъ глаго́летъ: Воꙋ́трїѧ и҆збива́хъ, и҆ послѣ̑дꙋющаѧ. Ѡ҆ сложе́нїи же вели́кїй мѡѷсе́й глаго́летъ: И҆ не приложи́тсѧ и҆̀мъ.

<rubric class="inline">м҃з.</rubric> <red>Ѹ҆́</red>мъ ѹ҆мꙋ̀ неви́димѡ ко бра́ни соплета́етсѧ, бѣсо́вскїй ѹ҆́мъ на́шемꙋ. И҆ сегѡ̀ ра́ди потре́ба и҆з̾ глꙋбины̀ по всѧ́къ ча́съ вопи́ти ко хрⷭ҇тꙋ̀ дабы̀ ѿгна́лъ бѣсо́вскїй ѹ҆́мъ, побѣди́тєльнаѧ же на́мъ дарова́лъ, ꙗ҆́кѡ человѣколю́бецъ.

<rubric class="inline">м҃и.</rubric> <red>Ѡ҆́</red>бразъ безмо́лвїѧ серде́чнагѡ да бꙋ́детъ тѝ содержа́щїй зерца́ло, и҆ въ него̀ взира́ющїй. И҆ тогда̀ ѹ҆́зриши ѹ҆́мнѣ написꙋ́ємаѧ въ се́рдцѣ твое́мъ лꙋка̑ваѧ и҆ блага̑ѧ.

<rubric class="inline">м҃ѳ.</rubric> <red>Б</red>людѝ при́снѡ ни є҆ди́нагѡ по́мысла не и҆мѣ́ти въ се́рдце твое́мъ, ни безсло́внагѡ, нижѐ благосло́внагѡ, да та́кѡ ѹ҆до́бь познава́еши и҆ноплеме́нники, си́рѣчь є҆гѵ́пєтскїѧ пе́рвенцы.

<rubric class="inline">н҃.</rubric> <red>К</red>о́ль бла́га, сла́достна, свѣтла̀ и҆ прїѧ́тна, вседобра̀, ꙗ҆снозра́чна и҆ красна̀ добродѣ́тель трезвѣ́нїе, ѿ тебѐ, хрⷭ҇тѐ, благоꙋправлѧ́емаѧ, и҆ ѿ бо́драгѡ человѣ́ческагѡ ѹ҆ма̀ во смире́нїи мно́гомъ проходи́маѧ! Простира́етъ бо да́же до мо́рѧ и҆ бе́здны видѣ́нїй ро́ждїе своѐ, и҆ да́же до рѣ́къ та̑инъ сла́достныхъ и҆ бж҃е́ственныхъ ѿра́сли своѧ̑: и҆ напаѧ́етъ ѹ҆́мъ, давнѡ̀ сожже́нный нече́стїемъ ѿ сла́ности по́мыслѡвъ лꙋка́выхъ дꙋхѡ́въ, и҆ ѿ ѕлоꙋ́мнагѡ мꙋдрова́нїѧ пло́ти, є҆́же є҆́сть сме́рть.

<rubric class="inline">н҃а.</rubric> <red>Т</red>резвѣ́нїе ѹ҆подо́бисѧ лѣ́ствицѣ і҆а́кѡвлевой, на не́йже бг҃ъ пребыва́етъ, и҆ а҆́гг҃ли восхо́дѧтъ. И҆стреблѧ́етъ бо и҆з̾ на́съ всѧ́кꙋю ѕло́бꙋ. Ѻ҆но́ бо ѿсѣка́етъ многосло́вїе, поноше́нїе и҆ клеветꙋ̀, и҆ всѧ̑ чꙋ́вствєннаѧ ѕла̑ѧ порѧ́дꙋ, не терпѧ̀ за сїѧ̑ нижѐ на ма́лое вре́мѧ лиша́тисѧ своеѧ̀ сла́дости.

<rubric class="inline">н҃в.</rubric> <red>С</red>їе́ же ѹ҆се́рднѡ, бра́тїѧ моѧ̑, да прохо́димъ: и҆ во видѣ́нїѧхъ тогѡ̀ чи́стымъ по́мысломъ ѡ҆ хрⷭ҇тѣ̀ і҆и҃сѣ парѧ́ще, да возбꙋжда́емсѧ къ созерца́нїю согрѣше́нїй на́шихъ и҆ житїѧ̀ пре́жнѧгѡ, да воспомина́нїемъ грѣхѡ́въ на́шихъ сокрꙋша́еми и҆ смирѧ́еми, непреста́ннꙋю и҆мѣ́емъ по́мощь ѿ і҆и҃са хрⷭ҇та̀ бг҃а на́шегѡ на неви́димꙋю бра́нь. Лиши́вшесѧ бо по́мощи і҆и҃совой го́рдостїю, и҆лѝ тщесла́вїемъ, и҆лѝ самолю́бїемъ, лиши́хомсѧ чистоты̀ серде́чныѧ, є҆́юже познае́тъ человѣ́къ бг҃а. Пе́рвое бо быва́етъ вино́ю втора́гѡ, ꙗ҆́коже ѡ҆бѣща́нїе и҆сполне́нїѧ.

<rubric class="inline">н҃г.</rubric> <red>Ѹ҆́</red>мъ, не лѣнѧ́йсѧ ѡ҆ сокрове́ннѣмъ свое́мъ дѣ́ланїи, съ про́чими благи́ми, ꙗ҆̀же ѿ всегда́шнѧгѡ хране́нїѧ ѡ҆брѧ́щетъ и҆ пѧ́ть чꙋ́вствъ тѣле́сныхъ пра́здны ѿ внѣ́шнихъ ѕѡ́лъ. И҆́бо добродѣ́тели свое́й трезвѣ́нно вы́нꙋ вне́млѧ, и҆ помышле́нїѧми благи́ми ѹ҆слажда́тисѧ жела́ѧ, нете́рпитъ крадѡ́мымъ бы́ти ѿ пѧтѝ чꙋ́вствъ, веще́ствєннымъ и҆ сꙋ́єтнымъ помыслѡ́мъ въ него̀ входѧ́щымъ, но разꙋмѣ́въ и҆́хъ пре́лесть, внꙋ́трь себѐ вельмѝ сокрыва́етъ и҆̀хъ.

<rubric class="inline">н҃д.</rubric> <red>П</red>ребыва́й въ ра́зꙋмѣ, и҆ не ѹ҆трꙋди́шисѧ во и҆скꙋше́нїѧхъ: ѿѻнꙋ́дꙋже ѿходѧ̀ терпѝ находѧ̑щаѧ.

<rubric class="inline">н҃є.</rubric> <red>Ꙗ҆́</red>коже ѕлѣ̀ пита́ющымсѧ по́льзꙋетъ го́рькаѧ пелы́нь: си́це ѕлонра̑внымъ по́льзꙋетъ ѕла̑ѧ страда́ти.

<rubric class="inline">н҃ѕ.</rubric> <red>А҆́</red>ще не хо́щеши ѕлострада́ти, нижѐ ѕло̀ твори́ти жела́й. Поне́же сїѐ ѻ҆́номꙋ непрестꙋ́пнѡ послѣ́дꙋетъ. Є҆́же бо сѣ́етъ кто̀, то̀ и҆ по́жнетъ. Во́лею ѹ҆̀бо ѕла̑ѧ сѣ́юще, и҆ нево́лею жнꙋ́ще, пра́вдѣ бж҃їей диви́тисѧ до́лжны є҆смы̀.

<rubric class="inline">н҃з.</rubric> <red>Ѡ҆</red>слѣплѧ́етсѧ ѹ҆́мъ ѿ тре́хъ си́хъ страсте́й: ѿ сребролю́бїѧ, глаго́лю, тщесла́вїѧ и҆ сла́сти.

<rubric class="inline">н҃и.</rubric> <red>Р</red>а́зꙋмъ и҆ вѣ́ра, совоспи́танники є҆стества̀ на́шегѡ, не ѿ чегѡ̀ и҆но́гѡ, то́чїю ѿ ѻ҆́ныхъ притꙋпи́шасѧ.

<rubric class="inline">н҃ѳ.</rubric> <red>Ꙗ҆́</red>рость и҆ гнѣ́въ, бра̑ни и҆ ѹ҆бі̑йства, и҆ всѧ̑ прѡ́чаѧ ѕла̑ѧ порѧ́дꙋ, ѿ ѻ҆́ныхъ въ человѣ́цѣхъ ѕѣлѡ̀ ѹ҆крѣпи́шасѧ.

<rubric class="inline">ѯ҃.</rubric> <red>Н</red>евѣ́дꙋющїй и҆́стины, нижѐ и҆́стиннѡ вѣ́ровати мо́жетъ: вѣ́дѣнїе бо по є҆стествꙋ̀ предварѧ́етъ вѣ́рꙋ. И҆́бо речє́ннаѧ въ писа́нїи реко́шасѧ, не да разꙋмѣ́емъ то́чїю, но да и҆ сотвори́мъ ѻ҆́ныѧ.

<rubric class="inline">ѯ҃а.</rubric> <red>Н</red>ачне́мъ ѹ҆̀бо дѣ́ло. Си́це бо послѣ́довательнѣ преспѣва́юще ѡ҆брѧ́щемъ, ꙗ҆́кѡ на бг҃а ѹ҆пова́нїе, и҆ тве́рдаѧ вѣ́ра, и҆ разꙋмѣ́нїе внꙋ́треннее, и҆ и҆збавле́нїе и҆скꙋше́нїй, и҆ дарѡ́въ подаѧ̑нїѧ, и҆ и҆сповѣ́данїе серде́чное, и҆ сле́зы прилѣ̑жны ѿ моли́твы вѣ̑рнымъ прихо́дѧтъ. Не то́чїю же сїѧ̑, но и҆ находѧ́щихъ скорбе́й терпѣ́нїе, и҆ и҆́скреннее бли́жнемꙋ ѡ҆ставле́нїе, и҆ зако́на дꙋхо́внагѡ позна́нїе, и҆ пра́вды бж҃їѧ ѡ҆брѣ́тенїе, и҆ дх҃а ст҃а́гѡ наи́тїе, и҆ дꙋхо́вныхъ сокро́вищъ подаѧ́нїе, и҆ всѧ̑, є҆ли̑ка ѡ҆бѣтова̀ бг҃ъ пода́ти вѣ̑рнымъ человѣ́кѡмъ и҆ здѣ̀, и҆ въ бꙋ́дꙋщемъ вѣ́цѣ. И҆ воѻбщѐ рещѝ: по ѡ҆́бразꙋ бж҃їю не мо́жно дꙋшѣ̀ ꙗ҆ви́тисѧ, а҆́ще не дарова́нїемъ бж҃їимъ и҆ вѣ́рою, со мно́гимъ смиренномꙋ́дрїемъ, и҆ не съ разсѣ́ѧнною моли́твою въ по́мыслѣ человѣ́кꙋ пребыва́ющꙋ.

<rubric class="inline">ѯ҃в.</rubric> <red>В</red>е́лїе вои́стиннꙋ бла́го ѿ и҆скꙋ́са прїѧ́хомъ, є҆́же при́снѡ призыва́ти гдⷭ҇а і҆и҃са на мы́слєнные сꙋпоста́ты хотѧ́щемꙋ се́рдце своѐ ѡ҆чи́стити. И҆ ви́ждь, ка́кѡ согла́сно сло́во, ѿ и҆скꙋ́са мно́ю рече́нное, со свидѣ́тельствами писа́нїѧ. Гото́висѧ, глаго́летъ ѻ҆́но, і҆зра́илю, призыва́ти и҆́мѧ гдⷭ҇а твоегѡ̀. И҆ а҆пⷭ҇лъ: Непреста́ннѡ моли́тесѧ. И҆ гдⷭ҇ь на́шъ глаго́летъ: Не мо́жете твори́ти без̾ менѐ ничесѡ́же. Пребыва́ѧй во мнѣ̀, и҆ а҆́зъ въ не́мъ, то́й сотвори́тъ пло́дъ мно́гъ. И҆ па́ки: А҆́ще кто̀ не пребꙋ́детъ во мнѣ̀, и҆зве́ржетсѧ во́нъ, ꙗ҆́коже розга̀. Ве́лїе бла́го моли́тва, и҆ бла́гъ всѣ́хъ содержа́нїе, ꙗ҆́кѡ ѡ҆чища́етъ се́рдце, въ не́мже бг҃ъ ꙗ҆влѧ́етсѧ вѣ̑рнымъ.

<rubric class="inline">ѯ҃г.</rubric> <red>В</red>е́щь смиренномꙋ́дрїѧ, поне́же высокотво́рна є҆́сть по є҆стествꙋ̀, и҆ бг҃олюбе́зна, и҆ потреби́тельна всѣ́хъ почтѝ въ на́съ ѕѡ́лъ бг҃оненави́стныхъ, си́хъ ра́ди є҆сте́ственнѡ є҆́сть не ѹ҆добоѡбрѣта́ема, и҆ ѹ҆до́бь ѡ҆брѧ́щеши во є҆ди́номъ человѣ́цѣ мно́гихъ добродѣ́телей дѣ́ланїѧ нѣ̑кїѧ ча̑стныѧ, взыска́въ же въ не́мъ вонѝ смире́нїѧ є҆два̀ ѡ҆брѧ́щеши. Сегѡ̀ ра́ди потре́бно мно́гое тща́нїе, дабы̀ стѧжа́ти сїю̀ ве́щь. И҆́бо нечи́стымъ и҆ дїа́вола нарица́етъ писа́нїе: занѐ и҆сконѝ сїю̀ благꙋ́ю ве́щь смиренномꙋ́дрїѧ ѿри́нꙋ, и҆ го́рдость возлюбѝ. Сегѡ̀ ра́ди и҆ нечи́стымъ дꙋ́хомъ во все́мъ писа́нїи и҆менꙋ́етсѧ. Занѐ кꙋ́ю нечистотꙋ̀ плотскꙋ́ю мо́жетъ содѣ́лати совсѣ́мъ безтѣле́сный, и҆ безпло́тный, и҆ непостоѧ́нный, да нечи́стымъ ѿ сегѡ̀ глаго́летсѧ; Ꙗ҆́вѣ, ꙗ҆́кѡ за го́рдость нарече́сѧ нечи́стый, и҆ и҆з̾ чи́стагѡ и҆ свѣ́тлагѡ а҆́гг҃ла, ме́рзокъ ꙗ҆ви́сѧ. И҆ нечи́стъ пред̾ гдⷭ҇емъ всѧ́къ высокосе́рдый. Пе́рвый бо, глаго́летъ, грѣ́хъ є҆́сть го́рдость. Та́кѡ бо го́рдый фараѡ́нъ глаго́ла: бг҃а твоегѡ̀ не вѣ́мъ, и҆ і҆зра́илѧ не ѿпꙋщꙋ̀.

<rubric class="inline">ѯ҃д.</rubric> <red>С</red>ꙋ́ть же мнѡ́гїѧ дѣ̑йствїѧ ѹ҆ма̀ могꙋ́щыѧ на́мъ благі́й да́ръ смиренномꙋ́дрїѧ сниска́ти, а҆́ще не неради́мъ ѡ҆ спасе́нїи на́шемъ: си́рѣчь, воспомина́нїе согрѣше́нїй въ словесѣ́хъ, и҆ дѣ́лѣхъ, и҆ помышле́нїи, и҆ прѡ́чаѧ мнѡ́гаѧ къ смиренномꙋ́дрїю слꙋ́жатъ, видѣ́нїемъ собира́ємаѧ. Твори́тъ же смире́нїе и҆́стинное и҆ сїѐ, что́бы бли́жнихъ и҆справлє́нїѧ по всѧ́къ ча́съ во ѹ҆мѣ̀ ѡ҆браща́ти, и҆ дрꙋгі̑ѧ є҆сте́ствєнныѧ преимꙋ́щєства въ себѣ̀ возвели́чивати и҆ и҆стѧ́зовати дѣла̀ ѻ҆́ныхъ со свои́ми. И҆ си́це є҆гда̀ ви́дитъ ѹ҆́мъ свою̀ хꙋ́дость, и҆ коли́кѡ ѿстои́тъ ѻ҆́нъ ѿ соверше́нства бра́тнѧ, тогда̀ зе́млю и҆ пе́пелъ человѣ́къ себѐ бы́ти помышлѧ́етъ, а҆ не человѣ́ка, но пса̀ нѣ́коего, ꙗ҆́кѡ пред̾ всѣ́ми сꙋ́щими на землѝ слове́сными людьмѝ во все́мъ лиша́ема и҆ недоста́точествꙋюща.

<rubric class="inline">ѯ҃є.</rubric> <red>Г</red>лаго́летъ, ѹ҆ста̀ хрⷭ҇то́вы, сто́лпъ це́ркви, вели́кїй ѻ҆те́цъ на́шъ васі́лїй: Ве́лїе посо́бїе къ томꙋ̀, дабы̀ не согрѣша́ти, є҆́же не впа́дати и҆ въ пред̾идꙋ́щїй де́нь въ та̑ѧжде, є҆́же разсꙋжда́ти на́мъ по и҆сполне́нїи днѧ̀ въ со́вѣсти на́шей сами́хъ себѐ, и҆ ꙗ҆̀же ѡ҆ себѣ̀, что̀ согрѣши́хомъ, и҆ что̀ пра́ведно сотвори́хомъ. Сїѐ и҆ і҆́ѡвъ творѧ́ше съ собо́ю, и҆ со ча́ды свои́ми. Повседне́внаѧ во словоистѧза́тєльства повсеча́стнѣ просвѣща́ютъ.

<rubric class="inline">ѯ҃ѕ.</rubric> <red>И҆</red> дрꙋгі́й па́ки и҆з̾ бж҃е́ственныхъ мꙋдре́цъ речѐ: Нача́ло плодоно́сїѧ є҆́сть цвѣ́тъ, а҆ нача́ло дѣ́ланїѧ воздержа́нїе. Да возде́ржимсѧ ѹ҆̀бо, и҆ сїѐ твори́мъ мѣ́рою и҆ вѣ́сомъ, ꙗ҆́коже ѻ҆тцы̀ поꙋча́ютъ, и҆ ве́сь де́нь двана́десѧти часѡ́въ во блюде́нїи ѹ҆ма̀ да прохо́димъ. Си́це бо творѧ́ще, ѕло́бꙋ нꙋ́ждею нѣ́коею ѹ҆гаси́ти и҆ ѹ҆меньши́ти возмо́жемъ съ бг҃омъ. Занѐ нꙋ́ждею стѧжава́етсѧ добродѣ́тельное житїѐ, є҆гѡ́же ра́ди дае́тсѧ ца́рствїе небе́сное.

<rubric class="inline">ѯ҃з.</rubric> <red>П</red>ꙋ́ть къ ра́зꙋмꙋ є҆́сть безстра́стїе и҆ смире́нїе, без̾ ни́хже никто́же ѹ҆́зритъ гдⷭ҇а.

<rubric class="inline">ѯ҃и.</rubric> <red>Н</red>епреста́ннѡ трꙋжда́ющїйсѧ ѡ҆ внꙋ́треннѣмъ, цѣломꙋ́дрствꙋетъ: не то́чїю же сїѐ, но и҆ зри́тъ, и҆ бг҃осло́вствꙋетъ, и҆ мо́литсѧ. И҆ сїѐ є҆́сть, є҆́же глаго́летъ а҆пⷭ҇лъ: дꙋ́хомъ ходи́те, и҆ по́хѡти плотскі̑ѧ не соверша́йте.

<rubric class="inline">ѯ҃ѳ.</rubric> <red>Д</red>ꙋхо́внымъ пꙋте́мъ ше́ствовати невѣ́дꙋщїй, ѡ҆ стра́стныхъ помышле́нїѧхъ не твори́тъ попече́нїѧ и҆ и҆справле́нїѧ: но всѐ ѹ҆праждне́нїе и҆мѣ́етъ плотско́е, и҆лѝ ѡ҆б̾ѧда́етсѧ, и҆лѝ похотствꙋ́етъ, и҆лѝ печа́литсѧ, и҆лѝ гнѣ́ваетсѧ и҆ памѧтоѕло́бствꙋетъ и҆ ѿсю́дꙋ ѹ҆́мъ помрача́етъ, и҆лѝ безмѣ́рный по́двигъ ѹ҆потреблѧ́етъ, и҆ смꙋща́етъ мы́сль.

<rubric class="inline">ѻ҃.</rubric> <red>В</red>еще́й жите́йскихъ ѿре́кшїйсѧ, си́рѣчь жены̀ и҆ и҆мѣ́нїѧ, и҆ про́чихъ, внѣ́шнѧго человѣ́ка сотвори́лъ и҆́нокомъ, а҆ не внꙋ́треннѧго є҆щѐ, є҆́же є҆́сть ѹ҆́мъ: ѿре́кшїйсѧ же пристра́стныхъ по́мыслѡвъ, се́й є҆́сть и҆́стинный и҆́нокъ, и҆ внѣ́шнѧго человѣ́ка ѹ҆до́бь твори́тъ и҆́нокомъ, а҆́ще кто̀ восхо́щетъ. Не ма́лый же по́двигъ, внꙋ́треннѧго человѣ́ка сотвори́ти и҆́нока.

<rubric class="inline">ѻ҃а.</rubric> <red>К</red>то̀ ѹ҆́бѡ є҆́сть въ ро́дѣ се́мъ, и҆́же совсѣ́мъ и҆зба́висѧ пристра́стныхъ по́мыслѡвъ, и҆ чи́стыѧ и҆ невеще́ственныѧ вы́нꙋ сподо́бисѧ моли́твы, є҆́же є҆́сть зна́менїе внꙋ́треннѧгѡ и҆́нока.

<rubric class="inline">ѻ҃в.</rubric> <red>М</red>нѡ́гїѧ стра̑сти въ дꙋша́хъ на́шихъ сокры́ты: тогда́ же ѡ҆блича́ютсѧ, є҆гда̀ вины̀ ꙗ҆влѧ́ютсѧ.

<rubric class="inline">ѻ҃г.</rubric> <red>Н</red>е всѐ ѹ҆праждне́нїе и҆мѣ́й во ѡ҆бꙋче́нїи пло́ти, но предѣ́лъ поста́ви ѻ҆́номꙋ поси́льный по́двигъ, и҆ ве́сь ѹ҆́мъ тво́й ко внꙋ́трєннимъ ѡ҆братѝ: тѣле́сное бо ѡ҆бꙋче́нїе вма́лѣ є҆́сть поле́зно, а҆ благоче́стїе на всѐ поле́зно є҆́сть.

<rubric class="inline">ѻ҃д.</rubric> <red>Ѿ</red> неборе́нїѧ страсте́й го́рдость прилꙋча́етсѧ, и҆лѝ вина́мъ ѿсѣка́ющымсѧ, и҆лѝ бѣсѡ́мъ кова́рнѡ ѿходѧ́щымъ.

<rubric class="inline">ѻ҃є.</rubric> <red>С</red>мире́нїе и҆ ѕлострада́нїе ѿ всѧ́кагѡ грѣха̀ свобожда́ютъ человѣ́ка, ѻ҆́во стра̑сти дꙋшє́вныѧ, ѻ҆́во же тѣлє́сныѧ пресѣка́юще. Сегѡ̀ ра́ди глаго́летъ гдⷭ҇ь: Блаже́ни чи́стїи се́рдцемъ, ꙗ҆́кѡ ті́и бг҃а ѹ҆́зрѧтъ, є҆го̀ и҆ сꙋ́щыѧ въ не́мъ сокрѡ́вища, Є҆гда̀ любо́вїю и҆ воздержа́нїемъ себѧ̀ ѡ҆чи́стѧтъ: и҆ толи́кѡ мно́жае, є҆ли́кѡ па́че ѡ҆чища́тисѧ продолжа́ютъ.

<rubric class="inline">ѻ҃ѕ.</rubric> <red>С</red>озерца́лище ѹ҆че́нїѧ всѧ́кїѧ добродѣ́тели, є҆́сть блюде́нїе ѹ҆ма̀, ꙗ҆́коже дре́внїй дв҃довъ примѣ́ръ ѡ҆брѣ́занїе се́рдца пред̾ѧвѝ.

<rubric class="inline">ѻ҃з.</rubric> <red>Ꙗ҆́</red>коже чꙋ́вственнѡ врє́днаѧ зрѧ́ще, поврежда́емсѧ, си́це и҆ зрѧ́ще ѹ҆мо́мъ.

<rubric class="inline">ѻ҃и.</rubric> <red>Ꙗ҆́</red>коже ѹ҆ѧзви́вый се́рдце произрастѣ́нїѧ, всѐ ѻ҆́ное и҆зсꙋша́етъ: си́це и҆ ѡ҆ се́рдцѣ человѣ́ка разꙋмѣва́й. Въ то́тъ ча́съ внима́ти подоба́етъ, є҆гда̀ непра́здни та́тїе.

<rubric class="inline">ѻ҃ѳ.</rubric> <red>Г</red>дⷭ҇ь всѧ́кꙋю за́повѣдь до́лжною показа́ти хотѧ̀, сыноположе́нїе же свое́ю кро́вїю лю́демъ дарова́лъ, глаго́летъ: Є҆гда̀ сотворитѐ повелѣ̑ннаѧ ва́мъ, глаго́лите, ꙗ҆́кѡ рабѝ неключи́ми є҆смы̀, и҆ є҆́же до́лжни бѣ́хомъ сотвори́ти, сотвори́хомъ. Сегѡ̀ ра́ди нѣ́сть мзда̀ дѣлѡ́мъ ца́рствїе нбⷭ҇ное, но благода́ть влⷣчнѧ, вѣ̑рнымъ рабѡ́мъ ѹ҆гото́ваннаѧ. Не тре́бꙋетъ ра́бъ свобо́ды, ꙗ҆́кѡ мзды̀, но благодари́тъ, ꙗ҆́кѡ должни́къ, и҆ по благода́ти ѡ҆жида́етъ.

<rubric class="inline">п҃.</rubric> <red>Х</red>рⷭ҇то́съ ѹ҆́мре за грѣхѝ на́шѧ, по писа́нїю, и҆ до́брѣ рабо́тающымъ є҆мꙋ̀ свобожде́нїе да́рꙋетъ. Глаго́летъ бо: Благі́й ра́бе и҆ вѣ́рный, ѡ҆ ма́лѣ бы́лъ є҆сѝ вѣ́ренъ, над̾ мно́гими тѧ̀ поста́влю: вни́ди въ ра́дость гдⷭ҇а твоегѡ̀. Є҆ще́ же ра́бъ нѣ́сть вѣ́ренъ, на высокоꙋ́мїе ѡ҆пира́ющїйсѧ, но послꙋша́нїемъ заповѣ́дꙋющемꙋ хрⷭ҇тꙋ̀ вѣ́рꙋющїй.

<rubric class="inline">п҃а.</rubric> <red>И҆́</red>же влⷣкꙋ чти́тъ, твори́тъ повелѣ̑ннаѧ ѿ негѡ̀: согрѣши́вый же и҆ преслꙋ́шавый терпи́тъ, ꙗ҆́кѡ своѧ́си находѧ̑щаѧ. Ѹ҆ченолюби́въ сы́й, бꙋ́ди и҆ трꙋдолюби́въ: высо́кїй бо ра́зꙋмъ надмѣва́етъ человѣ́ка.

<rubric class="inline">п҃в.</rubric> <red>Н</red>еча́ѧннѡ прилꙋча́ющыѧсѧ на́мъ и҆скꙋшє́нїѧ смотри́тельнѣ на́съ трꙋдолюби́выми бы́ти наꙋча́ютъ.

<rubric class="inline">п҃г.</rubric> <red>С</red>во́йственъ ѕвѣздѣ̀ сꙋ́щїй при не́й свѣ́тъ, благочести́вомꙋ же и҆ бг҃обоѧ́щемꙋсѧ сво́йственна хꙋ́дость и҆ смире́нїе. Занѐ не и҆но́е что̀ є҆́сть ѡ҆б̾ѧвлѧ́ющимъ и҆ показꙋ́ющимъ зна́менїе ѹ҆ченикѡ́въ хрⷭ҇то́выхъ, то́чїю смиренномꙋ́дрїе и҆ хꙋды́й ѡ҆́бразъ, и҆ ѡ҆ се́мъ повсю́дꙋ вопїю́тъ четы́ре є҆ѵⷢ҇лїа. А҆ и҆́же не си́це, си́рѣчь, не смире́ннѡ живе́тъ, ѿпа́даетъ ѿ ча́сти смири́вшагѡ себѐ да́же до креста̀ и҆ сме́рти, и҆ бж҃е́ственныхъ є҆ѵⷢ҇лїй законополо́жника.

<rubric class="inline">п҃д.</rubric> <red>Ж</red>а́ждꙋщїи, глаго́летъ, и҆ди́те на во́дꙋ: жа́ждꙋщїи бг҃а, и҆ди́те съ чи́стою мы́слїю. Ѻ҆ба́че высокопарѧ́щемꙋ ѻ҆́ною подоба́етъ зрѣ́ти и҆ къ землѝ своеѧ̀ хꙋ́дости: никто́же бо смире́ннагѡ вы́шшїй. Ꙗ҆́коже бо свѣ́тꙋ не сꙋ́щꙋ, мра̑чна и҆ тє́мна всѧ̑: си́це не сꙋ́щꙋ смиренномꙋ́дрїю, всѣ̀ на́ши тща̑нїѧ по бз҃ѣ сꙋ́єтны и҆ безполє́зны.

<rubric class="inline">п҃є.</rubric> <red>К</red>оне́цъ же сло́ва, всѐ слꙋ́шай: бг҃а бо́йсѧ, и҆ за́пѡвѣди є҆гѡ̀ хранѝ, и҆ ѹ҆́мственнѡ и҆ чꙋ́вственнѡ. А҆́ще бо ѹ҆́мственнѡ понꙋ́диши себѐ храни́ти ѧ҆̀, то̀ пома́лꙋ и҆ чꙋ́вственныхъ трꙋдѡ́въ въ ни́хъ тре́бовати бꙋ́деши. Глаго́летъ бо даві́дъ: Восхотѣ́хъ во́лю твою̀ и҆ зако́нъ тво́й сотвори́ти посредѣ̀ чре́ва моегѡ̀.

<rubric class="inline">п҃ѕ.</rubric> <red>А҆́</red>ще не посредѣ̀ чре́ва, си́рѣчь, посредѣ̀ се́рдца, сотвори́тъ человѣ́къ во́лю бж҃їю и҆ зако́нъ: нижѐ внѣꙋ́дꙋ ѹ҆до́бь сїѐ сотвори́ти мо́жетъ. И҆ рече́тъ къ бг҃ꙋ нетрезвѧ́щїйсѧ и҆ неради́вый, пꙋти̑ твоѧ̑ вѣ́дѣти не хощꙋ̀: коне́чнѡ по лише́нїю бж҃е́ственнагѡ просвѣще́нїѧ, є҆мꙋ́же причаща́ющїйсѧ не бꙋ́детъ не и҆звѣще́нъ, но дово́льнѡ тве́рдъ въ бж҃е́ственныхъ ве́щехъ.

<rubric class="inline">п҃з.</rubric> <red>Ꙗ҆́</red>коже бо чꙋ́вственнаѧ со́ль ѹ҆слажда́етъ хлѣ́бъ, и҆ всѧ́кое варе́нїе и҆ мѧ́со несогни́вшимъ и҆ цѣ́лымъ сохранѧ́етъ: си́це и҆ ѡ҆ ѹ҆́мномъ хране́нїи мы́сленныѧ сла́дости и҆ ди́внагѡ дѣ́ланїѧ разꙋмѣва́й: ѹ҆слажда́етъ бо а҆́бїе и҆ внꙋ́треннѧго и҆ внѣ́шнѧго человѣ́ка, и҆ смра́дъ лꙋка́выхъ по́мыслѡвъ ѿгонѧ́етъ, и҆ цѣ́лыми на́съ во благи́хъ храни́тъ.

<rubric class="inline">п҃и.</rubric> <red>Ѿ</red> прило́га мно́гїе быва́ютъ по́мыслы, ѿ си́хъ же лꙋка́вое чꙋ́вственное дѣѧ́нїе. Но и҆́же со і҆и҃сомъ пе́рвое а҆́бїе погаша́етъ, послѣ́дꙋющихъ и҆збѣга́етъ, и҆ разꙋмѣ́нїемъ бж҃е́ственнымъ сла́достнымъ ѡ҆богати́тсѧ, и҆́мже бг҃а ѡ҆брѧ́щетъ вездѣ̀ сꙋ́ща: и҆ въ сїѐ зерца́ло ѹ҆́мное зрѧ́щи просвѣща́етсѧ всегда̀ по подо́бїю чи́стагѡ стекла̀ и҆ чꙋ́вственнагѡ со́лнца. И҆ тогда̀ почі́етъ ѹ҆́мъ, до послѣ́днѧгѡ жела́нїѧ дости́гши ѿ всѧ́кагѡ и҆но́гѡ въ не́мъ видѣ́нїѧ.

<rubric class="inline">п҃ѳ.</rubric> <red>П</red>оне́же всѧ́кїй по́мыслъ мечта́нїемъ чꙋ́вственныхъ нѣ́кїихъ веще́й вхо́дитъ въ се́рдце: тогда̀ ѡ҆сїѧва́етъ є҆го̀ блаже́нный свѣ́тъ бж҃ества̀, є҆гда̀ соверше́ннѡ ѿ всѣ́хъ ѻ҆́ныхъ ѹ҆праздни́тсѧ, и҆ невоѡбраже́нъ ѿ си́хъ бꙋ́детъ. Занѐ свѣ́тлость ѻ҆́наѧ по лише́нїю всѣ́хъ помышле́нїй ꙗ҆влѧ́етсѧ въ чи́стомъ ѹ҆мѣ̀.

<rubric class="inline">ч҃.</rubric> <red>Є҆</red>ли́кѡ мы́сли кра́йнѣ вне́млеши, потоли́кꙋ съ жела́нїемъ і҆и҃сꙋ моли́тисѧ бꙋ́деши: и҆ є҆ли́кѡ па́ки мы́сль лѣ́ностнѣ посѣща́еши, потоли́кꙋ и҆ і҆и҃са ѹ҆дали́шисѧ. И҆ ꙗ҆́коже пе́рвое соверше́ннѣ воздꙋ́хъ мы́сленный просвѣща́етъ: си́це и҆ ѹ҆клоне́нїе ѿ трезвѣ́нїѧ, и҆ сла́достнагѡ призыва́нїѧ і҆и҃са, навы́че помрача́ти ѻ҆́ный ѿвсю́дꙋ, ꙗ҆́коже бы́ти по є҆стествꙋ̀ ве́щи сицево́й, ꙗ҆́коже реко́хомъ, а҆ не и҆на́ковой. И҆ сїѐ и҆скꙋ́сомъ позна́еши дѣ́ломъ и҆спыта́нїѧ, занѐ не быва́етъ добродѣ́тель, и҆ наипа́че таково́е свѣторо́дное сла́достное дѣ́ланїе, а҆́ще не и҆скꙋ́сомъ и҆зꙋча́етсѧ.

<rubric class="inline">ч҃а.</rubric> <red>Ч</red>а́стое призыва́нїе і҆и҃са съ жела́нїемъ нѣ́кїимъ, и҆спо́лненнымъ сла́дости и҆ ра́дости, вино́вно быва́етъ тогѡ̀, что̀ воздꙋ́хъ серде́чный и҆сполнѧ́етсѧ ра́дости и҆ тишины̀ ѿ кра́йнѧгѡ внима́нїѧ. Кра́йнѧгѡ же ѡ҆чище́нїѧ серде́чнагѡ вино́вникъ є҆́сть і҆и҃съ хрⷭ҇то́съ сн҃ъ бж҃їй и҆ бг҃ъ, всѣ́хъ благи́хъ вино́вникъ и҆ творе́цъ. а҆́зъ бо, глаго́летъ, бг҃ъ творѧ́й ми́ръ.

<rubric class="inline">ч҃в.</rubric> <red>Д</red>ꙋша̀ благодѣ́тельствꙋема и҆ ѹ҆слажда́ема ѿ і҆и҃са, съ весе́лїемъ нѣ́кїимъ и҆ любо́вїю, и҆сповѣ́данїемъ благодѣ́телю хвалꙋ̀ воздае́тъ, благодарѧ́щи и҆ призыва́ющи съ весе́лїемъ творѧ́щаго є҆́й ми́ръ, и҆ посредѣ̀ себѐ ѹ҆́мственнѡ зрѧ́щи є҆го̀ разрꙋша́юща мечта̑нїѧ лꙋка́выхъ дꙋхѡ́въ.

<rubric class="inline">ч҃г.</rubric> <red>И҆</red> воззрѣ̀, глаго́летъ даві́дъ, ѹ҆́мное ѻ҆́ко моѐ на ѹ҆́мныѧ врагѝ моѧ̑, и҆ востаю́щыѧ на мѧ̀ лꙋка́внꙋющыѧ ѹ҆слы́шитъ ѹ҆́хо моѐ: и҆ воздаѧ́нїе грѣ́шныхъ ви́дѣхъ ѿ бг҃а во мнѣ̀ быва́ющее. Мечта́нїѧмъ же не сꙋ́щымъ въ се́рдцѣ, въ є҆сте́ственномъ положе́нїи ѹ҆́мъ состои́тъ, гото́въ сы́й дви́житисѧ ко всѧ́комꙋ видѣ́нїю сла́достномꙋ, дꙋхо́вномꙋ и҆ бг҃олюбе́зномꙋ.

<rubric class="inline">ч҃д.</rubric> <red>С</red>и́це ѹ҆́бѡ, ꙗ҆́коже рѣ́хъ, трезвѣ́нїе и҆ моли́тва і҆и҃сова, навыко́ша ѻ҆дно̀ дрꙋго́е составлѧ́ти кра́йнее внима́нїе, ча́стꙋю моли́твꙋ, моли́тва же па́ки кра́йнее въ ѹ҆мѣ̀ трезвѣ́нїе и҆ внима́нїе.

<rubric class="inline">ч҃є.</rubric> <red>Д</red>о́брый наста́вникъ є҆́сть и҆ тѣ́лꙋ и҆ дꙋшѣ̀ незабве́ннаѧ па́мѧть сме́рти, и҆ є҆́же посредѣ̀ всѧ̑ преше́дши ѹ҆мо́мъ, прозира́ти при́снѡ то́й ѻ҆́дръ, на не́мже дꙋшѣ̀ разлꙋчи́вшейсѧ и҆мѣ́емъ возлежа́ти, и҆ прѡ́чаѧ.

<rubric class="inline">ч҃ѕ.</rubric> <red>Н</red>е мо́жно, бра́тїе, со́нъ прїѧ́ти хотѧ́щемꙋ неꙋѧ́звленнымъ вы́нꙋ пребыва́ти: но слѣ́дꙋетъ бы́ти чемꙋ́либо и҆з̾ двꙋ́хъ си́хъ, и҆лѝ па́сти и҆лѝ поги́бнꙋти ѡ҆бнажи́вшꙋсѧ добродѣ́телей, и҆лѝ вы́нꙋ ѹ҆мꙋ̀ стоѧ́ти воѡрꙋже́ннꙋ. И҆́бо и҆ вра́гъ при́снѡ стои́тъ со свои́мъ ѡ҆полче́нїемъ.

<rubric class="inline">ч҃з.</rubric> <red>Б</red>ыва́етъ и҆справле́нїе нѣ́кое бж҃е́ственное во ѹ҆мѣ̀ на́шемъ ѿ непреста́нныѧ па́мѧти, и҆ призыва́нїѧ гдⷭ҇а на́шегѡ і҆и҃са хрⷭ҇та̀, а҆́ще не неради́мъ ѡ҆ всегда́шнемъ моле́нїи ѹ҆мо́мъ къ немꙋ̀, и҆ ча́стомъ трезвѣ́нїи, и҆ поꙋча́емомъ дѣ́лѣ: но вои́стиннꙋ то́ежде при́сное дѣ́ланїе и҆ та́кожде соверша́юще, да и҆́мамы призыва́нїе і҆и҃са хрⷭ҇та̀ гдⷭ҇а на́шегѡ съ раздеже́нїемъ се́рдца вопїю́ще, дабы̀ прїѧ́ти ст҃о́е и҆́мѧ і҆и҃сово. Ѹ҆чаще́нїе бо и҆ въ добродѣ́тели и҆ ѕло́бѣ ма́терь є҆́сть навыкнове́нїѧ: сїе́ же ꙗ҆́кѡ є҆стество̀ ѹ҆жѐ соде́ржитсѧ. И҆ въ таково́мъ состоѧ́нїи бы́въ ѹ҆́мъ, и҆́щетъ сꙋпоста́ты, ꙗ҆́коже пе́съ ѕвѣроло́вный за́йца въ ча́щахъ: но се́й да поѧ́стъ, а҆ ѻ҆́ный да и҆стли́тъ.

<rubric class="inline">ч҃и.</rubric> <red>Є҆</red>гда̀ ѹ҆́бѡ, и҆ є҆ли́кѡ прилꙋча́етсѧ ѹ҆мно́житисѧ въ на́съ лꙋка̑вымъ помыслѡ́мъ, призыва́нїе гдⷭ҇а на́шегѡ і҆и҃са хрⷭ҇та̀ посредѣ̀ ѻ҆́ныхъ ѹ҆потреби́мъ, и҆ разрꙋша́ющихсѧ и҆̀мъ а҆́бїе тогда̀ ꙗ҆́кѡ ды́мъ на воздꙋ́хѣ ѹ҆́зримъ, ꙗ҆́коже и҆скꙋ́съ наꙋчѝ: и҆ ѹ҆мꙋ̀ є҆ди́номꙋ ѡ҆ста́вльшꙋсѧ тогда̀, па́ки да начина́емъ непреста́нное внима́нїе и҆ призыва́нїе. И҆ є҆ли́кѡ ѡ҆ и҆скꙋше́нїѧ сїѐ ни постра́ждемъ, си́це да твори́мъ.

<rubric class="inline">ч҃ѳ.</rubric> <red>Ꙗ҆́</red>коже бо невозмо́жно наго́мꙋ тѣ́ломъ вни́ти во бра́нь, и҆лѝ преплы́ти вели́кое мо́ре со ѻ҆де́ждею, и҆лѝ жи́ти не дыха́ющемꙋ: си́це невозмо́жно без̾ смире́нїѧ, и҆ ча́стагѡ ко хрⷭ҇тꙋ̀ моле́нїѧ ѹ҆́мной и҆ сокрове́нной бра́ни и҆з̾ꙋчи́тисѧ, и҆ и҆скꙋ́снѡ сїю̀ ѿгонѧ́ти и҆ низверга́ти.

<rubric class="inline">р҃.</rubric> <red>В</red>еликодѣ́ѧтельный даві́дъ глаго́летъ ко гдⷭ҇ꙋ: Держа́вꙋ мою̀ къ тебѣ̀ сохраню̀. Почемꙋ̀ сохране́нїе въ на́съ держа́вы серде́чнагѡ и҆ ѹ҆́мнагѡ безмо́лвїѧ, ѿ негѡ́же всѣ̀ ражда́ютсѧ добродѣ́тєли, быва́ютъ ѿ тогѡ̀, что̀ полꙋча́емъ мы̀ по́мощь ѿ гдⷭ҇а, ча́стѡ на́ми призыва́емагѡ, даю́щагѡ и҆ за́пѡвѣди, и҆ ѿгонѧ́ющагѡ ѿ на́съ скве́рное забве́нїе, растлѣва́ющее наипа́че серде́чное безмо́лвїе, ꙗ҆́коже вода̀ ѻ҆́гнь. Тѣ́мже, ѽ и҆́ноче, да не ѿ лѣ́ности ѹ҆́снеши въ сме́рть: но і҆и҃совымъ и҆́менемъ бі́й сꙋпоста́ты и҆ ꙗ҆́коже премꙋ́дрый нѣ́кто глаго́лаше: І҆и҃сово и҆́мѧ да прильпне́тъ дыха́нїю твоемꙋ̀, и҆ тогда̀ ѹ҆разꙋмѣ́еши по́льзꙋ безмо́лвїѧ.

<rubric class="inline">р҃а.</rubric> <red>Є҆</red>гда̀ бж҃е́ственныхъ и҆ пречи́стыхъ та̑инъ хрⷭ҇та̀ бг҃а и҆ цр҃ѧ̀ на́шегѡ со стра́хомъ и҆ тре́петомъ сподо́бимсѧ недосто́йнїи: тогда̀ наипа́че трезвѣ́нїе и҆ блюде́нїе ѹ҆ма̀ и҆ ѡ҆пасе́нїе пока́жемъ, да потреби́тъ грѣхѝ на́шѧ, и҆ ма́лыѧ и҆ вели́кїѧ сквє́рны, ѻ҆́гнь бж҃е́ственный, си́рѣчь тѣ́ло гдⷭ҇а на́шегѡ і҆и҃са хрⷭ҇та̀. Входѧ́ бо въ на́съ, лꙋка́выѧ дꙋ́хи а҆́бїе ѿ се́рдца ѿгонѧ́етъ, и҆ пре́жде бы́вшыѧ грѣхѝ на́мъ проща́етъ: и҆ ѡ҆стае́тсѧ тогда̀ ѹ҆́мъ без̾ смꙋще́нїѧ ѿ лꙋка́выхъ помыслѡ́въ. И҆ а҆́ще посе́мъ соверше́ннѡ ѹ҆́мъ на́шъ соблюде́мъ, стоѧ̀ во две́рехъ се́рдца на́шегѡ: є҆гда̀ па́ки ѻ҆́ныхъ сподо́бимсѧ, па́че и҆ па́че бж҃е́ственное тѣ́ло просвѣща́ечъ ѹ҆́мъ, и҆ свѣтозра́чнымъ є҆го̀ твори́тъ.

<rubric class="inline">р҃в.</rubric> <red>З</red>абве́нїе погаша́ти вѣ́сть хране́нїе ѹ҆ма̀, ꙗ҆́коже вода̀ погаша́етъ ѻ҆́гнь. Ча́стаѧ же моли́тва і҆и҃сова до конца̀ ѻ҆́ное и҆згонѧ́етъ и҆з̾ се́рдца со трезвѣ́нїемъ крѣ́пкимъ. Тре́бꙋетъ бо моли́тва трезвѣ́нїѧ, ꙗ҆́коже свѣти́льникъ свѣ́та свѣ́щнагѡ.

<rubric class="inline">р҃г.</rubric> <red>Б</red>олѣ́ти подоба́етъ ѡ҆ хране́нїи честны́хъ: честна̑ѧ же вои́стиннꙋ сꙋ́ть, хранѧ̑щаѧ на́съ ѿ всѧ́кїѧ ѕло́бы чꙋ́вственныѧ и҆ ѹ҆́мственныѧ. Сїѧ́ же сꙋ́ть хране́нїе ѹ҆ма̀ со призыва́нїемъ і҆и҃са хрⷭ҇та̀, и҆ зрѣ́ти при́снѡ во глꙋбинꙋ̀ се́рдца, и҆ безмо́лвствовати всегда̀ мы́слїю, да си́це рекꙋ̀, и҆ ѿ по́мыслѡвъ мнѧ́щихсѧ пра́выми бы́ти, и҆ тща́тисѧ пра́зднꙋ бы́ти ѿ по́мыслѡвъ, да не ѹ҆таѧ́тсѧ та́тїе: и҆ а҆́ще и҆ боли́мъ соблюда́юще се́рдце, но бли́зъ ѹ҆тѣше́нїе.

<rubric class="inline">р҃д.</rubric> <red>Н</red>авы́че се́рдце непреста́ннѡ блюдꙋ́щеесѧ и҆ не терпѧ́щее прїима́ти ви́ды, ѡ҆́бразы и҆ мечта̑нїѧ мра́чныхъ и҆ лꙋка́выхъ дꙋхѡ́въ, мы̑сли свѣтозра̑чныѧ ѿ себѧ̀ ражда́ти. Ꙗ҆́коже бо ѹ҆́гль ражда́етъ пла́мень: си́це мно́жае па́че ѡ҆бита́ющїй въ се́рдцѣ бг҃ъ ѿ ст҃а́гѡ креще́нїѧ, а҆́ще ѡ҆брѣта́етъ воздꙋ́хъ се́рдца на́шегѡ чи́стъ ѿ вѣ́трѡвъ лꙋка́выхъ, и҆ ѿ хране́нїѧ ѹ҆ма̀ соблюда́емь, возжиза́етъ ѹ҆́мъ на́шъ къ зрѣ́нїю, ꙗ҆́коже пла́мень во́скъ.

<rubric class="inline">р҃є.</rubric> <red>П</red>одоба́етъ при́снѡ ѡ҆браща́ти во вмѣсти́лищи се́рдца на́шегѡ и҆́мѧ і҆и҃са хрⷭ҇та̀, ꙗ҆́коже мо́лнїѧ ѡ҆браща́етсѧ на воздꙋ́хѣ тве́рди, дождю̀ хотѧ́щꙋ и҆тѝ. Сїе́ бо и҆звѣ́стнѡ вѣ́дѧтъ и҆скꙋ́съ ѹ҆ма̀ и҆ внꙋ̑треннїѧ бра̑ни и҆мꙋ́щїи. Ꙗ҆́коже и҆ въ полкꙋ̀, си́це ѹ҆́мною бра́нїю да во́инствꙋемъ. Вопе́рвыхъ ѹ҆потреби́мъ внима́нїе: пото́мъ ѹ҆разꙋмѣ́вше врага̀, по́мыслъ вложи́вша, словесы̑ клѧ́твенными ѿ се́рдца со гнѣ́вомъ є҆го̀ ѿго́нимъ: тре́тїй чи́нъ є҆́сть, а҆́бїе помоли́тисѧ на́нь ѡ҆браща́юще се́рдце со призыва́нїемъ і҆и҃са хрⷭ҇та̀, да а҆́бїе разрꙋши́тсѧ бѣсо́вское со́нїе, да не послѣ́дꙋетъ мечта́нїю ѹ҆́мъ, ꙗ҆́коже младе́нецъ, ѿ нѣ́коегѡ мечтаннотво́рца мечты̀ творѧ́ща, прельща́емь.

<rubric class="inline">р҃ѕ.</rubric> <red>П</red>отрꙋди́мсѧ, ꙗ҆́коже дв҃дъ, зовꙋ́ще: гдⷭ҇и і҆и҃се хрⷭ҇тѐ, да и҆змо́лкнетъ горта́нь на́ша, и҆ да не ѡ҆ста́вѧтъ ѹ҆́мнаѧ ѻ҆чеса̀ на̑ша надѣ́ѧтисѧ на гдⷭ҇а бг҃а на́шего.

<rubric class="inline">р҃з.</rubric> <red>П</red>омина́емъ при́снѡ при́тчꙋ непра́веднагѡ сꙋдїѝ, въ не́йже речѐ гдⷭ҇ь: ꙗ҆́кѡ подоба́етъ на́мъ всегда̀ моли́тисѧ, и҆ не стꙋжа́ти сѝ, и҆ по́льзꙋ ѡ҆брѧ́щемъ и҆ ѿмще́нїе.

<rubric class="inline">р҃и.</rubric> <red>Ꙗ҆́</red>коже взира́ющемꙋ на со́лнце, нѣ́сть мо́щно зра́кꙋ є҆гѡ̀ не ѡ҆зари́тисѧ бога́тнѡ: си́це при́снѡ вника́ѧй въ воздꙋ́хъ серде́чный, не мо́жетъ не просвѣти́тисѧ.

<rubric class="inline">р҃ѳ.</rubric> <red>Ꙗ҆́</red>коже не возмо́жно настоѧ́щее житїѐ продолжа́ти без̾ пи́щи и҆ питїѧ̀: си́це не возмо́жно без̾ хране́нїѧ ѹ҆ма̀ и҆ чистоты̀ се́рдца, є҆́же є҆́сть и҆ глаго́летсѧ трезвѣ́нїе, въ дꙋхо́вное нѣ́что и҆ бг҃оꙋго́дное дости́гнꙋти дꙋшѣ̀, и҆лѝ свободи́тисѧ мы́сленнагѡ грѣха̀, а҆́ще и҆ нꙋ́дитъ кто̀ себѧ̀ стра́ха ра́ди мꙋ́къ не согрѣша́ти.

<rubric class="inline">р҃і.</rubric> <red>Ѻ҆</red>ба́че и҆ ѹ҆далѧ́ющїисѧ дѣ́йственнагѡ грѣха̀ нꙋ́ждею нѣ́коею, блаже́ни пред̾ бг҃омъ и҆ а҆́гг҃лами и҆ человѣ́ками, ꙗ҆́кѡ нꙋ̑ждницы црⷭ҇твїѧ нбⷭ҇нагѡ ѡ҆брѣта́ютсѧ.

<rubric class="inline">ра҃і.</rubric> <red>С</red>їѐ є҆́сть ди́вно ѹ҆́мныѧ по́льзы, ꙗ҆́же ѿ безмо́лвїѧ, ꙗ҆́кѡ ѹ҆́мственнаѧ и҆ тре́звѣннаѧ добродѣ́тель всѧ̑ согрѣшє́нїѧ, во ѹ҆́мъ пе́рвѣе толкꙋ́щаѧ по́мыслами то́чїю, дабы̀ а҆́ще прїѧ́ты бꙋ́дꙋтъ мы́слїю, бы́ти согрѣше́нїѧмъ чꙋ́вствєннымъ и҆ дебе́лымъ, ѿсѣка́етъ во внꙋ́треннѣмъ на́шемъ человѣ́цѣ, не попꙋща́ѧ ѻ҆́нымъ прїитѝ и҆ произвѣсти́сѧ въ лꙋка́выѧ дѣла̀ си́лою и҆ застꙋпле́нїемъ гдⷭ҇а на́шегѡ і҆и҃са хрⷭ҇та̀.

<rubric class="inline">рв҃і.</rubric> <red>Ѡ҆́</red>бразъ внѣ́шнѧгѡ и҆ чꙋ́вственнагѡ тѣле́снагѡ ѡ҆бꙋче́нїѧ є҆́сть ве́тхїй завѣ́тъ. Ст҃о́е же є҆ѵⷢ҇лїе є҆́же є҆́сть но́вый завѣ́тъ, ѡ҆́бразъ є҆́сть внима́нїѧ, си́рѣчь, чистоты̀ се́рдца: и҆ ꙗ҆́коже ве́тхїй не соверша́ше, нижѐ и҆сполнѧ́ше внꙋ́треннѧго человѣ́ка ко благоче́стїю. Ничто́же бо, глаго́летъ а҆пⷭ҇лъ, соверши́лъ зако́нъ: но то́чїю дебє́лаѧ согрѣшє́нїѧ возбранѧ́ше. Ѿсѣщи́ бо и҆ по́мыслы ѿ се́рдца, и҆ лꙋка́ваѧ помышлє́нїѧ, є҆́же є҆́сть повелѣ́нїе є҆ѵⷢ҇лїа, вѧ́щше слꙋ́житъ къ чистотѣ̀ дꙋше́вной, не́жели не возбрани́ти и҆з̾има́ти ѻ҆́ко и҆ зꙋ́бъ бли́жнѧгѡ, си́це разꙋмѣ́й и҆ ѡ҆ тѣле́сной пра́вдѣ, и҆ ѡ҆бꙋче́нїи, ѡ҆ постѣ̀, глаго́лю и҆ воздержа́нїи, долꙋлега́нїи, стоѧ́нїи, бдѣ́нїи и҆ ѡ҆ про́чихъ, ꙗ҆̀же тѣ́ломъ быва́ютъ, и҆ стра́стнꙋю ча́сть тѣлесѐ ѹ҆кроща́ютъ ѿ дѣ́ѧтельнагѡ грѣха̀. Добра̑ сꙋ́ть и҆ сїѧ̑, ꙗ҆̀же реко́хъ ѡ҆ ве́тхомъ завѣ́тѣ: наставле́нїе бо сꙋ́ть внѣ́шнемꙋ на́шемꙋ человѣ́кꙋ, и҆ храни́тель ѿ дѣ́ѧтельныхъ страсте́й: но не хранѧ́тъ ѿ согрѣше́нїй мы́сленныхъ, си́рѣчь, не возбранѧ́ютъ ѻ҆́ныѧ, та́къ что́бы и҆зба́вити на́съ, съ бж҃їею по́мощїю, ѿ за́висти гнѣ́ва и҆ про́чихъ.

<rubric class="inline">рг҃і.</rubric> <red>Ч</red>истота́ же серде́чнаѧ, си́рѣчь блюде́нїе ѹ҆ма̀ и҆ хране́нїе є҆ѧ́же ѡ҆́бразъ но́вый завѣ́тъ, а҆́ще, ꙗ҆́кѡ подоба́етъ, ѿ на́съ храни́тсѧ, всѣ̀ стра̑сти и҆ всѧ̑ ѕла̑ѧ и҆з̾ се́рдца и҆скоренѧ́ющи ѿсѣка́етъ, и҆ вмѣ́стѡ тогѡ̀ вво́дитъ ра́дость, благоꙋпова́нїе, ѹ҆миле́нїе, пла́чь, сле́зы, ѹ҆разꙋмѣ́нїе сами́хъ себѧ̀ и҆ грѣхѡ́въ свои́хъ, па́мѧть сме́рти, смире́нїе и҆́стинное, любо́вь безконе́чнꙋю къ бг҃ꙋ и҆ человѣ́кѡмъ, и҆ ра́дость бж҃е́ственнꙋю серде́чнꙋю.

<rubric class="inline">рд҃і.</rubric> <red>Ꙗ҆́</red>коже не мо́щно не пресѣца́ти сегѡ̀ воздꙋ́ха по землѝ ходѧ́щемꙋ: си́це не мо́щно нера́тꙋемꙋ бы́ти всегда̀ ѿ бѣсѡ́въ се́рдцꙋ человѣ́ческомꙋ, и҆лѝ что́бы ѻ҆нѝ та́йнѡ въ ѻ҆́номъ не дѣ́йствовали, а҆́ще и҆ мно́гое и҆́мать тѣле́сное ѡ҆бꙋче́нїе.

<rubric class="inline">рє҃і.</rubric> <red>А҆́</red>ще хо́щеши ѡ҆ гдⷭ҇ѣ, не да пока́жешисѧ то́чїю и҆́нокомъ и҆ благи́мъ и҆ кро́ткимъ, и҆ съ бг҃омъ всегда̀ соедине́ннымъ, но и҆ вои́стиннꙋ хо́щеши бы́ти таковы́мъ: добродѣ́тель внима́нїѧ все́ю си́лою проходѝ, ꙗ҆́же є҆́сть хране́нїе и҆ блюде́нїе ѹ҆ма̀, и҆ серде́чное соверше́нїе сла́дкагѡ безмо́лвїѧ, немечта́тельное блаже́нное дꙋшѝ состоѧ́нїе, ве́щь не во мно́зѣхъ ѡ҆брѣта́емаѧ.

<rubric class="inline">рѕ҃і.</rubric> <red>Д</red>обродѣ́тель бо внима́нїѧ глаго́летсѧ ѹ҆́мное любомꙋ́дрїе. Проходѝ сїю̀ со мно́гимъ трезвѣ́нїемъ и҆ те́плымъ ѹ҆се́рдїемъ, съ моли́твою і҆и҃совою, со смире́нїемъ, со благоразꙋ́мїемъ, и҆ съ молча́нїемъ чꙋ́вственныхъ ѹ҆сте́нъ и҆ ѹ҆́мныхъ, съ воздержа́нїемъ бра́шенъ и҆ питїѧ̀, и҆ всѧ́кїѧ грѣхо́вныѧ ве́щи. Продолжа́й сїю̀ пꙋте́мъ мы́сленнымъ съ мꙋ́дростїю, и҆ ѻ҆на̀ тѧ̀ наꙋчи́тъ, съ по́мощїю бж҃їею, томꙋ̀, чегѡ̀ не вѣ́си, и҆ возвѣсти́тъ, и҆ просвѣти́тъ, и҆ вразꙋми́тъ, и҆ наꙋчи́тъ томꙋ̀, чегѡ̀ пре́жде во ѹ҆́мъ прїѧ́ти не мо́глъ є҆сѝ, во тьмѣ̀ страсте́й ходѧ̀, и҆ те́мныхъ дѣ́лъ, и҆ забве́нїемъ и҆ смꙋще́нїемъ бе́здны покрыва́емь.

<rubric class="inline">рз҃і.</rubric> <red>Ꙗ҆́</red>коже ѹ҆дѡ́лїѧ ѹ҆множа́етъ пшени́цꙋ: си́це добродѣ́тель внима́нїѧ ѹ҆множа́етъ въ се́рдцѣ всѧ́кое бла́го. Па́че же гдⷭ҇ь на́шъ і҆и҃съ хрⷭ҇то́съ сїѧ̑ подае́тъ тѝ: без̾ негѡ́же не мо́жемъ твори́ти ничесѡ́же. И҆ пе́рвѣе ѡ҆брѧ́щеши ю҆̀ лѣ́ствицею, пото́мъ же кни́гою прочи́тываемою, та́же пред̾ꙋспѣва́ѧ, ѡ҆брѧ́щеши са́мый гра́дъ і҆ерꙋсали́мъ небе́сный, и҆ цр҃ѧ̀ си́лъ хрⷭ҇та̀ і҆зра́илева ꙗ҆́снѡ ѹ҆́мственнѡ ѹ҆́зриши со є҆диносꙋ́щнымъ є҆гѡ̀ ѻ҆ц҃е́мъ и҆ покланѧ́емымъ ст҃ы́мъ дх҃омъ.

<rubric class="inline">ри҃і.</rubric> <red>М</red>ечта́нїемъ лжи́вымъ при́снѡ бѣ́сове приво́дѧтъ на́съ на согрѣше́нїе. И҆́бо мечта́нїемъ сребролю́бїѧ и҆ прибы́тка, ѻ҆каѧ́ннаго і҆ꙋ́дꙋ ѹ҆гото́ваша преда́ти гдⷭ҇а и҆ бг҃а всѣ́хъ: лже́ю же ничто́жнагѡ ѹ҆спокое́нїѧ тѣле́снагѡ и҆ че́сти и҆ прибы́тка и҆ сла́вы, во ѹ҆давле́нїе є҆го̀ вовлеко́ша, и҆ вѣ́чнꙋю сме́рть є҆мꙋ̀ и҆схода́тайствоваша, совсѣ́мъ проти́въ мечта́нїѧ своегѡ̀ прило́га, глаго́лю, возмезди́вше є҆мꙋ̀ кова́рнїи.

<rubric class="inline">рѳ҃і.</rubric> <red>З</red>рѝ, ка́кѡ мечта́нїемъ и҆ лже́ю, и҆ тще́тными ѡ҆бѣща́нїѧми низверга́ютъ на́съ врагѝ спасе́нїѧ на́шегѡ, и҆ са́мъ сатана̀ си́це съ высоты̀, ꙗ҆́кѡ мо́лнїѧ низве́ржесѧ, ра́внымъ бг҃ꙋ возмечта́всѧ: си́це па́ки и҆ а҆да́ма разлꙋчѝ ѿ бг҃а: бж҃е́ственное досто́инство предста́вивъ є҆мꙋ̀: и҆ си́це всѣ́хъ согрѣша́ющихъ прельща́ти навы́че лжи́вый и҆ кова́рный вра́гъ.

<rubric class="inline">р҃к.</rubric> <red>Ѡ҆</red>горча́еми быва́емъ се́рдцемъ ѿ ꙗ҆́да по́мыслѡвъ лꙋка́выхъ, є҆гда̀ внима́нїе и҆ і҆и҃совꙋ моли́твꙋ на мно́зѣ ѡ҆ставлѧ́емъ, ѿ забве́нїѧ нерадѧ́ще. Ѹ҆слажда́еми же па́ки быва́емъ чꙋ́вствїемъ, и҆ сла́достїю нѣ́кою блаже́нныѧ ра́дости, є҆гда̀ предречє́ннаѧ тве́рдѡ и҆ ѹ҆се́рднѡ въ дѣ́лателищи мы́сленномъ прилѣ́жнѡ, любо́вїю бж҃е́ственною соверша́емъ. Тогда́ бо не за и҆но́е что̀ въ серде́чномъ безмо́лвїи ходи́ти гото́ви быва́емъ, то́чїю за сла́дкое ѻ҆́наго въ дꙋшѣ̀ чꙋ́вствїе и҆ весе́лїе.

<rubric class="inline">рк҃а.</rubric> <red>Х</red>ꙋдо́жество хꙋдо́жествъ, и҆ хи́трость хи́тростей є҆́сть ѹ҆хищре́нїе ѕлодѣ́йственныхъ по́мыслѡвъ. Превосхо́дный ѹ҆̀бо є҆́сть ѡ҆́бразъ и҆ и҆скꙋ́сство, зрѣ́ти ѡ҆ гдⷭ҇ѣ мечта́нїе прило́га и҆́хъ, и҆ храни́ти мы́сль, ꙗ҆́коже храни́мъ чꙋ́вственное ѻ҆́ко, и҆ ѻ҆стрѡ̀ ѻ҆́нымъ ви́димъ грѧдꙋ́щаго порази́ти ѻ҆́ное наи́тїемъ, и҆ є҆ли́кѡ мо́жно, всѧ́кїй сꙋче́цъ ѿража́емъ ѿ негѡ̀.

<rubric class="inline">рк҃в.</rubric> <red>Ꙗ҆́</red>коже не роди́тъ снѣ́гъ пла́мене, и҆лѝ вода̀ ѻ҆гнѧ̀, и҆лѝ те́рнъ смо́квы: си́це не свободи́тсѧ се́рдце всѧ́кагѡ человѣ́ка ѿ бѣсо́вскихъ по́мыслѡвъ, и҆ слове́съ и҆ дѣ́лъ, не ѡ҆чи́стивъ внꙋ́трєннѧѧ, не совокꙋпи́въ трезвѣ́нїѧ съ моли́твою і҆и҃совою, не и҆спра́вивъ смире́нїѧ и҆ дꙋше́внагѡ безмо́лвїѧ, не поспѣша́ѧ, и҆ не пꙋтеше́ствꙋѧ со мно́гимъ ѹ҆се́рдїемъ. Но подоба́етъ невнима́тельной дꙋшѣ̀ ко всѧ́комꙋ благо́мꙋ и҆ соверше́нномꙋ ра́зꙋмꙋ безпло́дною бы́ти, ꙗ҆́кѡ мскꙋ̀ безпло́дномꙋ, въ не́йже нѣ́сть разꙋмѣ́нїѧ дꙋхо́вныѧ мꙋ́дрости. Вои́стиннꙋ сла́дкаѧ є҆́сть ве́щь ми́ръ дꙋше́вный, и҆ и҆́мѧ і҆и҃сово, и҆ и҆стоща́нїе по́мыслѡвъ стра́стныхъ.

<rubric class="inline">рк҃г.</rubric> <red>Є҆</red>гда̀ ѕлѣ̀ совѣща́етъ дꙋша̀ съ тѣ́ломъ, тогда̀ ѻ҆́ба созида́етъ гра́дъ тщесла́вїѧ, и҆ сто́лпъ го́рдости, и҆ ѡ҆бита́ющыѧ въ ни́хъ нечести̑выѧ по́мыслы. Гдⷭ҇ь же стра́хомъ гее́нны согла́сїе и҆́хъ возмꙋща́етъ и҆ раздѣлѧ́етъ, понꙋжда́ѧ влады́чицꙋ дꙋ́шꙋ чꙋжда̑ѧ и҆ проти̑внаѧ тѣ́лꙋ глаго́лати и҆ мꙋ́дрствовати, ѿ ко́егѡ стра́ха и҆ раздѣле́нїе прилꙋча́етсѧ: Занѐ мꙋдрова́нїе плотско́е, вражда̀ на бг҃а є҆́сть, и҆ зако́нꙋ бж҃їю не покарѧ́етсѧ.

<rubric class="inline">рк҃д.</rubric> <red>П</red>овседнє́внаѧ на̑ша дѣла̀ подоба́етъ вѣ́сити по всѧ́къ ча́съ, и҆ внима́ти, и҆ ле́гкими, є҆ли́кѡ возмо́жно, твори́ти: ѻ҆́ныѧ надлежи́тъ въ ве́черъ покаѧ́нїемъ, а҆́ще хо́щемъ со хрⷭ҇то́мъ ѕло́бꙋ побѣди́ти: и҆ разꙋмѣва́ти подоба́етъ, а҆́ще по бз҃ѣ соверша́емъ всѧ̑ чꙋ́вствєннаѧ и҆ ви̑димаѧ на̑ша дѣла̀ пред̾ бг҃омъ, и҆ длѧ бг҃а є҆ди́нагѡ, да не ѿ чꙋ́вственныхъ безслове́снѣ крадо́мы быва́емъ.

<rubric class="inline">рк҃є.</rubric> <red>А҆́</red>ще по всѧ́къ де́нь прїѡбрѣта́емъ, съ по́мощїю бж҃їею, ѿ трезвѣ́нїѧ на́шегѡ, не до́лжны є҆смы̀ безразсꙋ́днѡ ѡ҆браща́тисѧ, и҆ погꙋблѧ́тисѧ ѿ мно́гихъ ѻ҆па́сныхъ бесѣ́дъ: но па́че презира́ти подоба́етъ сꙋ́єтнаѧ, за любе́зное и҆ сла́дкое прїѡбрѣ́тенїе, и҆ красотꙋ̀ ѻ҆́ныѧ добродѣ́тели.

<rubric class="inline">рк҃ѕ.</rubric> <red>П</red>ра́ведно, ꙗ҆́коже созда́сѧ по є҆стествꙋ̀ ѿ бг҃а, до́лжны мы̀ подвиза́ти треча́стїе дꙋшѝ: ꙗ҆́рость на внѣ́шнѧго на́шего человѣ́ка, и҆ на ѕмі́ѧ сатанꙋ̀. Гнѣ́вайтесѧ, глаго́летъ, на грѣ́хъ: си́рѣчь, гнѣ́вайтесѧ на сами́хъ себѐ, и҆ на дїа́вола, да не къ бг҃ꙋ согрѣша́ете. Жела́нїе подвиза́ти подоба́етъ къ бг҃ꙋ и҆ добродѣ́тели: слове́сность же над̾ ѻ҆бои́ми си́ми съ премꙋ́дростїю и҆ хи́тростїю поста́вимъ ѹ҆чрежда́ти, ѹ҆чи́ти, мꙋ́чити и҆ нача́льствовати, ꙗ҆́коже ца́рь нача́льствꙋетъ над̾ раба́ми. И҆ є҆гда̀ поста́вимъ ра́зꙋмъ ѡ҆блада́телемъ си́хъ, тогда̀ по бз҃ѣ си́ми ра́зꙋмъ на́шъ ѹ҆правлѧ́етъ, а҆́ще и҆ востаю́тъ на него̀ стра̑сти: глаго́летъ бо бра́тъ гдⷭ҇нь: А҆́ще кто̀ въ сло́вѣ не согрѣша́етъ, се́й соверше́нъ мꙋ́жъ, си́ленъ ѡ҆бꙋзда́ти и҆ всѐ тѣ́ло, и҆ прѡ́чаѧ. Зане́же и҆́стинꙋ рещѝ, всѧ́кое беззако́нїе и҆ грѣ́хъ ѿ си́хъ трїе́хъ соверша́етсѧ, и҆ всѧ́каѧ добродѣ́тель и҆ пра́вда ѿ ѻ҆́ныхъ трїе́хъ составлѧ́етсѧ.

<rubric class="inline">рк҃з.</rubric> <red>Т</red>огда̀ ѹ҆́мъ помрача́етсѧ и҆ непло́днымъ пребыва́етъ, є҆гда̀ и҆лѝ словеса̀ мїрска̑ѧ глаго́лати бꙋ́детъ, и҆лѝ въ мы́сль прїи́мши бесѣ́довати бꙋ́детъ съ ни́ми, и҆лѝ въ чꙋ́вственномъ че́млибо тѣ́ло со ѹ҆мо́мъ сꙋ́етнѡ ѹ҆праздни́тсѧ, и҆лѝ сꙋетѣ̀ и҆́нокъ себѐ преда́стъ. А҆́бїе бо и҆ ско́рѡ погꙋблѧ́етъ теплотꙋ̀, ѹ҆миле́нїе, и҆ ѡ҆ бз҃ѣ дерзнове́нїе, и҆ ра́зꙋмъ. Є҆ли́кѡ бо внима́емъ ѹ҆мꙋ̀, толи́кѡ просвѣща́емсѧ, и҆ є҆ли́кѡ не внима́емъ, толи́кѡ помрача́емсѧ.

<rubric class="inline">рк҃и.</rubric> <red>К</red>то̀ по всѧ́къ де́нь блюде́нїе и҆ безмо́лвїе ѹ҆ма̀ го́нитъ и҆ и҆́щетъ, се́й ѹ҆до́бнѡ презира́етъ чꙋ́вственное всѐ, да не всꙋ́е трꙋди́тсѧ. А҆́ще ли же презира́етъ свою̀ со́вѣсть, го́рькѡ ѹ҆́снетъ сме́ртїю забве́нїѧ: ѡ҆ че́мъ мо́литсѧ бж҃е́ственный дв҃дъ, си́рѣчь, дабы̀ не ѹ҆снꙋ́ти. Глаго́летъ же и҆ а҆пⷭ҇лъ: вѣ́дꙋщемꙋ добро̀ твори́ти, и҆ не творѧ́щемꙋ, грѣ́хъ є҆мꙋ̀ є҆́сть.

<rubric class="inline">рк҃ѳ.</rubric> <red>П</red>рихо́дитъ же ѹ҆́мъ ѿ лѣ́ности въ сво́й па́ки чи́нъ и҆ трезвѣ́нїе, а҆́ще а҆́бїе прилѣжа́нїе и҆мѣ́ти бꙋ́детъ, и҆ а҆́ще дѣ́йственность ѹ҆ма̀ на́шегѡ те́плымъ тща́нїемъ возста́вимъ.

<rubric class="inline">р҃л.</rubric> <red>Н</red>е предвари́тъ жерно́вный ѻ҆се́лъ крꙋ́га, въ не́мже привѧ́занъ є҆́сть: нижѐ ѹ҆́мъ предвари́тъ въ совершеннотво́рной добродѣ́тели, не и҆спра́вивъ внꙋ́трєннѧѧ своѧ̑. Ѡ҆слѣпѣва́етъ бо всегда̀ внꙋ́треннима ѻ҆чи́ма, кто̀ не мо́жетъ зрѣ́ти добродѣ́тель и҆ свѣтосїѧ́ющаго і҆и҃са.

<rubric class="inline">рл҃а.</rubric> <red>С</red>вирѣ́пый и҆ жесто́кїй ко́нь ска́четъ прїѧ́тнѡ, вса́дника воспрїи́мши: ѹ҆́мъ же весе́лїемъ возвесели́тсѧ во свѣ́тѣ гдⷭ҇ни, входѧ̀ во ѹ҆́трїи, свобожда́емь ѿ по́мыслѡвъ, и҆ по́йдетъ ѿ си́лы дѣ́ѧтельныѧ любомꙋ́дрїѧ ѹ҆́мнагѡ, са́мъ на себѧ̀ взира́ѧ, къ си́лѣ неизрече́нной, зрѧ́щей неизречє́нныѧ добродѣ́тєли, и҆ є҆гда̀ глꙋбинꙋ̀ высо́кихъ, безконе́чныхъ и҆ бж҃е́ственныхъ помышле́нїй въ се́рдце прїи́метъ, тогда̀ ꙗ҆ви́тсѧ є҆гѡ̀ се́рдцꙋ, є҆ли́кѡ возмо́жно, бг҃ъ богѡ́въ. Ѹ҆диви́всѧ же ѹ҆́мъ, прославлѧ́етъ любе́знѣ бг҃а ви́димаго и҆ ви́дѧщаго, кото́рый и҆ по семꙋ̀ и҆ по томꙋ̀ сп҃са́етъ си́це на него̀ взира́ющаго.

<rubric class="inline">рл҃в.</rubric> <red>Г</red>лꙋбинꙋ̀ высо́кꙋ ѹ҆́зритъ разꙋ́мнѡ и҆справлѧ́емое безмо́лвїе серде́чное, и҆ ди̑внаѧ ѿ бг҃а ѹ҆слы́шитъ ѹ҆́хо безмо́лвнагѡ ѹ҆ма̀.

<rubric class="inline">рл҃г.</rubric> <red>П</red>ꙋ́тникъ до́лгимъ, и҆ неꙋдобопроходи́мымъ и҆ трꙋ́днымъ пꙋте́мъ ше́ствовати нача́вый, и҆ заблꙋжде́нїѧ боѧ́сѧ на возвраще́нїи, зна́мєнїѧ нѣ̑каѧ, и҆ пꙋтеводи́телей въ пꙋтеше́ствїи свое́мъ поставлѧ́етъ, ꙗ҆̀же доставлѧ́ютъ є҆мꙋ̀ ѹ҆до́бное возвраще́нїе въ до́мъ. Тре́звеннѣ же пꙋтеше́ствꙋющїй мꙋ́жъ поставлѧ́етъ словеса̀, тогѡ́жъ са́магѡ и҆ ѻ҆́нъ боѧ́сѧ.

<rubric class="inline">рл҃д.</rubric> <red>Н</red>о пꙋ́тникꙋ возвраще́нїе, ѿню́дꙋже и҆зы́де, быва́етъ вино́ю ра́дости: тре́звенникꙋ же возвраще́нїе вспѧ́ть є҆́сть поги́бель слове́сныѧ дꙋшѝ и҆ зна́менїе ѿстꙋпле́нїѧ бг҃оꙋго́дныхъ дѣ́лъ и҆ слове́съ и҆ помышле́нїй, и҆ бꙋ́детъ и҆мѣ́ти во вре́мѧ смертоно́снагѡ сна̀ дꙋше́внагѡ по́мыслы, ꙗ҆́кѡ жа́ло возбꙋжда́ющыѧ то напомина́нїемъ мно́гагѡ помраче́нїѧ, и҆ ѹ҆ны́нїѧ, ѿ нерадѣ́нїѧ съ ни́мъ слꙋчи́вшагѡсѧ.

<rubric class="inline">рл҃є.</rubric> <red>В</red>ъ скѡ́рби, и҆ во ѿча́ѧнїе, и҆ въ безнаде́ждїе впа́дшымъ на́мъ подоба́етъ твори́ти въ себѣ̀, ꙗ҆́коже творѧ́ше даві́дъ: си́рѣчь, и҆злива́ти се́рдце на́ше къ бг҃ꙋ, и҆ моли́твꙋ, и҆ ско́рбь на́шꙋ ꙗ҆́коже є҆́сть, гдⷭ҇ви возвѣща́ти. И҆сповѣ́даемсѧ бг҃ꙋ, ꙗ҆́кѡ могꙋ́щемꙋ премꙋ́дрѡ на́съ ѹ҆пра́вити, и҆ ско́рбь, а҆́ще поле́зна, сотвори́ти ле́гкою, и҆ и҆зба́вити на́съ ѿ па́гꙋбныѧ и҆ тлѣ́нныѧ печа́ли.

<rubric class="inline">рл҃ѕ.</rubric> <red>Ꙗ҆́</red>рость бо на человѣ́ка чрез̾єсте́ственнѡ дви́жимаѧ, и҆ печа́ль не по бз҃ѣ, и҆ ѹ҆ны́нїа, растлѣва́ютъ та́кожде благі̑ѧ и҆ разꙋ̑мныѧ по́мыслы, и҆́хже гдⷭ҇ь и҆сповѣ́данїемъ расточа́ѧ, ра́дость водворѧ́етъ.

<rubric class="inline">рл҃з.</rubric> <red>П</red>о́мыслы же вше́дшыѧ въ се́рдце и҆ не хотѧ́щымъ на́мъ ѹ҆крѣпи́вшыѧсѧ, и҆ стоѧ́щыѧ и҆стреблѧ́ти навы́че і҆и҃сова моли́тва съ трезвѣ́нїемъ, и҆з̾ глꙋбины̀ помышле́нїѧ серде́чнагѡ.

<rubric class="inline">рл҃и.</rubric> <red>Ѡ҆</red>блегче́нїе же и҆ ра́дость, бы́вше въ печа́ли ѿ мно́гихъ безслове́сныхъ по́мыслѡвъ, ѡ҆брѧ́щемъ є҆гда̀ ѹ҆корѧ́ти бꙋ́демъ себѧ̀ и҆́стиннѡ и҆ безпристра́стнѡ, и҆ возвѣща́ти всѧ̑ гдⷭ҇ꙋ, ꙗ҆́коже человѣ́кꙋ: и҆ всѧ́чески ѿ ѻ҆бою̀ се́ю ѡ҆брѧ́щемъ поко́й.

<rubric class="inline">рл҃ѳ.</rubric> <red>В</red>о ѡ҆́бразъ ѹ҆ма̀ законополо́жникъ мѡѷсе́й прїе́млетсѧ ѿ ѻ҆тє́цъ, и҆́же бг҃а ви́дитъ въ кꙋпинѣ̀, и҆ лице́мъ прославлѧ́етсѧ, и҆ бг҃омъ фараѡ́нꙋ ѿ бг҃а богѡ́въ поставлѧ́етсѧ, и҆ є҆гѵ́петъ ра́нитъ, и҆ і҆и҃лѧ и҆зво́дитъ, и҆ зако́нъ полага́етъ: ꙗ҆̀же не со́бственнѡ взѧ̑таѧ, но по дꙋ́хꙋ, сꙋ́ть дѣ̑йствїѧ и҆ преимꙋ́щєства ѹ҆ма̀.

<rubric class="inline">р҃м.</rubric> <red>Ѡ҆́</red>бразъ же внѣ́шнѧгѡ человѣ́ка є҆́сть а҆арѡ́нъ, бра́тъ ѻ҆́нагѡ законополо́жника. Да ѡ҆бвини́ши ѹ҆́бѡ съ ꙗ҆́ростїю, ꙗ҆́коже мѡѷсе́й согрѣши́вшаго а҆арѡ́на, и҆ мы̀ вводѧ́ще глаго́лемъ: что̀ непра́вдова тебѣ̀ і҆и҃ль, ꙗ҆́кѡ потща́сѧ ѿста́вити и҆̀хъ ѿ гдⷭ҇а бг҃а жива́гѡ и҆ вседержи́телѧ.

<rubric class="inline">рм҃а.</rubric> <red>П</red>оказа̀ на́мъ гдⷭ҇ь, све́рхъ всѣ́хъ дрꙋги́хъ бла̑гъ, и҆ сїѐ, є҆гда̀ хотѧ́ше воскреси́ти ла́зарѧ ѿ ме́ртвыхъ, є҆́же ѹ҆де́рживати запреще́нїемъ женоподо́бнꙋю не́мощь дꙋшѝ, и҆ жесто́кїй нра́въ ѹ҆твержда́ющїй, є҆́же вѣ́сть, глаго́лю же, ꙗ҆́кѡ самоꙋкоре́нїе ѿ самолю́бїѧ, тщесла́вїѧ и҆ го́рдости дꙋ́шꙋ и҆збавлѧ́етъ.

<rubric class="inline">рм҃в.</rubric> <red>Ꙗ҆́</red>коже без̾ вели́кагѡ кораблѧ̀ морскꙋ́ю пꙋчи́нꙋ прейтѝ не мо́жно: си́це не мо́жно ѿгна́ти прило́гъ лꙋка́вагѡ по́мысла без̾ призыва́нїѧ і҆и҃са хрⷭ҇та̀.

<rubric class="inline">рм҃г.</rubric> <red>П</red>ротиворѣ́чїе ѡ҆бꙋ́здывати, призыва́нїе же навы́че ѿгонѧ́ти ѿ се́рдца по́мыслы. Прило́гꙋ бо воѡбрази́вшꙋсѧ мечта́нїемъ чꙋ́вственныѧ ве́щи въ дꙋшѣ̀, ꙗ҆́коже мечта́нїемъ лица̀ ѡ҆скорби́вшагѡ на́съ, и҆лѝ мечта́нїемъ красоты̀ же́нскїѧ, и҆лѝ зла́та, и҆лѝ сребра̀, є҆ди́но по є҆ди́номꙋ и҆з̾ си́хъ, а҆́ще бꙋ́детъ въ се́рдцѣ на́шемъ, а҆́бїе ѡ҆блича́ютсѧ по́мыслы памѧтоѕло́бїѧ, блꙋда̀ и҆ сребролю́бїѧ, мечта́нїе произве́дшїи въ се́рдцѣ. И҆ а҆́ще и҆скꙋ́сенъ ѹ҆́мъ на́шъ, и҆ нака́занъ є҆́сть, навы́че блюде́нїю ѹ҆ма̀, и҆ зрѣ́ти чи́стѡ и҆ ꙗ҆́снѡ лє́стныѧ мечта̑нїѧ и҆ пре́лєсти лꙋка́выхъ: а҆́бїе, ѹ҆до́бь въ нахожде́нїи противорѣ́чїемъ и҆ моли́твою і҆и҃съ хрⷭ҇то́вою, Ѹ҆гаша́етъ разжжє́нныѧ стрѣ́лы дїа́вола, не попꙋща́ѧ пристра́стномꙋ мечта́нїю пойтѝ вкꙋ́пѣ съ ни́мъ, и҆ помышле́нїѧмъ на́шымъ соѡбрази́тисѧ со́нїю пристра́стнѡ, и҆лѝ собесѣ́довати любо́внѡ, и҆лѝ многомы́слїе, и҆лѝ сложе́нїе сотвори́ти: ѿ чегѡ̀ послѣ́дꙋютъ по нꙋ́ждѣ нѣ́коей, ꙗ҆́кѡ за дне́мъ но́щь, лꙋка̑выѧ дѣла̀.

<rubric class="inline">рм҃д.</rubric> <red>А҆́</red>ще же неискꙋ́сенъ є҆́сть ѹ҆́мъ на́шъ въ бо́дрости трезвѣ́нїѧ, а҆́бїе мѣша́етсѧ съ ꙗ҆́вльшимсѧ є҆мꙋ̀ мечта́нїемъ пристра́стнѡ, ꙗ҆ково́ бы то̀ ни бы́ло, и҆ разглаго́льствꙋетъ, вопрошє́шѧ непра́вєдныѧ принима́ѧ, и҆ даѧ̀ ѿвѣ́ты: и҆ тогда̀ смѣ́шаны быва́ютъ на́ши по́мыслы съ бѣсо́вскимъ мечта́нїемъ, є҆́же є҆щѐ па́че расте́тъ и҆ мно́житсѧ, да любе́зно, и҆ красно̀, и҆ ѹ҆го́дно ꙗ҆влѧ́етсѧ прельща́емомꙋ и҆ крадо́момꙋ ѹ҆мꙋ̀. И҆ то́ежде стра́ждетъ тогда̀ ѹ҆́мъ, ꙗ҆́коже а҆́ще ꙗ҆ви́тсѧ пе́съ на ра́внѣмъ мѣ́стѣ нѣ́коемъ, и҆дѣ́же и҆ а҆́гнцы нѣ́кїи бꙋ́дꙋтъ, сꙋ́ще неѕло́биви, и҆ къ ꙗ҆ви́вшемꙋсѧ и҆̀мъ ча́стѡ притека́ютъ, ꙗ҆́кѡ къ свое́й ма́тери, ничегѡ̀ ѿ приближе́нїѧ ко пса́мъ не прїѡбрѣта́юще, ра́звѣ то́чїю нечистотꙋ̀ и҆ ѕлово́нїе воспрїе́млюще. Сицевы́мъ ѡ҆́бразомъ и҆ на́ши помышлє́нїѧ притека́ютъ ненака́заннѡ ко всѣ̑мъ бѣсѡ́вскимъ мечта́нїѧмъ во ѹ҆мѣ̀: и҆ смѣси́вшихсѧ и҆̀хъ, ꙗ҆́коже реко́хъ, мо́жно ви́дѣти ѻ҆бои́хъ совѣщава́ющихсѧ преврати́ти И҆лїопо́ль, ꙗ҆́коже а҆гамемно́нъ и҆ менела́й. Си́це бо и҆ сі́и совѣ́тꙋютсѧ, чемꙋ̀ подоба́етъ бы́ти, дабы̀ посре́дствомъ тѣ́ла въ дѣ́ло привестѝ ꙗ҆́вльшеесѧ и҆̀мъ ѿ пре́лести бѣсо́вскагѡ прило́га кра́снымъ и҆ прїѧ́тнымъ. И҆ си́це про́чее зи́ждꙋтсѧ внꙋтрѝ согрѣшє́нїѧ дꙋшє́внаѧ: нꙋ́жда же належи́тъ тогда̀ и҆ внѣ̀ и҆звестѝ сꙋ̑щаѧ во внꙋ́тренности се́рдца.

<rubric class="inline">рм҃є.</rubric> <red>Ѹ҆</red>до́бнаѧ нѣ́каѧ и҆ неѕло́биваѧ ве́щь є҆́сть ѹ҆́мъ, ѹ҆до́бь послѣ́дꙋющаѧ мечта́нїѧмъ, и҆ ѿ беззако́нныхъ мечта́нїй неꙋдободержи́маѧ, а҆́ще не и҆́мать самоде́ржца страсте́мъ по́мысла, возбранѧ́юща є҆го̀ всегда̀ и҆ ѡ҆бꙋ́здывающа.

<rubric class="inline">рм҃ѕ.</rubric> <red>В</red>идѣ́нїе и҆ ра́зꙋмъ сꙋ́ть наста́вники соверше́ннагѡ житїѧ̀, и҆ хода́таи навыко́ша бы́ти: занѐ смы́слъ возне́сшїйсѧ си́ми, въ презрѣ́нїе прихо́дитъ страсте́й, и҆ и҆́ныхъ чꙋ́вственныхъ и҆ прїѧ́тныхъ веще́й жите́йскихъ, ꙗ҆́кѡ хꙋды́хъ.

<rubric class="inline">рм҃з.</rubric> <red>Ж</red>итїѐ внима́тельное, ѡ҆ хрⷭ҇тѣ̀ і҆и҃сѣ и҆справлѧ́емо, ражда́етъ видѣ́нїе и҆ разꙋмѣ́нїе: ражда́етъ и҆ восхождє́нїѧ бж҃е́ствєннаѧ, и҆ помышлє́нїѧ премꙋ̑драѧ, сопрѧ́гшисѧ съ сꙋпрꙋ́гою, смире́нїемъ, ꙗ҆́коже глаго́летъ бж҃е́ственный проро́къ и҆са́їа, ꙗ҆́кѡ терпѧ́щїи гдⷭ҇а и҆змѣнѧ́тсѧ си́лою, ѡ҆крыла́тѣютъ и҆ возлетѧ́тъ ѡ҆ гдⷭ҇ѣ.

<rubric class="inline">рм҃и.</rubric> <red>Ж</red>е́стоко и҆ приско́рбно человѣ́кѡмъ ꙗ҆влѧ́етсѧ, дꙋше́внѡ безмо́лвствовати ѿ всѧ́кагѡ по́мысла. И҆ вои́стиннꙋ є҆́сть дѣ́ло трꙋ́дное и҆ болѣ́зненное. Не є҆ди̑нымъ бо приско́рбно ненаꙋчє́ннымъ бра́ни, безтѣле́сное въ тѣле́сномъ до́лѣ заключа́ти и҆ загражда́ти, но и҆ и҆скꙋ́съ прїи́мшымъ сꙋ́щїѧ внꙋ́трь невеще́ственныѧ бра́ни. А҆ и҆́же гдⷭ҇а і҆и҃са всегда́шнею моли́твою въ пе́рсехъ соде́ржитъ, не ѹ҆трꙋди́тсѧ послѣ́дꙋѧ є҆мꙋ̀, по сло́вꙋ проро́ка, и҆ днѐ человѣ́ча таковы́й не пожела́етъ, за красотꙋ̀ и҆ прїѧ́тность, и҆ сла́дость і҆и҃совꙋ: и҆ врагѡ́въ свои́хъ, нечести́выхъ бѣсѡ́въ ѻ҆́крестъ скита́ющихсѧ не постыди́тсѧ, глаго́лѧ и҆̀мъ во вратѣ́хъ се́рдца, и҆ і҆и҃сомъ вспѧ́ть ѿгонѧ́ѧ.

<rubric class="inline">рм҃ѳ.</rubric> <red>В</red>озлетѣ́вши дꙋша̀ по сме́рти на воздꙋ́хъ во двє́ри небє́сныѧ, съ собо́ю и҆ въ себѣ̀ и҆мꙋ́щи хрⷭ҇та̀, нижѐ та́мѡ врагѡ́въ свои́хъ ѹ҆срами́тсѧ, но дерзнове́ннѡ, ꙗ҆́коже ны́нѣ, и҆ тогда̀ возглаго́летъ къ ни̑мъ во вратѣ́хъ. То́чїю до и҆схо́да своегѡ̀ да не ѡ҆слабѣва́етъ вопи́ти ко гдⷭ҇ꙋ і҆и҃сꙋ хрⷭ҇тꙋ̀ сн҃ꙋ бж҃їю де́нь и҆ но́щь: и҆ то́й сотвори́тъ ѿмще́нїе вско́рѣ, по нело́жномꙋ є҆гѡ̀ и҆ бж҃е́ственномꙋ ѡ҆бѣща́нїю, ꙗ҆́коже речѐ ѡ҆ сꙋдїѝ непра́веднѣмъ: є҆́й, глаго́лю ва́мъ, сотвори́тъ и҆ въ настоѧ́щей жи́зни, и҆ по и҆схо́дѣ дꙋшѝ ѿ тѣ́ла.

<rubric class="inline">р҃н.</rubric> <red>П</red>о ѹ҆́мномꙋ мо́рю пла́ваѧ, ѹ҆пова́й на і҆и҃са. Глаго́летъ бо внꙋтрѝ, въ се́рдцѣ твое́мъ та́инственнѣ сїѐ: Не бо́йсѧ ѻ҆троча̀ мо́й, і҆а́кѡве, ма́лый і҆зра́илю, че́рве: а҆́зъ защища́ю тѧ̀. А҆́ще ѹ҆́бѡ бг҃ъ по на́съ, кі́й лꙋка́вый на ны̀; и҆́же ѹ҆блажѝ чи́стыхъ се́рдцемъ, и҆ зако́нъ положѝ, ꙗ҆́кѡ въ чи̑стыѧ сердца̀ сла́дкїй і҆и҃съ, и҆ є҆ди́ный чи́стый, входи́ти бж҃ески, и҆ въ ѻ҆́ныхъ ѡ҆бита́ти хо́щетъ. Тѣ́мже да не преста́немъ, по сло́вꙋ бж҃е́ственнагѡ па́ѵла, ѡ҆бꙋча́ти ѹ҆́мъ ко благоче́стїю. Вои́стиннꙋ бо благоче́стїе пра́веднѡ рече́сѧ и҆сторга́ющимъ и҆з̾ ко́рене сѣ́мена лꙋка́вагѡ. Сїѐ благоче́стїе є҆́сть ѻ҆́наѧ стезѧ̀ сло́ва, си́рѣчь, пꙋ́ть слове́сности, и҆лѝ пꙋ́ть по́мысла, по є҆́ллинскомꙋ же а҆тті́ческомꙋ нарѣ́чїю:
