---
title: "И҆́же во и҆́ноцѣхъ ка́ллїста и҆ і҆гна́тїѧ ѯанѳопꙋ́лѡвъ, хꙋдо́жество и҆ пра́вило"
navigation:
  key: various-filokalia2-7
  title: "И҆́же во и҆́ноцѣхъ ка́ллїста и҆ і҆гна́тїѧ ѯанѳопꙋ́лѡвъ, хꙋдо́жество и҆ пра́вило"
  parent: various-filokalia2
  order: 7
type: "various"
---

# И҆́же во и҆́ноцѣхъ ка́ллїста и҆ і҆гна́тїѧ ѯанѳопꙋ́лѡвъ, хꙋдо́жество и҆ пра́вило.

<rubric>Глава̀ л҃а. Ка́кѡ подоба́етъ въ понедѣ́льникъ, сре́дꙋ и҆ пѧто́къ, пита́тисѧ подвиза́ющемꙋсѧ.</rubric>

<red>В</red>ъ трѝ дни̑ седми́цы, си́рѣчь, понедѣ́льникъ, сре́дꙋ и҆ пѧто́къ, творѝ всегда̀ девѧти́цꙋ, си́рѣчь, ꙗ҆́ждь є҆ди́ною дне́мъ, причаща́ѧсѧ хлѣ́ба ѻ҆́нгїй ше́сть (трѝ ѻ҆смꙋ́хи фꙋ́нта) и҆ ѿ сꙋхі́ѧ пи́щи съ воздержа́нїемъ ѿ дово́льства, и҆ воды̀ до трїе́хъ и҆лѝ четыре́хъ ча́шъ, а҆́ще хо́щеши, послѣ́дꙋѧ шестьдесѧ́тъ девѧ́томꙋ пра́вилꙋ ст҃ы́хъ а҆по́стѡлъ, ѹ҆законѧ́ющемꙋ: а҆́ще кото́рый є҆пⷭ҇кпъ и҆лѝ пресвѵ́теръ, и҆лѝ дїа́конъ, и҆лѝ чте́цъ и҆ пѣве́цъ, ст҃ꙋ́ю четыредесѧ́тницꙋ па́схи не пости́тсѧ, и҆лѝ сре́дꙋ и҆ пѧто́къ, да и҆зверга́етсѧ, ра́звѣ а҆́ще бы не́мощїю тѣле́сною возбранѧ́емь бы́лъ. А҆́ще же простолюди́нъ бꙋ́детъ, да ѿлꙋча́етсѧ. Понедѣ́льникъ же по́слѣжде бж҃е́ственными ѻ҆тцы̀ пра́вильнѣ ѹ҆ста́висѧ.

<rubric>Глава̀ л҃в. Ка́кѡ подоба́етъ пита́тисѧ во вто́рникъ и҆ четверто́къ.</rubric>

<red>В</red>ъ два́ же па́ки дни̑, си́рѣчь, во вто́рникъ и҆ четверто́къ, два́жды ꙗ҆́ждь дне́мъ: во вре́мѧ ѹ҆́бѡ ѻ҆бѣ́да пита́ѧсѧ ѿ хлѣ́ба шестьмѝ ѻ҆́нгїѧми, ѿ варе́нїѧ съ воздержа́нїемъ, и҆ ничесогѡ̀ ѿ сꙋхі́ѧ пи́щи причаща́ѧсѧ, и҆ вїна̀ смѣ́шена съ водо́ю а҆́ще тре́бꙋеши, до трїе́хъ ча́шъ и҆лѝ четыре́хъ: въ ве́черъ же вкꙋша́ѧ хлѣ́ба ѻ҆́нгїй трѝ, и҆ ничесогѡ̀ ѿ сꙋхі́ѧ пи́щи, и҆лѝ нѣ́коегѡ ѻ҆во́щїѧ, вїна́ же съ водо́ю є҆ди́нꙋ ча́шꙋ, и҆лѝ мно́гѡ двѣ̀, жа́ждѣ мно́зѣй ѡ҆держа́щей тѧ̀. Ѕѣлѡ́ бо содѣ́йствꙋетъ жа́жда и҆ во слеза́хъ, сожи́телѧ и҆мꙋ́ща и҆ бдѣ́нїе, ꙗ҆́коже глаго́летъ лѣ́ствичникъ: жа́жда и҆ бдѣ́нїе согнѣто́ша се́рдце, се́рдцꙋ же ѹ҆гнѣте́нꙋ бы́вшꙋ, и҆стеко́ша во́ды. И҆ ст҃ы́й і҆саа́къ: бг҃а ра́ди вжа́жди, да тѧ̀ напо́лнитъ любвѐ своеѧ̀. А҆́ще же и҆ во два̀ сїѧ̀ дни̑ произволѧ́еши є҆ди́ною ꙗ҆́сти, добрѣ́йше содѣ́еши. Поне́же воздержа́нїе є҆́сть пе́рвое, ма́ти, и҆ ко́рень, и҆ и҆сто́чникъ, и҆ ѡ҆снова́нїе всѣ́хъ до́брыхъ. Глаго́летъ же нѣ́кто и҆ ѿ внѣ́шнихъ: и҆зберѝ житїѐ добрѣ́йше, сла́дкимъ же ѻ҆́ное навыкнове́нїе сотвори́тъ. И҆ вели́кїй васі́лїй: и҆дѣ́же є҆́сть произволе́нїе, та́мѡ возбранѧ́ющее ничто́же є҆́сть. И҆ и҆́нъ ѿ бг҃оно́сныхъ: нача́ло плодоно́сїѧ цвѣ́тъ, и҆ нача́ло дѣ́ѧтельныѧ добродѣ́тели воздержа́нїе. Но сїѧ̑ ѹ҆́бѡ, мо́жетъ бы́ть, и҆ си̑мъ послѣ̑дꙋющаѧ возмнѧ́тсѧ нѣ̑кїимъ неꙋдѡ́бна, є҆ще́ же, мо́жетъ бы́ть, и҆ невозмѡ́жна. Разсмотрѣва́ѧй же процвѣта́ющее ѿ си́хъ припло́дїе, и҆ ко́ль вели́кꙋ сла́вꙋ и҆зражда́ти ѡ҆быко́ша, взира́ѧй, ѹ҆дѡ́бна сїѧ̑ сꙋди́ти и҆́мать, и҆ по́мощїю гдⷭ҇а на́шегѡ і҆и҃са хрⷭ҇та̀, и҆ свои́мъ по си́лѣ тща́нїемъ, ѹ҆дѡ́бнѣйша и҆ словесы̑ и҆ дѣ́лы проповѣ́сть, и҆ ѹ҆твержде́нїе си́хъ запечатлѣ́ти и҆́мать. Глаго́летъ бо ст҃ы́й і҆саа́къ: хлѣ́бъ просты́й ѿ трапе́зы чи́стагѡ, ѡ҆чища́етъ дꙋ́шꙋ ꙗ҆дꙋ́щагѡ ѿ всѧ́кїѧ стра́сти: и҆ ѿ трапе́зы постѧ́щихсѧ и҆ бдѧ́щихъ и҆ трꙋдѧ́щихсѧ ѡ҆ гдⷭ҇ѣ, прїимѝ себѣ̀ врачьбꙋ̀ жи́зни, и҆ воздви́гни дꙋшѝ твоеѧ̀ ѹ҆мерщвле́нїе: занѐ возлю́бленный возлежѐ посредѣ̀ и҆́хъ, ѡ҆свѧща́ѧ бра̑шна, и҆ го́ресть ѡ҆ѕлобле́нїѧ и҆́хъ прелага́етъ въ сла́дость свою̀ неисповѣди́мꙋю, дꙋхо́внїи же и҆ небе́снїи слꙋжи́тели є҆гѡ̀ ѡ҆сѣнѧ́ютъ и҆̀хъ. И҆, бра̑шна и҆́хъ свѧ̑та, и҆ вонѧ̀ подви́жника сладча́йша, и҆ срѣ́тенїе є҆гѡ̀ весели́тъ сердца̀ разсꙋди́тельныхъ. И҆, прелюбе́зно бг҃ꙋ пребыва́нїе возде́ржника.

<rubric>Глава̀ л҃г. Ка́кѡ подоба́етъ пита́тисѧ въ сꙋббѡ́тꙋ, и҆ ѡ҆ бдѣ́нїихъ, и҆ ка́кѡ подоба́етъ ꙗ҆́сти во вре́мѧ ѻ҆́ныхъ. </rubric>

<red>В</red>о всѧ́кꙋю же сꙋббѡ́тꙋ, кромѣ̀ вели́кїѧ, подоба́етъ тѝ два́жды ꙗ҆́сти, ꙗ҆́коже пред̾ꙋста́висѧ во вто́рникъ и҆ четверто́къ, и҆ по предѣ́лꙋ свѧще́нныхъ пра̑вилъ, и҆ занѐ подоба́етъ тебѣ̀ во всѣ́хъ всегѡ̀ лѣ́та недѣ́лѧхъ, кромѣ̀ сы́рныѧ, и҆мѣ́ти бдѣ̑нїѧ. А҆́ще ли прилꙋча́етсѧ нѣ́кое бдѣ́нїе влⷣчнихъ вели́кихъ пра̑здникъ, и҆лѝ нѣ́коегѡ ѿ вели́кихъ ст҃ы́хъ, да сотвори́въ ѻ҆́но, ѡ҆ста́виши недѣ́льное. Ѻ҆ба́че а҆́ще и҆ си́це є҆́сть, два́жды ꙗ҆́ждь въ сꙋббѡ́ты. Поле́зно же є҆́сть при́снѡ понꙋжда́тисѧ тебѣ̀ на дѣ́ланїе нощна́гѡ бдѣ́нїѧ. Тѣ́мже и҆ съ наше́дшимъ по слꙋ́чаю междꙋ̀ седми́цею бдѣ́нїемъ, поле́знѣйше тѝ є҆́сть, твори́ти и҆ недѣ́льное, и҆ ве́лїе тебѣ̀ прїѡбрѣ́тенїе послѣ́довати и҆́мать скорѣ́йше: па́че же си́це разве́рзетсѧ ра́нѡ свѣ́тъ тво́й, по рече́нномꙋ, и҆ и҆сцѣлє́нїѧ твоѧ̑ ско́рѡ возсїѧ́ютъ. Глаго́летъ же и҆ ст҃ы́й і҆саа́къ: коемꙋ́ждо по́двигꙋ проти́вꙋ грѣха̀ и҆ по́хоти, нача́ло є҆́сть трꙋ́дъ бдѣ́нїѧ и҆ поста̀, и҆ па́че же противоподвиза́ющемꙋсѧ къ сꙋ́щемꙋ внꙋ́трь на́съ грѣхꙋ̀. И҆ зна́менїе не́нависти грѣха̀ и҆ по́хоти є҆гѡ̀ ѿ сегѡ̀ зри́тсѧ въ сопротивоподвиза́ющихсѧ къ неви́димой ра́ти се́й: и҆ всѣ̀ почтѝ прило́ги страсте́й ѹ҆меньша́тисѧ посто́мъ начина́ютъ. И҆ посе́мъ бдѣ́нїе нощно́е споспѣшествꙋ́етъ къ по́двигꙋ. И҆́же во все́мъ животѣ̀ свое́мъ сочета́нїе сꙋпрꙋ́жества сегѡ̀ лю́битъ, се́й дрꙋ́гъ цѣломꙋ́дрїю быва́етъ. Ꙗ҆́коже поко́й чре́ва нача́ло всѣ́хъ ѕѡ́лъ, и҆ разслабле́нїе сна̀ возжиза́ющее по́хоть блꙋда̀: та́кѡ по́стъ и҆ бдѣ́нїе и҆ бо́дрость въ слꙋ́жбѣ бж҃їей, є҆́сть пꙋ́ть бж҃їй ст҃ы́й, и҆ всѧ́кїѧ добродѣ́тели ѡ҆снова́нїе. И҆ па́ки: дꙋшѣ̀ ѡ҆блиста́вшейсѧ па́мѧтїю бж҃їею, и҆ неꙋсы́пнымъ бдѣ́нїемъ но́щь и҆ де́нь, та́мѡ созида́етъ гдⷭ҇ь на тве́рди є҆ѧ̀ ѻ҆́блакъ покрыва́ющъ ю҆̀ во днѝ, и҆ свѣ́томъ ѻ҆́гненнымъ ѡ҆зари́тъ но́щь, и҆ и҆звнꙋ́трь мра́ка є҆ѧ̀ свѣ́тъ возсїѧ́етъ. Є҆щѐ: и҆зберѝ себѣ̀ дѣ́ланїе наслажде́нїѧ бдѣ́нїе всегда́шнее, є҆́же въ ноще́хъ, и҆́мже совлеко́шасѧ всѝ ѻ҆тцы̀ ве́тхагѡ человѣ́ка, и҆ сподо́бишасѧ ѡ҆бновле́нїѧ ѹ҆ма̀. Въ часѣ́хъ си́хъ ѡ҆щꙋща́етъ дꙋша̀ живо́тъ ѻ҆́ный безсме́ртный, и҆ во ѡ҆щꙋще́нїи ѻ҆́нагѡ совлека́етсѧ тьмы̀ страсте́й, и҆ прїе́млетъ дх҃а ст҃а́го. И҆ па́ки: почтѝ дѣ́ланїе бдѣ́нїѧ, да ѡ҆брѧ́щеши ѹ҆тѣше́нїе въ дꙋшѝ твое́й. Є҆щѐ: да не возмни́ши, ѽ человѣ́че, ꙗ҆́кѡ во всѧ́комъ дѣ́ланїи и҆́ночестѣмъ є҆́сть нѣ́кое пребыва́нїе бо́льше нощна́гѡ бдѣ́нїѧ. И҆ и҆́нока пребыва́юща во бдѣ́нїи, съ разсꙋжде́нїемъ ѹ҆ма̀, сегѡ̀ да не зри́ши ꙗ҆́кѡ плотоно́сна: чи́на бо а҆́гг҃льскагѡ, ꙗ҆́кѡ вои́стиннꙋ є҆́сть дѣ́ло сїѐ. Є҆щѐ: дꙋша̀, въ се́мъ а҆́гг҃льстѣмъ пребыва́нїи бдѣ́нїѧ трꙋдѧ́щаѧсѧ, ѻ҆́чи херꙋві́мстѣ и҆мѣ́ти бꙋ́детъ, є҆́же вы́нꙋ зрѣ́ти и҆ смотрѣ́ти небе́сное видѣ́нїе. Сїѧ̑ же, си́рѣчь, бдѣ̑нїѧ да соверша́еши въ моли́твѣ, пѣ́нїи и҆ чте́нїи чи́стѣ и҆ непари́тельнѣ, и҆ со ѹ҆миле́нїемъ, є҆ди́нъ и҆лѝ съ любе́знымъ и҆ є҆диномы́сленнымъ бра́тствомъ. Твори́ же и҆ по всѧ́комъ бдѣ́нїи твое́мъ ма́лое ѹ҆тѣше́нїе трꙋда̀ ра́ди, ѿ бдѣ́нїѧ бы́вшагѡ, во бра́шнѣхъ же и҆ питїи́хъ на ве́чери: си́рѣчь, ꙗ҆́ждь хлѣ́бъ ѻ҆́нгїй трѝ, и҆ предложе́нїе нѣ́кое сꙋхопи́щно, є҆ли́кѡ тѝ дово́льно є҆́сть. Пі́й и҆ вїна̀ съ водо́ю ча̑ши трѝ. Зри́ же, да не ка́кѡ въ де́нь девѧти́цы и҆мѣ́ѧ бдѣ́нїе, ра́ди бдѣ́нїѧ мо́жетъ бы́ть разрѣши́ши девѧти́цꙋ. И҆́бо сїѐ подоба́етъ сотвори́ти, и҆ ѻ҆́но не ѡ҆ставлѧ́ти: ѹ҆тѣше́нїе бо по соверше́нїи бдѣ́нїѧ ѹ҆ста́ви сло́во сїѐ, твори́ти тебѣ̀.

<rubric>Глава̀ л҃д. Ка́кѡ подоба́етъ ꙗ҆́сти въ недѣ̑ли, и҆ ѡ҆ и҆ны́хъ нѣ́кїихъ: є҆ще́ же ѡ҆ трꙋдѣ̀ и҆ смире́нїи.</rubric>

<red>П</red>одо́бнѣ же и҆ во всѧ̑ недѣ̑ли два́жды ꙗ҆́ждь дне́мъ, ꙗ҆́коже и҆ въ сꙋббѡ́ты. Сїе́ же ѹ҆становле́нїе си́це цѣ́ло да блюде́тсѧ кромѣ̀ не́мощи, є҆ще́ же и҆ во дни̑ а҆́ки позво́лєнныѧ и҆ разрѣшє́нныѧ бж҃е́ственными ѻ҆тцы̀ ѿ долговре́меннагѡ навыкнове́нїѧ, и҆ нѣ́кихъ новѣ́йшихъ ви́нъ, бж҃е́ственныхъ глаго́лемъ, и҆лѝ и҆ сопроти́вныхъ. Въ сїѧ̑ бо нижѐ є҆ди́ною ꙗ҆́мы, нижѐ сꙋхꙋ́ю пи́щꙋ ꙗ҆́мы, но ѿ всѣ́хъ потре́бныхъ и҆ незазо́рныхъ, ꙗ҆́кѡ ѕе́лїй вкꙋша́емъ, ѻ҆ба́че съ воздержа́нїемъ и҆ со ѹ҆ста́вленнымъ коли́чествомъ. При́снѡ бо добрѣ́йше є҆́сть, є҆́же во всѣ́хъ воздержава́тисѧ. Въ тѣле́сныхъ же не́мощехъ, ꙗ҆́коже рѣ́хомъ, без̾ стыдѣ́нїѧ подоба́етъ причаща́тисѧ ѿ всѣ́хъ потре́бныхъ и҆ зако́нныхъ составлѧ́ющихъ тѣ́ло: страстоꙋбі́йцами бо, а҆ не тѣлоꙋбі́йцами бы́ти бж҃е́ственнїи ѻ҆тцы̀ наꙋчи́ша ны̀. Та́кожде подоба́етъ тѝ и҆ ѿ всѣ́хъ ѹ҆ста́вленныхъ, си́рѣчь, є҆ли̑ка позво́лєна сꙋ́ть чи́нꙋ и҆́ноческомꙋ, ма́лѡ вкꙋша́ти во сла́вꙋ и҆ благодаре́нїе бж҃їе, и҆ ра́ди некиче́нїѧ. Ѿвраща́йсѧ же и҆ и҆зли́шнихъ: скꙋ́дость бо веще́й, ꙗ҆́коже глаго́летъ ст҃ы́й і҆саа́къ, ѹ҆́читъ человѣ́ка воздержа́нїю не хотѧ́ща и҆ неизволѧ́юща. Поне́же є҆гда̀ и҆з̾ѻби́лїе и҆ ѿра́дꙋ прїи́мемъ си́хъ, не мо́жемъ себѐ ѹ҆держава́ти. Тѣле́сна поко́ѧ да не возлю́биши: дꙋша́ бо лю́бѧщаѧ бг҃а, по преподо́бномꙋ па́ки і҆саа́кꙋ, въ бз҃ѣ є҆ди́номъ поко́й и҆́мать. Па́че же съ трꙋдо́мъ и҆ ѕлострада́нїемъ, и҆ смире́нность и҆збира́й: трꙋ́дъ бо и҆ смире́нїе, пи́шетъ нѣ́кто ѿ ст҃ы́хъ, стѧжава́ютъ і҆и҃са.

<rubric>Глава̀ л҃є. Ка́кѡ подоба́етъ пита́тисѧ и҆ во ст҃ы̑ѧ посты̀, и҆ па́че же въ вели́кїй. </rubric>

<red>Ѡ҆</red> ѹ҆ставопи́щїи же ра́внѣ и҆ ѡ҆ жи́тельствѣ во ст҃ы̑ѧ посты̀, и҆зли́шно мни́мъ бы́ти, тонкоча́стнѣ и҆ ѻ҆со́бнѣ ска́зовати. Ꙗ҆́коже бо пред̾ѡпредѣли́сѧ соверша́ти тебѣ̀ во дни̑, въ нѧ́же твори́ши девѧти́цы, та́кѡ пра́ведно є҆́сть и҆ во ст҃ы̑ѧ посты̀ дѣ́лати, кромѣ̀ сꙋббѡ́тъ и҆ недѣ́ль. Па́че же, а҆́ще мо́щно є҆́сть, и҆ ѻ҆па́снѣе и҆ тре́звеннѣе: и҆ наипа́че же во ст҃ꙋ́ю и҆ вели́кꙋю четыредесѧ́тницꙋ, ꙗ҆́кѡ ѡ҆десѧ́тствованїе сꙋ́щꙋю всегѡ̀ лѣ́та, и҆ по́чєсти подвигѡ́въ влⷣчнимъ. И҆ бж҃е́ственнымъ и҆ свѣтоно́снымъ дне́мъ, побѣди́телємъ ѡ҆ хрⷭ҇тѣ̀ і҆и҃сѣ подаю́щꙋю.

<rubric>Глава̀ л҃ѕ. Ѡ҆ разсꙋжде́нїи, ꙗ҆́кѡ въ ча́сти, и҆ ꙗ҆́кѡ ѹ҆мѣ́ренномꙋ дѣ́ланїю цѣны̀ нѣ́сть, и҆ ѡ҆ повинове́нїи. </rubric>

<red>Ѻ҆</red>ба́че и҆ сїѧ̑ и҆ си̑мъ подѡ́бнаѧ подоба́етъ проходи́ти тебѣ̀ со ѻ҆па́снымъ разсꙋжде́нїемъ, къ согла́сїю сꙋгꙋ́багѡ живота̀ и҆ ми́рномꙋ ѹ҆строе́нїю. Съ премꙋ́дростїю бо, глаго́летъ, зи́ждетсѧ до́мъ, и҆ съ ра́зꙋмомъ и҆сполнѧ́ютсѧ сокрѡ́вища ѿ всѧ́кагѡ бога́тства честна́гѡ и҆ до́брагѡ. Пи́шетъ же и҆ бж҃е́ственный ѳала́ссїй: благоразсꙋ́днаѧ съ ра́зꙋмомъ скꙋ́дость и҆ тѣснота̀, є҆́сть ца́рскїй пꙋ́ть: тѣ́мже безразсꙋ́дное ѹ҆дрꙋче́нїе и҆лѝ безслове́сное снисхожде́нїе безполє́зна сꙋ́ть, ꙗ҆́кѡ ѻ҆боѧ̑ внѣ̀ ра́зꙋма быва́ютъ. И҆ преподо́бный і҆саа́къ: послѣ́дꙋетъ ѡ҆сла́бѣ ѹ҆де́съ по́мыслѡвъ и҆зстꙋпле́нїе и҆ смѣше́нїе, и҆ безмѣ́рномꙋ дѣ́ланїю ѹ҆ны́нїе, и҆ ѹ҆ны́нїю и҆зстꙋпле́нїе. Ра́знствꙋетъ же и҆зстꙋпле́нїе ѿ и҆зстꙋпле́нїѧ: занѐ пе́рвомꙋ и҆зстꙋпле́нїю послѣ́дꙋетъ бра́нь блꙋда̀. Второ́мꙋ же своегѡ̀ безмо́лвїѧ ѡ҆ставле́нїе, и҆ ѿ мѣ́ста на мѣ́сто прехожде́нїе: ѹ҆мѣ́ренномꙋ же и҆ притрꙋ́днѣ пребыва́ющемꙋ дѣ́ланїю цѣны̀ нѣ́сть. Си́хъ же ѹ҆меньше́нїе ѹ҆множа́етъ сла́сть: безмѣ́рїе же, и҆зстꙋпле́нїе. И҆ вели́кїй маѯі́мъ: не всѐ попече́нїе твоѐ ѡ҆ пло́ти и҆мѣ́й, но ѡ҆предѣлѝ є҆́й по си́лѣ ѡ҆бꙋче́нїе. И҆ ве́сь ѹ҆́мъ на внꙋ́трєннѧѧ преложѝ. Тѣле́сное бо ѡ҆бꙋче́нїе вма́лѣ є҆́сть поле́зно, а҆ благоче́стїе на всѐ, и҆ прѡ́чаѧ. А҆́ще же нѣ́какѡ ча́шица вѣсова́ѧ пло́ти противовлече́тъ и҆ мꙋчи́тельствꙋетъ, и҆ ѡ҆тѧгчава́етъ ча́шицꙋ дꙋше́внꙋю, къ преклоне́нїѧмъ и҆ движе́нїѧмъ безчи̑ннымъ и҆ дꙋшетли́тєльнымъ низвлека́ющи, ꙗ҆́коже пи́сано є҆́сть: пло́ть похотствꙋ́етъ на дꙋ́ха, дꙋ́хъ же на пло́ть: ѻ҆ба́че ты̀ се́ю броздо́ю воздержа́нїѧ ѡ҆бꙋзда́въ, ѹ҆мертвѝ, доне́лѣже и҆ не хотѧ́щи ѹ҆добоꙋправлѧ́ема бꙋ́детъ, и҆ повине́тсѧ лꙋ́чшемꙋ, помѧнꙋ́въ вели́кагѡ па́ѵла глаго́лющаго: є҆ли́кѡ внѣ́шнїй на́шъ человѣ́къ тлѣ́етъ, толи́кѡ внꙋ́треннїй ѡ҆бновлѧ́етсѧ по всѧ̑ дни̑. И҆ ст҃а́го і҆саа́ка: дава́й са́мъ себѣ̀ ѹ҆мре́ти въ по́двизѣхъ, а҆ не жи́ти въ нерадѣ́нїи. Не то́чїю бо за вѣ́рꙋ, ꙗ҆́же во хрⷭ҇та̀, прїе́мшїи сме́рть, сꙋ́ть мꙋ́чєницы, но и҆ за соблюде́нїе за́повѣдей є҆гѡ̀ ѹ҆мира́ющїи. И҆, лꙋ́чше є҆́сть на́мъ сме́рть въ по́двизѣ, не́жели пожи́ти въ прегрѣше́нїи. И҆, пре́жде же всѣ́хъ съ совѣ́томъ и҆ вопроше́нїемъ творѝ всѧ̑ дꙋхо́внагѡ твоегѡ̀ ѻ҆тца̀ ѡ҆ гдⷭ҇ѣ: та́кѡ бо хрⷭ҇то́вою благода́тїю и҆ тѧжелонѡ́снаѧ и҆ горѣнѡ́снаѧ, лє́гка, и҆ ꙗ҆́кѡ по до́лꙋ простира́ющемꙋсѧ по́лю возмнѧ́тсѧ тѝ носи́тисѧ. Но возврати́тисѧ подоба́етъ, ѿѻнꙋ́дꙋже и҆з̾идо́хомъ.

<rubric>Глава̀ л҃з. Ка́кѡ подоба́етъ подвиза́ющемꙋсѧ преходи́ти, по вкꙋше́нїи, разстоѧ́нїе до за́пада со́лнца: и҆ ꙗ҆́кѡ подоба́етъ вѣ́ровати, по трꙋдѣ̀ и҆ мѣ́рѣ дѣ́ланїѧ на́шегѡ, раздаѧ́нїю бж҃е́ственныхъ дарова́нїй подава́емꙋ бы́ти на́мъ. </rubric>

<red>И҆</red> по ѻ҆бѣ́дѣ, ꙗ҆́коже подоба́етъ подвиза́ющемꙋсѧ, по бж҃е́ственномꙋ па́ѵлꙋ повелѣва́ющемꙋ: ꙗ҆́кѡ подвиза́ѧйсѧ ѿ всѣ́хъ воздержи́тсѧ, чтѝ сѣдѧ̀ трезви́тєльныѧ, наипа́че ѻ҆те́чєскїѧ списа̑нїѧ дово́льнѡ. И҆ ѿто́лѣ поспѝ ча́съ є҆ди́нъ, а҆́ще сꙋ́ть дні́е вели́цы: та́же воста́въ ма́лѡ порꙋкодѣ́льствꙋй, держѧ̀ и҆ моли́твꙋ. По си́хъ же помоли́сѧ, ꙗ҆́коже пред̾ꙋказа́сѧ, почтѝ, поꙋчи́сѧ и҆ потщи́сѧ, да смири́шисѧ, и҆ да и҆́маши себѐ ме́ньша всѣ́хъ человѣ̑къ. Возносѧ́й бо, глаго́летъ, себѐ, смири́тсѧ: смирѧ́ѧй же себѐ, вознесе́тсѧ. И҆, мнѧ́йсѧ стоѧ́ти, да блюде́тсѧ, да не паде́тъ. И҆, гдⷭ҇ь гѡ́рдымъ проти́витсѧ, смирє́ннымъ же дае́тъ благода́ть. И҆, нача́ло го́рдости, є҆́же не вѣ́дѣти гдⷭ҇а. И҆, го́рдїи законопрестꙋпова́хꙋ до ѕѣла̀. И҆, не высѡ́каѧ мꙋ́дрствꙋюще, но со смире́нными ходѧ́ще. Глаго́летъ же и҆ бж҃е́ственный златоꙋ́стъ: Се́й наипа́че є҆́сть вѣ́дый себѐ, и҆́же ничто́же себѐ бы́ти вмѣнѧ́етъ: ничто́же бо та́кѡ бг҃ꙋ любе́зно, ꙗ҆́кѡ є҆́же съ послѣ́дними себѐ чи́слити. И҆ ст҃ы́й і҆саа́къ: смиренномꙋ̑дрымъ ѿкрыва́ютсѧ та̑инства. И҆, и҆дѣ́же и҆сточа́етсѧ смире́нїе, та́мѡ сла́ва бж҃їѧ и҆сточа́етсѧ. И҆, ꙗ҆́кѡ пред̾ благода́тїю тече́тъ смире́нїе, и҆ пред̾ наказа́нїемъ тече́тъ возноше́нїе. И҆ ст҃ы́й варсоно́фїй: а҆́ще вои́стиннꙋ спасти́сѧ хо́щеши, ѹ҆слы́ши дѣ́ломъ: воздви́гни но́зѣ твоѝ ѿ землѝ, и҆ возведѝ на не́бо ѹ҆́мъ тво́й, и҆ та́мѡ да бꙋ́детъ поꙋче́нїе твоѐ но́щь и҆ де́нь, и҆ є҆ли́кꙋ и҆́маши си́лꙋ, презри́сѧ, подвиза́ѧсѧ ви́дѣти себѐ ме́ньша всѧ́кагѡ человѣ́ка. Се́й є҆́сть и҆́стинный пꙋ́ть, кромѣ̀ сегѡ̀ и҆на́гѡ нѣ́сть хотѧ́щемꙋ спасти́сѧ ѡ҆ ѹ҆крѣплѧ́ющемъ є҆гѡ̀ хрⷭ҇тѣ̀. Хотѧ́й да тече́тъ, ꙗ҆́кѡ да пости́гнетъ. Свидѣ́тельствꙋю пред̾ бг҃омъ живы́мъ и҆ хотѧ́щимъ жи́знь вѣ́чнꙋю дарова́ти всѧ́комꙋ хотѧ́щемꙋ. И҆ лѣ́ствичникъ: не пости́хсѧ, не бдѣ́хъ, не на землѝ лежа́хъ, но смири́хсѧ, и҆ спасѐ мѧ̀ гдⷭ҇ь вско́рѣ, держѧ̀ пре́жде всегѡ̀ и҆на́гѡ и҆ невмѣнѧ́емость, ꙗ҆́коже глаго́летъ ст҃ы́й варсоно́фїй: ꙗ҆́кѡ є҆́же без̾ попече́нїѧ бы́ти ѡ҆ всѧ́кїѧ ве́щи, сотвори́тъ прибли́житисѧ ко гра́дꙋ, и҆ є҆́же не вмѣни́тисѧ въ человѣ́цѣхъ, сотвори́тъ тѧ̀ всели́тисѧ во гра́дѣ: и҆ є҆́же ѹ҆мре́ти ѿ всѧ́кагѡ человѣ́ка, сотвори́тъ тѧ̀ наслѣ́дствовати гра́дъ и҆ сокрѡ́вища. И҆ а҆́ще спасти́сѧ хо́щеши, невмѣ́нность держѝ, и҆ тецы̀ къ предлежа́щемꙋ. Є҆́сть же па́ки невмѣ́нность, по сло́вꙋ ѹ҆ченика̀ сегѡ̀ ст҃а́гѡ преподо́бнагѡ і҆ѡа́нна, є҆́же не сравни́ти себѐ съ нѣ́кїимъ, и҆ є҆́же не рещѝ ѡ҆ до́брѣ дѣ́лѣ, ꙗ҆́кѡ и҆ а҆́зъ сїѐ сотвори́хъ. Та́же па́ки сѣ́дъ помоли́сѧ чи́стѣ и҆ непари́тельнѣ, до́ндеже пости́гнетъ ве́черъ, и҆ та́кѡ по́й ѻ҆бы́чнꙋю вече́рню, и҆ сотворѝ ѿпꙋ́стъ, ѿ чи́ста се́рдца вѣ́рꙋѧ, по трꙋдꙋ̀ и҆ болѣ́зни, ꙗ҆́же ѡ҆ добродѣ́тели, и҆ по мѣ́рѣ дѣ́ланїѧ на́шегѡ, и҆ раздаѧ́нїю дарѡ́въ и҆ по́честей, и҆ возпроповѣ́данїю и҆ ѹ҆тѣше́нїю ѿ бг҃а подаѧ́тисѧ на́мъ, ꙗ҆́коже глаго́летъ бж҃е́ственный ѱалмопѣ́вецъ: по мно́жествꙋ болѣ́зней мои́хъ въ се́рдцѣ мое́мъ, ѹ҆тѣшє́нїѧ твоѧ̑ возвесели́ша дꙋ́шꙋ мою̀. И҆ спаси́тель: прїиди́те ко мнѣ̀ всѝ трꙋжда́ющїисѧ и҆ ѡ҆бремене́инїи, и҆ а҆́зъ ѹ҆поко́ю вы̀. И҆ вели́кїй па́ѵелъ: поне́же со хрⷭ҇то́мъ стра́ждемъ, да и҆ съ ни́мъ просла́вимсѧ. Непщꙋ́ю бо, ꙗ҆́кѡ недостѡ́йны стра̑сти ны́нѣшнѧгѡ вре́мене къ хотѧ́щей сла́вѣ ꙗ҆ви́тисѧ въ на́съ. Глаго́летъ же и҆ премꙋ́дрый въ бж҃е́ственныхъ маѯі́мъ: вина̀ бы́ти глаго́летсѧ раздаѧ́нїѧ бж҃е́ственныхъ бла̑гъ мѣ́ра вѣ́ры когѡ́ждо. Ꙗ҆́коже бо вѣ́рꙋемъ, таково̀ и҆ подаѧ́нїе ѹ҆се́рдїѧ къ дѣ́ланїю и҆́мамы. Дѣ́лаѧй ѹ҆́бѡ по ра́венствꙋ дѣѧ́нїѧ, показꙋ́етъ мѣ́рꙋ вѣ́ры, прїе́млѧ, ꙗ҆́коже вѣ́рова, мѣ́рꙋ благода́ти: не дѣ́лаѧй же по ра́венствꙋ недѣѧ́нїѧ, показꙋ́етъ мѣ́рꙋ невѣ́рїѧ, прїе́млѧ, ꙗ҆́коже не вѣ́рова, лише́нїе благода́ти. Тѣ́мже ѕлѣ̀ твори́тъ зави́стный, зави́дѧ и҆справлѧ́ющымъ, въ є҆гѡ̀ вла́сти ꙗ҆́вѣ, а҆ не во и҆но́гѡ сꙋ́щꙋ и҆збра́нїю тогѡ̀, є҆́же вѣ́ровати и҆ дѣ́ѧти, и҆ по мѣ́рѣ вѣ́ры грѧдꙋ́щꙋю внꙋ́трь прїѧ́ти благода́ть. И҆ ѿ дꙋшѝ просѧ̀ пребы́ти про́чїемꙋ вре́мени на́шемꙋ, и҆ са́мой же кончи́нѣ живота̀ хрїстїа́нстѣй, безболѣ́зненной, непосты́дной, ми́рной, и҆ къ си̑мъ возда́ти на́мъ до́брый ѿвѣ́тъ, стоѧ́щымъ на стра́шнѣмъ сꙋди́щи гдⷭ҇а и҆ бг҃а и҆ сп҃са на́шегѡ і҆и҃са хрⷭ҇та̀.

<rubric>Глава̀ л҃и. Ꙗ҆́кѡ чи́стаѧ моли́тва бо́льша всѧ́кагѡ дѣ́ланїѧ є҆́сть.</rubric>

<red>П</red>ри пока́занномъ же и҆ сїѐ вѣ́ждь, бра́те, ꙗ҆́кѡ всѧ́кое хꙋдо́жество и҆ всѧ́кое пра́вило, а҆́ще же хо́щеши, и҆ дѣ́ѧнїе разли́чно, за є҆́же немощѝ на́мъ є҆щѐ въ се́рдцѣ чи́стѣ и҆ непари́тельнѣ моли́тисѧ, та́кѡ и҆з̾ѡбрази́сѧ, и҆ пра́вильнѣ ѹ҆ста́висѧ. Поне́же семꙋ̀, благоволе́нїемъ и҆ благода́тїю гдⷭ҇а на́шегѡ і҆и҃са хрⷭ҇та̀, соверши́вшꙋсѧ, мнѡ́гаѧ и҆ разли̑чнаѧ, и҆ раздѣлѧ́ющаѧ ѡ҆ста́вльше съ є҆ди́нымъ и҆ є҆ди́нственнымъ и҆ соедини́тельнымъ непосре́дственнѡ па́че сло́ва соединѧ́емсѧ, ꙗ҆́коже рече́сѧ сла́внымъ бг҃осло́вомъ: бг҃ъ богѡ́мъ соединѧ́емь же и҆ познава́емь, є҆́же є҆́сть сꙋще́ственное ст҃ы́мъ дх҃омъ въ се́рдцѣ ѡ҆сїѧ́нїе, є҆́же ражда́етсѧ, ꙗ҆́коже рече́сѧ, ѿ помѧнꙋ́тыѧ чи́стыѧ и҆ непари́тельныѧ серде́чныѧ моли́твы. Рѣ́дко же є҆́сть сїѐ, и҆ є҆два̀ є҆ди́нъ ѿ ты́сѧщи є҆́сть сподо́бивыйсѧ хрⷭ҇то́вою благода́тїю пред̾ꙋспѣ́ти въ сїѐ ѹ҆строе́нїе. А҆ є҆́же и҆ сїѐ преплы́ти, и҆ дꙋхо́вныѧ сподо́битисѧ моли́твы, и҆ полꙋчи́ти ѿкрове́нїе та́инствъ бꙋ́дꙋщагѡ вѣ́ка, ѕѣлѡ̀ ма́лѣхъ є҆́сть, и҆ є҆два̀ въ ро́дѣхъ и҆ ро́дѣхъ ѡ҆брѣта́ющихсѧ, благоволе́нїемъ благода́ти, ꙗ҆́коже пи́шетъ ст҃ы́й і҆саа́къ: Ꙗ҆́коже є҆два̀ ѿ тє́мъ человѣ̑къ є҆ди́нъ ѡ҆брѣта́етсѧ и҆спо́лнивый за́пѡвѣди и҆ закѡ́ннаѧ нѣ́коликѡ недоста́точнѣ, и҆ дости́гшїй въ чистотꙋ̀ дꙋшѝ: та́кѡ є҆ди́нъ ѿ ты́сѧщи ѡ҆брѣта́етсѧ сподо́бивыйсѧ доспѣ́ти со мно́гимъ ѡ҆хране́нїемъ въ чи́стꙋю моли́твꙋ, и҆ расто́ргнꙋти се́й предѣ́лъ, и҆ полꙋчи́ти ѻ҆́ное та́инство. Поне́же мно́зи чи́стыѧ моли́твы ника́коже сподо́бишасѧ, но ма́ли: къ та́инствꙋ же ѻ҆́номꙋ, є҆́же по ѻ҆́нѣй, и҆ превы́ше доспѣ́вый, є҆два̀ ѡ҆брѣта́етсѧ въ ро́дѣ и҆ ро́дѣ, благода́тїю хрⷭ҇то́вою. И҆ по ма́лѣхъ: и҆ а҆́ще съ чистото́ю є҆два̀ кто̀ мо́литсѧ, что̀ рече́мъ ѡ҆ дꙋхо́внѣй моли́твѣ; всѧ́каѧ же дꙋхо́внаѧ моли́тва, по сло́вꙋ є҆гѡ̀ па́ки, движе́нїѧ свободи́сѧ, а҆ преклонѧ́ющаѧсѧ под̾ дꙋхо́вною є҆́сть. Тѣ́мже и҆ ты̀, а҆́ще хо́щеши таковы́хъ но́выхъ та́инствъ дѣ́ломъ и҆ ве́щїю, си́рѣчь, самѣ́мъ тѣ́мъ и҆скꙋ́сомъ ѡ҆ хрⷭ҇тѣ̀ і҆и҃сѣ сподо́битисѧ, во всѧ́комъ вре́мени и҆ во всѧ́комъ часѣ̀ и҆ дѣ́ланїи твое́мъ тщи́сѧ дости́гнꙋти, во є҆́же моли́тисѧ въ се́рдцѣ чи́стѡ и҆ непари́тельнѡ: да та́кѡ, ꙗ҆́кѡ ѿ младе́нца ссꙋ́ща, пред̾ꙋспѣ́еши въ мꙋ́жа соверше́нна, въ мѣ́рꙋ во́зраста и҆сполне́нїѧ хрⷭ҇то́ва, и҆ съ вѣ́рнымъ строи́телемъ и҆ мꙋ́дрымъ, блаже́нство и҆ воспроповѣ́данїе полꙋ́чиши, ꙗ҆́кѡ ѹ҆строева́ѧ на сꙋдѣ̑ словеса̀ твоѧ̑, си́рѣчь по ра́зꙋмꙋ жи́тельствꙋѧ, тѣ́мже и҆ не подви́жешисѧ въ вѣ́къ. Ꙗ҆́коже ѡ҆ се́мъ пи́шетъ ст҃ы́й фїлїмѡ́нъ си́це: бра́те, а҆́ще въ нощѝ, а҆́ще во днѝ сподо́битъ тѧ̀ бг҃ъ чи́стѣ ѹ҆мо́мъ помоли́тисѧ наразвле́ченнѡ, да не во́нмеши пра́вилꙋ своемꙋ̀: но є҆ли́ка тѝ є҆́сть си́ла, простира́йсѧ прилѣплѧ́тисѧ бг҃ови, и҆ то́й просвѣти́тъ се́рдце твоѐ въ дѣ́ланїи дꙋхо́внѣмъ. И҆ нѣ́кто ѿ бг҃омꙋ́дрыхъ: А҆́ще хо́щеши въ тѣ́лѣ, ꙗ҆́кѡ безтѣле́сенъ бг҃ꙋ слꙋжи́ти, моли́твꙋ непреста́ннꙋ стѧжѝ та́йнѡ въ се́рдцѣ твое́мъ, и҆ быва́етъ пре́жде сме́рти дꙋша̀ твоѧ̀ ꙗ҆́кѡ а҆́гг҃лъ. Си̑мъ согла̑сна пи́шетъ и҆ ст҃ы́й і҆саа́къ: Вопроше́нъ бо бы́въ ѿ нѣ́коегѡ, что̀ ѡ҆бде́ржитъ всѣ̀ трꙋды̀ дѣ́ла сегѡ̀, си́рѣчь безмо́лвїѧ, да дости́гшїй въ ѻ҆́ное ѹ҆разꙋмѣ́етъ, ꙗ҆́кѡ соверше́нства жи́тельства дости́же; ѿвѣща̀ си́це: є҆гда̀ кто̀ сподо́битсѧ пребыва́нїѧ моли́твы. Є҆гда́ бо дости́гнетъ сегѡ̀, къ концꙋ̀ всѣ́хъ добродѣ́телей доспѣ̀, и҆ про́чее жили́ще ст҃а́гѡ дх҃а бы́сть. А҆́ще бо кто̀ благода́ти ѹ҆тѣ́шителевы и҆звѣ́стнѡ не прїѧ́тъ, пребыва́нїе сеѧ̀ моли́твы соверши́ти со ѿра́дою не мо́жетъ: дꙋ́хъ бо, глаго́летъ, є҆гда̀ всели́тсѧ въ кого̀ ѿ человѣ̑къ, не престае́тъ ѿ моли́твы: са́мъ бо дꙋ́хъ при́снѡ мо́литсѧ. Тогда̀, нижѐ внегда̀ спа́ти є҆мꙋ̀, нижѐ во бдѣ́нїи, моли́тва сїѧ̀ ѿ дꙋшѝ сегѡ̀ пресѣца́етсѧ. Но а҆́ще ꙗ҆́стъ, а҆́ще пїе́тъ, а҆́ще и҆ спи́тъ, а҆́ще что̀ и҆ дѣ́лаетъ, да́же и҆ во глꙋбо́цѣ снѣ̀, благовѡ́нїѧ и҆ пары̀ моли́твєнныѧ въ се́рдцѣ є҆гѡ̀ восхо́дѧтъ без̾ трꙋда̀. И҆ разлꙋче́нїѧ тогда̀ моли́тва сїѧ̀ не и҆́мать: но во всѧ̑ часы̀ є҆гѡ̀, а҆́ще и҆ ѹ҆мо́лкнетъ ѻ҆на̀ внѣꙋ́дꙋ є҆гѡ̀, но ѹ҆̀бо па́ки та́ѧжде слꙋ́житъ въ не́мъ та́йнѡ. Молча́нїе бо чи́стыхъ, моли́твꙋ глаго́летъ нѣ́кто ѿ хрⷭ҇тоно́сныхъ, поне́же по́мыслы и҆́хъ бж҃е́ствєннаѧ движє́нїѧ сꙋ́ть, движє́нїѧ же чи́стагѡ се́рдца и҆ мы́сли, сꙋ́ть гла́си кро́тцы, и҆́миже та́йнѡ та́йномꙋ пою́тъ. И҆ и҆́ни мно́зи ѿ бг҃оно́сныхъ ѿ благода́ти са́мымъ и҆скꙋ́сомъ тайнонаꙋча́еми сꙋ́ще, мнѡ́жайшаѧ такова̑ѧ чꙋдесѐ достѡ́йнаѧ и҆зложи́ша, ꙗ҆̀же долготы̀ ра́ди сло́ва ѡ҆ста́вихомъ.

<rubric>Глава̀ л҃ѳ. Ѡ҆ коли́чествѣ колѣнопреклоне́нїй въ нощеде́нствїи. </rubric>

<red>Ѡ҆</red> коли́чествѣ же колѣнопреклоне́нїй, три́ста вѣ́мы бы́ти число́мъ ѹ҆ста́вленныхъ бж҃е́ственными ѻ҆тцы̀ на́шими, ꙗ҆̀же до́лжни є҆смы̀ и҆ твори́ти въ ко́еждо нощеде́нство пѧтѝ дне́й седми́цы. И҆́бо во всѧ́кꙋю сꙋббѡ́тꙋ и҆ всѧ́кꙋю недѣ́лю, є҆щѐ и҆ во и҆ны̑ѧ ѿ ѻ҆бы́чаѧ ѡ҆зна́чєнныѧ дни̑, ктомꙋ́же и҆ седми̑цы по нѣ̑кимъ та́инствєннымъ и҆ сокровє́ннымъ вина́мъ преста́тїе ѿ си́хъ и҆мѣ́ти повелѣ́но є҆́сть на́мъ. Ѻ҆ба́че сꙋ́ть нѣ́цыи превосходѧ́щїи сїѐ число̀, нѣ́цыи же и҆ ѡ҆скꙋдѣва́ющїи, ка́ждый, ꙗ҆́коже и҆́мать си́лꙋ и҆ произволе́нїе. И҆ ты̀ ѹ҆́бѡ, є҆́же по си́лѣ творѝ. Тѣ́мже блаже́нъ вои́стиннꙋ, и҆ блаже́нъ мно́жицею, и҆́же на всѧ̑, ꙗ҆̀же по бг҃ꙋ, всегда̀ понꙋжда́етъ себѐ. Нꙋ́ждно бо є҆́сть ца́рствїе небе́сное, и҆ нꙋ̑ждницы восхища́ютъ є҆̀.

<rubric>Глава̀ м҃. Ꙗ҆́кѡ не то́кмѡ, ꙗ҆́коже предрече́сѧ, по по́двигꙋ и҆ мѣ́рѣ дѣ́ланїѧ на́шегѡ раздаѧ́нїе бж҃е́ственныхъ дарѡ́въ подава́етсѧ, но и҆ по нра́вꙋ, и҆ прили́чности, и҆ вѣ́рѣ, и҆ сꙋ́щемꙋ въ на́съ ѹ҆строе́нїю є҆сте́ственномꙋ.</rubric>

<red>И҆</red> сїѐ ѹ҆̀бо вѣ́дѣти подоба́етъ, ꙗ҆́кѡ не то́кмѡ, ꙗ҆́коже предреко́хомъ, по по́двигꙋ и҆ мѣ́рѣ дѣ́ланїѧ на́шегѡ раздаѧ́нїе бж҃е́ственныхъ дарѡ́въ подава́етсѧ на́мъ, но и҆ по навыкнове́нїю жи́тельства сегѡ̀, и҆ прили́чности, є҆ще́ же и҆ по вѣ́рѣ на́шей къ предлежа́щымъ, и҆ прили́чнѣ сꙋ́щемꙋ въ на́съ ѹ҆строе́нїю є҆сте́твенномꙋ. И҆ глаго́летъ ст҃ы́й маѯі́мъ: ѹ҆́мъ, премꙋ́дрости є҆́сть ѻ҆рꙋ́дїе: слове́сность, ра́зꙋма: є҆сте́ственное во ѻ҆бою̀ и҆звѣще́нїе, составлѧ́емыѧ во ѻ҆бою̀ вѣ́ры: дарова̑нїѧ же и҆сцѣле́нїй, є҆сте́ственное человѣколю́бїе. Всѧ́ко бо бж҃е́ственное дарова́нїе прили́чно въ на́съ и҆́мать, и҆ присвоѧ́емо, ꙗ҆́коже си́лꙋ, и҆лѝ навыкнове́нїе, и҆лѝ ѹ҆строе́нїе, ѻ҆рꙋ́дїе прїѧ́тельное. Си́рѣчь: и҆́же ѹ҆́мъ всѧ́кихъ чꙋ́вственныхъ мечта́нїй чи́стъ сотвори́вый, прїе́млетъ премꙋ́дрость: слове́сность же, врожде́нныхъ страсте́й, ꙗ҆́рости, глаго́лю, и҆ по́хоти, влады́кою поста́вивый, прїе́млетъ ра́зꙋмъ: непоколеби́мое же во ѹ҆мѣ̀ и҆ слове́сности ѡ҆ бз҃ѣ и҆звѣще́нїе и҆мѣ́ѧй, прїе́млетъ вѣ́рꙋ, всѧ̑ могꙋ́щꙋю: є҆сте́ственное же и҆спра́вивый человѣколю́бїе, по соверше́ннѣмъ ѹ҆бїе́нїи самолю́бїѧ, дарова̑нїѧ и҆сцѣле́нїй прїе́млетъ, и҆ сїѧ̑ ѹ҆̀бо си́це. Зри́ же, да никто́же вѣ́сть дѣ́ло твоѐ кромѣ̀ настоѧ́телѧ и҆ наставлѧ́ющагѡ тебѐ, молѧ́сѧ и҆ ѡ҆ на́съ недосто́йныхъ, глаго́лющихъ ѹ҆́бѡ, не творѧ́щихъ же что̀ бла́го, да сподо́бимсѧ твори́ти пе́рвѣе бг҃оꙋгѡ́днаѧ, та́же и҆ дрꙋги̑мъ глаго́лати и҆ совѣ́товати. И҆́же бо сотвори́тъ и҆ наꙋчи́тъ, по бж҃е́ственномꙋ словесѝ, се́й ве́лїй нарече́тсѧ. Тебе́ же па́ки вседержи́тель, и҆ всеще́дрый гдⷭ҇ь да ѹ҆крѣпи́тъ и҆ благопоспѣши́тъ, сїѧ̑ слы́шати разꙋ́мнѡ, и҆ твори́ти ѧ҆̀ со всѧ́кимъ жела́нїемъ. Не слы́шателїе бо зако́на пра́ведни пред̾ бг҃омъ, по бж҃е́ственномꙋ па́ѵлꙋ, но творцы̀. И҆ да наста́витъ на всѧ́ко дѣ́ло благо́е и҆ спаси́тельное, и҆ на предлежа́щее ѹ҆́мное, и҆ свѧще́нное дѣ́ланїе рꙋкоповеде́тъ дх҃омъ, моли́твами ст҃ы́хъ, а҆ми́нь. Но поне́же предглаго́ласѧ на́ми ѡ҆ разсꙋжде́нїи ма́ло нѣ́что дѣ́ѧтельнѣмъ, благовре́менно є҆́сть ны́нѣ и҆ ѡ҆ всеѻ́бщемъ и҆ соверше́ннѣмъ разсꙋжде́нїи, по си́лѣ вкра́тцѣ предложи́ти. Поне́же сїѐ и҆ бо́льше є҆́сть всѣ́хъ добродѣ́телей, по свидѣ́тельствꙋ сла́вныхъ на́шихъ ѻ҆тцє́въ.

<rubric>Глава̀ м҃а. Ѡ҆ всеѻ́бщемъ и҆ соверше́ннѣйшемъ разсꙋжде́нїи, и҆ кто̀ є҆́сть проти́вꙋ є҆стества̀, и҆ пло́тски живѧ́й: и҆ кто̀ по є҆стествꙋ̀ и҆ дꙋше́внѣ: и҆ кто̀ превы́шше є҆стества̀ и҆ дꙋхо́внѣ жи́тельствꙋѧй.</rubric>

<red>П</red>ло́тски и҆ проти́вꙋ є҆стества̀ живѧ́й и҆ жи́тельствꙋѧй, се́й свою̀ разсꙋди́тельность всеконе́чнѡ погꙋбѝ, а҆ и҆́же ѕлы́хъ ѹ҆дале́нїе сотвори́вый, нача́ло же положи́вый, є҆́же твори́ти благо́е, ꙗ҆́коже пи́сано є҆́сть: Ѹ҆клони́сѧ ѿ ѕла̀, и҆ сотворѝ бла́го, се́й ꙗ҆́кѡ новонача́льный, и҆ ѹ҆́хо прилага́ѧй ко ѹ҆че́нїю, ма́лѡ нѣ́какѡ приница́етъ къ чꙋ́вствꙋ нѣ́коемꙋ разсꙋжде́нїѧ, и҆ новонача́льнꙋ подоба́ющемꙋ. А҆ и҆́же по є҆стествꙋ̀ и҆ дꙋше́внѣ, ꙗ҆́кѡ мы́слїю дѣ́йствꙋѧй, и҆ по ра́зꙋмꙋ пожи́въ, и҆́же и҆ сре́денъ нарица́етсѧ, се́й по мѣ́рѣ свое́й зри́тъ и҆ разсꙋжда́етъ ꙗ҆̀же ѡ҆ себѣ̀, и҆ ꙗ҆̀же подо́бныхъ себѣ̀. Превы́шше же є҆стества̀ и҆ дꙋхо́внѣ жи́тельствꙋѧй, се́й ꙗ҆́кѡ превозше́дый встра́ственный и҆ новонача́льный и҆ сре́днїй предѣ́лъ, и҆ хрⷭ҇то́вою благода́тїю пред̾ꙋспѣ́вый въ соверше́нство, си́рѣчь въ сꙋще́ственное просвѣще́нїе, и҆ соверше́ннѣйшее разсꙋжде́нїе: зри́тъ себѐ и҆ разсꙋжда́етъ ꙗ҆снѣ́йше: тѣ́мже и҆ всѣ́хъ зри́тъ, и҆ разсꙋжда́етъ чи́стѣ, а҆ са́мъ то́й ни ѿ є҆ди́нагѡ, а҆́ще и҆ зри́тсѧ, зри́мь и҆ разсꙋжда́емь, є҆ще́ же и҆ востѧзꙋ́емь, ꙗ҆́кѡ дꙋхо́венъ сы́й вои́стиннꙋ, и҆ нарица́емь, не ха́ртїею и҆ черни́ломъ, но дѣѧ́нїемъ и҆ благода́тїю, ꙗ҆́коже глаго́летъ бж҃е́ственный а҆пⷭ҇лъ: ꙗ҆́кѡ дх҃о́вный востѧзꙋ́етъ ѹ҆́бѡ всѧ̑, а҆ са́мъ то́й ни ѿ є҆ди́нагѡ востѧзꙋ́етсѧ.

<rubric>Глава̀ м҃в. Є҆щѐ ѡ҆ разсꙋжде́нїи, ꙗ҆́кѡ во ѡ҆́бразѣ.</rubric>

<red>Ѿ</red> си́хъ ѻ҆́въ ѹ҆́бѡ подо́бенъ є҆́сть, ꙗ҆́кѡ въ нощѝ глꙋбо́цѣй и҆ сꙋмра́чнѣмъ темномѣ́сѧчїи ходѧ́щемꙋ. Тѣ́мже и҆ во ѡ҆сѧза́емѣй тьмѣ̀ ѻ҆́крестъ заблꙋжда́ѧ и҆ помрача́ѧсѧ, не то́кмѡ самогѡ̀ себѐ не зри́тъ и҆ не разсꙋжда́етъ, но нижѐ ка́мѡ и҆́детъ и҆ хо́дитъ, ꙗ҆́коже глаго́летъ сп҃си́тель: ходѧ́й во тьмѣ̀ не вѣ́сть, ка́мѡ и҆́детъ. Ѻ҆́въ же подо́бенъ є҆́сть ходѧ́щемꙋ въ нощѝ ве́дреннѣй, ѕвѣзда́ми ѡ҆зарѧ́емѣй: тѣ́мже и҆ ѕвѣ́здными блиста́нїѧми ма́лѡ нѣ́какѡ ѡ҆зарѧ́емь, пома́лꙋ стꙋпа́етъ, претыка́ѧ но́зѣ мно́жицею ѡ҆ ка́менїе неразсꙋжде́нїѧ, и҆ терпѧ̀ приражє́нїѧ. Се́й ѹ҆́бѡ ма́лѡ нѣ́что и҆ самаго̀ себѐ зри́тъ и҆ разсꙋжда́етъ, а҆́ки въ сѣ́ни, ꙗ҆́коже пи́сано є҆́сть: воста́ни спѧ́й, и҆ воскреснѝ ѿ ме́ртвыхъ, и҆ ѡ҆свѣти́тъ тѧ̀ хрⷭ҇то́съ. Ѻ҆́въ же подо́бенъ є҆́сть ходѧ́щемꙋ въ нощѝ вселꙋ́ннѣй и҆ ти́хой, тѣ́мже и҆ лꙋ́ннымъ свѣ́томъ ѹ҆правлѧ́емь, незаблꙋ́днѣе ше́ствꙋетъ, и҆ на прє́днѧѧ грѧде́тъ: зри́тъ же самаго̀ себѐ, ꙗ҆́кѡ въ зерца́лѣ, и҆ разсꙋжда́етъ, и҆ подо́бнѣ вкꙋ́пѣ ше́ствꙋющыѧ съ ни́мъ, ꙗ҆́коже рече́сѧ: До́брѣ творитѐ, зако́нꙋ, си́рѣчь, внима́юще, ꙗ҆́коже свѣти́лꙋ сїѧ́ющꙋ въ тѣ́мнѣмъ мѣ́стѣ, до́ндеже де́нь ѡ҆зари́тъ, и҆ денни́ца возсїѧ́етъ въ сердца́хъ ва́шихъ. Ѻ҆́въ же подо́бенъ є҆́сть ходѧ́щемꙋ въ полꙋ́дни постоѧ́ннѣмъ и҆ чистѣ́йшемъ, со́лнечными лꙋча́ми ꙗ҆́сными просвѣща́емѣмъ. Тѣ́мже таковы́й и҆ самого̀ себѐ чи́стѣ зри́тъ при со́лнечномъ свѣ́тѣ и҆ разсꙋжда́етъ, и҆ мно́гихъ востѧзꙋ́етъ, па́че же и҆ всѣ́хъ, по бж҃е́ственномꙋ а҆пⷭ҇лꙋ: є҆ще́ же и҆ всѧ̑ приключа̑ющаѧсѧ въ себѣ̀ зри́тъ ꙗ҆́вѣ какова́либо и҆ ка́кѡлибо, не заблꙋ́днѡ и҆ са́мъ ше́ствꙋѧ, и҆ послѣ́дꙋющыѧ є҆мꙋ̀ без̾ претыка́нїѧ пꙋтеводѧ̀ ко и҆́стинномꙋ свѣ́тꙋ, и҆ животꙋ̀, и҆ и҆́стинѣ, ѡ҆ ни́хже пи́сано є҆́сть: Вы̀ є҆стѐ свѣ́тъ мі́ра. Глаго́летъ и҆ бж҃е́ственный па́ѵелъ: бг҃ъ рекі́й и҆з̾ тьмы̀ свѣ́тꙋ возсїѧ́ти, и҆́же возсїѧ̀ въ сердца́хъ на́шихъ, къ просвѣще́нїю ра́зꙋма сла́вы бж҃їѧ ѡ҆ лицѣ̀ і҆и҃съ хрⷭ҇то́вѣ. И҆ блаже́нный даві́дъ: зна́менасѧ на на́съ свѣ́тъ лица̀ твоегѡ̀, гдⷭ҇и. И҆, во свѣ́тѣ твое́мъ ѹ҆́зримъ свѣ́тъ. И҆, гдⷭ҇ь: а҆́зъ є҆́смь свѣ́тъ мі́рꙋ, ходѧ́й по мнѣ̀, не и҆́мать ходи́ти во тьмѣ̀, но и҆́мать свѣ́тъ живо́тный.

<rubric>Глава̀ м҃г. Ѡ҆ прело́зѣ и҆ и҆змѣне́нїи, є҆́же въ ко́емждо человѣ́цѣ, и҆ ѡ҆ превосходѧ́щей сла́вѣ смире́нїѧ.</rubric>

<red>В</red>ѣ́дѣти тебѣ̀ и҆ сїѐ хо́щемъ, ꙗ҆́кѡ и҆ и҆̀же въ соверше́нство ѡ҆чище́нїемъ и҆ просвѣще́нїемъ, ꙗ҆́коже и҆́мꙋтъ си́лꙋ, дости́гшїи. Не бо̀ є҆́сть соверше́нно соверше́нїе въ несоверше́ннѣмъ вѣ́цѣ се́мъ, но па́че не могꙋ́щее соверше́но бы́ти соверше́нство. И҆ такові́и ѹ҆́бѡ не всегда̀ съ собо́ю и҆́мꙋтъ неизмѣ́нность, за не́мощь є҆сте́ственнꙋю и҆ за приполза́ющее ѻ҆вогда̀ возноше́нїе, но ѹ҆́бѡ и҆змѣнє́нїѧ и҆ крадє́нїѧ ко и҆скꙋше́нїю те́рпѧтъ ѻ҆вогда̀, и҆ па́ки же застꙋплє́нїѧ внꙋ́трь прїе́млютъ бѡ́льша, а҆ сопроти́вное же си̑мъ, ча́сть волкѡ́въ ѻ҆тцы̀ бы́ти ѡ҆предѣлѧ́ютъ. Непрело́жность бо и҆ неизмѣ́нность въ вѣ́цѣ бꙋ́дꙋщемъ соблюдена̀ є҆́сть: въ настоѧ́щемъ же ѻ҆вогда̀ ѹ҆́бѡ чистоты̀, ми́ра же и҆ ѹ҆тѣше́нїѧ бж҃е́ственнагѡ є҆́сть вре́мѧ: ѻ҆вогда́ же смѣше́нїѧ, и҆ бꙋ́ри, и҆ дрѧ́хлости. И҆ сїе́ же по мѣ́рѣ жи́тельства коегѡ́ждо и҆ предспѣ́ѧнїѧ, и҆ и҆́миже вѣ́сть бг҃ъ сꙋдьба́ми: є҆ще́ же, да ѿ си́хъ и҆ не́мощь на́шꙋ примѣча́емъ. Блаже́нъ бо, глаго́летъ, познава́ѧй не́мощь свою̀, да не надѣ́ющесѧ бꙋ́демъ на сѧ̀, по па́ѵлꙋ, но на бг҃а возставлѧ́ющаго мє́ртвыѧ: и҆ та́кѡ всегда̀ со смире́нїемъ и҆ покаѧ́нїемъ и҆ и҆сповѣ́данїемъ ко бг҃ꙋ возвраща́емсѧ. Глаго́летъ бо ст҃ы́й і҆саа́къ: но є҆ди́ной, и҆ є҆ди́ной кра́тѣ, коли́кащи престꙋпа́ютъ нѣ́цыи, и҆ покаѧ́нїемъ врачꙋ́ютъ дꙋ́шы своѧ̑, и҆ благода́ть прїе́млетъ и҆̀хъ. Во всѧ́комъ бо слове́снѣмъ є҆стествѣ̀ премѣ́на безпредѣ́льнѣ прохо́дитъ, и҆ и҆змѣнє́нїѧ прехо́дѧтъ на всѧ́каго человѣ́ка, во всѣ́хъ є҆гѡ̀ часѣ́хъ: ѿ ни́хже мно́гихъ ѡ҆брѣта́етъ разсꙋди́тельный, разꙋмѣ́ти сїѐ. Но и҆скꙋ́сы, и҆̀же съ ни́мъ, на всѧ́къ де́нь мо́гꙋтъ па́че ѹ҆премꙋдри́ти є҆го̀ въ си́хъ, а҆́ще трезви́тсѧ: да и҆ наблюда́етъ себѣ̀ во ѹ҆мѣ̀, и҆ ѹ҆разꙋмѣ́етъ, коли́ко и҆змѣне́нїе кро́тости и҆ ти́хости прїе́млетъ мы́сль на всѧ́къ де́нь, и҆ ка́кѡ ѿ ми́ра того̀ внеза́пꙋ въ смꙋще́нїе ѡ҆браща́етсѧ, є҆гда̀ вины̀ нѣ́кїѧ ѿ мѣ́ста нѣ́сть є҆мꙋ̀, и҆ ка́кѡ въ бѣдѣ̀ вели́цѣй и҆ неизрече́ннѣй быва́етъ. И҆ сїѐ є҆́сть, є҆́же блаже́нный мака́рїй написа̀, ꙗ҆́вѣ мно́гимъ про́мысломъ и҆ тща́нїемъ, въ па́мѧть бра́тїи и҆ ѹ҆че́нїе, є҆́же не ѹ҆клони́тисѧ во вре́мѧ и҆змѣне́нїѧ сопротивле́нїй во ѿча́ѧнїе, занѐ и҆ въ чи́нѣ чистоты̀ стоѧ́щымъ при́снѡ приключа́ютсѧ падє́нїѧ, ꙗ҆́коже слꙋча́етсѧ воздꙋ́хꙋ стꙋде́ность, и҆ кромѣ̀ є҆́же бы́ти и҆̀мъ въ небреже́нїи и҆лѝ въ разрѣше́нїи, не то́чїю же, но внегда̀ и҆ по чи́нꙋ и҆́хъ ше́ствꙋютъ, приключа́ютсѧ и҆̀мъ падє́нїѧ сопротивлѧ́ющаѧсѧ намѣ́ренїю и҆́хъ хотѣ́нїѧ. И҆ ни́же: что̀ ѹ҆́бѡ є҆́сть ны́нѣ; и҆змѣнє́нїѧ, речѐ, быва́ютъ въ ко́емждо, ꙗ҆́коже и҆ въ воздꙋ́сѣ. Разꙋмѣ́й ѻ҆́но, є҆́же є҆́сть въ ко́емждо: занѐ и҆ є҆стество̀ є҆ди́но є҆́сть. Да не возмни́ши бо, ꙗ҆́кѡ ѡ҆ ни́зшихъ и҆ малѣ́йшихъ то́чїю речѐ, а҆ соверше́ннїи свобо́дни и҆змѣне́нїѧ, и҆ ꙗ҆́кѡ въ є҆ди́номъ чи́нѣ неꙋкло́ннѡ стоѧ́тъ сі́и, кромѣ̀ встра́стныхъ пѡ́мыслъ, ꙗ҆́коже и҆ є҆ѵхі́ти глаго́лютъ. Сегѡ̀ ра́ди положѝ сїѐ, въ ко́емждо. Ка́кѡ ѹ҆́бѡ сїѐ, ѽ мака́рїе! Ѻ҆ба́че ты̀ глаго́леши: мра́зъ, и҆ пома́лѣ зно́й, и҆ подо́бнѣ гра́дъ, и҆ пома́лѣ ве́дро: и҆ во ѡ҆бꙋче́нїи на́шемъ си́це быва́етъ: ра́ть, и҆ застꙋпле́нїе благода́ти, и҆ въ нѣ́кое вре́мѧ быва́етъ дꙋша̀ въ бꙋ́ри, и҆ востаю́тъ на ню̀ во́лны жестѡ́ки: и҆ па́ки и҆змѣне́нїе посѣща́ющей благода́ти, и҆ и҆сполнѧ́ющей се́рдце є҆гѡ̀ ра́дости и҆ ми́ра, и҆̀же ѿ бг҃а, и҆ по́мыслѡвъ цѣломꙋ́дренныхъ и҆ ми́рныхъ. Сїѧ̑ по́мыслы цѣломꙋ́дрїѧ и҆з̾ѧвлѧ́етъ здѣ̀, показꙋ́ѧ пре́жде си́хъ бы́вшыѧ сꙋ́щыѧ скѡ́тски и҆ нечи̑сты, и҆ совѣ́тꙋетъ глаго́лѧ: А҆́ще ѹ҆́бѡ по си́хъ по́мыслѣхъ цѣломꙋ́дренныхъ и҆ кро́ткихъ послѣ́дꙋетъ наше́ствїе, да не ѡ҆печа́лимсѧ и҆ ѿча́емсѧ, и҆ во вре́мѧ поко́ѧ благода́ти да не похва́лимсѧ па́ки: но во вре́мѧ ра́дости возча́емъ скѡ́рби. И҆ проходѧ̀ да́лѣе, глаго́летъ: разꙋмѣ́й, ꙗ҆́кѡ всѝ ст҃і́и въ се́мъ дѣ́лѣ бы́ша. Є҆ли́кѡ є҆смы̀ въ мі́рѣ се́мъ, и҆ ѹ҆тѣше́нїе и҆зли́шнее съ си́ми быва́етъ на́мъ вта́йнѣ. Зане́же на всѧ́къ де́нь и҆ на всѧ́къ ча́съ, взыскꙋ́етсѧ ѿ на́съ и҆скꙋ́съ любвѐ на́шеѧ, ꙗ҆́же ко бг҃ꙋ, въ боре́нїи и҆ по́двизѣ ко и҆скꙋше́нїѧмъ. И҆ сїѐ є҆́сть, є҆́же не ѡ҆печа́литисѧ на́мъ, ни ѹ҆ныва́ти въ по́двизѣ, и҆ си́це и҆справлѧ́етсѧ пꙋ́ть на́шъ. Хотѧ́й же ѿ си́хъ соврати́тисѧ и҆лѝ ѹ҆клони́тисѧ, се́й ча́сть волкѡ́въ є҆́сть. Ѽ чꙋ́до ѿ сегѡ̀ ст҃а́гѡ! Ка́кѡ ма́лымъ сло́вомъ и҆звѣ́ствова ѹ҆потребле́нїе сїѐ, и҆ показа̀ ѻ҆́ное и҆спо́лнено ра́зꙋма, и҆ и҆з̾ѧ́тъ сꙋмнѣ́нїе соверше́ннѣ ѿ мы́сли прочита́ющагѡ. Ѻ҆́нъ же, глаго́летъ, ѹ҆клонѧ́ѧйсѧ ѿ си́хъ, и҆ ча́сть волкѡ́въ сы́й, не пꙋте́мъ хо́щетъ ше́ствовати. И҆ сїѐ положѝ въ мы́сли свое́й стѧжа́ти, и҆ стезе́ю ѻ҆со́бною, непроложе́нною ѿ ѻ҆тє́цъ ше́ствовати хо́щетъ. И҆ пома́лѣ: смире́нїе и҆ без̾ дѣ́лъ мнѡ́га проща́етъ согрѣшє́нїѧ: сїѧ̑ же кромѣ̀ є҆гѡ̀, напроти́въ безполє́зна сꙋ́ть. И҆ пома́лѣ: ꙗ҆́коже со́ль во всѧ́кой пи́щи, та́кѡ и҆ смире́нїе во всѧ́кой добродѣ́тели, и҆ крѣ́пость мно́гихъ согрѣше́нїй то̀ мо́жетъ сте́рти. Про́чее ѡ҆ се́мъ потре́ба непреста́ннѡ скорбѣ́ти мы́слїю во смире́нїи и҆ въ печа́ли разсꙋжде́нїѧ: и҆ сїѐ а҆́ще стѧ́жемъ, сы́ны на́съ твори́тъ бж҃їѧ, и҆ без̾ дѣ́лъ благи́хъ представлѧ́етъ бг҃ꙋ: зане́же без̾ сегѡ̀ всѧ̑ дѣла̀ на̑ша, и҆ всѧ̑ добродѣ́тєли, и҆ всѧ̑ дѣ̑ланїѧ сꙋ́єтна сꙋ́ть. Про́чее, и҆змѣне́нїѧ мы́сли хо́щетъ бг҃ъ, и҆ мы́слїю лꙋ́чшы быва́емъ. Самодово́льно є҆́сть сїѐ є҆ди́но безпомо́щнѣ стоѧ́ти пред̾ бг҃омъ, и҆ глаго́лати ѡ҆ на́съ. Є҆щѐ глаго́летъ: речѐ нѣ́кто ѿ ст҃ы́хъ є҆гда̀ прїи́детъ тебѣ̀ по́мыслъ горды́ни, глаго́лѧ тебѣ̀: помѧнѝ добродѣ́тєли твоѧ̑, рцы̀: ста́рче, зрѝ блꙋ́дъ тво́й!

<rubric>Глава̀ м҃д. Ѡ҆ покаѧ́нїи, чистотѣ̀ и҆ соверше́нствѣ. </rubric>

<red>С</red>оверше́нство всѧ́кагѡ тече́нїѧ во трїе́хъ си́хъ є҆́сть: въ покаѧ́нїи, и҆ чистотѣ̀, и҆ соверше́нствѣ. Что́ же є҆́сть покаѧ́нїе; Ѡ҆ста́вити пє́рвѣйшаѧ, и҆ печа́литисѧ ѡ҆ ни́хъ. И҆ что́ є҆сть чистота̀ вкра́тцѣ; Се́рдце ми́лостиво ѡ҆ всѧ́комъ созда́ннѣмъ є҆стествѣ̀. И҆ что́ є҆сть соверше́нство; Глꙋбина̀ смире́нїѧ, є҆́же є҆́сть ѡ҆ставле́нїе ви́димыхъ же всѣ́хъ и҆ неви́димыхъ: ви́димыхъ ѹ҆́бѡ, всѣ́хъ чꙋ́вственныхъ: неви́димыхъ же, мы́сленныхъ, кромѣ̀ попече́нїѧ ѡ҆ ни́хъ. Є҆щѐ: покаѧ́нїе є҆́сть сꙋгꙋ́бо ѹ҆мерщвле́нїе ѿ всѣ́хъ во́лею. Се́рдце ми́лостиво є҆́сть, горѣ́нїе се́рдца ѡ҆ всѧ́кой тва́ри, ѡ҆ человѣ́цѣхъ, и҆ пти́цахъ, и҆ живо́тныхъ, и҆ бѣ́сѣхъ, и҆ ѡ҆ всѧ́комъ созда́нїи. И҆ па́ки: є҆ли́кѡ є҆смы̀ въ мі́рѣ се́мъ, и҆ во пло́ти ѡ҆ста́влени, а҆́ще да́же до крꙋ́га небе́снагѡ вознесе́мсѧ, кромѣ̀ дѣ́лъ и҆ трꙋда̀ бы́ти на́мъ, въ безпопече́нїи бы́ти не мо́жемъ: сїѐ є҆́сть соверше́нство, прости́ мѧ. Мно́жайшее сегѡ̀ є҆́сть поꙋче́нїе, си́рѣчь без̾ помышле́нїѧ. И҆ ст҃ы́й маѯі́мъ: любомꙋ́дрїе по добродѣ́тели, произволе́нїѧ безстра́стїе, а҆ не є҆стества̀ дѣ́лати ѡ҆бы́че: по немꙋ́же, си́рѣчь безстра́стїю произволе́нїѧ, ѹ҆́мнаѧ бж҃е́ственныѧ сла́дости прихо́дитъ благода́ть. И҆ па́ки: и҆́же печа́ли и҆ сла́сти плотскі́ѧ и҆скꙋ́съ прїѧ́тъ, мо́глъ бы глаго́латисѧ и҆скꙋ́сенъ, ꙗ҆́кѡ ѹ҆до́бность и҆ неꙋдо́бность сꙋ́щихъ дѣ́лъ пло́ти и҆скꙋси́вый. Соверше́нъ же, и҆́же сла́сть пло́ти и҆ болѣ́знь, си́лою слове́сства побѣдѝ: всецѣ́лъ же, и҆́же навыкновє́нїѧ по дѣѧ́нїю и҆ видѣ́нїю непрелѡ́жна соблюдѐ съ крѣ́пкимъ къ бг҃ꙋ просте́ртїемъ. Си́хъ ѹ҆̀бо ра́ди, разсꙋжде́нїе и҆ бо́льше всѣ́хъ добродѣ́телей бы́ти ѡ҆предѣли́сѧ. Ꙗ҆́кѡ въ ни́хже бы пришло̀ благоволе́нїемъ бж҃їимъ, мо́щно бж҃е́ственнымъ свѣ́томъ ѡ҆зарѧ́емымъ, и҆ бж҃е́ствєнныѧ и҆ человѣ́чєскїѧ разсꙋжда́ти со и҆звѣстноиспыта́нїемъ вє́щи, и҆ та́инствєннаѧ и҆ та̑йнаѧ видѣ̑нїѧ. И҆ сїѧ̑ ѹ҆́бѡ си́це. Вре́мѧ же по чи́нꙋ ма́лѡ нѣ́какѡ, є҆ли́кѡ пости́гнꙋти мо́щно, хꙋдо́жнѣ расположи́ти тебѣ̀ и҆ пред̾ѡбѣща́ннагѡ и҆ бг҃отво́рнагѡ безмо́лвїѧ нача́ло, а҆́ки и҆з̾ѧсни́тельнѣе. Бг҃ъ же да наставлѧ́етъ и҆ на и҆мꙋ̑щаѧ ѿсе́лѣ рещи́сѧ.

<rubric>Глава̀ м҃є. Ѡ҆ пѧти́хъ дѣ́ланїихъ пе́рвагѡ, и҆ а҆́ки вводи́тельнагѡ новонача́льныхъ безмо́лвїѧ, си́рѣчь, ѡ҆ мл҃твѣ, пѣ́нїи, чте́нїи, поꙋче́нїи и҆ рꙋкодѣ́лїи. </rubric>

<red>П</red>ѧтьмѝ дѣ́ланїи, и҆́миже бг҃ъ слꙋжи́мь быва́етъ, до́лженъ є҆́сть въ безмо́лвїи новонача́льный проходи́ти нощеде́нствїе, то́ є҆сть, въ моли́твѣ, си́рѣчь въ па́мѧти гдⷭ҇а і҆и҃са хрⷭ҇та̀, непреста́ннѣ вводи́мой, ꙗ҆́коже предрече́сѧ, дыха́нїемъ но́здреннымъ въ се́рдце ти́хѡ, и҆ па́ки си́це и҆зводи́мою смѣжє́ннымъ сꙋ́щымъ ѹ҆стна́мъ, без̾ и҆ны́ѧ каковы́ѧлибо мы́сли и҆ мечта́нїѧ, ꙗ҆̀же воздержа́нїемъ ѡ҆бдержи́тельнымъ чре́ва, глаго́лемъ, сна́ же и҆ и҆ны́хъ чꙋ́вствъ, внꙋ́трь ке́ллїи со смире́нїемъ и҆́стиннымъ и҆справлѧ́етсѧ. Въ пѣ́нїи, чте́нїи ѿ сщ҃е́ннагѡ ѱалти́ра и҆ бж҃е́ственнагѡ а҆пⷭ҇ла, и҆ ст҃ы́хъ є҆ѵⷢ҇лїй, и҆ писа́нїй бг҃омꙋ́дрыхъ, и҆ ст҃ы́хъ ѻ҆тє́цъ, и҆ па́че же ѿ гла́въ, ꙗ҆̀же ѡ҆ внима́нїи, и҆ моли́твѣ, и҆ трезвѣ́нїи, є҆ще́ же и҆ ѡ҆ про́чїихъ бж҃е́ственныхъ слове́съ дх҃а, съ приболѣ́зненною серде́чною па́мѧтїю согрѣше́нїй, и҆ размышле́нїемъ сꙋда̀ бж҃їѧ, и҆лѝ сме́рти, и҆лѝ мꙋ́ки, и҆лѝ наслажде́нїѧ вѣ́чныхъ бла̑гъ, и҆ подо́бныхъ: и҆ въ рꙋкодѣ́лїи ма́ломъ, воспѧща́ющемъ ѹ҆ны́нїю, и҆ па́ки возвраща́тисѧ на моли́твꙋ, а҆́ще и҆ нꙋ́ждꙋ и҆́мать дѣ́ло сїѐ, до́ндеже ѡ҆бы́кнетъ ѹ҆́мъ паре́нїе своѐ ѹ҆до́бь ѿлага́ти соверше́ннымъ поꙋче́нїемъ ко гдⷭ҇ꙋ і҆и҃сꙋ хрⷭ҇тꙋ̀, и҆ па́мѧтїю всегда́шнею, и҆ ча́стымъ прини́кнꙋтїемъ ко внꙋ́треннѣй клѣ́ти, си́рѣчь, къ сокрове́нномꙋ се́рдца мѣ́стꙋ, и҆ ѹ҆коре́нїемъ водрꙋже́ннымъ. Пи́шетъ бо ст҃ы́й і҆саа́къ: Потщи́сѧ вни́ти въ клѣ́ть, ꙗ҆́же внꙋтрьꙋ́дꙋ тебѐ, и҆ ѹ҆́зриши клѣ́ть небе́снꙋю. Є҆ди́на бо є҆́сть сїѧ̀ и҆ ѻ҆́на и҆ ѻ҆́бѣ є҆ди́нымъ вхо́домъ ѹ҆́зриши. И҆ ст҃ы́й маѯі́мъ: се́рдце влады́чествꙋетъ всѣ́мъ ѻ҆рга́номъ, и҆ повнегда̀ ѡ҆держи́тъ па̑жити се́рдца благода́ть ца́рствꙋетъ над̾ всѣ́ми пѡ́мыслы и҆ ѹ҆десы̑: та́мѡ бо є҆́сть ѹ҆́мъ и҆ всѝ по́мыслы дꙋше́внїи. Та́мѡ ѹ҆̀бо подоба́етъ смотрѣ́ти, а҆́ще написа̀ благода́ть зако́ны всест҃а́гѡ дх҃а. Та́мѡ. Гдѣ̀; на влады́чественнѣмъ ѻ҆рга́нѣ, на престо́лѣ благода́ти, и҆дѣ́же ѹ҆́мъ и҆ всѝ по́мыслы дꙋше́внїи, си́рѣчь, на се́рдцѣ.

<rubric>Глава̀ м҃ѕ. Ѿкꙋ́дꙋ начина́ти подоба́етъ хотѧ́щымъ по ра́зꙋмꙋ безмо́лвствовати, и҆ ко́е є҆́сть нача́ло, и҆ раще́нїе, и҆ предспѣ́ѧнїе, и҆ соверше́нїе. </rubric>

<red>С</red>їѐ є҆́сть дѣ́ланїе новонача́льныхъ и҆́нѡкъ, пе́рвое и҆ вводи́тельное и҆зволѧ́ющихъ по ра́зꙋмꙋ безмо́лвствовати: начина́ющихъ ѹ҆́бѡ ѿ стра́ха бж҃їѧ, и҆ и҆сполне́нїѧ по си́лѣ всѣ́хъ бг҃отворѧ́щихъ за́повѣдей, и҆ без̾ попече́нїѧ ѿ бл҃госло́вныхъ и҆ безслове́сныхъ дѣ́лъ: и҆ пре́жде же всѣ́хъ ѿ вѣ́ры и҆ всеконе́чнагѡ ѹ҆дале́нїѧ ѿ сопроти́вныхъ, и҆ къ сꙋ́щемꙋ вои́стиннꙋ чи́стагѡ завѣща́нїѧ, ꙗ҆́коже предрече́сѧ. Растꙋ́щымъ же непосты́дною наде́ждою, и҆ пред̾идꙋ́щымъ въ мѣ́рꙋ во́зраста и҆сполне́нїѧ хрⷭ҇то́ва, быва́ющымъ въ ни́хъ ѿ серде́чныѧ, чи́стыѧ и҆ непари́тельныѧ моли́твы всецѣ́лымъ бж҃е́ственнымъ и҆ горѧ́щимъ раче́нїемъ, и҆ си́це соверше́ннымъ быва́ющымъ: недви́жною и҆ неꙋкло́нною дꙋхо́вною моли́твою, и҆ ѿ соверше́нныѧ любвѐ и҆сточа́ющымсѧ къ є҆ди́номꙋ є҆ди́нымъ непосре́дственнымъ и҆зстꙋпле́нїемъ, восхище́нїемъ же и҆ соедине́нїемъ кра́йнѧгѡ жела́нїѧ, є҆́же є҆́сть непогрѣши́тельное, дѣѧ́нїемъ къ видѣ́нїю предспѣ́ѧнїе и҆ воспросте́ртїе. Є҆́же воспрїѧ́вый и҆ бг҃оѻте́цъ дв҃дъ, и҆ и҆змѣни́всѧ бж҃е́ственнымъ вои́стиннꙋ и҆змѣне́нїемъ, вельмѝ возопѝ: а҆́зъ рѣ́хъ во и҆зстꙋпле́нїи мое́мъ: всѧ́къ человѣ́къ ло́жь: и҆ и҆́нъ ѿ просїѧ́вшихъ въ но́вомъ завѣ́тѣ: ѻ҆́ко не ви́дѣ, и҆ ѹ҆́хо не слы́ша, и҆ на се́рдце человѣ́кꙋ не взыдо́ша, ꙗ҆́же ѹ҆гото́ва бг҃ъ лю́бѧщымъ є҆го̀. И҆ сїѐ заключа́ѧ, наво́дитъ сїѐ: на́мъ же ѿкры́лъ є҆́сть дх҃омъ свои́мъ: дх҃ъ бо всѧ̑ и҆спытꙋ́етъ, и҆ глꙋбины̑ бж҃їѧ.

<rubric>Глава̀ м҃з. Ѡ҆ чи́нѣ безмо́лвїѧ новонача́льныхъ. </rubric>

<red>Н</red>овонача́льный ѹ҆̀бо, ꙗ҆́коже предреко́хомъ, до́лженъ є҆́сть не ча́стѡ и҆сходи́ти ѿ ке́ллїи своеѧ̀, бесѣ́ды же и҆ видѣ́нїѧ всѣ́хъ ѹ҆далѧ́тисѧ, ра́звѣ то́чїю за мно́гꙋю нꙋ́ждꙋ, и҆ тогда̀ со внима́нїемъ и҆ ѹ҆твержде́нїемъ, и҆ рѣ́дцѣ, ꙗ҆́коже глаго́летъ бж҃е́ственный і҆саа́къ: ѡ҆ всѧ́кой ве́щи сїѧ̀ па́мѧть да пребꙋ́детъ въ тебѣ̀, ꙗ҆́кѡ лꙋ́чши є҆́сть по́мощь сїѧ̀, ꙗ҆́же ѿ ѡ҆хране́нїѧ, па́че по́мощи тоѧ̀, ꙗ҆́же ѿ дѣ́лъ. И҆ ꙗ҆́кѡ не то́кмѡ новонача̑льнымъ: но и҆ са̑мымъ ѹ҆жѐ пред̾ꙋспѣва́ющымъ такова̑ѧ винѡ́вна быва́ютъ расточе́нїѧ и҆ разоре́нїѧ, ꙗ҆́коже то́йжде па́ки ст҃ы́й і҆саа́къ глаго́летъ: ꙗ҆́кѡ поко́й ю҆́ныѧ то́кмѡ поврежда́етъ, разрѣше́нїе же и҆ ю҆́ныѧ и҆ ста́рцы. И҆, безмо́лвїе внѣ̑шнѧѧ чꙋ̑вства ѹ҆мерщвлѧ́етъ, а҆ внꙋ́трєннѧѧ движє́нїѧ воздвиза́етъ: внѣ́шнее же соѡбраще́нїе сопроти̑внаѧ си̑мъ твори́тъ, си́рѣчь внѣ̑шнѧѧ чꙋ̑вства воздвиза́етъ, а҆ внꙋ́трєннѧѧ движє́нїѧ ѹ҆мерщвлѧ́етъ. И҆ се́й ѹ҆́бѡ дѣѧ́нїе, є҆ще́ же и҆ бла́го содѣва́ти пꙋ́ть безмо́лвїѧ. Та́кѡ ре́кши, ѻ҆́тай и҆з̾ѧвлѧ́етъ: лѣ́ствичникъ же, на стезѝ бла́гѡ дѣ́ющаго и҆ ходѧ́щаго слѣ́дꙋющими ѻ҆́тай назна́менꙋетъ, пишѧ̀: безмо́лвникъ є҆́сть, и҆́же безтѣле́сное въ тѣле́снѣмъ домꙋ̀ ѡ҆грани́чивати любопри́тсѧ, є҆́же пресла́вно є҆́сть. Безмо́лвникъ є҆́сть ѻ҆́ный рекі́й: а҆́зъ сплю̀, а҆ се́рдце моѐ бди́тъ. Затворѧ́й ѹ҆̀бо две́рь ке́ллїи, тѣлесѝ: и҆ две́рь ѧ҆зы́ка глаго́ланїю: и҆ внꙋ́тренюю две́рь, лꙋка́вствїю дꙋхѡ́въ.

<rubric>Глава̀ м҃и. Ѡ҆ моли́твѣ серде́чнѣй, и҆ є҆ѧ̀ дѣ́ланїе чрез̾ внима́нїе и҆ трезвѣ́нїе. </rubric>

<red>М</red>оли́тва со внима́нїемъ и҆ трезвѣ́нїемъ быва́ющи внꙋ́трь се́рдца, ꙗ҆́коже рече́сѧ, без̾ и҆ны́ѧ мы́сли, си́рѣчь, и҆ мечта́нїѧ какова́гѡлибо. Си́мъ ѹ҆́бѡ: гдⷭ҇и і҆и҃се хрⷭ҇тѐ сн҃е бж҃їй, къ самомꙋ̀ помина́емомꙋ гдⷭ҇ꙋ і҆и҃сꙋ хрⷭ҇тꙋ̀ невеще́ственнѣ и҆ неглаго́льнѣ, соверше́ннѣ ѹ҆́мъ воспростира́етсѧ: си́мъ же: поми́лꙋй мѧ̀, ѡ҆браща́етсѧ и҆ дви́житсѧ къ себѣ̀, не терпѧ̀ ѡ҆ себѣ̀ не моли́тисѧ: къ любви́ же пред̾ꙋспѣ́въ и҆скꙋ́сомъ є҆ди́нственнѣ, соверше́ннѣ къ самомꙋ̀ гдⷭ҇ꙋ і҆и҃сꙋ хрⷭ҇тꙋ̀ горѣ̀ воспростира́етсѧ, ѡ҆ второ́мъ, си́рѣчь ѡ҆ поми́лованїи, и҆звѣ́ствованїе ꙗ҆́вственнѡ прїе́мь.

<rubric>Глава̀ м҃ѳ. Ка́кѡ моли́твꙋ бж҃е́ственнїи ѻ҆тцы̀ преда́ша на́мъ глаго́лати, и҆ ꙗ҆́кѡ разли́чнѣ, и҆ ка́ѧ є҆́сть моли́тва сїѧ̀. </rubric>

<red>Т</red>ѣ́мже не всегда̀ моли́твꙋ цѣ́лꙋ бж҃е́ственнїи ѻ҆тцы̀ предаю́ще ви́дѧтсѧ: но ѻ҆́въ ѹ҆́бѡ цѣ́лꙋ: ѻ҆́въ же полови́нꙋ: ѻ҆́въ же ѿ ча́сти, и҆ дрꙋгі́й и҆́накѡ, проти́вꙋ молѧ́щагѡсѧ не́гли си́лы и҆ ѹ҆строе́нїѧ. И҆ бж҃е́ственный ѹ҆́бѡ златоꙋ́стъ цѣ́лꙋ тꙋ̀ предае́тъ, та́кѡ пишѧ̀: молю̀ ва́съ бра́тїе, пра́вило моли́твы никогда́же да да попере́те и҆лѝ пре́зрите. Слы́шахъ бо нѣ́когда ѻ҆тцы̀ глаго́лющыѧ, ꙗ҆́кѡ како́въ є҆́сть ѻ҆́нъ и҆́нокъ, а҆́ще пра́вило сїѐ пре́зритъ, и҆лѝ попере́тъ: но до́лженъ є҆́сть, а҆́ще ꙗ҆́стъ, а҆́ще пїе́тъ, а҆́ще сѣди́тъ, а҆́ще слꙋ́житъ, а҆́ще пꙋтеше́ствꙋетъ, а҆́ще и҆́но что̀ твори́тъ, непреста́ннѡ вопи́ти сїѐ: гдⷭ҇и і҆и҃се хрⷭ҇тѐ сн҃е бж҃їй, поми́лꙋй мѧ̀: да па́мѧть сїѧ̀ и҆́мене гдⷭ҇а на́шегѡ і҆и҃са хрⷭ҇та̀, раздражи́тъ на бра́нь врага̀. Всѧ́ бо па́мѧтїю мо́жетъ ѡ҆брѣстѝ нꙋ́дѧщаѧсѧ дꙋша̀, а҆́ще лꙋка̑ваѧ, а҆́ще блага̑ѧ: пе́рвѣе же ѕла̑ѧ мо́жетъ ѹ҆ви́дѣти внꙋтрьꙋ́дꙋ въ се́рдцѣ свое́мъ, и҆ тогда̀ блага̑ѧ. Па́мѧть бо сїѧ̀ мо́жетъ подви́гнꙋти ѕмі́ѧ, и҆ па́мѧть сїѧ̀ мо́жетъ смири́ти є҆го̀: па́мѧть сїѧ̀ мо́жетъ ѡ҆бличи́ти живꙋ́щїй въ на́съ грѣ́хъ, и҆ па́мѧть сїѧ̀ мо́жетъ є҆го̀ потреби́ти: па́мѧть сїѧ̀ мо́жетъ подви́гнꙋти всю̀ си́лꙋ вра́жїю въ се́рдцѣ, и҆ па́мѧть сїѧ̀ мо́жетъ ю҆̀ побѣди́ти и҆ и҆зкорени́ти пома́лꙋ, ꙗ҆́кѡ да и҆́мѧ гдⷭ҇а і҆и҃са сходѧ́що во глꙋбинꙋ̀ се́рдца, ѕмі́ѧ ѹ҆́бѡ держа́щаго па̑жити, смири́тъ, дꙋ́шꙋ же спасе́тъ и҆ ѡ҆животвори́тъ. Непреста́ннѡ ѹ҆́бѡ пребꙋ́ди во и҆́мени гдⷭ҇а і҆и҃са, ꙗ҆́кѡ да поглоти́тъ се́рдце гдⷭ҇а, и҆ гдⷭ҇ь се́рдце: и҆ бꙋ́дета два̀ сїѧ̑ во є҆ди́но. Ѻ҆ба́че дѣ́ло сїѐ нѣ́сть є҆ди́нагѡ днѐ и҆лѝ двою̀, но лѣ́та мно́га и҆ вре́мене: мно́га бо по́двига и҆ вре́мене потре́ба, ꙗ҆́кѡ да и҆згна́нъ бꙋ́детъ вра́гъ, и҆ всели́тсѧ хрⷭ҇то́съ. И҆ па́ки: подоба́етъ ѹ҆твержда́ти и҆ ѹ҆правлѧ́ти ѹ҆́мъ, и҆ ѡ҆бꙋзда́ти є҆го̀, и҆ всѧ́къ по́мыслъ, и҆ всѧ́ко лꙋка́вагѡ дѣ́йство низлага́ти призыва́нїемъ гдⷭ҇а на́шегѡ і҆и҃са хрⷭ҇та̀: и҆ и҆дѣ́же тѣ́ло стои́тъ, та́мѡ да бꙋ́детъ и҆ ѹ҆́мъ: да посредѣ̀ бг҃а и҆ се́рдца ничто́же и҆́но ѡ҆брѣта́етсѧ, ꙗ҆́кѡ средостѣ́нїе и҆лѝ прегражде́нїе прїѡсѣнѧ́ющее се́рдце, и҆ разлꙋча́ющее ѹ҆́мъ ѿ бг҃а. А҆́ще же нѣ́когда и҆ восхища́етъ ѹ҆́мъ, не подоба́етъ въ по́мыслѣхъ коснѣ́ти, да не сосложе́нїе по́мыслѡвъ, въ дѣѧ́нїе тебѣ̀ вмѣни́тсѧ въ де́нь сꙋда̀ пред̾ гдⷭ҇емъ, є҆гда̀ сꙋди́ти и҆́мать бг҃ъ та̑йнаѧ человѣ́кѡвъ. Ѹ҆праздни́тесѧ ѹ҆̀бо вы́нꙋ, и҆ пребꙋ́дите въ гдⷭ҇ѣ бз҃ѣ на́шемъ, до́ндеже ѹ҆ще́дритъ вы̀. И҆ ничесогѡ́же и҆но́гѡ и҆щи́те, ра́звѣ то́чїю ми́лости ѿ гдⷭ҇а сла́вы: и҆́щꙋще же ми́лости, со смире́ннымъ и҆ ѹ҆миле́ннымъ се́рдцемъ и҆щи́те, и҆ вопі́йте ѿ ѹ҆́тра до ве́чера, а҆́ще возмо́жно и҆ всю̀ но́щь сїѐ: гдⷭ҇и і҆и҃се хрⷭ҇тѐ сн҃е бж҃їй, поми́лꙋй мѧ̀. И҆ понꙋ́дите ѹ҆́мъ ва́шъ на сїѐ дѣ́ло да́же до сме́рти: мно́гагѡ бо по́двига тре́бꙋетъ дѣ́ло сїѐ, занѐ ѹ҆́зкаѧ врата̀ и҆ тѣ́сный пꙋ́ть вводѧ́й въ живо́тъ, и҆ нꙋ̑ждницы восхища́ютъ є҆го̀: нꙋ́дѧщихсѧ бо є҆́сть ца́рствїе небе́сное. Молю̀ ѹ҆̀бо ва́съ, не ѿлꙋча́йте серде́цъ ва́шихъ ѿ бг҃а, но присѣди́те и҆ храни́те ѧ҆̀ съ па́мѧтїю гдⷭ҇а на́шегѡ і҆и҃са хрⷭ҇та̀ всегда̀, до́ндеже водрꙋзи́тсѧ и҆́мѧ гдⷭ҇не внꙋ́трь въ се́рдцѣ, и҆ ничто́же и҆́но помышлѧ́етъ, то́чїю ꙗ҆́кѡ до возвели́читсѧ хрⷭ҇то́съ въ ва́съ. Пре́жде же сегѡ̀ златоꙋ́ста, пишѧ̀ вели́кїй па́ѵелъ глаго́летъ: А҆́ще и҆сповѣ́си ѹ҆сты̑ твои́ми гдⷭ҇а і҆и҃са, и҆ вѣ́рꙋеши въ се́рдцѣ твое́мъ, ꙗ҆́кѡ бг҃ъ того̀ воздви́же и҆з̾ ме́ртвыхъ, спасе́шисѧ: се́рдцемъ бо вѣ́рꙋетсѧ въ пра́вдꙋ, ѹ҆сты́ же и҆сповѣ́дꙋетсѧ во спасе́нїе. И҆ па́ки: Никто́же глаго́летъ гдⷭ҇а і҆и҃са, то́чїю дх҃омъ ст҃ы́мъ, то́ є҆сть, є҆гда̀ дѣ́йство дх҃а ст҃а́гѡ прїи́метъ се́рдце, и҆́мже и҆ мо́литсѧ, є҆́же є҆́сть пред̾ꙋспѣ́вшихъ, и҆ въ себѣ̀ ꙗ҆́вѣ внꙋ́трь живꙋ́ща хрⷭ҇та̀ стѧжа́вшихъ. Послѣ́дꙋѧ семꙋ̀, и҆ ст҃ы́й дїадо́хъ, глаго́летъ: Всѧ́кѡ и҆стѧзꙋ́етъ ѿ на́съ ѹ҆́мъ, є҆гда̀ всѧ̑ є҆гѡ̀ и҆схождє́нїѧ загради́мъ па́мѧтїю бж҃їею, дѣ́ла до́лжна, є҆́же и҆звѣ́стнымъ твори́ти є҆гѡ̀ скоротече́нїе. Подоба́етъ ѹ҆́бѡ даѧ́ти є҆мꙋ̀ сїѐ: гдⷭ҇и і҆и҃се, то́чїю во всецѣлодѣ́ланїе мы́сли. Никто́же бо, речѐ, глаго́летъ гдⷭ҇а і҆и҃са, то́чїю дх҃омъ ст҃ы́мъ. Са́мый ѹ҆́бѡ тѣ́снѣ се́й глаго́лъ при́снѡ въ храни́лищахъ свои́хъ да зри́тъ, ꙗ҆́кѡ да не въ мечта̑нїѧ ѹ҆клони́тсѧ нѣ̑каѧ. Є҆ли́цы бо пресла́вномꙋ семꙋ̀ и҆ многовожделѣ́нномꙋ и҆́мени непреста́ннѡ во глꙋбинѣ̀ се́рдца поꙋча́ютсѧ, сі́и и҆ свѣ́тъ своегѡ̀ ѹ҆ма̀ мо́гꙋтъ нѣ́когда зрѣ́ти. Тѣ́снымъ бо попече́нїемъ ѿ мы́сли держи́мꙋ всѧ́кꙋ возница́ющꙋю скве́рнꙋ на дꙋшѝ, въ чꙋ́вствѣ дово́льнѣ попалѧ́етъ. И҆́бо бг҃ъ на́шъ, глаго́летъ, ѻ҆́гнь поѧда́ѧй ѕло́бꙋ. Тѣ́мже и҆ въ любо́вь про́чее мно́гꙋю сла́вы своеѧ̀, дꙋ́шꙋ призыва́етъ гдⷭ҇ь. Закоснѣва́ющи бо сла́вное сїѐ и҆ многовожделѣ́нное и҆́мѧ па́мѧтїю ѹ҆ма̀ въ теплотѣ̀ се́рдца, навыкнове́нїе въ на́съ всѧ́кѡ твори́тъ люби́ти бла́гость є҆гѡ̀, ничесомꙋ́же сꙋ́щꙋ про́чее воспѧща́ющꙋ. Се́й бо є҆́сть би́серъ многоцѣ́нный, є҆го́же прода́въ нѣ́кто, всѐ своѐ и҆мѣ́нїе стѧжа́ти мо́жетъ, и҆ и҆мѣ́ти неизглаго́ланнꙋю ѡ҆ ѡ҆брѣ́тенїи є҆гѡ̀ ра́дость. Ст҃ы́й же и҆сѵ́хїй хрⷭ҇та̀ і҆и҃са, та́кѡ пишѧ̀, и҆злага́етъ: Возлетѣ́вши дꙋша̀ по сме́рти на воздꙋ́хъ во врата̀ небє́снаѧ, съ собо́ю ѡ҆ себѣ̀ и҆мꙋ́щи і҆и҃са, нижѐ та́мѡ врагѡ́въ ѹ҆срами́тсѧ, но съ дерзнове́нїемъ, ꙗ҆́коже ны́нѣ, и҆ тогда̀ возглаго́летъ къ ни̑мъ во вратѣ́хъ. То́чїю до и҆схо́да своего̀ да не ѹ҆ны́етъ вопи́ти ко хрⷭ҇тꙋ̀ і҆и҃сꙋ де́нь и҆ но́щь, и҆ то́й творѧ̀ сотвори́тъ ѿмще́нїе є҆ѧ̀ вско́рѣ, по нело́жномꙋ своемꙋ̀ и҆ бж҃е́ственномꙋ ѡ҆бѣща́нїю, є҆́же речѐ ѡ҆ сꙋдїѝ непра́веднѣмъ. Є҆́й, глаго́лю ва́мъ, сотвори́тъ и҆ въ жи́зни се́й настоѧ́щей, и҆ по и҆схо́дѣ є҆ѧ̀ ѿ тѣ́ла. Лѣ́ствичникъ же і҆и҃са то́чїю глаго́лѧ: і҆и҃совымъ и҆́менемъ бі́й сꙋпоста́ты: нѣ́сть бо на небесѝ и҆ на землѝ крѣ́пльша ѻ҆рꙋ́жїѧ. И҆ ничто́же и҆́но прилага́етъ. И҆ па́ки же глаго́летъ: і҆и҃сова па́мѧть да соедини́тсѧ съ дыха́нїемъ твои́мъ, и҆ тогда̀ позна́еши безмо́лвїѧ по́льзꙋ.

<rubric>Глава̀ н҃. Є҆щѐ, ꙗ҆́кѡ не то́чїю ѿ рече́нныхъ ст҃ы́хъ ѻ҆тє́цъ, но и҆ самы́хъ верхо́вныхъ а҆пⷭ҇лъ. Петра̀ и҆ па́ѵла и҆ і҆ѡа́нна ѡ҆брѣто́шасѧ тайнонаꙋче́ни нѣ́какѡ дꙋ́хомъ глаго́лы сщ҃є́нныѧ и҆ бг҃отвѡ́рныѧ моли̑твы. </rubric>

<red>Н</red>е то́чїю же ѿ си́хъ рече́нныхъ бг҃омꙋ́дрыхъ ѻ҆тє́цъ, и҆ подо́бныхъ и҆̀мъ ѡ҆брѧ́щетъ кто̀ таковы̑ѧ сщ҃є́нныѧ и҆ бг҃отвѡ́рныѧ моли̑твы, глаго́лы нѣ́какѡ тайнонаꙋче́ны, но и҆ пре́жде си́хъ, ѿ са́мыхъ первоверхо́вныхъ а҆пⷭ҇лъ съ петро́мъ, глаго́лемъ, па́ѵла же и҆ і҆ѡа́нна. Є҆ди́нъ ѹ҆̀бо глаго́летъ, ꙗ҆́коже предреко́хомъ: никто́же мо́жетъ рещѝ гдⷭ҇а і҆и҃са, то́чїю дх҃омъ ст҃ы́мъ. Дрꙋгі́й же: благода́ть и҆ и҆́стина і҆и҃съ хрⷭ҇то́мъ бы́сть. И҆, всѧ́къ дх҃ъ, и҆́же и҆сповѣ́дꙋетъ і҆и҃са хрⷭ҇та̀ во пло́ти прише́дша, ѿ бг҃а є҆́сть. Пред̾избра́нный же ѿ хрⷭ҇то́выхъ ѹ҆чени̑къ на вопроше́нїе сїѐ сп҃са и҆ ѹ҆чи́телѧ къ са̑мымъ а҆пⷭ҇лѡмъ: кого̀ мѧ̀ глаго́лютъ человѣ́цы бы́ти; блаже́ннѣйшее противонаводѧ̀ и҆сповѣ́данїе, ѿвѣща̀: ты̀ є҆сѝ хрⷭ҇то́съ сн҃ъ бг҃а жива́гѡ. Сегѡ̀ ра́ди и҆ сꙋ́щїи по ни́хъ, на́ши же сла́внїи наста̑вницы, па́че же и҆́же безсꙋпрꙋ́жнымъ и҆ пꙋсты́ннымъ и҆ безмо́лвнымъ житїе́мъ ше́ствовавшїи, такѡва́ѧ речє́нїѧ ꙗ҆́кѡ разсѣ́ѧннѡ и҆ по ча́сти тремѝ си́ми столпа́ми ст҃ы́ѧ це́ркви предвозвѣщє́нныѧ, ꙗ҆́кѡ бж҃є́ственныѧ гла́сы, по ѿкрове́нїю дх҃омъ ст҃ы́мъ пред̾ꙋзакѡ́ненныѧ, є҆ще́ же и҆ тремѝ достовѣ́рными мно́жицею свидѣ́тельствѡванныѧ: треми́ же, глаго́летъ, свидѣ́тельми ста́нетъ всѧ́къ глаго́лъ. Сі́и небомꙋ́дреннїи во є҆ди́но собра́вше, и҆зрѧ́днѣйше и҆ со живꙋ́щимъ въ ни́хъ ст҃ы́мъ дх҃омъ соста́вивше, сто́лпъ моли́твы нареко́ша, и҆ сꙋ́щымъ пото́мъ преда́ша, по ѡ҆́бразꙋ подо́бномꙋ держа́ти же и҆ храни́ти є҆го̀. Зрѝ ѹ҆̀бо и҆ чи́нъ и҆ послѣ́дованїе, и҆мꙋ́щее преѕѣ́льнꙋю ди́вность со премꙋ́дростїю, ꙗ҆́же свы́ше. Занѐ ѻ҆́въ ѹ҆̀бо глаго́летъ гдⷭ҇а і҆и҃са: ѻ҆́въ же і҆и҃са хрⷭ҇та̀: ѻ҆́въ же хрⷭ҇та̀, сн҃а бж҃їѧ, а҆́ки нѣ́какѡ послѣ́дꙋѧ є҆ди́нъ дрꙋго́мꙋ, и҆ бли́зъ дрꙋ́гъ дрꙋ́га грѧдꙋ́ще согла́сїемъ и҆ сою́зомъ таковы́хъ бг҃одѣ́йныхъ глагѡ́лъ. Ви́дѣти бо мо́щно тѝ є҆́сть ѿ си́хъ ко́еждо сꙋ́щее на концѣ̀ є҆ди́нагѡ, ꙗ҆́кѡ нача́ло дрꙋга́гѡ прїе́млюща, и҆ та́кѡ сїѐ пред̾и́детъ да́же до трїе́хъ. То́жде же и҆ въ приложе́нїи зна́менїѧ дх҃а ѹ҆зрѣ́ти и҆́мать. Ре́кшꙋ бо блаже́нномꙋ па́ѵлꙋ сїѐ: никто́же мо́жетъ рещѝ гдⷭ҇а і҆и҃са, то́чїю дх҃омъ ст҃ы́мъ. Сїѐ ѹ҆̀бо лежа́щее на концѣ̀, дх҃а ст҃а́го глаго́лемъ, нача́ло ѹ҆потреби́лъ є҆́сть громогла́сный і҆ѡа́ннъ, рекі́й: Всѧ́къ дх҃ъ, и҆́же и҆сповѣ́дꙋетъ і҆и҃са хрⷭ҇та̀ во пло́ти прише́дша, ѿ бг҃а є҆́сть. Сїѧ̑ же предложи́ша всѣ̑мъ, не собо́ю и҆ ѿ себѐ, но дла́нїю дви́жими прест҃а́гѡ дх҃а. И҆́бо и҆ бж҃е́ственнѣйшагѡ петра̀ по ѿкрове́нїю и҆сповѣ́данїе, дх҃омъ ст҃ы́мъ є҆́сть дѣ́йствꙋемо. Всѧ̑ бо, глаго́летъ, дѣ́йствꙋетъ є҆ди́нъ и҆ то́йжде дх҃ъ, раздѣлѧ́ѧ ѻ҆со́бнѡ коемꙋ́ждо, ꙗ҆́коже хо́щетъ, и҆ си́це ѹ҆̀бо а҆́ки треплете́на и҆ нерасто́ржна ве́рвь бг҃отво́рныѧ моли́твы, ѕѣлѡ̀ премꙋ́дрѣ и҆ разꙋ́мнѣ и҆стка́на же и҆ сши́та, и҆ соста́влена, и҆ на послѣ́дꙋющихъ на́мъ прехо́дитъ ра́внымъ ѡ҆́бразомъ блюдо́ма. Ѻ҆ба́че рече́нїѧ сегѡ̀, поми́лꙋй мѧ̀, приложе́нїе послѣ́дствꙋющїи бж҃е́ственнїи ѻ҆тцы̀ съ си́ми спаси́тельными моли́твы глагѡ́лы, си́рѣчь: гдⷭ҇и і҆и҃се хрⷭ҇тѐ сн҃е бж҃їй, соста́виша и҆ сочини́ша, наипа́че же младе́нственнѣйшихъ ра́ди по добродѣ́тели, си́рѣчь, новонача́льныхъ и҆ несоверше́нныхъ. Пред̾ꙋспѣ́вшїи бо и҆ соверше́ннїи ѡ҆ хрⷭ҇тѣ̀ є҆ди́нымъ кі́имждо таковы́хъ бж҃е́ственныхъ глагѡ́лъ, си́рѣчь, си́мъ: гдⷭ҇и і҆и҃се, і҆и҃се хрⷭ҇тѐ, хрⷭ҇тѐ сн҃е бж҃їй! Є҆ще́ же и҆ є҆ди́нымъ, і҆и҃се, нарече́нїемъ дово́льни сꙋ́ть, и҆ ꙗ҆́кѡ всецѣ́ло дѣ́ланїе моли́твы, се́й глаго́лъ ѡ҆б̾е́млютъ и҆ лобыза́ютъ: ꙗ҆́кѡ си́мъ неизрече́нныѧ и҆ всѧ́къ ѹ҆́мъ, и҆ всѧ́ко видѣ́нїе, и҆ слꙋ́хъ препобѣжда́ющїѧ сла́дости и҆ ра́дости и҆сполнѧ́еми. И҆ си́це ѹ҆́бѡ внѣ̀ пло́ти и҆ мі́ра быва́юще треблаже́ннїи, смѣжава́юще чꙋ̑вства вселѧ́ющимсѧ въ ни́хъ бж҃е́ственнымъ да́ромъ же и҆ благода́тїю, и҆зстꙋпи́тельнѡ и҆ блаже́ннѡ раче́нїемъ є҆́млеми, ѡ҆чища́ютсѧ, и҆ просвѣща́ютсѧ, и҆ соверша́ютсѧ, ꙗ҆́кѡ преесте́ственнꙋю пресꙋ́щественнагѡ бж҃ества̀, и҆ безнача́льнꙋю и҆ несозда́ннꙋю благода́ть ѿсе́лѣ, ꙗ҆́кѡ въ ча́сти ѡ҆брꙋче́нїѧ, ꙗ҆́кѡ въ зерца́лѣ взира́ющїи неѧ́внѡ, и҆ є҆ди́ною па́мѧтїю и҆ поꙋче́нїемъ, ꙗ҆́коже рече́сѧ, є҆ди́нагѡ коегѡ́ждо ѿ ска́занныхъ нарече́нїй бг҃очеловѣ́ка сло́ва дово́льствꙋющїисѧ, и҆ се́ю въ восхищє́нїѧ, и҆ соединє́нїѧ, и҆ ѿкровє́нїѧ, и҆ соединє́нїѧ, и҆ ѿкровє́нїѧ неизглагѡ́ланна превозноси́ми, и҆ дꙋ́хомъ сподоблѧ́еми неизрече́ннѣ. Въ ꙗ҆́вственное и҆звѣ́ствованїе си́хъ и҆ ѹ҆вѣре́нїе ꙗ҆снѣ́йшее, сладча́йшїй и҆ дꙋшелюби́вый гдⷭ҇ь на́шъ і҆и҃съ хрⷭ҇то́съ сн҃ъ бж҃їй, є҆гѡ́же словеса̀ сꙋ́ть дѣла̀, и҆ глаго́лы по немꙋ̀ дх҃ъ сꙋ́ть и҆ живо́тъ, и҆зречѐ ѕѣлѡ̀ ꙗ҆́вѣ: ꙗ҆́кѡ без̾ менѐ не мо́жете твори́ти ничесѡ́же. И҆ а҆́ще что̀ про́сите въ и҆́мѧ моѐ, а҆́зъ сотворю̀. И҆ па́ки: є҆́же а҆́ще что̀ про́сите во и҆́мѧ моѐ, то̀ сотворю̀, и҆ прѡ́чаѧ, по предрече́нномꙋ на́ми.

<rubric>Глава̀ н҃а. Ꙗ҆́кѡ мо́щно є҆́сть и҆ новонача̑льнымъ, ѻ҆вогда̀ ѹ҆́бѡ всѣ́ми моли́твы глагѡ́лы, ѻ҆вогда́ же ча́стїю сеѧ̀ моли́тисѧ, ѻ҆ба́че внꙋ́трь се́рдца, и҆ при́снѡ: и҆ ѡ҆ є҆́же не премѣнѧ́ти ча́стѣ глаго́лы. </rubric>

<red>М</red>о́щно же є҆́сть и҆ новонача̑льнымъ, ѻ҆вогда̀ ѹ҆́бѡ всѣ́ми моли́твы глагѡ́лы, ѻ҆вогда́ же ча́стїю сеѧ̀ моли́тисѧ, ѻ҆ба́че внꙋ́трь се́рдца, и҆ при́снѡ. По ст҃о́мꙋ же дїа́дохꙋ: входѧ́й вы́нꙋ въ се́рдце своѐ, ѿхо́дитъ всѧ́кѡ ѿ красо́тъ жите́йскихъ: дꙋ́хомъ бо ходѧ̀, по́хоти плотскі́ѧ вѣ́дѣти не мо́жетъ, занѐ про́чее въ стра́жбищѣ добродѣ́телей сицевы́й хо́дитъ, са̑мыѧ добродѣ́тєли, ꙗ҆́коже привра́тники и҆мѣ́ѧ гра́да чистоты̀: тѣ́мже и҆ недѣйстви́тельни про́чее кѡ́зни на него̀ бѣсѡ́въ тогда̀ быва́ютъ. Пи́шетъ же и҆ ст҃ы́й і҆саа́къ: посѣща́ющагѡ дꙋ́шꙋ свою̀ на всѧ́къ ча́съ, весели́тсѧ се́рдце во ѡ҆крове́нїихъ. И҆, собира́ѧй видѣ́нїе ѹ҆ма̀ своегѡ̀, внꙋтрьꙋ́дꙋ въ себѣ̀ зри́тъ зарю̀ дꙋхо́внꙋю. И҆́же возгнꙋша́сѧ всѧ́кагѡ паре́нїѧ, зри́тъ влады́кꙋ своего̀ внꙋтрьꙋ́дꙋ се́рдца своегѡ̀. Нижѐ ча́стѣ премѣнѧ́ти речє́нїѧ моли́твы, да не ча́стымъ премѣне́нїемъ, преноше́нїемъ, а҆́ки нѣ́коемꙋ нестоѧ́нїю и҆ ѹ҆клоне́нїю ѡ҆бы́кши ѹ҆́мъ, неводрꙋже́нъ и҆ безпло́денъ пребꙋ́детъ, ꙗ҆́коже ча́стѡ предви̑жимаѧ и҆ пресажда́ємаѧ древеса̀.

<rubric>Глава̀ н҃в. Ꙗ҆́кѡ пло́дъ моли́твы, внꙋ́трь се́рдца моли́тисѧ, и҆ вре́мени до́лгагѡ тре́бꙋетъ, и҆ по́двига, и҆ понꙋжде́нїѧ, и҆ воѻбщѐ всѧ́ко бла́го мно́гимъ трꙋдо́мъ и҆ вре́менемъ и҆справлѧ́етсѧ. </rubric>

<red>И҆</red> сїѐ, є҆́же при́снѡ внꙋ́трь се́рдца моли́тисѧ: подо́бнѣ же и҆ вы̑шшаѧ сегѡ̀, не про́стѣ, и҆ ꙗ҆́коже бы приключи́лосѧ, и҆ ма́лымъ трꙋдо́мъ и҆ вре́менемъ и҆справлѧ́етсѧ, а҆́ще ѹ҆́бѡ и҆ сїѐ рѣ́дцѣ въ нѣ́кїихъ по неизрече́нномꙋ смотре́нїю ѡ҆брѣ́тесѧ: но и҆ вре́мене до́лга, и҆ трꙋда̀, и҆ по́двига тѣле́сна же и҆ дꙋше́вна не ма́ла, и҆ понꙋжде́нїѧ мно́га и҆ продолжи́тельна ко и҆справле́нїю тре́бꙋетъ. По превосхо́днѣй бо мѣ́рѣ да́ра и҆ благода́ти, є҆ѧ́же надѣ́емсѧ въ прича́стїи бы́ти, ра́вны по си́лѣ подоба́етъ и҆ по́двиги ѡ҆ не́й и҆мѣ́ти, и҆ часы̀ по мѣ́рѣ ѡ҆предѣлѧ́ти. Сїѧ́ же є҆́сть, по свѧщенноꙋчи́телємъ, є҆́же и҆згна́нꙋ бы́ти ѿ па́житей се́рдца врагꙋ̀, и҆ всели́тисѧ въ него̀ ꙗ҆́вѣ хрⷭ҇тꙋ̀. Глаго́летъ бо ст҃ы́й і҆саа́къ: хотѧ́й ѹ҆ви́дѣти гдⷭ҇а, хꙋдо́жествꙋетъ ѡ҆чи́стити се́рдце своѐ непреста́нною па́мѧтїю бж҃їею, и҆ та́кѡ свѣ́тлостїю мы́сли своеѧ̀ на всѧ́къ ча́съ зрѣ́ти и҆́мать гдⷭ҇а. И҆ ст҃ы́й варсоно́фїй: а҆́ще не внꙋ́треннее дѣ́ланїе съ бг҃омъ помо́жетъ человѣ́кꙋ, всꙋ́е по внѣ́шнемꙋ трꙋжда́етсѧ. Внꙋ́треннѣйшее бо дѣ́ланїе съ болѣ́знїю се́рдца прино́ситъ чистотꙋ̀: чистота́ же и҆́стинное се́рдца безмо́лвїе: безмо́лвїе же сїѐ смире́нїе: смире́нїе же, жили́щемъ бж҃їимъ твори́тъ человѣ́ка: ѿ вселе́нїѧ же сегѡ̀, со страстьмѝ бѣ́сове и҆згонѧ́еми быва́ютъ: и҆ си́це быва́етъ человѣ́къ хра́мъ бж҃їй, и҆спо́лненный ѡ҆свѧще́нїѧ, и҆спо́лненный просвѣще́нїѧ, чистоты́ же и҆ благода́ти. Блаже́нъ ѹ҆́бѡ є҆́сть ѻ҆́ный, и҆́же гдⷭ҇а своего̀ во внꙋ́треннѣйшихъ се́рдца, ꙗ҆́кѡ въ зерца́лѣ зри́тъ, и҆злива́ѧ моле́нїе своѐ съ пла́чемъ пред̾ бла́гостїю є҆гѡ̀. И҆ преподо́бный і҆ѡа́ннъ є҆пі́скопъ карпаѳі́йскїй: мно́гагѡ вре́мене и҆ по́двига потре́ба къ моли́твамъ, ꙗ҆́кѡ да ѡ҆брѧ́щемъ въ нестꙋжа́емѣмъ ѹ҆ма̀ ѹ҆строе́нїи и҆но́е нѣ́кое серде́чное не́бо, и҆дѣ́же живе́тъ хрⷭ҇то́съ, ꙗ҆́коже глаго́летъ а҆пⷭ҇лъ: и҆лѝ не зна́ете, ꙗ҆́кѡ і҆и҃съ хрⷭ҇то́съ живе́тъ въ ва́съ, ра́звѣ то́чїю чи́мъ ѹ҆́бѡ неискꙋ́сни є҆стѐ. И҆ вели́кїй златоꙋ́стъ: непреста́ннѡ пребꙋ́ди во и҆́мени гдⷭ҇а і҆и҃са, ꙗ҆́кѡ да поглоти́тъ се́рдце гдⷭ҇а, и҆ гдⷭ҇ь се́рдце, и҆ бꙋ́дета два̀ во є҆ди́но. Ѻ҆ба́че дѣ́ло сїѐ нѣ́сть є҆ди́нагѡ днѐ, и҆лѝ двою̀, но лѣ́та мнѡ́га и҆ вре́мене: мно́га бо по́двига и҆ вре́мене потре́ба, ꙗ҆́кѡ да и҆згна́нъ бꙋ́детъ вра́гъ, и҆ всели́тсѧ хрⷭ҇то́съ. И҆ сїѧ̑ ѹ҆́бѡ досе́лѣ, сло́во же да возвраща́етсѧ на прележа̑щаѧ порѧ́дꙋ.

<rubric>Глава̀ н҃г. Ѡ҆ моли́твѣ серде́чнѣй нечи́стѣй, и҆ ка́кѡ прихо́дитъ кто̀ въ чи́стꙋю и҆ непари́тельнꙋю моли́твꙋ. </rubric>

<red>Ѿ</red> є҆́же пребыва́ти въ рече́ннѣмъ хꙋдо́жествѣ серде́чныѧ чи́стыѧ и҆ непари́тельныѧ, а҆́ще и҆ нечи́стыѧ не́гли и҆́накѡ, и҆ непари́тельныѧ моли́твы, ꙗ҆́вѣ ꙗ҆́кѡ ѿ быва́ющихъ на возбране́нїе се́й предпрїѧ́тїй и҆ по́мыслѡвъ, прихо́дитъ подвиза́ющїйсѧ въ навыкнове́нїе без̾ понꙋжде́нїѧ, и҆ непари́тельнѡ и҆ чи́стѡ и҆ и҆́стиннѡ моли́тисѧ, си́рѣчь во є҆́же пребыва́ти въ се́рдцѣ ѹ҆мꙋ̀, а҆ не съ понꙋжде́нїемъ малодꙋ́шнѣ вдыха́нїемъ вводи́мꙋ бы́ти, и҆ па́ки ѿскака́ти: но самомꙋ̀ при́снѡ къ себѣ̀ ѡ҆браща́ющꙋсѧ, съ любо́вїю пребыва́ти въ се́мъ се́рдцѣ, и҆ непреста́ннѡ та́кѡ моли́тисѧ. Глаго́летъ бо ст҃ы́й и҆сѵ́хїй: не и҆мѣ́ѧй моли́твы чи́сты ѿ пѡ́мыслъ, ѻ҆рꙋ́жїѧ не и҆́мать на бра́нь. Моли́твꙋ же глаго́лю, непреста́ннѡ дѣ́йствꙋемꙋю во внꙋ́тренности дꙋшѝ, да і҆и҃са хрⷭ҇та̀ призыва́нїемъ, та́йнѡ ра́тꙋѧй сꙋпоста́тъ поража́етсѧ и҆ ѡ҆палѧ́етсѧ. И҆ па́ки: блаже́нъ вои́стиннꙋ, и҆́же си́це прилѣпи́сѧ ко і҆и҃сꙋ моли́твою во ѹ҆мѣ̀, и҆ гласи́тъ є҆го̀ непреста́ннѡ въ се́рдцѣ, ꙗ҆́коже воздꙋ́хъ присоединѧ́етсѧ тѣлесє́мъ на́шымъ, и҆лѝ пла́мень свѣщѣ̀. И҆ па́ки: и҆ преходѧ́щее ѹ҆́бѡ со́лнце над̾ земле́ю, твори́тъ де́нь: ст҃о́е же и҆ честно́е и҆́мѧ гдⷭ҇а і҆и҃са, въ ѹ҆мѣ̀ сїѧ́ющее ча́стостїю, ражда́етъ безчи́слєнныѧ солнцесвѣтови̑дныѧ мы̑сли.

<rubric>Глава̀ н҃д. Ѡ҆ непари́тельнѣй и҆ чи́стѣй серде́чнѣй моли́твѣ, и҆ ражда́емѣй ѿ неѧ̀ теплотѣ̀.</rubric>

<red>И҆</red> сїѐ є҆́сть, и҆ и҆менꙋ́етсѧ моли́тва серде́чнаѧ, чи́стаѧ и҆ непари́тельнаѧ, ꙗ҆́коже рече́сѧ, ѿ неѧ́же ражда́етсѧ нѣ́каѧ теплота̀ въ се́рдцѣ, по семꙋ̀: согрѣ́ѧсѧ се́рдце моѐ во мнѣ̀, и҆ въ поꙋче́нїи мое́мъ разгори́тсѧ ѻ҆́гнь. Ѻ҆́гнь, є҆го́же гдⷭ҇ь і҆и҃съ хрⷭ҇то́съ воврещѝ прїи́де въ зе́млю серде́цъ на́шихъ, пре́жде ѹ҆́бѡ сꙋ́щїѧ терноно́сныѧ благода́ти, ны́нѣ же дꙋхѡно́сныѧ благода́ти, ꙗ҆́коже глаго́летъ са́мъ гдⷭ҇ь на́шъ і҆и҃съ хрⷭ҇то́съ: ѻ҆гнѧ̀ прїидо́хъ воврещѝ на зе́млю, и҆ что̀ хотѣ́лъ бы́хъ, а҆́ще бы ны́нѣ возгорѣ́лсѧ. Сїѧ̀ и҆ бы́вшихъ съ клео́пою нѣ́когда согрѣ́ѧвши и҆ разже́гши, ѹ҆диви́тельнѣ дрꙋ́гъ ко дрꙋ́гꙋ вопи́ти сотворѝ сїѐ: не се́рдце ли на́ше горѧ̀ бѣ̀ въ на́съ, є҆гда̀ глаго́лаше на́ма на пꙋтѝ; Глаго́летъ же и҆ і҆ѡа́ннъ дамаски́нъ ди́вный, въ нѣ́коемъ тропарѝ пѣ́сней свои́хъ ко прест҃ѣ́й бцⷣѣ: влече́тъ мѧ̀ къ пѣснопѣ́нїю любвѐ дѣви́ческїѧ ѻ҆́гнь серде́чный. Пи́шетъ и҆ ст҃ы́й і҆саа́къ: ѿ дѣ́ланїѧ нꙋ́жднагѡ ражда́етсѧ теплота̀ безмѣ́рнаѧ, разгара́емаѧ въ се́рдцѣ ѿ те́плыхъ помышле́нїй нововселѧ́ющихсѧ въ ѹ҆́мъ. Сїе́ же дѣ́ланїе и҆ хране́нїе и҆стончева́ютъ ѹ҆́мъ въ теплотѣ̀ и҆́хъ помышле́нїй, и҆ подаю́тъ є҆мꙋ̀ зрѣ́нїе. И҆ продолжа́ѧ да́лѣе: и҆ ѿ теплоты̀ сеѧ̀ послѣ́дꙋющїѧ ѿ благода́ти видѣ́нїѧ, ражда́етсѧ ча́стое тече́нїе сле́зъ. И҆ пома́лѣ: и҆ ѿ непреста́нныхъ сле́зъ, прїе́млетъ дꙋша̀ ми́ръ по́мыслѡвъ, и҆ возвыша́етсѧ въ чистотꙋ̀ ѹ҆ма̀: чистото́ю же ѹ҆ма̀ прихо́дитъ человѣ́къ, во є҆́же зрѣ́ти та̑йны бж҃їѧ. И҆ пома́лѣ: по си́хъ же достиза́етъ ѹ҆́мъ ви́дѣти ѿкровє́нїѧ и҆ зна́мєнїѧ, ꙗ҆́коже ви́дѣ і҆езекі́иль проро́къ. Є҆щѐ: Сле́зы и҆ бїе́нїе главы̀ на моли́твѣ, и҆ є҆́же валѧ́тисѧ съ те́плостїю возбꙋжда́ютъ теплотꙋ̀ сла́дости своеѧ̀ внꙋ́трь се́рдца, и҆ съ похвалѧ́емымъ и҆зстꙋпле́нїемъ лета́етъ се́рдце къ бг҃ꙋ, и҆ вопїе́тъ: возжада̀ дꙋша̀ моѧ̀ къ тебѣ̀, бг҃ꙋ крѣ́пкомꙋ живо́мꙋ: когда̀ прїидꙋ̀ и҆ ꙗ҆влю́сѧ лицꙋ̀ твоемꙋ̀, гдⷭ҇и; и҆ прѡ́чаѧ. И҆ лѣ́ствичникъ: ѻ҆́гнь ѹ҆́бѡ бж҃е́ственный прише́дъ въ се́рдце, моли́твꙋ возста́ви: се́й же воста́вшей и҆ на не́бо возне́сшейсѧ, ѻ҆гнѧ̀ въ го́рницѣ дꙋшѝ схожде́нїе бы́сть. Є҆щѐ: кто̀ ѹ҆́бѡ вѣ́рный и҆ мꙋ́дрый и҆́нокъ, и҆́же теплотꙋ̀ свою̀ сохранѝ неꙋгаса́емꙋ, и҆ да́же до и҆схо́да своегѡ̀ на всѧ́къ де́нь прилага́ти ѻ҆́гнь ѻ҆гню̀, и҆ теплотꙋ̀ теплотѣ̀, и҆ жела́нїе жела́нїю, и҆ тща́нїе тща́нїю не преста̀; И҆ ст҃ы́й и҆́лїа є҆кді́къ: внегда̀ ѿ внѣ́шнихъ ѹ҆праздни́вшисѧ дꙋша̀ соедини́тсѧ съ моли́твою, тогда̀ сїѧ̀ а҆́ки нѣ́кїй пла́мень ѡ҆крꙋжи́вши ю҆̀, ꙗ҆́коже ѻ҆́гнь желѣ́зо, разжже́ннꙋ всю̀ твори́тъ. И҆ є҆́сть дꙋша̀ ѹ҆́бѡ та́ѧжде, но не ктомꙋ̀ прикаса́ема, ꙗ҆́коже бо разжже́нное желѣ́зо внѣ́шними прикоснове́ньми неѡсѧза́емо. Є҆щѐ: блаже́нъ, и҆́же въ житїѝ се́мъ та́кѡ сподо́бивыйсѧ зрѣ́ти себѐ и҆ своѐ є҆стество́мъ бре́нное человѣкоподо́бїе, благода́тїю ѻ҆́гненно ѹ҆ви́дѣ.

<rubric>Глава̀ н҃є. Ꙗ҆́кѡ и҆ теплота̀ сїѧ̀ разли́чнѣ и҆́мать рожде́нїе: и҆́стиннѣе же, ꙗ҆́же ѿ чи́стыѧ серде́чныѧ моли́твы. </rubric>

<red>В</red>ѣ́ждь же, ꙗ҆́кѡ и҆ такова́ѧ теплота̀ разли́чнѣ и҆ многоѡбра́знѣ и҆́мать въ на́съ самѣ́хъ рожде́нїе и҆ бытїѐ, и҆ сїѐ ꙗ҆́вѣ є҆́сть ѿ и҆зложе́нныхъ глагѡ́лъ ст҃ы́хъ, не смѣ́емъ же рещѝ, и҆ ѿ са́магѡ дѣѧ́нїѧ. Сво́йственнѣйшаѧ же ѿ си́хъ теплота̀ нѣ́какѡ є҆́сть сїѧ̀, ꙗ҆́же ѿ чи́стыѧ серде́чныѧ моли́твы происхо́дитъ, и҆ съ не́ю вы́нꙋ прихо́дитъ и҆ возраста́етъ, и҆ въ просвѣще́нїи сꙋще́ственнѣмъ сꙋббѡ́тствꙋетъ, си́рѣчь, сꙋще́ственнѣ просвѣще́нна содѣ́ловаетъ: по свидѣ́тельствꙋ ѻ҆тцє́въ, си́це сꙋ́щаго человѣ́ка.

<rubric>Глава̀ н҃ѕ. Ко́е є҆́сть бли́зкое дѣ́ло серде́чныѧ теплоты̀.</rubric>

<red>Ꙗ҆́</red>же теплота̀ внима́тельнѣ ѿгонѧ́етъ возбранѧ̑ющаѧ пе́рвѣйшей чи́стѣй соверше́ннѣ соверша́тисѧ моли́твѣ. Ѻ҆́гнь бо є҆́сть бг҃ъ на́шъ, и҆ ѻ҆́гнь поѧда́ющъ ѕло́бꙋ бѣсѡ́въ и҆ страсте́й на́шихъ. Глаго́летъ бо ст҃ы́й дїа́дохъ: є҆гда̀ съ горѧ́щею нѣ́коею болѣ́знїю се́рдце внꙋ́трь прїе́млетъ стрѣ́лы бѣсѡ́вскїѧ, ꙗ҆́коже ра́тꙋемый са̑мыѧ ты̑ѧ стрѣ́лы мни́тсѧ терпѣ́ти, ненави́дитъ съ болѣ́знїю дꙋша̀ стра̑сти, ꙗ҆́кѡ въ нача́лѣ сꙋ́щи ѡ҆чище́нїѧ. А҆́ще бо не поболи́тъ вельмѝ ѡ҆ безстꙋ́дствѣ грѣха̀, не возмо́жетъ бога́тнѣ возра́доватисѧ ѡ҆ бла́гости правосꙋ́дїѧ. Хотѧ́й ѹ҆́бѡ ѡ҆чи́стити се́рдце своѐ, вы́нꙋ па́мѧтїю гдⷭ҇а і҆и҃са да разжиза́етъ то̀, сїѐ то́чїю непреста́ннѡ поꙋче́нїе и҆ дѣ́ло и҆мѣ́ѧ. Не бо, ѻ҆вогда̀ ѹ҆̀бо моли́тисѧ подоба́етъ, ѻ҆вогда́ же нѝ, гни́лость свою̀ ѿве́ргнꙋти хотѧ́щымъ: но при́снѡ въ моли́твѣ ѹ҆пражнѧ́тисѧ блюде́нїемъ ѹ҆ма̀, а҆́ще бы и҆ внѣ̀ не́гдѣ пребыва́ли моли́твенныхъ хра́мѡвъ. И҆́мже бо ѡ҆́бразомъ хотѧ́й ѡ҆чи́стити зла́то, а҆́ще и҆ вма́лѣ ѻ҆гню̀ попꙋ́ститъ не бы́ти въ горни́лѣ, жестотꙋ̀ па́ки въ чистѧ́щемсѧ веществѣ̀ произво́дитъ: та́кѡ и҆ ѻ҆вогда̀ ѹ҆̀бо помина́ѧй бг҃а, ѻ҆вогда́ же нѝ, є҆́же мни́тъ стѧжа́ти моли́твою, сїѐ пра́здностїю погꙋблѧ́етъ. Мꙋ́жꙋ же любодобродѣ́тельномꙋ сво́йственно є҆́сть, при́снѡ па́мѧтїю бж҃їею зе́мленность се́рдца и҆стреблѧ́ти, да си́це ѕлꙋ̀ пома́лꙋ ѿ ѻ҆гнѧ̀ па́мѧти блага́гѡ потреблѧ́емꙋ, соверше́ннѣ дꙋша̀ въ є҆сте́ственнꙋю свою̀ свѣ́тлость со множа́йшею возврати́тсѧ. И҆ си́це ѹ҆́бѡ ѹ҆́мъ пребыва́ѧ въ се́рдцѣ, чи́стѣ и҆ непреле́стнѣ мо́литсѧ, по томꙋ́жде ст҃о́мꙋ глаго́лющемꙋ: Тогда̀ є҆́сть и҆́стиннаѧ и҆ непреле́стнаѧ моли́тва,є҆гда̀ се́рдце блюде́тъ ѹ҆́мъ, внегда̀ мо́литсѧ. Пи́шетъ же ст҃ы́й и҆сѵ́хїй: се́й и҆́стиненъ є҆́сть тре́звѣнникъ, и҆́же въ се́рдцѣ є҆́сть и҆́нокъ.

<rubric>Глава̀ н҃з. Ѡ҆ ражда́емѣмъ ѿ теплоты̀, внима́нїѧ же и҆ моли́твы, жела́нїи и҆ раче́нїи. </rubric>

<red>Т</red>аково́ю же теплото́ю и҆ со внима́нїемъ моли́твою, си́рѣчь, чи́стою моли́твою, къ помина́емомꙋ при́снѡ гдⷭ҇ꙋ і҆и҃сꙋ хрⷭ҇тꙋ̀ жела́нїе, и҆ бж҃е́ственное раче́нїе и҆ любы̀ въ се́рдцѣ ражда́етсѧ, ꙗ҆́коже пи́сано є҆́сть: ѻ҆трокѡви́цы возлюби́ша тѧ̀, привлеко́ша тѧ̀. И҆, ꙗ҆́кѡ ѹ҆ѧ́звлена є҆́смь любо́вїю а҆́зъ. Глаго́летъ же и҆ ст҃ы́й маѯі́мъ: всѧ̑ ѹ҆́бѡ добродѣ́тєли содѣ́йствꙋютъ ѹ҆мꙋ̀ къ бж҃е́ственномꙋ раче́нїю, мно́жае же всѣ́хъ чи́стаѧ мл҃тва: се́ю бо къ бг҃ꙋ воскрилѧ́емь, внѣ̀ быва́етъ всѣ́хъ.

<rubric>Глава̀ н҃и. Ѡ҆ слеза́хъ серде́чныхъ, и҆ є҆щѐ ѡ҆ бж҃е́ственнѣмъ жела́нїи и҆ раче́нїи. </rubric>

<red>Ѿ</red> кото́рагѡ се́рдца и҆ слеза̀ наимножа́йшаѧ и҆стека́етъ ѡ҆чища́ющи и҆ ѹ҆тꙋчнѧ́ющи, ѿ любвѝ си́ми ѡ҆богатѣ́вшагѡ, а҆ не и҆стаева́ющи и҆ и҆змождава́ющи. И҆ сїе́ бо ѿ бж҃е́ственнагѡ жела́нїѧ, и҆ ѻ҆́но ѿ бж҃е́ственнагѡ раче́нїѧ, ѕѣ́льнымъ и҆ неꙋдержи́мымъ жела́нїемъ и҆ раче́нїемъ помина́емагѡ гдⷭ҇а і҆и҃са хрⷭ҇та̀ а҆́ще и҆ и҆стꙋпа́ющо, вопїе́тъ: ѹ҆слади́лъ мѧ̀ є҆сѝ жела́нїемъ, хрⷭ҇тѐ, и҆ и҆змѣни́лъ є҆сѝ бж҃е́ственнымъ твои́мъ раче́нїемъ. И҆ ве́сь є҆сѝ, сп҃се, сла́дость, ве́сь є҆сѝ вожделѣ́нїе и҆ жела́нїе, ве́сь ненасы́тинъ, ве́сь є҆сѝ добро́та недоꙋмѣ́ннаѧ. И҆ съ па́ѵломъ вопїе́тъ хрⷭ҇топроповѣ́дникомъ: любы̀ бж҃їѧ соде́ржитъ ны̀. И҆, кто́ ны разлꙋчи́тъ ѿ любвѐ бж҃їѧ; ско́рбь ли, и҆лѝ тѣснота̀, и҆лѝ гоне́нїе, и҆лѝ гла́дъ, и҆лѝ нагота̀, и҆лѝ бѣда̀, и҆лѝ ме́чь; И҆ па́ки: и҆звѣсти́хсѧ, ꙗ҆́кѡ ни сме́рть, ни живо́тъ, ни а҆́гг҃ли, ни нача̑ла, ни вла̑сти, ни си̑лы, ни настоѧ̑щаѧ, ни грѧдꙋ̑щаѧ, ни высота̀, ни глꙋбина̀, ни и҆́на тва́рь возмо́жетъ на́съ разлꙋчи́ти ѿ любвѐ бж҃їѧ, ꙗ҆́же ѡ҆ хрⷭ҇тѣ̀ і҆и҃сѣ гдⷭ҇ѣ на́шемъ.

<rubric>Глава̀ н҃ѳ. Совѣ́тованїе ѡ҆ є҆́же не и҆ска́ти, ꙗ҆̀же вы́ше мѣ́ры, и҆ є҆щѐ побꙋжде́нїе къ при́сной па́мѧти, ꙗ҆́же въ се́рдцѣ, гдⷭ҇а на́шегѡ і҆и҃са хрⷭ҇та̀. </rubric>

<red>Д</red>а ѹ҆̀бо сподо́битсѧ кто̀ си́хъ, и҆ всѣ́хъ, ꙗ҆́же по си́хъ, ѡ҆ ни́хже нѣ́сть ны́нѣ глаго́лати благовре́менно: не и҆щи́ бо, глаго́летъ, пре́жде вре́мени, ꙗ҆̀же своѐ и҆́мꙋтъ вре́мѧ. И҆, благо́е нѣ́сть добро̀, є҆гда̀ не до́брѣ бꙋ́детъ. И҆ по ст҃о́мꙋ ма́ркꙋ: неполе́зно є҆́сть пре́жде дѣ́ланїѧ пе́рвѣйшихъ, вѣ́дѣти втора̑ѧ. Ра́зꙋмъ бо кичи́тъ за пра́здность, а҆ любы̀ созида́етъ, за є҆́же всѧ̑ терпи́тъ. Подоба́етъ тща́тисѧ, и҆ при́снѡ подвиза́тисѧ, ꙗ҆́коже рече́сѧ, па́мѧть гдⷭ҇а і҆и҃са хрⷭ҇та̀ внꙋ́трь глꙋбины̀ се́рдца при́снѡ и҆мѣ́ти, а҆ не внѣ̀ и҆ по ве́рхꙋ, ꙗ҆́коже и҆ ѡ҆ се́мъ то́йже блаже́нный ма́рко глаго́летъ: ꙗ҆́кѡ не нача́льнѣйшимъ и҆ ѹ҆́мнымъ ѹ҆пова́нїе ѿве́рзетсѧ внꙋ́треннѣйшее и҆ та́йное и҆ чи́стое се́рдца на́шегѡ вмѣсти́лище, не мо́щно є҆́сть и҆звѣ́стнѡ позна́ти внꙋ́трь живꙋ́щаго, нижѐ вѣ́дѣти, прїѧ́ты ли бы́ша словє́сныѧ жє́ртвы на́шѧ, и҆лѝ нѝ.

<rubric>Глава̀ ѯ҃. Ѡ҆ те́плѣй ре́вности и҆ бж҃е́ственнѣмъ въ на́съ ꙗ҆вле́нїи, и҆ сꙋще́ственнѣмъ благода́ти просвѣще́нїи. </rubric>

<red>Т</red>а́кѡ бо ѹ҆до́бь ѹ҆клони́тсѧ, не дѣ́лъ лꙋка́выхъ то́чїю, но и҆ встра́стныхъ пѡ́мыслъ и҆ неподо́бныхъ мечта́нїй, ꙗ҆́коже пи́сано є҆́сть: дх҃омъ ходи́те, и҆ по́хѡти плотскі̑ѧ не соверша́йте. Па́че же ѿ всѧ́кагѡ по́мысла и҆ всѧ́кагѡ мечта́нїѧ ѿстꙋ́питъ, ꙗ҆́кѡ горѧ́щею свое́ю ѡ҆ добродѣ́тели ре́вностїю попалѧ́ѧй и҆ потреблѧ́ѧй всѧ́кое лꙋка́вое дѣ́йство, чꙋ́вственнѣ и҆ мы́сленнѣ дѣ́йствовавшее въ не́мъ съ нача́льники и҆́хъ ѡ҆ ѕлѣ̀ ра́дꙋющимисѧ бѣ́сы, ꙗ҆́коже глаго́летъ ст҃ы́й і҆саа́къ стра́шенъ є҆́сть бѣсовѡ́мъ, и҆ вожделѣ́ненъ бг҃ови, и҆ а҆́гг҃лѡмъ є҆гѡ̀, съ те́плою ре́вностїю и҆скоренѧ́ѧй ѿ врага̀ возраста́ющее въ не́мъ те́рнїе. И҆ въ предспѣ́ѧнїе прїи́детъ прїѧ́ти ѿсю́дꙋ и҆звѣще́нїе любвѐ, ꙗ҆́же къ немꙋ̀, и҆ ꙗ҆́вственнагѡ ꙗ҆вле́нїѧ, и҆ вселе́нїѧ сꙋще́ственнагѡ, и҆ бж҃е́ственнѣйшагѡ просвѣще́нїѧ благода́ти. А҆́ще же хо́щеши рещѝ, ѕѣлѡ̀ ра́достнѣ па́ки востече́тъ ко пре́жнемꙋ благода́тїю и҆ ст҃ы́мъ креще́нїемъ совершенносодѣ́ѧнномꙋ на́мъ бл҃горо́дїю и҆ сыноположе́нїю дꙋхо́внꙋ. И҆ па́ки глаго́летъ ст҃ы́й і҆саа́къ: се́й є҆́сть і҆ерꙋсали́мъ, и҆ ца́рствїе бж҃їе внꙋ́трь на́съ сокрове́нное, по словесѝ гдⷭ҇ню: сїѧ̀ страна̀, ѻ҆́блакъ є҆́сть сла́вы бж҃їѧ, во́ньже є҆ди́ни чи́стїи се́рдцемъ вни́дꙋтъ, є҆́же ви́дѣти лицѐ своегѡ̀ влⷣки. То́чїю са́мъ да не и҆́щетъ въ себѣ̀ ꙗ҆вле́нїѧ бж҃їѧ, да не прїи́метъ тогѡ̀, и҆́же вои́стиннꙋ тьма̀ є҆́сть, а҆ свѣ́тъ бы́ти лицемѣ́ритсѧ.

<rubric>Глава̀ ѯ҃а. Ѡ҆ дѣ́йствѣ бж҃е́ственнѣмъ и҆ сопроти́внѣмъ.</rubric>

<red>Є҆</red>гда́ же ѹ҆́мъ, не и҆́щꙋщꙋ є҆мꙋ̀, свѣ́тъ зри́тъ, да не прїе́млетъ сегѡ̀, нижѐ ѹ҆́бѡ да ѹ҆празднѧ́етъ, ꙗ҆́коже глаго́летъ преподо́бный ма́рко: ꙗ҆́кѡ є҆́сть дѣ́йство благода́ти, и҆ є҆́сть дѣ́йство сатанино̀, младе́нцꙋ невѣ́домо. Добро́ же є҆́сть, такова̑ѧ не зрѣ́ти ꙗ҆́кѡ въ зерца́лѣ, пре́лести ра́ди, нижѐ проклина́ти, и҆́стины ра́ди, но всѧ̑ ѹ҆пова́нїемъ приноси́ти бг҃ови: то́й бо вѣ́сть ѻ҆бои́хъ поле́зное. Ѻ҆ба́че да вопроша́етъ и҆мꙋ́щаго благода́ть и҆ си́лꙋ ѿ бг҃а наꙋчи́ти и҆ разсꙋди́ти.

<rubric>Глава̀ ѯ҃в. Ѡ҆ ѹ҆чи́тели просвѣще́ннѣмъ и҆ непреле́стнѣмъ.</rubric>

<red>И҆</red> а҆́ще ѹ҆́бѡ ѡ҆брѣ́лъ бы и҆мꙋ́щаго наꙋчи́ти, не ꙗ҆́коже то́чїю ѿ ра́зꙋма бж҃е́ственнагѡ писа́нїѧ, но ꙗ҆́коже бг҃ꙋ благодаре́нїе, и҆ са́мъ ѻ҆́нъ блаже́ннѡ воспрїѧ̀ бж҃е́ственное просвѣще́нїе: а҆́ще же нѝ, то̀ лꙋ́чше не прїѧ́ти, но со смире́нїемъ ко бг҃ꙋ прибѣ́гнꙋти, недосто́йна себѐ ѿ чи́ста се́рдца вмѣнѧ́ѧ и҆ нарица́ѧ такова́гѡ досто́инства и҆ видѣ́нїѧ, ꙗ҆́коже ѹ҆̀бо семꙋ̀, и҆ є҆ли̑ка реко́шасѧ, є҆ще́ же и҆ рекꙋ́тсѧ, тайнонаꙋчи́хомсѧ благода́тїю хрⷭ҇то́вою, и҆ ѿ ѧ҆зы̑къ нело́жныхъ, дх҃омъ ст҃ы́мъ дви́жимыхъ и҆ вѣща́вшихъ, и҆ бг҃одꙋхнове́нныхъ писа́нїй, и҆ ѿ ча́стагѡ и҆скꙋ́са.

<rubric>Глава̀ ѯ҃г. Ѡ҆ просвѣще́нїи и҆́стиннѣмъ и҆ ло́жнѣмъ, си́рѣчь, свѣ́тѣ бж҃е́ственнѣмъ, и҆ лꙋка́вѣмъ. </rubric>

<red>А҆́</red>ще бо въ нѣ́кихъ свои́хъ списа́нїѧхъ сла́внїи ѻ҆тцы̀ на́ши зна́мєнїѧ непреле́стнагѡ и҆ ло́жнагѡ просвѣще́нїѧ нѣ́какѡ и҆з̾ѧвлѧ́ютъ: ꙗ҆́коже ѹ҆́бѡ и҆ треблаже́нный па́ѵелъ латрі́йскїй сотворѝ, ре́къ къ вопроси́вшемꙋ є҆го̀ ѡ҆ се́мъ ѹ҆ченикꙋ̀ своемꙋ̀: ꙗ҆́кѡ свѣ́тъ ѹ҆́бѡ сопроти́вныѧ си́лы ѻ҆гневи́дѣнъ є҆́сть и҆ дымова́тъ, и҆ чꙋ́вственномꙋ семꙋ̀ ѻ҆гню̀ подо́бенъ, и҆ повнегда̀ то́й страстоꙋмѣ́реннаѧ дꙋша̀ и҆ ѡ҆чище́ннаѧ ѹ҆ви́дитъ, несла́достнѣ ѡ҆брѣта́етсѧ къ немꙋ̀, и҆ гнꙋша́етсѧ: блага́гѡ же благі́й є҆́сть ѡ҆бра́дованнѣйшїй и҆ чистѣ́йшїй: и҆ прише́дъ ѡ҆свѣща́етъ, свѣ́та же и҆ ра́дости и҆ весе́лїѧ и҆сполнѧ́етъ дꙋ́шꙋ, и҆ кро́ткꙋ ѻ҆́нꙋю и҆ человѣколюби́вꙋ содѣ́ловаетъ: и҆ и҆́ни же та́кожде. Но ѻ҆ба́че, ꙗ҆́коже предречє́ннаѧ живы́мъ гла́сомъ слы́шалъ є҆сѝ, та́кѡ и҆ ѡ҆ се́мъ во вре́мѧ ѹ҆слы́шиши, ны́нѣ бо не вре́мѧ.

<rubric>Глава̀ ѯ҃д. Ѡ҆ мечта́нїи неподо́бнѣмъ же и҆ ка́кѡ подоба́етъ и҆зслѣ́довати ѧ҆̀. </rubric>

<red>А҆</red> поне́же вма́лѣ пре́жде ѡ҆ мечта́нїи помѧнꙋ́хомъ, и҆ мечта́нїи неподоба́ющемъ, поле́знѣйше є҆́сть, ꙗ҆́коже на́мъ мни́тсѧ, вкра́тцѣ и҆ ѡ҆ то́мъ, па́че же ѡ҆ всѧ́комъ мечта́нїи, ꙗ҆́коже мо́щно рещѝ: ѕѣлѡ́ бо сопротивлѧ́етсѧ проклѧ́тое чи́стѣй серде́чнѣй моли́твѣ, и҆ є҆ди́нственномꙋ и҆ просто́мꙋ ѹ҆ма̀ дѣ́ланїю. Тѣ́мже и҆ бж҃е́ственнїи ѻ҆тцы̀ многоѡбра́знѣ ѡ҆ не́мъ и҆ на ѻ҆́ное провѣщава́ютъ. Сїѐ ѹ҆́бѡ различноѡбра́зное, ꙗ҆́коже басносло́вимый деда́лъ, и҆ многогла́вное, ꙗ҆́коже ѵ҆́дра, мечта́нїе, ꙗ҆́кѡ нѣ́кїй мо́стъ бѣсо́вскїй, свѧты́ми предрече́сѧ: тѣ́мъ бо проходѧ́ще и҆ преходѧ́ще нечести́вїи ѹ҆бі̑йцы, прїѡбща́ютсѧ нѣ́какѡ и҆ смѣ́шиваютсѧ съ дꙋше́ю, пче́льникъ трꙋ́тнєвъ сїю̀ содѣ́ловающе и҆ мы́слей жили́ще безпло́дныхъ и҆ встра́ственныхъ. Є҆́же ѹ҆́бѡ мечта́нїе ѿмета́ти подоба́етъ соверше́ннѣ, то́чїю а҆́ще не хо́щеши покаѧ́нїѧ ра́ди сокрꙋше́нїѧ, пла́чѧ же и҆ смиреномꙋ́дрїѧ, къ си̑мъ же и҆ поꙋче́нїѧ сꙋ́щихъ и҆ видѣ́нїѧ, є҆ще́ же и҆ неподо́бнагѡ ра́ди мечта́нїѧ, приравни́ти и҆ равноизвѣ́сити благоподо́бное мечта́нїе, и҆ съ си́мъ ѻ҆́ное смѣси́въ, и҆ проти́вꙋ воева́въ, и҆ ꙗ҆́кѡ щитоповерга́ющаѧ безче́стное и҆ безстꙋ́дное крѣ́пцѣ низложи́въ, та́кѡ проти́вꙋ ѻ҆́нагѡ прїѧ́ти побѣди́тєльнаѧ. И҆́бо та́кѡ творѧ̀, не то́кмѡ не тщеты̀, но и҆ прїѡбрѣ́тенїѧ себѣ̀ вино́венъ мо́глъ бы є҆сѝ бы́ти, ꙗ҆́кѡ на сꙋдѣ̀ безпогрѣ́шнѣ дѣла̀ своѧ̑ ѹ҆правлѧ́ѧй, и҆ ꙗ҆́кѡ мечта́нїе неподо́бно, мечта́нїемъ благоподо́бнымъ ѹ҆празднѧ́ѧй, и҆ ѻ҆рꙋ́жїѧми сопроти́вныхъ си́хъ подсопроти́вныхъ сме́ртнѣ ѹ҆ѧзвлѧ́ѧй, и҆лѝ ѹ҆бива́ѧй, ꙗ҆́коже дре́вле голїа́ѳа бж҃е́ственный дв҃дъ.

<rubric>Глава̀ ѯ҃є. Ꙗ҆́кѡ не то́кмѡ неподо́бное мечта́нїе, но и҆ благоподо́бное ѿве́ржено ст҃ы́ми въ чи́стѣй моли́твѣ и҆ въ простѣ́мъ и҆ є҆ди́нственнѣмъ дѣ́ланїи ѹ҆ма̀.</rubric>

<red>С</red>е́й же по́двигъ є҆щѐ младе́нцєвъ, си́рѣчь, новонача́льныхъ є҆́сть. Вре́менемъ бо пред̾ꙋспѣ́вшїи, соверше́ннѣ неподо́бное мечта́нїе съ благоподо́бнымъ ѿме́щꙋтъ и҆ безвѣ́стнѡ содѣ́ловаютъ, ꙗ҆́кѡ во́скъ та́ющъ ѿ лица̀ ѻ҆гнѧ̀ и҆спепелѧ́юще и҆ разорѧ́юще чи́стыѧ ра́ди моли́твы, и҆ неѡбра́знагѡ ра́ди ѿверже́нїѧ и҆ ѡ҆бнаже́нїѧ ѿ всѣ́хъ ѹ҆ма̀, проста́гѡ ра́ди къ бг҃ꙋ ѹ҆стремле́нїѧ, а҆́ще ли же хо́щеши, и҆ прїѧ́тїѧ, и҆ невоѡбраже́ннагѡ и҆ є҆ди́нственнагѡ соедине́нїѧ. Глаго́летъ бо ст҃ы́й и҆сѵ́хїй: всѧ́къ по́мыслъ мечта́нїе є҆́сть во ѹ҆мѣ̀ чꙋ́вственныѧ нѣ́кїѧ ве́щи: ѹ҆́мъ бо сы́й а҆ссѵ́рїй, не и҆на́кѡ прельща́ти мо́жетъ, а҆́ще не ѹ҆потреби́тъ чꙋ́вствєннаѧ на̑ша и҆ ѻ҆бы̑чнаѧ. И҆ па́ки: поне́же всѧ́кїй по́мыслъ мечта́нїемъ чꙋ́вственныхъ нѣ́кїихъ вхо́дитъ въ се́рдце: тогда̀ сїѧ́етъ въ не́мъ блаже́нный свѣ́тъ бж҃ества̀, є҆гда̀ соверше́ннѡ ѹ҆праздни́тсѧ ѿ всѣ́хъ, и҆ не воѡбраже́нъ ѿ си́хъ бꙋ́детъ: поне́же свѣ́тлость ѻ҆́наѧ по лише́нїю всѣ́хъ помышле́нїй въ чи́стѣмъ ѹ҆мѣ̀ ꙗ҆влѧ́етсѧ. И҆ вели́кїй васі́лїй: ꙗ҆́коже не въ рꙋкотворе́нныхъ хра́мѣхъ живе́тъ гдⷭ҇ь, та́кѡ нижѐ во и҆з̾ѡбраже́нїихъ нѣ́кихъ и҆ воѡбраже́нїихъ мы́сленныхъ: предстоѧ́тъ бо сїѧ̑ ѡ҆стѣнѧ́юща растлѣ́ннꙋю дꙋ́шꙋ, немогꙋ́щꙋю чи́стѣ ко и҆́стинѣ взира́ти, но є҆щѐ зерца́ла держа́щꙋюсѧ и҆ гада́нїѧ. И҆ бж҃е́ственный є҆ѵа́грїй: та́мѡ сѣдѣ́ти бг҃ъ глаго́летсѧ, и҆дѣ́же є҆́сть зна́емь: тѣ́мже и҆ престо́лъ глаго́летсѧ бж҃їй, ѹ҆́мъ чи́стъ. Ра́зꙋмъ ѹ҆̀бо бж҃їй не въ помышле́нїихъ ѡ҆брѧ́щетсѧ воѡбража́ющихъ ѹ҆́мъ, но въ помышле́нїихъ невоѡбража́ющихъ: тѣ́мже молѧ́щемꙋсѧ подоба́етъ соверше́ннѣ ѿлꙋча́тисѧ помышле́нїй ѹ҆́мъ, и҆ и҆́накѡ ѡ҆бразова́нъ бꙋ́детъ ѹ҆́мъ зрѧ̀ себѧ̀ самаго̀: и҆́накѡ же ѹ҆строе́нїе и҆мѣ́ти бꙋ́детъ, зрѧ̀ слове́сство своѐ. Ѿсю́дꙋ наꙋча́емсѧ, ка́кѡ ра́зꙋмъ дꙋхо́вный ѿлꙋча́етъ ѹ҆́мъ ѿ помышле́нїй воѡбража́ющихъ є҆го̀, без̾ѡбра́знѡ же ѡ҆бꙋча́ющи представлѧ́етъ пред̾ бг҃омъ. И҆ ст҃ы́й маѯі́мъ въ толкова́нїѧхъ вели́кагѡ дїонѵ́сїа: и҆́но є҆́сть мечта́нїе, а҆ и҆́но помышле́нїе, си́рѣчь мы́сль: и҆ ѿ разли́чныхъ бо си́лъ быва́ютъ, и҆ сво́йствомъ движе́нїѧ: помышле́нїе бо, дѣ́йство є҆́сть и҆ творе́нїе: мечта́нїе же, стра́сть и҆ воѡбраже́нїе возвѣща́ющее чꙋ́вственно нѣ́что, и҆лѝ ꙗ҆́кѡ чꙋ́вственно нѣ́что: и҆ чꙋ́вство ѹ҆̀бо є҆́млетсѧ сꙋ́щихъ по внеза́пномꙋ воѡбраже́нїю: ѹ҆́мъ же прикаса́етсѧ, то́ є҆сть, є҆́млетсѧ сꙋ́щихъ и҆нѣ́мъ ѡ҆́бразомъ, а҆ не ꙗ҆ковы́мъ чꙋ́вство: про́чее въ тѣ́лѣ ѹ҆́бѡ и҆лѝ въ дꙋ́сѣ, въ не́мже и҆ чꙋ̑вства бы́ти пе́рвѣе реко́хомъ, страда́тельное и҆ воѡбрази́тельное движе́нїе, сꙋди́тельное же и҆ разꙋмѣ́тельное дꙋшѝ и҆ ѹ҆мꙋ̀ дава́ти подоба́етъ. Се́ю ѹ҆́бѡ разꙋмѣ́тельною дꙋшѝ ча́стїю, и҆ мечта́тельнꙋю ѹ҆де́рживати подоба́етъ: раздѣлѧ́етсѧ бо мечта́тельнаѧ си́ла на трѝ ча̑сти: пе́рваѧ ѹ҆́бѡ на ѡ҆бразова́тельнꙋю постиже́нїй, къ творѧ́щымъ постиже́нїе чꙋ́вствєннымъ: втора́ѧ же на воѡбрази́тельнꙋю ѡ҆ пребыва́ющихъ ѻ҆ста́ткѡвъ ѿ си́хъ, не и҆мꙋ́щꙋю ѡ҆́бразы ѹ҆тверждє́нны на нѣ́чесомъ, ю҆́же и҆ сво́йственнѣ си́лꙋ мечта́тельнꙋ нарица́ютъ: тре́тїѧ, въ не́йже всѧ́ка сла́сть и҆ мечта́нїе мнѧ́щагѡсѧ бла́га и҆лѝ ѕла̀, печа́лїю составлѧ́етсѧ. Ни є҆ди́но ѹ҆̀бо, ꙗ҆́коже рече́сѧ, мечта́нїе мѣ́сто и҆́мать въ бз҃ѣ: всѣ́хъ бо ѿню́дъ па́че мы́сли є҆́сть и҆ превы́ше є҆́сть. И҆ па́ки вели́кїй васі́лїй: ѹ҆́мъ нерасточа́емь на внѣ̑шнѧѧ, нижѐ ѿ чꙋ́вствъ въ мі́ръ разлива́емь, возвраща́етсѧ ѹ҆́бѡ къ себѣ̀, собо́ю же въ ра́зꙋмъ бж҃їй восхо́дитъ, и҆ ѻ҆́ною добро́тою ѡ҆сїѧва́емь и҆ просвѣща́емь, и҆ са́мое сїѐ є҆стество̀ забыва́етъ. Сїѧ̑ ѹ҆̀бо и҆ ты̀ вѣ́дый, понꙋжда́йсѧ на всѧ́къ ча́съ съ бг҃омъ безмечта́ннѡ, неѡбра́знѡ, невоѡбраже́ннѡ, соверше́ннѣ всѣ́мъ ѹ҆мо́мъ чи́стымъ, и҆ дꙋше́ю чи́стою, и҆ се́рдцемъ чи́стымъ моли́тисѧ всѧ́цѣмъ ѡ҆́бразомъ, ꙗ҆́коже глаго́летъ ст҃ы́й маѯі́мъ.
