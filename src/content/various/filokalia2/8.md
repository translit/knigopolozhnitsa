---
title: "И҆́же во и҆́ноцѣхъ ка́ллїста и҆ і҆гна́тїѧ ѯанѳопꙋ́лѡвъ, хꙋдо́жество и҆ пра́вило"
navigation:
  key: various-filokalia2-8
  title: "И҆́же во и҆́ноцѣхъ ка́ллїста и҆ і҆гна́тїѧ ѯанѳопꙋ́лѡвъ, хꙋдо́жество и҆ пра́вило"
  parent: various-filokalia2
  order: 8
type: "various"
---

# И҆́же во и҆́ноцѣхъ ка́ллїста и҆ і҆гна́тїѧ ѯанѳопꙋ́лѡвъ, хꙋдо́жество и҆ пра́вило.

<rubric>Глава̀ ѯ҃ѕ. Ѡ҆ ѹ҆мѣ̀, дꙋшѣ̀, и҆ се́рдцѣ чи́стѣ и҆ соверше́ннѣ.</rubric>

<rubric>Ѡ҆ ѹ҆мѣ̀ чи́стѣ. </rubric>

<red>Ѹ҆́</red>мъ чи́стъ є҆́сть, ѿлꙋчи́выйсѧ неразꙋ́мїѧ, ѿ бж҃е́ственнагѡ свѣ́та ѡ҆сїѧва́емый.

<rubric>Ѡ҆ дꙋшѣ̀ чи́стѣй. </rubric>

<red>Д</red>ꙋша̀ чи́стаѧ є҆́сть, свободи́вшаѧсѧ страсте́й, и҆ ѿ бж҃е́ственныѧ любвѐ непреста́ннѡ веселѧ́щаѧсѧ.

<rubric>Ѡ҆ се́рдцѣ чи́стѣ.</rubric>

<red>С</red>е́рдце чи́сто є҆́сть, соверше́ннѣ безви́днꙋ бг҃ови и҆ невоѡбраже́ннꙋ предста́вившее па́мѧть, и҆ є҆ди́нѣми ѡ҆́бразы є҆гѡ̀ гото́вꙋ назна́менатисѧ, и҆́миже ꙗ҆вле́нъ быва́ти въ не́й ѡ҆бы́че: си̑мъ послѣ́довательнѡ и҆ сїѧ̑ да приложа́тсѧ.

<rubric>Ѡ҆ соверше́ннѣ ѹ҆мѣ̀.</rubric>

<red>Ѹ҆́</red>мъ соверше́нный є҆́сть, и҆́же вѣ́рою и҆́стинною недовѣ́домаго пред̾ꙋвѣ́дѣвый, и҆ созда̑нїѧ є҆гѡ̀ соверше́ннѣ ѹ҆ви́дѣ, и҆ ѡ҆б̾е́млющь ра́зꙋмъ про́мысла и҆ сꙋда̀ ѡ҆ тѣ́хъ ѿ бг҃а прїѧ́тъ, ꙗ҆́кѡ человѣ́къ же, глаго́лю.

<rubric>Ѡ҆ дꙋшѣ̀ соверше́ннѣй. </rubric>

<red>Д</red>ꙋша̀ соверше́нна є҆́сть, є҆ѧ́же страда́тельнаѧ си́ла воззрѣ̀ всесоверше́ннѡ къ бг҃ꙋ.

<rubric>Ѡ҆ се́рдцѣ соверше́ннѣ.</rubric>

<red>С</red>е́рдце соверше́нно не́гли то̀ глаго́летсѧ, є҆́же ниеди́но и҆́мать є҆сте́ственно по каково́мꙋ либо ѡ҆́бразꙋ къ чесомꙋ́ либо движе́нїе, на не́мже ꙗ҆́кѡ на дщи́цѣ ѹ҆глажде́ннѣ до́брѣ, кра́йнїѧ ра́ди простоты̀ приходѧ̀ бг҃ъ, зако́ны своѧ̑ написꙋ́етъ.

<rubric>Ѡ҆ ѹ҆мѣ̀ чи́стѣ. </rubric>

<red>Є҆</red>щѐ, ѹ҆́мъ ѡ҆чи́стити, по ст҃о́мꙋ дїа́дохꙋ, є҆ди́нагѡ ст҃а́гѡ дх҃а є҆́сть. Є҆щѐ, ѹ҆́мъ ѹ҆держа́ти ѿ паре́нїѧ, по лѣ́ствичникꙋ, є҆ди́нагѡ ст҃а́гѡ дх҃а є҆́сть. Є҆щѐ глаго́летъ ст҃ы́й ні́лъ: а҆́ще бы кто̀ хотѣ́лъ ѹ҆ви́дѣти ѹ҆строе́нїе ѹ҆ма̀ своегѡ̀, да лиши́тъ себѐ всѣ́хъ помышле́нїй, и҆ тогда̀ ѹ҆́зритъ є҆го̀ подо́бна сапфі́рꙋ, и҆лѝ небе́снꙋ ша́рꙋ. И҆ па́ки: ѹ҆ма̀ ѹ҆строе́нїе є҆́сть, высота̀ мы́сленна небе́снꙋ ша́рꙋ подо́бна, въ ѻ҆́ньже и҆ свѣ́тъ ст҃ы́ѧ трⷪ҇цы во вре́мѧ моли́твы прихо́дитъ. И҆ ст҃ы́й і҆саа́къ: є҆гда̀ ѹ҆́мъ совлече́тсѧ ве́тхагѡ человѣ́ка, и҆ ѡ҆блече́тсѧ въ но́ваго благода́ти, тогда̀ чистотꙋ̀ свою̀ ѹ҆́зритъ подо́бнꙋ небе́сномꙋ ша́рꙋ, ꙗ҆́же бж҃їе мѣ́сто ѿ ста́рчества сынѡ́въ і҆сра́илевыхъ и҆менова́сѧ, внегда̀ ꙗ҆ви́сѧ и҆̀мъ на горѣ̀. И҆́бо та́кѡ творѧ̀, ꙗ҆́коже предрече́сѧ, си́рѣчь чи́стѡ, и҆ немечта́ннѡ, и҆ невоѡбраже́ннѡ молѧ́сѧ, въ слѣ́дъ бꙋ́деши ше́ствовати ст҃ы̑мъ: а҆́ще ли же нѝ, то̀ мечта́тель бꙋ́деши вмѣ́стѡ безмо́лвника, и҆ вмѣ́сто гро́здїѧ ѡ҆бере́ши те́рнїе, є҆́же тѝ, ѽ дабы̀ не слꙋчи́лосѧ!

<rubric>Глава̀ ѯ҃з. Ка́кѡ Проро́цы ви́дѧхꙋ видѣ́нїѧ. </rubric>

<red>А҆́</red>ще же нѣ́цыи видѣ̑нїѧ проро́кѡвъ, воѡбражє́нїѧ же и҆ ѿкровє́нїѧ, мечта́нїемъ и҆ порѧ́дкомъ є҆сте́ственнымъ бы́ти мнѧ́тъ, сїѧ̑ да вѣ́дѧтъ, ꙗ҆́кѡ дале́че ѿ пра́вагѡ ра́зꙋма и҆ и҆́стины быва́ютъ. Проро́цы бо, и҆ ны́нѣшнїи свѧщеннотаи̑нницы на́ши, не по є҆сте́ственномꙋ послѣ́дованїю нѣ́коемꙋ и҆ чи́нꙋ, є҆ще́ же и҆ мечта́нїю ви́дѧхꙋ и҆ мечта́хꙋ, ꙗ҆̀же ви́дѧхꙋ и҆ мечта́хꙋ, но бж҃е́ственнѣ, и҆ па́че є҆стества̀ ѹ҆мꙋ̀ неизрече́нною си́лою и҆ благода́тїю ст҃а́гѡ дх҃а воѡбража́ющꙋ и҆ мечта́ющꙋ, ꙗ҆́коже глаго́летъ вели́кїй васі́лїй, ꙗ҆́кѡ неизрече́нною нѣ́коею си́лою мечта́ющꙋ ѹ҆мꙋ̀, безмо́лвна є҆го̀ и҆ чи́ста и҆мꙋ́щїи, а҆́ки гласѧ́що въ себѣ̀ и҆́мꙋтъ сло́во бж҃їе. И҆ па́ки: Ви́дѧхꙋ проро́цы, воѡбража́емой и҆̀мъ дх҃омъ влады́чественнѣй ча́сти. И҆ бг҃осло́въ григо́рїй: Се́й, си́рѣчь дх҃ъ ст҃ы́й, дѣ́йствоваше пе́рвѣе во а҆́гг҃льскихъ и҆ небе́сныхъ си́лахъ. И҆ пома́лѣ: Та́же во ѻ҆тцѣ́хъ и҆ въ проро́цѣхъ, и҆́хже ѻ҆́ви ѹ҆́бѡ ви́дѣша бг҃а, и҆лѝ разꙋмѣ́ша: ѻ҆́ви же бꙋ́дꙋщее проразꙋмѣ́ша, воѡбража́емой и҆̀мъ дх҃омъ влады́чественнѣй ча́сти, и҆ ꙗ҆́кѡ настоѧ́щымъ соприсꙋ́тствꙋюще бꙋ́дꙋщымъ.

<rubric>Глава̀ ѯ҃и. Є҆щѐ ѡ҆ мечта́нїихъ и҆ мно́гихъ и҆ разли́чныхъ видѣ́нїѧхъ.</rubric>

<red>А҆́</red>ще ли же нѣ́цыи ѹ҆сꙋмнѣва́ютсѧ є҆щѐ, ꙗ҆́кѡ мечта̑нїѧ прїе́млющїи и҆ мнѡ́гаѧ и҆ разли́чнаѧ видѣ̑нїѧ, и҆ сопротивлѧ́ютсѧ на́мъ, а҆́ки нѣ́какѡ ст҃ы̑мъ мнѧ́щесѧ послѣ́довати, си̑мъ глаго́лемъ ѿ слове́съ бг҃осло́ва: Ѹ҆мо́мъ є҆ди́нѣмъ бг҃ъ сѣннопи́шемь є҆́сть, не ѿ тѣ́хъ, ꙗ҆̀же въ не́мъ, но ѿ тѣ́хъ, ꙗ҆̀же ѻ҆́крестъ є҆гѡ̀, є҆ди́номꙋ мечта́нїю ѿ дрꙋга́гѡ собира́емꙋ во є҆ди́нъ нѣ́кїй и҆́стины ѡ҆́бразъ, и҆ прѡ́чаѧ. Бж҃е́ственнагѡ же маѯі́ма: не мо́щно ѹ҆мꙋ̀ безстра́стнꙋ бы́ти ѿ є҆ди́нагѡ дѣѧ́нїѧ, а҆́ще не прїе́млютъ є҆гѡ̀ мнѡ́гаѧ и҆ разли̑чнаѧ видѣ̑нїѧ. Подо́бнѣ и҆ и҆нѣ̑мъ ст҃ы̑мъ ра̑внаѧ си̑мъ глаго́лющымъ. Такові́и да вѣ́дѧтъ, ꙗ҆́кѡ ѻ҆́ные блаже́нные не ѡ҆ дѣ́ланїи ѻ҆на́мѡ є҆́же по прїѧ́тїю, и҆ благода́ти разꙋмѣ́тельнѣй, глаго́лемъ, и҆ зри́тельнѣй, и҆ са́мымъ и҆скꙋ́сомъ соединѧ́ющей человѣ́ка съ бг҃омъ, словеса̀ сїѧ̑ сказа́ша: но ѡ҆ видѣ́нїи по взира́нїю, си́рѣчь, ѡ҆ собира́емѣмъ ѿ премꙋ́дрости и҆ ра́вности сꙋ́щихъ и҆ согла́сїѧ, и҆ въ помышле́нїе ѡ҆ бз҃ѣ не ꙗ҆́снѣ нѣ́какѡ приница́ющемъ, є҆́же и҆ мнѡ́гимъ, па́че же всѣ̑мъ коне́чнѣ мо́щно є҆́сть ѹ҆потреблѧ́ти и҆ размышлѧ́ти, ꙗ҆́коже разꙋ́мнѣ таковы̑ѧ ст҃ы́хъ глаго́лы и҆спыта́вый, ꙗ҆́вѣ ѹ҆вѣ́сть, ꙗ҆́коже пи́сано є҆́сть: Ѿ вели́чества бо красоты̀ созда́нїй, сравни́тельнѡ рододѣ́латель познава́етсѧ, а҆ не ѿ мїрска́гѡ бо и҆ внѣ́шнѧгѡ многосꙋесло́внагѡ и҆ сꙋ́етнагѡ хꙋдо́жнагѡ ѹ҆че́нїѧ: сїе́ бо, ꙗ҆́кѡ безче́стнаѧ рабы́нѧ ѡ҆ вѣ́жествѣ и҆ софїсті́чествѣ и҆ доказа́тельствѣ мнѣ́нїемъ кича́щисѧ, а҆ не вѣ́рою є҆ѵⷢ҇льскою и҆ смире́нїемъ, и҆ и҆́стиннымъ согла́сїемъ наставлѧ́емо, дале́че ѿ свѧще́нныхъ преддве́рїй и҆згонѧ́етсѧ. На́мъ же ны́нѣ сло́во є҆́сть ѡ҆ сїѧ́нїи соверше́ннѣмъ и҆ сꙋще́ственнѣмъ, є҆́же и҆ возше́дшїи со і҆и҃сомъ на го́рꙋ ѳавѡ́рскꙋю и҆збра́ннїи ѿ а҆по́стѡлъ, неизрече́ннѡ благи́мъ и҆ вои́стиннꙋ бл҃же́ннымъ и҆змѣни́вшесѧ и҆змѣне́нїемъ, воспрїѧ́ша, и҆ неви́димое ца́рство и҆ бж҃ество̀ чꙋ́вственныма ѻ҆чи́ма претворе́нными на бж҃е́ственнѣйшее, си́рѣчь, бы́вшими дх҃о́вными десни́цею прест҃а́гѡ дх҃а ѹ҆ви́дѣти сподо́бишасѧ. По є҆ли́кꙋ же ѿстоѧ́тъ восто́цы ѿ за̑падъ, и҆ не́бо ѿ землѝ, и҆ дꙋша̀ превосхо́дитъ тѣ́ло, по толи́кꙋ и҆ дѣ́ланїе по прїѧ́тїю, и҆ благода́ть превосхо́дитъ видѣ́нїе по взира́нїю: занѐ ѻ҆́ное ѹ҆́бѡ видѣ́нїе, си́рѣчь, є҆́же по взира́нїю ꙗ҆́коже реко́хомъ и҆звнѣꙋ́дꙋ, и҆ бл҃гочи́ннымъ сꙋ́щихъ движе́нїемъ, чи́номъ же и҆ собра́нїемъ, є҆ди́номꙋ ѿ дрꙋга́гѡ мечта́нїю собира́емꙋ во є҆ди́нъ нѣ́кїй и҆́стинный ѡ҆́бразъ пред̾ꙋспѣва́ти и҆́мать, и҆ горѣ̀ къ бг҃ꙋ вѣ́рою простира́тисѧ: сїе́ же, си́рѣчь, є҆́же по прїѧ́тїю, внꙋ́трь се́рдца непосре́дственнѡ ѿ самогѡ̀ бг҃а сꙋще́ственнѣ ѡ҆бы́че быва́ти, ѻ҆вогда̀ и҆ и҆звнѣ̀, и҆ ꙗ҆́вѣ тѣ́лꙋ преподаю́ще па́че смы́сла ѿ своегѡ̀ сїѧ́нїѧ, и҆ бж҃е́ственнѣйшагѡ просвѣще́нїѧ, преесте́ственнѣ стра́ждꙋщꙋ се́рдцꙋ, по премꙋ́дрѣйшемꙋ маѯі́мꙋ, не творѧ́щꙋ небы́тное ѡ҆боже́нїе. Глаго́летъ бо се́й ст҃ы́й: Небы́тное, глаго́лю, ѡ҆боже́нїе, є҆́же по ви́дꙋ сꙋще́ственное бж҃ества̀ сїѧ́нїе, є҆́же не и҆́мать бытїѧ̀, но недомы́сленное въ досто́йныхъ ꙗ҆вле́нїе. Согла̑снаѧ речє́ннымъ глаго́летъ и҆ вели́кїй дїонѵ́сїй: Подоба́етъ вѣ́дѣти, ꙗ҆́кѡ ѹ҆́мъ на́шъ є҆ди́нꙋ ѹ҆́бѡ си́лꙋ и҆́мать, во є҆́же помышлѧ́ти, є҆́юже мы́слєннаѧ ви́дитъ: дрꙋгꙋ́ю же, є҆́юже ви́дитъ соедине́нїе превосходѧ́щее є҆стество̀ ѹ҆ма̀, и҆́мже совокꙋплѧ́етсѧ съ превы́шшими себѐ. И҆ ст҃ы́й і҆саа́къ: Два̀ ѻ҆́ка и҆́мамы дꙋшє́вныѧ, ꙗ҆́коже глаго́лютъ ѻ҆тцы̀, и҆ не та́ѧжде потре́ба є҆́сть видѣ́нїѧ въ ко́емждо. Є҆ди́нымъ бо ѻ҆́комъ зри́мъ сокровє́ннаѧ въ є҆стества́хъ, си́рѣчь, си́лꙋ бж҃їю, и҆ премꙋ́дрость є҆гѡ̀, и҆ про́мыслъ є҆гѡ̀ ѡ҆ на́съ, постиза́емый ѿ вели́чества ѡ҆кормле́нїѧ є҆гѡ̀ на́съ: а҆ дрꙋги́мъ ѻ҆́комъ зри́мъ сла́вꙋ є҆стества̀ є҆гѡ̀ ст҃а́гѡ, є҆гда̀ возблаговоли́тъ бг҃ъ ввестѝ на́съ въ та̑инства дꙋхѡ́внаѧ. И҆ бж҃е́ственный дїа́дохъ: Є҆ди́нагѡ ѹ҆́бѡ ст҃а́гѡ дх҃а сꙋ́ть да́ры, премꙋ́дрость и҆ ра́зꙋмъ, ꙗ҆́коже и҆ всѧ̑ бж҃е́ствєннаѧ дарова̑нїѧ: ко́еждо же ѿ ни́хъ сво́йственное дѣ́йствїе и҆́мать. Тѣ́мже ѻ҆́вомꙋ ѹ҆́бѡ дае́тсѧ премꙋ́дрость, и҆но́мꙋ же ра́зꙋмъ ѡ҆ то́мже дс҃ѣ, свидѣ́тельствꙋетъ а҆пⷭ҇лъ. Ра́зꙋмъ бо самы́мъ и҆скꙋ́сомъ соединѧ́етъ человѣ́ка съ бг҃омъ, въ словеса̀ веще́й дꙋ́шꙋ не дви́жꙋщи. Тѣ́мже нѣ́цыи и҆ ѿ любомꙋ́дрствꙋющихъ и҆́ноческое житїѐ, просвѣща́ютсѧ ѿ ѻ҆́нагѡ ра́зꙋма въ чꙋ́вствѣ, въ ра́зꙋмъ же бж҃е́ственныхъ слове́съ не прихо́дѧтъ: премꙋ́дрость же а҆́ще съ си́мъ ра́зꙋмомъ во стра́сѣ дае́тсѧ комꙋ̀, рѣ́дкѡ же ѻ҆ба́че сїѐ, ꙗ҆влѧ́етъ са̑мыѧ ѻ҆́ныѧ дѣ̑йства ра́зꙋма въ любвѝ. Поне́же ѻ҆́въ ѹ҆́бѡ ра́зꙋмъ дѣ́йствїемъ, ѻ҆́ва же премꙋ́дрость сло́вомъ просвѣща́ти ѡ҆бы́че. Но ра́зꙋмъ ѹ҆́бѡ подае́тъ моли́тва, и҆ мно́гое безмо́лвїе въ безпопече́нїи всесоверше́нномъ: премꙋ́дрость же, не тщесла́вное поꙋче́нїе слове́съ дх҃а, и҆ пе́рвѣе є҆́сть благода́ть даю́щагѡ бг҃а. Къ си̑мъ же и҆ ст҃ы́й глаго́летъ маѯі́мъ въ толкова́нїихъ: Стꙋдене́цъ і҆а́кѡвль є҆́сть писа́нїе, вода́ же є҆́сть ра́зꙋмъ, и҆́же въ писа́нїи: глꙋбина́ же, неꙋдо́бь сказꙋ́емое видѣ́нїе писа́тельныхъ гада́нїй: почерпа́ло же є҆́сть, пи́сьмены бж҃е́ственнагѡ сло́ва наꙋче́нїе, є҆́же не и҆мѣ́ѧше гдⷭ҇ь, са́мъ сы́й сло́во, и҆ не ѿ наꙋче́нїѧ и҆ поꙋче́нїѧ ра́зꙋмъ даѧ́й вѣ́рꙋющымъ, но ѿ приснотекꙋ́щыѧ благода́ти дꙋхо́вныѧ приснотекꙋ́щꙋю премꙋ́дрость, и҆ никогда́же престаю́щꙋю достѡ́йнымъ да́рꙋѧ. Почерпа́ло бо ѻ҆́ное, то́ є҆сть наꙋче́нїе, малѣ́йшꙋю ча́сть ра́зꙋма прїе́млющи, всѐ ѡ҆ставлѧ́етъ, ниеди́нѣмъ сло́вомъ держи́мо: ра́зꙋмъ же, и҆́же по благода́ти, всю̀ и҆́мать и҆ без̾ поꙋче́нїѧ ѹ҆добопостижи́мꙋю человѣ́кѡмъ премꙋ́дрость, по потре́бамъ разли́чнѣ и҆сточа́ющъ. И҆ па́ки ст҃ы́й дїа́дохъ: Ѹ҆́мъ на́шъ мнѡ́гаѧ въ моли́твѣ ѹ҆́бѡ неꙋдо́бь те́рпитъ ве́лїѧ ра́ди тѣсноты̀ и҆ собра́нїѧ въ се́рдцѣ моли́твєнныѧ добродѣ́тєли: въ бг҃осло́вїе же ра́дꙋѧсѧ вдае́тъ себѐ простра́нства ра́ди и҆ свобо́дности бж҃е́ственныхъ зри́тельствъ. Ꙗ҆́кѡ да не свобо́дꙋ ѹ҆́бѡ є҆мꙋ̀ дади́мъ мнѡ́гаѧ хотѣ́ти глаго́лати, и҆ па́че мѣ́ры ра́достїю воскрилѧ́тисѧ попꙋ́стимъ є҆го̀, въ моли́твѣ мно́жайше, и҆ ѱалмопѣ́нїи, и҆ чте́нїи ст҃ы́хъ писа́нїй ѹ҆праздни́мсѧ. Нижѐ любослове́сныхъ мꙋже́й зри́тєльства пре́зримъ, и҆́хже вѣ́ра словесы̑ познае́тсѧ: ниже́ бо сїѐ творѧ́ще, ѹ҆стро́имъ примѣшава́тисѧ свои̑мъ глаго́лѡмъ къ словесє́мъ благода́ти, нижѐ попꙋ́стимъ є҆го̀ развлече́нна мно́гою ра́достїю и҆ многоглаго́ланїемъ ѿ тщесла́вїѧ прельсти́тисѧ. Но и҆ кромѣ̀ всѧ́кагѡ мечта́нїѧ во вре́мѧ видѣ́нїѧ соблюде́мъ є҆го̀, и҆ сле́зны вма́лѣ не всѧ̑ мы̑сли ѿ сегѡ̀ є҆мꙋ̀ стѧ́жемъ. Поко́ѧсѧ бо во времена̀ безмо́лвїѧ, и҆ ѹ҆слажда́ѧсѧ наипа́че сла́достїю моли́твы, не то́чїю кромѣ̀ предрече́нныхъ ви́нъ быва́етъ, но па́че мно́жае ѡ҆бновлѧ́етсѧ, во є҆́же ско́рѡ и҆ без̾ трꙋда̀ въ бж҃е́ствєннаѧ прилага́тисѧ зри́тєльства, и҆ вкꙋ́пѣ пред̾ꙋспѣва́ти є҆мꙋ̀ въ ра́зꙋмъ разсꙋжде́нїѧ со мно́гимъ смире́нїемъ. Ѻ҆ба́че вѣ́дѣти подоба́етъ, ꙗ҆́кѡ моли́тва є҆́сть превы́ше всѧ́кагѡ простра́нства, сїѧ́ же ѻ҆́нѣхъ то́чїю є҆́сть, и҆̀же во всѧ́комъ чꙋ́вствѣ и҆ и҆звѣще́нїи и҆спо́лнєны ст҃ы́ѧ благода́ти. Слы́шалъ ли є҆сѝ; Моли́тва є҆́сть, глаго́летъ, превы́ше всѧ́кагѡ простра́нства, ꙗ҆́же є҆ди́нѣхъ ѻ҆́нѣхъ є҆́сть, и҆̀же во всѧ́комъ чꙋ́вствѣ и҆ и҆звѣще́нїи, си́рѣчь, внꙋ́трь се́рдца сꙋще́ственнѣ преесте́ственнѡ и҆спо́лнєны бж҃е́ственнѣйшагѡ просвѣще́нїѧ благода́ти. Сїю̀ и҆ ст҃ы́й і҆саа́къ па́мѧть неназна́менаннꙋ нарица́етъ, си́рѣчь, невоѡбраже́ннꙋ, безви́днꙋ, и҆ про́стꙋ, и҆ и҆́ни и҆́накѡ ѿ ст҃ы́хъ ѻ҆тє́цъ.

<rubric>Глава̀ ѯ҃ѳ. Ѡ҆ пѧти́хъ дꙋше́вныхъ си́лахъ, подо́бнѣ же и҆ ѡ҆ мечта́нїихъ сво́йственныхъ дꙋшѝ и҆ ѹ҆мꙋ̀. И҆ ꙗ҆́кѡ подоба́етъ соверше́ннѡ бѣ́гати мечта́нїѧ, и҆ ѡ҆бразова́нїй, и҆ и҆з̾ѡбраже́нїй, и҆ воѡбраже́нїй въ чи́стѣй моли́твѣ, и҆ просто́мъ и҆ є҆ди́нственномъ дѣ́ланїи ѹ҆ма̀.</rubric>

<red>Н</red>о поне́же, ꙗ҆́коже сказа́сѧ, не то́чїю ѿ бѣсѡ́въ, но и҆ са́маѧ дꙋша̀ ѿ себѐ є҆сте́ственнѣ и҆́мать є҆́же мечта́ти: занѐ пѧ́ть си́лъ и҆́мать, си́рѣчь, ѹ҆́мъ, мы́сль, мнѣ́нїе, мечта́нїе и҆ чꙋ́вство: ꙗ҆́коже ѹ҆́бѡ и҆ тѣ́ло пѧ́ть чꙋ́вствъ, зрѣ́нїе, ѡ҆бонѧ́нїе, слꙋ́хъ, вкꙋ́съ и҆ ѡ҆сѧза́нїе. Є҆ди́но же є҆́сть, ꙗ҆́коже реко́хомъ, ѿ си́лъ дꙋше́вныхъ мечта́нїе, и҆́мже дꙋша̀ мечта́етъ: подоба́етъ се́й, до́брѣ си̑лы своѧ̑ хотѧ́щей ѹ҆строева́ти и҆ благорасположи́ти наипа́че соединѧ́ющыѧ ю҆̀ съ бг҃омъ си̑лы своѧ̑, и҆ въ настоѧ́щемъ вѣ́цѣ и҆ въ бꙋ́дꙋщемъ воскрилѧ́ти, и҆ къ бг҃ꙋ возводи́ти соверше́ннѡ тща́тисѧ: ѡ҆ про́чїихъ же по прили́чествꙋ пещи́сѧ, и҆ ѹ҆потреблѧ́ти, и҆ твори́ти. И҆спыта́ти ѹ҆́бѡ подоба́етъ, ꙗ҆кѡва̀ ѡ҆ си́хъ ѻ҆тцы̀ глаго́лютъ, и҆ прили́чное храни́ти. Глаго́летъ бо ст҃ы́й маѯі́мъ: Поне́же дꙋша̀ сама̀ по себѣ̀, си́рѣчь, по своемꙋ̀ сꙋществꙋ̀, є҆́сть слове́сна и҆ ѹ҆́мна, и҆ самоѷпоста́сна всѧ́кѡ: а҆́ще же самоѷпоста́сна, то̀ себѐ ра́ди є҆стество́мъ, и҆ сама̀ ѡ҆ себѣ̀, и҆ съ тѣ́ломъ дѣ́йствовати и҆́мать, помышлѧ́ющи по є҆стествꙋ̀ и҆ разсмотрѧ́ющи, и҆ никогда́же престаю́щи ѿ сꙋ́щихъ. Є҆сте́ственнѣ ѻ҆́ной ѹ҆́мныхъ си́лъ. Присꙋ́тствꙋющаѧ бо є҆стество́мъ въ каково́млибо сꙋ́щемъ, до́ндеже сїѐ є҆́сть и҆ сꙋществꙋ́етъ, неѿе́млєма сꙋ́ть. Дꙋша̀ ѹ҆́бѡ при́снѡ же сꙋ́щи, ѿне́лѣже бы́сть, и҆ сꙋ́щи во ѵ҆поста́си, ра́ди созда́вшагѡ ю҆̀ та́кѡ бг҃а, при́снѡ помышлѧ́етъ, и҆ разсмотрѧ́етъ, и҆ познае́тъ, и҆ сама̀ ѡ҆ себѣ̀, и҆ съ тѣ́ломъ себѐ ра́ди и҆ своегѡ̀ ра́ди є҆стества̀. Ни є҆ди́но ѹ҆́бѡ ѡ҆брѧ́щетсѧ сло́во, дꙋ́шꙋ ѿ присꙋ́тствꙋющихъ се́й є҆сте́ственнѣ, а҆ не тѣ́ла ра́ди, по разрѣше́нїи ѿ сегѡ̀ ѿчꙋжди́ти могꙋ́щее. Поне́же ѹ҆́бѡ познава́емъ, и҆ ѿ ст҃ы́хъ тайнонаꙋча́емсѧ, ѹ҆мꙋ̀ и҆ мы́сли въ ны́нѣшнемъ вѣ́цѣ и҆ въ бꙋ́дꙋщемъ, ѻ҆́крестъ бг҃а двиза́тисѧ и҆ дѣ́йствовати, и҆ны̑ѧ же си̑лы въ настоѧ́щемъ то́чїю вѣ́цѣ, ꙗ҆́кѡ сво́йствєнныѧ є҆мꙋ̀: подоба́етъ и҆ дꙋшѝ, ꙗ҆́кѡ благохꙋдо́жнѣй ѹ҆прави́тельницѣ, и҆ вла́сть над̾ си́ми є҆сте́ственнѣ и҆мꙋ́щей, и҆ не въ настоѧ́щемъ произво́лившей то́кмѡ дѣ́йствовати, но въ бꙋ́дꙋщемъ вѣ́цѣ наипа́че ѹ҆́мъ и҆ мы́сль всѧ́цѣмъ ѡ҆́бразомъ тща́тисѧ горѣ̀ простира́ти къ бг҃ꙋ, и҆ двиза́ти и҆ совокꙋплѧ́ти во вре́мѧ чи́стыѧ мл҃твы, и҆ ѹ҆́мнагѡ и҆ є҆ди́нственнагѡ и҆ проста́гѡ дѣ́ланїѧ: ѿ мечта́нїѧ же и҆ и҆ны́хъ си́лъ всѧ́чески ѻ҆́ной ѿлꙋча́ти. По ст҃о́мꙋ бо ні́лꙋ: Ѹ҆строе́нїе моли́твы є҆́сть навыкнове́нїе безстра́стно, кра́йнѣйшимъ раче́нїемъ на высотꙋ̀ мы́сленнꙋ восхища́ющее любомꙋ́дрый и҆ дꙋхо́вный ѹ҆́мъ. И҆́бо дѣ́ющи дꙋша̀ подоба́ющее є҆́й и҆ честно́е досто́инство сохрани́тъ.

<rubric>Глава̀ ѻ҃. Є҆щѐ ѡ҆ ѹ҆мѣ̀.</rubric>

<red>Т</red>а́кожде же подоба́етъ и҆ самомꙋ̀ ѹ҆мꙋ̀, ꙗ҆́кѡ нераздѣли́тельнꙋ, и҆ про́стꙋ, и҆ самосоверше́ннꙋ сꙋ́щꙋ сꙋществꙋ̀ чи́стꙋ и҆ свѣтови́днꙋ, себѐ блюстѝ и҆ храни́ти неприча́стна и҆ раздѣле́нна ѿ сегѡ̀, си́рѣчь ѿ мечта́нїѧ: ꙗ҆́кѡ и҆ самомꙋ̀ ѿ себѐ си́лꙋ є҆сте́ственнꙋю и҆мꙋ́щꙋ на сїѐ, и҆ во є҆́же неꙋдержи́мꙋ самомꙋ̀ къ себѣ̀ возвраща́тисѧ и҆ ѡ҆браща́тисѧ, и҆ двиза́тисѧ. Сїе́ бо є҆́сть стоѧ́нїе ѹ҆ма̀, є҆́же ѿ бж҃е́ственныѧ въ не́мъ быва́етъ благода́ти, по лѣ́ствичникꙋ глаго́лющемꙋ: Є҆́же ѹ҆держа́ти ѹ҆́мъ, є҆ди́нагѡ ст҃а́гѡ дх҃а є҆́сть. А҆́ще бо ѹ҆́мъ, ꙗ҆́кѡ и҆ си́ла сы́й дꙋшѝ, и҆ ѿ неѧ̀ дви́жимь є҆́сть и҆ нача́льствꙋемь є҆́сть нѣ́какѡ, но ѹ҆́бѡ и҆ ѻ҆́ко є҆ѧ̀ є҆́сть и҆ и҆менꙋ́етсѧ: є҆ще́ же и҆ сво́йственною нѣ́коею си́лою є҆сте́ственною просто́ю и҆ всецѣ́лою, ꙗ҆́коже реко́хомъ, и҆з̾ѡби́лꙋетъ. Сегѡ̀ ра́ди и҆ внегда̀ по є҆стествꙋ̀ ѹ҆свои́тельнѣ къ дꙋши́ же и҆ є҆ѧ̀ си́ламъ пребыва́етъ расположе́нъ, тогда̀ вои́стиннꙋ и҆ си́лою ѹ҆́мъ є҆́сть, є҆́же и҆ дꙋше́венъ человѣ́къ нарече́сѧ: повнегда́ же своѐ є҆сте́ственное, и҆ просто́е сꙋще́ственное па́ки прїе́млетъ досто́инство и҆ свѣ́тлость, не ча́стнꙋю и҆ всецѣ́лꙋю и҆ самовлады́чнюю, си́рѣчь и҆зба́витсѧ тѣле́сныхъ же и҆ дꙋше́вныхъ є҆сте́ственныхъ ѹ҆свое́нїй и҆ движе́нїй, и҆ ѿ тогѡ̀ є҆́же си́лою ѹ҆мꙋ̀ бы́ти, во є҆́же дѣ́йствомъ ѹ҆мꙋ̀ бы́ти сподо́битсѧ, си́рѣчь въ вышеесте́ственнаго и҆ дꙋхо́внаго пред̾ꙋспѣ́етъ человѣ́ка: тогда̀ вои́стиннꙋ при́снѡ къ себѣ̀ неꙋкло́ннѡ возвраща́етсѧ, и҆ собо́ю въ ра́зꙋмъ бж҃їй невоѡбраже́нный и҆ безви́дный и҆ просты́й неꙋдержи́мѡ восхо́дитъ соверше́ннѡ и҆ ѿрѣше́ннѡ, ꙗ҆́коже глаго́летъ вели́кїй васі́лїй: Ѹ҆́мъ не расточа́емь на внѣ̑шнѧѧ, нижѐ ѿ чꙋ́вствъ въ мі́ръ разлива́емь, возвраща́етсѧ къ себѣ̀, собо́ю же въ ра́зꙋмъ бж҃їй восхо́дитъ, и҆ ѻ҆́ною добро́тою ѡ҆сїѧва́емь и҆ просвѣща́емь, и҆ са́мое сїѐ є҆стество̀ забыва́етъ. И҆ та́кѡ ѹ҆̀бо и҆ є҆́же по ѡ҆́бразꙋ и҆ подо́бїю бж҃їю ѹ҆́мъ па́ки прїе́млетъ и҆ храни́тъ, ѹ҆́мъ сы́й, и҆ собо́ю непосре́дственнѡ ѹ҆́мнѣ съ бж҃е́ственнымъ ѹ҆мо́мъ, си́рѣчь, съ бг҃омъ соединѧ́ѧсѧ и҆ сочетава́ѧсѧ. Сїе́ же дѣ́ланїе є҆́сть ѻ҆крꙋ́жное движе́нїе, си́рѣчь къ самомꙋ̀ ѹ҆мꙋ̀ возвраще́нїе є҆гѡ̀ и҆ ѡ҆браще́нїе и҆ соедине́нїе собо́ю къ бг҃ꙋ, є҆́же и҆ є҆ди́но є҆́сть и҆ вои́стиннꙋ непреле́стное и҆ непогрѣ́шное, ꙗ҆́кѡ неѡдержи́мо сꙋ́ще и҆ непосре́дственно, и҆ па́че ра́зꙋма соедине́нїе, и҆ па́че видѣ́нїѧ видѣ́нїе. Глаго́летъ бо вели́кїй дїонѵ́сїй: Движе́нїе дꙋшѝ є҆́сть, ѻ҆крꙋ́жное ѹ҆́бѡ, въ са́мꙋю себѐ вхо́дъ ѿ внѣ́шнихъ и҆ ѹ҆́мныхъ є҆ѧ̀ си́лъ є҆динови́дное вкꙋ́пѣ ѡ҆браще́нїе, ꙗ҆́кѡ въ нѣ́коемъ крꙋ́зѣ незаблꙋ́дность є҆́й да́рꙋющее, и҆ ѿ мно́гихъ внѣ́шнихъ ю҆̀ ѡ҆браща́ющее и҆ собира́ющее, пе́рвѣе са́мꙋ къ себѣ̀, та́же ꙗ҆́кѡ є҆динови́днꙋ бы́вшꙋ соединѧ́ющее є҆ди́нственнѣ съ соедине́нными си́лами, и҆ та́кѡ къ добрꙋ̀ и҆ бла́гꙋ рꙋководѧ́щее, є҆́же па́че всѣ́хъ сꙋ́щихъ є҆ди́номꙋ и҆ томꙋ́жде и҆ безнача́льномꙋ и҆ безконе́чномꙋ. Ѡ҆братови́днѣ же дꙋша̀ дви́жетсѧ, поели́кꙋ сво́йственнѣ себѣ̀ бж҃е́ственными ра́зꙋмы ѡ҆сїѧва́ема є҆́сть, не ѹ҆́мнѣ и҆ є҆ди́нственнѣ, но слове́снѣ и҆ преходи́тельнѣ, и҆ а҆́ки смѣ́сными и҆ преходи́тельными дѣ́йствы. Движе́нїемъ же прѧмы́мъ, є҆гда̀ не въ са́мꙋю себѐ вхо́дитъ, и҆ є҆ди́нственною мы́сленностїю дви́житсѧ, сїе́ бо, ꙗ҆́коже реко́хъ, є҆́сть є҆́же по крꙋ́гꙋ: но на сїѧ̑, ꙗ҆̀же ѻ҆́крестъ себѐ происходѧ́щи, и҆ ѿ внѣ́шнихъ ꙗ҆́кѡ ѿ нѣ́кихъ зна́менїй ѹ҆разли́чествованныхъ и҆ ѹ҆мно́женныхъ на просты̑ѧ и҆ соединє́нныѧ возво́дитсѧ видѣ̑нїѧ. И҆ ст҃ы́й маѯі́мъ: Ѹ҆́мъ непосре́дственное прїе́мь соедине́нїе съ бг҃омъ, тꙋ̀ си́лꙋ, є҆́же помышлѧ́ти и҆ разꙋмѣва́ти, по є҆стествꙋ̀ всеконе́чнѣ, и҆́мать пра́зднꙋ: є҆гда̀ ѹ҆́бѡ сїѐ соедине́нїе разрѣши́тъ, нѣ́что помы́сливъ ѿ тѣ́хъ, ꙗ҆́же по бз҃ѣ раздѣли́сѧ, пресѣ́кши па́че помышле́нїѧ соедине́нїе, по немꙋ́же до́ндеже є҆́сть съ бг҃омъ соедине́нъ, ꙗ҆́кѡ па́че є҆стества̀ и҆ прича́стїемъ бг҃ъ бы́въ, ꙗ҆́коже го́рꙋ недви́жимꙋ, є҆сте́ственный сво́й прелага́етъ зако́нъ. И҆ па́ки: Ѹ҆́мъ чи́стый, соедине́нїемъ къ винѣ̀ ѹ҆свое́нїе прїѧ́тъ па́че помышле́нїѧ, и҆́мже ѹ҆держа́въ многоразли́чное къ тѣ̑мъ, ꙗ҆̀же по винѣ̀, є҆сте́ственное своѐ движе́нїе и҆ ѹ҆свое́нїе, є҆ди́нагѡ невѣ́домѣ держи́тсѧ, въ неизглаго́ланное преста́нїе дости́гши преблаже́ннагѡ па́че помышле́нїѧ молча́нїѧ, є҆́же сказа́ти ѿню́дъ не мо́жетъ сло́во и҆лѝ помышле́нїе: но є҆ди́нъ по прича́стїю и҆скꙋ́съ сподо́бльшихсѧ па́че помышле́нїѧ наслажде́нїѧ, є҆гѡ́же зна́менїе є҆́сть ѹ҆добопознава́емо, и҆ всѣ̑мъ ꙗ҆́вственно, си́рѣчь, по завѣща́нїю къ вѣ́кꙋ семꙋ̀ всеконе́чное нечꙋ́вствїе дꙋшѝ, и҆ разстоѧ́нїе. Въ се́мъ ѹ҆̀бо несодѣ́йствꙋемь ѹ҆́мъ ѿ дꙋшѝ, си́рѣчь, є҆́же къ бг҃ꙋ при́снѡ дви́житисѧ, нижѐ са́мъ ѿ себѐ и҆справлѧ́ѧ и҆ дѣ́йствꙋѧ сво́йственное, си́рѣчь, є҆́же къ себѣ̀ возвраща́тисѧ, и҆ та́кѡ неѡдержи́мѡ въ мы́сль, ꙗ҆́же ѡ҆ бз҃ѣ, восходи́ти, па́че же сегѡ̀ ѿ ѻ҆бою̀ не плодопрїе́млѧ, но съ мечта́нїемъ соединѧ́ѧсѧ, ѹ҆жѐ про́чее и҆ разли́ченъ быва́етъ, и҆ дале́че ѿстои́тъ ѿ бг҃а.

<rubric>Глава̀ ѻ҃а. Є҆щѐ ѡ҆ чи́стѣй моли́твѣ.</rubric>

<red>Г</red>лаго́летъ бо ст҃ы́й ні́лъ: Подвиза́йсѧ ѹ҆стро́ити ѹ҆́мъ тво́й во вре́мѧ моли́твы, глꙋ́хъ и҆ нѣ́мъ, и҆ си́це возмо́жеши помоли́тисѧ. Є҆щѐ: А҆́зъ моѐ возглаго́лю, є҆́же и҆ ю҆нѣ́йшымъ реко́хъ: бл҃же́нъ є҆́сть ѹ҆́мъ, и҆́же во вре́мѧ мл҃твы соверше́ннꙋю невоѡбраже́нность стѧжа̀. И҆ ст҃ы́й фїлоѳе́й: Рѣ́дкѡ мо́щно ѡ҆брѣстѝ слове́сною ча́стїю безмо́лвствꙋющыѧ, и҆ ѻ҆́нѣхъ то́чїю є҆́сть, и҆̀же бж҃е́ственнꙋю ра́дость и҆ ѹ҆тѣше́нїе се́ю ве́щїю въ себѣ̀ вы́нꙋ и҆мѣ́ти ѹ҆хищрѧ́ютсѧ. И҆ вели́кїй васі́лїй: Моли́тва блага́ѧ, ꙗ҆́же ꙗ҆́вственъ сотворѧ́етъ дꙋшѣ̀ бж҃їй ра́зꙋмъ, и҆ сїѐ є҆́сть бж҃їе вселе́нїе, є҆́же па́мѧтїю водрꙋже́нна и҆мѣ́ти въ себѣ̀ бг҃а є҆гда̀ попече́нми земны́ми непреста́ннаѧ па́мѧть не пресѣца́етсѧ, нижѐ неча́ѧнными страстьмѝ ѹ҆́мъ смꙋща́етсѧ: но ѿ всѣ́хъ ѹ҆клонѧ́ѧсѧ, бг҃олю́бецъ къ бг҃ꙋ возвраща́етсѧ.

<rubric>Глава̀ ѻ҃в. Ꙗ҆́кѡ и҆́но є҆́сть безстра́стїе ѹ҆ма̀, а҆ и҆́но моли́тва и҆́стинна, є҆́же и҆ бо́льше є҆́сть. </rubric>

<red>В</red>ѣ́дати ѹ҆̀бо подоба́етъ и҆ сїѐ, ꙗ҆́кѡ а҆́ще, по ст҃о́мꙋ маѯі́мꙋ, и҆ не мо́жетъ ѹ҆́мъ ѿ є҆ди́нагѡ дѣѧ́нїѧ безстра́стенъ бы́ти, а҆́ще не прїе́млютъ є҆го̀ мнѡ́гаѧ и҆ разли̑чнаѧ видѣ̑нїѧ: но ѹ҆̀бо напроти́въ, по бж҃е́ственнѣйшемꙋ ні́лꙋ, мо́щно є҆́сть и҆ безстра́стнꙋ бы́вшꙋ, не моли́тисѧ и҆́стиннѡ, но разли́чнꙋ бы́ти, и҆ дале́че ѿстоѧ́ти ѿ бг҃а. Глаго́летъ бо се́й ст҃ы́й ѻ҆те́цъ ѡ҆ таково́мъ си́це: А҆́ще и҆ вы́ше тѣле́снагѡ видѣ́нїѧ ѹ҆́мъ бꙋ́детъ, не ѹ҆̀ соверше́нное мѣ́сто бж҃їе ви́дѣ, мо́жетъ бо въ ра́зꙋмѣ. Помышле́нїй бы́ти, и҆ разли́ченъ въ не́мъ бы́ти. Є҆щѐ: Не и҆́же полꙋчи́вый безстра́стїе, ѹ҆жѐ и҆ мо́литсѧ и҆́стиннѡ, мо́жетъ бо въ просты́хъ помышле́нїѧхъ бы́ти, и҆ въ по́вѣстехъ и҆́хъ ѹ҆пражнѧ́тисѧ и҆ дале́че ѿстоѧ́ти ѿ бг҃а. Є҆щѐ: Не ꙗ҆́кѡ ѹ҆́бѡ не косни́тъ ѹ҆́мъ въ просты́хъ помышле́нїѧхъ веще́й, ѹ҆жѐ и҆ моли́твы мѣ́ста дости́же: мо́жетъ бо въ видѣ́нїи бы́ти веще́й, и҆ въ по́мыслѣхъ и҆́хъ ча́сто поꙋча́тисѧ, ꙗ҆̀же а҆́ще и҆ ма́лы глаго́лы сꙋ́ть, но ꙗ҆́кѡ веще́й сꙋ̑ща зри́тєльства, воѡбража́ютъ ѹ҆́мъ, и҆ дале́че ѿво́дѧтъ ѿ бг҃а. Глаго́летъ же и҆ лѣ́ствичникъ: И҆́хже ѹ҆́мъ наꙋчи́сѧ вои́стиннꙋ моли́тисѧ, сі́и гдⷭ҇ꙋ вои́стиннꙋ лице́мъ къ лицꙋ̀ глаго́лютъ, ꙗ҆́коже и҆̀же ко ѹ҆шеса́мъ царє́вымъ. Ѿ си́хъ ѹ҆̀бо и҆ таковы́хъ мо́жеши соверше́ннѡ ѹ҆разꙋмѣ́ти ѻ҆бои́хъ жи́тельствъ разли́чїе, и҆ безсравни́тельное сравне́нїе тогѡ̀, є҆́же по прїѧ́тїю, и҆ сегѡ̀, є҆́же по взира́нїю. Занѐ сегѡ̀ ѹ҆́бѡ дѣ́ло, поꙋчє́нїѧ и҆ мнѡ́гаѧ и҆ разли̑чнаѧ видѣ̑нїѧ: тогѡ́же дѣ́ланїе є҆́сть, и҆́стиннаѧ моли́тва. Къ си̑мъ же, и҆ ꙗ҆́кѡ и҆́но є҆́сть, ѹ҆ма̀ безстра́стїе, а҆ и҆́но моли́тва и҆́стиннаѧ. Є҆ще́ же, ꙗ҆́кѡ и҆мѣ́ѧй и҆́стиннꙋю моли́твꙋ, по свидѣ́тельствꙋ ст҃ы́хъ, по всѧ́кой нꙋ́ждѣ и҆ ѹ҆́мъ безстра́стенъ и҆мѣ́ти ѡ҆бы́че. Но и҆мѣ́ѧй то́чїю ѹ҆́мъ безстра́стенъ, не мо́жетъ и҆мѣ́ти и҆ и҆́стиннꙋю моли́твꙋ. И҆ сїѧ̑ ѹ҆́бѡ си́це: сло́во же да возвраща́етсѧ на предлежа̑щаѧ. Поне́же ѹ҆́бѡ не то́кмѡ предречє́ннаѧ, но и҆ са́маѧ та́ѧ па́мѧть благи́хъ же и҆ сопроти́вныхъ воѡбража́ти внеза́пꙋ ѹ҆́мъ, и҆ къ мечта́нїю приводи́ти ѡ҆бы́че нѣ́какѡ: подоба́етъ и҆ ѡ҆ се́мъ ма́лѡ рещѝ.

<rubric>Глава̀ ѻ҃г. Є҆щѐ ѡ҆ мечта́нїихъ и҆ и҆з̾ѡбраже́нїихъ ѹ҆ма̀, и҆ зна́менїихъ пре́лести, и҆ и҆́стины. И҆ ка̑ѧ сꙋ́ть зна́мєнїѧ пре́лести. </rubric>

<red>Б</red>езмо́лвствꙋѧ, и҆ є҆ди́нъ хотѧ̀ бы́ти съ є҆ди́нѣмъ бг҃омъ, никогда́же да прїи́меши, а҆́ще ви́дѣлъ бы є҆сѝ что́либо чꙋ́вственно, и҆лѝ ѹ҆́мно, внꙋтрьꙋ́дꙋ тебѐ, и҆лѝ внѣꙋ́дꙋ, а҆́ще и҆ ви́дъ а҆́ки хрⷭ҇то́въ, и҆лѝ а҆́гг҃ла, и҆лѝ ст҃а́гѡ зра́къ, и҆лѝ свѣ́та и҆з̾ѡбраже́нїе мечта́емо во ѹ҆мѣ̀: но пребыва́й невѣ́рꙋѧ и҆ негодꙋ́ѧ ѡ҆ се́мъ, а҆́ще бы и҆ бла́го бы́ло, пре́жде вопро́са, ꙗ҆́коже реко́хомъ, и҆скꙋ́сныхъ: сїе́ бо є҆́сть поле́знѣйше, и҆ бг҃ꙋ любе́знѣйше и҆ благопрїѧ́тно: бꙋ́ди же при́снѡ блюдѧ̀ ѹ҆́мъ тво́й неѡбра́зенъ, невоѡбраже́нъ, безви́дѣнъ, неѡбразова́нъ, нека́чественъ, неколи́чественъ и҆ є҆ди̑нымъ моли́твы глаго́лѡмъ внима́ѧ, и҆ поꙋча́ѧсѧ и҆ размышлѧ́ѧ внꙋ́трь, въ серде́чнѣмъ движе́нїи, по лѣ́ствичникꙋ глаго́лющемꙋ: Нача́ло ѹ҆́бѡ моли́твы сꙋ́ть прило́зи, є҆диномы́сленнѣ въ нача́лѣ самѣ́мъ ѿгонѧ́емїи: среда́ же, є҆́же во глаго́лемыхъ и҆лѝ помышлѧ́емыхъ є҆ди́нѣхъ бы́ти ѹ҆мꙋ̀: соверше́нство же сеѧ̀, восхище́нїе ко гдⷭ҇ꙋ. И҆ ст҃ы́й ні́лъ та́кѡ глаго́летъ: Є҆́сть ѹ҆́бѡ превосхо́днаѧ соверше́нныхъ моли́тва, восхище́нїе нѣ́кое ѹ҆ма̀ и҆ ѿ сꙋ́щихъ по чꙋ́вствꙋ и҆зстꙋпле́нїе соверше́нно, воздыха́нїи неизглаго́ланными. Дх҃ꙋ хода́тайствꙋющꙋ бг҃ови, ви́дѧщемꙋ завѣща́нїе се́рдца ѿверза́емо, ꙗ҆́коже напи́саннꙋю кни́гꙋ. И҆ ѡ҆́бразы неизглаго́ланными хотѣ́нїе своѐ и҆з̾ѧвлѧ́ющо. Та́кѡ до тре́тїѧгѡ небесѐ восхище́нъ бы́сть па́ѵелъ, а҆́ще въ тѣ́лѣ бѣ̀, и҆лѝ кромѣ̀ тѣ́ла, не вѣ́дѧ: та́кѡ пе́тръ возше́дъ на го́рницꙋ, є҆́же помоли́тисѧ, видѣ́нїе плащани́цы ви́дѣ. Втора́ѧ же по пе́рвѣй моли́тва є҆́сть, є҆́же глаго́лати глаго́лы припослѣ́дствꙋющꙋ ѹ҆мꙋ̀ со ѹ҆миле́нїемъ, и҆ вѣ́дꙋщꙋ є҆мꙋ́же прино́ситъ моле́нїе: посредѣ́ же пресѣца́ющаѧсѧ моли́тва, и҆ смѣси́вшаѧсѧ съ попече́нїѧми тѣле́сными, ѿ ѹ҆строе́нїѧ молѧ́щагѡсѧ ѹ҆далѧ́етсѧ. Пребыва́ѧ ѹ҆̀бо въ си́хъ, и҆ны́хъ не прїе́мли до вре́мене ми́ра страсте́й и҆ вопро́са, ꙗ҆́коже предглаго́ласѧ, и҆скꙋ́сныхъ. И҆ сїѧ̑ ѹ҆́бѡ, ꙗ҆̀же предреко́хомъ, и҆ си̑мъ подѡ́бнаѧ, сꙋ́ть зна́мєнїѧ пре́лести вкра́тцѣ.

<rubric>Зри́ же, ка̑ѧ сꙋ́ть и҆ и҆́стины зна́мєнїѧ. </rubric>

<red>И҆́</red>стины же и҆ блага́гѡ и҆ животворѧ́щагѡ дх҃а зна́мєнїѧ сꙋ́ть: любы̀, ра́дость, ми́ръ, долготерпѣ́нїе, бла́гость, милосе́рдїе, вѣ́ра, кро́тость, воздержа́нїе, и҆ прѡ́чаѧ, ꙗ҆́коже глаго́летъ бж҃е́ственный а҆по́столъ, та̑ѧ нарица́ѧ плоды̀ бж҃е́ственнагѡ дх҃а. Глаго́летъ же и҆ па́ки: Ꙗ҆́коже ча̑да свѣ́та ходи́те: пло́дъ бо дх҃о́вный є҆́сть во всѧ́кой бл҃госты́ни и҆ пра́вдѣ и҆ и҆́стинѣ: и҆̀мже сопроти́вное всѐ пре́лесть и҆́мать. Глаго́летъ же и҆ нѣ́кто ѿ бг҃омꙋ́дрыхъ, вопроше́нъ бы́въ ѿ нѣ́коегѡ, си́це: Въ незаблꙋ́днѣй стезѝ спасе́нїѧ, ꙗ҆́коже ре́клъ є҆сѝ, возлю́бленне, мнѡ́ги сꙋ́ть пꙋти̑ ведꙋ́щїи къ животꙋ̀, и҆ мнѡ́ги, и҆̀же къ сме́рти. И҆ продолжа́ѧ да́лѣе: И҆́маши є҆ди́нъ пꙋ́ть ведꙋ́щїй къ животꙋ̀, за́повѣдей хрⷭ҇то́выхъ соблюде́нїе: въ си́хъ за́повѣдехъ ѡ҆брѧ́щеши всѧ́къ добродѣ́тели ви́дъ, и҆зрѧ́днѣе же трѝ сїѧ̑, смире́нїе, любо́вь и҆ ми́лость: без̾ си́хъ никто́же ѹ҆́зритъ гдⷭ҇а. И҆ по ма́лѣхъ: Сїѧ̑ трѝ сꙋ́ть непобѣди̑маѧ ѻ҆рꙋ̑жїѧ на дїа́вола, ꙗ҆̀же ст҃а́ѧ трⷪ҇ца на́мъ дарова̀: смире́нїе, глаго́лю, любо́вь и҆ ми́лость, на нѧ́же нижѐ противовоззрѣ́ти мо́жетъ всѐ бѣсѡ́въ мно́жество: нѣ́сть бо въ си́хъ слѣ́да смире́нїѧ, и҆̀же за го́рдость помрачи́шасѧ, и҆ ѻ҆́гнь и҆̀мъ ѹ҆гото́васѧ вѣ́чный. Гдѣ̀ въ си́хъ любвѐ, и҆лѝ ми́лости сѣ́нь, и҆̀же къ ро́дꙋ человѣ́ческомꙋ непримири́тельнꙋ стѧжа́ша враждꙋ̀, и҆ при́снѡ ра́товати не престаю́тъ. Си́ми про́чее ѻ҆рꙋ́жїи воѡрꙋжи́мсѧ, ꙗ҆̀же ѡ҆бносѧ́й, не ꙗ҆́тъ быва́етъ сꙋпоста̑ты. И҆ по ма́лѣхъ: Сїю̀ треплете́ннꙋю ве́рвь, ю҆́же ст҃а́ѧ трⷪ҇ца и҆зтка̀ и҆ сплетѐ, зри́мъ ѹ҆́бѡ и҆ трѝ сꙋ́щꙋ, и҆ є҆ди́но: трѝ ѹ҆́бѡ и҆мены̑, а҆́ще ли же хо́щеши, и҆ ѵ҆поста́сьми: є҆ди́но же си́лою и҆ дѣ́йствомъ, и҆ къ бг҃ꙋ приближе́нїемъ и҆ зрѣ́нїемъ, и҆ ѹ҆свое́нїемъ. Ѡ҆ си́хъ Влады́ка речѐ: ꙗ҆́кѡ и҆́го моѐ бла́го, и҆ бре́мѧ моѐ легко̀. И҆ возлю́бленный ѹ҆чени́къ: За́пѡвѣди є҆гѡ̀ тѧ́жки не сꙋ́ть. И҆ по нѣ́коликихъ словесѣ́хъ: Сегѡ̀ ра́ди дꙋша̀, соедини́вшисѧ съ бг҃омъ чистото́ю житїѧ̀ и҆ хране́нїемъ за́повѣдей, и҆ тре́ми си́ми ѻ҆рꙋ́жїи, ꙗ҆̀же сꙋ́ть са́мъ бг҃ъ, въ бг҃а самаго̀ ѡ҆блече́сѧ, и҆ бы́сть положе́нїемъ бг҃ъ по смире́нїю, ми́лости и҆ любвѝ: и҆ веще́ственнꙋю дво́ицꙋ преше́дъ, и҆ превы́шше восше́дъ на главꙋ̀ зако́на, на любо́вь, глаго́лю пресꙋ́щественнѣй и҆ живонача́льнѣй трⷪ҇цѣ соедини́сѧ, бесѣ́дꙋѧ непосре́дственнѡ свѣ́томъ свѣ́тъ прїе́млѧ, и҆ веселѧ́сѧ благода́тїю без̾прее́мственною и҆ вѣ́чною. Но довлѣ́етъ и҆ ѡ҆ си́хъ. Подоба́етъ же, ꙗ҆́коже ѹ҆́бѡ ѡ҆ зна́менїихъ и҆ плода́хъ пре́лести и҆ и҆́стины воспомѧнꙋ́хомъ, ꙗ҆́кѡ ѿ ча́сти, ѿѻнꙋ́дꙋже и҆ ѿ ни́хъ, си́рѣчь ѿ плодѡ́въ, по бж҃е́ственномꙋ па́ѵлꙋ, позна́емъ нѣ́какѡ дѣ́йствꙋемыхъ, ко́егѡ дꙋ́ха сꙋ́ть: та́кѡ и҆ ѡ҆ сꙋ́щемъ ѿ ѻ҆бою̀ ѹ҆тѣше́нїй, бж҃е́ственныѧ, глаго́лемъ, и҆ и҆́стинныѧ благода́ти, и҆ ѿ притво́рныѧ и҆ сопроти́вныѧ рече́ньми ѻ҆те́ческими подоба́етъ ма́лѡ нѣ́что сказа́ти. Глаго́летъ ѹ҆̀бо ѡ҆ се́мъ та́кѡ бж҃е́ственный дїа́дохъ.

<rubric>Глава̀ ѻ҃д. Ѡ҆ ѹ҆тѣше́нїи бж҃е́ственнѣмъ и҆ притво́рнѣмъ. </rubric>

<red>Є҆</red>гда̀ ѹ҆́мъ на́шъ начне́тъ ѡ҆щꙋща́ти ѹ҆тѣше́нїе ст҃а́гѡ дх҃а, тогда̀ и҆ сатана̀ сладкоѧвле́ннымъ нѣ́кимъ чꙋ́вствомъ въ нощны́хъ безмо́лвїѧхъ, є҆гда̀ кто̀ ꙗ҆́коже въ преклоне́нїе сна̀ нѣ́коегѡ тонча́йша прихо́дитъ, дꙋ́шꙋ ѹ҆тѣша́етъ. А҆́ще ѹ҆́бѡ въ те́плѣй ѕѣлѡ̀ ѡ҆брѧ́щетсѧ па́мѧти ѹ҆́мъ держа̀ и҆́мѧ гдⷭ҇а. І҆и҃са, и҆ ꙗ҆́коже ѻ҆рꙋ́жїе ѹ҆потреблѧ́етъ проти́вꙋ пре́лести ст҃о́е ѻ҆́ное и҆ пресла́вное и҆́мѧ, ѿхо́дитъ ѹ҆́бѡ льсте́цъ ѻ҆́ный ѿ ле́сти, про́чее же на ра́ть сꙋще́ственнꙋ возгара́етсѧ проти́вꙋ дꙋшѝ: тѣ́мже познава́ѧ ѹ҆́мъ ѻ҆па́снѣ пре́лесть лꙋка́вагѡ, мно́жае во и҆скꙋ́съ разсꙋжде́нїѧ преспѣва́етъ. И҆ па́ки: благо́е ѹ҆тѣше́нїе бдѧ́щꙋ тѣ́лꙋ быва́етъ, и҆лѝ въ зна́менїи сна̀ нѣ́коемꙋ и҆мꙋ́щꙋ приходи́ти, є҆гда̀ кто̀ те́плою па́мѧтїю бг҃а, къ любвѝ є҆гѡ̀ а҆́ки прилѣпи́лсѧ є҆́сть: преле́стное же въ то́нкїй нѣ́кїй при́снѡ, ꙗ҆́коже рѣ́хъ, со́нъ прише́дшꙋ подви́жникꙋ съ сре́днею па́мѧтїю бж҃їею. Ѻ҆́во ѹ҆́бѡ, ꙗ҆́кѡ ѿ бг҃а сꙋ́щее, ꙗ҆́вѣ дꙋ́шы подви́жникѡвъ бл҃гоче́стїѧ мно́гою ра́достїю дꙋше́вною преклонѧ́ти къ любвѝ є҆гѡ̀ хо́щетъ: ѻ҆́во же, ꙗ҆́кѡ вѣ́тромъ нѣ́кимъ пре́лести развѣва́ти дꙋ́шꙋ ѡ҆бы́че, ѹ҆крада́ти сно́мъ тѣле́снымъ и҆скꙋ́съ чꙋ́вствїѧ здра́вагѡ ѹ҆ма̀ покꙋша́етсѧ, є҆гда̀ наипа́че въ па́мѧти бж҃їей те́плъ є҆́сть. А҆́ще ѹ҆́бѡ ѡ҆брѧ́щетсѧ ѹ҆́мъ, ꙗ҆́коже рѣ́хъ, помина́ѧй внима́тельнѣ гдⷭ҇а і҆и҃са хрⷭ҇та̀, расточа́етъ ѹ҆́бѡ дыха́нїе ѻ҆́ное сладкови́дное вра́жїе: ра́дꙋѧсѧ же, на бра́нь проти́вꙋ є҆гѡ̀ возбꙋжда́етсѧ, ꙗ҆́кѡ ѻ҆рꙋ́жїе второ́е и҆мѣ́ѧ про́чее поле́зное по благода́ти, похвалꙋ̀ ѿ и҆скꙋ́са. И҆ па́ки: А҆́ще несомни́тельнымъ и҆ немечта́тельнымъ движе́нїемъ дꙋша̀ возжиза́етсѧ къ любвѝ бж҃їей, а҆́ки и҆ тѣ́ло влекꙋ́щи во глꙋбинꙋ̀ ѻ҆́ныѧ неизрече́нныѧ любвѐ, бдѧ́щꙋ, и҆лѝ и҆́мже реко́хъ ѡ҆́бразомъ, въ со́нъ приходѧ́щꙋ ѿ ст҃ы́ѧ благода́ти дѣ́йствꙋемꙋ, ничто́же и҆́но тогда̀ ѿню́дъ помышлѧ́ющи, то́чїю сїѐ, въ не́же дви́житсѧ: вѣ́дѣти подоба́етъ, ꙗ҆́кѡ є҆́сть ст҃а́гѡ дх҃а дѣ́йство: ѹ҆слажда́ема бо всѧ̑ ѿ ѻ҆́ныѧ неизрече́нныѧ сла́дости, ничто́же и҆́но мо́жетъ помышлѧ́ти, поне́же неѡсла́бною тогда̀ весели́тсѧ ра́достїю. А҆́ще ли же сомнѣ́нїе всѧ́ко, и҆лѝ нечи́стꙋю нѣ́кꙋю мы́сль ѹ҆́мъ прїи́метъ, внегда̀ дѣ́йствꙋемꙋ бы́ти, а҆́ще и҆ ст҃о́е ѹ҆потреблѧ́етъ и҆́мѧ ко ѿраже́нїю ѕла̀, а҆ не па́че къ любвѝ то́чїю дви́житсѧ бж҃їей, разꙋмѣ́ти подоба́етъ, ꙗ҆́кѡ ѿ преле́стника є҆́сть ѻ҆́ное ѹ҆тѣше́нїе притво́рствомъ ра́дости: ра́дость же ѻ҆́наѧ нека́чественна є҆́сть, и҆ безчи́нна всѧ̀, хотѧ́щꙋ врагꙋ̀, да прелюбодѣ́йствꙋетъ дꙋша̀: є҆гда́ бо ѹ҆́зритъ ѹ҆́мъ и҆скꙋ́сомъ своегѡ̀ чꙋ́вствїѧ и҆звѣ́стнѣ хва́лѧщьсѧ, тогда̀ ѹ҆тѣше́ньми нѣ́кїими, ꙗ҆́коже рѣ́хъ, благоѧвле́нными привлека́етъ дꙋ́шꙋ, ꙗ҆́кѡ да развлека́емѣй є҆́й ѡ҆ разсла́бленныѧ ѻ҆́ныѧ и҆ вла́жныѧ сла́дости, не познава́емо є҆́й бꙋ́детъ примѣше́нїе льсти́вагѡ. Ѿ сегѡ̀ ѹ҆̀бо познае́мъ дх҃а и҆́стины, и҆ дꙋ́ха ле́стча. Ѻ҆ба́че не возмо́жно є҆́сть, и҆лѝ бж҃е́ственныѧ бл҃года́ти въ ра́зꙋмѣ вкꙋси́ти комꙋ̀, и҆лѝ го́рести бѣсо́вскїѧ чꙋ́вственнѣ и҆скꙋ́съ прїѧ́ти, а҆́ще неизвѣще́нна кто̀ себѐ сотвори́тъ, ꙗ҆́кѡ благода́ть во глꙋбинꙋ̀ ѹ҆ма̀ всели́сѧ, лꙋка́вїи же дꙋ́си при ѹ҆десѣ́хъ се́рдца пребыва́ютъ: чесомꙋ̀ никогда́же хо́щꙋтъ бѣ́совє, да человѣ́цы ѹ҆вѣ́рꙋютъ, да не ѹ҆́мъ, сїѐ ѹ҆вѣ́дѣвъ соверше́ннѡ, па́мѧтїю бж҃їею на ни́хъ воѡрꙋжа́етсѧ. И҆́маши ѹ҆жѐ и҆ ѡ҆ се́мъ дово́льное, и҆ дово́ленъ бꙋ́ди: занѐ ѻ҆бо́нъ-полъ гади́рѡвъ непрохо́дно є҆́сть, и҆ ме́дъ ма́лѡ ꙗ҆́ждь, да не пресы́тивсѧ и҆зблюе́ши є҆го̀.

<rubric>Глава̀ ѻ҃є. Ѡ҆ сла́дости бж҃е́ственнѣй, точа́щейсѧ и҆з̾ се́рдца. </rubric>

<red>П</red>а́че же благовре́менно є҆́сть сво́йственнѣе рещѝ, кто̀ возвѣсти́тъ сла́дость ме́да не ѹ҆̀ вкꙋси́вшымъ; и҆ мно́гѡ па́че без̾ сравне́нїѧ сла́дость бж҃е́ственнꙋ и҆ весе́лїе преесте́ственно и҆ жизното́чно, ѿ серде́чныѧ чи́стыѧ и҆ и҆́стинныѧ моли́твы точа́щеесѧ, и҆ текꙋ́щее присноте́чнѣ, ꙗ҆́коже глаго́летъ бг҃очл҃вѣ́къ і҆и҃съ: И҆́же пїе́тъ ѿ воды̀, ю҆́же а҆́зъ да́мъ є҆мꙋ̀, бꙋ́детъ въ не́мъ и҆сто́чникъ воды̀ текꙋ́щїѧ въ живо́тъ вѣ́чный. И҆ па́ки: а҆́ще кто̀ жа́ждетъ, да прїи́детъ ко мнѣ̀ и҆ пїе́тъ: вѣ́рꙋѧй въ мѧ̀, ꙗ҆́коже речѐ писа́нїе, рѣ́ки ѿ чре́ва є҆гѡ̀ и҆стекꙋ́тъ воды̀ жи́вы. Сїе́ же речѐ ѡ҆ дс҃ѣ, глаго́летъ напе́рсникъ, є҆го́же и҆мѣ́ѧхꙋ прїима́ти вѣ́рꙋющїи въ него̀. И҆ вели́кїй па́ѵелъ: посла̀ бг҃ъ дх҃а сн҃а своегѡ̀ въ сердца̀ на̑ша, вопїю́ща: а҆́вва ѻ҆́ч҃е.

<rubric>Глава̀ ѻ҃ѕ. Ꙗ҆́кѡ дꙋхо́внаѧ сїѧ̀ сла́дость и҆ многозна́менна є҆́сть и҆ без̾име́нна. </rubric>

<red>Ꙗ҆́</red>же сла́дость дꙋхо́внаѧ преесте́ственна и҆ жизното́чна, и҆ сꙋще́ственно сїѧ́нїе, па́че свѣ́та же мра́къ и҆ добро́та недоꙋмѣ́нна, и҆ жела́нїе кра́йнѣйшее, зрѣ́нїе же и҆ бг҃овидѣ́нїе, и҆ ѡ҆боже́нїе предрече́сѧ та́инственнѣ: несказа́ннѡ пребыва́ющее, и҆ повнегда̀ сказа́тисѧ ка́кѡлибо, и҆ недовѣ́домо по є҆́же ѹ҆вѣ́датисѧ, и҆ по є҆́же недоразꙋмѣва́емо ѹ҆разꙋмѣ́тисѧ. Глаго́летъ бо вели́кїй дїонѵ́сїй: въ се́й превы́шнїй свѣ́та мра́къ прїитѝ мы̀ мо́лимсѧ, и҆ невидѣ́нїемъ и҆ неразꙋмѣ́нїемъ ѹ҆ви́дѣти и҆ разꙋмѣ́ти сꙋ́щаго па́че видѣ́нїѧ и҆ ра́зꙋма, са́мымъ тѣ́мъ, є҆́же не ѹ҆ви́дѣти, нижѐ разꙋмѣ́ти: се́ бо є҆́сть, є҆́же вои́стиннꙋ ѹ҆ви́дѣти и҆ разꙋмѣ́ти, и҆ пресꙋ́щественнаго пресꙋ́щественнѣ воспѣ́ти, ѿѧ́тїемъ всѣ́хъ сꙋ́щихъ. Є҆щѐ: бж҃е́ственный мра́къ є҆́сть непристꙋ́пный свѣ́тъ, въ не́мже жи́ти бг҃ъ глаго́летсѧ, и҆ въ неви́димѣмъ сꙋ́щемъ, за превосходѧ́щꙋю свѣ́тлость, и҆ непристꙋ́пнѣмъ, за превосхожде́нїе пресꙋ́щественна свѣтолїѧ́нїѧ. Въ се́й прихо́дитъ всѧ́къ, бг҃а разꙋмѣ́ти и҆ ѹ҆ви́дѣти сподоблѧ́ѧйсѧ, са́мымъ си́мъ, є҆́же не ви́дѣти, нижѐ разꙋмѣва́ти, вои́стиннꙋ въ то́мъ, и҆́же па́че видѣ́нїѧ и҆ ра́зꙋма быва́ѧ, сїѐ са́мое разꙋмѣва́ѧ, ꙗ҆́кѡ превы́ше всѣ́хъ є҆́сть чꙋ́вственныхъ и҆ ѹ҆́мныхъ. И҆ вели́кїй васі́лїй: неизречє́нны сꙋ́ть всеконе́чнѣ, и҆ неисповѣ́данны сїѧ̑нїѧ бж҃е́ственныѧ добро́ты: не представлѧ́етъ сло́во, не прїе́млетъ слꙋ́хъ: а҆́ще и҆ денни́цы зарю̀ рече́ши, а҆́ще и҆ лꙋны̀ свѣ́тлость, а҆́ще и҆ со́лнца свѣ́тъ, всѧ̑ хꙋ̑ждша подо́бїѧ сла́вы, и҆ мно́жае недоста́точєствꙋюща къ сравне́нїю и҆́стиннагѡ свѣ́та, не́жели є҆ли́кѡ глꙋбо́каѧ но́щь и҆ мра́чнаѧ тьма̀, ко сравне́нїю полꙋ́дне чистѣ́йша. Сїѧ̀ добро́та плотски́ма ѹ҆̀бо ѻ҆чи́ма неви́дима є҆́сть: дꙋше́ю же є҆ди́ною и҆ мы́слїю постиза́ема, и҆ а҆́ще нѣ́кихъ ѿ ст҃ы́хъ ѡ҆сїѧ̀, нестерпи́мое жа́ло любвѐ въ ни́хъ ѡ҆ста́ви. И҆̀же сѣ́тꙋюще ѡ҆ здѣ́шнемъ животѣ̀ глаго́лахꙋ: ѹ҆вы̀ мнѣ̀, ꙗ҆́кѡ прише́льствїе моѐ продолжи́сѧ! И҆, возжада̀ дꙋша̀ моѧ̀ къ бг҃ꙋ крѣ́пкомꙋ, живо́мꙋ: когда̀ прїидꙋ̀ и҆ ꙗ҆влю́сѧ лицꙋ̀ бг҃а моегѡ̀; И҆, є҆́же разрѣши́тисѧ и҆ со хрⷭ҇то́мъ бы́ти, мно́гѡ па́че лꙋ́чше. И҆, ны́нѣ ѿпꙋща́еши раба̀ твоего̀, влⷣко, съ ми́ромъ, ꙗ҆́кѡ ѹ҆зи́лище здѣ́шнїй вмѣнѧ́юще живо́тъ. И҆̀же, занѐ не насыща́ютсѧ видѣ́нїѧ бж҃е́ственныѧ добро́ты, молѧ́хꙋсѧ со всѣ́мъ вѣ́чнымъ живото́мъ продолжа́тисѧ видѣ́нїю свѣ́тлости гдⷭ҇ни. И҆ бг҃осло́въ: И҆дѣ́же є҆́сть стра́хъ, тꙋ̀ за́повѣдей соблюде́нїе: а҆ и҆дѣ́же за́повѣдей соблюде́нїе, тꙋ̀ пло́ти ѡ҆чище́нїе ѿ ѡ҆сѣнѧ́ющагѡ дꙋ́шꙋ ѻ҆́блака, и҆ не ѡ҆ставлѧ́ющагѡ чи́стѣ ѹ҆ви́дѣти бж҃е́ственнꙋю лꙋчꙋ̀: а҆ и҆дѣ́же ѡ҆чище́нїе, тꙋ̀ ѡ҆сїѧ́нїе: ѡ҆сїѧ́нїе же, и҆сполне́нїе жела́нїй велича́йшихъ, и҆лѝ велича́йшагѡ, и҆лѝ превы́шше вели́кагѡ жела́ющымъ. И҆ бж҃е́ственный григо́рїй нѵ́сскїй: а҆́ще ѡ҆чи́стиши прилѣжа́нїемъ житїѧ̀ сотво́ршꙋюсѧ на се́рдцѣ твое́мъ скве́рнꙋ, па́ки возсїѧ́етъ тѝ бг҃ови́днаѧ добро́та, ꙗ҆́коже на желѣ́зѣ быва́ти ѡ҆бы́че. Є҆гда́ бо ѻ҆се́лкомъ ржа́вщины ѡ҆бнажи́тсѧ, бы́вши вма́лѣ пре́жде че́рное, сїѧ̑нїѧ нѣ́кїѧ и҆з̾ себѐ прѧ́мѡ со́лнцꙋ и҆спꙋща́ѧ, свѣ́тлѡсти и҆здае́тъ: та́кѡ и҆ внꙋ́треннїй человѣ́къ, є҆го́же се́рдцемъ и҆менꙋ́етъ гдⷭ҇ь, повнегда̀ соско́блитъ ржа́вꙋю нечистотꙋ̀, процвѣ́тшꙋю лꙋка́вою и҆ согни́вшею вла́гою на зра́цѣ па́ки воспрїи́метъ къ началоѡбра́зїю подо́бїе, и҆ бла́гъ бꙋ́детъ: благо́мꙋ бо подо́бное томꙋ̀ бла́го всѧ́кѡ послѣ́дствꙋетъ. И҆ ст҃ы́й ні́лъ: блаже́нъ пости́гшїй неразꙋ́мїе неразлꙋ́чное ѿ моли́твы. И҆ лѣ́ствичникъ: бе́здна пла́ча, ѹ҆тѣше́нїе ѹ҆зрѣ̀: чистота́ же се́рдца, прїѧ́тъ просвѣще́нїе: просвѣще́нїе є҆́сть неизрече́нно дѣ́йство, ви́димое неви́димо, и҆ разꙋмѣва́емое недовѣ́домо. Сегѡ̀ ра́ди и҆ треблаже́ни сꙋ́ть, по ѡ҆́бразꙋ дре́вней марі́и, благꙋ́ю сїю̀ ча́сть и҆ жи́тельство и҆збра́вшїи дꙋхо́вное и҆ неѿе́млемое: и҆ такова́гѡ блага́гѡ бг҃оподо́бнагѡ жре́бїѧ сподоблѧ́ющїисѧ, ꙗ҆́кѡ со мно́гою и҆ и҆зстꙋпи́тельною ра́достїю съ бж҃е́ственнымъ па́ѵломъ мощѝ и҆̀мъ ꙗ҆́вѣ ѹ҆жаса́тисѧ, кꙋ́пнѡ и҆ вопи́ти сїѐ: є҆гда̀ благода́ть и҆ человѣколю́бїе ꙗ҆ви́сѧ сп҃са на́шегѡ бг҃а, не ѿ дѣ́лъ пра́ведныхъ, и҆̀хже сотвори́хомъ мы̀, но по свое́й є҆гѡ̀ ми́лости, спасѐ на́съ ба́нею пакибытїѧ̀ и҆ ѡ҆бновле́нїемъ дх҃а ст҃а́гѡ, є҆го́же и҆злїѧ̀ на на́съ ѻ҆би́льнѡ, і҆и҃съ хрⷭ҇то́мъ сп҃си́телемъ на́шимъ: да ѡ҆правди́вшесѧ благода́тїю є҆гѡ̀, наслѣ̑дницы бꙋ́демъ по ѹ҆пова́нїю жи́зни вѣ́чныѧ. И҆ па́ки: пома́завъ на́съ и҆ запечатлѣ́въ, и҆ да́въ ѡ҆брꙋче́нїе дх҃а въ сердца̀ на̑ша. И҆, и҆́мамы же сокро́вище сїѐ въ скꙋде́льныхъ сосꙋ́дѣхъ, да премно́жество си́лы бꙋ́детъ бж҃їѧ, а҆ не ѿ на́съ. И҆ ѻ҆нѝ ѹ҆́бѡ си́це: бꙋ́ди же и҆ на́мъ, бг҃оꙋвѣ́тливыми ѻ҆́нѣхъ ко гдⷭ҇ꙋ моли́твами, ѿ ча́сти подо́бными ѻ҆́нѣмъ бы́ти, ми́лостїю и҆ благода́тїю.

<rubric>Глава̀ ѻ҃з. Ꙗ҆́кѡ подоба́етъ по всѧ́цѣй нꙋ́ждѣ кро́ткꙋ бы́ти се́рдцемъ, хотѧ́щемꙋ ѻ҆па́снѣ безмо́лвствовати. </rubric>

<red>Т</red>ебѣ́ же, ѽ ча́до! Сїѐ ны́нѣ благовре́меннѡ пре́жде и҆ны́хъ, и҆ со и҆ны́ми подоба́етъ разꙋмѣ́ти. Ꙗ҆́коже хотѧ́й наꙋчи́тисѧ до́брѣ стрѣлѧ́ти, не без̾ зна́менїй лꙋ́къ напрѧга́етъ: та́кѡ хотѧ́й наꙋчи́тисѧ безмо́лвствовати, ꙗ҆́кѡ зна́менїе да и҆́мать, є҆́же при́снѡ кро́ткꙋ бы́ти се́рдцемъ. Глаго́летъ бо ст҃ы́й і҆сі́дѡръ: не довлѣ́етъ къ добродѣ́тели ѡ҆бꙋче́нїе, но подоба́етъ и҆ кро́ткꙋ бы́ти съ ѡ҆бꙋче́нїемъ. А҆́ще бо по́двигъ кро́тости проходѧ́ще, разꙋмѣ́нїемъ смꙋти́тельнымъ ѻ҆́ный пресѣче́мъ, ничто́же и҆́но є҆́сть, то́чїю хотѣ́ти ѹ҆́бѡ спасе́нїе полꙋчи́ти, не хотѣ́ти же твори́ти прили́чєствꙋющаѧ къ ѻ҆́номꙋ. И҆ пре́жде же сегѡ̀ ст҃а́гѡ, бж҃е́ственнѣйшїй даві́дъ: наста́витъ крѡ́ткїѧ на сꙋ́дъ, наꙋчи́тъ крѡ́ткїѧ пꙋтє́мъ свои̑мъ. И҆ сїра́хъ: крѡ́ткимъ ѿкрыва́ютсѧ та̑йны. И҆ сладча́йшїй і҆и҃съ: наꙋчи́тесѧ ѿ менѐ, ꙗ҆́кѡ кро́токъ є҆́смь и҆ смире́нъ се́рдцемъ, и҆ ѡ҆брѧ́щете поко́й дꙋша́мъ ва́шымъ. И҆, на кого̀ воззрю̀, то́чїю на кро́ткагѡ и҆ молчали́ваго и҆ трепе́щꙋщаго слове́съ мои́хъ. И҆, бл҃же́ни кро́тцыи, ꙗ҆́кѡ ті́и наслѣ́дѧтъ зе́млю, си́рѣчь, се́рдце плодоносѧ́щее благода́тїю на три́десѧть, и҆ шестьдесѧ́тъ, и҆ сто̀, по чи́нꙋ новонача́льныхъ, сре́днихъ и҆ соверше́нныхъ. Ника́коже ни въ чесо́мъ смꙋща́ѧ, и҆лѝ смꙋща́ѧсѧ, а҆́ще гдѣ̀ не ѡ҆ благоче́стїи бꙋ́детъ сло́во.

<rubric>Глава̀ ѻ҃и. Ка́кѡ бы могла̀ и҆спра́витисѧ на́ми кро́тость, и҆ ѡ҆ трича́стности дꙋшѝ: ꙗ҆́ростной, жела́тельной и҆ слове́ственной. </rubric>

<red>С</red>їе́ же ѹ҆до́бнѡ бы и҆спра́вилъ є҆сѝ, всѧ̑ ѹ҆клонѧ́ѧ ѿ тебѐ кꙋ́пнѡ, и҆ къ любвѝ дꙋ́шꙋ подвиза́ѧ, мно́жайше же молча̀, и҆ ѹ҆мѣ́реннѡ пита́ѧсѧ, и҆ при́снѡ молѧ́сѧ, ꙗ҆́коже реко́ша ѻ҆тцы̀: ꙗ҆́ростнꙋю ча́сть дꙋшѝ любо́вїю ѡ҆бꙋзда́й: и҆ жела́тельнꙋю є҆ѧ̀ воздержа́нїемъ ѹ҆вѧдѝ: и҆ слове́сною є҆ѧ̀ моли́твою воскрилѝ, и҆ свѣ́тъ ѹ҆ма̀ не помрача́етсѧ никогда́же. И҆, ꙗ҆́рости ѹ҆́бѡ ѹ҆зда̀ є҆́сть благовре́менное молча́нїе: безслове́сныѧ же по́хоти ѹ҆мѣ́реннаѧ снѣ́дь: неꙋдободержи́магѡ же по́мысла є҆динопо́мысленнаѧ мл҃тва. И҆ па́ки: трѝ сꙋ́ть добродѣ́тєли, ꙗ҆̀же подаю́тъ свѣ́тъ ѹ҆мꙋ̀ вы́нꙋ: є҆́же не вѣ́дѣти лꙋка́вства ко́егѡ человѣ́ка: є҆́же терпѣ́ти находѧ̑щаѧ без̾ смꙋще́нїѧ: и҆ є҆́же благотвори́ти ѕлотворѧ́щымъ. Трѝ сі́и добродѣ́тєли ражда́ютъ и҆́ны трѝ добродѣ́тєли бо́льшыѧ и҆́хъ: є҆́же не вѣ́дѣти лꙋка́вства человѣ́ча, ражда́етъ любо́вь: и҆ є҆́же претерпѣ́ти находѧ̑щаѧ без̾ смꙋще́нїѧ, ражда́етъ кро́тость: и҆ є҆́же благосотвори́ти ѕлотворѧ́щымъ, стѧжава́етъ ми́ръ. И҆ па́ки: трѝ сꙋ́ть нра́вствєнныѧ ѹ҆строє́нїѧ, гла́внѣйшыѧ во и҆́ноцѣхъ: и҆ пе́рвое ѹ҆́бѡ є҆́сть, є҆́же ничто́же согрѣша́ти по дѣѧ́нїю: второ́е же, є҆́же не ѹ҆коснѣва́ти въ дꙋшѝ встра̑стнымъ помыслѡ́мъ: и҆ тре́тїе, є҆́же на ли́цы же́нъ, и҆ ѡ҆печа́лившихъ безстра́стнѡ зрѣ́ти въ мы́сли.

<rubric>Глава̀ ѻ҃ѳ. Ꙗ҆́кѡ ско́рѡ подоба́етъ ка́ѧтисѧ ѡ҆ ѹ҆клоне́нїихъ, ꙗ҆̀же по приключе́нїю, и҆ та́кѡ въ послѣ́дꙋющемъ премꙋ́дрѣ ѹ҆твержда́тисѧ.</rubric>

<red>А҆́</red>ще же бы въ нѣчесо́млибо слꙋчи́лосѧ когда̀ смꙋти́тисѧ тебѣ̀, и҆лѝ въ нѣ́кое поползнꙋ́тисѧ приключе́нїе, и҆ ѿ подоба́ющагѡ погрѣши́ти, а҆́бїе до́лжно примири́тисѧ со ѡ҆печа́лившимъ и҆лѝ ѡ҆печа́леннымъ, и҆ ка́ѧтисѧ ѿ дꙋшѝ, пла́кати же и҆ слези́ти и҆ себѐ ѹ҆корѧ́ти, и҆ та́кѡ послѣ́дꙋющемꙋ внима́ти и҆ ѹ҆твержда́тисѧ. Ѕѣлѡ̀ премꙋ́дрѣ, ꙗ҆́коже ѹ҆́читъ гдⷭ҇ь і҆и҃съ: ꙗ҆́кѡ а҆́ще принесе́ши да́ръ тво́й ко ѻ҆лтарю̀, и҆ тꙋ̀ помѧне́ши, ꙗ҆́кѡ бра́тъ тво́й и҆́мать нѣ́что на тѧ̀: ѡ҆ста́ви тꙋ̀ да́ръ тво́й пред̾ ѻ҆лтаре́мъ, и҆ ше́дъ пре́жде смири́сѧ съ бра́томъ твои́мъ, и҆ тогда̀ прише́дъ принесѝ да́ръ тво́й. И҆ а҆по́столъ: Всѧ́ка го́ресть, и҆ гнѣ́въ, и҆ ꙗ҆́рость, и҆ кли́чь и҆ хꙋла̀ да во́зметсѧ ѿ ва́съ со всѧ́кою ѕло́бою. Быва́йте же дрꙋ́гъ ко дрꙋ́гꙋ бла́зи, милосе́рди, проща́юще дрꙋ́гъ дрꙋ́гꙋ, ꙗ҆́коже и҆ бг҃ъ во хрⷭ҇тѣ̀ прости́лъ є҆́сть ва́мъ. И҆, гнѣ́вайтесѧ, и҆ не согрѣша́йте: со́лнце да не за́йдетъ во гнѣ́вѣ ва́шемъ. И҆, не ѿмща́юще себѐ, возлю́бленнїи, но дади́те мѣ́сто гнѣ́вꙋ. И҆ не побѣжде́нъ быва́й ѿ ѕла̀, но побѣжда́й благи́мъ ѕло́е. И҆ сїѐ ѹ҆́бѡ рече́сѧ ѡ҆ примире́нїи, є҆́же дрꙋ́гъ ко дрꙋ́гꙋ.

<rubric>Глава̀ п҃. Ѡ҆ поползнове́нїи и҆ покаѧ́нїи. </rubric>

<red>Ѡ҆</red> поползнове́нїи же глаго́летъ ст҃ы́й і҆саа́къ: не є҆гда̀ въ чесо́мъ поползне́мсѧ, тогда̀ да ѡ҆печа́лимсѧ, но є҆гда̀ пребꙋ́демъ въ то́мъ: поползнове́нїе бо мно́жицею слꙋча́етсѧ и҆ совершє́ннымъ. А҆ є҆́же въ не́мъ пребы́ти, ѹ҆мерщвле́нїе є҆́сть соверше́нно. Печа́ль же, є҆́юже печа́лꙋемъ ѡ҆ свои́хъ поползнове́нїѧхъ, вмѣ́стѡ дѣ́ланїѧ чи́стагѡ вмѣнѧ́етсѧ на́мъ ѿ благода́ти. И҆́же ѹ҆пова́нїемъ покаѧ́нїѧ пополза́ѧйсѧ втори́цею, се́й кова́рнѡ хо́дитъ съ бг҃омъ. На сего̀ невѣ́домѣ напада́етъ сме́рть, и҆ не достиза́етъ вре́мене ѹ҆пова́нїѧ своегѡ̀, и҆спо́лнити дѣ́ла добродѣ́тели. Є҆щѐ: подоба́етъ, глаго́летъ, вѣ́дѣти на́мъ на всѧ́къ ча́съ, ꙗ҆́кѡ въ си́хъ два́десѧти четы́рехъ часѣ́хъ но́щи и҆ днѐ покаѧ́нїѧ тре́бꙋемъ. Ра́зꙋмъ же и҆́мене покаѧ́нїѧ, ꙗ҆́коже ѡ҆ и҆́стиннагѡ ѡ҆́браза веще́й ѹ҆вѣ́дѣхомъ, се́й є҆́сть моле́нїе прилѣ́жно на всѧ́къ ча́съ, съ моли́твою и҆спо́лненною ѹ҆миле́нїѧ, приближа́ющꙋсѧ бг҃ꙋ ѡ҆ ѡ҆ставле́нїи проше́дшихъ, и҆ печа́ль ѡ҆ хране́нїи бꙋ́дꙋщихъ. И҆ па́ки: благода́ть по благода́ти покаѧ́нїе даде́сѧ человѣ́кѡмъ. Покаѧ́нїе бо є҆́сть порожде́нїе второ́е ѿ бг҃а. И҆ є҆́же ѿ вѣ́ры ѡ҆брꙋче́нїе прїѧ́хомъ, покаѧ́нїемъ дарова́нїѧ ѻ҆́нагѡ ча́емъ. Покаѧ́нїѧ є҆́сть две́рь ми́лости ѿве́рстаѧ держа́щымсѧ є҆ѧ̀, две́рїю се́ю вхо́димъ къ бж҃е́ственной ми́лости. И҆ кромѣ̀ сегѡ̀ вхо́да не ѡ҆брѧ́щемъ ми́лости: зане́же всѝ согрѣши́ша, по бж҃е́ственномꙋ писа́нїю, ѡ҆правда́еми тꙋ́не благода́тїю є҆гѡ̀. Покаѧ́нїе є҆́сть благода́ть втора́ѧ, и҆ ражда́етсѧ въ се́рдцѣ ѿ вѣ́ры и҆ стра́ха: стра́хъ же є҆́сть же́злъ ѻ҆те́ческїй ѹ҆правлѧ́ющїй на́съ, до́ндеже дости́гнемъ въ ра́й дꙋхо́вный. И҆ є҆гда̀ та́мѡ дости́гнемъ, ѡ҆ставлѧ́етъ на́съ, и҆ возвраща́етсѧ. Ра́й є҆́сть любы̀ бж҃їѧ, въ не́йже наслажде́нїе всѣ́хъ блаже́нствъ. И҆ па́ки: ꙗ҆́коже невозмо́жно є҆́сть прейтѝ мо́ре вели́кое без̾ ладїѝ и҆ кораблѧ̀, си́це не мо́жетъ кто́либо без̾ стра́ха прейтѝ къ любвѝ. Мо́ре смердѧ́щее положе́нное посредѣ̀ на́съ и҆ ѹ҆́мнагѡ раѧ̀, корабле́мъ покаѧ́нїѧ прейтѝ мо́жемъ, и҆мꙋ́щимъ гребцы̀ стра́ха. А҆́ще ли же сі́и гребцы̀ стра́ха не ѹ҆правлѧ́ютъ кораблѧ̀ сегѡ̀ покаѧ́нїѧ, и҆́мже прехо́димъ мо́ре мі́ра сегѡ̀ къ бг҃ꙋ, потоплѧ́емсѧ въ смердѧ́щемъ мо́ри.

<rubric>Глава̀ п҃а. Є҆щѐ ѡ҆ покаѧ́нїи, стра́сѣ, любвѝ, пла́чи, слеза́хъ и҆ самоꙋкоре́нїи.</rubric>

<red>П</red>окаѧ́нїе є҆́сть кора́бль: стра́хъ, ко́рмчїй є҆гѡ̀: любы̀, приста́нище бж҃е́ственное. Посажда́етъ ѹ҆̀бо на́съ стра́хъ въ кораблѝ покаѧ́нїѧ, и҆ прево́зитъ на́съ чрез̾ мо́ре жите́йское смердѧ́щее, и҆ ко приста́нищꙋ бж҃е́ственномꙋ, є҆́же є҆́сть любы̀, наставлѧ́етъ на́съ: въ не́же прехо́дѧтъ всѝ трꙋжда́ющїисѧ и҆ ѡ҆бремене́ннїи покаѧ́нїемъ. И҆ є҆гда̀ дости́гнемъ любвѐ, достиго́хомъ къ бг҃ꙋ, и҆ пꙋ́ть на́шъ соверши́сѧ, и҆ преидо́хомъ ко ѻ҆́стровꙋ, дале́че ѿ мі́ра сꙋ́щемꙋ: и҆дѣ́же є҆́сть ѻ҆ц҃ъ, сн҃ъ и҆ ст҃ы́й дх҃ъ. Ѡ҆ пла́чи же по бз҃ѣ та́кѡ глаго́летъ сп҃си́тель: блаже́ни пла́чꙋщїи, ꙗ҆́кѡ ті́и ѹ҆тѣ́шатсѧ. Є҆щѐ ѡ҆ слеза́хъ то́йжде пи́шетъ преподо́бный і҆саа́къ: сле́зы, ꙗ҆̀же въ моли́твѣ, зна́менїе сꙋ́ть млⷭ҇ти бж҃їѧ, є҆ѧ́же сподо́бисѧ дꙋша̀ въ свое́мъ покаѧ́нїи: и҆ ꙗ҆́кѡ прїѧ́та бы́сть, и҆ нача́тъ входи́ти въ по́ле чистоты̀ слеза́ми. А҆́ще бо не во́змꙋтсѧ помышлє́нїѧ преходѧ́щихъ, и҆ ѿве́ргнꙋтъ ѿ себѐ ѹ҆пова́нїе мі́ра, и҆ подви́гнетсѧ ѿ ни́хъ презрѣ́нїе є҆гѡ̀, и҆ не начнꙋ́тъ блага̑ѧ напꙋ̑тїѧ и҆схо́да своегѡ̀ ѹ҆готовлѧ́ти, и҆ не начнꙋ́тъ въ дꙋшѝ по́мыслы дви́житисѧ нѣ́кихъ сꙋ́щихъ та́мѡ, не мо́гꙋтъ ѻ҆́чи сле́зы и҆спꙋска́ти. Сле́зы бо ѿ чи́стагѡ приснопоꙋче́нїѧ и҆ непари́тельнагѡ, и҆ помыслѡ́въ мно́гихъ и҆ ча́стыхъ, и҆ неꙋкло́ннѡ быва́ющихъ, и҆ ѿ па́мѧти нѣ́чесогѡ то́нка быва́ющагѡ въ мы́сли, и҆ ѡ҆печалѧ́юща се́рдце па́мѧтїю свое́ю, и҆ ѿ си́хъ ѹ҆множа́ютсѧ, и҆ наипа́че возраста́ютъ. И҆ лѣ́ствичникъ: ꙗ҆́коже ѻ҆́гнь потреблѧ́етъ тро́стїе, та́кѡ слеза̀ чи́стаѧ всѧ́кꙋ ви́димꙋю и҆ разꙋмѣва́емꙋю скве́рнꙋ. Є҆щѐ: чи̑стыѧ и҆ нелє́стныѧ сле́зы чрез̾ воспомина́нїе разрѣше́нїѧ на́шегѡ ѿ тѣ́ла себѣ̀ стѧ́жимъ: нѣ́сть бо въ ни́хъ краде́нїѧ, и҆лѝ возноше́нїѧ, но па́че ѡ҆чище́нїе, и҆ любвѐ, ꙗ҆́же къ бг҃ꙋ, пред̾ꙋспѣ́ѧнїе, и҆ грѣха̀ ѿмы́тїе, и҆ безстра́стїе. Є҆щѐ: не вѣ́рꙋй си̑мъ и҆сто́чникѡмъ сле́зъ, пре́жде соверше́нна ѡ҆чище́нїѧ: не наде́ждно бо вїно̀, а҆́бїе ѿ точи́лъ заключе́нное. Є҆щѐ: ꙗ҆̀же ѹ҆́бѡ ѿ стра́ха сле́зы, са́ми въ себѣ̀ хране́нїе и҆́мꙋтъ: а҆ ꙗ҆̀же ѿ любвѐ, не́гли ѹ҆до́бь ѡ҆крада́еми въ нѣ́кихъ быва́ютъ, а҆́ще ѻ҆́ный приснопа́мѧтный ѻ҆́гнь во вре́мѧ дѣ́йствїѧ ѕѣлѡ̀ се́рдце не возже́глъ бы. И҆ чꙋ́дно є҆́сть, ка́кѡ смире́ннѣйшее тве́рже є҆́сть во вре́мѧ своѐ. Є҆щѐ: сле́зы и҆схо́да ражда́ютъ стра́хъ: стра́хꙋ же ро́ждшꙋ безстра́шїе, быва́етъ ра́дость: ра́дости же непостижи́мой преста́вшей, преподо́бныѧ любвѐ цвѣ́тъ прозѧба́етъ.

<rubric>Ѡ҆ самоꙋкоре́нїи, и҆з̾ вели́кагѡ а҆нтѡ́нїа. </rubric>

<red>Ѡ҆</red> самоꙋкоре́нїи же глаго́летъ вели́кїй а҆нтѡ́нїй: сїѐ є҆́сть вели́кое дѣ́ланїе человѣ́ка, да согрѣше́нїе своѐ верхꙋ̀ себѐ поло́житъ пред̾ бг҃омъ, и҆ возча́етъ и҆скꙋше́нїѧ до послѣ́днѧгѡ и҆здыха́нїѧ. И҆ и҆́нъ ѻ҆тє́цъ ст҃ы́й вопроше́нъ бы́въ, что̀ мно́жае ѡ҆брѣ́лъ є҆сѝ, ѻ҆́тче, на пꙋтѝ се́мъ; ѿвѣща́въ речѐ: є҆́же во все́мъ себѐ ѹ҆корѧ́ти. Є҆́же и҆ вопроси́вый похвалѝ, и҆ глаго́летъ є҆мꙋ̀: и҆но́гѡ пꙋтѝ нѣ́сть кромѣ̀ сегѡ̀. И҆ а҆́вва пі́менъ: со стена́нїемъ всѧ̑ добродѣ́тєли въ мі́ръ се́й внидо́ша: возмѝ є҆ди́нꙋ добродѣ́тель, и҆ без̾ неѧ̀ съ трꙋдо́мъ состои́тъ человѣ́къ. И҆ вопроси́ша є҆го̀, ка́ѧ є҆́сть сїѧ̀; и҆ глаго́летъ: да человѣ́къ при́снѡ себѐ ѹ҆корѧ́етъ. Речѐ па́ки: ѹ҆корѧ́ѧй себѐ, а҆́ще что́либо прилꙋчи́тсѧ є҆мꙋ̀, и҆лѝ тщета̀, и҆лѝ безче́стїе, и҆лѝ какова́либо ско́рбь, предвари́въ и҆́мать себѐ досто́йна, и҆ николи́же смꙋща́етсѧ.

<rubric>Глава̀ п҃в. Ѡ҆ внима́нїи, и҆ ѡ҆ є҆́же премꙋ́дрѣ ѹ҆твержда́тисѧ.</rubric>

<red>П</red>одо́бнѣ же и҆ ѡ҆ внима́нїи и҆ ѹ҆твержде́нїи пи́шетъ бж҃е́ственный па́ѵелъ: блюди́те, ка́кѡ ѻ҆па́снѡ хо́дите: не ꙗ҆́коже не мꙋ́дри, но ꙗ҆́коже премꙋ́дри, и҆скꙋпꙋ́юще вре́мѧ, ꙗ҆́кѡ дні́е лꙋка́ви сꙋ́ть. И҆ ст҃ы́й і҆саа́къ: ѽ премꙋ́дросте, коли́кѡ ди́вна є҆сѝ, и҆ ка́кѡ предви́диши всѧ̑ и҆здале́ча! Блаже́нъ є҆́сть ѡ҆брѣты́й тѧ̀: ѿ ѹ҆ны́нїѧ бо ю҆́ности свободи́сѧ. А҆́ще кто̀ кꙋ́плю дѣ́етъ ма́лою кꙋ́плею, си́рѣчь стѧжа́нїемъ, врачева́нїе вели́кихъ страсте́й до́брѣ твори́тъ. Сїе́ бо є҆́сть любомꙋ́дрїе, да кто̀ и҆ въ малѣ́йшихъ и҆ ма́лыхъ быва́емыхъ ѿ негѡ̀ при́снѡ трезви́тсѧ: ѹ҆покоє́нїѧ бо вели̑каѧ сокро́виществꙋетъ себѣ̀, и҆ не спи́тъ, да не приключи́тсѧ є҆мꙋ̀ что̀ сопроти́вно: но вины̑ ѿсѣка́етъ пре́жде вре́мене, и҆ малѣ́йшими вещьмѝ терпи́тъ ма́лꙋю печа́ль, потреблѧ́ѧ се́ю вели́кꙋю. И҆ ни́же: тѣ́мже и҆ глаго́летъ премꙋ́дрый: бꙋ́ди бо́дръ и҆ тре́звенъ ѡ҆ животѣ̀ твое́мъ: сро́денъ бо є҆́сть со́нъ се́й ѹ҆мꙋ̀, и҆ ѡ҆́бразъ и҆́стинныѧ сме́рти. Глаго́летъ и҆ сщ҃енноꙋчи́тель васі́лїй: и҆́же въ ма́лыхъ свои́хъ лѣни́въ є҆́сть, не вѣ́рꙋй є҆мꙋ̀ въ вели́кихъ просїѧ́ти.

<rubric>Глава̀ п҃г. Ꙗ҆́кѡ ѡ҆ всѣ́хъ рече́нныхъ тща́тисѧ подоба́етъ: пре́жде же всѣ́хъ, є҆́же безмо́лвнꙋ и҆ кро́ткꙋ бы́ти, и҆ чи́стѣ тща́тисѧ призыва́ти безмо́лвствꙋющемꙋ гдⷭ҇а і҆и҃са хрⷭ҇та̀ внꙋ́трь се́рдца.</rubric>

<red>С</red>и́хъ же ра́ди, ѡ҆ всѣ́хъ ѹ҆́бѡ рече́нныхъ тщи́сѧ: пре́жде же всѣ́хъ, да безмо́лвнѣ и҆ кро́тцѣ, и҆ съ чи́стою со́вѣстїю гдⷭ҇а і҆и҃са хрⷭ҇та̀ внꙋ́трь глꙋбины̀ се́рдца призыва́еши, ꙗ҆́коже реко́хомъ. Си́це бо бж҃е́ственнꙋю є҆гѡ̀ благода́ть, пꙋте́мъ пред̾иды́й, почива́ющꙋ и҆́маши въ дꙋшѝ. Глаго́летъ бо и҆ лѣ́ствичникъ: никто́же ѿ ꙗ҆́рости и҆ возноше́нїѧ, лицемѣ́рїѧ же и҆ памѧтоѕло́бїѧ стꙋжда́емь, слѣ́дъ безмо́лвїѧ ѹ҆ви́дѣти да де́рзнетъ когда̀: да не ка́кѡ и҆зстꙋпле́нїе ѿсю́дꙋ прїѡбрѧ́щетъ. А҆́ще ли же кто̀ ѿ си́хъ є҆́сть чи́стъ, то́й про́чее позна́етъ поле́зное, мню́ же, ꙗ҆́кѡ ни то́й. И҆ ѹ҆̀бо не то́чїю почива́ющꙋ и҆мѣ́ти бꙋ́деши благода́ть во твое́й дꙋшѝ, но и҆ ѹ҆покоѧ́ющꙋ соверше́ннѣ дꙋ́шꙋ ѿ преждестꙋжа́вшихъ є҆́й бѣсѡ́въ и҆ страсте́й. А҆́ще бо и҆ па́ки стꙋжа́ютъ, но не дѣ́йствꙋютъ, занѐ не прилага́етсѧ къ ни̑мъ, ни сла́сти, ꙗ҆́же ѿ ни́хъ, жела́етъ.

<rubric>Глава̀ п҃д. Ѡ҆ до́брѣмъ и҆зстꙋпи́тельнѣмъ раче́нїи, и҆ бж҃е́ственной добро́тѣ.</rubric>

<red>В</red>се́ бо жела́нїе такова́гѡ, и҆ серде́чное и҆ и҆зстꙋпи́тельное раче́нїе, и҆ соверше́нное є҆гѡ̀ завѣща́нїе къ превышшедобро́тнѣй и҆ блаже́ннѣйшей добро́тѣ зри́тъ, ꙗ҆̀же ѻ҆тцы̀ и҆ жела́нїй кра́йнѣйшимъ нареко́ша. Глаго́летъ бо вели́кїй васі́лїй: є҆гда̀ раче́нїе бл҃гоче́стїѧ дꙋ́шꙋ пред̾ꙋде́ржитъ, всѧ́кїй є҆́й ви́дъ бра́ней посмѣѧ́теленъ, и҆ всѝ ю҆̀ за жела́емое бїю́щїи ѹ҆слажда́ютъ па́че, не́жели ѹ҆ѧзвлѧ́ютъ. И҆ па́ки: что̀ бж҃е́ственныѧ добро́ты чꙋднѣ́йшее; Ка́ѧ мы́сль великолѣ́пїѧ бж҃їѧ ра́достнѣйшаѧ; Ко́е жела́нїе дꙋшѝ та́кѡ лю́то и҆ нестерпи́мо; ꙗ҆́коже є҆́же ѿ бг҃а быва́етъ во ѡ҆чище́ннѣй ѿ всѧ́кїѧ ѕло́бы дꙋшѝ, и҆ ѿ и҆́стиннагѡ завѣща́нїѧ глаго́лющей: Ѹ҆ѧ́звлена є҆́смь любо́вїю а҆́зъ.

<rubric>Глава̀ п҃є. Ѡ҆ бра́ни, и҆ наказа́тельнѣмъ попꙋще́нїи, и҆ по ѿвраще́нїю ѡ҆ставле́нїи.</rubric>

<red>Р</red>а́тꙋемь же быва́етъ про́чее по попꙋще́нїю наказа́тельнꙋ, а҆ не по ѿвраще́нїю ѡ҆ставле́нїѧ. Чесѡ̀ ра́ди; ꙗ҆́кѡ да не вознесе́тсѧ ѹ҆́мъ є҆гѡ̀ бла́га ра́ди, є҆́же ѡ҆брѣ́те, но ра́тꙋемь же и҆ наказꙋ́емь прїе́млетъ смире́нїе при́снѡ, и҆́мже є҆ди́нѣмъ не то́кмѡ побѣжда́етъ го́рдѡ ра́тꙋющихъ є҆го̀: но и҆ дарѡ́въ бо́льшихъ вы́нꙋ сподоблѧ́етсѧ, пред̾ꙋспѣва́ѧ є҆ли́кѡ мо́щно є҆́сть дости́гнꙋти человѣ́ческомꙋ є҆стествꙋ̀, вери́гами неизбѣ́жными, и҆ тѧ́жестїю пло́ти свѧ́занъ и҆ ѹ҆гнѣта́емь, и҆ ше́ствꙋѧ къ соверше́нствꙋ ѡ҆ хрⷭ҇тѣ̀ и҆ безстра́стїю. Глаго́летъ бо ст҃ы́й дїа́дохъ: са́мъ гдⷭ҇ь глаго́летъ, ꙗ҆́кѡ сатана̀ съ нб҃сѐ ꙗ҆́кѡ мо́лнїѧ спадѐ, да не взира́етъ ѕлови́дный въ селє́нїѧ ст҃ы́хъ а҆́гг҃лъ. Ка́кѡ ѹ҆́бѡ не сподо́бивыйсѧ прича́стїѧ благи́хъ рабѡ́въ съ бг҃омъ ѻ҆́бщее мо́жетъ и҆мѣ́ти жили́ще человѣ́ческїй ѹ҆́мъ; Но а҆́ще и҆ рекꙋ́тъ, ꙗ҆́кѡ по попꙋще́нїю быва́етъ сїѐ, и҆ мно́жае ничто́же рекꙋ́тъ: занѐ наказа́тельное ѹ҆́бѡ попꙋще́нїе ника́коже лиша́етъ дꙋ́шꙋ бж҃е́ственнагѡ свѣ́та: скрыва́етъ же то́чїю, ꙗ҆́коже ѹ҆жѐ реко́хъ, мно́жицею ѿ ѹ҆ма̀ прише́ствїе своѐ благода́ть, а҆́кибы да низверга́етъ дꙋ́шꙋ въ го́ресть бѣсо́вскꙋю, да со всѧ́кимъ стра́хомъ и҆ мно́гимъ смире́нїемъ взыскꙋ́етъ ѻ҆на̀ по́мощи ѿ бг҃а, познава́ющи пома́лꙋ врага̀ своегѡ̀ ѕло́бꙋ: и҆́мже ѡ҆́бразомъ а҆́ще бы ма́ти безчи́нствꙋющаго своего̀ по ѹ҆ста́вѡмъ млекопита́нїѧ младе́нца, ма́лѡ ѿрѣва́ла ѿ свои́хъ ѡ҆б̾ѧ́тїй, да ѹ҆жаса́ѧсѧ ѿ нѣ́кихъ ѡ҆бстоѧ́щихъ є҆го̀ ѕлови́дныхъ человѣ̑къ, и҆лѝ ѕвѣре́й ꙗ҆ковы́хлибо, со мно́гимъ стра́хомъ и҆ слеза́ми къ ма́тєрнимъ па́ки возврати́тсѧ нѣ́драмъ: по ѿвраще́нїю же быва́ющее попꙋще́нїе предае́тъ бѣсовѡ́мъ дꙋ́шꙋ, а҆́ки ѹ҆́зницꙋ не хотѧ́щꙋю и҆мѣ́ти бг҃а. Мы́ же нѣ́смы ча̑да стра́ха, да не бꙋ́детъ: но младе́нцы и҆́стинныѧ бж҃їѧ благода́ти бы́ти вѣ́рꙋемъ, ма́лыми попꙋще́ньми, и҆ ча́стыми ѹ҆тѣше́ньми млекопита́еми: да бла́гостїю бж҃їею сподо́бимсѧ прїитѝ въ мꙋ́жа соверше́нна, въ мѣ́рꙋ во́зраста и҆сполне́нїѧ хрⷭ҇то́ва. И҆ па́ки: наказа́тельное попꙋще́нїе прино́ситъ ѹ҆́бѡ печа́ль мно́гꙋ и҆ смире́нїе, и҆ ѿча́ѧнїе ѹ҆мѣ́ренное дꙋшѣ̀: ꙗ҆́кѡ да славолюби́ваѧ є҆ѧ̀ и҆ небоѧ́зненнаѧ ча́сть благолѣ́пнѣ во смире́нїе прихо́дитъ. А҆́бїе же стра́хъ бж҃їй и҆ сле́зꙋ и҆сповѣ́данїѧ прино́ситъ се́рдцꙋ, и҆ мно́гое жела́нїе и҆зрѧ́днѣйшагѡ молча́нїѧ: по ѿвраще́нїю же бж҃їю быва́ющее, ѿча́ѧнїѧ вкꙋ́пѣ и҆ невѣ́рїѧ и҆ гнѣ́ва и҆ киче́нїѧ и҆сполнѧ́тисѧ дꙋшѣ̀ попꙋща́етъ. Подоба́етъ ѹ҆̀бо на́мъ вѣ́дѣти и҆скꙋ́съ ѻ҆бои́хъ попꙋще́нїй, и҆ по коегѡ́ждо ѡ҆́бразꙋ пристꙋпа́ти къ бг҃ꙋ: та́мѡ бо благодаре́нїе со и҆сповѣ́данїемъ принестѝ є҆мꙋ̀ до́лжни є҆смы̀, ꙗ҆́кѡ неѻбꙋ́зданность ра́зꙋма на́шегѡ ѿѧ́тїемъ ѹ҆тѣше́нїѧ наказꙋ́ющемꙋ, да разли́чїю добродѣ́тели и҆ ѕло́бы, ꙗ҆́кѡ ѻ҆ц҃ъ благі́й наꙋча́етъ на́съ: здѣ́ же, непреста́нно и҆сповѣ́данїе согрѣше́нїй, и҆ сле́зꙋ неѡскꙋ́днꙋ, и҆ вѧ́щшее ѿше́льничество, ꙗ҆́кѡ да си́це возмо́жемъ приложе́нїемъ трꙋдѡ́въ ѹ҆моли́ти когда́либо бг҃а, призрѣ́ти, ꙗ҆́коже и҆ пре́жде, на сердца̀ на̑ша. Ѻ҆ба́че подоба́етъ вѣ́дѣти, ꙗ҆́кѡ є҆гда̀ по сꙋще́ственнꙋ сраже́нїю дꙋшѣ̀ и҆ сатанѣ̀ ра́ть быва́етъ при наказа́тельнѣмъ, глаго́лю, попꙋще́нїи: скрыва́етъ ѹ҆́бѡ, ꙗ҆́коже ѹ҆жѐ и҆ реко́хъ, себѐ благода́ть: недовѣ́домою же содѣ́йствꙋетъ дꙋшѣ̀ по́мощїю, да побѣ́дꙋ дꙋшѝ бы́ти то́чїю пока́жетъ врагѡ́мъ є҆ѧ̀. И҆ ст҃ы́й і҆саа́къ: не мо́щно є҆́сть кромѣ̀ и҆скꙋше́нїй, ꙗ҆̀же по попꙋще́нїю, человѣ́кꙋ ѹ҆премꙋдри́тисѧ во бра́нехъ дꙋхо́вныхъ, и҆ позна́ти своего̀ промысли́телѧ, и҆ разꙋмѣ́ти бг҃а своего̀, и҆ ѹ҆тверди́тисѧ въ вѣ́рѣ є҆гѡ̀ сокрове́ннѣ, то́чїю си́лою и҆скꙋ́са своегѡ̀, є҆го́же прїѧ́тъ. И҆ внегда̀ ѹ҆ви́дитъ благода́ть, ꙗ҆́кѡ нача́сѧ нѣ́коликѡ въ по́мыслѣ є҆гѡ̀ возноше́нїе, и҆ нача̀ помышлѧ́ти вели̑ка ѡ҆ себѣ̀, а҆́бїе попꙋща́етъ и҆скꙋше́нїємъ на него̀ ѹ҆крѣпи́тисѧ и҆ ѹ҆тверди́тисѧ, до́ндеже ѹ҆разꙋмѣ́етъ не́мощь свою̀, и҆ бѣжи́тъ, и҆ ѹ҆де́ржитъ бг҃а во смире́нїи. И҆ си́ми прихо́дитъ человѣ́къ въ мѣ́ры соверше́ннагѡ мꙋ́жа вѣ́рою и҆ ѹ҆пова́нїемъ сн҃а бж҃їѧ, и҆ возвыша́етсѧ въ любвѝ. Ди́вна бо познава́етсѧ любы̀ бж҃їѧ къ человѣ́кꙋ, є҆гда̀ нѣ́когда посредѣ̀ бꙋ́детъ веще́й пресѣца́ющихъ ѹ҆пова́нїе є҆гѡ̀: и҆ та́мѡ показꙋ́етъ бг҃ъ си́лꙋ свою̀ во спасе́нїе, є҆́же ѡ҆ не́мъ. Никогда́же бо разꙋмѣва́етъ человѣ́къ си́лꙋ бж҃ескꙋю въ поко́и и҆ простра́нствѣ: и҆ никогда́же показа̀ бг҃ъ дѣ́йствїе своѐ чꙋ́вственнѣ, то́чїю во странѣ̀ безмо́лвїѧ, и҆ въ пꙋсты́ни, и҆ въ мѣ́стѣхъ лише́нныхъ срѣ́тенїй и҆ смꙋще́нїѧ вселе́нїѧ, є҆́же съ человѣ́ки.

<rubric>Глава̀ п҃ѕ. Ѡ҆ безстра́стїи, и҆ ѡ҆ то́мъ, что́ є҆сть человѣ́ческое безстра́стїе. </rubric>

<red>К</red>ъ си̑мъ ѹ҆́бѡ подоба́етъ ѿ ча́сти и҆ безстра́стїѧ сло́во здѣ̀ приложи́ти, и҆ соверше́нства, и҆ си́це пома́лѣ ѡ҆конча́ти настоѧ́щее списа́нїе. Тѣ́мже глаго́летъ и҆ вели́кїй васі́лїй: рачи́тель бг҃а бы́вый и҆ безстра́стїѧ ѻ҆́нагѡ, и҆ малѣ́йшꙋю ча́сть ѹ҆держа́ти жела́ѧй, и҆ дꙋхо́вныѧ ст҃ы́ни, ти́хости же и҆ несмꙋще́нїѧ и҆ кро́тости и҆ ражда́емагѡ ѿ си́хъ весе́лїѧ и҆ ра́дости жела́ѧй вкꙋси́ти: ѿ всѧ́кїѧ ѹ҆́бѡ веще́ственныѧ стра́сти, возмꙋща́ющїѧ дꙋ́шꙋ, дале́че по́мыслы ѿводи́ти тщи́тсѧ, и҆ чи́стымъ и҆ неѡсѣне́ннымъ ѻ҆́комъ бж҃е́ствєннаѧ ѡ҆бзира́етъ, несы́тнѣ та́мошнѧгѡ свѣ́та насыща́ѧсѧ. Въ таково́е же навыкнове́нїе и҆ ѹ҆строе́нїе дꙋ́шꙋ ѡ҆бꙋчи́въ, ѹ҆своева́етсѧ по возмо́жномꙋ подо́бїю бг҃ꙋ, любе́зенъ и҆ вожделѣ́ннѣйшъ є҆мꙋ̀ быва́етъ, ꙗ҆́кѡ вели́кїй по́двигъ и҆ неꙋдобосоверша́емый претерпѣ́въ, и҆ ѿ веще́ственнагѡ срастворе́нїѧ возмогі́й чи́стою и҆ ѿлꙋче́нною мы́слїю ѿ примѣше́нїѧ тѣле́сныхъ страсте́й, нѣ́какѡ бесѣ́довати съ бг҃омъ. И҆ сїѐ ѹ҆́бѡ є҆́сть ѡ҆ безстра́стїи. Ѡ҆ се́мъ же, что́ є҆сть человѣ́ческое безстра́стїе, пи́шетъ си́це ст҃ы́й і҆саа́къ: безстра́стїе є҆́сть, не є҆́же не ѡ҆щꙋти́ти страсте́й, но є҆́же не прїѧ́ти и҆́хъ: ѿ мно́гихъ бо и҆ разли́чныхъ добродѣ́телей, ꙗ҆̀же стѧжа́ша ꙗ҆вле́нныхъ и҆ та́йныхъ, и҆ и҆знемого́ша въ ни́хъ стра̑сти, и҆ не мо́гꙋтъ ѹ҆до́бь возста́ти на дꙋ́шꙋ, и҆ мы́сль не тре́бꙋетъ всегда̀ внима́ти и҆̀мъ: занѐ во всѧ́ко вре́мѧ и҆спо́лнена є҆́сть въ помышле́нїѧхъ свои́хъ ѿ поꙋче́нїѧ и҆ бесѣ́ды и҆зрѧ́днѣйшихъ ѡ҆бразѡ́въ, ра́зꙋмомъ дви́жимыхъ во ѹ҆мѣ̀. И҆ є҆гда̀ начнꙋ́тъ стра̑сти двиза́тисѧ и҆ смꙋща́тисѧ, внеза́пꙋ восхища́етсѧ мы́сль ѿ приближе́нїѧ и҆́хъ въ ра́зꙋмъ нѣ́кїй прини́кнꙋвшїй во ѹ҆́мъ, и҆ ѡ҆стаю́тсѧ въ не́мъ стра̑сти пра̑здны: ꙗ҆́коже речѐ блаже́нный ма́рко: ѹ҆́мъ ѿ благода́ти бж҃їѧ дѣѧ̑нїѧ добродѣ́телей и҆сполнѧ́ѧ, и҆ ра́зꙋмꙋ прибли́живсѧ, ма́лѡ ѡ҆щꙋща́етъ ѿ ча́сти ѕло́бы и҆ неразꙋ́мїѧ дꙋшѝ. Ра́зꙋмъ бо є҆гѡ̀ восхища́етъ є҆го̀ на высотꙋ̀, и҆ ѿчꙋжда́етъ є҆го̀ ѿ всѣ́хъ, ꙗ҆̀же въ мі́рѣ, и҆ за сꙋ́щꙋю въ ни́хъ чистотꙋ̀, и҆ то́нкость, и҆ ле́гкость, и҆ ѻ҆стротꙋ̀ ѹ҆ма̀ и҆́хъ, и҆ за прилѣжа́нїе па́ки и҆́хъ, ѡ҆чища́етсѧ и҆́хъ ѹ҆́мъ, и҆ прозра́ченъ показꙋ́етсѧ, зане́же пло́ть и҆́хъ и҆зсо́хла ѿ ѹ҆пражне́нїѧ безмо́лвїѧ, и҆ мно́гагѡ въ не́мъ пребыва́нїѧ: сегѡ̀ ра́ди ѹ҆до́бнѡ и҆ ско́рѡ прилага́етсѧ коемꙋ́ждо, и҆ наставлѧ́етъ и҆́хъ видѣ́нїе сꙋ́щее въ ни́хъ, ко ѹ҆́жасꙋ є҆́же въ не́мъ: и҆ въ се́мъ па́че ѹ҆множа́ютсѧ видѣ́нїи, и҆ нижѐ смы́слъ и҆́хъ лиша́етсѧ вещества̀ ра́зꙋма. И҆ никогда́же кромѣ̀ ѻ҆́нѣхъ пребыва́ютъ, ꙗ҆̀же сотворѧ́ютъ въ ни́хъ дꙋхо́вный пло́дъ. И҆ ѻ҆бы́чаемъ многовре́менныхъ и҆зглажда́ютсѧ па̑мѧти ѿ се́рдца и҆́хъ, ꙗ҆̀же дви́жꙋтъ стра̑сти въ дꙋшѝ, и҆ крѣ́пость вла́сти дїа́воли. Є҆гда́ бо дꙋша̀ не бꙋ́детъ кро́тка со страстьмѝ, и҆лѝ не содрꙋжи́тсѧ въ размышле́нїи свое́мъ, є҆́же ѡ҆ ни́хъ, занѐ бы́ти є҆́й ѿ и҆на́гѡ попече́нїѧ непреста́ннѡ держи́мѣй, не мо́жетъ крѣ́пость ногте́й стра́стныхъ ѡ҆блада́ти чꙋ́вствами є҆ѧ̀ дꙋхо́вными. И҆ блаже́нный дїа́дохъ: безстра́стїе є҆́сть, не є҆́же не бы́ти ра́тꙋємымъ ѡ҆ бѣсѡ́въ, зане́же по а҆по́столꙋ, до́лжни є҆смы̀ и҆зы́ти ѿ мі́ра: но є҆́же ра́тꙋємымъ ѿ ни́хъ, непреѡбори̑мымъ пребыва́ти: и҆́бо желѣзоно́снїи ра̑тницы стрѣлѧ́еми быва́ютъ ѿ сꙋпоста̑тъ, и҆ шꙋ́мъ стрѣлѧ́нїѧ слы́шатъ, и҆ са̑мыѧ ты̑ѧ пꙋща́ємыѧ на ни́хъ всѧ̑ стрѣ́лы ꙗ҆́вѣ ви́дѧтъ: не ѹ҆ѧзвлѧ́еми же сꙋ́ть тве́рдости ра́ди ра́тныхъ ѡ҆дѣѧ́нїй. Но ѻ҆нѝ ѹ҆́бѡ желѣ́зомъ ѡ҆гражда́еми, внегда̀ ра́товатисѧ, непобѣди́ми быва́ютъ: мы́ же свѣ́томъ ст҃а́гѡ всеѻрꙋ́жїѧ, и҆ шле́момъ спаси́тельнымъ, всѣ́ми благи́ми дѣ́лы воѡрꙋже́нни, тє́мныѧ бѣсѡ́въ разсѣче́мъ полкѝ. Не бо̀ то́чїю не ктомꙋ̀ дѣ́ѧти ѕла̑ѧ чистотꙋ̀ прино́ситъ: но є҆́же и҆ прилѣжа́нїемъ ко благи̑мъ крѣ́пцѣ ѿврещѝ ѕла̑ѧ. И҆ ст҃ы́й маѯі́мъ четвероѡбра́знѣ сїѐ раздѣлѧ́етъ, та́кѡ глаго́лѧ: Пе́рвое безстра́стїе глаго́лю, непови́нное движе́нїе ко грѣхꙋ̀ тѣлесѐ по дѣ́йствꙋ. Второ́е безстра́стїе глаго́лю, въ дꙋшѝ встра́стныхъ по́мыслѡвъ соверше́нное ѿверже́нїе, и҆́мже движе́нїе страсте́й ѹ҆вѧда́етъ въ пе́рвомъ безстра́стїи, неимꙋ́щемъ возжиза́ющыѧ ѻ҆́ное къ дѣ́йствꙋ встра̑стныѧ по́мыслы. Тре́тїе безстра́стїе глаго́лю, соверше́нное къ страсте́мъ по́хоти недвиже́нїе, и҆́мже и҆ второ́е бы́ти ѡ҆бы́че ѿ чистоты̀ по́мыслѡвъ составлѧ́емое. Четве́ртое безстра́стїе глаго́лю, соверше́нное ѿверже́нїе во ѹ҆мѣ̀ всѣ́хъ чꙋ́вственныхъ мечта́нїй, ѿ негѡ́же тре́тїе бытїѐ прїе́млетъ, не и҆мꙋ́щее мечта́нїй чꙋ́вственныхъ видотворѧ́щихъ въ ѻ҆́номъ страсте́й ѡ҆́бразы. Є҆щѐ: безстра́стїе є҆́сть ми́рное ѹ҆строе́нїе дꙋшѝ, и҆́мже неꙋдободви́жима быва́етъ къ ѕло́бѣ.

<rubric>Глава̀ п҃з. Є҆щѐ ѡ҆ безстра́стїи и҆ соверше́нствѣ.</rubric>

<red>Є҆</red>ще́ же и҆ ст҃ы́й є҆фре́мъ ѡ҆ безстра́стїи же и҆ соверше́нствѣ та́кѡ глаго́летъ: безстра́стнїи, къ кра́йнемꙋ жела́нїю несы́тнѡ простира́ющесѧ, несоверше́нное творѧ́тъ соверше́нство: зане́же вѣ̑чнымъ благи̑мъ нѣ́сть конца̀. Соверше́нно ѹ҆̀бо є҆́сть, є҆ли́кѡ проти́вꙋ мѣ́ры человѣ́ческїѧ си́лы: несоверше́нно же, ꙗ҆́кѡ при́снѡ превосходѧ́щее себѐ повседне́вными прило́ги и҆ возвыша́емое вы́нꙋ восхожде́ньми къ бг҃ꙋ. Подо́бнѣ же и҆ ст҃ы́й ні́лъ та́кѡ ѡ҆ соверше́нствѣ глаго́летъ: два̀ совершє́нства разꙋмѣ́ти подоба́етъ: є҆ди́но ѹ҆́бѡ привре́менно, дрꙋго́е же вѣ́чно, ѡ҆ не́мже пи́шетъ па́ѵелъ: є҆гда́ же прїи́детъ соверше́нное, тогда̀, є҆́же ѿ ча́сти, ѹ҆праздни́тсѧ. Сїе́ бо, є҆гда̀ прїи́детъ соверше́нное, зна́менꙋетъ, ꙗ҆́кѡ здѣ̀ не мо́жемъ и҆ вмѣсти́ти бж҃е́ственное соверше́нство. Є҆щѐ: два̀ совершє́нства па́ѵелъ бж҃е́ственный вѣ́сть, и҆ вѣ́сть того́жде человѣ́ка соверше́нна, и҆ несоверше́нна. Є҆ли́кѡ ѹ҆̀бо къ настоѧ́щемꙋ житїю̀, соверше́нна глаго́лема человѣ́ка: є҆ли́кѡ же къ соверше́нномꙋ вои́стиннꙋ, несоверше́нна. Тѣ́мже глаго́летъ: не занѐ достиго́хъ, ѹ҆жѐ соверши́хсѧ. И҆ по ма́лѣхъ глаго́летъ: є҆ли́цы ѹ҆́бѡ соверше́нни, сїѐ да мꙋ́дрствꙋемъ.

<rubric>Глава̀ п҃и. Ѡ҆ встра́стїи, сладостра́стїи, пристра́стїи и҆ безстра́стїи.</rubric>

<red>Г</red>лаго́летъ и҆ ст҃ы́й и҆лїа̀ є҆́кдїкъ: вещество̀ лꙋка́во є҆́сть, тѣ́ла ѹ҆́бѡ встра́стїе: дꙋши́ же сладостра́стїе: пристра́стїе же ѹ҆ма̀. Ѻ҆́нагѡ ѹ҆́бѡ порица́етсѧ ѡ҆сѧза́нїе, сегѡ́ же прѡ́чаѧ чꙋ̑вства: послѣ́днѧгѡ же сопроти́вное расположе́нїе. Є҆щѐ, сладостра́стный ѹ҆́бѡ бли́зъ є҆́сть встра́стнагѡ: пристра́стный же сладостра́стнагѡ: дале́че же ѿ ѻ҆бою̀ безстра́стный.

<rubric>Глава̀ п҃ѳ. Что́ є҆сть встра́стный, сладостра́стный, пристра́стный, и҆ безстра́стный, и҆ ѡ҆ врачева́нїи ѻ҆бои́хъ.</rubric>

<red>В</red>стра́стный є҆́сть, и҆́же согрѣши́тельное движе́нїе и҆́мать над̾ слове́сностїю превозмога́ющее, а҆́ще є҆щѐ и҆ не согрѣша́етъ внѣ̀. Сладостра́стный же, и҆́же дѣ́йство грѣха̀ и҆́мать немощнѣ́йше слове́сства, а҆́ще и҆ подвиза́етсѧ внꙋ́трь. Пристра́стный же, и҆́же въ свобо́дѣ па́че, не́жели въ рабо́тѣ сре́днихъ пребыва́етъ. Безстра́стный же є҆́сть, и҆́же всѣ́хъ си́хъ ра́знствїѧ не вѣ́сть. Та́кожде ѹ҆́бѡ и҆ ѻ҆бои́хъ врачева́нїй сїѧ̑ сказꙋ́етъ: погиба́етъ ѿ дꙋшѝ, встра́стїе ѹ҆́бѡ посто́мъ и҆ моли́твою: сладостра́стїе же бдѣ́нїемъ и҆ молча́нїемъ: пристра́стїе же безмо́лвїемъ и҆ внима́нїемъ: безстра́стїе же быва́етъ ѿ па́мѧти бж҃їѧ.

<rubric>Глава̀ ч҃. Ѡ҆ вѣ́рѣ, наде́ждѣ и҆ любвѝ.</rubric>

<red>Н</red>о поне́же всѣ́хъ бла̑гъ нача́ло и҆ среда̀ и҆ коне́цъ, а҆́ще же хо́щеши рещѝ, и҆ пода́тель и҆ ѹ҆прави́тель є҆́сть вѣ́ра, наде́жда, любы̀, треплете́ннаѧ ве́рвь и҆ бг҃оистка́ннаѧ, и҆ па́че же всѣ́хъ любы̀: занѐ бг҃ъ любы̀ є҆́сть, и҆ глаго́летсѧ. Непра́ведно є҆́сть не и҆спо́лнити и҆ си́ми недоста́токъ настоѧ́щагѡ списа́нїѧ. Па́че же, поне́же, и҆ по ст҃о́мꙋ і҆саа́кꙋ, соверше́нство мно́гихъ плодѡ́въ дх҃а тогда̀ кто̀ прїе́млетъ, є҆гда̀ сподо́битсѧ соверше́нныѧ любвѐ: грѧдѝ, и҆ ѡ҆ то́й ма́лѡ воспомѧне́мъ. Пи́шетъ бо и҆ лѣ́ствичникъ: ны́нѣ же про́чее по и҆з̾ѧсне́нїи всѣ́хъ предрече́нныхъ, ѡ҆стаю́тсѧ трѝ сїѧ̑, сою́зъ всѣ́хъ свѧзꙋ́юща и҆ содержа̑ща: вѣ́ра, наде́жда, любы̀, бо́льши же всѣ́хъ любы̀. Бг҃ъ бо є҆́ю и҆менꙋ́етсѧ, ѻ҆ба́че а҆́зъ пе́рвꙋю ѹ҆́бѡ лꙋчꙋ̀ зрю̀: вторꙋ́ю же свѣ́тъ, а҆ тре́тїю крꙋ́гъ: всѧ̑ же є҆ди́но сїѧ́нїе, и҆ є҆ди́нꙋ свѣ́тлость. Занѐ ѻ҆́ва ѹ҆́бѡ всѧ̑ мо́жетъ твори́ти и҆ соѡрꙋжа́ти: ѻ҆́вꙋ же ми́лость бж҃їѧ ѡ҆гражда́етъ и҆ непосты́дною содѣ́лываетъ: ѻ҆́ва же нижѐ па́даетъ, нижѐ тещѝ престае́тъ, нижѐ ѹ҆ѧ́звленномꙋ про́чее почива́ти ѿ блаже́ннагѡ неи́стовства позволѧ́етъ. Є҆щѐ ѡ҆ любвѝ сло́во: а҆́гг҃лѡмъ зна́емо є҆́сть, и҆ ѻ҆́нѣмъ по дѣ́йствꙋ ѡ҆сїѧ́нїѧ. Любы̀ є҆́сть бг҃ъ, ѡ҆предѣли́ти же сего̀ словесы̑ хотѧ́й, слѣпотствꙋ́ѧ во глꙋбинѣ̀ песо́къ мѣ́рѧетъ. Любы̀, по ка́чествꙋ ѹ҆́бѡ, є҆́сть ѹ҆подобле́нїе бг҃ꙋ, поели́кꙋ человѣ́кѡмъ дости́гнꙋти мо́щно: по дѣ́йствꙋ же, ѹ҆пое́нїе, пїѧ́нство дꙋшѝ: по сво́йствꙋ же, и҆сто́чникъ вѣ́ры, бе́здна долготерпѣ́нїѧ, мо́ре смире́нїѧ. Любы̀ є҆́сть сво́йственнѣ ѿложе́нїе всѧ́ческагѡ сопроти́вна помышле́нїѧ, поне́же любы̀ не мы́слитъ ѕла̀. Любы̀, и҆ безстра́стїе, и҆ сыноположе́нїе, и҆мены̑ є҆ди́нѣми раздѣли́шасѧ. Ꙗ҆́коже свѣ́тъ, и҆ ѻ҆́гнь, и҆ пла́мень, во є҆ди́но стека́ютсѧ дѣ́йство, та́кѡ и҆ ѡ҆ си́хъ мѝ разꙋмѣва́й. И҆ ст҃ы́й дїа́дохъ: всѧ́комꙋ дꙋхо́вномꙋ видѣ́нїю, бра́тїе, да предше́ствꙋетъ вѣ́ра, наде́жда, любы̀, па́че же любы̀. Ѻ҆́вѣ бо презира́ти ви̑димаѧ блага̑ѧ и҆з̾ꙋча́ютъ: любы́ же са́мꙋю дꙋ́шꙋ соединѧ́етъ съ добродѣ́тельми бж҃їими, чꙋ́вствомъ ѹ҆́мнымъ неви́димаго бг҃а познаю́щи. Є҆щѐ: и҆на́ѧ є҆́сть любы̀ дꙋшѝ є҆сте́ственнаѧ, а҆ и҆́на, ꙗ҆́же ѿ ст҃а́гѡ дх҃а въ ню̀ приходѧ́щаѧ. Та́ бо ѿ на́шегѡ хотѣ́нїѧ, є҆гда̀ хо́щемъ, ѹ҆мѣ́реннѣ дви́житсѧ, тѣ́мже и҆ ѹ҆до́бь ѿ лꙋка́выхъ дꙋхѡ́въ расхища́етсѧ, є҆гда̀ не нꙋ́ждею ѡ҆блада́емъ свои́мъ произволе́нїемъ: сїѧ́ же толи́кѡ возжиза́етъ дꙋ́шꙋ къ любвѝ бж҃їей, ꙗ҆́кѡ всѣ̑мъ часте́мъ дꙋшѝ тогда̀ прилѣплѧ́тисѧ неизглаго́ланной бла́гости бж҃е́ственнагѡ жела́нїѧ, въ безмѣ́рной нѣ́коей простотѣ̀ завѣща́нїѧ. Тогда́ бо ѹ҆́мъ а҆́ки чревоносѧ́щъ ѿ дꙋхо́внагѡ дѣ́йствїѧ быва́ѧ, и҆сто́чникъ нѣ́кїй любвѝ и҆ ра́дости и҆сточа́етъ. И҆ ст҃ы́й і҆саа́къ: любы̀ ѿ нѣ́кихъ быва́ющаѧ веще́й, ꙗ҆́кѡ свѣти́льникъ є҆́сть ма́лый, ѿ є҆ле́а пита́емый, и҆ та́кѡ составлѧ́етсѧ свѣ́тъ є҆гѡ̀: и҆лѝ, и҆ ꙗ҆́коже пото́къ текꙋ́щїй ѿ дождѧ̀, є҆гѡ́же тече́нїе престае́тъ, составлѧ́ющемꙋ того̀ веществꙋ̀ ѡ҆скꙋдѣ́нїе прїѧ́вшꙋ. Любы́ же и҆мꙋ́щаѧ бг҃а вино́вна себѐ, ꙗ҆́кѡ и҆сто́чникъ є҆́сть и҆сточа́ющьсѧ, и҆ никогда́же течє́нїѧ є҆гѡ̀ пресѣца́ютсѧ: то́й бо є҆ди́нъ є҆́сть любвѐ и҆сто́чникъ, и҆ неѻскꙋ́дное вещество̀ тоѧ̀. И҆ па́ки: вопроше́нъ бы́въ, ко́е є҆́сть соверше́нїе мно́гихъ плодѡ́въ дꙋ́ха; ѿвѣща̀: є҆гда̀ кто̀ сподо́битсѧ соверше́нныѧ любвѐ бж҃їѧ. И҆ па́ки: вопроше́нъ бы́въ, и҆ ѿкꙋ́дꙋ разꙋмѣ́етъ кто̀, ꙗ҆́кѡ доспѣ̀ въ сїю̀: и҆ речѐ: є҆гда̀ подви́гнетсѧ па́мѧть бж҃їѧ во ѹ҆мѣ̀ є҆гѡ̀, а҆́бїе се́рдце є҆гѡ̀ дви́жетсѧ въ любо́вь є҆гѡ̀, и҆ ѻ҆́чи є҆гѡ̀ низпꙋща́ютъ сле́зы бога́тнѡ. Ѻ҆бы́чай бо и҆́мать любы̀ ѿ па́мѧти возлю́бленныхъ возжиза́ти сле́зы. И҆ тако́въ сы́й, никогда́же лиша́етсѧ сле́зъ. Зане́же не ѡ҆скꙋдѣва́етъ є҆мꙋ̀ при́снѡ вещество̀ ведꙋ́щее є҆го̀ въ па́мѧть бж҃їю. Тѣ́мже и҆ во снѣ̀ свое́мъ собесѣ́дꙋетъ съ бг҃омъ: ѻ҆бы́чай бо и҆́мать любы̀ содѣ́ѧти такова̑ѧ. И҆ сїѐ є҆́сть соверше́нство человѣ́кѡмъ въ жи́зни и҆́хъ се́й. Є҆щѐ: любы̀ бж҃їѧ тепла̀ є҆́сть є҆стество́мъ, и҆ є҆гда̀ безмѣ́рнѡ нападе́тъ на кого̀, твори́тъ ѻ҆́нꙋю дꙋ́шꙋ и҆зстꙋпи́тельнꙋ. Сегѡ̀ ра́ди не мо́жетъ се́рдце ѡ҆щꙋти́вшагѡ вмѣсти́ти ю҆̀, и҆ потерпѣ́ти: но по мѣ́рѣ ка́чества, и҆ наше́дшїѧ є҆мꙋ̀ любвѐ, зри́тсѧ въ не́мъ и҆змѣне́нїе неѻбы́чно. И҆ сїѧ̑ сꙋ́ть зна́мєнїѧ є҆ѧ̀ чꙋ́вствєннаѧ: быва́етъ лицѐ человѣ́кꙋ рꙋмѧ́но, ѡ҆бра́довано, и҆ тѣ́ло є҆гѡ̀ разгора́етсѧ, ѿстꙋпа́етъ ѿ негѡ̀ стра́хъ и҆ стыдѣ́нїе, и҆ быва́етъ ꙗ҆́кѡ и҆зстꙋпи́теленъ, и҆ си́ла, собира́ющаѧ ѹ҆́мъ, бѣжи́тъ ѿ негѡ̀, и҆ ꙗ҆́кѡ и҆зꙋмле́нъ быва́етъ. Стра́шнꙋю сме́рть вмѣнѧ́етъ за ра́дость, и҆ видѣ́нїе ѹ҆ма̀ є҆гѡ̀ пресѣче́нїе нѣ́кое ѿ разсмотре́нїѧ небе́сныхъ николи́же те́рпитъ, и҆ ѿсꙋ́тствꙋѧ, ꙗ҆́кѡ присꙋ́тствꙋѧ бесѣ́дꙋетъ неви́димь ѿ когѡ́либо ра́зꙋмъ, и҆ видѣ́нїе є҆гѡ̀ є҆сте́ственное мимохо́дитъ, и҆ не ѡ҆щꙋща́етъ чꙋ́вственнѣ движе́нїѧ своегѡ̀, є҆́же въ веще́хъ дви́житсѧ. А҆́ще бо и҆ дѣ́йствꙋетъ что̀, несоверше́ннѣ сїѐ ѡ҆щꙋща́етъ, ꙗ҆́кѡ ѹ҆́мъ и҆мѣ́ѧ въ видѣ́нїи высо́комъ, и҆ смы́слъ є҆гѡ̀ при́снѡ а҆́ки со дрꙋги́мъ бесѣ́дꙋетъ. Си́мъ дꙋхо́внымъ пїѧ́нствомъ ѹ҆пи́шасѧ нѣ́когда а҆пⷭ҇ли и҆ мꙋ́чєницы: и҆ ѻ҆́ви ѹ҆́бѡ ве́сь мі́ръ проидо́ша трꙋдѧ́щесѧ, и҆ поноша́еми сꙋ́ще: ѻ҆́ви же на ѹ҆́ды сосѣца́еми, и҆злїѧ́ша кро́вь свою̀ а҆́ки во́дꙋ, и҆ лютѣ̑йшаѧ стра́ждꙋще не возмалодꙋ́шествоваша, но до́блественнѡ претерпѣ́ша, и҆ сꙋ́ще премꙋ́дри, ꙗ҆́кѡ безꙋ́мни вмѣни́шасѧ. И҆ и҆́ни въ пꙋсты́нѧхъ скита́шасѧ, и҆ гора́хъ, и҆ въ верте́пахъ, и҆ про́пастехъ земны́хъ, въ безчи́нїихъ благочи́нни сꙋ́ще. Сегѡ̀ безꙋ́мїѧ да сподо́битъ на́съ бг҃ъ дости́гнꙋти.

<rubric>Глава̀ ч҃а. Ѡ҆ ст҃ѣ́мъ прїѡбще́нїи, и҆ ѡ҆ то́мъ, є҆ли́кихъ бла̑гъ на́мъ вино́вно є҆́сть ча́стое съ чи́стою со́вѣстїю сегѡ̀ причаще́нїе и҆ прїѡбще́нїе. </rubric>

<red>Н</red>ичто́же вои́стиннꙋ си́це ко ѡ҆чище́нїю дꙋшѝ, и҆ просвѣще́нїю ѹ҆ма̀, и҆ тѣ́ла ѡ҆свѧще́нїю, и҆ ѻ҆бою̀ къ бж҃е́ственнѣйшемꙋ и҆змѣне́нїю и҆ безсме́ртїю, є҆ще́ же и҆ ко ѿвраще́нїю страсте́й и҆ бѣсѡ́въ, и҆лѝ па́че, сво́йственнѣе рещѝ, къ соедине́нїю, и҆ бж҃їю бж҃е́ственномꙋ и҆ преесте́ственномꙋ соедине́ннїю и҆ срастворе́нїю содѣ́йствꙋетъ и҆ помоществꙋ́етъ на́мъ, ꙗ҆́коже ѿ чи́ста се́рдца и҆ завѣща́нїѧ, є҆ли́кѡ мо́щно є҆́сть человѣ́кꙋ, ча́стое причаще́нїе и҆ прїѡбще́нїе ст҃ы́хъ, пречи́стыхъ, безсме́ртныхъ и҆ животворѧ́щихъ та́йнъ, са́магѡ, глаго́лемъ, честна́гѡ тѣ́ла и҆ кро́ве гдⷭ҇а и҆ бг҃а и҆ сп҃са на́шегѡ і҆и҃са хрⷭ҇та̀. Сегѡ̀ ѹ҆̀бо ра́ди нꙋ́ждно є҆́сть, є҆ли́кѡ мо́щно, и҆ ѡ҆ се́мъ ѿ ча́сти рещѝ, и҆ съ таковы́мъ сочини́ти трꙋдо́мъ, и҆ та́кѡ ѡ҆конча́ти сїѐ сло́во. И҆ сїѐ ѹ҆̀бо ꙗ҆́вственно є҆́сть не то́кмѡ ѿ тѣ́хъ, ꙗ҆̀же ст҃і́и вѣща́ютъ, но мно́гѡ па́че ѿ са́мыхъ глагѡ́лъ саможивота̀ и҆ самои́стины ꙗ҆́вственнѣйше, глаго́летъ бо: а҆́зъ є҆́смь хлѣ́бъ живо́тный. И҆, се́й є҆́сть хлѣ́бъ сходѧ́й съ нб҃сѐ, да а҆́ще кто̀ ѿ негѡ̀ ꙗ҆́стъ, не ѹ҆́мретъ. А҆́зъ є҆́смь хлѣ́бъ живо́тный, сше́дый съ нб҃сѐ: а҆́ще кто̀ снѣ́сть ѿ хлѣ́ба сегѡ̀, жи́въ бꙋ́детъ во вѣ́ки: и҆ хлѣ́бъ же, є҆го́же а҆́зъ да́мъ, пло́ть моѧ̀ є҆́сть, ю҆́же а҆́зъ да́мъ за живо́тъ мі́ра. И҆, а҆́ще не снѣ́сте пло́ти сн҃а человѣ́ческагѡ, ни пїе́те кро́ве є҆гѡ̀, живота̀ не и҆́мате въ себѣ̀. Ꙗ҆ды́й мою̀ пло́ть, и҆ пїѧ́й мою̀ кро́вь, во мнѣ̀ пребыва́етъ, и҆ а҆́зъ въ не́мъ. Ꙗ҆́коже посла́ мѧ живы́й ѻ҆ц҃ъ, и҆ а҆́зъ живꙋ̀ ѻ҆ц҃а̀ ра́ди: и҆ ꙗ҆ды́й мѧ̀, и҆ то́й жи́въ бꙋ́детъ менѐ ра́ди. Се́й є҆́сть хлѣ́бъ сше́дый съ нб҃сѐ: и҆ ꙗ҆ды́й хлѣ́бъ се́й, жи́въ бꙋ́детъ во вѣ́ки. И҆ хрⷭ҇тоно́сецъ па́ѵелъ сїѧ̑ глаго́летъ: бра́тїе, а҆́зъ прїѧ́хъ ѿ гдⷭ҇а, є҆́же и҆ преда́хъ ва́мъ, ꙗ҆́кѡ гдⷭ҇ь і҆и҃съ въ но́щь, въ ню́же пре́данъ быва́ше, прїе́мъ хлѣ́бъ, и҆ благодари́въ преломѝ, и҆ речѐ: прїими́те, ꙗ҆ди́те, сїѐ є҆́сть тѣ́ло моѐ, є҆́же за вы̀ ломи́мое: сїѐ твори́те въ моѐ воспомина́нїе. Та́кожде и҆ ча́шꙋ по ве́чери, глаго́лѧ: сїѧ̀ ча́ша но́вый завѣ́тъ є҆́сть въ мое́й кро́ви: сїѐ твори́те, є҆ли́жды а҆́ще пїе́те, въ моѐ воспомина́нїе. Є҆ли́жды бо а҆́ще ꙗ҆́сте хлѣ́бъ се́й, и҆ ча́шꙋ сїю̀ пїе́те, сме́рть гдⷭ҇ню возвѣща́ете, до́ндеже ѹ҆́бѡ прїи́детъ. Тѣ́мже, и҆́же а҆́ще ꙗ҆́стъ хлѣ́бъ се́й, и҆лѝ пїе́тъ ча́шꙋ гдⷭ҇ню недосто́йнѣ, пови́ненъ бꙋ́детъ тѣ́лꙋ и҆ кро́ви гдⷭ҇ни. Да и҆скꙋша́етъ же человѣ́къ себѐ, и҆ та́кѡ ѿ хлѣ́ба да ꙗ҆́стъ, и҆ ѿ ча́ши да пїе́тъ. Ꙗ҆ды́й бо и҆ пїѧ́й недосто́йнѣ, сꙋ́дъ себѣ̀ ꙗ҆́стъ и҆ пїе́тъ, не разсꙋжда́ѧ тѣ́ла гдⷭ҇нѧ. Сегѡ̀ ра́ди въ ва́съ мно́зи не́мощни и҆ недꙋ́жливи, и҆ спѧ́тъ дово́льни. А҆́ще же бы́хомъ себѐ разсꙋжда́ли, не бы́хомъ ѡ҆сꙋжде́ни бы́ли. Сꙋди́ми же ѿ гдⷭ҇а наказꙋ́емсѧ, да не съ мі́ромъ ѡ҆сꙋ́димсѧ.

<rubric>Глава̀ ч҃в. Ꙗ҆́кѡ нꙋ́ждно є҆́сть наꙋчи́тисѧ чꙋдесѝ ст҃ы́хъ та̑инъ, и҆ что̀ сꙋ́ть, и҆ чесѡ̀ ра́ди даны̀ сꙋ́ть, и҆ ка́ѧ є҆́сть по́льза.</rubric>

<red>П</red>и́шетъ же и҆ златоꙋ́стъ: нꙋ́ждно є҆́сть наꙋчи́тисѧ чꙋдесѝ ст҃ы́хъ та́инъ, что̀ сꙋ́ть, и҆ чесѡ̀ ра́ди прє́даны сꙋ́ть, и҆ ка́ѧ є҆́сть по́льза та́йны сеѧ̀. Є҆ди́но тѣ́ло є҆смы̀, и҆ ѹ҆́ди ѿ пло́ти гдⷭ҇а на́шегѡ і҆и҃са хрⷭ҇та̀, и҆ ѿ косте́й є҆гѡ̀. Тайнонаꙋче́ннїи же да вне́млютъ глаго́лємымъ, да си́це не то́кмѡ по любвѝ сїѐ бꙋ́демъ, но и҆ по са́мой то́й та́йнѣ со ѻ҆́ною да соедини́мсѧ пло́тїю. Пи́щею сїѧ̀ быва́етъ, ю҆́же дарова̀ на́мъ, хотѧ̀ показа́ти любо́вь, ю҆́же къ на́мъ и҆́мать. Сегѡ̀ ра́ди смѣсѝ съ на́ми себѐ, и҆ возмѣ́си тѣ́ло своѐ въ на́съ, да бꙋ́демъ ꙗ҆́коже тѣ́ло со главо́ю соедине́но: ѕѣлѡ́ бо лю́бѧщихъ є҆́сть сїѐ. Сїе́ бо и҆ і҆́ѡвъ назна́менꙋѧ глаго́ла ѡ҆ рабѣ́хъ, и҆́миже бѣ̀ по превосхожде́нїю люби́мь, ѻ҆ни́ бо ве́лїю любо́вь къ немꙋ̀ показꙋ́ѧ, глаго́лали: кто̀ ѹ҆́бѡ да́лъ бы на́мъ ѿ пло́тей є҆гѡ̀ насы́титисѧ; тѣ́мже ѹ҆́бѡ и҆ хрⷭ҇то́съ то̀ сотвори́лъ є҆́сть, въ любо́вь веды́й на́съ бо́льшꙋ, и҆ свою̀ къ на́мъ любо́вь ꙗ҆влѧ́ѧ, не то́чїю ви́дѣти себѐ подаѧ̀ жела́ющымъ, но и҆ прикоснꙋ́тисѧ, и҆ снѣ́сти, и҆ соедини́тисѧ, и҆ всѧ́ко жела́нїе и҆спо́лнити. Є҆щѐ: причаща́ющїисѧ прест҃а́гѡ тѣ́ла и҆ честны́ѧ кро́ве, со а҆́гг҃лы и҆ а҆рха́гг҃лы, и҆ го́рними си́лами стоѧ́тъ, въ са́мꙋю хрⷭ҇то́вꙋ ца́рскꙋю ѡ҆дѣ́ѧвшесѧ ри́зꙋ, ѻ҆рꙋ̑жїѧ и҆мꙋ́ще дꙋхѡ́внаѧ. Но ничто́же вели́кагѡ реко́хъ є҆щѐ: въ самаго́ бо быва́ютъ ѡ҆блече́ни цр҃ѧ̀. Но ꙗ҆́коже є҆́сть ве́лїе и҆ стра́шное и҆ чꙋ́дное та́инство, та́кѡ а҆́ще съ чистото́ю пристꙋ́пиши, во спасе́нїе пристꙋпи́лъ є҆сѝ: а҆́ще ли же съ лꙋка́вою со́вѣстїю, въ мꙋче́нїе и҆ ка́знь: ꙗ҆ды́й бо, речѐ, и҆ пїѧ́й недосто́йнѣ, сꙋ́дъ себѣ̀ ꙗ҆́стъ и҆ пїе́тъ. А҆́ще бо ѡ҆сквернѧ́ющїи порфѵ́рꙋ ца́рскꙋю, наказꙋ́еми быва́ютъ, подо́бнѣ ꙗ҆́коже и҆ раздира́ющїи: нико́еже є҆́сть сомнѣ́нїе и҆ нечи́стою мы́слїю прїе́млющымъ тѣ́ло сїѐ, тꙋ́южде пострада́ти мꙋ́кꙋ, ꙗ҆ковꙋ́ю и҆ ті́и, и҆̀же гвоздьмѝ ѻ҆́ное ѹ҆ѧзви́ша. Зрѝ ѹ҆́бѡ, ко́ль стра́шно показа̀ па́ѵелъ мꙋче́нїе, ре́кши: ѿве́рглсѧ кто̀ зако́на мѡѷсе́ова, без̾ милосе́рдїѧ при двои́хъ и҆лѝ трїе́хъ свидѣ́телехъ ѹ҆мира́етъ. Коли́кѡ, мнитѐ, го́ршїѧ пови́ненъ бꙋ́детъ мꙋ́ки, и҆́же сн҃а бж҃їѧ попра́вый, и҆ кро́вь завѣ́тнꙋю скве́рнꙋ возмни́въ, є҆́юже ѡ҆свѧти́сѧ. Є҆ли́цы ѹ҆̀бо причаща́емсѧ сегѡ̀ тѣ́ла, є҆ли́цы кро́ве вкꙋша́емъ сеѧ̀, помышлѧ́йте, ꙗ҆́кѡ ѻ҆́наго горѣ̀ сѣдѧ́щаго, ѿ а҆́гг҃лъ покланѧ́емаго, сꙋ́щаго близ̾ безпло́тныѧ си́лы, сего̀ вкꙋша́емъ. Ѹ҆вы̀ мнѣ̀! Коли́цы ко спасе́нїю на́мъ пꙋтїѐ! Тѣ́ло ны̀ своѐ сотвори́лъ є҆́сть, тѣ́ло на́мъ своѐ преподадѐ, и҆ ничесѡ́же си́хъ ѿвраща́етъ на́съ ѿ ѕлы́хъ. Ѽ безболѣ́знїѧ! Ѽ нечꙋ́вствїѧ! И҆ па́ки: ста́рецъ нѣ́кїй чꙋ́денъ повѣ́да мѝ, каково̀ нѣ́что сподо́бльсѧ ѹ҆ви́дѣти и҆ ѹ҆слы́шати, ꙗ҆́кѡ и҆мꙋ́щыѧ ѿсю́дꙋ ѿходи́ти, а҆́ще та̑инъ причастѧ́тсѧ съ чи́стою со́вѣстїю, є҆гда̀ ѹ҆мре́ти и҆́мꙋтъ, дѡрѷносѧ́ще а҆́гг҃ли причаще́нїѧ ра́ди ѻ҆́нагѡ, ѿсю́дꙋ возно́сѧтъ. И҆ бж҃е́ственный і҆ѡа́ннъ дамаски́нъ: поели́кꙋ сꙋгꙋ́бы и҆ сло́жни є҆смы̀, подоба́етъ и҆ рожде́нїю бы́ти сꙋгꙋ́бꙋ, подо́бнѣ и҆ ꙗ҆́стїю сло́жнꙋ. Рожде́нїе ѹ҆̀бо водо́ю на́мъ и҆ дх҃омъ дае́тсѧ: ꙗ҆́стїе же є҆́сть са́мый хлѣ́бъ живо́тный, гдⷭ҇ь на́шъ і҆и҃съ хрⷭ҇то́съ съ нб҃сѐ сше́дый. Ꙗ҆́коже во креще́нїи, поне́же ѻ҆быкнове́нно є҆́сть человѣ́кѡмъ водо́ю мы́тисѧ, и҆ є҆ле́емъ ма́затисѧ, сопрѧжѐ съ є҆ле́емъ и҆ водо́ю благода́ть ст҃а́гѡ дх҃а, и҆ сотворѝ ю҆̀ ба́ню пакирожде́нїѧ: та́кѡ, занѐ ѻ҆бы́чай є҆́сть человѣ́кѡмъ хлѣ́бъ ꙗ҆́сти, во́дꙋ же и҆ вїно̀ пи́ти, сопрѧжѐ и҆̀мъ своѐ бж҃ество̀, и҆ сотворѝ ѧ҆̀ тѣ́ло и҆ кро́вь свою̀, да ѻ҆бы́чными и҆ по є҆стествꙋ̀ въ сꙋ́щихъ па́че є҆стества̀ бꙋ́демъ. Тѣ́ло, є҆́же ѿ ст҃ы́ѧ дв҃ы, є҆́сть вои́стиннꙋ соедине́нное съ бж҃ество́мъ, не ꙗ҆́кѡ возне́сшеесѧ тѣ́ло съ нб҃сѐ схо́дитъ: но ꙗ҆́кѡ са́мый хлѣ́бъ и҆ вїно̀ претворѧ́ютсѧ въ тѣ́ло и҆ кро́вь бж҃їю. А҆́ще ли же ѡ҆́браза взыскꙋ́еши, ка́кѡ быва́етъ, довлѣ́етъ тѝ ѹ҆слы́шати, ꙗ҆́кѡ дх҃омъ ст҃ы́мъ, ꙗ҆́коже и҆ ѿ ст҃ы́ѧ бцⷣы дх҃омъ ст҃ы́мъ себѣ̀ самомꙋ̀ и҆ въ себѣ̀ само́мъ гдⷭ҇ь пло́ть соста́ви: и҆ мно́жае ничто́же вѣ́мы, но то́чїю ꙗ҆́кѡ сло́во бж҃їе и҆́стинное є҆́сть, дѣйстви́тельное и҆ всемо́щное, ѡ҆́бразъ же неиспы́тенъ. Быва́етъ ѹ҆̀бо съ вѣ́рою досто́йнѣ причаща́ющымсѧ во ѡ҆ставле́нїе грѣхѡ́въ, и҆ въ жи́знь вѣ́чнꙋю, и҆ въ хране́нїе дꙋшѝ и҆ тѣ́ла: съ невѣ́рїемъ же недосто́йнѣ причаща́ющымсѧ, во ѡ҆сꙋжде́нїе и҆ въ мꙋче́нїе, ꙗ҆́коже и҆ гдⷭ҇нѧ сме́рть. И҆ нѣ́сть хлѣ́бъ се́й и҆ вїно̀, ѡ҆́бразъ тѣ́ла и҆ кро́ве хрⷭ҇то́вы, да не бꙋ́детъ: но са́мое то̀ тѣ́ло хрⷭ҇то́во ѡ҆боже́нное, и҆ са́маѧ та̀ кро́вь. Пло́ть бо моѧ̀, глаго́летъ, и҆́стинно є҆́сть бра́шно, и҆ кро́вь моѧ̀ и҆́стинно є҆́сть пи́во. Тѣ́ло и҆ кро́вь хрⷭ҇то́ва въ растѣ́нїе дꙋшѝ и҆ тѣ́лꙋ на́шемꙋ быва́етъ, ѻ҆ба́че не и҆стощева́етсѧ, нижѐ и҆стлѣва́етъ, нижѐ а҆федро́номъ и҆схо́дитъ, да не бꙋ́детъ: но въ сꙋщество̀ на́ше и҆ соблюде́нїе, скве́рны всѧ́кїѧ чисти́лище: и҆́бо а҆́ще и҆ зла́то прїи́метъ растлѣ́нно, сꙋди́тельнымъ разжже́нїемъ ѡ҆чища́етъ, да не въ бꙋ́дꙋщемъ вѣ́цѣ съ мі́ромъ ѡ҆сꙋ́димсѧ. Тѣ́мже ѡ҆чи́стившесѧ соединѧ́емсѧ съ тѣ́ломъ хрⷭ҇то́вымъ, и҆ дх҃омъ є҆гѡ̀, и҆ быва́емъ тѣ́ло хрⷭ҇то́во. Хлѣ́бъ се́й є҆́сть нача́токъ бꙋ́дꙋщагѡ хлѣ́ба, и҆́же є҆́сть насꙋ́щный, насꙋ́щность бо ꙗ҆влѧ́етъ и҆лѝ бꙋ́дꙋщїй, сі́есть въ бꙋ́дꙋщемъ вѣ́цѣ на́мъ блюдо́мый, и҆лѝ и҆ къ сохране́нїю житїѧ̀ на́шегѡ прїе́млемый. Дх҃ъ бо животворѧ́щїй є҆́сть пло́ть гдⷭ҇нѧ, зане́же ѿ животворѧ́щагѡ дх҃а зача́сѧ, рожде́нное бо ѿ дх҃а дꙋ́хъ є҆́сть. Сїе́ же глаго́лю, не ꙗ҆́кѡ разорѧ́ѧ тѣлесѐ є҆стество̀, но животворѧ́щее и҆ бж҃е́ственное сїѐ ꙗ҆ви́ти хотѧ̀. Сїѧ̑ ѹ҆̀бо мѣстоѡбра̑знаѧ бꙋ́дꙋщихъ глаго́лютсѧ, не ꙗ҆́кѡ не сꙋ́щаѧ вои́стиннꙋ тѣ́ло и҆ кро́вь хрⷭ҇то́ва: но ꙗ҆́кѡ ны́нѣ ѹ҆́бѡ тѣ́ми причаща́емсѧ хрⷭ҇то́вꙋ бж҃ествꙋ̀, тогда́ же ѹ҆́мнѣ є҆ди́нымъ видѣ́нїемъ. И҆ бж҃е́ственнѣйшїй ма́рко: ꙗ҆́коже вїно̀ сїѐ во всѣ́хъ ѹ҆десѣ́хъ пїю́щагѡ растворѧ́етсѧ, и҆ быва́етъ вїно̀ въ не́мъ, и҆ то́й въ вїнѣ̀: та́кѡ и҆ пїѧ́й кро́вь хрⷭ҇то́вꙋ. Дх҃омъ бж҃ества̀ напоѧ́етсѧ и҆ растворѧ́етсѧ въ соверше́ннѣй дꙋшѝ, и҆ дꙋша̀ въ не́мъ, и҆ та́кѡ ѡ҆ст҃и́вшисѧ досто́йна быва́етъ гдⷭ҇а. Вси́ бо, глаго́летъ, тѣ́мжде дх҃омъ напои́хомсѧ, и҆ є҆ѵхарі́стїею хлѣ́ба вои́стиннꙋ причаща́ющїисѧ, дх҃а ст҃а сподоблѧ́ютсѧ прича̑стницы бы́ти, и҆ та́кѡ мо́гꙋтъ достѡ́йныѧ дꙋ́шы во вѣ́ки жи́вы бы́ти. И҆ ꙗ҆́коже тѣ́лꙋ семꙋ̀ живо́тъ не ѿ себѐ є҆́сть: но и҆звнѣꙋ́дꙋ є҆гѡ̀, то́ є҆сть ѿ землѝ: та́кѡ и҆ дꙋшѝ благоволѝ бг҃ъ не ѿ своегѡ̀ є҆ѧ̀ є҆стества̀, но ѿ своегѡ́ си бж҃ества̀, и҆ ѿ своегѡ̀ дх҃а и҆ свѣ́та и҆мѣ́ти бра́шно, пи́во, ѻ҆де́ждꙋ, ꙗ҆̀же сꙋ́ть и҆́стинный живо́тъ дꙋшѝ. И҆́мать бо бж҃е́ственное є҆стество̀ и҆ хлѣ́бъ жи́зни, ре́кшїй: а҆́зъ є҆́смь хлѣ́бъ живо́тный, и҆ вода̀ жива̀, и҆ вїно̀ веселѧ́щее, и҆ є҆ле́й ра́дованїѧ. И҆ ст҃ы́й і҆сі́дѡръ: прїѡбще́нїе нарече́сѧ причаще́нїе бж҃е́ственныхъ та̑инъ, за є҆́же со хрⷭ҇то́мъ да́рꙋетъ на́мъ соедине́нїе: и҆ прїѡ́бщники ны̀ творѧ́тъ ца́рствїѧ є҆гѡ̀. И҆ ст҃ы́й ні́лъ: не возмо́жно є҆́сть и҆́накѡ спасти́сѧ вѣ́рномꙋ, и҆ ѿпꙋще́нїе прегрѣше́нїй прїѧ́ти, и҆ ца́рство. Небе́сное полꙋчи́ти, а҆́ще не причаща́етсѧ со стра́хомъ и҆ вѣ́рою и҆ любо́вїю пречи́стыхъ та̑инъ тѣ́ла и҆ кро́ве. Подо́бнѣ пи́шетъ и҆ вели́кїй васі́лїй въ посла́нїи, є҆́же къ благоро́дной кесарі́и: и҆ прїѡбща́тисѧ же на всѧ́къ де́нь, и҆ причаща́тисѧ ст҃а́гѡ тѣ́ла и҆ кро́ве хрⷭ҇то́вы бла́го и҆ весьма̀ поле́зно, по ꙗ҆́сномꙋ свидѣ́тельствꙋ сп҃си́телѧ: ꙗ҆ды́й мою̀ пло́ть и҆ пїѧ́й мою̀ кро́вь, и҆́мать живо́тъ вѣ́чный. Кто́ бо ѹ҆сꙋмнѣва́етсѧ, ꙗ҆́кѡ є҆́же причаща́тисѧ ча́стѣ живота̀, ничто́же и҆но́е є҆́сть, ра́звѣ то́чїю жи́вꙋ бы́ти мно́жицею; мы̀ четы́рижды на всѧ́кꙋ седми́цꙋ прїѡбща́емсѧ: въ недѣ́лю, въ сре́дꙋ, въ пѧто́къ и҆ сꙋббѡ́тꙋ, и҆ въ дрꙋгі̑ѧ дни̑, а҆́ще бꙋ́детъ па́мѧть нѣ́коегѡ ст҃а́гѡ. Въ нѧ́же, мню̀, и҆ лїтꙋргиса́ше ст҃ы́й се́й: не бо̀ на всѧ́къ де́нь можа́ше, ѿ толи́кихъ попече́нїй стꙋжа́емь. Рече́ же и҆ а҆́вва а҆поллѡ́съ: ꙗ҆́кѡ подоба́етъ и҆́нокꙋ, а҆́ще мо́щно є҆́сть, на всѧ́къ де́нь та̑инъ хрⷭ҇то́выхъ причаща́тисѧ: ѹ҆далѧ́ѧй бо себѐ ѿ си́хъ, ѹ҆далѧ́етсѧ ѿ бг҃а: ча́стѣ же сїѐ творѧ́й, сп҃си́телѧ ча́стѣ прїе́млетъ. Сп҃си́тельный бо гла́съ глаго́летъ: ꙗ҆ды́й мою̀ пло́ть, и҆ пїѧ́й мою̀ кро́вь, во мнѣ̀ пребыва́етъ, и҆ а҆́зъ въ не́мъ. Сїѐ ѹ҆̀бо на по́льзꙋ є҆́сть и҆́нокѡмъ, воспомина́нїе сп҃си́тельныѧ стра́сти ча́стѣ творѧ́щымъ. На всѧ́къ де́нь ѹ҆̀бо гото́вꙋ бы́ти подоба́етъ, и҆ ѹ҆готовлѧ́ти себѐ такова̀, ꙗ҆́кѡ досто́йнꙋ бы́ти всегда̀ къ прїѧ́тїю ст҃ы́хъ та̑инъ, поне́же и҆ ѿпꙋще́нїѧ грѣхѡ́въ си́це сподоблѧ́емсѧ. Глаго́летъ же и҆ лѣ́ствичникъ: а҆́ще тѣ́ло, тѣ́лꙋ прикаса́ѧсѧ, и҆змѣнѧ́етсѧ дѣ́йствомъ, ка́кѡ ѹ҆́бѡ не и҆змѣни́тсѧ, и҆́же бж҃їю тѣ́лꙋ прикаса́етсѧ непоро́чныма рꙋка́ма пи́сано же є҆́сть и҆ въ ста́рчествѣ: і҆ѡа́ннъ во́стрскїй, мꙋ́жъ ст҃ы́й, и҆ вла́сть и҆мы́й на дꙋ́сѣхъ нечи́стыхъ, вопросѝ бѣсѡ́въ, и҆̀же бѣ́ша живꙋ́ще во ѻ҆трокови́цахъ бѣснꙋ́ющихсѧ и҆ дѣ́йствꙋемыхъ ѿ ни́хъ лꙋка́вѡ, ре́кши: кі́ихъ ра́ди веще́й боите́сѧ хрїстїа́нъ; ѻ҆ни́ же глаго́лаша: и҆́мате вои́стиннꙋ трѝ вє́щи вели̑ки: є҆ди́нꙋ ѹ҆́бѡ, ю҆́же но́сите на вы́и ва́шей: и҆ є҆ди́нꙋ, є҆́юже мы́етесѧ въ цр҃кви: и҆ є҆ди́нꙋ, ю҆́же ꙗ҆ди́те въ собра́нїи. Вопроша́юще же па́ки: ѿ си́хъ трїе́хъ ко́егѡ мно́жае боите́сѧ; ѿвѣща́ша: а҆́ще бы́сте сохранѧ́ли до́брѣ то̀, є҆гѡ́же причаща́етесѧ, никто́же бы возмо́глъ ѿ на́съ ѡ҆скорби́ти хрїстїа́нина. И҆́хже вражде́бнїи мно́жае и҆ны́хъ боѧ́тсѧ, сꙋ́ть: крⷭ҇тъ, креще́нїе и҆ прїѡбще́нїе.

<rubric>Глава̀ ч҃г. Коне́цъ всѣ́хъ простра́ннѡ и҆зложе́нныхъ ви́нъ, и҆ ча́стное совѣ́тованїе къ вопроси́вшемꙋ. </rubric>

Сѐ ѹ҆́бѡ, ча́до любе́знѣйшее, съ по́мощїю бж҃їей сконча́сѧ проше́нїе твоѐ. А҆́ще ѹ҆́бѡ по и҆зволе́нїю твоемꙋ̀ и҆ предложе́нїю, соверше́ннѡ не вѣ́мы: ѻ҆ба́че по си́лѣ на́шей, и҆ бг҃ꙋ же возлю́бленно, є҆́же є҆́сть по си́лѣ. Зрѝ ѹ҆̀бо, да не на се́мъ ѡ҆станови́шисѧ ѿ любоꙋче́нїѧ и҆ трꙋдолю́бїѧ, но да и҆ дѣ́лы ꙗ҆ви́шисѧ ѹ҆ченолюби́въ и҆ тщали́въ: глаго́летъ бо сла́вный бг҃обра́тъ: Бра́тїе моѝ возлю́бленнїи! Быва́йте творцы̀ сло́ва, а҆ не то́чїю слы́шатели, прельща́юще себѐ самѣ́хъ. Занѐ а҆́ще кто̀ є҆́сть слы́шатель зако́на, а҆ не творе́цъ, таковы́й ѹ҆подо́бисѧ мꙋ́жꙋ смотрѧ́ющꙋ лицѐ бытїѧ̀ своегѡ̀ въ зерца́лѣ: ѹ҆смотри́ бо себѐ, и҆ ѿи́де, и҆ забы̀, како́въ бѣ̀. Прини́кїй же въ зако́нъ соверше́нъ свобо́ды и҆ пребы́въ, се́й не слы́шатель забы́тливъ бы́въ, но творе́цъ дѣ́ла, се́й бл҃же́нъ въ дѣ́ланїи свое́мъ бꙋ́детъ.

<rubric>Глава̀ ч҃д. Ка́кѡ подоба́етъ слы́шати и҆ разꙋмѣ́ти дх҃ѡ́вныѧ глаго́лы ѻ҆тє́цъ.</rubric>

<red>И҆</red> пре́жде же си́хъ, да вѣ́рнѡ и҆ съ прили́чествꙋющимъ благоговѣ́нїемъ разꙋмѣ́еши и҆ слы́шиши бж҃е́ствєннаѧ и҆ дꙋхѡ́внаѧ ѹ҆законє́нїѧ ѻ҆тє́цъ, глаго́летъ бо ст҃ы́й мака́рїй: не прикаса́єма сꙋ́ть неискꙋ̑снымъ дꙋхѡ́внаѧ. Дꙋши́ же ст҃ѣ́й и҆ вѣ́рнѣй къ постиже́нїю прихо́дитъ прїѡбще́нїе ст҃а́гѡ дх҃а, и҆ небе́снаѧ дх҃а сокрѡ́вища, и҆скꙋ́сомъ прїе́мшемꙋ є҆ди́номꙋ быва́ютъ ꙗ҆́вствєнна: тайноненаꙋче́ннꙋ же нижѐ ѹ҆разꙋмѣ́ти ѿню́дъ мо́жно. Благоговѣ́йнѡ ѹ҆́бѡ ѡ҆б̾ ѻ҆́ныхъ слы́ши, до́ндеже бы и҆ тебѣ̀ мо́щно бы́ло вѣ́рꙋющꙋ сподо́битисѧ сїѧ̑ полꙋчи́ти. Тогда́ бо ѹ҆вѣ́си са́мымъ и҆скꙋ́сомъ дꙋше́вныхъ ѻ҆че́съ, каковы́хъ бла̑гъ и҆ та̑инъ дꙋ́шы хрїстїа́нъ и҆ здѣ̀ прїѡбща́тисѧ мо́гꙋтъ: та́кѡ бо ѡ҆брѣта́ѧсѧ, скорѣ́йше и҆ напи́санныхъ и҆ слы́шанныхъ собере́ши припло́дїе и҆ по́льзꙋ, и҆ ѿ є҆́же наꙋча́тисѧ и҆ дѣ́ѧти пред̾ꙋспѣ́еши, во є҆́же и҆ и҆нѣ́хъ нака́зовати и҆ наставлѧ́ти са́мымъ и҆скꙋ́сомъ на бж҃е́ствєннѣйшаѧ, и҆ мно́гими тайнонаꙋчє́ннаѧ. Є҆́же, и҆ да бꙋ́детъ тѝ на всеси́льнѣйшей гдⷭ҇а і҆и҃са хрⷭ҇та̀ дла́ни ѹ҆твержда́ющꙋсѧ и҆ и҆справлѧ́емꙋ, а҆ми́нь. А҆ поне́же и҆зли́шество сло́ва проти́вно слꙋ́хꙋ, ꙗ҆́коже преꙋмножа́емаѧ пи́ща тѣлесє́мъ, и҆ всеꙋмѣ́ренное є҆́сть и҆зрѧ́днѣйше: подоба́етъ и҆ на́мъ, и҆зли́шества бѣ́гающымъ, и҆ ѹ҆мѣ́ренное лобыза́ющымъ, ꙗ҆́кѡ и҆зрѧ́днѣйшее, ма́лѡ є҆щѐ въ словесѝ се́мъ ѹ҆коснѣ́вшымъ, и҆ а҆́ки нѣ́кое кра́ткое ѡ҆главле́нїе настоѧ́щагѡ сочине́нїѧ ѡ҆писа́вшымъ, та́кѡ на ѻ҆́номъ ко́твꙋ сло́ва сегѡ̀ ѹ҆тверди́ти.

<rubric>Глава̀ ч҃є. Ѡ҆главле́нїе, и҆ ка́кѡ подоба́етъ моли́тисѧ, и҆ ѡ҆ просвѣще́нїи и҆́стиннѣмъ и҆ бж҃е́ственнѣй си́лѣ.</rubric>

<red>Г</red>лаго́лютъ ѻ҆тцы̀: хотѧ́й съ разсꙋжде́нїемъ трезви́тисѧ, при́снѡ чрез̾ вдыха́нїе но́здренное внꙋ́трь се́рдца, сꙋ́щагѡ под̾ лѣ́вымъ сосце́мъ, да понꙋжда́етсѧ моли́тисѧ чи́стѣ и҆ непари́тельнѣ, є҆ди̑нымъ глаго́лѡмъ внима́ѧ моли́твы, и҆ поꙋча́ѧсѧ и҆ размышлѧ́ѧ, си́рѣчь сїѐ: гдⷭ҇и і҆и҃се хрⷭ҇тѐ сн҃е бж҃їй, поми́лꙋй мѧ̀! Да́же до вре́мене просвѣще́нїѧ ѹ҆ма̀ въ се́рдцѣ, ꙗ҆́коже глаго́летъ ст҃ы́й дїа́дохъ: ꙗ҆́кѡ є҆ли́цы сла́вномꙋ гдⷭ҇а і҆и҃са и҆ многовожделѣ́нномꙋ и҆́мени непреста́ннѡ во глꙋбинѣ̀ се́рдца поꙋча́ютсѧ, сі́и мо́гꙋтъ и҆ свѣ́тъ ѹ҆ма̀ своегѡ̀ ѻ҆вогда̀ зрѣ́ти. Семꙋ́ же бы́вшꙋ бж҃їею по́мощїю. Ѿто́лѣ про́чїимъ тече́нїемъ по бз҃ѣ жи́тельства на́шегѡ ꙗ҆́кѡ во свѣ́тѣ ходѧ́ще, па́че же свѣ́та сы́нове сꙋ́ще, незаблꙋ́днѡ и҆ непреткнове́ннѡ ше́ствовати и҆́мамы, ꙗ҆́коже глаго́летъ свѣтопода́тель і҆и҃съ: до́ндеже свѣ́тъ и҆́мате, вѣ́рꙋйте во свѣ́тъ, да сы́нове свѣ́та бꙋ́дете. И҆ ꙗ҆́кѡ: а҆́зъ є҆́смь свѣ́тъ мі́рꙋ: ходѧ́й по мнѣ̀, не и҆́мать ходи́ти во тьмѣ̀, но и҆́мать свѣ́тъ живо́тный. И҆ дв҃дъ же сїѧ̑ ко гдⷭ҇ꙋ вопїе́тъ: во свѣ́тѣ твое́мъ ѹ҆́зримъ свѣ́тъ. И҆ бж҃е́ственнѣйшїй па́ѵелъ: бг҃ъ рекі́й и҆з̾ тьмы̀ свѣ́тꙋ возсїѧ́ти, и҆́же возсїѧ̀ въ сердца́хъ на́шихъ. Тѣ́мъ бо ꙗ҆́кѡ свѣти́льникомъ неꙋгаса́емымъ и҆ всесвѣ́тлымъ наставлѧ́ютсѧ и҆ взира́ютъ вои́стиннꙋ вѣ́рнїи на превы̑шшаѧ чꙋ́вствъ, и҆ ѿверза́ютсѧ тѣ̑мъ, ꙗ҆́кѡ чи̑стымъ се́рдцемъ, небє́снаѧ врата̀ всѧ́кагѡ равноа́гг҃льнагѡ и҆ высо́кагѡ жи́тельства и҆ ѹ҆строе́нїѧ, и҆ па́ки та́кѡ ꙗ҆́коже ѿ со́лнечна крꙋ́га возсїѧва́етъ си́мъ є҆́же востѧ́зовати, є҆́же разсꙋжда́ти, є҆́же прозира́ти, є҆́же предви́дѣти, и҆ подѡ́бнаѧ. И҆ воѻбщѐ тѣ̑мъ возсїѧва́етъ таковы̑мъ безвѣ́стныхъ та́инъ всѧ́кое ꙗ҆вле́нїе же и҆ ѿкрове́нїе, и҆ преесте́ствєнныѧ и҆ бж҃е́ствєнныѧ си̑лы дх҃омъ и҆сполнѧ́ютсѧ, и҆ таково́ю же преесте́ственною си́лою и҆ пе́рсть и҆́хъ сїѧ̀ ѡ҆блегчава́ема, и҆лѝ па́че тѧгота̀ пло́ти ѡ҆тончава́ема и҆ возвыша́ема, превозлета́етъ. Се́ю во ст҃ѣ́мъ дс҃ѣ просвѣти́тельною си́лою, є҆щѐ съ пло́тїю сꙋ́ще нѣ́цыи ѿ ст҃ы́хъ ѻ҆тє́цъ, ꙗ҆́кѡ невеще́ственнїи и҆ безтѣле́снїи, рѣ́ки непрохѡди́мыѧ и҆ морѧ̀ кораблехѡ́дныѧ нога́ми немо́креннѡ проидо́ша, течє́нїѧ же дѡ́лгаѧ и҆ многоднє́внаѧ во мгнове́нїи преидо́ша, и҆ и҆́на пречꙋ̑дна на небесѝ, на землѝ, въ со́лнцѣ, въ мо́ри, въ пꙋсты́нѧхъ, во градѣ́хъ, во всѧ́комъ мѣ́стѣ и҆ странѣ̀, въ ѕвѣре́хъ и҆ га́дѣхъ, въ скотѣ́хъ и҆ садѣ́хъ, и҆ бездꙋ́шномъ ка́менїи, вкра́тцѣ, и҆ во всѧ́кой тва́ри, и҆ всѣ́хъ стїхі́ахъ содѣ́лаша, и҆ всѣ́ми просла́вишасѧ. И҆ на моли́твахъ си̑мъ стоѧ́щымъ, и҆ ст҃а̑ѧ и҆ честна̑ѧ и҆́хъ тѣлеса̀ ѿ землѝ ꙗ҆́кѡ крила̑та возвыша́хꙋсѧ, и҆ бж҃е́ственнымъ и҆ невеще́ственнымъ ѻ҆гне́мъ благода́тнымъ, тѣле́снꙋю дебе́лость, є҆ще́ же и҆ тѧготꙋ̀ и҆спепелѧ́юще, и҆ ле́гцѣ возвыша́тисѧ сотворѧ́хꙋ дѣ́йствꙋеми, и҆ а҆́ки нѣ́какѡ, ѽ чꙋдесѐ! Престїхі́йствꙋеми и҆ преко́вываеми на бж҃е́ственнѣйшее бг҃одѣ́йною дла́нїю вселѧ́ющїѧсѧ въ ни́хъ крѣ́пости и҆ благода́ти: и҆ по кончи́нѣ нѣ́кихъ и҆ честна̑ѧ тѣлеса̀ нетлѣ́нїе воспрїѧ́ша, ꙗ҆́вно показꙋ́ѧ живꙋ́щꙋю въ ни́хъ и҆ всѣ́хъ и҆звѣстновѣ́рныхъ преесте́ственнꙋю благода́ть и҆ си́лꙋ. И҆ по ѻ҆́бщемъ ѹ҆́бѡ и҆ всемі́рномъ воскресе́нїи, са́мою ꙗ҆́же въ дс҃ѣ просвѣти́тельною си́лою, а҆́ки нѣ́какѡ ѡ҆крила́тѣвше, восхище́ни бꙋ́дꙋтъ на ѻ҆́блацѣхъ, въ срѣ́тенїе гдⷭ҇не на воздꙋ́сѣ, ꙗ҆́коже глаго́летъ таи́нникъ неизрече́нныхъ бж҃е́ственнѣйшїй па́ѵелъ, и҆ та́кѡ всегда̀ съ гдⷭ҇емъ бꙋ́дꙋтъ. Къ си̑мъ же ѹ҆́бѡ и҆ дх҃оглаго́ливый пое́тъ даві́дъ: гдⷭ҇и, во свѣ́тѣ лица̀ твоегѡ̀ по́йдꙋтъ, и҆ ѡ҆ и҆́мени твое́мъ возра́дꙋютсѧ ве́сь де́нь, си́рѣчь, вѣ́чный, и҆ пра́вдою твое́ю вознесꙋ́тсѧ. Ꙗ҆́кѡ похвала̀ си́лы и҆́хъ ты̀ є҆сѝ, и҆ во благоволе́нїи твое́мъ вознесе́тсѧ ро́гъ на́шъ. И҆ па́ки: держа́внїи землѝ ѕѣлѡ̀ вознесо́шасѧ. И҆ велегла́снѣйшїй и҆са́їа та́кѡ глаго́летъ: терпѧ́щїи гдⷭ҇а ѡ҆крила́тѣютъ, и҆змѣнѧ́тъ крѣ́пость свою̀. И҆ ст҃ы́й мака́рїй: всѧ́ка дꙋша̀, вѣ́рою и҆ всѣ́хъ добродѣ́телей тща́нїемъ соверше́ннѣ во хрⷭ҇та̀ ѡ҆блещи́сѧ ѿсю́дꙋ въ си́лѣ и҆ и҆звѣствова́нїи сподо́бльшаѧсѧ, и҆ съ небе́снымъ нетлѣ́ннагѡ ѡ҆́браза свѣ́томъ соедини́вшаѧсѧ, ра́зꙋмъ та̑инъ небе́сныхъ въ сꙋществѣ̀ прїима́ти всегда̀ сподоблѧ́етсѧ: въ де́нь же воскресе́нїѧ тѣ́мжде небе́снымъ ѡ҆́бразомъ сла́вы тѣ́ло съ дꙋше́ю просла́вившисѧ, и҆ на небеса̀ ѿ дх҃а, по пи́санномꙋ, восхище́но бы́вши въ срѣ́тенїе гдⷭ҇не на воздꙋ́сѣ, и҆ соѡбра́зно тѣ́лꙋ сла́вы є҆гѡ̀ бы́ти сподо́бившисѧ, во вѣ́ки кꙋ́пнѡ съ дꙋше́ю и҆ тѣ́ломъ ца́рствовати и҆́мать.

<rubric>Глава̀ ч҃ѕ. И҆́но ѡ҆главле́нїе. </rubric>

<red>С</red>и́хъ но́выхъ и҆ па́че сло́ва слове́съ нача́ло и҆ роди́тельница є҆́сть предпомѧнꙋ́тое съ соверше́ннымъ безпопече́нїемъ безмо́лвїе, внима́нїе же и҆ моли́тва: ꙗ҆́кѡ ѡ҆снова́нїемъ нѣ́кимъ ѹ҆твержде́ннымъ, и҆ забра́ломъ непобѣди́мымъ, богатѣ́юще и҆сполне́нїемъ по си́лѣ всѣ́хъ бг҃отворѧ́щихъ за́повѣдей. Ѿ си́хъ же, безпопече́нїѧ глаго́лю, безмо́лвїѧ, внима́нїѧ и҆ моли́твы, быва́етъ въ се́рдцѣ движе́нїе и҆ теплота̀, стра̑сти и҆ бѣ́сы палѧ́щаѧ, и҆ се́рдце а҆́ки въ горни́лѣ ѡ҆чища́ющаѧ. Ѿ сеѧ̀ быва́етъ ко гдⷭ҇ꙋ на́шемꙋ і҆и҃сꙋ хрⷭ҇тꙋ̀ жела́нїе, и҆ непреста́нное раче́нїе: ѿ сегѡ́ же сла́достное серде́чныхъ сле́зъ ча́стое тече́нїе и҆сточникоподо́бнѣ, и҆́миже дꙋша̀ и҆ тѣ́ло ꙗ҆́коже ѵ҆ссѡ́помъ, покаѧ́нїемъ, любо́вїю и҆ благодаре́нїемъ и҆ и҆́сповѣдїю ѡ҆чища́етсѧ и҆ тꙋчнѣ́етъ, ѿ си́хъ же тишина̀ и҆ ми́ръ по́мыслѡвъ, є҆мꙋ́же нѣ́сть предѣ́ла, ꙗ҆́кѡ всѧ́къ ѹ҆́мъ преимꙋ́щъ: ѿ си́хъ же снѣгосїѧ́тельно свѣ́тлое ѡ҆сїѧ́нїе и҆ коне́цъ, є҆́же по человѣ́кꙋ безстра́стїе, и҆ дꙋшѝ воскресе́нїе пре́жде тѣ́ла, и҆ ктомꙋ̀, є҆́же по ѡ҆́бразꙋ и҆ по подо́бїю дѣѧ́нїемъ и҆ видѣ́нїемъ, вѣ́рою и҆ наде́ждою и҆ любо́вїю воз̾ѡбраже́нїе, и҆ возвраще́нїе, и҆ соверше́нное къ бг҃ꙋ горѣ̀ просте́ртїе, и҆ непосре́дственное є҆дине́нїе, и҆зстꙋпле́нїе же и҆ почи́тїе, преста́нїе въ настоѧ́щемъ ѹ҆́бѡ, ꙗ҆́кѡ въ зерца́лѣ, въ гада́нїи и҆ ѡ҆брꙋче́нїи, въ бꙋ́дꙋщемъ же лице́мъ къ лицꙋ̀, и҆ соверше́нное соверше́ннѣ бж҃їе прича́стїе, и҆ присносꙋ́щнѣ наслажде́нїе.

<rubric>Глава̀ ч҃з. Ꙗ҆́кѡ сїѐ вои́стиннꙋ є҆́сть непреле́стное и҆ и҆́стинное, и҆ ѻ҆тцы̀ пре́данное, и҆ по бз҃ѣ жи́тельство, си́рѣчь є҆́же ѿ послꙋша́нїѧ безмо́лвїе, є҆́же и҆ во хрⷭ҇тѣ̀ сокрове́нный живо́тъ досто́йнѣ ст҃ы́ми нарече́сѧ. </rubric>

<red>С</red>а́мый се́й пꙋ́ть, и҆ по бз҃ѣ ѹ҆́мное жи́тельство, и҆ сщ҃е́нное дѣ́ланїе сꙋ́щихъ вои́стиннꙋ хрїстїа́нъ непреле́стное, и҆ и҆́стинное, и҆ чи́стое, и҆ преѧ́вственнѣ же сокрове́нный є҆́сть во хрⷭ҇тѣ̀ живо́тъ. Си́мъ ше́ствовалъ, и҆ семꙋ̀ тайнонаꙋчи́лъ є҆́сть бг҃очеловѣ́къ и҆ сладча́йшїй і҆и҃съ, проидо́ша же и҆ бж҃е́ственнїи а҆пⷭ҇ли, припослѣ́дствоваша же сꙋ́щїи по ни́хъ, ꙗ҆́коже подоба́етъ послѣ́дꙋюще и҆̀мъ, сла́внїи наста̑вницы на́ши и҆ ѹ҆чи́тели, и҆̀же ѿ нача́ла са́магѡ на зе́млю пе́рвагѡ хрⷭ҇то́ва прише́ствїѧ, и҆ да́же до дне́сь, ꙗ҆́кѡ свѣти̑ла въ мі́рѣ сїѧ́юще ѡ҆заре́ньми живо́тныхъ слове́съ и҆ пресла́вными творе́ньми дѣ́лъ: и҆̀же да́же и҆ до сꙋ́щихъ во вре́мѧ на́ше таково́е до́брое сѣ́мѧ, свѧще́нный ква́съ, нача́токъ свѧты́й, некра́домый зало́гъ, и҆ благода́ть, ꙗ҆́же съ высоты̀ си́лꙋ, многоцѣ́нный би́серъ, бж҃е́ственный ѻ҆те́ческїй жре́бїй, сокрове́нное на селѣ̀ сокро́вище, ѡ҆брꙋче́нїе дх҃а, ца́рское зна́менїе, живꙋ́ю и҆ текꙋ́щꙋю во́дꙋ, бж҃е́ственный ѻ҆́гнь, честнꙋ́ю со́ль, пома́занїе, запечатлѣ́нїе, свѣ́тъ, и҆ подѡ́бнаѧ си̑мъ дрꙋ́гъ ко дрꙋ́гꙋ препода́ша. Є҆́же и҆ бꙋ́детъ наслѣ́днѡ дае́мо, и҆ въ ро́ды родѡ́въ та́инственнѣ преходѧ́що, да́же и҆ до са́магѡ втора́гѡ па́ки на зе́млю хрⷭ҇то́ва прише́ствїѧ. Нело́женъ бо є҆́сть ѡ҆бѣща́вый сїѐ: и҆ сѐ а҆́зъ съ ва́ми є҆́смь во всѧ̑ дни̑ до сконча́нїѧ вѣ́ка, а҆ми́нь.

<rubric>Глава̀ ч҃и. Ꙗ҆́кѡ а҆́ще и҆ и҆́ни сꙋ́ть пꙋти̑ спаси́тельни, но се́й є҆́сть и҆збра́нный и҆ ца́рскїй, и҆ къ сыноположе́нїю приводѧ́щъ. </rubric>

<red>А҆́</red>ще же и҆ и҆́ни пꙋти̑ и҆ жи́тєльства, а҆́ще ли же хо́щеши, и҆ дѣ̑ланїѧ блага̑ѧ ꙗ҆ви́шасѧ ко спасе́нїю наставлѧ́ющыѧ и҆ ѹ҆покоѧ́ющыѧ проходѧ́щаго сїѧ̑, ꙗ҆́коже ѹ҆̀бо и҆ сꙋ́ть, и҆ къ ра́бствꙋ, и҆лѝ нае́мничествꙋ рꙋководѧ́щыѧ, и҆ престаю́щыѧ, ꙗ҆́коже и҆ мнѡ́ги ѻ҆би́тєли сп҃си́телемъ ѹ҆ ѻ҆ц҃а̀ є҆гѡ̀ бы́ти реко́шасѧ: но ѹ҆́бѡ се́й є҆́сть ца́рскїй, и҆ и҆збра́нный, и҆ всѣ́хъ дѣ́ланїй, ꙗ҆́коже дꙋша̀ тѣ́ла, превы́ше лежи́тъ и҆ превосхо́дитъ, ꙗ҆́кѡ къ сыноположе́нїю бж҃їю ѡ҆бновлѧ́ющъ ѿ землѝ и҆ пе́пла, и҆ бг҃омъ дѣ́лающъ пресла́внѡ въ дꙋ́сѣ, проходѧ́щагѡ ѻ҆́нымъ ꙗ҆́коже подоба́етъ человѣ́ка, ꙗ҆́коже глаго́летъ вели́кїй васі́лїй: дх҃ъ ст҃ы́й прише́дъ въ дꙋ́шꙋ человѣ́чꙋ, дадѐ живо́тъ, даде́ же и҆ безсме́ртїе, воздви́же лежа́ща: подви́гшеесѧ же движе́нїемъ присносꙋ́щнымъ ѿ дх҃а ст҃а, живо́тно бы́сть ст҃о: и҆ прїѧ́тъ человѣ́къ досто́инство, дх҃ꙋ все́льшꙋсѧ во́нь, проро́ка, а҆пⷭ҇ла, а҆́гг҃ла и҆ бг҃а, сы́й пре́жде сегѡ̀ землѧ̀ и҆ пе́пелъ.

<rubric>Глава̀ ч҃ѳ. Ꙗ҆́кѡ за высотꙋ̀ дѣ́ланїѧ и҆ многоиме́нно є҆́сть сїѐ жи́тельство. </rubric>

<red>С</red>егѡ̀ ѹ҆́бѡ ра́ди мно́гими и҆ разли́чными и҆ сла́вными нарече́ньми бж҃е́ственнїи ѻ҆тцы̀ велича́ютъ ѻ҆́ное. Пꙋ́ть бо разꙋмѣва́емый нареко́ша дѣѧ́нїе похвалѧ́емо, и҆ видѣ́нїе правоꙋлꙋча́емо, моли́твꙋ вы́ше всѧ́кагѡ простра́нства, трезвѣ́нїе ѹ҆ма̀, ѹ҆́мное дѣ́ланїе, дѣ́ло бꙋ́дꙋщагѡ вѣ́ка, а҆́гг҃льское жи́тельство, небе́сное житїѐ, бж҃е́ственное пребыва́нїе, странꙋ̀ живы́хъ, та́инственное взира́нїе, дꙋхо́вное всепи́ршество, ра́й бг҃одѣ́ланный, не́бо, небе́сное црⷭ҇тво, бж҃їе црⷭ҇тво, мра́къ превы́шшїй свѣ́та, во хрⷭ҇тѣ̀ сокрове́нный живо́тъ, бг҃овидѣ́нїе и҆ ѡ҆боже́нїе, є҆́же преесте́ственнѣйше, и҆ си̑мъ подѡ́бнаѧ, кі̑имъ бж҃е́ствєннымъ ѻ҆тцє́мъ и҆ мы̀, бре́нїю и҆ плинѳодѣ́ланїю, лꙋка̑вымъ и҆ нечи̑стымъ помыслѡ́мъ, и҆ словесє́мъ и҆ дѣлѡ́мъ соживꙋ́щїи, послѣ́дꙋюще, твоѐ проше́нїе возлю́бленне, и҆спо́лнити потща́хомсѧ. Вои́стиннꙋ, и҆ ꙗ҆́коже проси́лъ є҆сѝ, и҆ па́че мѣ́ры на́шеѧ рещѝ не ѡ҆блѣни́хомсѧ твоеѧ̀ ра́ди, ꙗ҆́коже въ нача́лѣхъ сло́ва сегѡ̀ реко́хомъ, любвѐ и҆ ѻ҆те́ческїѧ за́повѣди. Сегѡ̀ ѹ҆́бѡ равноа́гг҃льнагѡ житїѧ̀ нача́льникъ є҆́сть, но́вое и҆ неизрече́нное сло́ва и҆ сн҃а бж҃їѧ смотрѣ́нїе, и҆ вочеловѣ́ченїе благоволе́нїемъ безнача́льнагѡ ѻ҆ц҃а̀, и҆ содѣ́йствїемъ ст҃а́гѡ дх҃а.

<rubric>Глава̀ р҃. Нравоꙋче́нїе. Ꙗ҆́кѡ съ по́мощїю и҆ благода́тїю бж҃їею, подоба́етъ и҆ на́мъ, є҆ли́кѡ мо́щно, тща́тисѧ и҆ подвиза́тисѧ, да сподо́бимсѧ ѿ ны́нѣ, ꙗ҆́кѡ въ ча́сти ѡ҆брꙋче́нїѧ таковы́хъ преесте́ственныхъ и҆ велича́йшихъ дарѡ́въ, и҆ да не ма́лагѡ ра́ди ѹ҆ны́нїѧ, си́хъ, ѹ҆вы̀! Не полꙋ́чимъ, є҆́же да не бꙋ́детъ.</rubric>

<red>Т</red>акѡвы́мъ ѹ҆̀бо и҆ толи̑кимъ благи̑мъ на́мъ предлежа́щымъ, возлю́бленнїи, не то́чїю во ѹ҆пова́нїѧхъ и҆ ѡ҆бѣтова́нїихъ, ꙗ҆̀же въ бꙋ́дꙋщемъ вѣ́цѣ, но вои́стиннꙋ ѿсе́лѣ и҆ ве́щїю потщи́мсѧ, мо́лимъ, до́ндеже вре́мѧ и҆́мамы, потеце́мъ, подвиза́имсѧ, да си́хъ и҆ мы̀ ма́лымъ и҆ привре́меннымъ тща́нїемъ и҆ кра́ткимъ трꙋдо́мъ, па́че же бж҃їимъ да́ромъ и҆ благода́тїю сподо́бимсѧ. Не бо̀ достѡ́йны стра̑сти ны́нѣшнѧгѡ вре́мене къ хотѧ́щей сла́вѣ ꙗ҆ви́тисѧ въ на́съ. Па́ѵла бж҃е́ственнаго проповѣ́дника глаго́люща ѹ҆слы́шимъ: па́че же и҆ ѿ ны́нѣ тща́щесѧ ѡ҆брѧ́щемъ по свидѣ́тельствꙋ ѻ҆́нагѡ, ꙗ҆́кѡ въ ча́сти нача́тка и҆ ѡ҆брꙋче́нїѧ. А҆́ще бо ца́рское сро́дство и҆ прїѡбще́нїе ѿ земна́гѡ слꙋ́чаѧ на себѐ преводѧ́щїи всѧ̑ дѣ́ютъ, и҆ дѣ́лы и҆ словесы̑ и҆ ѹ҆мышле́ньми и҆ са́мыхъ недости́жныхъ каса́ющесѧ, є҆ще́ же и҆ са́мый живо́тъ се́й мно́жицею презира́юще, за таковꙋ́ю сла́вꙋ и҆ че́сть текꙋ́щꙋю и҆ привре́меннꙋю, ѻ҆вогда̀ и҆ въ поги́бель всесоверше́ннꙋ, а҆ не въ по́льзꙋ достиза́ющꙋю. Коли́кѡ ѹ҆́бѡ на́мъ подоба́етъ содѣ́ѧти и҆ потща́тисѧ, въ прїѡбще́нїе и҆ бра́къ и҆ соедине́нїе призыва́ємымъ бг҃а, цр҃ѧ̀ всѣ́хъ царе́й, и҆ содѣ́телѧ, и҆ є҆ди́нагѡ нетлѣ́нна и҆ присноприбыва́ющагѡ, и҆ сла́вꙋ и҆ че́сть подаю́щагѡ свои̑мъ благосла́внꙋ и҆ пребыва́тельнꙋ; и҆ не то́чїю же сїѐ, но и҆ ѻ҆́бласть прїе́мшымъ ча́дѡмъ бж҃їимъ бы́ти: є҆ли́цы бо, глаго́летъ, прїѧ́ша є҆го̀, дадѐ и҆̀мъ ѻ҆́бласть ча́дѡмъ бж҃їимъ бы́ти, вѣ́рꙋющымъ во и҆́мѧ є҆гѡ̀. Дае́тъ ѻ҆́бласть, не нꙋ́ждею влече́тъ, и҆ проти́вꙋ предложе́нїѧ на́шегѡ понꙋжда́етъ. При́снѡ бо мꙋчи́тельство на мꙋчи́тельствꙋющаго мꙋчи́тельствꙋемаго воѡрꙋжа́етъ, да ѕлы́мъ ѕло́е и҆сцѣли́тъ, и҆ си́мъ почита́ѧ дре́внее на́ше самовла́стїѧ досто́инство, и҆ ꙗ҆́кѡ да бꙋ́детъ благо́е благоволе́нїемъ и҆ благода́тїю є҆гѡ̀ содѣ́ланно по всемꙋ̀, на́шегѡ же тща́нїѧ и҆ прилѣжа́нїѧ да вмѣнѧ́етсѧ бы́ти и҆справле́нїе: и҆ то́й ѹ҆̀бо, а҆́ще и҆ бг҃ъ є҆́сть и҆ влⷣка, но всѐ своѐ сѝ сотвори́лъ. Всѣ́хъ бо подо́бнѣ и҆ созда́лъ, та́кожде за всѣ́хъ и҆ ѹ҆́мре, да ра́внѣ спасе́тъ всѣ́хъ: въ на́съ же ѡ҆ста́сѧ є҆́же пристꙋпи́ти, є҆́же ѹ҆вѣ́ровати, є҆́же ѹ҆сво́итисѧ, є҆́же со стра́хомъ и҆ тща́нїемъ и҆ любо́вїю слꙋжи́ти та́кѡ возлюби́вшемꙋ ны̀ человѣколюби́вомꙋ влады́цѣ и҆ попечи́телю, ꙗ҆́кѡ и҆ сме́рть восхотѣ́ти претерпѣ́ти во́лею за ны̀, и҆ сме́рть поно́снꙋ, да на́съ ѿ мꙋчи́тельства дїа́волѧ и҆ началоѕло́бнагѡ врага̀ и҆зба́витъ, и҆ ѻ҆ц҃ꙋ̀ и҆ бг҃ꙋ примири́тъ, и҆ наслѣ́дники ѹ҆́бѡ бг҃ꙋ, снаслѣ́дники же себѣ̀ содѣ́лаетъ, є҆́же є҆́сть пресла́внѣйшее и҆ блаже́ннѣйшее. Да не ма́лымъ ѹ҆̀бо и҆ кра́ткимъ ѹ҆ны́нїемъ и҆ нерадѣ́нїемъ, и҆ притво́рною сла́стїю каково́юлибо то́ль вели́кихъ ѹ҆дали́мъ себѐ бла̑гъ и҆ че́стей и҆ наслажде́нїи: но всѧ̑ да содѣ́емъ и҆ потрꙋди́мсѧ, и҆ самагѡ̀, а҆́ще бы потре́ба была̀, живота̀ за него̀ да не пощади́мъ, ꙗ҆́коже и҆ то́й на́съ ра́ди, а҆́ще и҆ бг҃ъ сы́й, за ны̀ сотворѝ: да та́кѡ и҆ ны́нѣшнихъ и҆ бꙋ́дꙋщихъ дарѡ́въ и҆ вѣнцє́въ сподо́бимсѧ. Ꙗ҆̀же да бꙋ́детъ всѣ̑мъ на́мъ полꙋчи́ти благоволе́нїемъ и҆ благода́тїю самагѡ̀ преблага́гѡ и҆ милосе́рдагѡ гдⷭ҇а бг҃а и҆ сп҃са на́шегѡ і҆и҃са хрⷭ҇та̀, смири́вшагѡ себѐ толи́кѡ за ны̀, и҆ таковы́мъ смире́нїемъ преесте́ственнꙋю и҆ бг҃отворѧ́щꙋю свою̀ благода́ть ѿ ны́нѣ ꙗ҆́вѣ бога́тнѡ подаю́щагѡ. Ꙗ҆́кѡ томꙋ̀ подоба́етъ всѧ́ка сла́ва и҆ че́сть, и҆ поклоне́нїе кꙋ́пнѡ съ безнача́льнымъ и҆ пречи́стымъ є҆гѡ̀ ѻ҆ц҃е́мъ, и҆ соприсносꙋ́щнымъ, и҆ прест҃ы́мъ, и҆ благи́мъ, и҆ животворѧ́щимъ є҆гѡ̀ дх҃омъ, ны́нѣ и҆ при́снѡ, и҆ въ безконє́чныѧ вѣ́ки вѣкѡ́въ, а҆ми́нь.
