---
title: "Блаже́ннагѡ ка́ллїста патрїа́рха главы̑ ѡ҆ моли́твѣ"
navigation:
  key: various-filokalia2-5
  title: "Блаже́ннагѡ ка́ллїста патрїа́рха главы̑ ѡ҆ моли́твѣ"
  parent: various-filokalia2
  order: 5
type: "various"
---

# Блаже́ннагѡ ка́ллїста патрїа́рха главы̑ ѡ҆ моли́твѣ.

<rubric class="inline">а҃.</rubric> <red>А҆́</red>ще хо́щеши ѹ҆разꙋмѣ́ти и҆́стинꙋ, подража́й примѣ́рнѣ гꙋслеигра́телю. Занѐ ни́зꙋ ѻ҆́нъ подклонѧ́етъ главꙋ̀, и҆ слꙋ́хъ прилага́ѧ къ пѣ́нїю, подвиза́етъ брѧца́ло рꙋко́ю. И҆ кꙋ́пнѡ стрꙋна́мъ, хꙋдо́жнѣ соꙋдарѧ́ємымъ є҆ди̑нымъ со дрꙋги́ми, гꙋ́сли пѣ́снь и҆здаю́тъ, и҆ гꙋслеигра́тель весели́тсѧ сла́дости ра́ди медо́вныѧ.

<rubric class="inline">в҃.</rubric> <red>Д</red>а бꙋ́детъ тѝ, ѽ трꙋдолюби́вѣйше вїногра́да дѣ́лателю сїѐ ꙗ҆́сный примѣ́ръ, и҆ не не вѣ́рꙋй: трезвѧ́сѧ бо та́мѡ, ꙗ҆́коже гꙋслеигра́тель, во глꙋбинѣ̀ си́рѣчь се́рдца, ѹ҆до́бнѣ ѡ҆брѧ́щеши и҆ско́мое. Дꙋша́ бо, раче́нїемъ бж҃е́ственнымъ ꙗ҆́та бы́вши соверше́ннѣ, ѡ҆брати́тьсѧ вспѧ́ть не мо́жетъ. Прильпе́ бо, глаго́летъ бж҃е́ственный дв҃дъ, дꙋша̀ моѧ̀ по тебѣ̀.

<rubric class="inline">г҃.</rubric> <red>Г</red>ꙋ́сли разꙋмѣва́й мѝ бы́ти се́рдце, возлю́бленне: стрꙋ́ны же, чꙋ̑вства: брѧца́ло же мы́сль, ꙗ҆́же слове́ствомъ дви́жетъ брѧца́ло при́снѡ, є҆́же є҆́сть па́мѧть бг҃а. Ѿ неѧ́же сла́дость нѣ́каѧ неизрече́нна дꙋшѣ̀ послѣ́дꙋетъ, и҆ чи́стымъ ѹ҆мо́мъ на бж҃е́ственный свѣ́тъ взира́етъ.

<rubric class="inline">д҃.</rubric> <red>А҆́</red>ще чꙋ́вствъ тѣле́сныхъ не смѣжи́мъ, то вода̀ ѻ҆́наѧ ска́чꙋщаѧ въ на́съ не и҆сточи́тсѧ, ю҆́же гдⷭ҇ь самарѧны́нѣ ѻ҆́нѣй дарова̀: и҆́щꙋщи бо чꙋ́вственныѧ сеѧ̀ воды̀, живо́тнꙋю ѡ҆брѣ́те въ себѣ̀ внꙋ́трь текꙋ́щꙋ. Ꙗ҆́коже бо сїѧ̀ землѧ̀ по є҆стествꙋ̀ и҆́мать во́дꙋ, и҆ а҆́бїе произаива́етъ: та́кѡ и҆ землѧ̀ се́рдца, по є҆стествꙋ̀ и҆́мать сїю̀ ска́чꙋщꙋю и҆ и҆сточа́ющꙋсѧ, а҆́ки ѻ҆те́ческїй свѣ́тъ, є҆го́же а҆да́мъ преслꙋша́нїемъ погꙋби́лъ є҆́сть.

<rubric class="inline">є҃.</rubric> <red>Ꙗ҆́</red>коже вода̀ чꙋ́вственнаѧ ѿ и҆сто́чника при́снѡ тече́тъ, та́кѡ и҆ жива́ѧ ѻ҆́наѧ и҆ и҆гра́ющаѧ вода̀ ѿ дꙋшѝ и҆сточа́етсѧ, ꙗ҆́же и҆ въ дꙋшѝ бг҃оно́снагѡ мꙋ́жа і҆гна́тїа все́льшисѧ, творѧ́ше глаго́лати є҆го̀: нѣ́сть во мнѣ̀ ѻ҆гнѧ̀ веществолюби́ва, но вода̀ є҆́сть дѣ́йствꙋюща и҆ глаго́люща.

<rubric class="inline">ѕ҃.</rubric> <red>П</red>одо́бно є҆́сть сїѐ блаже́нное, па́че же и҆ треблаже́нное, ѹ҆́мное глаго́лю, трезвѣ́нїе дꙋшѝ, водѣ̀ ска́чꙋщей, и҆сточа́ющейсѧ ѿ глꙋбины̀ се́рдца. И҆ вода̀ ѹ҆́бѡ, ѿ и҆сто́чника и҆стека́ющаѧ, и҆сто́чникъ и҆сполнѧ́етъ: ска́чꙋщаѧ же ѿѻнꙋ́дꙋ и҆з̾ се́рдца, и҆ ꙗ҆́коже рещѝ приснодви́жнѣ дви́жима дꙋ́хомъ, всего̀ внꙋ́треннѧго человѣ́ка и҆сполнѧ́етъ росы̀ бж҃е́ственныѧ и҆ дх҃а: внѣ́шнѧго же ѻ҆́гненна содѣ́ловаетъ.

<rubric class="inline">з҃.</rubric> <red>Ѹ҆́</red>мъ ѡ҆чище́нъ бы́въ ѿ внѣ́шнихъ, и҆ чꙋ̑вства соверше́ннѣ повинꙋ́въ дѣ́ѧтельною добродѣ́телїю, недви́жимь пребыва́етъ, ꙗ҆́коже небе́снаѧ ѻ҆́сь, ꙗ҆́кѡ къ средото́чїю взира́ѧ, ко глꙋбинѣ̀ се́рдца. И҆ ѹ҆правлѧ́ѧ главꙋ̀, взира́етъ тꙋда̀ а҆́ки ве́рвь, и҆мѣ́ѧ свѣ́тъ мы́сли, почерпа́ющїй ѿѻнꙋ́дꙋ бж҃е́ствєннаѧ разꙋмѣ̑нїѧ, и҆ повинꙋ́ѧ всѧ̑ чꙋ̑вства тѣлє́снаѧ.

<rubric class="inline">и҃.</rubric> <red>Н</red>икто́же слы́ша ѿ ненаꙋче́нныхъ та́йнамъ, и҆лѝ тре́бꙋющихъ млека̀, да прико́снетсѧ таковы́хъ сꙋ́щихъ возбране́нныхъ не во вре́мѧ. Таковы́хъ бо бж҃е́ственнїи ѻ҆тцы̀ пре́жде вре́мене взыска́вшихъ, ꙗ҆̀же тре́бꙋютъ вре́мене, и҆ а҆́ки въ приста́нище безстра́стїѧ тща́щихсѧ вни́ти не съ прили́чностїю, во и҆зстꙋпле́нїи ѹ҆ма̀ возмнѣ́ша бы́ти та́кѡ, а҆ мно́жае ничто́же. Невозмо́жно бо є҆́сть невѣ́дꙋщемꙋ пи́сменъ въ кни́зѣ поꙋча́тисѧ.

<rubric class="inline">ѳ҃.</rubric> <red>П</red>одви́гшеесѧ по́двигомъ въ дꙋшѝ ѿ бж҃е́ственнагѡ дх҃а, ти́хостнымъ соверша́етъ се́рдце вопїю́щее: а҆́вва ѻ҆́тче! Но ѻ҆́но ѹ҆́бѡ неѡбра́зно є҆́сть, и҆лѝ и҆ беззра́чно: на́съ же преѡбразꙋ́етъ заре́ю бж҃е́ственнагѡ свѣ́та и҆ зракотвори́тъ, ꙗ҆́коже подоба́етъ, съ разжже́нїемъ бж҃е́ственнагѡ дх҃а. Но и҆змѣнѧ́етъ и҆ премѣнѧ́етъ, ꙗ҆́коже є҆ди́нъ вѣ́сть то́й, бж҃ескою вла́стїю.

<rubric class="inline">і҃.</rubric> <red>Ѹ҆́</red>мъ, ѡ҆чище́нъ бы́въ трезвѣ́нїемъ, ѹ҆до́бнѣ помрача́етсѧ, а҆́ще ча́стою па́мѧтїю і҆и҃са, не ѹ҆празднѧ́етсѧ всѧ́чески ѿ внѣ́шнихъ. Совокꙋпи́вый же дѣ́ѧтельность съ видѣ́нїемъ, си́рѣчь блюде́нїемъ ѹ҆ма̀, шꙋ́ма не ѿрица́етсѧ, звꙋ́кѡвъ неѧ́сныхъ и҆лѝ и҆ си́льныхъ не ѿвраща́етсѧ. Ѹ҆ѧ́звлена бо бы́вши дꙋша̀ бж҃е́ственною любо́вїю ко хрⷭ҇тꙋ̀, ꙗ҆́кѡ брата́ничꙋ, се́й послѣ́дꙋетъ.

<rubric class="inline">а҃і.</rubric> <red>Ѹ҆</red>держа́ти плотскі̑ѧ стра̑сти и҆ взыгра̑нїѧ, и҆лѝ и҆ съ ра́зꙋмомъ ѹ҆празднѧ́тисѧ, по семꙋ̀ ѹ҆праздни́тесѧ и҆ разꙋмѣ́йте, въ мі́рѣ пребыва́ющымъ подоба́етъ: и҆згла́дити же и҆лѝ потреби́ти, невозмо́жно є҆́сть. Пꙋсты́нное же житїѐ ѹ҆до́бнѣ и҆скоренѧ́ти вѣ́сть ты̑ѧ.

<rubric class="inline">в҃і.</rubric> <red>В</red>ъ текꙋ́щей ѻ҆́ной водѣ̀, ѻ҆́ва быстрѣ́йшее и҆́мать движе́нїе, ѻ҆́ва же ти́хое и҆ коснѣ́йшее. Пе́рвѣйшаѧ ѹ҆́бѡ нижѐ возмꙋти́тисѧ ѹ҆до́бнѣ мо́жетъ ско́рагѡ ра́ди движе́нїѧ. А҆́ще ли же вма́лѣ и҆ возмꙋти́ласѧ бы, ѹ҆до́бнѣе па́ки ѡ҆чища́етсѧ, ꙗ҆́кѡ таково́е и҆мꙋ́щаѧ движе́нїе. Внегда́ же тече́нїе воды̀ ѹ҆ма́лившисѧ малѣ́йше бꙋ́детъ: то не то́чїю не возмꙋща́етсѧ, но почтѝ и҆ недви́жна пребыва́етъ. Тре́бꙋетъ же нѣ́коегѡ, ꙗ҆́коже рещѝ, воз̾ѡчище́нїѧ и҆ движе́нїѧ.

<rubric class="inline">г҃і.</rubric> <red>Н</red>а новонача́льныхъ, и҆ нравоꙋчи́мыхъ, и҆ дѣ́ѧтельныхъ, бѣ́съ звꙋ́ками неѧ́сными, и҆лѝ ꙗ҆́сными нахо́дитъ: сꙋ́щымъ же во видѣ́нїи мечта̑нїѧ нѣ̑каѧ твори́тъ, ꙗ҆́коже мни́тсѧ ѹ҆краша́ти и҆ воздꙋ́хъ се́й, подо́бнѣ свѣ́тꙋ: ѻ҆вогда́ же и҆ а҆́ки ѻ҆́гнь сїѧ̑ произво́дитъ. Да проти́вное се́ю ча́стїю прельсти́тъ подви́жника хрⷭ҇то́ва.

<rubric class="inline">д҃і.</rubric> <red>А҆́</red>ще хо́щеши ѹ҆разꙋмѣ́ти, ка́кѡ подоба́етъ моли́тисѧ, взира́й на коне́цъ внима́нїѧ, и҆лѝ и҆ моли́твы, и҆ не прельща́йсѧ. Сеѧ́ бо коне́цъ, возлю́бленне, ѹ҆миле́нїе є҆́сть всегда́шнее, сокрꙋше́нїе се́рдца, любы̀ ко бли́жнемꙋ. Сопроти́вное же ꙗ҆́вственно є҆́сть по́мыслъ по́хоти, шепта́нїѧ клеветы̀, не́нависть ко бли́жнемꙋ, и҆ є҆ли̑ка си̑мъ подѡ́бна.
