---
title: "Глава̀ тре́тїѧ"
navigation:
  key: various-alphabet3-3
  title: "Глава̀ тре́тїѧ"
  parent: various-alphabet3
  order: 3
type: "various"
---

# Глава̀ тре́тїѧ.<br>Ѡ҆ є҆́же не гнѣ́ватисѧ, и҆ не памѧтоѕло́бствовати ни на кого́же.





<versal>В</versal>сѧ́къ гнѣ́ваѧйсѧ на бра́та своего̀ всꙋ́е, пови́ненъ є҆́сть сꙋдꙋ̀, глаго́летъ гдⷭ҇ь <red>(Матѳ. заⷱ҇ в҃і)</red>. Не гнѣ́вайсѧ ни на є҆ди́наго человѣ́ка, а҆́ще и҆ ѕѣлѡ̀ ѿ когѡ̀ ѡ҆скорбле́нъ бꙋ́деши: гнѣ́въ бо мꙋ́жа пра́вды бж҃їѧ не содѣ́ловаетъ, глаго́летъ а҆пⷭ҇лъ <red>(І҆а́к. заⷱ҇ н҃а)</red>. Со́лнце да не за́йдетъ во гнѣ́вѣ ва́шемъ: всѧ́ка го́ресть, и҆ гнѣ́въ, и҆ ꙗ҆́рость, и҆ хꙋла̀ да во́зметсѧ ѿ ва́съ во всѧ́кою ѕло́бою: быва́йте же дрꙋгъдрꙋ́гꙋ бла́зи, милосе́рди, проща́юще дрꙋгъдрꙋ́гꙋ, ꙗ҆́коже и҆ бг҃ъ во хрⷭ҇тѣ̀ прости́лъ є҆́сть ва́мъ, глаго́летъ а҆пⷭ҇лъ <red>(Є҆феⷭ҇. заⷱ҇ ск҃з)</red>.

<red>Б</red>люди́сѧ и҆ благосло́вна гнѣ́ва, да не смꙋти́ши ꙗ҆́ростїю дꙋше́внагѡ своегѡ̀ ѻ҆́ка: смѧте́сѧ бо, речѐ, ѿ ꙗ҆́рости ѻ҆́ко моѐ, ѡ҆бетша́хъ во всѣ́хъ вразѣ́хъ мои́хъ <red>(Ѱало́мъ ѕ҃)</red>, ни ѡ҆ че́мже ѿню́дъ ни на кого̀ гнѣ́ватисѧ до́лженъ є҆сѝ, то́чїю а҆́ще кто̀ ѿ бг҃а и҆ любвѐ є҆гѡ̀ ѿлꙋча́лъ бы тѧ̀. А҆́ще же не ѿлꙋча́етъ тѧ̀ никто́же, всꙋ́е гнеѣ́ваешисѧ: ѻ҆ба́че, никто́же никого́же ѿ бг҃а и҆ ѿ любвѐ є҆гѡ̀, не то́чїю человѣ́къ, но нижѐ ѻ҆́гнь, ни ме́чь ѿлꙋчи́ти возмо́жетъ, глаго́летъ а҆пⷭ҇лъ <red>(Ри́м. заⷱ҇ ч҃ѳ)</red>.

<red>С</red>егѡ̀ ра́ди преста́ни ѿ гнѣ́ва, и҆ ѡ҆ста́ви ꙗ҆́рость: не ревнꙋ́й є҆́же лꙋка́вновати, ꙗ҆́кѡ лꙋка́внꙋющїи потребѧ́тсѧ, терпѧ́щїи же гдⷭ҇а, ті́и наслѣ́дѧтъ зе́млю, глаго́летъ прⷪ҇ро́къ <red>(Ѱало́мъ л҃ѕ)</red>. Нѣ́сть въ мі́рѣ ниеди́ныѧ сицевы́ѧ ве́щи, ѡ҆ не́йже благосло́внѣ раздража́тисѧ, и҆ ѡ҆скорблѧ́тисѧ безпа́мѧтнѡ на кого̀ и҆мѣ́лъ бы є҆сѝ, а҆́ще и҆ ѕѣлѡ̀ мни́ши бы́ти нꙋ́жно и҆ потре́бно, но не ѡ҆брѧ́щеши, то́чїю ѡ҆ сла́вѣ бж҃їей, и҆ ѡ҆ презрѣ́нїи є҆гѡ̀ за́повѣдей: ѻ҆ба́че и҆ сїѐ съ ра́зꙋмомъ, да не ка́кѡ и҆справлѧ́ѧ и҆ны́хъ, сама́го себѐ повреди́ши.

<red>Н</red>игдѣ́же слы́шимъ гдⷭ҇а ꙗ҆рѧ́щасѧ, и҆ ѕѣ́льнѣ гнѣ́вающасѧ на согрѣша́ющихъ, но кро́тка и҆ долготерпѣли́ва. Наꙋчи́тесѧ, речѐ, ѿ менѐ, не ꙗ҆́рости, ни гнѣ́ва, но ꙗ҆́кѡ кро́токъ є҆́смь и҆ смире́нъ се́рдцемъ, и҆ ѡ҆брѧ́щете поко́й дꙋша́мъ ва́шымъ <red>(Матѳ. заⷱ҇ м҃г)</red>. И҆ є҆гда̀ ѹ҆ченицы̀ гнѣ́вающесѧ на согрѣша́ющихъ, глаго́лахꙋ: гдⷭ҇и, хо́щеши ли, рече́ма, да ѻ҆́гнь сни́детъ съ нб҃сѐ, и҆ потреби́тъ и҆̀хъ; Ѻ҆́нъ же запретѝ и҆́ма, ре́къ: не вѣ́ста, ко́егѡ дх҃а є҆ста̀ <red>(Лꙋкѝ заⷱ҇ м҃и)</red>. И҆ на́съ наказꙋ́ѧ глаго́лаше: а҆́ще ѿпꙋща́ете человѣ́кѡмъ согрѣшє́нїѧ и҆́хъ, ѿпꙋ́ститъ и҆ ва́мъ ѻ҆ц҃ъ ва́шъ нбⷭ҇ный: а҆́ще ли не ѿпꙋща́ете человѣ́кѡмъ согрѣше́нїй и҆́хъ, ни ѻ҆ц҃ъ ва́шъ нбⷭ҇ный ѿпꙋ́ститъ ва́мъ согрѣше́нїй ва́шихъ <red>(Матѳ. заⷱ҇ з҃і)</red>.

<red>Н</red>о ѹ҆́бѡ рече́ши: ѡ҆би́дѣлъ мѝ ѻ҆́нъ, ѕлосло́вилъ мѧ̀, безче́стилъ мѧ̀ пред̾ всѣ́ми, ѕла̑ѧ мѝ мы́слитъ, ѕла̑ѧ мѝ твори́тъ, вели́ко мѝ ѕло̀ содѣ́ла: кто́ ѹ҆́бѡ вѧ́щше ѡ҆би́дѣнъ бы́сть па́че бг҃а; кто̀ ѕлосло́вимь, безче́стимь, хꙋ́лимь бы́сть па́че гдⷭ҇а; ꙗ҆́кѡ бїе́нъ заꙋше́нъ, ѡ҆плева́нъ бы́сть, ра́спѧтъ, и҆ копїе́мъ въ ре́бра прободе́нъ бы́сть: ѻ҆ба́че не памѧтоѕло́бствоваше, и҆ не гнѣ́вашесѧ, но и҆ на крⷭ҇тѣ̀ ѹ҆мира́ѧ молѧ́шесѧ за согрѣша́ющихъ, глаго́лѧ: ѻ҆́ч҃е, ѿпꙋстѝ и҆̀мъ, не вѣ́дѧтъ бо, что̀ творѧ́тъ <red>(Лꙋкѝ заⷱ҇ р҃м)</red>.

<red>К</red>то̀ памѧтоѕло́бствꙋѧ, и҆ безпа́мѧтнѣ гнѣ́ваѧсѧ, что̀ бла́го и҆спра́ви; кто̀ не и҆мѣ́ѧй кро́тости и҆ долготерпѣ́нїѧ, кꙋ́ю соверше́ннꙋ добродѣ́тель, и҆лѝ побѣ́дꙋ показа̀; Никто́же. А҆пⷭ҇ли бо, а҆́ще бы безслове́снѡ ꙗ҆ри́лисѧ, и҆ гнѣ́валисѧ на согрѣша́ющихъ, ниеди́наго бы на пꙋ́ть спасе́нїѧ наста́вили, ниеди́наго бы ко хрⷭ҇тꙋ̀ привлеклѝ. А҆́ще нѣ́когда и҆ ѡ҆жесточа́хꙋсѧ на согрѣша́ющихъ, ѻ҆ба́че не ꙗ҆рѧ́щесѧ и҆ без̾ па́мѧти гнѣ́вающесѧ, но благоразꙋ́мнѡ съ долготерпѣ́нїемъ, бг҃ꙋ ѡ҆ согрѣша́ющихъ молѧ́щесѧ, и҆справлѧ́хꙋ и҆ нака́зовахꙋ и҆̀хъ.

<red>С</red>мотри́тельнѣ ѿ бг҃а ѹ҆стро́ена є҆́сть ма́ти пчела́мъ, не и҆мѣ́ти въ себѣ̀ жа́ла: а҆́ще бо и҆мѣ́ла бы, всѣ́хъ бы ѹ҆мерщвлѧ́ла свои́мъ ѹ҆грызе́нїемъ. Сѐ ѻ҆́бразъ є҆́сть старѣ́йшинамъ: старѣ́йшинѣ бо всѧ́ко ѿрече́но є҆́сть и҆мѣ́ти въ себѣ̀ забве́нный гнѣ́въ и҆ ꙗ҆́рость, да не всѣ́хъ повинꙋ́ющихсѧ ѹ҆мерщвлѧ́етъ свои́мъ ꙗ҆́ростнымъ нападе́нїемъ. Бꙋ́ди ѹ҆́бѡ ты̀ побѣжда́ѧй благи́мъ ѕло́е, а҆ не ѕло́е ѕлы́мъ: ѻ҆гне́мъ бо ѻ҆гнѧ̀ не ѹ҆гаси́ши, но водо́ю: нижѐ ꙗ҆́рости ꙗ҆́ростїю побѣди́ши, но кро́тостїю и҆ долготерпѣ́нїемъ.

<red>Л</red>ꙋ́чше кого̀ и҆спра́виши кро́тостїю, не́же ꙗ҆рѧ́сѧ: лꙋ́чше ми́лостїю, не́же гнѣ́вомъ: лꙋ́чше є҆́сть, да па́че лю́бѧтъ тѧ̀ повинꙋ́ющїисѧ, не́же боѧ́тсѧ: ѿ боѧ́зни бо ражда́етсѧ ло́жь и҆ лицемѣ́рїе: ѿ любве́ же и҆́стина и҆ ѹ҆се́рдїе. А҆́ще бо съ ꙗ҆́ростїю и҆ гнѣ́вомъ и҆справлѧ́еши кого̀, не то́чїю не и҆спра́виши, но и҆ себѐ и҆ ѻ҆́наго повреди́ши: ꙗ҆рѧ́йсѧ бо и҆ безпа́мѧтнѡ гнѣ́ваѧйсѧ, ничи́мже ра́знствꙋетъ ѿ пїѧ́нагѡ: и҆́бо ꙗ҆́рость и҆ гнѣ́въ, и҆зстꙋпле́нїе ѹ҆ма̀ творѧ́тъ, всегѡ̀ и҆змѣне́на человѣ́ка содѣ́ловаютъ: гнѣ́въ бо и҆ ꙗ҆́рость, сїѧ̑ сꙋ́ть ме́рзость, глаго́летъ і҆исꙋ́съ сїра́ховъ <red>(Сїраⷯ. глⷡ҇а к҃з)</red>.

<red>Ꙗ҆</red>рѧ́йсѧ, и҆ безпа́мѧтнѡ гнѣ́ваѧйсѧ на кого̀, не вѣ́сть что̀ глаго́летъ: а҆́ще бо съ ꙗ҆́ростїю и҆ гнѣ́вомъ когда̀ и҆зрече́тъ что̀, посе́мъ разсмотрѣ́въ со стыдѣ́нїемъ вспѧ́ть возвраща́етъ своѧ̀ словеса̀. Мно́зи, и҆̀же съ ꙗ҆́ростїю и҆ гнѣ́вомъ когда̀ содѣ́ѧша что̀, посе́мъ ѕѣлѡ̀ ѡ҆ си́хъ раска́ѧшасѧ: и҆́бо ꙗ҆́рость попꙋще́ннаѧ помрача́етъ ра́зꙋмъ, ѡ҆печалѧ́етъ дꙋ́шꙋ, погꙋблѧ́етъ разсꙋжде́нїе и҆ па́мѧть: и҆ что̀ посе́мъ бы́ти и҆́мать, вѣ́дѣти не попꙋща́етъ. Ꙗ҆рѧ́йсѧ и҆ безпа́мѧтнѡ гнѣ́ваѧйсѧ, во все́мъ слѣ́пъ є҆́сть: ѹ҆держава́ѧй же гнѣ́въ и҆ ꙗ҆́рость, ѹ҆до́бнѣ ѹ҆держи́тъ всѧ̑ ѕла̑ѧ.

<red>Т</red>ѣ́мже а҆́ще слꙋчи́тсѧ тѝ когда̀ раздражи́тисѧ, и҆ разгнѣ́ватисѧ на кого̀, тогда̀ наипа́че ничто́же глаго́ли, но и҆лѝ ѿидѝ, и҆лѝ затворѝ ѹ҆ста̀ своѧ̀, да не и҆зско́читъ ꙗ҆́ростный пла́мень, и҆ ѡ҆пали́тъ дꙋ́шꙋ, и҆ сꙋ́щымъ съ тобо́ю сотвори́тъ напра́сенъ мѧте́жъ: но є҆гда̀ ѹ҆га́снетъ ꙗ҆́ростный пла́мень, и҆ ми́рно бꙋ́детъ се́рдце, тогда̀ по се́мъ ꙗ҆̀же ко и҆справле́нїю ми́рнѡ глаго́ли: благопрїѧ́тнѣйшее твоѐ сло́во бꙋ́детъ въ кро́тости є҆ди́но, не́же въ ꙗ҆́рости глаго́лемыхъ ты́сѧща. Мно́гѡ лꙋ́чше и҆спра́виши кро́тостїю, не́же ꙗ҆рѧ́сѧ и҆ раздража́ѧсѧ: и҆ ѻ҆́наго бо благоразꙋ́мнѣ вразꙋми́ши, и҆ себѐ сама́го по́льзꙋеши.
