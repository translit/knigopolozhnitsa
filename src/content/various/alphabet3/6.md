---
title: "Глава̀ шеста́ѧ"
navigation:
  key: various-alphabet3-6
  title: "Глава̀ шеста́ѧ"
  parent: various-alphabet3
  order: 6
type: "various"
---

# Глава̀ шеста́ѧ.<br>Ѡ҆ є҆́же терпѣ́ти всѧ̑ находѧ̑щаѧ до́блественнѡ.





<versal>В</versal>ъ терпѣ́нїи ва́шемъ стѧжи́те дꙋ́шы ва́шѧ, глаго́летъ гдⷭ҇ь <red>(Лꙋкѝ заⷱ҇ р҃ѕ)</red>: претерпѣ́вый до конца̀, то́й спасе́нъ бꙋ́детъ <red>(Матѳ. заⷱ҇ л҃ѕ)</red>. Мꙋ́жъ терпѣли́въ, ꙗ҆́кѡ твердѣ́йшїй є҆́сть а҆дама́нтъ, нетерпѣли́въ же, ꙗ҆́коже тро́сть, ѹ҆до́бь ѿ вѣ́трѡвъ дви́жꙋщаѧсѧ. Мꙋ́жъ нетерпѣли́въ, двоедꙋ́шенъ и҆ наглодꙋ́шенъ, неꙋстро́енъ во всѣ́хъ пꙋте́хъ свои́хъ, глаго́летъ а҆пⷭ҇лъ <red>(І҆а́к: заⷱ҇ и҃)</red>: и҆ никогда́же пока́жетъ кꙋ́ю побѣ́дꙋ претерпѣва́ѧй же ѹ҆до́бь побѣди́тъ и҆ прїи́метъ всѧ̑. А҆́ще бы мꙋ́чєницы не и҆мѣ́ли терпѣ́нїѧ, не бы̀ вѣнча́лисѧ, не бы̀ толи́кꙋ сла́вꙋ и҆ че́сть полꙋчи́ли.

<red>Г</red>дⷭ҇ь наꙋчѝ на́съ собо́ю терпѣ́нїѧ, ѻ҆́бразъ на́мъ себѐ показа́въ: непови́ненъ бы́вши сме́рти, на́съ ра́ди на крⷭ҇тѣ̀ ѹ҆́мре, ꙗ҆́кѡ да и҆ мы̀ є҆гѡ̀ ра́ди всѧ̑ съ ра́достїю претерпѣва́емъ: и҆́же ѹ҆корѧ́емь, проти́вꙋ не ѹ҆корѧ́ше, стражда̀ не преща́ше: и҆́же грѣхѝ на́ша са́мъ вознесѐ на тѣ́лѣ свое́мъ на дре́во, да ѿ грѣ̑хъ и҆збы́вше пра́вдою поживе́мъ: є҆гѡ́же ꙗ҆́звою мы̀ всѝ и҆сцѣлѣ́хомъ, ꙗ҆́коже глаго́летъ а҆пⷭ҇лъ <red>(Петр: заⷱ҇ н҃ѳ)</red>. Претерпѝ ѹ҆́бѡ и҆ ты̀ съ ра́достїю всѧ̑, да ѹ҆слы́шиши гла́съ глаго́лющь: поне́же соблю́лъ є҆сѝ сло́во терпѣ́нїѧ моегѡ̀, и҆ а҆́зъ тѧ̀ соблюдꙋ̀ ѿ годи́ны и҆скꙋше́нїѧ, хотѧ́щагѡ прїитѝ на всю̀ вселе́ннꙋю <red>(А҆пок.: глⷡ҇а г҃)</red>.

<red>Х</red>рⷭ҇то́съ терпѣ́нїемъ на крⷭ҇тѣ̀ побѣдѝ врага̀, терпѣ́нїемъ ѡ҆сꙋдѝ сме́рть, терпѣ́нїемъ разорѝ а҆́да, тмꙋ̀ прогна̀, спасе́нїе на́ше содѣ́ѧ: и҆ ꙗ҆̀же невоздержа́нїемъ и҆ нетерпѣ́нїемъ пра́дѣдъ на́шъ а҆да́мъ погꙋбѝ: сїѧ̑ сп҃си́тель на́шъ вкꙋше́нїемъ го́рестнымъ, и҆ кре́стнымъ претерпѣ́нїемъ взыска̀. И҆ поне́же ѻ҆́нъ на́съ ра́ди толи́кѡ пострада̀, поне́же ѻ҆́нъ толи́кѡ на́съ ра́ди претерпѣ̀: ты́ же ни ма́лѡ є҆гѡ̀ ра́ди претерпи́ши; Не бꙋ́ди то̀. Сегѡ̀ ра́ди мꙋ́жественнѣ претерпѣва́й во вре́менной се́й жи́зни всѧ̑кїѧ ѿ бг҃а наноси̑мыѧ скѡ́рби, ꙗ҆́кѡ да во грѧдꙋ́щемъ вѣ́цѣ вѣ́чнѡ ѡ҆ се́мъ возра́дꙋешисѧ. Не претерпѣва́ѧй бо кто̀ здѣ̀ ско́рбныхъ, ра́достныхъ посе́мъ не прїи́метъ.

<red>Б</red>л҃же́нъ мꙋ́жъ, и҆́же прете́рпитъ и҆скꙋше́нїе, занѐ и҆скꙋ́сенъ бы́въ, прїи́метъ вѣне́цъ жи́зни, глаго́летъ а҆пⷭ҇лъ <red>(І҆а́кѡва заⷱ҇ н҃)</red>. Не и҆мѣ̀ є҆ди́нъ ѿ четы́ридесѧть мꙋ́чєникъ терпѣ́нїѧ, и҆ а҆́бїе ꙗ҆́кѡ вода̀ въ ба́ни и҆злїѧ́сѧ: претерпѣ́вшїи же нетлѣ́нными вѣнцы̀ ѹ҆вѧзо́шасѧ. Є҆ди́ною не претерпѣ́вый всѧ̑ погꙋбѝ: до конца́ же вма́лѣ претерпѣ́вшїи, вѣ́чнѣ вѣнча́шасѧ. Нетерпѣли́вый всегда̀ ꙗ҆́кѡ и҆зꙋмле́нъ є҆́сть: а҆́ще слꙋчи́тсѧ є҆мꙋ̀ что̀ сопроти́вно, не по во́ли се́рдца є҆гѡ̀, а҆́бїе на всѣ́хъ наскакꙋ́етъ, на всѣ́хъ ро́пщетъ, всѣ́хъ вино́вными твори́тъ, а҆ не себѐ, себе́ же всѧ́кѡ ѡ҆правда́етъ. Но ты̀ ѹ҆́бѡ бꙋ́ди пригвожде́нъ всегда̀ на крⷭ҇тѣ̀ терпѣ́нїѧ, съ ра́достїю всѧ̑ претерпѣва́й, а҆́ще и҆ по всѧ̑ дни̑ глаго́лютъ тѝ бѣ́си: сни́ди со креста̀ терпѣ́нїѧ и҆ страда́нїѧ, наслади́сѧ ѡ҆сла́бы, ꙗ҆́кѡ і҆ꙋде́є ко хрⷭ҇тꙋ̀ глаго́лахꙋ: сни́ди, ре́кше, со крⷭ҇та̀, и҆ вѣ́рꙋемъ въ тѧ̀ <red>(Матѳ. заⷱ҇ ѯ҃и)</red>. Ты́ же никогда́же ѡ҆слабѣва́й, нижѐ и҆сходѝ, но пребꙋ́ди всегда̀ на крⷭ҇тѣ̀ терпѣ́нїѧ и҆ мꙋ́жества, ꙗ҆́коже мѡѷсе́й, внегда̀ и҆мѣ̀ крⷭ҇тоѻбра́знѡ просте́рты рꙋ́цѣ, побѣжда́ше а҆мали́ка, є҆гда́ же ѡ҆слаблѧ́ше, побѣжде́нъ быва́ше <red>(И҆схоⷣ: глⷡ҇а з҃і)</red>: и҆ ты̀ ѹ҆́бѡ є҆гда̀ пребꙋ́деши всегда̀ въ неизмѣ́нномъ терпѣ́нїи и҆ мꙋ́жествѣ, преѡдолѣ́еши врага̀, мы́сленнаго а҆мали́ка: а҆́ще же ѡ҆слабѣ́еши, и҆ разлѣни́шисѧ, побѣжде́нъ бꙋ́деши ѿ негѡ̀.

<red>Т</red>ерпѧ̀ потерпѣ́хъ гдⷭ҇а, и҆ внѧ́тъ мѝ, глаго́летъ прⷪ҇ро́къ <red>(Ѱало́мъ л҃ѳ)</red>: терпѣ́нїе ѹ҆бо́гихъ не поги́бнетъ до конца̀ <red>(Ѱало́мъ ѳ҃)</red>. Вне́млетъ гдⷭ҇ь терпѣ́нїю, ѿвраща́етсѧ же наглодꙋ́шїѧ: терпѣли́вїи въ слѣ́дъ є҆гѡ̀ ше́ствовахꙋ, нетерпѣли́вїи же наглодꙋ́шнїи, ѿвраща́хꙋсѧ: мно́зи бо речѐ, возвраща́хꙋсѧ, и҆ ктомꙋ̀ не хожда́хꙋ со і҆и҃сомъ, глаго́люще: же́стоко є҆́сть сло́во, кто̀ мо́жетъ є҆го̀ послꙋ́шати <red>(І҆ѡа́н. заⷱ҇ к҃д)</red>; Го́ре ва́мъ погꙋби́вшымъ терпѣ́нїе, и҆ что̀ сотворитѐ, є҆гда̀ посѣти́тъ гдⷭ҇ь, глаго́летъ сїра́хъ <red>(Сїраⷯ: глⷡ҇а в҃)</red>. Мꙋ́жъ нетерпѣли́въ и҆ наглодꙋ́шенъ, подо́бенъ є҆́сть на ледꙋ̀ и҆лѝ на песцѣ̀, а҆ не на ка́мени терпѣ́нїѧ и҆ ѹ҆пова́нїѧ хра́минꙋ свою̀ зи́ждꙋщемꙋ, по при́тчи є҆ѵⷢ҇льской <red>(Лꙋкѝ заⷱ҇ к҃и)</red>.

<red>Є҆</red>ли́кѡ, человѣ́че, ѕлонра́венъ є҆сѝ, толи́кѡ и҆ страда́ти не ѿрица́йсѧ, да си́мъ ѕлострада́нїемъ ѕло́бы и҆збꙋ́деши, глаго́летъ нѣ́кто. Є҆ли́ка ꙗ҆́зва, толи́ко и҆ врачева́нїе: є҆ли́кѡ вели́къ стрꙋ́пъ, толи́ка и҆́мать бы́ти и҆ цѣльба̀: є҆ли́кѡ вели́къ грѣ́хъ, толи́ко и҆́мать бы́ти и҆ страда́нїе. Сегѡ̀ ра́ди па́мѧтствꙋѧ своѧ̑ мнѡ́гаѧ недоста́точєства, не ѿрица́йсѧ никогда́же цѣльбы̀ терпѣ́нїѧ: ꙗ҆́кѡ да ѹ҆зрѣ́въ своѐ дꙋше́вное здра́вїе, ѕѣлѡ̀ посе́мъ ѡ҆ цѣльбѣ̀ терпѣ́нїѧ возра́дꙋешисѧ, и҆ бг҃ꙋ благодаре́нїе ѡ҆ се́мъ возда́си, ꙗ҆́кѡ и҆сцѣли́ тѧ.

<red>П</red>ретерпѣва́й ѹ҆́бѡ благода́рнѣ всѧ̑ находѧ̑щаѧ: а҆́ще слꙋчи́ттисѧ что̀ ѿ когѡ̀ печа́льно, не ѻ҆́наго вино́вна творѝ, но себѐ: не тꙋ́не бо бг҃ъ на тѧ̀ сїѐ попꙋстѝ, но и҆́миже вѣ́сть сꙋдьба́ми, къ твоемꙋ̀ и҆справле́нїю: ничто́же быва́етъ без̾ бг҃а. Бг҃ъ ѹ҆́бѡ мно́гажды врачꙋ́ѧ тѧ̀, разли́чна попꙋща́етъ и҆скꙋшє́нїѧ: ты́ же неблагода́рнѣ прїе́млѧ, и҆на́го вино́вна твори́ши, а҆ не себѐ. Не творѝ ѹ҆́бѡ ты̀ никого̀ вино́вна, но себѐ: ꙗ҆́кѡ по дѣлѡ́мъ прїѧ́лъ є҆сѝ. Лꙋ́чше мꙋ́жъ долготерпѣли́въ, не́же крѣ́покъ: терпѣли́въ мꙋ́жъ мно́гъ въ мꙋ́дрости, малодꙋ́шенъ же крѣ́покъ без̾ ѹ҆ма̀ <red>(При́тч: глⷡ҇а ѕ҃і)</red>.

<red>Н</red>е скорбѝ на ѡ҆скорблѧ́ющаго тѧ̀, но па́че благода́рнѣ претерпѝ: лꙋ́чше бо є҆́сть ѡ҆скорблѧ́емꙋ бы́ти ѿ когѡ̀, не́же кого̀ ѡ҆скорби́ти: лꙋ́чше безче́ствꙋемꙋ бы́ти, не́же кого̀ безче́стити, ѹ҆корѧ́емꙋ бы́ти, не́же ѹ҆корѧ́ти, ѡ҆би́димꙋ, не́же ѡ҆би́дѣти. Не ве́лїе бо є҆́сть сѐ, є҆́же бы ты̀ ѡ҆би́дѣлъ кого̀, и҆лѝ безче́стилъ: се́ же ве́лїе, є҆́же ѿ когѡ̀ ѡ҆би́димь и҆ безче́ствꙋемь бы́вши, благода́рнѣ претерпи́ши: за ѡ҆бидѣ́нїе бо и҆ безче́стїе, ка́знь, за терпѣ́нїе же ве́лїе ѿ бг҃а возме́здїе и҆ по́честь.

<red>К</red>то̀ хотѧ̀ чесогѡ̀ наꙋчи́тисѧ, и҆ не претерпѣва́ѧй во ѹ҆че́нїи, что̀ навы́кнетъ; кто̀ не претерпѣва́ѧй лѣчбы̀, и҆сцѣли́тъ ꙗ҆́звꙋ; кто̀ терпѣли́внѡ не носѧ́й на плещꙋ̀ свое́ю крⷭ҇та̀ терпѣ́нїѧ, въ слѣ́дъ хрⷭ҇та̀ ше́ствꙋетъ; никто́же. Всѝ є҆ли́цы въ слѣ́дъ є҆гѡ̀ ше́ствовати хотѧ́хꙋ, ѹ҆гото́виша себѐ къ терпѣ́нїю и҆ и҆скꙋше́нїю, по ре́кшемꙋ: а҆́ще пристꙋпа́еши рабо́тати гдⷭ҇ви, ѹ҆гото́ви дꙋ́шꙋ свою̀ во и҆скꙋше́нїе: ѹ҆пра́ви се́рдце своѐ, и҆ потерпѝ, глаго́летъ сїра́хъ <red>(Сїра́х: глⷡ҇а в҃)</red>. Скорби́тъ и҆ смꙋща́етсѧ ѻ҆троча̀ ѡ҆ свое́мъ ѹ҆че́нїи: є҆гда́ же и҆звы́кнетъ, ѕѣлѡ̀ посе́мъ ра́дꙋетсѧ. Скорби́тъ и҆ вопїе́тъ недꙋ́гꙋѧй, не хотѧ̀ претерпѣ́ти го́рькагѡ къ ꙗ҆́звамъ приложе́нїѧ є҆гда́ же ѡ҆здра́вѣетъ, ѕѣлѡ̀ посе́мъ благодари́тъ врачꙋ́ющаго: си́це и҆ въ се́мъ є҆́сть.

<red>П</red>ризыва́ѧй на́съ къ себѣ̀ гдⷭ҇ь, къ терпѣ́нїю и҆ бра́ни поѡщрѧ́етъ на́съ: а҆́ще кто̀, речѐ, хо́щетъ въ слѣ́дъ менѐ и҆тѝ, да ѿве́ржетсѧ себѐ, си́рѣчь, самолю́бїѧ во́ли своеѧ̀, и҆ во́зметъ крⷭ҇тъ сво́й, терпѣ́нїѧ и҆ мꙋ́жества и҆ въ слѣ́дъ менѐ да и҆́детъ <red>(Матѳ. заⷱ҇ ѯ҃ѳ)</red>. Не взима́ѧй же крⷭ҇та̀ терпѣ́нїѧ и҆ мꙋ́жества, нижѐ хотѧ́й ма́ло претерпѣ́ти что̀, ка́кѡ въ слѣ́дъ є҆гѡ̀ ше́ствꙋетъ; ника́коже. Не проше́дый бо кто̀ сквозѣ̀ ѻ҆́гнь и҆ во́дꙋ терпѣ́нїѧ, ка́кѡ вни́детъ въ поко́й, по прⷪ҇ро́кꙋ глаго́лющемꙋ; проидо́хомъ сквозѣ̀ ѻ҆́гнь и҆ во́дꙋ, и҆ и҆зве́лъ є҆сѝ ны̀ въ поко́й <red>(Ѱало́мъ ѯ҃є)</red>. Претерпѝ ѹ҆́бѡ и҆ ты̀ до́блественнѣ всѧ̑ находѧ̑щаѧ и҆скꙋшє́нїѧ, ꙗ҆́кѡ да вни́деши въ поко́й, и҆ вѣнце́мъ нетлѣ́нїѧ вѣнча́ешисѧ. Пребꙋ́ди всегда̀ въ неизмѣ́нномъ терпѣ́нїи, мꙋ́жествѣ же и҆ воздержа́нїи, ꙗ҆́кѡ да ѹ҆мертви́ши плотскі́ѧ по́хѡти, ꙗ҆́кѡ да притꙋпи́ши грѣхо́вное ѻ҆рꙋ́жїе, да побѣди́ши а҆́да, мы́сленнаго а҆мали́ка: ничи́мъ бо та́кѡ побѣди́ти є҆го̀ мо́жеши, ꙗ҆́коже терпѣ́нїемъ и҆ воздержа́нїемъ: тѣ́мъ прожене́ши бѣ́сы, ѹ҆гаси́ши гее́нскїй пла́мень, ѹ҆кроти́ши стра̑сти всеконе́чнѡ, мꙋ́ки и҆ го́рести и҆збꙋ́деши, и҆ жи́знь вѣ́чнꙋю полꙋчи́ши, ктомꙋ̀ и҆ присносꙋ́щныхъ бла̑гъ сподо́бишисѧ, ѡ҆ хрⷭ҇тѣ̀ і҆и҃сѣ гдⷭ҇ѣ на́шемъ.
