---
title: "Глава̀ девѧ́таѧ"
navigation:
  key: various-alphabet3-9
  title: "Глава̀ девѧ́таѧ"
  parent: various-alphabet3
  order: 9
type: "various"
---

# Глава̀ девѧ́таѧ.<br>Ѡ҆ є҆́же возбꙋжда́ти себѐ всегда̀ ко ѹ҆се́рдствованїю и҆ теплотѣ̀ гдⷭ҇ней.





<versal>П</versal>рїидѝ, ѽ человѣ́че! И҆ ви́ждь: прїидѝ, гдⷭ҇а своего̀ просла́ви, прїидѝ, гдⷭ҇а своего̀ воспо́й, прїидѝ, припадѝ пред̾ гдⷭ҇емъ, и҆ воспла́чисѧ пред̾ сотво́ршимъ тѧ̀ <red>(Ѱало́мъ ч҃д)</red>: прїидѝ, припадѝ, и҆ и҆сповѣ́ждьсѧ пресвѧто́мꙋ є҆гѡ̀ и҆́мени: вкꙋсѝ, и҆ ѹ҆вѣ́ждь ꙗ҆́кѡ бл҃гъ гдⷭ҇ь <red>(Ѱало́мъ л҃г)</red>, по́й и҆́мени є҆гѡ̀, ꙗ҆́кѡ добро̀.

<red>П</red>рїидѝ а҆́лчꙋщїй и҆ жа́ждꙋщїй, насы́тисѧ бжⷭ҇твенныѧ пи́щи прїидѝ ѡ҆мраче́нный, наслади́сѧ присносꙋ́щнагѡ свѣ́та: прїидѝ во ѹ҆́захъ сы́й, наслади́сѧ свобо́ды: прїидѝ сме́ртный, прилѣпи́сѧ безсме́ртномꙋ, да вѣ́чныѧ сме́рти и҆збꙋ́деши, и҆ живота̀ вѣ́чнагѡ сподо́бишисѧ.

<red>П</red>рїидѝ ско́рбный и҆ печа́льный, наслади́сѧ прⷭ҇носꙋ́щныѧ ра́дости: прїидѝ ѹ҆ны́лый и҆ ѡ҆камене́нный, да разже́шисѧ ꙗ҆́кѡ ѻ҆́гнь: прїидѝ ни́щїй, да ѡ҆богати́шисѧ вѣ́чнымъ бога́тствомъ: прїидѝ нагі́й, да ѡ҆блече́шисѧ безсме́ртною сла́вою, и҆ ѡ҆дѣ́ешисѧ ꙗ҆́кѡ ри́зою свѣ́томъ благода́ти гдⷭ҇ни.

<red>В</red>оспрѧнѝ, воспрѧнѝ, ѽ человѣ́че! И҆ и҆стрезви́сѧ, воспрѧнѝ и҆ припадѝ ко гдⷭ҇ꙋ бг҃ꙋ сотво́ршемꙋ тѧ̀. Возставлѧ́й своѧ̑ чꙋ̑вства, и҆ возжиза́й свѣти́льникъ се́рдца твоегѡ̀, да не когда̀ въ тебѣ̀ ѹ҆га́снетъ, и҆ ѡ҆ста́витъ тѧ̀ во тмѣ̀ нечꙋ́вствїѧ.

<red>Р</red>азве́рзи, разве́рзи, ѽ человѣ́че! Дꙋ́шꙋ на прїѧ́тїе гдⷭ҇а сла́вы: се́ бо сꙋдїѧ̀ стои́тъ при две́рехъ твоегѡ̀ срⷣца, и҆ толче́тъ, ꙗ҆́кѡ да ѿве́рзеши є҆мꙋ̀, и҆ вни́детъ къ тебѣ̀, и҆ ꙗ҆́стъ съ тобо́ю, и҆ пребꙋ́детъ съ дꙋше́ю твое́ю во вѣ́ки вѣкѡ́въ, никогда̀ ѿ тебѐ ѿлꙋча́ѧсѧ.

<red>В</red>озставлѧ́й ѹ҆́бѡ человѣ́че, возставлѧ́й всѧ̑ своѧ̑ чꙋ̑вства, воспрѧнѝ не лѣнѧ́щисѧ и҆ не ѹ҆ныва́ющи, не пощадѝ пло́ти, не пощадѝ дꙋшѝ, да вѣнце́мъ нетлѣ́нїѧ ѹ҆вѧзе́шисѧ. Возводѝ ѻ҆́чи твоѝ къ бг҃ꙋ, и҆ ѹ҆ви́ждь є҆гѡ̀ бла́гость, и҆ всѐ є҆́же ѡ҆ тебѣ̀ та́инство.

<red>Н</red>е презира́й да́ннагѡ тѝ вре́мене на стѧжа́нїе вѣ́чныхъ бла̑гъ: се́ бо грѧде́тъ гдⷭ҇ь ско́рѡ на ѻ҆́блацѣхъ, со сла́вою и҆ си́лою мно́гою, возда́ти комꙋ́ждо по дѣлѡ́мъ є҆гѡ̀, и҆ ѹ҆́зритъ є҆го̀ всѧ́ко ѻ҆́ко, и҆ и҆̀же є҆го̀ прободо́ша, и҆ пла́чь сотворѧ́тъ на сѧ̀ ѡ҆ не́мъ всѧ̑ колѣ̑на земна̑ѧ: сѐ прїи́детъ ско́рѡ <red>(А҆пока́л: глⷡ҇а а҃)</red>. Блаже́нъ соблюда́ѧй за́пѡвѣди гдⷭ҇ни, блаже́нъ хранѧ́й є҆гѡ̀ за́пѡвѣди: прїи́детъ бо, прїи́детъ и҆ не ѹ҆ме́длитъ.

<red>В</red>озводѝ, возводѝ ѹ҆́мныѧ ѻ҆́чи се́рдца твоегѡ̀ къ бг҃ꙋ, ѽ человѣ́че и҆ разжиза́й своѐ се́рдце къ бжⷭ҇твенной є҆гѡ̀ любвѝ, возбꙋжда́й свою̀ дꙋ́шꙋ къ бж҃е́ственномꙋ є҆гѡ̀ жела́нїю, вопі́й безпреста́ни къ бг҃ꙋ, подо́бѧсѧ слѣпцꙋ̀: сн҃е дв҃довъ, сн҃е бж҃їй поми́лꙋй мѧ̀, ѹ҆ще́дри мѧ̀, вразꙋми́ мѧ, наꙋчи́ мѧ во́ли твоеѧ̀ ст҃ы́ѧ, за́повѣдей твои́хъ, и҆ жи́въ бꙋ́дꙋ.

<red>В</red>ъ бз҃ѣ всѐ жела́нїе своѐ и҆ похотѣ́нїе да и҆́маши, въ бз҃ѣ всѐ ѹ҆пова́нїе и҆ наде́ждꙋ да полага́еши, та́мѡ ве́сь да пасе́шисѧ, та́мѡ ве́сь всегда̀ да пребыва́еши, до негѡ́же конца̀ сотворе́нъ є҆сѝ, та́мѡ да спѣши́шисѧ де́нь и҆ но́щь, ни ма́ла даѧ̀ себѣ̀ поко́ѧ и҆ ѡ҆почива́нїѧ, до́ндеже полꙋчи́ши и҆ско́мое, до́ндеже ѡ҆брѧ́щеши мѣ́сто гдⷭ҇ви, селе́нїе бг҃ꙋ і҆а́кѡвлю <red>(Ѱало́мъ рл҃а)</red>.

<red>Д</red>а ничто́же тѧ̀ ѿто́ргнетъ, да ничто́же тѝ препне́тъ, да ничто́же тѝ возбрани́тъ, да ничто́же тѧ̀ ѿсѣче́тъ ѿ гдⷭ҇ни любвѐ и҆ бжⷭ҇твеннагѡ є҆гѡ̀ жела́нїѧ, ни ско́рбь, ни тѣснота̀, ни гла́дъ, ни гоне́нїе, ни ѻ҆́гнь, ни ме́чь: то́й бо є҆́сть тво́й живо́тъ. То́й твоѐ є҆́сть спасе́нїе, то́й твоѧ̀ ра́дость и҆ весе́лїе, и҆ присносꙋ́щное наслажде́нїе и҆ вѣ́чный поко́й.
