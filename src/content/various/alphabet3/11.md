---
title: "Глава̀ перваѧна́десѧть"
navigation:
  key: various-alphabet3-11
  title: "Глава̀ перваѧна́десѧть"
  parent: various-alphabet3
  order: 11
type: "various"
---

# Глава̀ перваѧна́десѧть.<br>Ѡ҆ є҆́же ко є҆ди́номꙋ бг҃ꙋ и҆мѣ́ти любо́вь, и҆ ничто́же предпочита́ти па́че є҆гѡ̀ любвѐ.





<versal>Б</versal>жⷭ҇твенною любо́вїю срⷣце твоѐ ѹ҆ѧ́звенно всегда̀ и҆мѣ́й, да ѹ҆се́рднѣ де́нь и҆ но́щь въ слѣ́дъ хрⷭ҇то́въ тече́ши. Всѣ́мъ срⷣцемъ твои́мъ, и҆ все́ю дꙋше́ю твое́ю къ немꙋ̀ прилѣпи́сѧ, ꙗ҆́кѡ да всѧ̑ тѝ бꙋ́дꙋтъ спѣ̑шна и҆ не па́датєльна, да всѧ̑ тѝ бꙋ́дꙋтъ благоꙋвѣ̑тна и҆ ра́дѡстна, ꙗ҆́кѡ да и҆звѣ́стенъ спасе́нїѧ твоегѡ̀ бꙋ́деши.

<red>Б</red>жⷭ҇твенною любо́вїю жего́мь и҆ пали́мь бꙋ́ди, да при́снѡ сїѐ и҆́маши себѣ̀ во ѹ҆тѣше́нїе. Всѐ раче́нїе и҆ жела́нїе своѐ въ не́мъ и҆мѣ́й, да ве́сь въ любо́вь є҆гѡ̀ ѹ҆глꙋби́шисѧ, и҆ пребꙋ́деши съ ни́мъ во є҆ди́но, никогда́же ѿлꙋча́ѧсѧ.

<red>Д</red>а ничто́же тѧ̀ ѿто́ргнетъ ѿ бжⷭ҇твенныѧ гдⷭ҇ни любвѐ, да ничто́же тѝ возбрани́тъ, да ничто́же тѝ пресѣче́тъ, ни ѻ҆́гнь, ни ме́чь, ни гла́дъ, ни гоне́нїе, ни глꙋбина̀, ни высота̀, ни настоѧ̑щаѧ, ни бꙋ̑дꙋщаѧ, но то́чїю сїѧ̀ є҆ди́на да пребыва́етъ въ дꙋшѝ твое́й вы́нꙋ.

<red>Т</red>щи́сѧ, трезви́сѧ, и҆ ѹ҆се́рдїе ко ѹ҆се́рдїю на всѧ́къ де́нь прилага́й, да при́снѡ къ немꙋ̀ жела́нїемъ и҆ любо́вїю восхо́диши, и҆ всегда̀ къ немꙋ̀ разжиза́еши своѐ се́рдце, да ве́сь бꙋ́деши въ бз҃ѣ, и҆ бг҃ъ въ тебѣ̀, ꙗ҆́кѡ да поко́й вѣ́чный и҆ ти́хое приста́нище дꙋшѝ свое́й ѡ҆брѧ́щеши, и҆ вѣ́чныхъ бла̑гъ сподо́бишисѧ.

<red>В</red>сѣ́мъ се́рдцемъ твои́мъ и҆ все́ю дꙋше́ю твое́ю, де́нь и҆ но́щь гдⷭ҇а взыскꙋ́й, да ѡ҆брѣ́тши є҆го̀, вѣ́чное сокро́вище и҆ бога́тство ѡ҆брѧ́щеши, и҆ всѣ́хъ бла̑гъ и҆спо́лнишисѧ: взыска́ющїи бо є҆го̀ не лиша́тсѧ всѧ́кагѡ бла́га, и҆ полꙋча́тъ ве́лїю благода́ть и҆ ми́лость.

<red>В</red>сѐ ѹ҆пова́нїе своѐ, всѐ сокро́вище, всѐ бога́тство своѐ въ бз҃ѣ и҆мѣ́й, всю̀ сла́вꙋ и҆ наслажде́нїе своѐ въ не́мъ полага́й: си́мъ є҆ди́нымъ не прельсти́шисѧ, нижѐ вотщѐ тече́ши, но сїѐ є҆ди́но съ тобо́ю пребꙋ́детъ во грѧдꙋ́щей вѣ́чной жи́зни, и҆ прїи́меши благꙋ́ю ча́сть, ꙗ҆́же не ѿи́метсѧ ѿ тебѐ во вѣ́ки.

<red>Д</red>е́нь и҆ но́щь къ бг҃ꙋ всегда̀ безпреста́ни вопі́й, де́нь и҆ но́щь къ бг҃ꙋ ѹ҆́тренюй, де́нь и҆ но́щь бг҃а взыскꙋ́й, ꙗ҆́кѡ да ѡ҆брѧ́щеши є҆го̀, ꙗ҆́кѡ да и҆ско́маго на́йдеши: и҆ща́й бо, всѧ́кѡ ѡ҆брѧ́щетъ, и҆ просѧ́й, всѧ́кѡ прїи́метъ, и҆ толкꙋ́щемꙋ ѿве́рзетсѧ, гл҃етъ гдⷭ҇ь <red>(Матѳ. заⷱ҇ в҃)</red>. Па́мѧтствꙋй, ꙗ҆́кѡ всѝ ст҃і́и вели́кꙋю ре́вность, и҆ любо́вь неꙋтоли́мꙋ къ бг҃ꙋ и҆мѣ́ша, ꙗ҆́кѡ забыва́тисѧ и҆̀мъ, а҆́ще въ тѣ́лѣ сꙋ́ть, ѿ ѕѣ́льныѧ къ бг҃ꙋ любвѐ: ты́ же ни ма́лѡ и҆́маши, что̀ рече́ши въ де́нь сꙋда̀;

<red>П</red>очто̀ не ѹ҆слади́ттисѧ прест҃о́е и҆́мѧ гдⷭ҇а і҆и҃са: почто̀ не распаде́ттисѧ и҆ не разжже́тсѧ ѡ҆камене́нное се́рдце; почто̀ предпочита́еши сꙋетꙋ̀ мра́чнꙋю преле́стнꙋю, па́че бо́дростнагѡ пресла́дкагѡ къ бг҃ꙋ вопїе́нїѧ; почто̀ предпочита́еши ѻ҆каѧ́ннꙋю разсла́бленнꙋю лѣ́ность, па́че ѹ҆се́рднагѡ и҆ те́плагѡ къ бг҃ꙋ взыва́нїѧ; Вопі́й ѹ҆́бѡ, вопі́й, не лѣни́сѧ, восклица́й, восклица́й къ немꙋ̀ не не чꙋ́вствꙋѧ, не да́ждь сна̀ твои́ма ѻ҆чи́ма, и҆ вѣ́ждома дрема́нїѧ, до́ндеже ѡ҆брѧ́щеши и҆ско́маго, и҆ полꙋчи́ши жела́емаго, и҆ соедини́шисѧ присносꙋ́щномꙋ.

<red>В</red>озлюбѝ гдⷭ҇а твоего̀ ѿ всегѡ̀ се́рдца твоегѡ̀, ѿ всеѧ̀ крѣ́пости твоеѧ̀, ѿ всеѧ̀ дꙋшѝ твоеѧ̀, ꙗ҆́кѡ да на всѧ̑ бг҃оꙋгѡ́днаѧ дѣла̀ ѹ҆до́бенъ и҆ жела́теленъ бꙋ́деши. Дне́сь бо тогѡ̀ ра́ди въ бг҃оꙋго́дномъ дѣ́лѣ ѡ҆тѧза́ешисѧ и҆ ѹ҆ныва́еши, ꙗ҆́кѡ и҆́стиннѡ гдⷭ҇а твоего̀ не лю́биши: а҆́ще бо бы̀ и҆́стиннѡ бг҃а возлюби́лъ є҆сѝ, не бы̀ на славосло́вїе прест҃а́гѡ є҆гѡ̀ и҆́мене лѣни́лсѧ є҆сѝ, не бы̀ въ бг҃оꙋго́дномъ дѣ́лѣ ѹ҆ныва́лъ є҆сѝ. А҆́ще бы́сте, речѐ, люби́ли мѧ̀, возра́довалисѧ бы́сте ѹ҆́бѡ ѡ҆ мнѣ̀ <red>(І҆ѡа́н. заⷱ҇ м҃ѳ)</red>. И҆ а҆́ще є҆го̀ всѣ́мъ срⷣцемъ возлю́биши, лѣни́тисѧ не бꙋ́деши: а҆́ще все́ю дꙋше́ю твое́ю къ немꙋ̀ прилѣпи́шисѧ, всѧ̑ тѝ ра́дѡстна, люби̑ма и҆ жела̑тельна бꙋ́дꙋтъ: лю́бѧщемꙋ бо бг҃а, всѧ̑ є҆гѡ̀ ра́ди люби̑ма и҆ жела̑тельна сꙋ́ть.

<red>В</red>сѧ́ка сла́ва и҆ бога́тство сегѡ̀ мі́ра сꙋета̀ є҆́сть: всѧ́ко наслажде́нїе и҆ по́хоть плотска́ѧ пре́лесть є҆́сть: всѧ́ка любо́вь внѣ́шнѧѧ земна́ѧ ло́жь є҆́сть и҆ лицемѣ́рїе: сїѐ то́чїю є҆ди́но не преле́стно, є҆́же є҆ди́наго бг҃а возлюби́ти всѣ́мъ се́рдцемъ свои́мъ, все́ю дꙋше́ю свое́ю и҆ все́ю крѣ́постїю свое́ю: къ немꙋ̀ прилѣпи́тисѧ, и҆ ничто́же предпочита́ти па́че є҆гѡ̀ любвѐ: сїе́ ти є҆́сть и҆ живо́тъ вѣ́чный, сїе́ же и҆ неконча́емаѧ ра́дость, и҆ присносꙋ́щное наслажде́нїе. Ѻ҆́нъ тѝ са́мъ є҆ди́нъ ѹ҆тѣше́нїе и҆ наслажде́нїе твоѐ вѣ́чнѣ да бꙋ́детъ: ра́дость же и҆ весе́лїе прест҃а́ѧ є҆гѡ̀ любо́вь: сегѡ́ бо ничто́же лꙋ́чшее и҆ честнѣ́йшее ни на землѝ, нижѐ на нб҃сѝ ѡ҆брѧ́щеши. Сїѐ и҆мѣ́й па́че сокро́вищъ честнѣ́йше, и҆ па́че многоцѣ́нныхъ маргари̑тъ и҆ а҆дама́нтѡвъ дража́йше. Сїѐ тебѣ̀ є҆ди́но да бꙋ́детъ въ вѣ́чное ѹ҆тѣше́нїе, и҆ ра́дость, и҆ весе́лїе, сла́вꙋ же и҆ наслажде́нїе, ꙗ҆́кѡ томꙋ̀ подоба́етъ всѧ́каѧ сла́ва, че́сть и҆ держа́ва, со безнача́льнымъ є҆гѡ̀ ѻ҆ц҃е́мъ, и҆ съ прест҃ы́мъ, и҆ бл҃ги́мъ, и҆ животворѧ́щимъ є҆гѡ̀ дх҃омъ, ны́нѣ и҆ при́снѡ, и҆ во вѣ́ки вѣкѡ́въ, а҆ми́нь.

<red>Д</red>о здѣ̀ три́десѧтимъ и҆ тре́мъ глава́мъ сконча́нїе.

<red>В</red>о є҆ли̑ка лѣ̑та по пло́ти бы́сть гдⷭ҇ь, въ толи́каѧ чи́сла и҆ пред̾идꙋ́щыѧ главы̑ соста́влены сꙋ́ть, да прочита́ѧй кто̀ потщи́тсѧ, ѡ҆ста́вь младе́нчєскаѧ мꙋдрова̑нїѧ, прїитѝ и҆ дости́гнꙋти въ мꙋ́жа соверше́нна, въ мѣ́рꙋ во́зраста и҆сполне́нїѧ хрⷭ҇то́ва. Сїѧ̑ же послѣ̑дꙋющїѧ пѧтичꙋ́вствєнныѧ главы̑, ѻ҆со́бь внѣ̀ числа̀ въ концѣ̀ положены̀, тогѡ̀ ра́ди, да на всѧ́къ де́нь прочита́ѧй кто̀, пѧточи́слєннаѧ сꙋгꙋ̑баѧ чꙋ̑вства къ бг҃ꙋ всегда̀ возво́дитъ, и҆ всѧ̑ ви̑димаѧ и҆ разꙋмѣва́ємаѧ превозше́дъ, вы́спрь ѹ҆мо́мъ воскрили́всѧ, во внꙋ́треннюю же глꙋбинꙋ̀ ра́зꙋма и҆ позна́нїѧ та́инственнагѡ погрꙋже́нъ бы́въ, ктомꙋ̀ неизрече́ннѣ и҆ недовѣ́домѣ неви́димомꙋ въ та́йнѣмъ соедине́нїи, соедине́нъ сы́й, безпреста́ни, се́рдцемъ и҆ ѹ҆мо́мъ, всегда̀ сїѧ̑ стїхослѡ́вїѧ те́плѣ возопїе́тъ, глаго́лѧ: возлюблю̀ тѧ̀, гдⷭ҇и, крѣ́посте моѧ̀, гдⷭ҇ь ѹ҆твержде́нїе моѐ: и҆ прѡ́чаѧ.
