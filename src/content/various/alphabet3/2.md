---
title: "Глава̀ втора́ѧ"
navigation:
  key: various-alphabet3-2
  title: "Глава̀ втора́ѧ"
  parent: various-alphabet3
  order: 2
type: "various"
---

# Глава̀ втора́ѧ.<br>Ѡ҆ є҆́же не зави́дѣти комꙋ̀ ни во є҆ди́ной ве́щи сегѡ̀ мі́ра.





<versal>Н</versal>е зави́ди, человѣ́че, ниеди́номꙋ комꙋ̀ ѡ҆ благополꙋче́нїи сегѡ̀ вѣ́ка преходѧ́ща: трава́ бо є҆́сть и҆ цвѣ́тъ се́льный, всѧ́ка ве́щь въ мі́рѣ: не зави́ди бога́тꙋ и҆ сла́внꙋ, ни въ земны́хъ сласте́хъ гобзꙋ́ющемꙋ: но въ добродѣ́телехъ процвѣта́ющемꙋ благоꙋ́менъ подража́тель бꙋ́ди. Почто́ бо ѡ҆ настоѧ́щихъ благополꙋче́нїихъ зави́дѣти и҆́маши, поне́же всѧ̑ въ мі́рѣ се́мъ вре́мєннаѧ и҆ тлѣ̑ннаѧ сꙋ́ть; и҆лѝ бога́тъ, во вѣ́ки ли та́кѡ пребꙋ́детъ; А҆́ще кто̀ въ сла́сти и҆ благополꙋче́нїи и҆з̾ѡби́лꙋетъ, всегда́ ли; Но ѕѣлѡ̀ на ма́ло вре́мѧ дана̀ сїѧ̑ сꙋ́ть.

<red>Н</red>е зави́ди ѹ҆́бѡ ни є҆ди́ной ве́щи сегѡ̀ мі́ра: не зави́ди и҆мѣ́нїю, бога́тствꙋ же и҆ сла́вѣ, и҆ всѧ́комꙋ плотско́мꙋ наслажде́нїю: не зави́ди са́нꙋ, че́сти, и҆ всѧ̑кимъ досто́инствамъ: не зави́ди внѣ̑шнимъ жили́щамъ и҆ прекра́сномꙋ зда́нїю, и҆лѝ ко́емꙋ и҆з̾ѻби́лїю: всѧ̑ бо сїѧ̑ вре́мєнна и҆ тлѣ̑нна сꙋ́ть: всѧ̑ преходѧ̑ща, и҆ ꙗ҆́кѡ ды́мъ вско́рѣ и҆счеза̑ющаѧ. Всѧ̑ здѣ̀ ѡ҆ста́нꙋтъ, всѧ̑ въ пра́хъ и҆ пе́пелъ премѣнѧ́тсѧ, ничто́же бо є҆́сть вѣ́чно на землѝ: то́чїю си̑мъ благоразꙋ́мнѡ зави́ди, а҆́ще кто̀ присоедини́тсѧ гдⷭ҇ви, а҆́ще сподо́битсѧ благода́ти прⷭ҇та́гѡ дх҃а. А҆́ще бо кто̀ сїю̀ прїи́метъ, па́че всѣ́хъ бога́тыхъ и҆ сла́вныхъ богатѣ́йшїй и҆ сла́внѣйшїй бꙋ́детъ.

<red>Н</red>е зави́ди, а҆́ще кого̀ почита́ютъ и҆лѝ сла́вѧтъ, и҆лѝ въ че́мъ кто̀ и҆з̾ѡби́лꙋетъ па́че тебѐ: но ꙗ҆́кѡ сѡ́ннаѧ мечта̑нїѧ сїѧ̑ бы́ти вмѣнѧ́й. Не зави́ди земны̑мъ тлѣ́ющымъ веще́мъ, но къ нбⷭ҇нымъ вѣ́чнымъ се́рдце твоѐ впере́нно и҆мѣ́й: не се́ бо є҆́сть бл҃года́ть бж҃їѧ, є҆́же ѡ҆би́ловати въ че́мъ, и҆лѝ почита́емꙋ бы́ти на землѝ, но є҆́же пребы́ти всегда̀ при бз҃ѣ. Ве́лїѧ є҆́сть боѧ́знь и҆ стра́хъ въ земны́хъ благополꙋче́нїѧхъ ѡ҆би́лꙋющемꙋ: внеза́пꙋ бо приходи́ти ѡ҆бы́че тѧжча́йшее и҆змѣне́нїе, и҆ ѿчꙋжде́нїе воспрїѧ́тыхъ благи́хъ си́хъ. Не мно́го ли бѣ̀ пре́жде сла́вныхъ, бога́тыхъ, хра́брыхъ, премꙋ́дрыхъ; но дне́сь сѣ́хъ землѧ̀ покры̀, и҆ па́мѧть и҆́хъ ꙗ҆́кѡ небы́вшихъ поги́бе. Человѣ́къ бо ꙗ҆́кѡ трава̀, дні́е є҆гѡ̀ ꙗ҆́кѡ цвѣ́тъ се́льный, та́кѡ ѡ҆цвѣте́тъ: ꙗ҆́кѡ дꙋ́хъ про́йде въ не́мъ, и҆ не бꙋ́детъ, и҆ не позна́етъ ктомꙋ̀ мѣ́ста своегѡ̀, глаго́летъ прⷪ҇ро́къ <red>(Ѱало́мъ р҃в)</red>.

<red>В</red>ѣ́ждь, ꙗ҆́кѡ не ѕѣлѡ̀ зави́дѣлъ бы є҆сѝ, притво́ренъ вма́лѣ ѻ҆́бразъ ца́рскїй не себѣ̀ носѧ́щемꙋ, и҆лѝ въ со́нномъ мечта́нїи богатѣ́ющемꙋ: нижѐ семꙋ̀ зави́дѣлъ бы є҆сѝ, а҆́ще бы кто̀ на є҆ди́нъ де́нь полꙋчи́лъ кꙋ́ю по́честь, и҆ посе́мъ надо́лзѣ безче́ствованъ бы́лъ бы. Сегѡ̀ ра́ди а҆́ще кто̀ сла́витсѧ, да сла́витсѧ: а҆́ще кто̀ богатѣ́етъ, да богатѣ́етъ: ты́ же себѣ̀ внемлѝ, хвалѧ́йсѧ, ѡ҆ гдⷭ҇ѣ то́чїю да хва́литсѧ, богатѣ́ѧй, ѡ҆ гдⷭ҇ѣ да богатѣ́етъ, гл҃етъ а҆пⷭ҇толъ <red>(Корі́н. заⷱ҇ р҃є)</red>.

<red>Н</red>е зави́ди похвалѧ́ємымъ, а҆́ще кого̀ похвалѧ́ютъ и҆ сла́вѧтъ человѣ́цы: но съ похвалѧ́ющими и҆ ты̀ благо́е похвалѧ́й, ѕло́е же молча́нїемъ преходѝ. Не зави́ди, а҆́ще кого̀ блажа́тъ, и҆ всѝ до́брѣ глаго́лютъ ѡ҆ не́мъ: нѣ́сть бо постоѧ́нно похвале́нїе чл҃вѣ́ческое, но ѕѣлѡ̀ превра́тно: ѻ҆вогда̀ похвалѧ́ютъ человѣ́цы, ѻ҆вогда́ же ѕла̑ѧ вѣща́ютъ: ѻ҆́вїи сла́вѧтъ, ѻ҆́вїи же безче́стѧтъ: ѻ҆́вымъ ѹ҆го́днѡ, дрꙋги̑мъ же нѣ́сть: дне́сь нѣ́кто почте́нъ бы́сть, ѹ҆́трѡ же внеза́пꙋ ѡ҆безче́стисѧ. Не пребыва́етъ во є҆ди́ной мѣ́рѣ, ни похвала̀, нижѐ безче́стїе человѣ́ческое, но всѧ̑ вско́рѣ и҆змѣнѧ́ютсѧ.

<red>П</red>очто̀ бг҃ꙋ въ бж҃їихъ зави́диши; почто̀ бг҃ꙋ въ бж҃їихъ возбранѧ́еши; Не зави́ди ѹ҆́бѡ ни є҆ди́номꙋ человѣ́кꙋ ни въ че́мже но досто́инъ пред̾ бг҃омъ бы́ти потщи́сѧ, да и҆ ты̀ прїи́меши по мѣ́рѣ, є҆гѡ́же досто́инъ бꙋ́деши: нѣ́сть бо лицемѣ́рїѧ ѹ҆ бг҃а, но пра́ведное комꙋ́ждо по достоѧ́нїю возме́здїе. Ѻ҆́нъ бо всѣ́хъ человѣ̑къ пра́вою мѣ́рою по возмо́жномꙋ ѹ҆мѣ́ри, и҆ кого́ждо свое́ю че́стїю почтѐ, ѻ҆́ваго си́це, ѻ҆́ваго же си́це: но наипа́че блаже́нъ се́й человѣ́къ, є҆мꙋ́же гдⷭ҇ь бг҃ъ є҆гѡ̀, глаго́летъ прⷪ҇ро́къ <red>(Ѱало́мъ л҃в)</red>.

<red>П</red>очто̀ зави́дѣти и҆́маши всѣ́хъ че́сти и҆ досто́инствамъ; Поне́же ты̀ є҆ди́нъ са́мъ всѧ̑ ѡ҆б̾ѧ́ти не мо́жеши. Почто̀ зави́дѣти и҆́маши благополꙋче́нїю сегѡ̀ вѣ́ка преходѧ́ща; Поне́же всѐ вско́рѣ прехо́дитъ, всѐ мимои́детъ. Мі́ръ се́й преле́стенъ є҆́сть, и҆ всѧ̑ въ не́мъ превра̑тна: дне́сь почита́нїе, ѹ҆́трѡ же ѹ҆коре́нїе: дне́сь сла́ва, ѹ҆́трѡ же безче́стїе: є҆ли́кѡ кто̀ наипа́че просла́витсѧ, вознесе́тсѧ че́стїю, толи́кѡ посе́мъ наипа́че ѡ҆безче́ститсѧ: здѣ́ ли, и҆лѝ ѻ҆на́мѡ въ грѧдꙋ́щей жи́зни.

<red>Н</red>е бꙋ́ди за́вистїю снѣда́ѧй себѐ, ви́дѧ и҆нѣ́хъ, па́че тебѐ почита́емыхъ, сла́вимыхъ, и҆ богатѣ́ющихъ. Бг҃ъ бо вѣ́сть свои́ми сꙋдьба́ми ка́кѡ твори́тъ: комꙋ̀ что̀ да́рꙋетъ, ѻ҆́нъ лꙋ́чше са́мъ всѧ̑ вѣ́сть да́ти. Не лѣ́ть ли господи́нꙋ сотвори́ти во свои́хъ сѝ, ꙗ҆́коже хо́щетъ, ѻ҆́вомꙋ сїѐ, ѻ҆́вомꙋ же ѻ҆́но; не зави́ди ѹ҆́бѡ, да не ѹ҆слы́шиши ѡ҆сꙋжде́нїѧ гла́са глаго́люща: возмѝ своѐ и҆ и҆дѝ: не лѣ́ть ли мѝ въ мои́хъ сотвори́ти, ꙗ҆́коже а҆́зъ хощꙋ̀, по є҆ѵⷢ҇льской при́тчи <red>(Матѳ. заⷱ҇ п҃)</red>; Сегѡ̀ ра́ди преста́ни за́висти, ѿве́ржи не́нависть, да не внѣ̀ черто́га хрⷭ҇то́ва ѡ҆ста́неши: зави́дѧй бо ꙗ҆́кѡ ѹ҆бі́йца сꙋ́дитсѧ, глаго́летъ нѣ́кто.

<red>З</red>а́висть всемꙋ̀ ѕлꙋ̀ є҆́сть вина̀, всемꙋ́ же благо́мꙋ сꙋпоста́тъ. За́висти ра́ди ка́їнъ а҆́велѧ ѹ҆бѝ: и҆са́ѵъ і҆а́кѡва преслѣ́дова, саꙋ́лъ дв҃да гонѝ: и҆ тма́ми тє́мъ за́висти ра́ди дѣ́ютсѧ ѕла̑ѧ въ мі́рѣ. За́висть и҆ не́нависть затворѧ́ютъ нб҃о, ѡ҆слѣплѧ́ютъ ра́зꙋмъ, помрача́ютъ дꙋ́шꙋ. Ѡ҆тѧгча́ютъ со́вѣсть, ѡ҆печалѧ́ютъ бг҃а, веселѧ́тъ бѣ́сы. Зави́дѧй, и҆ ненави́дѧй бра́та своего̀, во тмѣ̀ хо́дитъ, и҆ не вѣ́сть ка́мѡ и҆́детъ, глаго́летъ а҆пⷭ҇лъ <red>(І҆ѡа́н. заⷱ҇ ѻ҃)</red>. За́висть не вѣ́сть предпочита́ти полє́знаѧ: и҆дѣ́же за́висть и҆ рве́нїе, та́мѡ нестрое́нїе, гл҃етъ а҆пⷭ҇лъ <red>(І҆а́к. заⷱ҇ н҃є)</red>.

<red>Т</red>ѣ́мже во свое́мъ ѿ бг҃а ѹ҆строе́нїи благода́ренъ пребꙋ́ди: на се́мъ престава́й, є҆́же тѝ бг҃ъ дадѐ: вѧ́щшымъ же тебѐ въ благополꙋче́нїи и҆ че́сти не зави́ди: въ не́же зва́нъ є҆сѝ и҆ ѹ҆стро́енъ, въ то́мъ пребыва́й, вѧ́щшымъ же зави́стнѣ не ревнꙋ́й. Предпочте́нныхъ ѿ бг҃а и҆ ѿ человѣ̑къ и҆ ты̀ предпочита́й, и҆ ко ѿвѣща́нїю ѻ҆́нѣмъ любе́зенъ и҆ смире́нъ бꙋ́ди. Є҆мꙋ́же бг҃ъ что̀ дарова̀, ты̀ за́вистїю не ѿе́мли: тебѣ́ же є҆́же не дано̀ бы́сть, го́рдостнѣ себѣ̀ не восхища́й: никто́же бо собо́ю прїѧ́ти что̀ мо́жетъ, а҆́ще не бг҃ъ комꙋ̀ да́рꙋетъ. Всѧ́ка вла́сть и҆ че́сть ѿ бг҃а, ꙗ҆́коже глаго́летъ а҆пⷭ҇лъ <red>(Ри́м. заⷱ҇ ра҃і)</red>.
