---
title: "Глава̀ четве́ртаѧ"
navigation:
  key: various-alphabet3-4
  title: "Глава̀ четве́ртаѧ"
  parent: various-alphabet3
  order: 4
type: "various"
---

# Глава̀ четве́ртаѧ.<br>Ѡ҆ є҆́же не ѕѣлѡ̀ скорбѣ́ти въ ско́рбныхъ.





<versal>Н</versal>е скорбѝ, человѣ́че, безслове́снѡ ѡ҆ ве́щехъ мимотекꙋ́щихъ, поне́же всѐ прехо́дитъ, всѐ мимои́детъ: нѣ́сть ниеди́ныѧ сицевы́ѧ ве́щи, ѡ҆ не́йже безпа́мѧтнѡ скорбѣ́ти и҆мѣ́лъ бы є҆сѝ: не то́чїю ѡ҆ ве́щехъ мимотекꙋ́щихъ, но и҆ ѡ҆ самѣ́хъ пред̾ бг҃омъ вели́цѣхъ прегрѣше́нїихъ. А҆́ще бы и҆ всѧ́кое согрѣше́нїе превзоше́лъ тво́й грѣ́хъ, ѻ҆ба́че не ѕѣлѡ̀ ѿча́ѧтельнѡ и҆ безпа́мѧтнѡ скорбѣ́ти до́лженъ є҆сѝ: нѣ́сть бо грѣ́хъ побѣжда́ющь милосе́рдїе бж҃їе. Не соравнѧ́ютсѧ грѣсѝ на́ши пꙋчи́нѣ бж҃їихъ щедро́тъ, и҆́же тꙋ́не на́съ милосе́рдїемъ свои́мъ спаса́етъ.

<red>Б</red>г҃ъ всегѡ̀ мі́ра грѣхѝ но́ситъ, и҆ покаѧ́нїемъ комꙋ́ждо грѣхѝ ѿпꙋща́етъ: ты́ же мни́ши, ꙗ҆́кѡ тебѐ є҆ди́нагѡ человѣ́ка грѣхѡ́въ не понесе́тъ; Ѡ҆ все́мъ мі́рѣ кро́вь свою̀ и҆злїѧ̀, тебѣ̀ ли є҆ди́номꙋ ѡ҆ставле́нїѧ кро́вїю свое́ю не пода́стъ; То́чїю ты̀ преста́ни ѿ грѣха̀, то́чїю ты̀ пока́йсѧ: рцы̀ то́чїю ты̀ грѣхѝ своѧ̑, ꙗ҆́кѡ да ѡ҆правди́шисѧ. Рцы̀: и҆сповѣ́мъ на мѧ̀ беззако́нїе моѐ гдⷭ҇ви, и҆ а҆́бїе ѡ҆ста́витъ нече́стїе се́рдца твоегѡ̀ <red>(Ѱало́мъ л҃а)</red>.

<red>Н</red>е на ско́рбь и҆ печа́ль призыва́етъ тѧ̀ къ себѣ̀ гдⷭ҇ь, но на ра́дость и҆ весе́лїе: ра́дꙋйтесѧ, речѐ, ѡ҆ гдⷭ҇ѣ всѝ пра́вїи се́рдцемъ, ꙗ҆́коже и҆ са́мъ по воста́нїи свое́мъ и҆з̾ ме́ртвыхъ пе́рвѣйшее сло́во благовѣствова̀ жена́мъ: ра́дꙋйтесѧ <red>(Матѳ. заⷱ҇ рє҃і)</red>. Ра́доватисѧ мѷроно́сицамъ повелѣ̀, а҆ не скорбѣ́ти: и҆́бо ѻ҆́нъ пла́чь пра́бабы є҆́ѵы ѹ҆ста́ви воскресе́нїемъ свои́мъ, ꙗ҆́кѡ бг҃ъ. Тогѡ̀ ра́ди и҆ ты̀ ра́дꙋйсѧ ѡ҆ не́мъ, а҆ не скорбѝ, весели́сѧ ѡ҆ гдⷭ҇ѣ, а҆ не бꙋ́ди смꙋще́нъ. Не скорбѝ са́мъ, нижѐ и҆нѣ́хъ безслове́снѡ ѡ҆скорблѧ́й, но къ коемꙋ́ждо бꙋ́ди кро́токъ, долготерпѣли́въ. Дрꙋгъдрꙋ́гꙋ быва́имъ бла́зи, милосе́рди, не самолю́бствꙋюще, но кі́йждо на́съ бли́жнемꙋ да ѹ҆гожда́етъ во благо́е, ꙗ҆́коже глаго́летъ а҆пⷭ҇лъ <red>(Ри́м. заⷱ҇ рѕ҃і)</red>.

<red>Н</red>е скорбѝ, а҆́ще что̀ не по во́ли се́рдца твоегѡ̀ дѣ́етсѧ въ мі́рѣ: не бо̀ мо́гꙋтъ всѧ̑ дѣ́ѧтисѧ по мы́сли твое́й, ꙗ҆́коже ты̀ хо́щеши: поне́же не всѧ̀ хотѣ̑нїѧ твоѧ̀ быва́ютъ бла̑га, нижѐ всѧ̑ полꙋчє́нїѧ полє́зна: но содѣ́ѧсѧ ли что̀ по твоемꙋ̀ хотѣ́нїю и҆ жела́нїю; до́брѣ: не содѣ́ѧсѧ ли; во́ли гдⷭ҇ней ѡ҆ставлѧ́й. А҆́ще та́кѡ содѣ́ѧсѧ что̀, ꙗ҆́коже ты̀ хотѣ́лъ є҆сѝ, благодарѝ: а҆́ще не та́кѡ, не скорбѝ: не во вѣ́ки бо быва́ютъ всѧ̑ здѣ̀, но ѕѣлѡ̀ на ма́лое вре́мѧ ка́ѧждо є҆́сть ве́щь въ вѣ́цѣ се́мъ: тебѣ́ же є҆ди́но то́чїю предлежи́тъ, да не бꙋ́деши чꙋ́ждь гдⷭ҇а, и҆ є҆гѡ̀ прест҃ы́ѧ благода́ти. Не ѹ҆си́льнѡ жела́й, да твоѧ̑ жела̑нїѧ всегда̀ и҆сполнѧ́ютсѧ, да всѧ̑ похотѣ̑нїѧ твоѧ̑ быва́ютъ: сїѧ̑ бо не въ твое́й вла́сти сꙋ́ть, но въ бж҃їей: па́че же и҆́на во́лѧ бж҃їѧ, и҆́на же твоѧ̀, и҆ сꙋдьбы̑ є҆гѡ̀ разли́чны, и҆̀хже ты̀ не вѣ́си, не бо̀ всѧ̑ разꙋмѣ́ти мо́жеши. Сегѡ̀ ра́ди не скорбѝ ни ѡ҆ є҆ди́ной ве́щи, но на гдⷭ҇а всѧ̑ возлага́й: Возве́рзи, речѐ, на гдⷭ҇а печа́ль твою̀, и҆ то́й тѧ̀ препита́етъ, не да́стъ въ вѣ́къ молвы̀ пра́ведникꙋ <red>(Ѱало́мъ н҃д)</red>.

<red>Н</red>е бꙋ́ди малодꙋ́шенъ и҆ нетерпѣли́въ, а҆́бїе внеза́пꙋ всемꙋ̀ хотѧ̀ по во́ли твое́й содѣ́ѧтисѧ: но благодꙋ́шнѣ и҆ пожда́тельнѣ бг҃ꙋ моли́сѧ, во́ли є҆гѡ̀ во все́мъ бы́ти ѡ҆ставлѧ́ѧ, долготерпѣли́внѣ ѡ҆жида́й. Не ѕѣлѡ̀ жела́й, да всѧ̀ жела̑нїѧ твоѧ̑ и҆сполнѧ́ютсѧ: не всѧ́ко бо жела́нїе твоѐ є҆́сть бла́го, нижѐ всѧ́ко полꙋче́нїе поле́зно: но ꙗ҆̀же сꙋ́ть по во́ли гдⷭ҇ни, сїѧ̑ же и҆скꙋси́ти мо́жеши долговре́меннымъ пожда́нїемъ, и҆ протѧже́нною къ бг҃ꙋ моли́твою. А҆́ще бꙋ́детъ по во́ли гдⷭ҇ни, да́стъ тѝ и҆ поспѣши́тъ: а҆́ще ли нѝ, препне́тъ тѝ и҆ возбрани́тъ, и҆́миже вѣ́сть сꙋдба́ми, къ твое́й по́льзѣ: ты́ же, да́стъ ли, и҆лѝ не да́стъ, всѧ̑ въ кро́тости се́рдца благода́рнѣ прїе́мли.

<red>Н</red>е наглодꙋ́шнѣ на кꙋ́юлибо ве́щь напа́дай: но съ ве́лїимъ разсмотре́нїемъ всѧ̑ дѣ́лай: всѧ́ка бо ве́щь съ пожда́нїемъ и҆ разсмотре́нїемъ поле́знѣйша и҆ твержа́йша бы́ти ѡ҆бы́че. А҆́ще бо бы а҆́бїе всѧ̀ вє́щи по жела́нїю се́рдца твоегѡ̀ возмоглѝ соверша́тисѧ, никогда́же свою̀ не́мощь въ че́мъ позна́ти возмо́глъ бы є҆сѝ, никогда́же бо что̀ съ по́льзꙋ дꙋшѝ свое́й приѡбрѣ́лъ є҆сѝ, но всѧ̑ сопроти̑внаѧ дѣ́ѧлъ бы є҆сѝ. Сегѡ̀ ра́ди ꙗ҆́кѡ всеви́децъ гдⷭ҇ь, ми́лꙋѧ и҆ щадѧ̀ своѐ созда́нїе, ѹ҆строѧ́ѧ комꙋ́ждо полє́знаѧ, не всегда̀ всѧ̑ дае́тъ тѝ по во́ли твое́й, но мно́гажды и҆ пресѣца́етъ и҆ возбранѧ́етъ, ꙗ҆́коже ѻ҆́нъ са́мъ вѣ́сть, ко твоемꙋ̀ вразꙋмле́нїю, ꙗ҆́кѡ да прознава́еши свою̀ не́мощь, ꙗ҆́кѡ да пребꙋ́деши смире́нъ, кро́токъ, терпѣли́въ, а҆ не малодꙋ́шенъ, во́ли гдⷭ҇ней всѧ̑ да ѡ҆ставлѧ́еши.

<red>Ѿ</red>терза́ѧ бо и҆ ѿлꙋча́ѧ ѹ҆́мъ на́шъ ѿ земна́гѡ безслове́снагѡ пристра́стїѧ гдⷭ҇ь, ꙗ҆́кѡ и҆́стинный вра́чь врачꙋ́ѧ дꙋ́шꙋ на́шꙋ, ча́сто пресѣца́етъ жела̑нїѧ и҆ похотѣ̑нїѧ на́ша, мно́гажды прелага́етъ въ ско́рбь и҆ го́ресть, ꙗ҆́кѡ да безсме́ртнагѡ и҆ вѣ́чнагѡ ѹ҆тѣше́нїѧ въ гдⷭ҇ѣ бз҃ѣ взыскꙋ́емъ, є҆́же не ѿи́метсѧ ѿ на́съ во вѣ́ки. Сїѧ̑ бо всѧ̑ сꙋ́ть на ма́лъ ча́съ, на ма́лое вре́мѧ, ѻ҆́на же во вѣ́ки вѣ́чныѧ конца̀ не и҆мꙋ́ще пребыва́ти и҆́мꙋтъ. Ка́ѧ бо тебѣ̀ бꙋ́детъ по́льза, а҆́ще и҆ всѧ̑ хотѣ̑нїѧ твоѧ̑ и҆спо́лнѧтсѧ, ты́ же бг҃а на ча́съ прогнѣ́ваеши; Ко́е тѝ бꙋ́детъ прїѡбрѣ́тенїе, а҆́ще и҆ всѧ̑ жела̑нїѧ твоѧ̑ сбꙋ́дꙋтсѧ, ты́ же гдⷭ҇ни благода́ти чꙋ́ждь бꙋ́деши; Нико́еже.

<red>С</red>егѡ̀ ра́ди, є҆ли́кѡ благода́рнѣ претерпи́ши ѿ гдⷭ҇а наноси̑мыѧ непомы̑сльныѧ скѡ́рби, толи́ко посе́мъ ѹ҆тѣше́нїе ѿ негѡ̀ прїи́меши: по мно́жествꙋ бо, речѐ, болѣ́зней мои́хъ, въ срⷣцѣ мое́мъ ѹ҆тѣшє́нїѧ твоѧ̑ возвесели́ша дꙋ́шꙋ мою̀ <red>(Ѱало́мъ ч҃г)</red>. Не скꙋча́й, грѣ̑хъ ра́ди, смотри́тельнѣ ѿ бг҃а попꙋща́емою ско́рбїю и҆ препина́нїемъ, но благода́рнѣ ꙗ҆́кѡ нѣ́кое ве́лїе дꙋшѝ врачева́нїе прїе́мли. Лꙋ́чше бо здѣ̀ претерпѣва́ти вре́меннꙋю ско́рбь, не́же посе́мъ скорбѣ́ти вѣ́чнѡ: лꙋ́чше здѣ̀, а҆ не ѻ҆на́мѡ: ѕѣлѡ́ бо ѻ҆каѧ́ненъ є҆́сть се́й, и҆́же мно́гѡ согрѣша́ѧй, не претерпѣва́етъ ѡ҆ грѣсѣ́хъ здѣ̀ благода́рнѣ ско́рбныхъ, и҆ непомы́сльныхъ, но всегда̀ хо́щетъ, да всѧ̑ дѣ́ютсѧ по во́ли се́рдца є҆гѡ̀. Вѣ́ждь, ꙗ҆́кѡ скорбѣ́ти и҆́мать во грѧдꙋ́щей жи́зни и҆ не хотѧ́щи.

<red>Х</red>отѧ̀ гдⷭ҇ь и҆сцѣли́ти и҆ ѡ҆чи́стити дꙋ́шꙋ на́шꙋ ѿ грѣха̀, разли̑чны скѡ́рби и҆ печа̑ли здѣ̀ мно́гажды попꙋща́етъ на ны̀: ꙗ҆́кѡ да ѡ҆чи́щшесѧ, ꙗ҆́кѡ зла́то въ горни́лѣ, свѣ́тли ꙗ҆ви́мсѧ: и҆ да здѣ̀ ѹ҆тѣсне́ни бы́вше въ ско́рбныхъ, всегда̀ ѹ҆се́рднѣ притека́емъ къ немꙋ̀, по́мощи є҆гѡ̀ и҆́щꙋще. Ко гдⷭ҇ꙋ внегда̀ скорбѣ́ти мѝ, воззва́хъ, и҆ ѹ҆слы́ша мѧ̀ <red>(Ѱало́мъ рѳ҃і)</red>. Ѹ҆мно́жишасѧ не́мѡщи и҆́хъ, по си́хъ ѹ҆скори́ша, глаго́летъ прⷪ҇ро́къ <red>(Ѱало́мъ є҃і)</red>. Въ ско́рби бо мно́гажды къ бг҃ꙋ прибѣга́емъ, въ ра́дости же забыва́емъ є҆го̀: бг҃ъ же ꙗ҆́кѡ премꙋ́дрый вра́чь, разли́чнѣ и҆сцѣлѧ́ѧ на́съ, ѻ҆боѧ̑ наво́дитъ на́мъ. А҆́ще въ ра́достныхъ и҆ помы́сльныхъ не благодари́мъ є҆го̀, скѡ́рбнаѧ попꙋща́етъ на ны̀, ꙗ҆́кѡ да во ѻ҆бои́хъ благоразꙋ́мни, и҆ и҆скꙋ́сни пребꙋ́демъ.

<red>Б</red>г҃ъ разли́чнѣ ми́лꙋѧ и҆ щадѧ̀ своѐ созда́нїе, лꙋ̑чшаѧ ѡ҆ на́съ предзрѣ́вый, не хо́щетъ здѣ̀ да́ти на землѝ ни є҆ди́нагѡ простра́нства и҆звѣ́стнагѡ, поко́ѧ и҆ ѹ҆тѣше́нїѧ, но па́че тѣснотꙋ̀ и҆ ско́рбь. Въ мі́рѣ бо, не ра́достни, но ско́рбни бꙋ́дете, глаго́летъ гдⷭ҇ь <red>(І҆ѡа́н. заⷱ҇ н҃є)</red>. Хо́щетъ на́съ въ мі́рѣ се́мъ и҆мѣ́ти всегда̀ во ѹ҆тѣсне́нїи и҆ ско́рби, а҆ не въ простра́нствѣ и҆ благоде́нствїи, да не разлива́емсѧ въ земны́хъ преле́стныхъ сласте́хъ: да ѿ здѣ́шнѧгѡ ѹ҆тѣсне́нїѧ и҆ ско́рби ѹ҆се́рднѣе и҆ спѣ́шнѣе восхо́димъ къ го́рнемꙋ и҆ вѣ́чномꙋ ѡ҆ гдⷭ҇ѣ простра́нствꙋ: и҆ та́мѡ во вѣ́ки вѣ́чныѧ ѹ҆тѣ́шени, при́снѡ ѡ҆ не́мъ ра́дꙋющесѧ и҆ веселѧ́щесѧ, во вѣ́ки безконе́чныѧ бꙋ́демъ. <red>А҆</red>ми́нь.
