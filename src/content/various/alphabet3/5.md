---
title: "Глава̀ пѧ́таѧ"
navigation:
  key: various-alphabet3-5
  title: "Глава̀ пѧ́таѧ"
  parent: various-alphabet3
  order: 5
type: "various"
---

# Глава̀ пѧ́таѧ.<br>Ѡ҆ є҆́же, ꙗ҆́кѡ всѝ ст҃і́и въ ско́рбехъ и҆ печа́лехъ и҆знꙋри́ша всю̀ свою̀ жи́знь.





<versal>М</versal>нѡ́ги скѡ́рби првⷣнымъ, и҆ ѿ всѣ́хъ и҆́хъ и҆зба́витъ ѧ҆̀ гдⷭ҇ь, глаго́летъ прⷪ҇ро́къ <red>(Ѱало́мъ л҃г)</red>. Мно́гими скорбмѝ подоба́етъ на́мъ вни́ти въ црⷭ҇твїе нбⷭ҇ное <red>(Дѣѧ́н. заⷱ҇ л҃є)</red>: въ мі́рѣ не ра́достни, но ско́рбни бꙋ́дете, речѐ гдⷭ҇ь <red>(І҆ѡа́н. заⷱ҇ н҃є)</red>. Пра́веднїи всегда̀ сꙋ́ть въ ско́рби, грѣ́шнїи же въ ра́дости: благі́и въ тѣснотѣ̀, ѕлі́и же въ простра́нствѣ: ѕлі́и бо всегда̀ го́нѧтъ благи́хъ, а҆ не благі́и ѕлы́хъ: лꙋка́вїи во ѻ҆би́лїи, благі́и же въ скꙋ́дости. И҆ не чꙋди́сѧ семꙋ̀: є҆го́же бо лю́битъ гдⷭ҇ь ꙗ҆́кѡ ѻ҆те́цъ ча́до, сего̀ и҆ наказꙋ́етъ, и҆ бїе́тъ всѧ́каго сы́на, є҆го́же прїе́млетъ. А҆́зъ, и҆̀хже а҆́ще люблю̀, ѡ҆блича́ю и҆ наказꙋ́ю, глаго́летъ гдⷭ҇ь <red>(А҆пок. глⷡ҇а г҃)</red>, да не зави́дѧтъ пра́веднїи грѣ̑шнымъ, благі́и же ѕлы̑мъ: на ма́ло бо ѕѣлѡ̀ вре́мѧ и҆̀мъ сїѐ ѻ҆би́лїе и҆ простра́нство є҆́сть, посе́мъ внеза́пꙋ пости́гнетъ и҆̀хъ вѣ́чнаѧ ско́рбь и҆ тѣснота̀. Не ѹ҆бо́йсѧ, є҆гда̀ разбогатѣ́етъ человѣ́къ, и҆лѝ є҆гда̀ ѹ҆мно́житсѧ сла́ва до́мꙋ є҆гѡ̀: ꙗ҆́кѡ внегда̀ ѹ҆мре́ти є҆мꙋ̀, не во́зметъ всѧ̑, глаго́летъ прⷪ҇ро́къ <red>(Ѱало́мъ л҃и)</red>.

<red>Ѹ҆</red>дивлѧ́ютсѧ мно́гажды благі́и ѕлы̑мъ, ꙗ҆́кѡ ѕлі́и во ѻ҆би́лїи и҆ наича́стѣе въ простра́нствѣ сꙋ́ть, благі́и же во ѹ҆тѣсне́нїи, ꙗ҆́коже глаго́летъ прⷪ҇ро́къ: мои́ же вма́лѣ не подвижа́стѣсѧ но́зѣ, вма́лѣ не пролїѧ́шасѧ стопы̀ моѧ̀, ꙗ҆́кѡ возревнова́хъ на беззакѡ́нныѧ, ми́ръ грѣ́шникѡвъ зрѧ̀ <red>(Ѱало́мъ ѻ҃в)</red>: ꙗ҆́кѡ нѣ́сть восклоне́нїѧ въ сме́рти и҆́хъ, и҆ ѹ҆твержде́нїѧ въ ра́нѣ и҆́хъ: въ трꙋдѣ́хъ человѣ́ческихъ не сꙋ́ть, и҆ съ человѣ́ки не прїи́мꙋтъ ра́нъ: храни́лища и҆́хъ и҆спо́лнєна, ѿрыга̑ющаѧ ѿ сегѡ̀ въ сїѐ <red>(Ѱало́мъ рм҃г)</red>: ѻ҆́вцы и҆́хъ многоплѡ́дны, мно́жащыѧсѧ во и҆схо́дищахъ свои́хъ, воло́ве и҆́хъ то́лсти: нѣ́сть паде́нїѧ ѡ҆пло́тꙋ, нижѐ прохо́да, нижѐ во́плѧ въ сто́гнахъ и҆́хъ. Ѹ҆блажи́ша лю́дїе, и҆̀мже гдⷭ҇ь бг҃ъ и҆́хъ. І҆еремі́а глаго́летъ: почто̀ пꙋ́ть нечести́выхъ спѣ́етсѧ; насади́лъ є҆сѝ и҆̀хъ, и҆ ѹ҆корени́шасѧ <red>(І҆ерем. глⷡ҇а в҃і)</red>.

<red>В</red>сѝ ст҃і́и въ ско́рби и҆ печа́лехъ, въ страда́нїи, и҆ терпѣ́нїи, и҆ гоне́нїи и҆знꙋри́ша всѐ своѐ житїѐ, ты́ же ли тако́въ є҆ди́нъ, кромѣ̀ всѧ́кагѡ страда́нїѧ и҆ без̾ печа́ли бы́ти хо́щеши; ты̀ є҆ди́нъ то́чїю ли́ка и҆збра́нныхъ бж҃їихъ ѿве́рженъ бы́ти жела́еши, ничто́же претерпѣ́ти и҆зволѧ́ѧ; Не бꙋ́ди то̀, ѻ҆ба́че же не ѹ҆ныва́й дꙋше́ю: нѣ́сть ско́рбь, ꙗ҆́же не пре́йдетъ, нижѐ ра́дость, ꙗ҆́же не и҆змѣни́тсѧ, ве́черъ бо водвори́тсѧ пла́чь, и҆ заꙋ́тра ра́дость, глаго́летъ прⷪ҇ро́къ <red>(Ѱало́мъ л҃ѳ)</red>: ра́дость ра́дости не свѧза́сѧ, нижѐ ско́рбь ско́рби соедини́сѧ. Жи́знь сїѧ̀ є҆́сть премѣни́тельна, ꙗ҆́коже нѣ́кїй вѣне́цъ разли́чными премѣ́нными цвѣ́ты ѹ҆краше́нный. А҆́ще ско́рбь, не всегда̀ ско́рбь: а҆́ще ра́дость, не всегда̀ ра́дость: но во ѻ҆бои́хъ гдⷭ҇ь рабѡ́мъ свои̑мъ премѣ́нꙋ твори́ти ѡ҆бы́че, да пребꙋ́дꙋтъ бг҃ꙋ є҆ди́номꙋ всегда̀ придержа́щесѧ.

<red>К</red>і́й ѹ҆́бѡ свѧты́й во всѧ́комъ безпеча́лїи, простра́нствѣ и҆ поко́и въ вѣ́цѣ се́мъ поживѐ; Ни є҆ди́нъ. Не вси́ ли въ терпѣ́нїи, въ ско́рбехъ, въ бѣда́хъ, въ тѣснота́хъ, въ ра́нахъ, въ темни́цахъ, въ нестрое́нїихъ, въ трꙋдѣ́хъ, во бдѣ́нїихъ, въ поще́нїихъ, во а҆́лчбѣ и҆ жа́ждѣ, въ долготерпѣ́нїи и҆знꙋри́ша житїѐ, ꙗ҆́коже гл҃етъ а҆пⷭ҇лъ <red>(Корі́н. заⷱ҇ рп҃в)</red>; Ѻ҆ба́че же свѧті́и, а҆́ще и҆ мнѡ́ги бѣды̑ и҆ напа̑сти претерпѣва́хꙋ, но не ѡ҆скорблѧ́хꙋсѧ, ни развраща́хꙋсѧ: ты́ же ѡ҆ ма́ломъ смꙋща́ешисѧ. Свѧті́и ма́лѡ согрѣши́вше, мно́гѡ претерпѣва́хꙋ: ты́ же мно́гѡ и҆ без̾ числа̀ беззако́нновавши, ничто́же претерпѣ́ти хо́щеши. Ст҃і́и гони́ми бѧ́хꙋ, безче́ствꙋеми, бїе́ми, мꙋ́чими, раздроблѧ́еми, ѡ҆ гдⷭ҇ѣ ра́довахꙋсѧ: а҆пⷭ҇ли и҆дѧ́хꙋ ра́дꙋющесѧ ѿ лица̀ собо́ра, ꙗ҆́кѡ за и҆́мѧ гдⷭ҇а і҆и҃са сподо́бишасѧ безче́стїе прїѧ́ти <red>(Дѣѧ́н. заⷱ҇ є҃і)</red>: ты́ же ни ма́ло что̀ претерпѣ́вши, безпа́мѧтнѣ скорби́ши и҆ мѧте́шисѧ, и҆ ѿчаѧва́ешисѧ. Ве́лїе дѣ́йство твоегѡ̀ неразꙋ́мїѧ.

<red>В</red>оспомѧнѝ, наче́нъ ѿ прⷪ҇рѡ́къ и҆ а҆пⷭ҇лъ, да́же до послѣ́днихъ бж҃їихъ рабѡ́въ, па́че же и҆ сама́гѡ гдⷭ҇а всѣ́ми влады́чествꙋющагѡ, коли́кѡ на́съ ра́ди пострада̀ и҆ претерпѣ̀ въ вѣ́цѣ се́мъ; Заꙋше́нъ бѣ̀, ѡ҆плева́нъ, влачи́мъ, послѣди́ же сме́рть го́рькꙋю и҆ поно́снꙋю на крⷭ҇тѣ̀ претерпѣ̀. Хрⷭ҇то́ва бо всѧ̀ жи́знь по пло́ти, терпѣ́нїе и҆ страда́нїе бѣ̀. И҆ ѹ҆ченицы̀ є҆гѡ̀ въ ско́рби и҆ гоне́нїи сконча́ша житїѐ своѐ: ѻ҆́вїи въ ско́рбехъ и҆ гоне́нїихъ, ѻ҆́вїи во ѿѧ́тїи и҆мѣ́нїѧ и҆ и҆згна́нїи, ѻ҆́вїи въ болѣ́зни и҆ ра́нахъ, ѻ҆́вїи во а҆́лчбѣ и҆ жа́ждѣ, и҆ послѣ́дней нищетѣ̀, проидо́ша въ ми́лотехъ и҆ ко́зїихъ ко́жахъ, лише́ни, скорбѧ́ще, ѡ҆ѕло́блени, и҆́хже не бѣ̀ досто́инъ (ве́сь) мі́ръ, въ пꙋсты́нѧхъ скита́ющесѧ и҆ въ гора́хъ и҆ въ верте́пахъ и҆ въ про́пастехъ земны́хъ, ꙗ҆́коже глаго́летъ а҆пⷭ҇лъ <red>(Є҆вр: заⷱ҇ т҃л)</red>. И҆ ни є҆ди́нъ въ мі́рѣ без̾ печа́ли пребы́сть: нѣ́сть бо мо́щно и҆на́кѡ прейтѝ ѿ сме́рти къ животꙋ̀, то́чїю си́це. Не и҆злива́етсѧ бо вїно̀, и҆лѝ во́скъ, то́чїю во ѹ҆тѣсне́нїи точи́ла: нижѐ быва́етъ ко́е дѣ́ло бла́го, то́чїю въ по́двизѣ и҆ трꙋдѣ́хъ. Всѝ пра́веднїи въ ско́рби и҆ страда́нїи вели́цѣ и҆спра́ша ри̑зы своѧ̑, и҆ ѹ҆бѣли́ша ѻ҆дє́жды своѧ̑ въ кро́ви а҆́гнчи, глаго́летъ та̑инъ ви́децъ <red>(А҆пок. глⷡ҇а з҃)</red>.

<red>Н</red>е бꙋ́ди ѹ҆́бѡ страшли́въ и҆ маловѣ́ренъ, боѧ́сѧ ско́рби и҆ терпѣ́нїѧ, да не постыди́шисѧ въ грѧдꙋ́щей жи́зни. Бг҃а всѧ̑ содержа́щаго и҆мѣ́ѧ себѣ̀ помо́щника, не бо́йсѧ ско́рби и҆ терпѣ́нїѧ, да не ꙗ҆́кѡ дѣ́тищь порꙋ́ганъ бꙋ́деши. Не ѹ҆бо́йтесѧ, речѐ, ѿ ѹ҆бива́ющихъ тѣ́ло, дꙋши́ же коснꙋ́тисѧ не могꙋ́щихъ <red>(Матѳ. заⷱ҇ л҃з)</red>: но мꙋ́жествꙋй и҆ крѣпи́сѧ, ꙗ҆́кѡ мꙋ́жъ соверше́нъ, да пока́жеши побѣ́дꙋ: побѣжда́ѧй бо, речѐ, наслѣ́дитъ всѧ̑, и҆ бꙋ́дꙋ є҆мꙋ̀ въ бг҃а, и҆ то́й бꙋ́детъ мнѣ̀ въ сы́на. Страшли̑вымъ же и҆ невѣ̑рнымъ, и҆ сквє́рнымъ и҆ ѹ҆бі́йцамъ, и҆ блꙋ́дъ творѧ́щымъ, и҆ ча́ры творѧ́щымъ, і҆дѡложе́рцємъ, и҆ всѣ̑мъ лжи̑вымъ, ча́сть и҆̀мъ во є҆́зерѣ горѧ́щемъ ѻ҆гне́мъ и҆ жꙋ́пеломъ, є҆́же є҆́сть сме́рть втора́ѧ, речѐ гдⷭ҇ь <red>(А҆пок. глⷡ҇а к҃а)</red>.

<red>Ѻ҆</red>ба́че не скорбѝ на ѡ҆скорблѧ́ющихъ тѧ̀, а҆́ще въ че́мъ тѧ̀ кто̀ ѡ҆скорбѝ, но па́че бг҃ꙋ въ покаѧ́нїи и҆ смире́нїи моли́сѧ: не тꙋ́не бо бг҃ъ на тѧ̀ сїѐ попꙋстѝ, но па́че къ твоемꙋ̀ спасе́нїю и҆ и҆справле́нїю. Безꙋ́менъ є҆́сть се́й, и҆́же скорби́тъ на пѣ́стꙋна, и҆лѝ на наказа́телѧ є҆гѡ̀ и҆справле́нїю. Не скорбѝ, а҆́ще и҆ без̾ вины̀ что̀ ѿ когѡ̀ претерпѣва́еши, но па́че вино́вна себѐ томꙋ̀ творѧ́щи, ꙗ҆́кѡ цѣльбꙋ̀ нѣ́кꙋю дꙋшѝ твое́й благода́рнѣ претерпѣва́й: лꙋ́чше бо без̾ вины̀ претерпѣва́ти что̀, не́же вино́внѣ: лꙋ́чше непра́веднѣ, не́же пра́веднѣ: лꙋ́чше здѣ̀, не́же ѻ҆на́мѡ: лꙋ́чше, ꙗ҆́кѡ да ты̀ бг҃а ра́ди ѿ когѡ̀ претерпи́ши что̀, не́же кто̀ ѿ тебѐ. Не ве́лїе бо є҆́сть сїѐ, а҆́ще бы ты̀ что̀ ѕло̀ комꙋ̀ сотвори́лъ: сїе́ же ве́лїе, а҆́ще ты̀ ѿ когѡ̀ бг҃а ра́ди без̾ вины̀ что̀ ѕло̀ претерпи́ши: а҆́ще вины̀ ра́ди терпи́ши что̀, не вѣнча́ешисѧ: а҆́ще ли без̾ всѧ́кїѧ вины̀ пра́вды ра́ди, бл҃же́нъ є҆сѝ. Ка́ѧ бо похвала̀, а҆́ще согрѣша́юще мꙋ́чими терпитѐ; но а҆́ще дѡ́браѧ творѧ́ще и҆ стра́ждꙋще терпитѐ, сїѐ ѹ҆го́дно пред̾ бг҃омъ: на сїе́ бо и҆ зва́ни бы́сте, глаго́летъ а҆пⷭ҇лъ <red>(Петр. заⷱ҇ н҃и)</red>.

<red>Т</red>ерпѣ́нїе и҆мѣ́йте ко всѣ̑мъ: ниеди́номꙋже ѕла̀ за ѕло̀ воздаю́ще, промышлѧ́юще дѡ́браѧ пред̾ всѣ́ми человѣ́ки, не себѐ ѿмща́юще, возлю́бленнїи, но дади́те мѣ́сто гнѣ́вꙋ: пи́сано бо є҆́сть: Мнѣ̀ ѿмще́нїе, а҆́зъ возда́мъ, глаго́летъ гдⷭ҇ь. Не побѣжде́нъ быва́й ѿ ѕла̀, но побѣжда́й благи́мъ ѕло́е, глаго́летъ а҆пⷭ҇лъ <red>(Ри́м: заⷱ҇ р҃і)</red>. А҆́ще бо є҆ди́нъ бꙋ́детъ ѕо́лъ, всѧ́кѡ дрꙋгі́й да бꙋ́детъ бла́гъ: а҆́ще є҆ди́нъ безꙋ́менъ, всѧ́кѡ дрꙋгі́й да бꙋ́детъ разꙋ́менъ: а҆́ще же ѻ҆боѝ бꙋ́дꙋтъ безꙋ́мни, ꙗ҆́ри, ѻ҆боѝ бꙋ́дꙋтъ ѕлѝ, неразрꙋши́мо є҆́сть ѕло̀, непримири́тельно вражды̀ средостѣ́нїе: терпѣ́нїѧ бо, речѐ, и҆́мате потре́бꙋ, да во́лю бж҃їю сотво́рше, прїи́мете ѡ҆бѣтова́нїе, гл҃етъ а҆пⷭ҇лъ <red>(Є҆вр: заⷱ҇ тк҃ѕ)</red>. Є҆гда́ бо мы̀, мно́гажды самолю́бїемъ и҆ самоꙋго́дїемъ помрача́емсѧ, то̀ ско́рбїю и҆ терпѣ́нїемъ ѹ҆ѧснѧ́емсѧ: є҆гда̀ че́стїю и҆ сла́вою возно́симсѧ, то̀ безче́стїемъ и҆ ѡ҆глаго́ланїемъ человѣ́ческимъ смирѧ́емсѧ: є҆гда̀ пра́хомъ сладостра́стїѧ и҆ плотиꙋго́дїѧ посыпа́емсѧ, то̀ ѹ҆ничиже́нїемъ и҆ поноше́нїемъ ѡ҆тира́емсѧ. Сегѡ̀ ра́ди не ѕѣлѡ̀ раздража́йсѧ на ѡ҆скорблѧ́ющаго тѧ̀, но па́че на грѣ́хъ сво́й, возбꙋжда́ющь се́рдце твоѐ на него̀.

<red>Є҆́</red>же бо претерпѣ́ти хрⷭ҇та̀ ра́ди, бо́лши є҆́сть всѣ́хъ по́двигѡвъ и҆ добродѣ́тельныхъ и҆справле́нїй: а҆ є҆́же ничто́же претерпѣва́ти, ꙗ҆́вѣ є҆́сть твори́ти всѐ ѕло̀: и҆ всѧ́кѡ то́й чꙋ́ждь є҆́сть гдⷭ҇ни благода́ти. Мню́ бо, ꙗ҆́кѡ а҆́ще кто̀ въ ко́емлибо мни́момъ благо́мъ дѣ́лѣ не и҆́мать препина́нїѧ и҆ ско́рби, ꙗ҆́вѣ, ꙗ҆́кѡ дѣ́ло є҆гѡ̀ нѣ́сть є҆щѐ благоꙋго́дно, нижѐ бѣ́сꙋ сопроти́вно: а҆ є҆́же бы́ти всегда̀ бг҃а ра́ди въ терпѣ́нїи и҆ ско́рбехъ, сїѐ є҆ди́но мо́жетъ на́съ присоединѧ́ти бг҃ови: кромѣ́ же си́хъ, не и҆звѣ́стно є҆́сть. Тѣ́мже претерпѣ́вши благода́рнѡ бг҃а ра́ди всѧ̑ скѡ́рбнаѧ, ѿ гдⷭ҇а вѣ́чнѡ вѣнча́ешисѧ. Не бѣ́гай терпѣ́нїѧ и҆ ско́рби, занѐ тѣ́ми въ ра́зꙋмъ и҆́стинный восхо́диши: не бѣ́гай терпѣ́нїѧ и҆ ско́рби, занѐ тѣ́ми ѿ грѣ̑хъ ѡ҆чища́ешисѧ: нижѐ разлива́йсѧ въ горды́ни и҆ сласте́хъ плотски́хъ, да не ѹ҆подо́бишисѧ женѣ̀ на ѕвѣ́ри любодѣѧ́нїѧ и҆ всѧ́кихъ вре́менныхъ сласте́й сѣдѧ́щей, и҆ глаго́лющїй: сѐ сѣжꙋ̀ цари́цею, и҆ вдова̀ нѣ́смь, и҆ рыда́нїѧ ни и҆́мамъ ви́дѣти: но а҆́бїе прїи́дꙋтъ на ню̀ всѧ̑ ѕла̑ѧ, и҆ поги́бель є҆ѧ̀ всѣ̑мъ ѿкры́етсѧ, глаго́летъ тайнови́децъ <red>(А҆пок: глⷡ҇а и҃і)</red>.

<red>Ѻ҆</red>ба́че же, да не предае́ши са́мъ себѐ въ напа́сть, нижѐ вме́щеши себѐ во и҆скꙋше́нїе, но па́че моли́сѧ гдⷭ҇ꙋ глаго́лѧ: не введи́ мѧ, гдⷭ҇и, во и҆скꙋше́нїе, но и҆зба́ви мѧ̀ ѿ лꙋка́вагѡ: ѡ҆ се́мъ бо є҆́же не вмета́ти комꙋ̀ себѐ самоизво́льнѡ въ напа́сть, наво́дитъ и҆ прⷪ҇ро́къ: не да́ждь во смѧте́нїе ногѝ твоеѧ̀, нижѐ воздре́млетъ хранѧ́й тѧ̀ <red>(Ѱало́мъ р҃к)</red>. Не ѕѣлѡ̀ ты̀ жела́й напа́сти, ꙗ҆́кѡ да посе́мъ претерпи́ши ю҆̀: нижѐ да себѐ са́мъ вме́щеши въ ню̀, но попꙋще́ннꙋю смотри́тельнѡ ѿ гдⷭ҇а благода́рнѡ да претерпѣва́еши: и҆ гдⷭ҇ь бо на́съ ѹ҆чѧ̀, и҆ показꙋ́ѧ человѣ́ческое, молѧ́сѧ ѻ҆ц҃ꙋ̀ глаго́лаше: ѻ҆́ч҃е! А҆́ще возмо́жно є҆́сть, да мимои́детъ ѿ менѐ ча́ша сїѧ̀ <red>(Матѳ: заⷱ҇ р҃и)</red>: и҆схожда́ше мно́гажды, и҆ хранѧ́шесѧ напа́сти: и҆ па́ки же показꙋ́ѧ благоизволи́тельное и҆ благопослꙋшли́вое, глаго́лаше: ѻ҆ба́че, не моѧ̀ во́лѧ, но твоѧ̀ да бꙋ́детъ <red>(Лꙋкѝ заⷱ҇ р҃ѳ)</red>. Сїѧ̑ творѧ̀ гдⷭ҇ь, ѻ҆́бразъ на́мъ себѐ показꙋ́етъ, да и҆ мы̀ та́кѡ твори́мъ.
