---
title: "Глава̀ седма́ѧ"
navigation:
  key: various-alphabet3-7
  title: "Глава̀ седма́ѧ"
  parent: various-alphabet3
  order: 7
type: "various"
---

# Глава̀ седма́ѧ.<br>Ѡ҆ є҆́же не лѣни́тисѧ, но трезви́тисѧ въ дѣ́лѣ бж҃їи вы́нꙋ.





<versal>Б</versal>ꙋ́ди ѹ҆́бѡ, человѣ́че, те́плъ и҆ ѹ҆се́рденъ, дꙋ́хомъ всегда̀ горѧ̀: не бꙋ́ди стꙋде́нъ и҆ ѹ҆ны́лъ, да не ѹ҆слы́шиши словесѐ рече́ннагѡ: поне́же ни те́плъ є҆сѝ ни стꙋде́нъ, но ꙗ҆́кѡ ѡ҆б̾ꙋморе́нъ, и҆зблева́ти тѧ̀ ѿ ѹ҆́стъ мои́хъ и҆́мамъ <red>(А҆пока́л. глⷡ҇а г҃)</red>. Тщи́сѧ, трезви́сѧ, не и҆знꙋрѧ́й всꙋ́е твоеѧ̀ жи́зни вре́мене, да́ннагѡ тѝ на и҆справле́нїе дꙋшѝ твоеѧ̀, на стѧжа́нїе вѣ́чныхъ бла̑гъ. Блюдѝ, да ниеди́нъ де́нь пре́йдетъ всꙋ́е: а҆́ще бо всꙋ́е погꙋби́ши, и҆на́гѡ посе́мъ и҆мѣ́ти не бꙋ́деши: а҆́ще бо ѹ҆жѐ пре́йде, пре́йде, и҆ ѹ҆жѐ погꙋбле́ннагѡ вре́мене вспѧ́ть возврати́ти не мо́жеши. Сегѡ̀ ра́ди не погꙋблѧ́й всꙋ́е дні́й твои́хъ, но да сравнѧ́ютсѧ и҆справлє́нїѧ твоѧ̑ съ тече́нїемъ дні́й твои́хъ: не тꙋ́не бо тебѣ̀ дана̀ сїѧ̀ вре́меннаѧ жи́знь, но да въ не́й на всѧ́къ де́нь при́снѡ поꙋча́ешисѧ, и҆ преꙋспѣва́еши, и҆ и҆справлѧ́еши добродѣ́телей по́двигъ, пра́зденъ же никогда́же да бꙋ́деши.

<red>В</red>ѣ́къ се́й нѣ́сть поко́й и҆ почива́нїе, но борьба̀ и҆ ра́ть, то́ржище, кꙋ́плѧ, ѹ҆чи́лище, и҆ морско́е пла́ванїе: нѣ́сть ниеди́нъ ми́ръ въ ра́ти и҆ бра́ни, нижѐ поко́й во ѹ҆чи́лищи и҆ на то́ржищи, нижѐ па́ки въ морско́мъ пла́ванїи безпеча́лїе. Кто̀ на мо́ри без̾ стра́ха; кто̀ на то́ржищи, и҆ во ѹ҆чи́лищи въ поко́и; никто́же. Сегѡ̀ ра́ди не лѣни́сѧ въ дѣ́лѣ бж҃їи, нижѐ ѹ҆ныва́й, но подвиза́йсѧ, трꙋди́сѧ, дне́сь бо тѝ є҆́сть жа́тва, дне́сь то́ржище, дне́сь кꙋ́плѧ: жнѝ, кꙋпꙋ́й, да не то́щъ ѡ҆брѣ́тшисѧ, ѕлѣ̀ ѡ҆сꙋ́дишисѧ, да не бл҃года́ти бж҃їѧ чꙋ́ждь бꙋ́деши. Прїе́мый тала́нтъ, не погꙋбѝ, но не ѹ҆мно́жи, сегѡ̀ ра́ди слы́ша: лꙋка́вый ра́бе и҆ лѣни́вый, подоба́ше ѹ҆́бѡ тебѣ̀ вда́ти сребро̀ моѐ торжникѡ́мъ, и҆ прише́дъ а҆́зъ взѧ́лъ бы́хъ своѐ съ ли́хвою, по при́тчи є҆ѵⷢ҇льской <red>(Матѳ. заⷱ҇ р҃є)</red>. Ты́ же то́чїю не ѹ҆мно́жилъ є҆сѝ, но и҆ ѿню́дъ лѣ́ности и҆ нечꙋ́вствїѧ ра́ди всѧ̑ погꙋби́лъ є҆сѝ. Что̀ ѹ҆́бѡ рече́ши въ де́нь стра́шнагѡ сꙋда̀, є҆гда̀ подро́бнꙋ ѡ҆ все́мъ и҆спы́танъ бꙋ́деши; внемлѝ себѣ̀.

<red>Н</red>е зако́пывай ѹ҆́бѡ да́ннагѡ тѝ тала́нта въ зе́млю лѣ́ности и҆ нечꙋ́вствїѧ, но тщи́сѧ, трезви́сѧ, бо́дрствꙋй, ѻ҆́гнь ко ѻ҆гню̀, теплотꙋ̀ къ теплотѣ̀ непреста́ннѡ прилага́й, да ѹ҆сꙋгꙋ́биши є҆го̀, да ѹ҆мно́живши и҆ ѹ҆сꙋгꙋ́бивши да́нное тебѣ̀, со дерзнове́нїемъ пред̾ гдⷭ҇емъ въ де́нь ѻ҆́нъ рече́ши: сѐ гдⷭ҇и приѡбрѣто́хъ дрꙋгі̑ѧ пѧ́ть тала̑нтъ: ѿ гдⷭ҇а же ѹ҆слы́шиши пресла́дкїй гла́съ глаго́лющь: благі́й ра́бе и҆ вѣ́рный, вма́лѣ бы́лъ є҆сѝ вѣ́ренъ, над̾ мно́гими тѧ̀ поста́влю, вни́ди въ ра́дость гдⷭ҇а своегѡ̀ <red>(Матѳ. заⷱ҇ р҃є)</red>.

<red>А҆́</red>ще же не бꙋ́деши ѹ҆множа́ти да́ннагѡ тѝ ѿ гдⷭ҇а тала́нта, но ѹ҆малѧ́ти и҆ погꙋблѧ́ти: а҆́ще не бꙋ́деши преꙋспѣва́ти къ горѣ̀ добродѣ́телей, но нисходи́ти ни́зꙋ: а҆́ще не бꙋ́деши прилага́ти на всѧ́къ де́нь ѻ҆гнѧ̀ ко ѻ҆гню̀, и҆ ѹ҆се́рдїѧ ко ѹ҆се́рдїю, но до конца̀ ѡ҆сты́неши и҆ ѡ҆каменѣ́еши, то̀ послѣдѝ бꙋ́детъ паде́нїе твоѐ пла́ча и҆ рыда́нїѧ досто́йно: но ѹ҆́бѡ лꙋ́чше тѝ є҆́сть твори́ти благо́е, не́же ѕло́е, трезви́тисѧ и҆ бо́дрствовати: поне́же за ѕло́е мꙋ́ка, за благо́е же ве́лїе возме́здїе: за трезве́нїе и҆ бо́дрость похвала̀: за лѣ́ность же ѡ҆сꙋжде́нїе и҆ ка́знь. Сегѡ̀ ра́ди бдѝ на всѧ́къ де́нь и҆ трезви́сѧ: бꙋ́ди вѣ́ренъ до сме́рти, и҆ да́мъ тѝ вѣне́цъ жи́зни <red>(А҆пок. глⷡ҇а в҃)</red>: бѣ́съ бо трезви́тсѧ, бо́дрствꙋетъ, никогда́же почива́етъ, но хо́дитъ ꙗ҆́кѡ ле́въ рыка́ѧй, и҆ща́й кого̀ поглоти́ти ѿ проти́вѧщихсѧ є҆мꙋ̀. Тѣ́мже и҆ ты̀ всегда̀ трезви́сѧ, бо́дрствꙋй, и҆ никогда́же почива́й, да ѹ҆гонзне́ши сѣте́й є҆гѡ̀ тебѣ̀ сплета́емыхъ.

<red>П</red>оѡщрѧ́етъ и҆ ѹ҆́читъ тѧ̀ всегда̀ трꙋжда́тисѧ премꙋ́дрый соломѡ́нъ, глаго́лѧ: и҆дѝ ко мра́вїю, ѽ лѣни́ве! И҆ поревнꙋ́й ви́дѣвъ пꙋти̑ є҆гѡ̀, и҆ бꙋ́ди ѻ҆́нагѡ мꙋдрѣ́йшїй: ѻ҆́нъ бо не сꙋ́щꙋ є҆мꙋ̀ земледѣ́льцꙋ, нижѐ нꙋ́дѧщаго є҆го̀ и҆мꙋ́щїй, нижѐ под̾ влⷣкою сы́й, гото́витъ въ жа́твꙋ пи́щꙋ, и҆ мно́гое въ лѣ́то твори́тъ ѹ҆гото́ванїе, и҆лѝ и҆дѝ ко пчелѣ̀, и҆ ѹ҆вѣ́ждь ко́ль дѣ́лательница є҆́сть, дѣ́ланїе же ко́ль честно́е твори́тъ, є҆ѧ́же трꙋдѡ́въ ца́рїе и҆ прості́и во здра́вїе ѹ҆потреблѧ́ютъ, люби́ма же є҆́сть всѣ́ми и҆ сла́вна: а҆́ще си́лою и҆ немощна̀ сꙋ́щи, (но) премꙋ́дростїю почте́на произведе́сѧ. И҆ па́ки: доко́лѣ, речѐ, ѽ лѣни́ве лежи́ши! Когда́ же ѿ сна̀ воста́неши; ма́лѡ же дре́млеши, ма́лѡ же ѡ҆б̾е́млеши пе́рси рꙋка́ма: пото́мже на́йдетъ тебѣ̀ а҆́ки ѕо́лъ пꙋ́тникъ ѹ҆бо́жество: скꙋ́дость же а҆́ки благі́й тече́цъ: а҆́ще же не лѣни́въ бꙋ́деши, прїи́детъ ꙗ҆́кѡ и҆сто́чникъ жа́тва твоѧ̀, скꙋ́дость же а҆́ки ѕлы́й тече́цъ (ѿ тебѐ) ѿбѣжи́тъ <red>(При́тч. глⷡ҇а ѕ҃)</red>. Сегѡ̀ ра́ди дѣ́лай всегда̀ благо́е, де́нь ѿ днѐ преꙋспѣва́й, ны́нѣшнее бо вре́мѧ є҆́сть дѣ́ланїю, тогда́ же возме́здїю: ны́нѣшнее трꙋда̀, тогда́ же поко́ѧ: ны́нѣшнее ско́рби и҆ терпѣ́нїѧ, тогда́ же вѣнча́нїѧ и҆ по́чести: ны́нѣшнее пла́ча и҆ сѣ́тованїѧ, тогда́ же ра́дости и҆ весе́лїѧ.

<red>Н</red>е почива́й ѹ҆́бѡ человѣ́че, нижѐ безпечалѧ́йсѧ когда̀ въ вѣ́цѣ се́мъ: но всегда̀ бо́дръ, и҆ ѻ҆па́сенъ бꙋ́ди, всегда̀ тщи́сѧ и҆ трезви́сѧ: є҆ди́но бо тѝ предлежи́тъ, и҆лѝ побѣди́ти врага̀, и҆лѝ побѣжде́ннꙋ ѿ негѡ̀ бы́ти, и҆лѝ при бз҃ѣ бы́ти, и҆лѝ ѿ негѡ̀ ѿлꙋчи́тисѧ, и҆лѝ пасти́сѧ, и҆лѝ поги́бнꙋти, и҆́накѡ бо нѣ́сть мо́щно: ми́ра бо и҆ поко́ѧ въ вѣ́цѣ се́мъ никогда́же ѡ҆брѧ́щеши, нижѐ тишинꙋ̀ и҆ ѻ҆сла́бꙋ наслѣ́диши. Сегѡ̀ ра́ди доне́лѣ жи́въ є҆сѝ въ вѣ́цѣ се́мъ, никогда́же безбоѧ́зненъ и҆ безпеча́ленъ быва́й, но всегда̀ ꙗ҆́кѡ на ра́ть и҆ бра́нь гото́въ бꙋ́ди. Мі́ръ се́й ѹ҆стро́енъ є҆́сть не на поко́й и҆ ѡ҆почива́нїе, но на трꙋ́дъ и҆ по́двигъ, не на тишинꙋ̀ и҆ ѹ҆тѣше́нїе, но на борбꙋ̀ и҆ ра́ть. Сегѡ̀ ра́ди подвиза́йсѧ, трꙋди́сѧ, трезви́сѧ, до́ндеже и҆́маши вре́мѧ, до́ндеже и҆́маши ча́съ, ѕѣлѡ̀ жела́тельнѣ жела́лъ бы є҆сѝ дабы̀ возвращено̀ тебѣ̀ бы́ло всꙋ́е погꙋбле́нное вре́мѧ. Ѻ҆ба́че сегѡ̀ не полꙋчи́ши, а҆́ще да́нное вре́мѧ погꙋби́ши: є҆ди́но тѝ є҆́сть вре́мѧ, и҆́нагѡ посе́мъ во вѣ́ки и҆мѣ́ти не бꙋ́деши. Сегѡ̀ ра́ди потрꙋди́сѧ ма́лѡ во́лею, ꙗ҆́кѡ да посе́мъ мно́гїѧ бѣды̀ не постра́ждеши и҆ не во́лею, потрꙋди́сѧ на ма́лъ ча́съ со ѹ҆се́рдїемъ, ꙗ҆́кѡ да посе́мъ мно́гꙋю бл҃года́ть ѿ гдⷭ҇а прїи́меши, и҆ живота̀ вѣ́чнагѡ сподо́бишисѧ.

<red>П</red>ла́ча досто́инъ то́й є҆́сть, и҆́же зри́тъ себѐ всего̀ согнива́ема, и҆ червмѝ снѣда́ема, и҆ не тщи́тсѧ ѡ҆ цѣльбѣ̀ ѹ҆бива́тельной че́рвїѧ: но лꙋ́чше и҆зволѧ́етъ бы́ти согнива́емь, и҆ червмѝ снѣда́емь, не́же ѹ҆враче́ванъ и҆ и҆сцѣле́нъ: си́це пла́ча и҆ рыда́нїѧ, па́че же ѡ҆сꙋжде́нїѧ досто́инъ є҆́сть се́й, и҆́же ви́дѧ себѐ всего̀ согнива́ема, и҆ червмѝ разли́чныхъ страсте́й снѣда́ема, не тщи́тсѧ прїитѝ въ соверше́нное врачева́нїе своегѡ̀ дꙋше́внагѡ недꙋ́га, и҆ дости́гнꙋти въ ти́хое приста́нище бжⷭ҇твенныѧ гдⷭ҇ни любвѐ и҆ позна́нїѧ, и҆ не пече́тсѧ все́ю дꙋше́ю ѡ҆соли́тисѧ со́лїю прест҃а́гѡ дх҃а, во є҆́же бы́ти соверше́нное жили́ще гдⷭ҇ви: но лꙋ́чше и҆зволѧ́етъ бы́ти согнива́емь, и҆ червмѝ разли́чныхъ бѣсо́вскихъ стра́стныхъ мꙋчи́тельствъ всегда̀ мꙋ́чимь и҆ снѣда́емь, не́же и҆сцѣле́нъ и҆ соедине́нъ бы́ти бг҃ꙋ.

<red>Н</red>е щадѝ пло́ти, хрⷭ҇та̀ ра́ди: поне́же ѻ҆́нъ ю҆̀ созда̀: не щадѝ страда́ти твоегѡ̀ є҆стества̀, поне́же ѻ҆́нъ раздробле́нное и҆ разсы́панное па́ки и҆сцѣли́тъ, и҆ ѡ҆бнови́тъ: не щадѝ є҆гѡ̀, є҆мꙋ̀ принестѝ, да па́ки ѿ негѡ̀ сꙋгꙋ̑быѧ по́чєсти прїи́меши: не щадѝ ѹ҆́бѡ себѐ, но постраждѝ хрⷭ҇та̀ ра́ди, ꙗ҆́коже и҆ ѻ҆́нъ тебѐ ра́ди пострада̀. Не ви́диши ли, ꙗ҆́кѡ дрꙋзі́и въ вели́цѣй бѣдѣ̀ и҆знꙋрѧ́ютъ жи́знь свою̀, и҆ въ вели́цѣй бѣдѣ̀ въ мі́рѣ се́мъ ꙗ҆дѧ́тъ хлѣ́бъ; ни пи́щи дово́льныѧ и҆мꙋ́ще, нижѐ и҆мꙋ́ще чи́мъ прикры́ти свою̀ наготꙋ̀: да̑ни вели̑кїѧ даю́ще, мнѡ́ги скѡ́рби и҆ напа̑сти терпѧ́ще: ѻ҆ба́че ѡ҆ себѣ̀ всегда̀ пекꙋ́тсѧ, и҆ бг҃а не презира́ютъ, ты́ же ѿ всегѡ̀ свобо́дь є҆сѝ, ѿ всегѡ̀ ѡ҆блегче́нъ сы́й, ни ма́лѡ ѡ҆ дꙋшѣ̀ свое́й пече́шисѧ, ни ма́лѡ бг҃ꙋ ѹ҆гожда́еши, но лѣни́шисѧ и҆ ѹ҆ныва́еши, ни ма́лѡ подви́гнꙋтисѧ хо́щеши на землѝ, въ трꙋдѣ̀ и҆́щеши поко́ѧ: во тмѣ̀ и҆́щеши свѣ́та, въ сме́рти и҆́щеши жи́зни, но не ѡ҆брѧ́щеши, и҆ ника́коже ѹ҆ви́диши: то́чїю бо въ гдⷭ҇ѣ бз҃ѣ є҆ди́номъ є҆́сть вѣ́чный поко́й.

<red>А҆́</red>ще бы тѝ предлежа́ло ѿ є҆ди́ныѧ страны̀ вре́менное страда́нїе, ѿ дрꙋгі́ѧ же вѣ́чное, ѿ є҆ди́ныѧ на ма́лъ ча́съ, ѿ дрꙋгі́ѧ же во вѣ́ки: ѹ҆̀бо ко́е ѿ си́хъ и҆зво́лилъ бы є҆сѝ, рцы́ ми; вѣ́мъ, ꙗ҆́кѡ всѧ́ко вре́менное, а҆́ще и҆ ѕѣлѡ̀ тѧ́жко бы́ло бы, и҆лѝ а҆́ще бы тѝ кто̀ ре́клъ потрꙋди́сѧ мѝ де́нь є҆ди́нъ, и҆лѝ седми́цꙋ є҆ди́нꙋ, и҆ вѣ́рнѣ послꙋжи́ ми, а҆́зъ же тѝ за сїѧ̑ да́мъ всѧ́кагѡ бога́тства, всѧ́кагѡ ѻ҆би́льнагѡ наслажде́нїѧ на ты́сѧщꙋ лѣ́тъ: ѹ҆́бѡ не восхотѣ́лъ ли бы є҆сѝ; є҆́й всѧ́кѡ восхотѣ́лъ бы є҆сѝ, а҆́ще и҆ ѕѣлѡ̀ вели́къ бы́лъ бы трꙋ́дъ. Бг҃ъ же тебѣ̀ за настоѧ́щїй ма́лый по́двигъ, ꙗ҆́кѡ за є҆ди́нъ де́нь, и҆лѝ годи́ще, ѡ҆бѣща̀ да́ти мно́гѡ всѧ́кагѡ бога́тства и҆ наслажде́нїѧ, и҆́хже ѻ҆́ко не ви́дѣ, и҆ ѹ҆́хо не слы́ша, и҆ на се́рдце человѣ́кꙋ не взыдо́ша <red>(а҃ Корі́н: заⷱ҇ рк҃з)</red>, не на ты́сѧщꙋ лѣ́тъ, нижѐ на двѣ̀, нижѐ на трѝ, но на вѣ́ки вѣ̑чныѧ, конца̀ не и҆мꙋ́щыѧ: почто̀ ѹ҆́бѡ ѡ҆ се́мъ не ѹ҆се́рдствꙋеши;

<red>Д</red>о́брѣ є҆́сть, є҆ди́ною въ маловре́менномъ се́мъ вѣ́цѣ потрꙋди́вшисѧ сниска́ти вѣ́чный поко́й: є҆ди́ною наꙋчи́вшисѧ и҆ просвѣти́вшисѧ, сїѐ и҆мѣ́ти съ собо́ю во вѣ́ки: до́брѣ є҆́сть, є҆ди́ною сниска́вши вѣ́чное бога́тство, никогда́же во вѣ́ки бы́ти ѻ҆скꙋ́днꙋ: до́брѣ є҆́сть, є҆ди́ною въ ма́лѣ поскорбѣ́ти, и҆ хрⷭ҇та̀ ра́ди ѡ҆печа́литисѧ въ ма́ло вре́мѧ, ра́доватисѧ же и҆ весели́тисѧ во вѣ́ки вѣ̑чныѧ. Бл҃же́нъ є҆́сть, и҆́же а҆́ще сегѡ̀ сподо́битсѧ: бл҃же́нъ, и҆́же а҆́ще сїѐ прїи́метъ: бл҃же́нъ є҆́сть се́й, и҆́же въ ма́лѣмъ се́мъ вре́мени, и҆ ма́лымъ си́мъ трꙋдо́мъ и҆ по́двигомъ ѡ҆брѧ́щетъ вѣ́чный живо́тъ, и҆ присносꙋ́щное наслажде́нїе и҆ бога́тство.
