---
title: "Глава̀ пе́рваѧ"
navigation:
  key: various-alphabet3-1
  title: "Глава̀ пе́рваѧ"
  parent: various-alphabet3
  order: 1
type: "various"
---

# Глава̀ пе́рваѧ.<br>Ѡ҆ є҆́же не сребролю́бствовати, но на бг҃а то́чїю є҆ди́наго и҆мѣ́ти ѹ҆пова́нїе.





<versal>Б</versal>ога́тство а҆́ще тече́тъ, не прилага́йте се́рдца, глаго́летъ прⷪ҇ро́къ <red>(Ѱало́мъ ѯ҃а)</red>. Ве́лїе є҆́сть безꙋ́мїе прилага́ти се́рдце ко зла́тꙋ, и҆ ѹ҆пова́ти на ги́бнꙋщее лихоима́нїе: не надѣ́йсѧ ѹ҆́бѡ на тлѣ́нное бога́тство, нижѐ въ слѣ́дъ зла́та и҆дѝ, (любѧ́й, речѐ, зла́то, не ѡ҆правди́тсѧ:) но на бг҃а жи́ва ѹ҆пова́нїе своѐ полага́й, и҆́же пребыва́етъ во вѣ́ки, и҆́же всѧ̑ сотворѝ: зла́то бо и҆ сребро̀ дѣла̀ сꙋ́ть рꙋ́къ человѣ́ческихъ: скорѣ́е ѻ҆но̀ поги́бнетъ, не́же собра́лъ є҆сѝ.

<red>Н</red>е бꙋ́ди скꙋ́пъ, свѧ́занъ сы́й сребролю́бїемъ, къ подаѧ́нїю тре́бꙋющымъ, да не невѣ́рїемъ ѡ҆блада́нъ бꙋ́деши. Не бо́йсѧ, да не ѡ҆скꙋдѣ́етъ тѝ что̀ въ мі́рѣ творѧ́щемꙋ бл҃го́е. Толи́кѡ бо мі́ръ стои́тъ, и҆ ничто́же въ не́мъ є҆щѐ досе́лѣ не ѡ҆скꙋдѣва́етъ: ни со́лнце и҆змѣни́сѧ, ни рѣ́ки ѿ тече́нїѧ преста́ша, нижѐ землѧ̀, ꙗ҆̀же потрє́бнаѧ, ражда́ти преста̀: є҆ще́ бо зла́то и҆ сребро̀ ражда́етъ, нижѐ ражда́ти когда̀ преста́нетъ, доне́лѣже мі́ръ се́й стои́тъ. Є҆ди́но бо въ зе́млю вхо́дитъ, дрꙋго́е же ѿ неѧ̀ ражда́етсѧ, ꙗ҆́коже зла́то и҆ сребро̀, си́це и҆ всѧ̀ жи́зни на́шей потрє́бнаѧ.

<red>Н</red>е бо́йсѧ ѡ҆скꙋдѣ́нїѧ въ че́мъ: не и҆мѣ́лъ бо є҆сѝ пре́жде си́хъ ничто́же, дне́сь же и҆́маши: а҆́ще не и҆́маши, и҆мѣ́ти бꙋ́деши: не ѡ҆скꙋдѣ́ бо всѧ̑ созда́вый, нижѐ когда̀ ѡ҆скꙋдѣ́етъ: семꙋ̀ крѣ́пкѡ вѣ́рꙋй, не ѡ҆скꙋдѣ̀ всѧ̑ ѿ небытїѧ̀ въ бытїѐ приведы́й, даѧ́й пи́щꙋ а҆́лчꙋщымъ, и҆ насыща́ѧй всѧ́кое живо́тно всегѡ̀ преиз̾ѻби́ленъ є҆́сть. Не бꙋ́ди скꙋ́пъ въ подаѧ́нїи просѧ́щымъ, и҆ не ѿвраща́йсѧ, на є҆гѡ́же и҆́мѧ про́ситъ: да́й всѧ̑ тѝ даю́щемꙋ, да воспрїи́меши ѿ негѡ̀ стори́цею.

<red>Н</red>е ла́комисѧ на чꙋжды́ѧ вє́щи, и҆ своѧ̑ бо всѧ̑ не въ до́лзѣ ѡ҆ста́виши: не ла́комисѧ на сꙋ́етное лихоима́нїе ко́ихлибо веще́й: є҆гда́ бо ѿсю́дꙋ ѿи́деши, ничто́же съ собо́ю во́змеши. На́гъ въ мі́ръ прише́лъ є҆сѝ, на́гъ ѿи́деши: мно́зи бо мнѡ́гаѧ и҆мѣ́ѧхꙋ, ѻ҆ба́че всѐ ѡ҆ста́вльше, тщи́ма рꙋка́ма, и҆ наго́ю дꙋше́ю ѿсю́дꙋ ѿидо́ша. Не жела́й, нижѐ надѣ́йсѧ на мнѡ́гаѧ собра̑нїѧ, да не ѹ҆подо́бишисѧ бога́томꙋ, ма́лꙋю разо́ршемꙋ жи́тницꙋ, и҆ бо́льшꙋю созда́вшемꙋ, и҆ глаго́лющемꙋ: дꙋшѐ, и҆́маши мнѡ́га бла̑га лежа̑щаѧ на лѣ̑та мнѡ́га, почива́й, ꙗ҆́ждь, пі́й, весели́сѧ, и҆ слы́шавшемꙋ: безꙋ́мне, въ сїю̀ но́щь и҆стѧ́жꙋтъ дꙋ́шꙋ твою̀ ѿ тебѐ, а҆ ꙗ҆̀же ѹ҆гото́валъ є҆сѝ, комꙋ̀ бꙋ́дꙋтъ; глаго́летъ гдⷭ҇ь <red>(Лꙋкѝ заⷱ҇ ѯ҃ѕ)</red>.

<red>Н</red>е мнѡ́гаѧ гонѝ, но ѡ҆ ма́лыхъ благода́ренъ бꙋ́ди. Вси́ бо мнѡ́гаѧ го́нѧтъ, всѝ мно́гихъ взыскꙋ́ютъ, всѝ ѡ҆ все́мъ пекꙋ́тсѧ, ѻ҆ба́че и҆ малѣ̑йшаѧ всѧ̑ ѡ҆ста́вльше, ничто́же ѿсю́дꙋ съ собо́ю взѧ́ти мо́гꙋтъ. Лꙋ́чше ма̑лаѧ и҆мѣ́ти благода́рнѣ, не́же безслове́снѡ гони́ти вели̑каѧ: лꙋ́чше ма́лое пра́ведникꙋ па́че бога́тства грѣ́шныхъ мно́га, глаго́летъ прⷪ҇ро́къ <red>(Ѱало́мъ л҃ѕ)</red>. Всѧ̑ бо, ꙗ҆̀же здѣ̀ стѧ́жеши, и҆ ꙗ҆̀же приѡбрѧ́щеши, ѡ҆ста́нꙋтъ на землѝ: ты́ же всѧ̑ ѡ҆ста́вльши, са́мъ во гро́бъ всели́шисѧ, и҆ наго́ю дꙋше́ю та́мѡ по́йдеши.

<red>Н</red>е прилага́й се́рдца твоегѡ̀ ко зла́тꙋ и҆ сребрꙋ̀, и҆ всѧ́комꙋ земно́мꙋ лихоима́нїю, да не и҆ са́мъ въ подземна̑ѧ сни́деши: и҆дѣ́же бо, речѐ, сокро́вище ва́ше, та́мѡ и҆ се́рдце ва́ше бꙋ́детъ <red>(Матѳ. заⷱ҇ з҃і)</red>. Не бꙋ́ди свѧ́занъ сребролю́бїемъ, да не ѿ любвѐ бж҃їѧ ѿве́рженъ бꙋ́деши: не скꙋ́пствꙋй въ раздаѧ́нїи тре́бꙋющымъ, да не и҆счезнове́нїе во свои́хъ сѝ прїи́меши: не стѣснѧ́й свои́хъ рꙋ́къ твори́ти ми́лостыни, да не млⷭ҇рдїѧ бж҃їѧ двє́ри себѣ̀ затвори́ши, и҆ внѣ̀ черто́га Хрⷭ҇то́ва ѡ҆ста́неши. Бл҃же́нъ разꙋмѣва́ѧй на ни́ща и҆ ѹ҆бо́га, въ де́нь лю́тъ и҆зба́витъ є҆го̀ гдⷭ҇ь, глаго́летъ прⷪ҇ро́къ <red>(Ѱало́мъ м҃)</red>: и҆ бл҃же́ни ми́лостивїи, ꙗ҆́кѡ ті́и поми́ловани бꙋ́дꙋтъ, речѐ гдⷭ҇ь <red>(Матѳ. заⷱ҇ і҃)</red>.

<red>Н</red>е бꙋ́ди ꙗ҆́тъ сребролю́бїемъ, да не ꙗ҆́кѡ і҆дѡлослꙋжи́тель ѹ҆ бг҃а вмѣни́шисѧ: сребролю́бїе бо второ́е є҆́сть і҆дѡлослꙋже́нїе, гл҃етъ а҆пⷭ҇лъ. Сребролю́бїемъ и҆ скꙋ́постїю ꙗ҆́тъ кто̀ бы́вый, ꙗ҆́коже а҆́дъ ненасы́тимь є҆́сть, всегда̀ ѿ всѣ́хъ лю́битъ взима́ти, даѧ́ти же никомꙋ̀ ничесѡ́же: а҆́ще и҆ всегѡ̀ мі́ра бога́тство стѧжа́лъ бы, не насыща́етсѧ: ѻ҆́чи глꙋбоча́йшыѧ и҆́мать про́пастнагѡ ѹ҆до́лїѧ, никогда́же наполнѧ́емы и҆ насыща́емы бы́ти могꙋ́щыѧ. А҆́ще и҆ мнѡ́га и҆́мать человѣ́къ, ѻ҆ба́че є҆щѐ бо́льшихъ хо́щетъ: са́мъ себѣ̀ вѣ́ры не є҆́млетъ, а҆́ще и҆ безчи́сленное бога́тство прїи́метъ, ѻ҆ба́че є҆щѐ не наполнѧ́етсѧ, и҆ никогда́же ѿ жела́нїѧ престае́тъ, до́ндеже земле́ю покрове́нъ бꙋ́детъ.

<red>Б</red>ꙋ́ди ще́дръ и҆ ми́лостивъ, да млⷭ҇тива гдⷭ҇а въ де́нь сꙋда̀ дꙋшѣ̀ свое́й ѡ҆брѧ́щеши, почто̀ и҆́маши скꙋ́пствовати всꙋ́е; ничто́же бо во́змеши, но на́гъ ѿсю́дꙋ ѿи́деши. Мно́зи мнѡ́га и҆ безчи́слєннаѧ сокрѡ́вища, безчи́слєннаѧ бога̑тства сниска́ша, ѻ҆ба́че ничто́же съ собо́ю взе́мше, всѐ сокро́вище своѐ, всѐ бога́тство своѐ и҆нѣ̑мъ на землѝ ѡ҆ста́виша, тщи́ма же рꙋка́ма и҆ посра́мленною дꙋше́ю ѿсю́дꙋ ѿидо́ша: и҆ са́ми во гро́бѣ и҆стлѣ́ша, бога́тство же и҆́хъ без̾ вѣ́сти и҆счезѐ, и҆ па́мѧть и҆́хъ съ шꙋ́момъ поги́бе.

<red>В</red>сꙋ́е мѧте́тсѧ всѧ́къ человѣ́къ живы́й, сокро́вищствꙋетъ, и҆ не вѣ́сть комꙋ̀ собере́тъ ѧ҆̀, гл҃етъ прⷪ҇ро́къ <red>(Ѱало́мъ л҃и)</red>. Вои́стиннꙋ всꙋ́е мѧте́тсѧ, и҆́же на землѝ сокро́вищствꙋетъ, не вѣ́сть бо комꙋ̀ та̑ѧ ѡ҆ста́витъ, не вѣ́сть кто̀ и҆́хъ наслѣ́дникъ бꙋ́детъ. Бл҃же́нъ человѣ́къ є҆́сть то́й, и҆́же всѐ своѐ сокро́вище, всѐ своѐ бога́тство, всѐ своѐ ѹ҆пова́нїе на бг҃а возлага́етъ, и҆́же сокро́вищствꙋетъ на нб҃сѝ, и҆дѣ́же ни че́рвь, ни тлѧ̀ тли́тъ, и҆дѣ́же та́тїе не подко́пываютъ, ни кра́дꙋтъ: и҆дѣ́же бо сокро́вище ва́ше, та́мѡ и҆ се́рдце ва́ше бꙋ́детъ, гл҃етъ гдⷭ҇ь <red>(Матѳ. заⷱ҇ з҃і)</red>.

<red>Т</red>ѣ́мже не ла́комисѧ на мно́гое собра́нїе зла́та и҆ сребра̀, дро́ждїѧ земна́гѡ: всѧ̑ бо здѣ̀ ѡ҆ста́нꙋтъ, ты́ же са́мъ въ зе́млю ѡ҆брати́шисѧ, ѿ неѧ́же взѧ́тъ є҆сѝ. Не ла́комисѧ на вє́щи мимотекꙋ́щыѧ: и҆ са́мъ бо невѣ́ченъ є҆сѝ. Не ѕѣлѡ̀ гонѝ сїѧ̑, ꙗ҆̀же и҆ не хотѧ̀ ѡ҆ста́виши, не прилага́й срⷣца твоегѡ̀ къ настоѧ́щымъ ве́щемъ, и҆́бо не вдо́лзѣ ты̑ѧ ѿ тебѐ ѿи́дꙋтъ. Презира́й дѡ́лнѧѧ, ꙗ҆́кѡ да го́рними ѡ҆богати́шисѧ: презира́й мимотекꙋ̑щаѧ, ꙗ҆́кѡ да вѣ̑чнаѧ прїи́меши, и҆ присносꙋ́щныхъ бл҃гъ сподо́бишисѧ, ѡ҆ хрⷭ҇тѣ̀ і҆и҃сѣ гдⷭ҇ѣ на́шемъ.
