---
title: "Глава̀ ѻ҆сма́ѧ"
navigation:
  key: various-alphabet3-8
  title: "Глава̀ ѻ҆сма́ѧ"
  parent: various-alphabet3
  order: 8
type: "various"
---

# Глава̀ ѻ҆сма́ѧ.<br>Ѡ҆ є҆́же не лѣни́вꙋ бы́ти, ни ѹ҆ныва́ти, но всегда̀, де́нь и҆ но́щь ѹ҆се́рдствовати и҆ пещи́сѧ ѡ҆ себѣ̀.





<versal data-diacritics="true">Ѹ҆</versal>се́рдствꙋй, человѣ́че, ѹ҆се́рдствꙋй де́нь и҆ но́щь: къ бг҃ꙋ вопі́й во днѝ и҆ въ нощѝ, непреста́нное попече́нїе ѡ҆ себѣ̀ и҆мѣ́й: дне́сь бо и҆́маши вре́мѧ, дне́сь и҆́маши ча́съ, и҆́нагѡ посе́мъ и҆мѣ́ти не бꙋ́деши, а҆́ще и҆ хотѣ́лъ бы є҆сѝ. Не и҆знꙋрѧ́й всꙋ́е вре́мене да́ннагѡ тѝ на стѧжа́нїе вѣ́чныхъ бла̑гъ: вре́мѧ бо ма́ло, дѣ́лъ же без̾ числа̀. То́ржище расходѧ́щеесѧ, кꙋ́плѧ же притрꙋ́дна: тщи́сѧ, трезви́сѧ, непреста́ннѡ ѡ҆ се́мъ попече́нїе и҆мѣ́й, да не на́гъ въ де́нь стра́шнагѡ сꙋда̀ ѡ҆брѧ́щешисѧ. Дне́сь сїѐ и҆спра́ви, ѹ҆́трѡ же и҆́но, и҆ та́кѡ никогда́же въ дѣ́лѣ престава́й, никогда́же пра́зденъ бꙋ́ди. Помѧнѝ, ꙗ҆́кѡ ра́ди вре́менныѧ сла́вы, ра́ди тлѣ́ннагѡ бога́тства, ра́ди веще́й сꙋ́етныхъ, коли́кѡ стра́ждꙋтъ, коли́кѡ трꙋжда́ютсѧ, коли́кѡ тща́тсѧ: ты́ же ѡ҆ толи́кихъ вѣ́чныхъ благи́хъ, ка́кѡ не тщи́шисѧ; ка́кѡ не ѹ҆се́рдствꙋеши, но лѣни́шисѧ и҆ почива́еши; Глаго́лю тѝ: ѹ҆се́рдствꙋй, трꙋди́сѧ, тщи́сѧ, до́ндеже и҆́маши вре́мѧ, до́ндеже є҆́сть ча́съ, да не погꙋби́ши всꙋ́е вре́мене да́ннагѡ тѝ на стѧжа́нїе вѣ́чныѧ жи́зни.

<red>Н</red>а пꙋтѝ є҆сѝ вѣ́ка сегѡ̀, ше́ствꙋй: на ле́дѣ є҆сѝ весе́нномъ, не бꙋ́ди безпеча́ленъ: на бра́ни є҆сѝ сегѡ̀ мі́ра, бори́сѧ: на то́ржищи є҆сѝ вре́менномъ, кꙋпꙋ́й: блюдѝ, да не то́щъ и҆ на́гъ въ до́мъ сво́й вѣ́чный возврати́шисѧ: ви́диши бо, ꙗ҆́кѡ и҆ні́и непреста́ннѡ ѿсю́дꙋ ѿхо́дѧтъ, и҆ ты̀ не вдо́лзѣ по́йдеши: непреста́ннѡ ѹ҆мира́ютъ, и҆ ты̀ не вдо́лзѣ ѹ҆́мреши: нижѐ па́ки вѣ́си ко́егѡ вре́мене, ко́егѡ часа̀, дне́сь ли, и҆лѝ ѹ҆́трѡ: ра́нѡ ли, и҆лѝ въ ве́черъ: въ полꙋ́дни, и҆лѝ въ полꙋ́нощи: сегѡ̀ ра́ди никогда́же бꙋ́ди безбоѧ́зненъ: не ма́лаѧ бо тѝ предлежи́тъ ве́щь, но вели́каѧ: не вре́меннаѧ, но вѣ́чнаѧ. Сегѡ̀ ра́ди подвиза́йсѧ ѹ҆се́рднѣ, не лѣни́сѧ, не ѹ҆ныва́й, настои́тъ бо тѝ по́двигъ, предлежи́тъ тѝ побѣ́да, подвигополо́жникъ зри́тъ, вѣнцы̀ ѹ҆гото́вани, по́честь предлежи́тъ, сла́ва и҆ наслажде́нїе непремѣ́нно: ли́цы а҆́гг҃льстїи, и҆ а҆рха́гг҃льстїи, и҆ всѣ́хъ небе́сныхъ си́лъ, зрѧ́тъ и҆ чꙋдѧ́тсѧ: всѣ́хъ ст҃ы́хъ собо́ри ѡ҆жида́ютъ, со ѕѣ́льнымъ жела́нїемъ прїѧ́ти тѧ̀ надѣ́ющесѧ.

<red>Ѹ҆</red>се́рдствꙋй ѹ҆́бѡ, человѣ́че, ко гдⷭ҇ꙋ те́плѣ, не лѣни́сѧ, ꙗ҆́кѡ да всѧ̑ бꙋ́дꙋтъ тѝ спѣ̑шна и҆ ра́дѡстна: да всѧ̑ бꙋ́дꙋтъ тѝ жела́тєльна и҆ люби̑ма: дне́сь бо ты̀ сегѡ̀ ра́ди лѣни́шисѧ и҆ ѹ҆ныва́еши, поне́же всѣ́мъ се́рдцемъ свои́мъ гдⷭ҇а не лю́биши: тѣ́сенъ бо и҆ приско́рбенъ мни́тсѧ бы́ти пꙋ́ть вводѧ́щїй въ живо́тъ не лю́бѧщымъ бг҃а: а҆́ще же кто̀ є҆го̀ и҆́стиннѡ возлю́битъ, ни є҆ди́нагѡ къ томꙋ̀ трꙋда̀ и҆мѣ́ти бꙋ́детъ, но всѧ̑ є҆мꙋ̀ ра́дѡстна и҆ жела́тєльна бꙋ́дꙋтъ: ст҃і́и бо, и҆̀же и҆́стиннѡ и҆ прилѣ́жнѡ бг҃а возлюби́ша, всѧ́къ трꙋ́дъ и҆̀мъ бы́лъ безтрꙋ́денъ, печа́ль без̾ печа́ль, ско́рбь без̾ ско́рби: нѣ́цыи бо разже́гшесѧ бжⷭ҇твенною любо́вїю, нижѐ въ со́нномъ спа́нїи возмоглѝ ѹ҆толи́ти къ бг҃ꙋ своегѡ̀ жела́нїѧ, та́кѡ ꙗ҆́коже и҆ са́мꙋю пи́щꙋ и҆ питїѐ презира́ти и҆̀мъ: не возмоглѝ насы́титисѧ прест҃а́гѡ є҆гѡ̀ и҆́мени, пречⷭ҇тыхъ є҆гѡ̀ бжⷭ҇твенныхъ слове́съ. Си́це возжго́ша дꙋ́шы своѧ̑ бж҃е́ственною любо́вїю, ꙗ҆́коже забыва́ти и҆̀мъ, а҆́ще въ тѣ́лѣ, и҆лѝ кромѣ̀ тѣ́ла сꙋ́ть: и҆ съ ра́достїю хрⷭ҇та̀ ра́ди предава́ли себѐ на сме́рть. Си́це нѣ́цыи разжего́шасѧ бж҃е́ственною любо́вїю, ꙗ҆́кѡ а҆́ки въ чꙋжды́хъ тѣлесѣ́хъ подвиза́хꙋсѧ, въ постѣ̀ и҆ моли́твѣ, и҆ бдѣ́нїи: предава́хꙋ себѐ на ра̑ны и҆ ѹ҆бїе́нїе, и҆ не чꙋ́ша болѣ́зни ѿ ѕѣ́льныѧ и҆́хъ къ бг҃ꙋ любвѐ: люби́магѡ бо ра́ди всѧ̑ люби̑ма и҆ жела́тєльна сꙋ́ть. Мы́ же, поне́же гдⷭ҇а своегѡ̀ и҆́стиннѡ не лю́бимъ: сегѡ̀ ра́ди нетрꙋ́дное дѣ́ло мни́тсѧ бы́ти трꙋ́дно: и҆ нетѧ́жкое тѧ́жко мни́тсѧ, и҆ ѹ҆до́бное неꙋдо́бно. Возлю́бимъ ѹ҆́бѡ и҆́стиннѡ гдⷭ҇а, да всѧ̑ бꙋ́дꙋтъ на́мъ спѣ̑шна и҆ ѹ҆гѡ́дна, да всѧ̑ бꙋ́дꙋтъ на́мъ ра́дѡстна и҆ любє́зна: лю́бѧщемꙋ бо бг҃а, всѧ̑ поспѣшествꙋ́ютъ во благо́е, глаго́летъ а҆пⷭ҇лъ <red>(Ри́м: заⷱ҇ ч҃и)</red>.

<red>В</red>осходѝ де́нь ѿ днѐ къ гѡ́рнимъ степе́нємъ: преꙋспѣва́й въ добродѣ́телехъ и҆ по́двизѣхъ: не лѣни́сѧ, не не чꙋ́вствꙋй, не да́ждь себѣ̀ поко́ѧ, не да́ждь ѡ҆сла́бы, не да́ждь ѡ҆почива́нїѧ: не поко́ѧ бо дне́сь вре́мѧ, не почива́нїѧ, но по́двига и҆ тща́нїѧ: бѣ́си бо не почива́ютъ, но ретѧ́тсѧ, и҆ ѹ҆готовлѧ́ютъ непреста́ннѡ сѣ̑ти и҆ тенє́та по всѣ́мъ стезѧ́мъ твоегѡ̀ ше́ствїѧ: назира́ютъ, смо́трѧтъ твоеѧ̀ кончи́ны, ѡ҆жида́ютъ ѿ пло́ти твоегѡ̀ разлꙋче́нїѧ, ѹ҆хищрѧ́ютъ разли́чнѣ препѧ́ти и҆ ꙗ҆́ти тѧ̀ чи́мъ хотѧ́ще, ꙗ҆́кѡ да сѣте́й и҆́хъ не ѹ҆гонзне́ши. Не мнѝ, ꙗ҆́кѡ ми́ръ и҆ поко́й въ вѣ́цѣ се́мъ є҆́сть, но ра́ть и҆ борба̀. Сегѡ̀ ра́ди бо́дрствꙋй всегда̀, и҆ никогда́же почива́й: почі́еши тогда̀, є҆гда̀ побѣди́ши, є҆гда̀ сѣте́й вра́жїихъ свободи́шисѧ, є҆гда̀ всѣ́хъ ко́зней превы́шше бꙋ́деши, є҆гда̀ бг҃ꙋ соедини́вшисѧ, прест҃ы́ѧ є҆гѡ̀ любвѐ и҆спо́лниши свою̀ дꙋ́шꙋ.

<red>П</red>омѧнѝ ѹ҆́бѡ, коли́кѡ человѣ́цы ра́ди тлѣ́нныхъ и҆ мимотекꙋ́щихъ веще́й стра́ждꙋтъ и҆ трꙋжда́ютсѧ: но́щи не досыпа́юще, никогда̀ ѡ҆почива́нїѧ себѣ̀ даю́ще, въ кꙋпе́чествѣ, въ хꙋдо́жествѣ, въ хлѣ́бномъ ѻ҆рꙋ́дїи, въ во́инствѣ, въ морско́мъ пла́ванїи, въ пꙋтеше́ствїи въ да́льныѧ страны̑, и҆ во и҆ны́хъ разли́чныхъ попече́нїѧхъ и҆ трꙋдѣ́хъ: ты́ же ра́ди вѣ́чныхъ и҆ безсме́ртныхъ бла̑гъ ни ма́лѡ потрꙋди́тисѧ хо́щеши, но лѣни́шисѧ и҆ не чꙋ́вствꙋеши. Но ѹ҆́бѡ тщи́сѧ, трезви́сѧ, и҆ воспрѧнѝ ѡ҆ себѣ̀: почто̀ лѣни́шисѧ; почто̀ не чꙋ́вствꙋеши; почто̀ вре́мѧ своѐ пра́зднѣ и҆знꙋрѧ́еши; и҆лѝ ѹ҆жѐ сконча́лъ є҆сѝ; и҆лѝ ѹ҆жѐ побѣди́лъ є҆сѝ; и҆лѝ ѹ҆жѐ без̾ бра́ни є҆сѝ; и҆лѝ ѹ҆жѐ съ бг҃омъ соедини́лсѧ є҆сѝ; Что̀ дѣ́лаеши; что̀ кꙋпꙋ́еши; Внемлѝ себѣ̀: то́ржище расходѧ́щеесѧ, со́лнце къ ве́черꙋ приближа́етсѧ, сꙋ́дъ при две́рехъ ѡ҆жида́етъ, жа́тва прихо́дитъ, жи́знь твоѧ̀ де́нь по дню̀ скончава́етсѧ: ты́ же что̀ сѣди́ши пра́зденъ; что̀ мѧте́шисѧ сꙋ́етнѣ; кто́ бо во вре́мѧ сѣ́ѧнїѧ спѧ́й, и҆лѝ сѣдѧ́й, пото́мъ наста́вшей жа́твѣ, нѣ́дро и҆спо́лни рꙋкоѧ́тьми; Кто̀ ѡ҆б̾има́етъ вїногра́дъ, ѿ негѡ̀ не насажде́нный; Ѻ҆́нѣхъ сꙋ́ть плоды̀, и҆́хже и҆ трꙋды̀: че́сть и҆ вѣнцы̀ побѣди́вшихъ сꙋ́ть, ꙗ҆́коже глаго́летъ нѣ́кто.

<red>П</red>очто̀ не вопїе́ши те́плѣ къ бг҃ꙋ, ѿню́дꙋже ве́сь є҆сѝ; почто̀ не трꙋди́шисѧ: почто̀ не дѣ́лаеши; почто̀ не собира́еши, доне́лѣже є҆́сть вре́мѧ, доне́лѣ є҆́сть ча́съ; прїи́детъ безго́дїе, є҆гда̀ ничто́же дѣ́лати возмо́жеши: вре́мѧ жи́зни твоеѧ̀, ꙗ҆́кѡ є҆ди́нъ де́нь є҆́сть. Вопі́й къ бг҃ꙋ: трꙋди́сѧ, трезви́сѧ, кꙋпꙋ́й, дѣ́лай, собира́й, жнѝ, доне́лѣ є҆́сть жа́тва, доне́лѣ є҆́сть пого́дное вре́мѧ, доне́лѣ не на́йдетъ но́щь, доне́лѣ не прїи́детъ зима̀, въ не́йже а҆́ще и҆ хотѣ́лъ бы є҆сѝ что̀ дѣ́лати, не возмо́жеши. Кто̀ лѣнѧ́сѧ и҆ не пекі́йсѧ сни́скиваетъ вре́менное бога́тство; кто̀ не радѧ̀ и҆ не чꙋ́вствꙋѧ, прїе́млетъ че́сть и҆ сла́вꙋ; кто̀ ничто́же дѣ́лаѧ прїе́млетъ возме́здїе; Никто́же. А҆́ще же сїѧ̑ вре́мєннаѧ не дана̀ быва́ютъ не тща́щемꙋсѧ и҆ не пекꙋ́щемꙋсѧ, коли́кѡ па́че вѣ̑чнаѧ: а҆́ще бо вре́мєннаѧ съ трꙋдо́мъ быва́ютъ, коли́кѡ па́че, ꙗ҆̀же пребыва́ти и҆́мꙋтъ во вѣ́ки.

<red>В</red>ѣ́къ тво́й скончава́етсѧ, сме́рть бли́зъ тебѐ є҆́сть, гро́бъ и҆ сꙋ́дъ гото́въ, бѣ́си ретѧ́тсѧ: ты́ же что̀ сѣди́ши пра́зденъ; что̀ глꙋми́шисѧ сꙋ́етнѣ, и҆ ꙗ҆́кѡ безсме́ртенъ пребыва́еши; Воспрѧнѝ, воспрѧнѝ и҆стрезви́сѧ, ѿве́рзи ѻ҆́чи, ѿве́рзи слꙋ́хъ, разве́рзи па́мѧть, прїидѝ въ чꙋ́вство: воззрѝ на со́лнце, воззрѝ на лꙋнꙋ̀, воззрѝ на стїхі̑и нбⷭ҇ныѧ, ꙗ҆́кѡ непреста́ннѡ текꙋ́тъ, ѹ҆мале́нїе твоеѧ̀ жи́зни творѧ́ще, не ѡ҆почива́ютъ никогда́же: ты́ же почто̀ лѣни́шисѧ; почто̀ ѡ҆почива́еши; Помѧнѝ, ка́кѡ ст҃і́и трꙋди́шасѧ, каковꙋ̀ ре́вность и҆ жела́нїе къ бг҃ꙋ и҆мѣ́ша: помѧнѝ, коли́ки по́двиги и҆ и҆справлє́нїѧ показа́ша, и҆ ꙗ҆́кѡ въ чꙋжди́хъ тѣлесѣ́хъ подвиза́шасѧ: презрѣ́ша сла́вꙋ, бога́тство, сла́сть тлѣ́ннꙋю: презрѣ́ша пло́ть, и҆ са́мое то̀ здра́вїе. Ничто́же въ мі́рѣ се́мъ возлюби́ша, ничто́же па́че любвѐ хрⷭ҇то́вы предпочто́ша: ты́ же что̀ та́кѡ стꙋде́нъ є҆сѝ и҆ ѹ҆ны́лъ; но ѹ҆́бѡ воспрѧнѝ, воспрѧнѝ и҆ непреста́нное попече́нїе ѡ҆ себѣ̀ и҆мѣ́й. Не дне́сь то́чїю ѹ҆се́рдствꙋй, ѹ҆́трѡ же преста́ни: не дне́сь бо́дрствꙋй, ѹ҆́трѡ же лѣни́сѧ: но всегда̀ ра́внѣ бо́дрствꙋй, ра́внѣ трезви́сѧ, и҆ никогда́же ѡ҆почива́й, ꙗ҆́кѡ да жи́зни вѣ́чныѧ сподо́бишисѧ.

<red>Ѹ҆</red>се́рднѡ спѣшѝ ко хрⷭ҇тꙋ̀, ничи́мже вре́меннымъ запина́ющисѧ: те́плѣ тецы̀ въ слѣ́дъ є҆гѡ̀: ви́диши бо, ꙗ҆́кѡ мі́ръ се́й преле́стенъ є҆́сть и҆ превра́тенъ: ви́диши, ꙗ҆́кѡ ничто́же въ не́мъ є҆́сть постоѧ́нно и҆ непремѣ́нно: но всѧ̑ ꙗ҆́кѡ въ со́нномъ мечта́нїи и҆змѣнѧ̑ющаѧсѧ. Дне́сь тишина̀, ѹ҆́трѡ смꙋще́нїе: дне́сь ра́дость, ѹ҆́трѡ пла́чь: дне́сь весе́лїе, ѹ҆́трѡ ско́рбь: дне́сь здра́вїе, ѹ҆́трѡ недꙋ́гъ: дне́сь живо́тъ, ѹ҆́трѡ сме́рть: ничто́же въ не́мъ є҆́сть постоѧ́нно и҆ непрело́жно. Кі́йждо де́нь влече́тъ съ собо́ю и҆змѣне́нїе: а҆́ще дне́сь ра́достенъ є҆сѝ, ѹ҆́трѡ ѡ҆жида́й печа́ли: а҆́ще дне́сь здра́въ є҆сѝ, ѹ҆́трѡ надѣ́йсѧ болѣ́зни: а҆́ще дне́сь жи́въ є҆сѝ, ѹ҆́трѡ ча́й ѹ҆мре́ти. Не всегда́ бо си́це бꙋ́деши, ꙗ҆́коже дне́сь є҆сѝ: но на всѧ́къ де́нь ѡ҆жида́й внеза́пнагѡ и҆змѣне́нїѧ. Сегѡ̀ ра́ди ѹ҆се́рднѣ тецы̀ ко хрⷭ҇тꙋ̀: въ не́мъ бо то́чїю є҆ди́номъ неѿмѣ́ннаѧ тишина̀ и҆ вѣ́чный поко́й: въ не́мъ то́чїю є҆ди́номъ непремѣ́ннаѧ ра́дость и҆ присносꙋ́щное наслажде́нїе, и҆́ндѣ же нигдѣ̀: но всѐ сꙋета̀, всѐ пре́лесть, ло́жь и҆ непостоѧ́нство.

<red>Б</red>ꙋ́ди ꙗ҆́кѡ на пꙋ́ть всегда̀ гото́въ, непреста́ннѡ ѡ҆ се́мъ попече́нїе и҆мѣ́й. Кто̀ на пꙋ́ть вре́менный дале́кїй ше́ствовати хотѧ̀, не съ прилѣжа́нїемъ гото́витсѧ; кто̀ на кꙋ́плю земнꙋ́ю и҆ды́й, не приготовлѧ́етъ потре́бныхъ; ты́ же на пꙋ́ть неизбѣ́жный, на то́ржище вѣ́чное и҆тѝ и҆мы́й, не гото́вишисѧ; почто̀ ѡ҆ се́мъ лѣни́шисѧ и҆ ѹ҆ныва́еши; Дѣ́йство є҆́сть твоегѡ̀ нечꙋ́вствїѧ: къ безсме́ртїю бо восходѧ̀ лѣни́шисѧ: къ вѣ́чной сла́вѣ ше́ствꙋѧ ѹ҆ныва́еши: ко присносꙋ́щномꙋ наслажде́нїю поспѣша́ѧ сѣ́тꙋеши. Кто̀ лѣни́тсѧ, на земно́е пи́ршество и҆ды́й; кто̀ скорби́тъ, сегѡ̀ мі́ра че́сть и҆ сла́вꙋ прїѧ́ти и҆мы́й; кто̀ ѡ҆паса́етсѧ, вре́менное бога́тство прїѧ́ти жела́ѧй; Никто́же: но па́че всѝ ретѧ́тсѧ, всѝ ѹ҆се́рднѡ ѡ҆ се́мъ тща́нїе и҆ попече́нїе творѧ́тъ. Но поне́же сѐ сꙋ́етно и҆ маловре́менно є҆́сть: сегѡ̀ ра́ди ты̀ всегда̀ ѹ҆се́рдствꙋй въ дѣ́лѣ бж҃їи, а҆ не скорбѝ и҆ не ѹ҆ныва́й: весели́сѧ, а҆ не бꙋ́ди смꙋще́нъ поне́же за ма́лъ трꙋ́дъ ве́лїе и҆ вѣ́чное предлежи́тъ тѝ возме́здїе.

<red>Т</red>ѣ́мже гото́висѧ, человѣ́че, непреста́ннѡ къ срѣ́тенїю нбⷭ҇нагѡ жениха̀, пресла́дкагѡ гдⷭ҇а і҆и҃са: ꙗ҆́кѡ да ѹ҆срѣ́сти є҆го̀ съ горѧ́щимъ се́рдца твоегѡ̀ свѣти́льникомъ и҆ те́плою дꙋше́ю возмо́жеши: се́ бо то́чїю є҆ди́но съ тобо́ю ѡ҆ста́ти и҆́мать во вѣ́ки. Воспалѧ́й всегда̀ свѣти́льникъ се́рдца твоегѡ̀: блюдѝ, да не когда̀ въ тебѣ̀ ѹ҆га́снетъ, и҆ во тмѣ̀ нечꙋ́вствїѧ и҆ лѣ́ности ѡ҆ста́витъ тѧ̀: блюдѝ, да не затворѧ́ттисѧ млⷭ҇рдїѧ гдⷭ҇нѧ двє́ри, и҆ внѣ̀ черто́га хрⷭ҇то́ва ѡ҆ста́неши. Гото́висѧ на прїѧ́тїе внꙋ́трь тебѐ гдⷭ҇а сла́вы, разве́рзи се́рдце твоѐ, разширѝ дꙋ́шꙋ твою̀, прїимѝ при две́рехъ се́рдца твоегѡ̀ стоѧ́щаго, и҆ непреста́ннѡ до дꙋшѝ твое́й толкꙋ́щаго и҆ гл҃ющаго: сѐ стою̀ при две́рехъ и҆ толкꙋ̀: а҆́ще кто̀ ѹ҆слы́шитъ гла́съ мо́й, и҆ ѿве́рзетъ двє́ри се́рдца, вни́дꙋ къ немꙋ̀, и҆ вечерѧ́ю съ ни́мъ, и҆ то́й со мно́ю, глаго́летъ гдⷭ҇ь <red>(А҆пок. глⷡ҇а г҃)</red>. Є҆мꙋ́же сла́ва и҆ че́сть да бꙋ́детъ, ны́нѣ и҆ при́снѡ, и҆ во вѣ́ки вѣкѡ́въ, а҆ми́нь.
