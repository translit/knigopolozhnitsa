---
title: "Глава̀ десѧ́таѧ"
navigation:
  key: various-alphabet3-10
  title: "Глава̀ десѧ́таѧ"
  parent: various-alphabet3
  order: 10
type: "various"
---

# Глава̀ десѧ́таѧ.<br>Ѡ҆ є҆́же всѐ жела́нїе своѐ и҆мѣ́ти къ бг҃ꙋ и҆ любо́вїю къ немꙋ̀ прилѣплѧ́тисѧ.





<versal>В</versal>опі́й всегда̀ безпреста́ни ко гдⷭ҇ꙋ бг҃ꙋ твоемꙋ̀ всѣ́мъ се́рдцемъ твои́мъ, да съ ни́мъ соедини́шисѧ: всѐ жела́нїе и҆ намѣ́ренїе своѐ къ немꙋ̀ и҆мѣ́й, да є҆го̀ при́снѡ и҆́маши съ собо́ю: де́нь и҆ но́щь къ немꙋ̀ воздыха́й, да ве́сь въ любо́вь є҆гѡ̀ ѹ҆глꙋби́шисѧ.

<red>П</red>очто̀ къ бг҃ꙋ не вопїе́ши; почто̀ къ немꙋ̀ не жела́еши; почто̀ є҆го̀ всѣ́мъ се́рдцемъ не возлю́биши; почто̀ все́ю дꙋше́ю свое́ю и҆ все́ю крѣ́постїю свое́ю не прилѣпи́шисѧ; то́й бо є҆́сть бг҃ъ тво́й, то́й твоѧ̀ є҆́сть сла́ва, то́й твоѐ є҆́сть спасе́нїе, то́й є҆́сть вѣ́чный тво́й живо́тъ.

<red>П</red>рипадѝ любо́вїю ко гдⷭ҇ꙋ бг҃ꙋ твоемꙋ̀ те́плѣ, прилѣпи́сѧ къ немꙋ̀ всѣ́мъ се́рдцемъ твои́мъ, возлюбѝ є҆го̀ ѿ всеѧ̀ дꙋшѝ твоеѧ̀, и҆ ничто́же предпочита́й па́че є҆гѡ̀ любвѐ: се́ бо тѝ є҆́сть вѣ́чный живо́тъ, да позна́еши гдⷭ҇а бг҃а твоего̀, и҆ возлю́биши є҆го̀ всѣ́мъ срⷣцемъ твои́мъ, и҆ прилѣпи́шисѧ къ немꙋ̀ все́ю дꙋше́ю твое́ю.

<red>Г</red>орѣ̀ къ бг҃ꙋ и҆мѣ́й се́рдце, дѡ́льнѧѧ всѧ̑ ꙗ҆́кѡ неизвѣ̑стнаѧ и҆ лѡ́жнаѧ презира́ѧ: та́мѡ се́рдце своѐ пригвожде́нно и҆мѣ́й, и҆дѣ́же съ ни́мъ и҆́маши бы́ти во вѣ́ки: та́мѡ лѣпи́сѧ, ѿню́дꙋже нача́ло и҆ бытїѐ своѐ и҆́маши.

<red>В</red>озведѝ ѻ҆́крестъ ѻ҆́чи твоѝ и҆ ви́ждь, ꙗ҆́кѡ ничто́же въ мі́рѣ є҆́сть и҆звѣ́стно, то́чїю є҆́же бы́ти всегда̀ при бз҃ѣ и҆ съ ни́мъ наслажда́тисѧ бжⷭ҇твенныѧ є҆гѡ̀ сла́вы, при́снѡ ѡ҆ не́мъ веселѧ́щисѧ: всѧ̑ и҆́на сꙋ́єтна сꙋ́ть, всѧ̑ поги́бнꙋтъ, то́чїю сїѐ є҆ди́но ѡ҆ста́нетъ во вѣ́ки.

<red>Н</red>е ѹ҆ныва́й человѣ́че, не ѹ҆ныва́й, нижѐ стꙋде́нъ въ бжⷭ҇твенной гдⷭ҇ней любвѝ ꙗ҆влѧ́йсѧ, но при́снѡ ко ѻ҆́нагѡ любвѝ жего́мь и҆ пали́мь бꙋ́ди, при́снѡ разжиза́й своѐ се́рдце, при́снѡ вопі́й къ немꙋ̀, да не когда̀ во тмѣ̀ нечꙋ́вствїѧ и҆ ѡ҆камене́нїѧ ѡ҆ста́неши.

<red>В</red>осходѝ человѣ́че, восходѝ любо́вїю ко гдⷭ҇ꙋ бг҃ꙋ твоемꙋ̀, восхождє́нїѧ преспѣ̑ѧтельна на всѧ́къ де́нь въ се́рдцѣ твое́мъ полага́й, да при́снѡ къ немꙋ̀ де́нь и҆ но́щь жела́нїемъ и҆ любо́вїю восхо́диши, и҆ все́ю дꙋше́ю свое́ю къ немꙋ̀ прилѣпи́шисѧ.

<red>Ѹ҆</red>ѧ́звенно се́рдце твоѐ любо́вїю къ бг҃ꙋ и҆мѣ́й, да при́снѡ сїѧ̑ рачи́тєльнаѧ словеса̀ къ немꙋ̀ глаго́леши: ѹ҆ѧ́звенъ є҆́смь любо́вїю и҆ добро́тою твое́ю женишѐ мо́й сладча́йшїй, въ слѣ́дъ тебѐ текꙋ̀, въ воню̀ мѵ́ра твоегѡ̀, є҆гѡ́же вожделѣ̀ дꙋша̀ моѧ̀, є҆го́же возлюбѝ моѐ срⷣце <red>(Пѣ́снь пѣ́сней глⷡ҇а д҃)</red>.

<red>В</red>сѐ жела́нїе и҆ ѹ҆тѣше́нїе своѐ въ бз҃ѣ и҆мѣ́й, да прⷭ҇нѡ съ прⷪ҇ро́комъ къ немꙋ̀ глаго́леши: и҆́мже ѻ҆́бразомъ жела́етъ є҆ле́нь на и҆сто́чники водны́ѧ, си́це жела́етъ дꙋша̀ моѧ̀ къ тебѣ̀ бж҃е <red>(Ѱало́мъ м҃а)</red>. Бж҃е бж҃е мо́й, къ тебѣ̀ ѹ҆́тренюю, возжада̀ тебѐ дꙋша̀ моѧ̀, ко́ль мно́жицею тебѣ̀ пло́ть моѧ̀ <red>(Ѱало́мъ ѯ҃в)</red>.

<red>Ц</red>ѣ́ль твоѧ̀ и҆ намѣ́ренїе гдⷭ҇ь є҆ди́нъ да бꙋ́детъ, приста́нище и҆ ѹ҆пова́нїе прест҃а́ѧ є҆гѡ̀ любо́вь: жела́нїемъ и҆ любо́вїю къ немꙋ̀ плѣне́нъ бꙋ́ди, ꙗ҆́кѡ да полꙋчи́ши и҆ско́маго, и҆ дерзнове́ннѣ рече́ши: прїиди́те и҆ ѹ҆ви́дите, ꙗ҆́кѡ полꙋчи́хъ и҆ско́маго, и҆ ѡ҆брѣто́хъ жела́емаго, пресла́дкаго гдⷭ҇а і҆и҃са.
