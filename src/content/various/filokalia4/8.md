---
title: "Смире́ннагѡ нїки́ты мона́ха и҆ пресвѵ́тера свѧтѣ́йшїѧ ѻ҆би́тели стиѳа́та стꙋді́йскагѡ, ѹ҆ченика̀ сѷмеѡ́на но́вагѡ бг҃осло́ва"
navigation:
  key: various-filokalia4-8
  title: "Смире́ннагѡ нїки́ты мона́ха и҆ пресвѵ́тера свѧтѣ́йшїѧ ѻ҆би́тели стиѳа́та стꙋді́йскагѡ, ѹ҆ченика̀ сѷмеѡ́на но́вагѡ бг҃осло́ва"
  parent: various-filokalia4
  order: 8
type: "various"
---

# Смире́ннагѡ нїки́ты мона́ха и҆ пресвѵ́тера свѧтѣ́йшїѧ ѻ҆би́тели стиѳа́та стꙋді́йскагѡ, ѹ҆ченика̀ сѷмеѡ́на но́вагѡ бг҃осло́ва.

<rubric>Тре́тїѧ со́тница глави́знъ ѡ҆ любвѝ и҆ соверше́нствѣ житїѧ̀, тогѡ́жде.</rubric>

<rubric class="inline">н҃а.</rubric> <red>Д</red>о́ндеже под̾ стїхі́ами ѡ҆бꙋче́нїѧ є҆смы̀, ѡ҆хранѧ́еми каса́тисѧ бра́шенъ, и҆лѝ приближа́тисѧ ѡ҆сѧза́нїю, и҆лѝ взира́ти на красѡты̀, и҆лѝ пѣ̑сни слы́шати, и҆лѝ мѵ́ры ѡ҆бонѧ́ти, под̾ повели́тели є҆смы̀ и҆ приста́вники ꙗ҆́кѡ є҆щѐ младе́нцы, а҆́ще и҆ наслѣ̑дницы є҆смы̀, и҆ госпо́дїе всѣ́хъ ѻ҆́тчихъ. Є҆гда́ же прїи́детъ кончи́на вре́мене тогѡ̀ (ѡ҆бꙋче́нїѧ), и҆ безстра́стїемъ и҆спо́лнитсѧ: тогда̀ ражда́етсѧ сло́во въ на́съ ѿ чи́стыѧ мы́сли, и҆ быва́етъ под̾ зако́номъ дꙋ́ха, да под̾ зако́номъ ны̀ плотска́гѡ мꙋдрова́нїѧ сꙋ́щыѧ и҆скꙋ́питъ, и҆ сыноположе́нїе на́мъ да́рꙋетъ. Семꙋ́ же бы́вшꙋ, тогда̀ вопїе́тъ дх҃ъ въ сердца́хъ на́шихъ: а҆́вва ѻ҆́ч҃е! Показꙋ́ѧ, и҆ ꙗ҆вле́но творѧ̀ на́мъ сыновство̀, и҆ є҆́же ко ѻ҆ц҃ꙋ̀ и҆ бг҃ꙋ дерзнове́нїе, и҆ ꙗ҆́коже съ сы́ны и҆ наслѣ́дники бж҃їими хрⷭ҇то́мъ, съ на́ми пребыва́етъ и҆ бесѣ́дꙋетъ, недержи́мыми рабо́тою чꙋ́вствъ.

<rubric class="inline">н҃в.</rubric> <red>П</red>ред̾ꙋспѣ́вшымъ въ вѣ́рѣ ꙗ҆́коже пе́тръ, и҆ ꙗ҆́коже і҆а́кѡвъ въ наде́ждꙋ возше́дшымъ, и҆ ꙗ҆́коже і҆ѡа́ннъ въ любвѝ совершє́ннымъ бы́вшымъ, преѡбразꙋ́етсѧ, на горꙋ̀ высокꙋ̀ возше́дъ бг҃осло́вїѧ гдⷭ҇ь. И҆ просвѣща́етсѧ ѹ҆́бѡ тѣ́мъ, ꙗ҆вле́нїемъ и҆ начерта́нїемъ чи́стагѡ сло́ва ꙗ҆́кѡ со́лнце: разꙋмѣ́нїи же неизрече́нныѧ премꙋ́дрости быва́етъ свѣ́телъ свѣ́телъ ꙗ҆́кѡ свѣ́тъ: и҆ зри́тсѧ сло́во междꙋ̀ си́ми, посредѣ̀ стоѧ̀ зако́на и҆ проро́чества: ѻ҆́ва ѹ҆́бѡ законополага́ѧ и҆ ѹ҆чѧ̀, ѻ҆́ва же и҆ ѿкрыва́ѧ ѿ глꙋбо́кихъ и҆ сокрове́нныхъ сокро́вищъ премꙋ́дрости. Ѻ҆вогда́ же и҆ предви́дѧ и҆ предглаго́лѧ, и҆̀хже и҆ ꙗ҆́кѡ ѻ҆́блакъ свѣ́телъ ѡ҆сѣнѝ дх҃ъ, и҆ гла́съ та́инственнагѡ бг҃осло́вїѧ ѿѻнꙋ́дꙋ къ ни̑мъ прихо́дитъ, ѹ҆ча́щъ и҆̀хъ та́инствꙋ трїѷпоста́снагѡ бж҃ества̀ и҆ та́кѡ глаго́лющъ: се́й є҆́сть возлю́бленный мо́й предѣ́лъ сло́ва соверше́нства, ѡ҆ не́мже благоволи́хъ: бꙋ́дите мнѣ̀ въ соверше́нны сы́ны въ соверше́ннѣ дс҃ѣ.

<rubric class="inline">н҃г.</rubric> <red>Д</red>ꙋша̀ до́лꙋ ревнꙋ́емаѧ всѧ̑ пренебре́гши, и҆ всѧ́кѡ раче́нїемъ ѹ҆ѧзви́вшисѧ бж҃їимъ, и҆зстꙋпле́нїе нѣ́кое стра́нно и҆ бж҃е́ственно под̾е́млетъ. По є҆́же во ѹ҆ви́дѣти ꙗ҆́снѡ є҆стєства̀ сꙋ́щихъ, и҆ словеса̀ и҆́хъ, и҆ концы̀ человѣ́ческихъ пости́гнꙋти веще́й, внꙋ́трь не те́рпитъ всегѡ̀ ѿто́лѣ бы́ти, и҆ ѡ҆бдержа́щимъ ѡ҆пи́соватисѧ: но свои́хъ предѣ̑лъ и҆зстꙋ́пльши, и҆ ѹ҆́зы ѹ҆мꙋчи́тельствовавши чꙋ́вства, є҆стества̀ всѣ́хъ преше́дши, во мра́къ бг҃осло́вїѧ съ неизрече́ннымъ молча́нїемъ вхо́дитъ, и҆ добро́тꙋ смотрѧ́етъ сꙋ́щагѡ во свѣ́тѣ разꙋмѣ́нїй несказа́нныѧ премꙋ́дрости, є҆ли́кѡ то́й по благода́ти ѿѻнꙋ́дꙋ да́стсѧ. Бг҃олѣ́пнѡ же разꙋмѣ́нїи во видѣ́нїе є҆гѡ̀ воглꙋблѧ́ющисѧ, наслажда́етсѧ безсме́ртныхъ садѡ́въ плода́ми, любвѐ стра́хомъ бж҃е́ственныхъ мы́слей, глаго́лю, разꙋмѣ́нїй, и҆́хже никогда́же сопрѧ́тꙋющисѧ къ себѣ̀ мо́жетъ соверше́ннѣ сказа́ти великолѣ́пное же и҆ сла́вное. Но ꙗ҆́коже дѣ́йствꙋема стра́ннѡ ѿ дх҃а, похва́льнꙋю ѹ҆́бѡ стра́сть въ неизрече́ннѣй вѣ́сть ра́дости и҆ молча́нїи: а҆ є҆́же ка́кѡ дѣ́йствꙋетсѧ, и҆лѝ что̀ є҆́сть дви́жꙋщее и҆ зри́мое, и҆ глаго́лющее то́й та́инственнѡ неизречє́ннаѧ, не возмога́етъ и҆сповѣ́дати.

<rubric class="inline">н҃д.</rubric> <red>С</red>ѣ́ѧй себѐ во пра́вдꙋ сле́зы ѹ҆миле́нїѧ, ѡ҆бира́етъ въ пло́дъ жи́зни ра́дость неизглаго́ланнꙋю: взыскꙋ́ѧй же и҆ терпѧ́й гдⷭ҇а, до́ндеже прїи́дꙋтъ жи̑та пра́вды є҆гѡ̀, се́й пожне́тъ многопло́денъ кла́съ ра́зꙋма бж҃їѧ, и҆ свѣ́тъ премꙋ́дрости того̀ просвѣти́тъ, и҆ свѣти́льникъ свѣ́та присносꙋ́щна бꙋ́детъ, во є҆́же просвѣща́ти всѧ̑ человѣ́ки. И҆ не бꙋ́детъ зави́дѣти себѣ̀ и҆ бли̑жнимъ, под̾ спꙋ́домъ за́висти покрыва́ѧ да́нный себѣ̀ свѣ́тъ премꙋ́дрости: но въ це́ркви вѣ́рныхъ ѿры́гнетъ словеса̀ бла̑га на по́льзꙋ мно́гихъ, и҆ провѣща́етъ гана̑нїѧ и҆спе́рва: є҆ли̑ка же слы́ша свы́ше бж҃е́ственнымъ ѡ҆глаша́емь дх҃омъ, и҆ є҆ли̑ка позна̀ во видѣ́нїи сꙋ́щихъ ѹ҆пражнѧ́ѧсѧ, и҆ ѻ҆тцы̀ є҆гѡ̀ повѣ́даша є҆мꙋ̀.

<rubric class="inline">н҃є.</rubric> <red>Б</red>ꙋ́детъ всѧ́комꙋ тщали́вꙋ въ де́нь соверше́нства є҆гѡ̀ въ добродѣ́тели, и҆ска́плютъ є҆мꙋ̀ го́ры дѣ́ланїѧ за́повѣдей бж҃їихъ сла́дость весе́лїѧ, ца́рствꙋющꙋ въ сїѡ́нѣ въ чи́стомъ ѹ҆мѣ̀, и҆ хо́лми словеса̀ добродѣ́телей и҆сточа́тъ млеко̀, пи́щꙋ томꙋ̀, почива́ющꙋ на ло́жи безстра́стїѧ, приносѧ́ще, и҆ всѝ и҆сто́чницы і҆ꙋ̑дины, вѣ́ры же є҆гѡ̀ глаго́лю, и҆ ра́зꙋма и҆сточа́тъ во́ды, велѣ̑нїѧ си́рѣчь и҆ при̑тчи и҆ гада̑нїѧ бж҃е́ственныхъ веще́й: и҆ и҆сто́чникъ премꙋ́дрости неизрече́нныѧ ѿ се́рдца є҆гѡ̀, ꙗ҆́кѡ ѿ до́мꙋ гдⷭ҇нѧ и҆зы́детъ, и҆ напои́тъ пото́къ зи́мнїй, са́мыѧ ты́ѧ си́рѣчь сꙋ́шею и҆ зно́емъ страсте́й и҆зсо́хшыѧ человѣ́ки. И҆ тогда̀ ѹ҆разꙋмѣ́етъ и҆́стинное сбытїѐ въ себѣ̀ слове́съ гдⷭ҇нихъ, глаго́летъ бо: вѣ́рꙋѧй въ мѧ̀, рѣ́ки ѿ чре́ва є҆гѡ̀ и҆стекꙋ́тъ воды̀ жи́вы.

<rubric class="inline">н҃ѕ.</rubric> <red>В</red>озсїѧ́етъ въ боѧ́щихсѧ менѐ, глаго́летъ бг҃ъ, со́лнце пра́вды, и҆ и҆сцѣле́нїе въ дѣѧ́нїихъ и҆́хъ: и҆ и҆з̾ темни́цы страсте́й и҆зы́дꙋтъ, и҆ взыгра́ютсѧ ꙗ҆́коже тельцы̀ ѿ ѹ҆́зъ грѣха̀ разрѣше́ни: и҆ поперꙋ́тъ беззако́нныхъ мꙋже́й и҆ бѣсѡ́въ под̾ нога́ми свои́ми а҆́ки пе́пелъ въ де́нь па́ки ѹ҆строе́нїѧ своегѡ̀, во́ньже а҆́зъ сотворю̀, глаго́летъ гдⷭ҇ь вседержи́тель. Внегда̀ всѣ́ми вознесꙋ́тсѧ добродѣ́тельми ꙗ҆́вѣ, ꙗ҆́кѡ и҆ соверше́ни бꙋ́дꙋтъ премꙋ́дростїю и҆ ра́зꙋмомъ въ прича́стїи дꙋ́ха.

<rubric class="inline">н҃з.</rubric> <red>Є҆</red>гда̀ на горѣ̀ ра́внѣ мі́ра сегѡ̀ це́ркви хрⷭ҇то́вой ра́зꙋма но́вагѡ свы́ше во́змеши зна́менїе, и҆ возвы́сиши гла́съ сво́й, по ре́кшемꙋ, да́нныѧ тебѣ̀ премꙋ́дрости ѿ бг҃а: побꙋжда́ѧ сло́вомъ, и҆ ѹ҆чѧ̀ бра́тїю твою̀ ѿверза́ѧ тѣ́мъ ра́зꙋмъ бж҃е́ственнагѡ писа́нїѧ во ѹ҆разꙋмѣ́нїе ди́вныхъ дарѡ́въ бж҃їихъ, и҆ ѹ҆вѣщева́ѧ тѣ́хъ на дѣ́ланїе за́повѣдей є҆гѡ̀: да не ѹ҆бои́шисѧ ѿ зави́дѧщихъ си́лѣ слове́съ твои́хъ, и҆ развраща́ющихъ всѐ бж҃е́ственно писа́нїе, тщи́хъ сꙋ́щихъ и҆ неключи́мыхъ и҆ гото́выхъ въ жили́ще дїа́волꙋ. Вчини́тъ бо ꙗ҆̀же ѹ҆сте́нъ твои́хъ бг҃ъ въ кни́зѣ живы́хъ, и҆ не бꙋ́детъ тѝ вреда̀, ѿ таковы́хъ, ꙗ҆́коже ни петрꙋ̀ ѿ сі́мѡна. Рече́ши же па́че и҆ са́мъ со проро́комъ въ де́нь ѻ҆́нъ, во́ньже сотворѧ́ющихъ ви́диши таковы́хъ на тѧ̀ собла́зны стези̑: Сѐ бг҃ъ мо́й, сп҃съ мо́й гдⷭ҇ь, и҆ ѹ҆пова́ѧ бꙋ́дꙋ на него̀, и҆ спасꙋ́сѧ и҆́мъ и҆ не ѹ҆бою́сѧ: занѐ сла́ва моѧ̀, и҆ хвале́нїе моѐ гдⷭ҇ь, и҆ бы́сть мнѣ̀ сп҃си́тель, и҆ не преста́нꙋ возвѣща́ти сла̑внаѧ є҆гѡ̀ по все́й землѝ.

<rubric class="inline">н҃и.</rubric> <red>А҆́</red>ще позна́лъ є҆сѝ, ꙗ҆́кѡ стремле́нїе дѣ́йствїѧ страсте́й є҆́сть въ тебѣ̀ недѣ́ѧтельно, и҆ ѹ҆миле́нїе ѿ смиренномꙋ́дрїѧ и҆стека́етъ ѿ ѻ҆́чїю твоє́ю, разꙋмѣ́й, ꙗ҆́кѡ прїи́де ца́рствїе бж҃їе въ тебѐ, и҆ и҆спо́лненъ бы́лъ є҆сѝ ст҃а́гѡ дх҃а. А҆́ще же и҆ дѣ́йствꙋюща дви́жима же и҆ глаго́люща дх҃а разꙋмѣ́еши во ѹ҆тро́бѣ твое́й, и҆ возбꙋжда́юща тѧ̀ глаго́лати въ це́ркви вели́цѣй спасе́нїе и҆ и҆́стинꙋ бж҃їю, да не возбрани́ши ѹ҆стна́мъ твои̑мъ за́висти ра́ди і҆ꙋдеемꙋ́дренныхъ мꙋже́й: но сѣ́дъ, напишѝ на дщи́цѣ, ꙗ҆́коже глаго́летъ и҆са́їа, ꙗ҆̀же дх҃ъ тебѣ̀ глаго́летъ: ꙗ҆́кѡ бꙋ́дꙋтъ сїѧ̑ во дни̑ време́нъ, и҆ да́же до вѣ́ка, по та́кѡ ре́кшемꙋ: за́вистїю бо чревоболѧ́щїи лю́дїе непокори́ви сꙋ́ть, сы́нове лжи́вїи, и҆̀мже нѣ́сть вѣ́ры: и҆̀же не хотѧ́тъ слы́шати, ꙗ҆́кѡ є҆щѐ є҆ѵⷢ҇лїе дѣ́йствꙋетъ, и҆ дрꙋ́ги бж҃їѧ и҆ проро́ки сотворѧ́етъ: но глаго́лютъ проро́кѡмъ и҆ ѹ҆чи́телємъ це́ркве, не повѣ́дайте на́мъ премꙋ́дрости бж҃їѧ, и҆ видѣ́нїѧ є҆сте́ственнагѡ видѣ́нїѧ ви́дѧщымъ, не глаго́лите на́мъ: но глаго́лите и҆ возвѣща́йте на́мъ и҆но́е прельще́нїе, є҆́же мі́ръ лю́битъ, и҆ ѿими́те ѿ на́съ сꙋ́дъ і҆зра́илевъ. Да не ѹ҆́бѡ во́нмеши за́висти и҆ словесє́мъ и҆́хъ: ѹ҆слы́шатъ бо ѡ҆глаша́ємаѧ тебѣ̀ къ по́льзѣ мно́гихъ свы́ше, глꙋ́си въ коне́цъ, и҆ и҆̀же во тьмѣ̀ житїѧ̀ сегѡ̀, и҆ и҆̀же во мглѣ̀ грѣха̀ ѻ҆́чи слѣпы́хъ, ѹ҆́зрѧтъ слове́съ твои́хъ свѣ́тъ: и҆ возра́дꙋютсѧ ѡ҆ ни́хъ ни́щїи дꙋ́хомъ, и҆ ѿча́ѧннїи человѣ́цы и҆спо́лнѧтсѧ весе́лїѧ, и҆ ѹ҆разꙋмѣ́ютъ прельща́емїи дꙋ́хомъ ра́зꙋмъ во словесѣ́хъ твои́хъ, и҆ ро́пщꙋщїи на тѧ̀ наꙋча́тсѧ послꙋ́шати слове́съ дꙋ́ха, и҆ ѧ҆зы́ки коснѧ́щїи, глаго́лати ми́ръ, наꙋча́тсѧ.

<rubric class="inline">н҃ѳ.</rubric> <red>Б</red>лаже́нъ, и҆́же и҆́мать въ сїѡ́нѣ въ це́ркви бж҃їей сѣ́мѧ ѹ҆чи́тельства слове́съ твои́хъ, глаго́летъ и҆са́їа, и҆ сы́ны своѧ̑ съ собо́ю и҆ дꙋ́хомъ въ вы́шнемъ перворо́дныхъ і҆ерꙋсали́мѣ. Бꙋ́детъ бо человѣ́къ ѻ҆́нъ сокрыва́ѧ во вре́мѧ, глаго́летъ, словеса̀ своѧ̑, и҆ скры́етсѧ, а҆́ки ѿ воды̀ носи́мыѧ: и҆ напослѣ́докъ ꙗ҆ви́тсѧ въ сїѡ́нѣ, въ це́ркви вѣ́рныхъ, ꙗ҆́кѡ рѣка̀ текꙋ́щаѧ сла́вна въ землѝ жа́ждꙋщей стрꙋѧ́ми премꙋ́дрости своеѧ̀. И҆ къ семꙋ̀ не бꙋ́дꙋтъ ѿ зави́дѧщихъ, низлага́емїи ѹ҆пова́юще на нѧ̀, но ѹ҆́ши своѧ̑ вдадѧ́тъ на слы́шанїе слове́съ человѣ́ка ѻ҆́нагѡ, и҆ се́рдце дꙋше́ю и҆знемо́гшихъ во́нметъ послꙋ́шати. И҆ къ семꙋ̀ не рекꙋ́тъ слꙋги̑ за́висти, молчѝ, поне́же благочести́въ сы́й, смы́сленнѣ совѣща̀, а҆ не ꙗ҆́коже ю҆ро́дивїи мі́ра мꙋдрецы̀, ю҆рѡ́диваѧ глаго́ла, нижѐ се́рдце є҆гѡ̀ ѹ҆разꙋмѣ̀ сꙋ́єтнаѧ, є҆́же соверша́ти беззакѡ́ннаѧ, и҆ глаго́лати на бг҃а пре́лесть, ꙗ҆́кѡ да расточи́тъ дꙋ́шы а҆́лчныѧ, и҆ дꙋ́шы жа́ждꙋщыѧ тщѝ сотвори́тъ. Сегѡ̀ ра́ди словеса̀ є҆гѡ̀ пребꙋ́дꙋтъ на по́льзꙋ мно́гихъ, а҆́ще и҆ неꙋго́дно є҆́сть зави́дѧщымъ.

<rubric class="inline">ѯ҃.</rubric> <red>В</red>ъ высо́цѣ пеще́рѣ ка́мене крѣ́пкагѡ вселѧ́ющемꙋсѧ хлѣ́бъ въ насыще́нїе да́стсѧ ра́зꙋма, и҆ ча́ша премꙋ́дрости въ пїѧ́нство, и҆ та́кѡ бꙋ́детъ вѣ́рна вода̀ є҆гѡ̀. Цр҃ѧ̀ со сла́вою ѹ҆́зритъ, и҆ ѻ҆́чи є҆гѡ̀ зе́млю и҆здале́ча ѹ҆́зрѧтъ, дꙋша̀ є҆гѡ̀ поꙋчи́тсѧ премꙋ́дрости, и҆ возвѣсти́тъ всѣ̑мъ мѣ́сто вѣ́чное, є҆гѡ́же предѣ́лѡвъ внѣ̀ ничто́же є҆́сть.

<rubric class="inline">ѯ҃а.</rubric> <red>А҆́</red>ще ѹ҆́бѡ наказа́нїе гдⷭ҇не ѿверза́етъ ѹ҆́ши всѧ́кагѡ боѧ́щагѡсѧ є҆гѡ̀, и҆ прилага́етъ ѹ҆́хо є҆мꙋ̀, є҆́же слы́шати, и҆ ѧ҆зы́къ дае́тъ наꙋчє́нїѧ, є҆́же разꙋмѣ́ти, є҆гда̀ подоба́етъ рещѝ сло́во: кто̀ є҆́сть и҆́нъ ѿвраща́ѧй разꙋ́мныхъ и҆ мꙋ́дрыхъ мі́ра сегѡ̀ вспѧ́ть, и҆ премꙋ́дрость и҆́хъ ѡ҆бꙋева́ѧй, поставлѧ́ѧй же то́чїю глаго́лы рабѡ́въ свои́хъ, ра́звѣ то́чїю са́мъ творѧ́й нѡ́ваѧ и҆ пресла̑внаѧ во сла́вꙋ свою̀; творѧ́й въ пꙋсто́мъ и҆ сꙋхо́мъ се́рдцѣ пꙋ́ть смире́нїѧ и҆ кро́тости, и҆ въ невла́жномъ и҆ безво́дномъ ѹ҆мѣ̀ рѣ́ки премꙋ́дрости неизрече́нныѧ: во є҆́же напои́ти ро́дъ є҆гѡ̀ и҆збра́нный, лю́ди ꙗ҆̀же снабдѣ̀, добродѣ̑тели є҆гѡ̀ повѣ́дати. Пред̾ лю́бѧщими бо и҆ боѧ́щимисѧ є҆гѡ̀ хо́дитъ, и҆ го́ры страсте́й ѹ҆равнѧ́етъ, и҆ врата̀ мѣ̑дѧнаѧ невѣ́дѣнїѧ сокрꙋша́етъ, и҆ ѿверза́етъ ра́зꙋма своегѡ̀ двє́ри, и҆ ѿкрыва́етъ тѣ̑мъ сокрѡ́вища є҆гѡ̀ тє́мна, сокровє́нна же и҆ неви̑дима: да ѹ҆вѣ́дѧтъ, ꙗ҆́кѡ то́й є҆́сть гдⷭ҇ь бг҃ъ прозыва́ѧй и҆́мѧ и҆́хъ і҆зра́иль.

<rubric class="inline">ѯ҃в.</rubric> <red>К</red>то́ є҆сть смꙋща́ѧй мо́ре страсте́й, и҆ ѹ҆толѧ́ѧй во́лны є҆гѡ̀, и҆збавлѧ́ѧй лю́бѧщыѧ є҆го̀ ѿ бѣды̀ грѣха̀, и҆ бꙋ́рю по́мыслѡвъ въ тишинꙋ̀ творѧ́й; Гдⷭ҇ь саваѡ́ѳъ, словеса̀ своѧ̑ положи́вый во ѹ҆ста̀ и҆́хъ, и҆ покрыва́ѧй тѣ́хъ под̾ сѣ́нїю рꙋкꙋ̀ своє́ю, є҆́юже соста́ви не́бо, и҆ зе́млю ѡ҆снова̀. То́й боѧ́щымсѧ є҆гѡ̀ дае́тъ ѧ҆зы́къ наꙋче́нїѧ, и҆ ѹ҆́хо ра́зꙋма, во є҆́же слы́шати свы́ше гла́съ є҆гѡ̀, и҆ возвѣща́ти въ домꙋ̀ і҆а́кѡвли въ це́ркви вѣ́рныхъ повелѣ̑нїѧ є҆гѡ̀. А҆ и҆̀мже нѣ́сть ѻ҆чесѐ, во є҆́же ви́дѣти лꙋчѝ со́лнца пра́вды, и҆ ѹ҆́ха, во є҆́же слы́шати сла̑внаѧ бж҃їѧ: тьма̀ є҆́сть ѹ҆ча́стїе невѣ́дѣнїѧ, и҆ наде́жда со словесы̀ сꙋ́етна. Ѿ си́хъ никто́же глаго́летъ пра́вєднаѧ, нижѐ є҆́сть сꙋ́дъ въ ни́хъ и҆́стины: ѹ҆пова́ютъ бо на сꙋ́єтнаѧ, и҆ глаго́лютъ тщє́тнаѧ: чревоно́сѧтъ за́висть, и҆ ражда́ютъ клеветꙋ̀. Занѐ не ѡ҆брѣ̑зана сꙋ́ть ѹ҆шеса̀ и҆́хъ, и҆ не мо́гꙋтъ слы́шати: и҆ сегѡ̀ ра́ди бы́сть и҆̀мъ сло́во ра́зꙋма бж҃їѧ въ поноше́нїе, и҆ не восхотѧ́тъ є҆гѡ̀ ѹ҆слы́шати.

<rubric class="inline">ѯ҃г.</rubric> <red>П</red>ремꙋ́дрость ка́ѧ є҆́сть во чревоболѧ́щихъ за́вистїю на бли́жнѧго; ка́кѡ бо рекꙋ́тъ зави́стницы, глаго́летъ і҆еремі́а, ꙗ҆́кѡ премꙋ́дри є҆смы̀ мы̀, и҆ зако́нъ гдⷭ҇нь съ на́ми є҆́сть, є҆гда̀ и҆стаѧва́ютъ рве́нїемъ на прїе́мшыѧ благода́ть дх҃а премꙋ́дростїю и҆ ра́зꙋмомъ бж҃їимъ, но всꙋ́е бы́сть ра́зꙋмъ ло́женъ книго́чїѧмъ и҆ премꙋ̑дрымъ мі́ра, и҆́стиннагѡ погрѣши́вшымъ ра́зꙋма. Сегѡ̀ ра́ди постыдѣ́шасѧ мꙋдрецы̀, и҆спа́дше ѿ премꙋ́дрости ѹ҆тѣ́шителевы, сїю̀ въ сынѣ́хъ ловє́цъ ѹ҆множа́емꙋ ви́дѧще, и҆ ѹ҆боѧ́шасѧ си́лы слове́съ и҆́хъ, и҆ ꙗ҆́ти бы́ша мре́жами разꙋмѣ́нїй свои́хъ. Поне́же и҆́стиннꙋю премꙋ́дрость и҆ ра́зꙋмъ гдⷭ҇нь ѿверго́ша.

<rubric class="inline">ѯ҃д.</rubric> <red>П</red>очто̀ рве́нїемъ и҆ста́ѧша зави́стницы на ѡ҆богатѣ́вшихъ благода́тїю дх҃а, на прїе́мшихъ ѧ҆зы́къ ѻ҆́гненъ ꙗ҆́кѡ тро́сть кни́жника скоропи́сца, и҆сто́чникъ ѡ҆ста́вльше премꙋ́дрости бж҃їѧ; а҆́ще бо бы́ша пꙋте́мъ бж҃їимъ ходи́ли, по́жили ѹ҆́бѡ бы́ша въ мі́рѣ безстра́стїѧ во вѣ́чное вре́мѧ: ѹ҆разꙋмѣ́ли бы́ша, гдѣ̀ є҆́сть мꙋ́дрость, гдѣ̀ є҆́сть крѣ́пость, гдѣ̀ є҆́сть ра́зꙋмъ и҆ позна́нїе сꙋ́щихъ, гдѣ̀ є҆́сть долгожи́тїе и҆ живо́тъ, гдѣ̀ є҆́сть свѣ́тъ ѻ҆́чїю, и҆ премꙋ́дрость съ ми́ромъ. Ѹ҆разꙋмѣ́ли бы́ша, кто̀ ѡ҆брѣта́етъ мѣ́сто є҆ѧ̀, и҆ кто̀ въ сокрѡ́вища є҆ѧ̀ вхо́дитъ. И҆ ка́кѡ заповѣ́даетъ бг҃ъ чрез̾ проро́ка таи́нникѡмъ сло́ва, глаго́лѧ: проро́къ, и҆́же и҆́мать сновидѣ́нїе ѿкрове́нїѧ, да вѣща́етъ сновидѣ̑нїѧ видѣ́нїѧ своегѡ̀. И҆ и҆́же и҆́мать сло́во моѐ къ немꙋ̀, да глаго́летъ сло́во моѐ во и҆́стинѣ. И҆ па́ки: напишѝ себѣ̀ всѧ̑ словеса̀, ꙗ҆̀же соглаго́лахъ къ тебѣ̀ въ кни́гꙋ: и҆ никогда́же за́вистїю на таковы́хъ и҆стаѧва́ли бы́ша.

<rubric class="inline">ѯ҃є.</rubric> <red>А҆́</red>ще премѣни́тъ є҆ѳїо́плѧнинъ ко́жꙋ свою̀, и҆ ры́сь пестрѡты̀ своѧ̑, и҆ зави́стницы возмо́гꙋтъ бла́го рещѝ, и҆ совѣ́товати поꙋчи́вшесѧ ѕлы́мъ: запина́нїемъ бо запина́ютъ бли́жнихъ свои́хъ, поне́же льсти́внѡ хо́дѧтъ, и҆ рꙋга́ютсѧ дрꙋгѡ́мъ свои̑мъ, и҆́стины не глаго́люще: зане́же наꙋчи́сѧ ѧ҆зы́къ и҆́хъ глаго́лати сꙋ́єтна и҆ лѡ́жна. Разꙋмѣ́й ѹ҆́бѡ и҆́же ра́зꙋма ра́ди бж҃їѧ и҆ сло́ва ѿ ни́хъ зави́димый же и҆ рꙋга́емый, и҆ прилѣ́жнѡ помоли́сѧ, ꙗ҆́коже і҆еремі́а, и҆ рцы̀: Гдⷭ҇и воспомѧни́ мѧ, и҆ посѣти́ мѧ, и҆ защити́ мѧ ѿ гонѧ́щихъ мѧ̀ зави́стныхъ мꙋже́й, не въ долготерпѣ́нїе твоѐ положѝ мѧ̀, и҆скꙋси́ти мѧ̀ хотѧ̀ на мно́зѣ: вѣ́ждь, ꙗ҆́кѡ прїѧ́хъ нарꙋга́нїе ѿ ѿверга́ющихъ ра́зꙋмъ тво́й: Сконча́й и҆̀хъ во рве́нїи и҆́хъ, и҆ бꙋ́детъ сло́во мнѣ̀ ра́зꙋма твоегѡ̀ въ ра́дость и҆ въ весе́лїе се́рдца моегѡ̀: ниже́ бо сѣдо́хъ въ со́нмѣ съ рꙋга́ющимисѧ ра́зꙋмꙋ твоемꙋ̀, но боѧ́хсѧ ѿ лица̀ рꙋкѝ твоеѧ̀: и҆ сѣдѧ̀ наединѣ̀, ꙗ҆́кѡ го́рести ѿ за́висти и҆́хъ и҆спо́лнихсѧ. И҆ ѹ҆слы́шиши, до́брѣ вѣ́мъ: а҆́ще ѡ҆брати́ши заблꙋ́ждша ѿ пꙋтѝ є҆гѡ̀, возста́влю тѧ̀ междꙋ̀ дрꙋ́ги мои́ми, пред̾ лице́мъ мои́мъ ста́неши: и҆ а҆́ще и҆зведе́ши честно́е ѿ недосто́йнагѡ, ꙗ҆́кѡ ѹ҆ста̀ моѧ̑ бꙋ́деши: и҆ и҆зба́влю тѧ̀ ѿ рꙋкѝ зави́стныхъ гꙋби́телей, глаго́летъ гдⷭ҇ь бг҃ъ і҆и҃левъ.

<rubric class="inline">ѯ҃ѕ.</rubric> <red>К</red>оне́цъ сло́ва, всѣ̀ зави́стнїи мꙋдрецы̀ да слы́шатъ: ѡ҆чи́стишасѧ назѡре́и бж҃їи трꙋда́ми па́че снѣ́га, просвѣти́шасѧ житїе́мъ па́че млека̀, па́че ка́мене сапфі́ра ви́дъ премꙋ́дрости и҆́хъ, и҆ па́че би́сера чи́ста начерта́нїе слове́съ и҆́хъ. Ꙗ҆дꙋ́щїи же сла́достное мїрска́гѡ ра́зꙋма, погибо́ша во и҆схо́дѣхъ дꙋ́ха. Пита́емїи на багрѧни́цѣ премꙋ́дростїю є҆́ллинскою, въ гно́й неразꙋ́мїѧ ѡ҆дѣ́ѧшасѧ. И҆ даны̀ бы́ша на мѧ̀ ѹ҆́зы, и҆ свѧза́шасѧ и҆́ми: свѧза́сѧ бо ѧ҆зы́къ и҆́хъ въ горта́ни и҆́хъ, и҆ ѡ҆гло́хнꙋша: поне́же и҆́стиннꙋю премꙋ́дрость и҆ ра́зꙋмъ бж҃е́ственнагѡ ѿверго́ша дх҃а, трꙋда́ми се́й прїѧ́ти не восхотѣ́вше.

<rubric class="inline">ѯ҃з.</rubric> <red>Б</red>г҃ъ смирѧ́ѧй дре́во высо́кое, и҆ возносѧ́й дре́во смире́нное, и҆ и҆зсꙋша́ѧй дре́во зеле́ное, и҆ прораща́ѧй дре́во сꙋхо́е: то́й є҆́сть даѧ́й ѹ҆ста̀ ѿвє́рста посредѣ̀ со́нма мно́га рабѡ́мъ свои̑мъ, и҆ глаго́лъ благовѣствꙋ́ющымъ си́лою мно́гою. Ꙗ҆́кѡ премꙋ́дрость ра́зꙋмъ и҆ крѣ́пость тогѡ̀ є҆́сть, и҆ то́й и҆змѣнѧ́етъ ꙗ҆́коже времена̀ и҆ лѣ̑та, та́кѡ и҆ дꙋ́шы и҆́щꙋщыѧ и҆ жела́ющыѧ є҆го̀. Поставлѧ́етъ над̾ страстьмѝ царѝ, и҆ преставлѧ́етъ ѿ живота̀ въ живо́тъ, даѧ̀ премꙋ́дрость премꙋ̑дрымъ дꙋ́хомъ, и҆ мꙋ́дрость вѣ́дꙋщымъ ра́зꙋмъ. То́й ѿкрыва́етъ глꙋбо́ки и҆ сокровє́нны и҆спытꙋ́ющымъ глꙋбины̑ бж҃їѧ, и҆ вѣ́дѣти дае́тъ тѣ́мъ, ꙗ҆̀же во тьмѣ̀ гада́нїй: ꙗ҆́кѡ свѣ́тъ премꙋ́дрости и҆ ра́зꙋма съ ни́мъ є҆́сть, и҆ є҆мꙋ́же хо́щетъ, дае́тъ є҆го̀.

<rubric class="inline">ѯ҃и.</rubric> <red>В</red>сѧ́комꙋ по терпѣ́нїю дѣ́лающемꙋ за́пѡвѣди по внѣ́шнемꙋ и҆ внꙋ́треннемꙋ человѣ́кꙋ, и҆ къ є҆ди́ной взира́ющемꙋ сла́вѣ бж҃їей, че́сть дае́тсѧ ра́зꙋма небе́снагѡ, ми́ръ дꙋшѝ и҆ нетлѣ́нїе, ꙗ҆́кѡ не слы́шателю, но творцꙋ̀ зако́на благода́ти. Є҆гѡ́же и҆ ра́зꙋмъ свидѣ́тельствованъ сꙋ́щъ ѿ дѣ́лъ не безче́ствꙋетъ бг҃ъ: но спрославлѧ́етъ со словесы̀ ра́зꙋма, премꙋ́дростїю є҆гѡ̀ просїѧ́вшихъ въ це́ркви вѣ́рныхъ: поне́же на лица̀ зрѣ́нїѧ нѣ́сть ѹ҆ негѡ̀: а҆ и҆́же по рве́нїю подвиза́ющемꙋсѧ, и҆ противлѧ́ющемꙋсѧ ѹ҆́бѡ словесє́мъ води́мымъ дх҃омъ, повинꙋ́ющемꙋсѧ же своемꙋ̀ ра́зꙋмꙋ, и҆ прельсти́тєльнымъ словесе́мъ ѡ҆блага́емыхъ ѡ҆́бразомъ є҆ди́нѣмъ благоче́стїѧ, и҆ води́мыхъ славолюби́вымъ и҆ сластолюби́вымъ дꙋ́хомъ: ско́рбь и҆ тѣснота̀ дае́тсѧ, за́висть и҆ ꙗ҆́рость и҆ гнѣ́въ. Ны́нѣ ѹ҆́бѡ въ возме́здїе пре́лести є҆гѡ̀, наконе́цъ же въ порица́нїе, междꙋ̀ собо́ю ѡ҆сꙋжда́ющымъ и҆лѝ ѿвѣща́ющымъ є҆гѡ̀ помыслѡ́мъ, въ де́нь, во́ньже сꙋди́ти и҆́мать бг҃ъ та̑йнаѧ человѣ́кѡмъ, и҆ возда́стъ комꙋ́ждо по дѣлѡ́мъ є҆гѡ̀.

<rubric class="inline">ѯ҃ѳ.</rubric> <red>Ꙗ҆́</red>коже нѣ́сть і҆ꙋде́й и҆́же ꙗ҆́вѣ, по ре́кшемꙋ, ни є҆́же ꙗ҆́вѣ во пло́ти ѡ҆брѣ́занїе: но є҆́же въ та́йнѣ і҆ꙋде́й, и҆ ѡ҆брѣ́занїе се́рдца дꙋ́хомъ, а҆ не пи́сменемъ: та́кѡ нижѐ соверше́нъ є҆́сть мꙋ́жъ ра́зꙋмомъ и҆ премꙋ́дростїю, и҆́же ꙗ҆вле́ннымъ то́чїю и҆ глаго́лемымъ сло́вомъ є҆́сть си́ленъ. Нижѐ тщали́въ соверше́ннѣ, и҆́же въ тѣле́снѣмъ и҆ ꙗ҆вле́ннѣмъ є҆́сть ѡ҆бꙋче́нїи трꙋдѡ́въ: но и҆́же въ та́йнѣмъ и҆ ѹ҆́мнѣмъ дѣ́ланїи є҆́сть тщали́въ, и҆ и҆́же ѿ чи́ста и҆ бла́га се́рдца дх҃омъ бг҃ꙋ глаго́лѧй, а҆ не пи́смены є҆́сть премꙋ́дръ въ ра́зꙋмѣ и҆ соверше́нъ: є҆мꙋ́же и҆ похвала̀ не ѿ человѣ̑къ, но ѿ бг҃а. Ꙗ҆́кѡ не вѣ́домꙋ ѹ҆́бѡ, и҆лѝ и҆ зави́димꙋ человѣ́ки, є҆ди́номꙋ же бг҃ꙋ, и҆ дви́жимымъ тѣ́мже дх҃омъ, люби́мꙋ же и҆ зна́емꙋ.

<rubric class="inline">ѻ҃.</rubric> <red>А҆́</red>ще ѿ дѣ́лъ зако́на не ѡ҆правди́тсѧ всѧ́ка пло́ть пред̾ бг҃омъ, по ре́кшемꙋ: кто̀ ѿ пѡ́двигъ и҆ трꙋдѡ́въ ѡ҆бꙋче́нїѧ то́чїю соверше́нъ бꙋ́детъ пред̾ бг҃омъ; дѣѧ́нїемъ бо въ навыкнове́нїе добродѣ́тели прихо́димъ, и҆ преста́ти твори́мъ дѣ́йствꙋ страсте́й: а҆ не ѹ҆́бѡ и҆ соверше́ни быва́емъ є҆ди́нѣмъ тѣ́мъ во и҆сполне́нїи хрⷭ҇то́вѣ. Что̀ ѹ҆́бѡ є҆́сть возводѧ́щее ны̀ въ соверше́нство; Взало́гственнаѧ къ бг҃ꙋ вѣ́ра, ꙗ҆́же є҆́сть ѹ҆пова́емыхъ и҆звѣще́нїе, є҆́юже а҆́вель мно́жайшꙋю же́ртвꙋ па́че ка́їна принесѐ бг҃ꙋ, и҆ свидѣ́тельствованъ бы́сть бы́ти пра́ведникъ. И҆ а҆враа́мъ зово́мъ послꙋ́ша и҆зы́ти, и҆ прїитѝ на зе́млю ѡ҆бѣтова́нїѧ. Сїѧ̀ возво́дитъ вои́стиннꙋ тща́щихсѧ во ѹ҆пова̑нїѧ вели̑ка высо́кихъ бж҃їихъ дарѡ́въ, и҆ ѿѻнꙋ́дꙋ въ ра́зꙋмъ сꙋ́щихъ, и҆ дае́тъ и҆̀мъ сокрѡ́вища неистощи̑ма въ се́рдце дꙋхѡ́внаѧ во є҆́же и҆зноси́ти ѿѻнꙋ́дꙋ нѡ́ваѧ и҆ вє́тхаѧ та̑инства бж҃їѧ и҆ даѧ́ти тре́бꙋющымъ. Сїю̀ ѹ҆́бѡ благополꙋчи́вый взы́де и҆ соверши́сѧ любо́вїю въ ра́зꙋмъ бж҃їй, и҆ вни́де въ поко́й є҆гѡ̀ почи́въ и҆ са́мъ ѿ всѣ́хъ дѣ́лъ свои́хъ, ꙗ҆́коже и҆ ѿ свои́хъ бг҃ъ.

<rubric class="inline">ѻ҃а.</rubric> <red>А҆́</red>ще проти́вльшымсѧ клѧ́лсѧ бг҃ъ дре́вле не вни́ти въ поко́й є҆гѡ̀, тѣ́мже нижѐ возмого́ша за невѣ́рствїе вни́ти: ка́кѡ ѹ҆́бѡ нѣ́цыи є҆ди́нѣмъ ѡ҆бꙋче́нїемъ тѣле́снымъ без̾ вѣ́ры возмо́гꙋтъ вни́ти въ безстра́стїѧ поко́й, и҆ ра́зꙋма соверше́нство, внегда̀ мно́гихъ ви́димъ не возмо́гшихъ та́кѡ вни́ти, и҆ внꙋ́трь почи́ти ѿ всѣ́хъ трꙋдѡ́въ свои́хъ; Смотрѣ́ти ѹ҆́бѡ комꙋ́ждо подоба́етъ, да не когда̀ є҆́сть въ не́мъ се́рдце лꙋка́во и҆спо́лнено невѣ́рїѧ, и҆ сегѡ̀ ра́ди лиша́етсѧ, во мно́зѣхъ трꙋдѣ́хъ сы́й, поко́ѧ и҆ соверше́нства є҆гѡ̀: є҆гѡ́же ра́ди и҆ при́снѡ дѣ́лы трꙋжда́етсѧ дѣ́ѧтельныѧ <rubric class="inline">добродѣ́тели</rubric> и҆ хлѣ́бъ болѣ́зни ꙗ҆́стъ, а҆́ще и҆ ѡ҆ста́влено є҆́сть и҆ є҆щѐ сꙋббѡ́тство є҆мꙋ̀, потща́тисѧ вни́ти вѣ́рою въ безстра́стїѧ поко́й, и҆ въ соверше́нство ра́зꙋма: да не въ ве́тхꙋю при́тчꙋ противле́нїѧ впаде́тъ, и҆ та̑ѧжде со дре́вле проти́вльшимисѧ постра́ждетъ.

<rubric class="inline">ѻ҃в.</rubric> <red>Ч</red>ꙋ́вствени сꙋ́ще, слове́сни же и҆ мы́слени, десѧти́нꙋ нѣ́кꙋю и҆ мы̀ ѿ себѐ до́лжни є҆смы̀ приноси́ти бг҃ꙋ. И҆ ꙗ҆́коже ѹ҆́бѡ чꙋ́вственни, до́брѣ чꙋ́ствовати чꙋ́вствєнныѧ вє́щи, и҆ добро́тою таковы́хъ востека́ти, и҆ возводи́ти си́хъ непогрѣ́шный ра́зꙋмъ къ содѣ́телю. А҆ ꙗ҆́коже слове́сни, бла́го глаго́лати ѡ҆ бж҃е́ственныхъ и҆ человѣ́ческихъ ве́щехъ. А҆ ꙗ҆́коже мы́слени: непогрѣ́шнѡ разꙋмѣ́ти ѡ҆ бз҃ѣ, ѡ҆ жи́зни вѣ́чнѣй, ѡ҆ небе́снѣмъ ца́рствѣ, и҆ ѡ҆ сокрове́нныхъ въ не́мъ та́инствахъ дх҃а. Да и҆ є҆́же чꙋ́вствовати, и҆ є҆́же глаго́лати, и҆ є҆́же разꙋмѣ́ти здра́вѡ и҆ непоро́чнѡ, по бз҃ѣ и҆стѧ́жетсѧ, ꙗ҆́же є҆́сть и҆́стинна вои́стиннꙋ и҆ бж҃е́ственна мѣ́ра, и҆ свѧще́нно бг҃ови приноше́нїе.

<rubric class="inline">ѻ҃г.</rubric> <red>Д</red>есѧти́на вои́стиннꙋ є҆́сть къ бг҃ꙋ, дꙋше́внаѧ па́сха: си́рѣчь прише́ствїе всѧ́кагѡ встра́ственна навыкнове́нїѧ, и҆ всѧ́кагѡ безслове́снагѡ чꙋ́вства. Въ не́йже жре́тсѧ ѹ҆́бѡ сло́во, видѣ́нїемъ сꙋ́щихъ: ꙗ҆́стсѧ же то́жде въ хлѣ́бѣ ра́зꙋма, и҆ пїе́тсѧ честна́ѧ є҆гѡ̀ кро́вь въ ча́ши неизрече́нныѧ премꙋ́дрости. Сїю̀ ѹ҆́бѡ ꙗ҆́дшїи и҆ па́сховствовавый па́схꙋ, пожрѐ себѣ̀ а҆́гнца, взе́млющаго грѣ́хъ мі́ра. И҆ ктомꙋ̀ не ѹ҆́мретъ, но, по гла́сꙋ гдⷭ҇ню, жи́въ бꙋ́детъ во вѣ́къ.

<rubric class="inline">ѻ҃д.</rubric> <red>В</red>оста́вый ѿ ме́ртвыхъ дѣ́лъ, со хрⷭ҇то́мъ воскре́се. А҆́ще же со хрⷭ҇то́мъ воскре́се ра́зꙋмомъ, хрⷭ҇то́съ же ктомꙋ̀ не ѹ҆мира́етъ, нижѐ тѣ́мъ сме́рть неразꙋ́мїѧ ѡ҆блада́ти и҆́мать. Є҆́же бо ѹ҆́мре дре́вле грѣхо́мъ, предви́гнꙋвсѧ ѿ є҆́же по є҆стествꙋ̀ движе́нїѧ, ѹ҆́мре є҆ди́ною: а҆ є҆́же ны́нѣ живе́тъ, живе́тъ бг҃ови свобо́дою ст҃а́гѡ дх҃а, воздви́гшагѡ є҆го̀ ѿ ме́ртвыхъ дѣ́лъ грѣха̀, ꙗ҆́коже не ктомꙋ̀ живе́тъ то́й пло́ти и҆ мі́рови, ѹ҆мертви́всѧ ѹ҆десє́мъ тѣ́ла своегѡ̀, и҆ веще́мъ житїѧ̑ сегѡ̀: но живе́тъ въ не́мъ хрⷭ҇то́съ, ꙗ҆́кѡ под̾ благода́тїю бы́вшемъ дх҃а ст҃а, и҆ не сꙋ́щемъ под̾ зако́номъ пло́ти: ѻ҆рꙋ̑жїѧ пра́вды ѹ҆́ды своѧ̑ ꙗ҆́вѣ ꙗ҆́кѡ приносѧ́щемъ бг҃ꙋ и҆ ѻ҆ц҃ꙋ̀.

<rubric class="inline">ѻ҃є.</rubric> <red>И҆́</red>же ѿ рабо́ты страсте́й свободи́вый ѹ҆́ды своѧ̑, и҆ рабо́тѣ пра́вды предста́вивый ѧ҆̀, ко ѡ҆свѧще́нїю дх҃а ст҃а прибли́жисѧ, вы́шше зако́на пло́ти бы́въ: и҆ ктомꙋ̀ грѣ́хъ не и҆́мать ѡ҆блада́ти и҆́мъ, въ свобо́дѣ и҆ зако́нѣ пребыва́ющимъ дх҃а. Не бо̀ ꙗ҆́коже кончи̑ны рабо́ты страсте́й, та́кѡ и҆ кончи̑ны рабо́ты пра́вды: занѐ ѻ҆́ны ѹ҆́бѡ въ мы́сленнꙋ поги́бель ѡ҆быко́ша ѡ҆кончава́тисѧ дꙋшѝ: сїѧ̑ же въ жи́знь вѣ́чнꙋ скончава́ютсѧ сокрове́ннꙋю во хрⷭ҇тѣ̀ і҆и҃сѣ гдⷭ҇ѣ на́шемъ.

<rubric class="inline">ѻ҃ѕ.</rubric> <red>З</red>ако́нъ пло́ти, во є҆ли́ко вре́мѧ живе́тъ человѣ́къ пло́тски, ѡ҆блада́етъ над̾ ни́мъ: а҆́ще же ѹ҆́мретъ и҆ ѹ҆мертви́тсѧ мі́рови, разрѣша́етсѧ ѿ зако́на є҆ѧ̀. И҆́накѡ же ѹ҆мертви́тисѧ мі́рови, нѣ́сть возмо́жно, а҆́ще не ѹ҆десє́мъ ѹ҆мертви́мсѧ тѣ́ла. Ѹ҆мерщвлѧ́емсѧ же си̑мъ, є҆гда̀ прича̑стницы ст҃а́гѡ дх҃а бꙋ́демъ. Дх҃а же ст҃а́гѡ тогда̀ бы́ти познава́емсѧ прича̑стницы, є҆гда̀ плоды̀ достѡ́йны дꙋ́ха прино́симъ бг҃ови: любо́вь къ бг҃ꙋ ѿ всеѧ̀ дꙋшѝ, и҆ къ бли́жнемꙋ ѿ завѣща́нїѧ, ра́дость се́рдца ѿ чи́стыѧ со́вѣсти, ми́ръ дꙋшѝ ѿ безстра́стїѧ и҆ смире́нїѧ. Милосе́рдїе по́мыслѡвъ ѹ҆ма̀, долготерпѣ́нїе въ ско́рбехъ и҆ и҆скꙋше́нїихъ, бла́гость во ѹ҆краше́нїи нра́вѡвъ, вѣ́рꙋ и҆звѣще́ннꙋ къ бг҃ꙋ, и҆ несꙋмнѧ́щꙋсѧ ѡ҆ чесо́мъ, кро́тость ѿ смиренномꙋ́дрїѧ и҆ ѹ҆миле́нїѧ, и҆ ѡ҆бдержи́тельно воздержа́нїе чꙋ́вствъ. Є҆гда̀ та́кѡ плодопринесе́мъ бг҃ови, внѣ̀ зако́на є҆смы̀ пло́ти. И҆ не ктомꙋ̀ на ны̀ бꙋ́детъ зако́нъ мꙋ́чащъ ны̀ за плоды̀, и҆̀хже є҆щѐ живꙋ́ще пло́ти, принесо́хомъ сме́рти: ѹ҆праздни́хомбосѧ ѿ зако́на є҆ѧ̀, ꙗ҆́кѡ ѿ ме́ртвыхъ дѣ́лъ воскре́снꙋвше со хрⷭ҇то́мъ свобо́дою дꙋ́ха.

<rubric class="inline">ѻ҃з.</rubric> <red>Н</red>ача́токъ дꙋ́ха па́ки бытїе́мъ ба́ни и҆мꙋ́щїи и҆ соблю́дшїи то́й неꙋгаси́мь, ті́и тѧгото́ю пло́ти ѡ҆тѧгча́еми, са́ми въ себѣ̀ воздыха́ютъ, всыновле́нїѧ и҆сполне́нїѧ ѹ҆тѣ́шителева ча́юще, да и҆збавле́нїе своемꙋ̀ и҆́хъ тѣ́лꙋ ѿ рабо́ты и҆стлѣ́нїѧ ѹ҆ви́дѧтъ. Спосо́бствꙋетъ бо тѣ́мъ въ є҆сте́ственныхъ и҆́хъ не́мощехъ дꙋ́хъ, и҆ хода́тайствꙋетъ ѡ҆ ни́хъ воздыха́нїи неизглаго́ланными: занѐ по бз҃ѣ є҆́сть мꙋдрова́нїе и҆́хъ, и҆ ѹ҆пова́нїе и҆́хъ ѿкрове́нїе ча́етъ ѹ҆ви́дѣти въ ме́ртвеннѣй свое́й и҆́хъ пло́ти сынѡ́въ бж҃їихъ: є҆́же є҆́сть животво́рнаѧ і҆и҃сова ме́ртвость. Да сы́нове бж҃їи ꙗ҆́кѡ дх҃омъ ст҃ы́мъ води́ми бꙋ́дꙋтъ и҆ ті́и, и҆ свободѧ́тсѧ ѿ рабо́ты пло́ти, и҆ дости́гнꙋтъ въ свобо́дꙋ сла́вы ча̑дъ бж҃їихъ: и҆̀мже ꙗ҆́кѡ лю́бѧщымъ бг҃а, всѧ̑ поспѣшествꙋ́ютъ во благо́е.

<rubric class="inline">ѻ҃и.</rubric> <red>Д</red>ꙋхо́внѣ постиза́емомꙋ бж҃е́ственномꙋ писа́нїю, и҆ дꙋхѡ́внымъ ѿкрыва́ємымъ ꙗ҆̀же въ не́мъ сокро́вищамъ дх҃омъ ст҃ы́мъ: не мо́жетъ дꙋше́венъ человѣ́къ ѿкрове́нїе си́хъ прїѧ́ти мно́жае послѣ́дованїѧ свои́хъ пѡ́мыслъ, не прїе́млѧ и҆́но что̀ разꙋмѣ́ти, и҆лѝ ѹ҆слы́шати ѿ и҆но́гѡ глаго́лемо. Ниже́ бо и҆́мать дх҃а бж҃їѧ въ себѣ̀ и҆спытꙋ́ющагѡ глꙋбины̑ бж҃їѧ, и҆ вѣ́дꙋщагѡ бж҃їѧ: но дꙋ́ха мі́ра, (сегѡ̀) веще́ственнагѡ рве́нїѧ и҆ за́висти по́лнагѡ, при́ же и҆ ра́спри и҆спо́лненнагѡ: є҆гѡ́же ра́ди и҆ ю҆ро́дство є҆мꙋ̀ є҆́сть, є҆́же ра́зꙋмъ и҆спы́товати, и҆ ѹ҆́мъ и҆зслѣ́довати пи́сьмене. Разꙋмѣ́ти же не могі́й, ꙗ҆́кѡ дꙋхо́внѣ востѧзꙋ́ютсѧ всѧ̑ ꙗ҆̀же бж҃е́ственнагѡ писа́нїѧ: проти́вꙋ бж҃е́ствєннымъ и҆ человѣ́чєскимъ веще́мъ, рꙋга́етсѧ сразсꙋжда́ющымъ сїѧ̑ дꙋхо́внѣ, и҆ не дꙋхѡ́вны, нижѐ бж҃е́ственнымъ дх҃омъ води́мы, но возводи́тєльны таковы́хъ нарица́ѧ. Є҆ли́кѡ є҆мꙋ̀ мо́щно развраща́ѧ и҆ низвраща́ѧ, ꙗ҆́коже дима́съ ѻ҆́нъ словеса̀ и҆́хъ и҆ бж҃е́ствєннаѧ разꙋмѣ̑нїѧ. Дꙋхо́вный же не та́кѡ: но востѧзꙋ́етъ ѹ҆́бѡ всѧ̑, бж҃е́ственнымъ дѣ́йствꙋемь дх҃омъ, а҆ са́мъ то́й ни ѿ є҆ди́нагѡ востѧза́тисѧ мо́жетъ: поне́же ѹ҆́мъ є҆́сть въ не́мъ хрⷭ҇то́въ, є҆гѡ́же никто́же и҆з̾ѧсни́ти возмо́жетъ.

<rubric class="inline">ѻ҃ѳ.</rubric> <red>Ѻ҆</red>гне́мъ ѿкрыва́ющꙋсѧ послѣ́днемꙋ дню̀, и҆ ѻ҆гне́мъ тогда̀ и҆скꙋша́емꙋ когѡ́ждо дѣѧ́нїю, глаго́летъ па́ѵелъ ꙗ҆́вѣ, ꙗ҆́кѡ є҆гѡ́же дѣ́ло нетлѣ́ннагѡ сꙋщества̀ є҆́сть, є҆́же себѣ̀ ко зда́нїю внꙋ́трь ѿложѝ: пребꙋ́детъ посредѣ̀ ѻ҆гнѧ̀ нетлѣ́нно, и҆ не то́чїю не сгори́тъ, но и҆ просвѣти́тсѧ, и҆ ма́лагѡ не́гли ѡ҆чища́емо всеконе́чнѣ тимѣ́нїѧ. А҆ є҆гѡ́же дѣ́ло тлѣ́емагѡ вещества̀ є҆́сть, є҆́же себѣ̀ во вре́мѧ свѧза̀: возже́гшосѧ сгори́тъ, и҆ тща̀ того̀ посредѣ̀ ѻ҆гнѧ̀ ѡ҆ста́витъ. Дѣ́ло же нетлѣ́нно и҆ пребыва́ющо є҆́сть: сле́зы покаѧ́нїѧ, ми́лостынѧ, милосе́рдїе, моли́тва, смире́нїе, вѣ́ра, наде́жда, любы̀, и҆ что́либо и҆́но ра́зꙋмомъ благоче́стїѧ содѣва́етсѧ: ꙗ҆̀же и҆ живꙋ́щꙋ человѣ́кꙋ вкꙋ́пѣ зи́ждꙋтсѧ во хра́мъ бж҃їй, и҆ ѹ҆мира́ющꙋ соѿхо́дѧтъ, и҆ спребыва́ютъ нетлѣ̑нна во вѣ́ки. Ѻ҆гне́мъ же ѻ҆́нѣмъ и҆стлѣва́емое дѣ́ло, ꙗ҆́вственно всѣ̑мъ є҆́сть: сластолю́бїе, славолю́бїе, сребролю́бїе, не́нависть, за́висть, татьба̀, пїѧ́нство, досажде́нїе, ѡ҆сꙋжде́нїе, и҆ ко́елибо ѕло̀ тѣ́ломъ по по́хоти и҆лѝ ꙗ҆́рости дѣ́йствꙋетсѧ. Сїѧ̑ и҆ живꙋ́щꙋ человѣ́кꙋ срастлѣва́ютсѧ, возжиза́ющꙋсѧ ѻ҆гне́мъ по́хоти, и҆ ѿторга́ющꙋсѧ тѣ́ла соѡхо́дѧтъ, не спребыва́ютъ же: но погꙋ́бльши дѣ́лателѧ своего̀, посредѣ̀ ѻ҆гнѧ̀ ѡ҆ставлѧ́ютъ во вѣ́ки вѣкѡ́въ безсме́ртнѡ мꙋ́чима.

<rubric class="inline">п҃.</rubric> <red>П</red>озна́нїе бг҃а, є҆́же позна́нꙋ бы́ти ѿ бг҃а, зна́менаетъ созда́вшемꙋсѧ на се́мъ (позна́нїи) смиренномꙋ́дрїемъ и҆ моли́твою, и҆ ра́зꙋмомъ нело́жнымъ ѡ҆богатѣ́ти ѿ бг҃а вышеесте́ственныхъ є҆гѡ̀ та̑инъ. А҆́ще же напыще́нїе ви́дитсѧ въ не́мъ, не созда́сѧ си́ми на то́мъ, но дꙋ́хомъ мі́ра сегѡ̀ веще́ственнымъ во́дитсѧ: сегѡ̀ ра́ди и҆ вѣ́дѣти что̀ мни́тсѧ таковы́й, ничто́же вѣ́дый ѿ бж҃е́ственныхъ веще́й, ꙗ҆́коже вѣ́дѣти подоба́етъ. Бг҃а же любѧ́й, и҆ ничто́же вмѣнѧ́ѧй предпочита́тельнѣйше па́че любвѐ є҆гѡ̀, и҆ бли́жнѧгѡ ѻ҆́нъ ѹ҆вѣ́дѣ и҆ глꙋбины̑ бж҃їѧ, и҆ та̑йны ца́рствїѧ є҆гѡ̀, ꙗ҆́коже подоба́етъ вѣ́дѣти бж҃е́ственнымъ дви́жимомꙋ дх҃омъ, и҆ позна́нъ бы́сть ѿ бг҃а дѣ́латель и҆́стиненъ раѧ̀ це́ркве є҆гѡ̀, и҆́же дѣ́лаетъ любо́вїю во́лю бж҃їю: ѡ҆браща́ѧ си́рѣчь дꙋ́шы, и҆ досто́йныхъ и҆зводѧ̀ ѿ недосто́йныхъ сло́вомъ да́ннымъ є҆мꙋ̀ дх҃омъ ст҃ы́мъ, и҆ храни́тъ дѣ́ло є҆гѡ̀ смиренномꙋ́дрїемъ и҆ ѹ҆миле́нїемъ некра́домо.

<rubric class="inline">п҃а.</rubric> <red>В</red>сѝ во хрⷭ҇та̀ крести́хомсѧ водо́ю и҆ дх҃омъ ст҃ы́мъ, и҆ всѝ то́жде бра́шно дꙋхо́вное ꙗ҆́мы, и҆ всѝ то́жде пи́во дꙋхо́вное пїе́мъ, сїѧ̑ же сꙋ́ть хрⷭ҇то́съ. Но не во мно́жайшихъ на́съ благоволи́тъ бг҃ъ. Мно́зи бо ѿ вѣ́рныхъ и҆ тщали́выхъ мно́гими трꙋды̑ и҆́ночества и҆ ѡ҆бꙋче́нїѧ тѣле́снагѡ своѧ̑ ѹ҆дрꙋчи́ша и҆ ѹ҆тончи́ша тѣлеса̀, но за є҆́же не и҆мѣ́ти тѣ̑мъ ѹ҆миле́нїѧ ѿ сокрꙋше́нны и҆ благолюби́вы мы́сли, и҆ милосе́рдїѧ ѿ любвѐ ко бли̑жнимъ и҆ къ себѣ̀: тщы̀ и҆сполне́нїѧ ст҃а́гѡ дх҃а ѡ҆ста́влени бы́ша, и҆ дале́че ѿ ра́зꙋма бж҃їѧ бы́ша, ложесна̀ мы́сли неплѡ́дна и҆мꙋ́ще, и҆ сло́во безсо́льно и҆ непросвѣще́нно.

<rubric class="inline">п҃в.</rubric> <red>Н</red>е є҆́же взы́ти на сїна́йскꙋ дѣѧ́нїемъ го́рꙋ, є҆́сть и҆ско́мое назѡре́ємъ ѿ сло́ва. Ни є҆́же ѡ҆чи́ститисѧ пре́жде возше́ствїѧ, и҆ ри̑зы и҆спра́ти, и҆ не сни́тисѧ съ жено́ю: но и҆ є҆́же ѹ҆зрѣ́ти, не за̑днѧѧ бж҃їѧ, но са́маго бг҃а во сла́вѣ є҆гѡ̀, благоволѧ́ща ѡ҆ ни́хъ, и҆ скрижа̑ли си̑мъ даю́ща ра́зꙋма, и҆ посыла́юща и҆́хъ на созида́нїе люде́й свои́хъ.

<rubric class="inline">п҃г.</rubric> <red>Н</red>е всѧ̑ слꙋги̑ своѧ̑ и҆ ѹ҆ченикѝ сло́во въ сокрове́нныхъ и҆ бо́льшихъ та̑инъ свои́хъ ѿкрове́нїю съ собо́ю приво́дитъ: но нѣ̑кїѧ, и҆ є҆ли̑кимъ приложи́сѧ ѹ҆́хо, и҆ ѿве́рзесѧ ѻ҆́ко видѣ́нїѧ, и҆ ѧ҆зы́къ то́щь ѹ҆ѧсни́сѧ. При си́хъ є҆щѐ прїе́мь и҆ ѿлꙋчи́въ ѿ про́чїихъ. И҆ тѣ̑мъ та́кожде ѹ҆ченикѡ́мъ сꙋ́щымъ, на ѳавѡ́рскꙋю видѣ́нїѧ восхо́дитъ го́рꙋ, и҆ преѡбразꙋ́етсѧ пред̾ ни́ми. Не ктомꙋ̀ тайноꙋча̀ и҆̀хъ тѣ́мъ ꙗ҆̀же ца́рствїѧ нбⷭ҇нагѡ: но показꙋ́ѧ тѣ́мъ бж҃ества̀ сла́вꙋ же и҆ свѣ́тлость. И҆ ѡ҆́бразꙋ ѹ҆́бѡ житїѧ̀ и҆ сло́ва и҆́хъ сїѧ́ти ѿ себѐ дае́тъ, ꙗ҆́коже со́лнцꙋ посредѣ̀ це́ркве вѣ́рныхъ: разꙋмѣ̑нїѧ же и҆́хъ претворѧ́етъ въ бѣ́лость и҆ чистотꙋ̀ свѣ́та пресвѣ́тла. И҆ ѹ҆́мъ сво́й въ ни́хъ влага́етъ, и҆ вноси́ти ѡ҆ставлѧ́етъ ѹ҆сты̀ нѡ́ваѧ же и҆ вє́тхаѧ въ созида́нїе це́ркве є҆гѡ̀.

<rubric class="inline">п҃д.</rubric> <red>М</red>но́зи ни̑вы своѧ̑ съ прилѣжа́нїемъ мно́гимъ воздѣ́лаша, и҆ сѣ́мѧ чи́сто въ нѧ̀ поверго́ша, тє́рнїѧ предпосѣ́кше, и҆ волчцы̀ ѻ҆гне́мъ покаѧ́нїѧ поже́гше: но за є҆́же не ѡ҆дожди́ти на нѧ̀ бж҃е́ственномꙋ дождю̀ дх҃а ст҃а ѿ ѹ҆миле́нїѧ, ничто́же ѿѻнꙋ́дꙋ пожа́ша, сꙋ́шею бо и҆зсхо́ша, и҆ кла́съ многопло́дный не принесо́ша себѣ̀ ра́зꙋма бж҃їѧ. Тѣ́мже а҆́ще и҆ не гла́домъ сло́ва бж҃їѧ, но ѹ҆бо́зи сꙋ́ще ра́зꙋма бж҃їѧ, и҆ тщѝ рꙋка́ми и҆здхо́ша: ма́лѣми нѣ́кими въ пропита́нїе ѿ пи́ра напꙋ́тьствовавше себѐ.

<rubric class="inline">п҃є.</rubric> <red>В</red>сѧ́къ и҆зносѧ́й словеса̀ по́льзы ѹ҆сты̀ къ созида́нїю бли́жнѧгѡ, ѿ сокро́вищъ се́рдца благи́хъ и҆зно́ситъ ѧ҆̀, бла́гъ сы́й по гла́сꙋ гдⷭ҇ню. Но никто́же мо́жетъ въ бг҃осло́вїе дви́гнꙋтисѧ, и҆ рещѝ ꙗ҆̀же ѡ҆ бз҃ѣ, то́чїю дх҃омъ ст҃ы́мъ. И҆ никто́же дх҃омъ бж҃їимъ глаго́лѧ, глаго́летъ проти̑внаѧ вѣ́рѣ ꙗ҆́же во хрⷭ҇та̀: но є҆ли̑ка созида́ютъ, є҆ли̑ка къ бг҃ꙋ возво́дѧтъ и҆ црⷭ҇твїю є҆гѡ̀, и҆ во дре́внее благоро́дство па́ки ѹ҆строѧ́ютъ, и҆ совокꙋплѧ́ютъ съ бг҃омъ ѿ спаса́ющихсѧ нѣ̑кїѧ. А҆́ще же и҆ ꙗ҆вле́нїе дх҃а комꙋ́ждо дае́тсѧ на по́льзꙋ: ѹ҆̀бо сло́вомъ ѡ҆богатѣ́вый премꙋ́дрости бж҃їѧ, и҆ сло́во ра́зꙋма благополꙋчи́вый, бж҃е́ственнымъ дх҃омъ дѣ́йствꙋемь є҆́сть, и҆ до́мъ є҆́сть неистощава́емыхъ сокро́вищъ бж҃їихъ.

<rubric class="inline">п҃ѕ.</rubric> <red>Н</red>еприча́стенъ бы́ти не ѡ҆ставлѧ́етсѧ благода́ти всѧ́къ во хрⷭ҇та̀ крести́выйсѧ, и҆ вѣ́ровавый: а҆́ще нѣ́гдѣ и҆зда́нна себѐ во всѧ́ко дѣ́йство сопроти́внагѡ предадѐ дꙋ́ха, и҆ вѣ́рꙋ дѣ́лы ѡ҆сквернѝ, и҆лѝ со ѹ҆ны́нїемъ и҆ нерадѣ́нїемъ живе́тъ. Занѐ соблю́дшемꙋ нача́токъ ст҃а́гѡ дх҃а неꙋгаси́мь є҆гѡ́же креще́нїѧ прїѧ́тъ, и҆лѝ ѹ҆гаше́нъ возже́гшемꙋ дѣ́лы пра́вды: не ктомꙋ̀ мо́щно є҆́сть и҆ и҆сполне́нїѧ тогѡ̀ свы́ше не прїѧ́ти. И҆ли́ бо до́брѣ подвиза́ѧсѧ, сло́ва премꙋ́дрости бж҃їѧ и҆сполне́нїемъ сподоблѧ́етсѧ дх҃а во ѹ҆чи́тельство це́ркве: и҆лѝ сло́ва ра́зꙋма та́инъ бж҃їихъ, ѡ҆ то́мже дꙋ́сѣ, во є҆́же вѣ́дѣти та̑йны црⷭ҇твїѧ нбⷭ҇нагѡ: и҆лѝ завѣща́тельныѧ вѣ́ры тѣ́мже дꙋ́хомъ, во є҆́же вѣ́ровати ѡ҆бѣтова́нїѧмъ бж҃їимъ, по а҆враа́мꙋ: и҆лѝ дарова̑нїѧ и҆сцѣле́нїй, ѡ҆ то́мже дс҃ѣ, во є҆́же и҆сцѣлѧ́ти недꙋ́ги: и҆лѝ дѣ̑йствїѧ си́лъ, во є҆́же бѣ́сы и҆згонѧ́ти, и҆ зна́мєнїѧ твори́ти: и҆лѝ прорѡ́чества, во є҆́же прозира́ти и҆ предглаго́лати бꙋ̑дꙋщаѧ: и҆лѝ разсꙋждє́нїѧ дꙋховѡ́мъ, во є҆́же разсꙋжда́ти, кто̀ дꙋ́хомъ бж҃їимъ глаго́летъ, и҆ кто̀ нѝ: и҆лѝ сказа̑нїѧ разли́чныхъ ꙗ҆зы́кѡвъ, и҆лѝ застꙋпле́нїе наси́лꙋемыхъ, и҆лѝ правлє́нїѧ ста́дъ бж҃їихъ и҆ люде́й: и҆лѝ любвѐ ꙗ҆́же ко всѣ̑мъ, и҆ дарова́нїй є҆ѧ̀, долготерпѣ́нїѧ, бла́гости, и҆ про́чїихъ вкꙋ́пѣ. А҆́ще же ѿ всѣ́хъ си́хъ неприча́стенъ ѡ҆брѧ́щетсѧ кто̀, не и҆́мамъ ка́кѡ рекꙋ̀ такова́го вѣ́рна, и҆лѝ ѿ числа̀ ѡ҆блече́нныхъ во хрⷭ҇та̀ бж҃е́ственнымъ креще́нїемъ.

<rubric class="inline">п҃з.</rubric> <red>И҆</red>мѣ́ѧй любо́вь, не вѣ́сть рве́нїѧ ра́ди за́висти, не превозно́ситсѧ ꙗ҆́кѡ превознесе́нъ и҆ проде́рзокъ, не горди́тсѧ на кого̀, не безчи́нствꙋетъ, неподѡ́бнаѧ проти́вꙋ бли́жнемꙋ творѧ̀, не и҆́щетъ свои́хъ сѝ поле́зныхъ то́чїю, но и҆ ꙗ҆̀же бли́жнѧгѡ, не раздража́етсѧ ско́рѡ на ѡ҆печалѧ́ющыѧ, не мы́слитъ ѕла̀, а҆́ще постра́ждетъ когда̀ что̀ ѕло̀, не ра́дꙋетсѧ ѡ҆ непра́вдѣ дрꙋгѡ́въ, ра́дꙋетсѧ же ѡ҆ и҆́стинѣ пра́вды и҆́хъ, всѧ̑ лю́битъ находѧ̑щаѧ на́нь печа̑льнаѧ, всемꙋ̀ ѿ простоты̀, и҆ неѕло́бїѧ вѣ́рꙋ є҆́млетъ, всѧ̑ ѡ҆бѣтова̑ннаѧ на́мъ ѿ бг҃а ѹ҆пова́етъ воспрїѧ́ти, всѧ̑ терпи́тъ ꙗ҆̀же и҆скꙋше́нїй, не воздаѧ̀ ѕла̀ за ѕло̀. И҆ николи́же ѿ любвѐ бли́жнѧгѡ ѿпада́етъ дѣ́латель любвѐ.

<rubric class="inline">п҃и.</rubric> <red>Ѡ҆</red> сподо́бльшихсѧ ꙗ҆́же свы́ше благода́ти ст҃а́гѡ дх҃а разли́чными дарова́ньми, ѻ҆́ви ѹ҆́бѡ сꙋ́ть є҆щѐ младе́нцы и҆ несоверше́нни въ бж҃е́ственныхъ дарова́нїихъ: ѻ҆́ви же, мꙋ́жи и҆ соверше́нни во и҆сполне́нїи си́хъ. И҆ ѻ҆́ви ѹ҆́бѡ къ дѣ́ланїю бж҃е́ственныхъ простира́ющесѧ за́повѣдей, и҆ возраста́ютъ въ си́хъ, и҆ и҆сполнѧ́ющесѧ бо́льшихъ дарѡ́въ дх҃а, ѹ҆празднѧ́ютъ за̑днѧѧ младе́нчества дарова̑нїѧ: ѻ҆́ви же, вконе́цъ дости́гше любвѐ бж҃їѧ и҆ ра́зꙋма, престаю́тъ ѿ про́чїихъ ꙗ҆̀же ѿ ча́сти дарова́нїй: а҆́ще проро́чєствїѧ сꙋ́ть, ꙗ҆́коже сло́во глаго́летъ: а҆́ще разсꙋждє́нїѧ дꙋховѡ́мъ, а҆́ще застꙋплє́нїѧ, а҆́ще правлє́нїѧ, и҆ прѡ́чаѧ. Вше́дый бо въ черто́гъ любвѐ, не ктомꙋ̀ ѿ ча́сти разꙋмѣ́етъ бг҃а любо́вь, но лице́мъ къ лицꙋ̀ бесѣ́дꙋѧ съ ни́мъ, познава́етъ є҆го̀, ꙗ҆́коже и҆ то́й ѿ негѡ̀ позна́нъ бы́сть.

<rubric class="inline">п҃ѳ.</rubric> <red>И҆́</red>же ѿ ре́вности дꙋхо́вныхъ дарова́нїй любо́вь погна́вый и҆ постигі́й, не терпи́тъ є҆ди́номꙋ себѣ̀ глаго́лати моли́твою и҆ чте́нїемъ къ созида́нїю. Глаго́лѧй бо ѧ҆зы́комъ то́чїю бг҃ꙋ мл҃твою и҆ пѣ́нїемъ, себѐ зи́ждетъ, ꙗ҆́коже глаго́летъ па́ѵелъ. Но и҆ проро́чествовати потомꙋ̀ тщи́тсѧ къ созида́нїю це́ркве бж҃їѧ: си́рѣчь ѹ҆чи́ти бли́жнихъ дѣ́ланїю за́повѣдей бж҃їихъ, и҆ ка́кѡ подоба́етъ тща́тисѧ, во є҆́же благоꙋгоди́ти бг҃ꙋ. Чи́мъ бо и҆спо́льзовати нѣ̑кїѧ возмо́глъ предстоѧ́тель, себѣ̀ и҆ бг҃ꙋ є҆ди́номꙋ глаго́лѧй моли́твою и҆ пѣ́нїемъ при́снѡ а҆́ще не бꙋ́детъ глаго́лати и҆ сꙋ́щымъ под̾ собо́ю, и҆лѝ во ѿкрове́нїи дх҃а ст҃а, и҆лѝ въ ра́зꙋмѣ та̑инъ бж҃їихъ, и҆лѝ въ прозри́тельномъ дарова́нїи проро́чествїѧ, и҆лѝ въ наꙋче́нїи сло́ва премꙋ́дрости бж҃їѧ: кто́ бо ѿ послꙋ́шникѡвъ ѹ҆гото́витсѧ на бра́нь проти́вꙋ страсте́й и҆ бѣсѡ́въ, а҆́ще не благознамена́тельно ѹ҆чи́тельства сло́во да́стъ напи́саннѣ, и҆лѝ и҆ живы́мъ гла́сомъ. Вои́стиннꙋ а҆́ще не къ созида́нїю ста́да своегѡ̀ и҆́щетъ па́стырь, да и҆збы́точествꙋетъ сло́вомъ ѹ҆чи́тельства и҆ ра́зꙋмомъ дꙋ́ха: не ктомꙋ̀ ревни́тель є҆́сть бж҃їихъ дарова́нїй. Ѿ є҆́же бо то́чїю моли́тисѧ и҆ пѣ́ти ѧ҆зы́комъ мно́гѡ: дх҃омъ, си́рѣчь дꙋше́ю молѧ́сѧ себѐ созида́етъ, а҆ ѹ҆́мъ є҆гѡ̀ без̾ плода̀ є҆́сть: не проро́чествꙋѧ ѹ҆чи́тельства сло́вомъ, и҆ не созида́ѧ це́рковь бж҃їю. А҆́ще же па́ѵелъ и҆́же па́че всѣ́хъ человѣ̑къ наипа́че моли́твою совокꙋплѧ́ѧсѧ бѣ̀ бг҃ови, пѧ́ть слове́съ плодови́тымъ ѹ҆мо́мъ свои́мъ па́че восхотѣ̀ рещѝ въ це́ркви, да и҆ и҆́ны по́льзꙋетъ, не́жели тьмы̑ слове́съ пѣ́нїѧ ѧ҆зы́комъ: ѹ҆̀бо заблꙋди́ша ѿ любвѐ над̾ и҆нѣ́ми нача́льствꙋющїи, и҆ пѣ́нїемъ є҆ди́нѣмъ со чте́нїемъ преда́вшїи па́стырское досто́инство.

<rubric class="inline">ч҃.</rubric> <red>И҆́</red>же є҆́же бы́ти да́вый на́мъ ѿ подлежа́ща вещества̀ и҆ ѹ҆́мна сꙋщества̀, и҆ во є҆ди́но проти̑внаѧ є҆стество́мъ сама̑ съ собо́ю пресла́внѡ сочета́вый и҆ соста́вивый: и҆ бла́го бы́ти дадѐ сло́вомъ премꙋ́дрости своеѧ̀, и҆ сло́вомъ ра́зꙋма. Да ѻ҆́во ѹ҆́бѡ, ѹ҆вѣ́мы ра́зꙋмомъ дꙋ́ха, дарова̑ннаѧ на́мъ сокровє́ннаѧ ѹ҆ негѡ̀ сокрѡ́вища црⷭ҇твїѧ нбⷭ҇нагѡ: ѻ҆́во же и҆ ска́жемъ бли̑жнимъ премꙋ́дростїю сло́ва, бла́гости є҆гѡ̀ бога́тство, и҆ блага̑ѧ вѣ́чныѧ жи́зни, ꙗ҆̀же ѹ҆гото́ва въ наслажде́нїе лю́бѧщымъ є҆го̀.

<rubric class="inline">ч҃а.</rubric> <red>И҆́</red>же вы́шше преще́нїй и҆ ѡ҆бѣтова́нїй трїе́хъ бы́вый зако́нѡвъ, въ неподлежа́щꙋю зако́нꙋ жи́знь вни́де: зако́нъ бы́въ це́ркве, а҆ не нача́льствꙋемь ѿ зако́на. А҆́ще же свобо́дна є҆́сть неподлежа́щаѧ зако́нꙋ жи́знь, ѹ҆̀бо всѧ́кїѧ є҆сте́ственныѧ нꙋ́жды и҆ превраще́нїѧ превы́шше є҆́сть, и҆ вше́дый въ ню̀ свобо́денъ бы́сть: ꙗ҆́кѡ внѣ̀ пло́ти и҆ ѻ҆́гнь бы́въ прича́стїемъ дꙋ́ха, по всемꙋ̀ и҆ са́мъ съ превы́шшимъ всѧ́кагѡ є҆стества̀ соедини́сѧ хрⷭ҇то́мъ, ѹ҆праздни́вшꙋсѧ въ не́мъ томꙋ̀ є҆́же ѿ ча́сти.

<rubric class="inline">ч҃в.</rubric> <red>И҆́</red>же пе́рвагѡ ѹ҆ма̀ ра́зꙋмъ прїе́мый, и҆́же є҆́сть всѣ́хъ нача́ло и҆ коне́цъ, и҆ безпредѣ́ленъ по себѣ̀, и҆ и҆ны́хъ всѣ́хъ є҆́сть внꙋ́трь и҆ внѣ̀: вѣ́сть и҆ є҆ди́нъ ѹ҆единѧ́тисѧ, и҆ посредѣ̀ є҆ди́ныхъ ѹ҆единѧ́тисѧ. Ꙗ҆́кѡ ни є҆́же є҆ди́нꙋ бы́ти соверше́нства тщетꙋ̀ терпѣ́ти: ни є҆́же со мно́зѣми ѹ҆едине́нїѧ. Но бы́ти томꙋ́жде вездѣ̀ и҆ во всѣ́хъ є҆ди́нꙋ: ꙗ҆́кѡ нача́лꙋ ѹ҆́бѡ ко є҆́же ѹ҆единѧ́тисѧ и҆нѣ̑мъ сꙋ́щꙋ движе́нїѧ: концꙋ́ же предлежа́щꙋ добродѣ́тели соверше́ннѣйшꙋ.

<rubric class="inline">ч҃г.</rubric> <red>Н</red>еслїѧ́нное соедине́нїе и҆ совокꙋпле́нїе дꙋшѝ и҆ тѣ́ла согласꙋ́ющее въ себѣ̀, є҆ди́но дѣ́ло соверша́етъ, и҆лѝ вещества̀ и҆лѝ є҆стества̀. Несогласꙋ́ющо же, жела́нїе побѣ́ды воздви́жетъ междꙋꙋсо́бно, но сло́во прише́дшо и҆ ѻ҆́бласть прїе́мшо, рѣши́тъ ѹ҆́бѡ а҆́бїе рве́нїе: и҆схода́тайствовавшо же согла́сїе, всѣ̀ дѣла̀ є҆стествꙋ̀ и҆ дꙋ́хови раздае́тъ.

<rubric class="inline">ч҃д.</rubric> <red>Т</red>рїе́мъ сꙋ́щымъ въ на́съ госпо́дственнѣйшымъ, ѻ҆́во ѹ҆́бѡ ѿ ни́хъ нача́льствꙋетъ, не нача́льствꙋемо же є҆́сть, ѻ҆́во же нача́льствꙋетъ, и҆ нача́льствꙋемо же є҆́сть: ѻ҆́во же не нача́льствꙋетъ, нача́льствꙋемо же є҆́сть. Є҆гда̀ ѹ҆́бѡ нача́льствꙋющее под̾ и҆ны́мъ бꙋ́детъ ѿ нача́льствꙋемыхъ нача́льствомъ: рабо́тно є҆́же є҆стество́мъ свобо́дное сꙋ́щымъ є҆стество́мъ рабо́мъ зри́тсѧ, и҆ своегѡ̀ и҆зстꙋпа́етъ нача́льства же и҆ є҆стества̀, и҆ крамола̀ въ си́хъ вели́ка є҆́сть. Крамолѣ́ же таково́й въ си́хъ сꙋ́щей, не ѹ҆̀ всѧ̑ покорє́на ви́димъ сло́вꙋ. Внегда́ же нача́льствꙋющее над̾ и҆нѣ́ми ѡ҆блада́ти бꙋ́детъ, и҆ под̾ свои́мъ нача́льствомъ и҆ влады́чествомъ води́ти бꙋ́детъ сїѧ̑: тогда̀ во є҆ди́но сте́кшасѧ разстоѧ̑щаѧсѧ и҆ є҆диногла̑сна бы́вша, ми́ръ и҆́мꙋтъ въ тѣ́хъ, ꙗ҆̀же ко бг҃ꙋ, и҆ всѣ̑мъ покори́вшымсѧ сло́вꙋ, предае́тсѧ ца́рство ѿ негѡ̀ бг҃ꙋ и҆ ѻ҆ц҃ꙋ̀.

<rubric class="inline">ч҃є.</rubric> <red>Ч</red>еты́ремъ нача́лѡмъ пе́рвѣйшихъ добродѣ́телей пѧтери́ца чꙋ́вствъ повинꙋ́вшисѧ, и҆ сохра́нши та̀ благопокоре́нїе ѿ четы́рехъ стїхі́й созда́нное є҆стество̀ тѣ́ла, несмꙋще́ннѡ двиза́тисѧ ѻ҆́крестъ ко́ла житїѧ̀ сотворѧ́етъ. Та́кѡ же дви́жимꙋ томꙋ̀, си́лы къ себѣ̀ не крамо́льствꙋютъ: но страда́тельной ча́сти жела́нїѧ и҆ ꙗ҆́рости со слове́сною совокꙋ́пльшейсѧ, воспрїе́мь є҆сте́ственнꙋю держа́вꙋ ѹ҆́мъ, колесни́цꙋ ѹ҆́бѡ себѣ̀ добродѣ́тели твори́тъ, си́рѣчь нача̑ла, престо́лъ же рабо́тнꙋю пѧтери́цꙋ. И҆ мꙋчи́тельнѣ ѡ҆блада́ющꙋю покори́въ пло́ть, четвероко́ненъ на небеса̀ восхища́емь взе́млетсѧ. И҆ цр҃ю̀ предста́въ вѣкѡ́въ, вѣнча́етсѧ побѣ́ды вѣнце́мъ, и҆ въ не́мъ ѹ҆покоѧ́етъ всѐ тече́нїе своѐ.

<rubric class="inline">ч҃ѕ.</rubric> <red>С</red>овершє́ннымъ быва́ющымъ во вре́мѧ видѣ́нїѧ, и҆ на столпѣ́хъ ѹ҆твержда́ющымсѧ дх҃а, ча́ша растворѧ́етсѧ, и҆ хлѣ́бъ ѿ ца́рскагѡ предлага́етсѧ всепи́ршества: престо́лъ во ѹ҆покое́нїе, и҆ въ бога́тство сребро̀: и҆ сокро́вище би́серей и҆ ка́меней драги́хъ при две́рехъ ѡ҆брѣта́етсѧ, и҆ бога́тство тѣ̑мъ неисче́тно въ рꙋ́ки дае́тсѧ. Сїѧ̑ прозри́тельны мꙋ́жи дѣѧ́нїе соверши́вше, скорѣ́йшымъ сꙋ́щымъ на дѣла̀ пред̾ царе́мъ, а҆ не пред̾ мꙋ́жи лѣ́ностными предста́ти сотворѧ́етъ.

<rubric class="inline">ч҃з.</rubric> <red>Ц</red>а́рствїе небе́сное здѣ́ ли ѹ҆жѐ всѣ̑мъ дае́тсѧ тщали̑вымъ, и҆лѝ по разрѣше́нїи ѿ тѣ́ла; а҆́ще ѹ҆́бѡ здѣ̀, то̀ побѣ́да є҆́сть непобори́ма, ра́дость неизглаго́ланна, и҆ восхо́дъ на́шъ къ раю̀ свобо́денъ: стои́тъ бо сы́й на бж҃е́ственныхъ несре́дственнѣ восто́цѣхъ. А҆́ще ли же по сме́рти и҆ разрѣше́нїи: взыска́ти подоба́етъ, без̾ стра́ха ли и҆схо́дъ ѻ҆́нъ быва́етъ, и҆ что̀ є҆́сть ца́рство нбⷭ҇ное и҆ ца́рство бж҃їе, и҆ ра́й, наꙋчи́мсѧ. И҆ чи́мъ ѿ є҆ди́нагѡ ра́знствꙋетъ дрꙋго́е, и҆ ко́е вре́мѧ си́хъ коегѡ́ждо, и҆ во ѻ҆бою́ ли быва́емъ, и҆ ка́кѡ, и҆ когда̀, и҆ по коли́цѣ вре́мени. И҆́же бо внꙋ́трь пе́рвагѡ дости́гїй, є҆щѐ жи́въ сы́й и҆ пло́ть носѧ̀, дрꙋги́мъ нѣ́сть погрѣши́лъ.

<rubric class="inline">ч҃и.</rubric> <red>В</red>ы́шнїй мі́ръ несоверше́нъ є҆щѐ сы́й, жде́тъ и҆сполне́нїѧ, во є҆́же прїѧ́ти своѐ ѹ҆строе́нїе перворо́дными і҆и҃левыми зрѧ́щими бг҃а: ѿ востека́ющихъ бо въ ра́зꙋмъ бж҃їй и҆сполнѧ́емь соверша́етсѧ, и҆ соверше́нъ бы́въ, до́льный мі́ръ вѣ́рныхъ и҆ невѣ́рныхъ, ѡ҆предѣлѧ́ѧ кончи́ны, є҆ди́нъ въ себѣ̀ твори́тъ собо́ръ, ѡ҆предѣлѧ́ѧ комꙋ́ждо сво́й сте́пень, и҆ раздѣлѧ́ѧ є҆ди́но ѿ дрꙋги́хъ несобира́ємаѧ съ собо́ю. И҆ ꙗ҆̀же ѹ҆́бѡ ѿ негѡ̀ и҆нѣ́хъ нача̑ла и҆ концы̀, веде́тъ къ себѣ̀, и҆ ꙗ҆́кѡ предѣ́лъ сы́й безпредѣ́ленъ ѡ҆предѣлѧ́етъ сїѧ̑: са́мъ же ѿ и҆но́гѡ нача́ла нижѐ во́дитсѧ, но нижѐ ѡ҆предѣлѧ́етсѧ ꙗ҆́кѡ носи́мь: сво́йственнѡ бо приснодви́жное и҆́мать. Ꙗ҆́кѡ нижѐ сопрѧ́татисѧ семꙋ̀ въ себѣ̀, нижѐ па́че свои́хъ предѣ̑лъ простира́тисѧ: но бы́ти про́чїихъ сꙋббѡ́тствꙋ и҆ поко́ю всѧ́кагѡ нача́ла и҆ движе́нїѧ.

<rubric class="inline">ч҃ѳ.</rubric> <red>Д</red>евѧти́ца вы́шнихъ си́лъ, ꙗ҆́кѡ пѣснопѣ́вица и҆ пѣ́сней нача́льница сꙋ́щи, тро́йчески твори́тъ ликостоѧ́щїи чи́ны, и҆ тро́йчески трⷪ҇цѣ предстоѧ́щи, со стра́хомъ слꙋжа́щи привозно́ситъ пѣ́снь. Ѿ си́хъ, ѻ҆́вы ѹ҆̀бо под̾ нача́ломъ и҆ всѣ́хъ вино́ю простира́ютсѧ, ѿ негѡ́же нача́льствꙋемы сꙋ́ть, є҆ли́цы бли́жни сꙋ́ть и҆ над̾ пѣ́снми нача́льствꙋюще: Престо́ли, херꙋві́ми, серафі́ми, сїѧ̑ и҆́менемъ, и҆̀мже сво́йственно є҆́сть, ѻ҆́гньственнаѧ премꙋ́дрость, и҆ ра́зꙋмъ небе́сныхъ, и҆ коне́цъ, бг҃олѣ́пнаѧ пѣ́снь: ге́лъ, по є҆вре́йскомꙋ гла́сꙋ. Ѻ҆́вы же посредѣ̀ си́хъ и҆ припослѣ́дствꙋющихъ чи́на ѻ҆́крестъ бг҃а стоѧ́тъ: вла̑сти, гдⷭ҇ьства и҆ си̑лы, и҆̀мже сво́йственно є҆́сть вели́кихъ веще́й ѹ҆правлє́нїѧ, чꙋде́съ дѣ̑йства, и҆ зна́менїй чꙋдодѣ̑йствїѧ, и҆ коне́цъ, трист҃а́ѧ пѣ́снь: ст҃ъ, ст҃ъ, ст҃ъ! Ѻ҆́вы же къ на́мъ достиза́юще, превы́шше ѹ҆́бѡ ѿ на́съ, ни́зши же сꙋ́ще го́рнихъ, ѻ҆́крестъ бг҃а стоѧ́тъ: нача̑ла, а҆рха́гг҃ли, а҆́гг҃ли, и҆̀мже сво́йственно є҆́сть слꙋжи́тельное въ слꙋ́жбахъ, и҆ коне́цъ, сщ҃е́ннаѧ пѣ́снь: а҆ллилꙋ́їа! Си̑мъ слове́сное человѣ́кѡвъ є҆стество̀ всѧ́кою добродѣ́телїю соверша́емо, и҆ всѧ́кимъ ра́зꙋмомъ и҆ премꙋ́дростїю возвыша́емо дх҃а и҆ бж҃е́ственнагѡ ѻ҆гнѧ̀, ѹ҆своѧ́етсѧ бж҃е́ственными дарова́нїи, ꙗ҆́кѡ сво́йственное чистото́ю прїе́млющо всѣ́хъ. Занѐ ѻ҆́вымъ ѹ҆̀бо, слꙋ́жбою и҆ слꙋже́нїемъ за́повѣдей бж҃їихъ: ѻ҆́вымъ же милосе́рдїемъ и҆ предста́тельствомъ є҆диноплеме́нныхъ, є҆ще́ же вели́кихъ и҆ бж҃е́ственныхъ веще́й строе́нїемъ и҆ дѣ́йствы дх҃а: ѻ҆́вымъ же ѻ҆́гньственною премꙋ́дростїю сло́ва и҆ ра́зꙋмомъ бж҃е́ственныхъ и҆ человѣ́ческихъ веще́й спрїѡбща́етсѧ: та́кѡ соверша́емо и҆ да́ры воздаю́що є҆сте́ствєнныѧ десѧти́цѣ бг҃ꙋ си́ми совокꙋплѧ́етсѧ, ꙗ҆́кѡ нача́токъ десѧти́ны то́й прине́сши ѿ себѐ.

<rubric class="inline">р҃.</rubric> <red>Б</red>г҃ъ є҆ди́ница и҆ трⷪ҇ца ѿ є҆ди́ницы начина́емь въ себѣ̀ а҆́ки десѧти́ца ѻ҆крꙋ́жнѣ ѡ҆ка́нчиваетсѧ. Се́й всѣ́хъ нача̑ла и҆ концы̀ внꙋ́трь и҆́мать: є҆́сть же всѣ́хъ внѣ̀, ꙗ҆́кѡ превы́шше сы́й всѣ́хъ. Сегѡ̀ внꙋ́трь бы́вый, внꙋ́трь словеса̀ и҆ ра́зꙋмъ сꙋ́щихъ прїѧ́тъ: и҆ внѣ̀ всѣ́хъ стоѧ̀, внꙋ́трь всѣ́хъ водворѧ́етсѧ, нача̑ла вѣ́дый и҆ концы̀ си́хъ, ꙗ҆́кѡ со ѻ҆ц҃е́мъ, сло́вомъ совокꙋпле́нїе ѹ҆́мнѡ прїе́мый, и҆ соверше́нъ бы́въ дх҃омъ, самѣ́й всесоверше́ннѣй и҆ нераздѣ́льнѣй трⷪ҇цѣ и҆ є҆диносꙋ́щнѣй, во ѻ҆ц҃ѣ̀ и҆ сн҃ѣ и҆ ст҃ѣ́мъ дс҃ѣ покланѧ́емѣй, и҆ во є҆ди́номъ сла́вимѣй є҆стествѣ̀ и҆ ца́рствѣ и҆ си́лѣ бж҃ества̀ да бꙋ́детъ держа́ва во вѣ́ки, а҆ми́нь.
