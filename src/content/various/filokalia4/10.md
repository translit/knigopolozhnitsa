---
title: "Ѿ ꙗ҆̀же сꙋ́ть ка́ллїста катафѷгїѡ́та"
navigation:
  key: various-filokalia4-10
  title: "Ѿ ꙗ҆̀же сꙋ́ть ка́ллїста катафѷгїѡ́та"
  parent: various-filokalia4
  order: 10
type: "various"
---

# Ѿ ꙗ҆̀же сꙋ́ть ка́ллїста катафѷгїѡ́та.

<rubric class="inline">м҃з.</rubric> <red>С</red>вѣтлѣ́йшее є҆динови́дное же и҆ є҆динственнови́дное ѹ҆ма̀ въ бз҃ѣ видѣ́нїе взира́ющо на є҆ди́нственнꙋю бж҃е́ственнꙋю сокрове́нность, и҆ на и҆зблистава́ющее и҆з̾ неѧ̀ сїѧ́нїе бж҃е́ственно ѡ҆заре́нїе прїе́мшо безнача́льна и҆ безконе́чна свѣтоиспꙋще́нїѧ, не то́кмѡ ѹ҆́стъ молча́нїе и҆стѧзꙋ́етъ, но и҆ ѹ҆ма̀. Мо́щно бо є҆́сть и҆ ѹ҆стѡ́мъ молча́щымъ, внꙋ́трь ѹ҆мꙋ̀ завѣщава́тисѧ, и҆ въ по́мыслы и҆ разꙋмѣ̑нїѧ преходи́ти и҆ ѹ҆пещрѧ́тисѧ: є҆́же сїѐ сло́во бы могло̀ бы́ти завѣща́тельно, є҆гѡ́же дале́че є҆́сть ѹ҆́мъ восте́кшъ къ препросте́ртой бж҃е́ственныѧ є҆ди́ницы невоѡбраже́нной сокрове́нности. И҆́но бо є҆́сть зри́тельное ѹ҆ма̀, а҆ и҆́но є҆́же завѣщава́тисѧ и҆ размышлѧ́ти, є҆́же є҆́сть завѣща́тельна сло́ва. Ѿ сеѧ̀ вины̀, созда́нна и҆лѝ сло́жна, и҆лѝ и҆́накѡ нѣ́кагѡ разли́чна дости́гъ ѹ҆́мъ дѣ́ла, пе́рвѣе ви́дитъ, та́же и҆ размышлѧ́етъ ѹ҆пещрѧ́емь. И҆ є҆щѐ въ ве́щи мно́жицею є҆ди́нѣй, возмо́глъ бы ѡ҆брѣстѝ не ма́ла разꙋмѣ́нїѧ: въ є҆ди́нственнѣмъ же и҆ є҆динови́днѣмъ ѻ҆́нѣмъ и҆ внꙋ́треннѣйшемъ бж҃е́ственнѣмъ сокрове́нствѣ, воспротѧза́етъ ѹ҆́бѡ и҆ воспростира́етъ зри́тельное своѐ ѻ҆́ко, и҆ простото́ю бж҃е́ственныѧ лꙋчѝ ѡ҆сїѧва́етъ, ѿню́дъ же не мо́жетъ размышлѧ́ти завѣщава́ѧсѧ: и҆збѣга́етъ бо є҆ди́нственнаѧ простота̀ ѹ҆́мнагѡ какова́либо прехожде́нїѧ, и҆лѝ разли́чна завѣща́нїѧ. Ꙗ҆́коже бо є҆́сть та́йность, что̀ размышле́нна (и҆) рещѝ завѣща́нїемъ и҆ ѹ҆сты̀. Си́хъ ра́ди ѹ҆̀бо молча́нїю прилѣжи́тъ є҆сте́ственнѡ и҆ ѹ҆сты̀ и҆ ѹ҆мо́мъ, въ є҆ди́нственное внꙋ́треннѣйшее бж҃е́ственное сокрове́нство ѹ҆́мнѣ человѣ́къ восте́къ.

<rubric class="inline">м҃и.</rubric> <red>В</red>негда̀ ѡ҆браще́нїе ѹ҆ма̀ воззри́тъ соверше́ннѣ къ бг҃ꙋ и҆ поже́рто бꙋ́детъ зри́тельное є҆гѡ̀ пресвѣтлѣ́йшими бж҃е́ственныѧ добро́ты лꙋча́ми, и҆ без̾ѡбра́знѣ въ простотꙋ̀ є҆ди́нагѡ та́йнагѡ безви́дна взы́детъ и҆ безпредѣ́лїе, и҆ бꙋ́детъ то́й съ собо́ю є҆ди́нъ свои́мъ къ є҆ди́номꙋ горѣ̀ просте́ртїемъ и҆ взира́нїемъ дꙋхнове́нїемъ на́нь дꙋ́ха: тогда̀ младе́нческагѡ быва́етъ ꙗ҆́вѣ ѹ҆строе́нїѧ, на са́мѣмъ мꙋдрова́нїи, и҆ ца́рствїѧ бж҃їѧ неизрече́ннагѡ и҆ преесте́ственнагѡ вкꙋша́етъ, по словесѝ гдⷭ҇ню: а҆́ще не ѡ҆братите́сѧ, глаго́лющемꙋ, и҆ бꙋ́дете ꙗ҆́кѡ дѣ́ти, не вни́дете въ ца́рство небе́сное: свобо́денъ бо тогда̀ и҆ неѡдержи́мь ѿню́дъ ѿ всѣ́хъ ѹ҆́мъ быва́етъ всѧ́кагѡ ра́зꙋма, всѧ́ческагѡ какова́гѡлибо разꙋмѣ́нїѧ, всѧ́кагѡ сложе́нїѧ, и҆ пестроты̀ предѣ́лы превозше́дъ, и҆ горѣ̀ простира́ѧсѧ къ невѣща́нномꙋ и҆ па́че ѹ҆ма̀ невѣ́домомꙋ. Тѣ́мже вои́стиннꙋ и҆ молчи́тъ є҆сте́ственнѡ, занѐ то́кмѡ па́че сло́ва, но и҆ па́че ѹ҆́мна дѣ́йства своѐ ѹ҆строе́нїе, и҆мꙋ́щее съ та́йнымъ и҆ безви́днымъ пресвѣ́тлое и҆ ра́достное и҆ сла́дкое є҆ли́кѡ ко ѹ҆́мнꙋ наслажде́нїю.

<rubric class="inline">м҃ѳ.</rubric> <red>В</red>ъ ви́дѣ безви́днѣмъ, и҆ пресвѣ́тлѣйшей невеще́ственнѣй и҆ несло́жнѣй добро́тѣ въ лицѣ̀ простѣ́йшемъ бг҃а зрѧ́тъ зри́тельнїи є҆динови́днѣ є҆ди́но, безконе́чными благи́ми ѻ҆́крестъ ѹ҆вѣнча́нна: безчи́сленными до́брыми ѹ҆кра́шенна: ѹ҆́мъ свѣтови́дными добро́тами а҆́ки лꙋчеви́днѣ ѻ҆́крестъ ѡ҆зарѧ́ющїй всѧ̑: блаже́нство неизрече́нно и҆ неисповѣди́мо: благи́хъ и҆ до́брыхъ и҆сточа́тельно, и҆з̾ѻби́лїе безконе́чно точа́ще и҆ присноте́чно: сла́вы сокро́вище па́че и҆счерпа́нїѧ бездо́нно, и҆ неистощи́мо. Мнѡ́га ѕѣлѡ̀ весє́лїѧ. Преисполнѧ́юща без̾ѻчє́сныѧ ѹ҆мы̀. Ра́дости и҆ дꙋше́внѣй сла́дости съ весе́лїемъ нетлѣ́ннымъ по тече́нїю присноте́чнꙋ ѻ҆́крестъ текꙋ́щꙋ та́инственнѡ ѿ бж҃е́ственныѧ ѻ҆́ныѧ и҆ превышесвѣ́тлыѧ є҆ди́ницы въ невхо́днѣмъ превы́ше сꙋ́щїѧ сокрове́нствѣ: и҆ є҆щѐ (зрѧ́тъ) коли́ка и҆ є҆ли́ка неизслѣ́дна пролива́етсѧ пꙋчи́на ѿ ѻ҆́ныѧ неѡб̾е́млема бла́гости неизрече́нныѧ, и҆ любвѐ несказа́нныѧ, и҆ про́мысла недомы́сленна въ си́лѣ безпредѣ́льнѣй и҆ премꙋ́дрости неизрече́ннѣй, и҆ а҆́гг҃лы, и҆ самѣ́ми серафі́мы недомы́сленна, па́че всѧ́кагѡ ѹ҆ма̀ сꙋ́ща: є҆ще́ же и҆ ꙗ҆̀же ѿ настоѧ́щагѡ вѣ́ка въ на́съ а҆́ки зачина́єма неизрече́ннымъ сло́вомъ, въ бꙋ́дꙋщемъ же воз̾ꙋстроѧ́єма, и҆ а҆́ки па́ки ражда́єма и҆ соверша́єма, ꙗ҆̀же и҆ херꙋві́мскъ ѹ҆́мъ ѹ҆жаса́ютъ, и҆ то́чїю нѣ́какѡ неѧ́снѣ ѡ҆ се́мъ помы́слити предложе́нїе и҆мꙋ́щь. Ѽ благосты́ни и҆ совѣ́та бж҃їѧ и҆ любвѐ и҆ бла́гости, си́лы же и҆ премꙋ́дрости и҆ про́мысла бж҃е́ственна! Вои́стиннꙋ блаже́ни, и҆́хже ѡ҆ста́вишасѧ беззакѡ́нїѧ, и҆ и҆́хже покры́шасѧ грѣсѝ: и҆ блаже́нъ человѣ́къ, є҆го́же а҆́ще нака́жетъ гдⷭ҇ь, и҆ ѿ зако́на своегѡ̀ и҆ дх҃а наꙋчи́тъ є҆го̀.

<rubric class="inline">н҃.</rubric> <red>Д</red>ꙋ́хомъ и҆ и҆́стиною ѿкрыва́ютсѧ въ мі́рѣ ѹ҆́бѡ сꙋ́щими неви̑димыѧ немогꙋ́щимъ дх҃а прїѧ́ти ст҃а́гѡ, ꙗ҆́коже гдⷭ҇ь и҆зречѐ. А҆ и҆̀мже є҆́же ѿше́льствовати предпочита́тельнѣйше є҆́сть, и҆ дале́че ѿ мі́ра сидѣ́ти, и҆ сꙋ́щихъ въ мі́рѣ, и҆ бж҃е́ственною благода́тїю просвѣтѝ мы́сленъ свѣ́тъ ѻ҆чеса̀ се́рдца и҆́хъ восто́къ съ высоты̀ со́лнца мы́сленнагѡ, и҆ бы́сть застꙋпле́нїе и҆̀мъ ѹ҆ бг҃а, ꙗ҆́коже восхождє́нїѧ въ сердца́хъ свои́хъ полага́ти, и҆ просвѣща́тисѧ бг҃озри́тельными ѡ҆сїѧ́нїи ꙗ҆́коже подоба́етъ, въ си́хъ и҆ ѕѣлѡ̀ ꙗ҆́снѣ зрѧ́тсѧ и҆ и҆́на и҆ премнѡ́га бж҃е́ствєнна и҆ мы́слєнна, и҆ дꙋхѡ́вна взира́нїѧ достѡ́йна: є҆ще́ же и҆ бꙋ́дꙋщее вѣ́чное и҆ неꙋкло́нное воз̾ꙋстрое́нїе преподо́бнѣ пожи́вшымъ ка́кѡ бꙋ́детъ, не то́кмѡ чꙋ́вственнѡ, но ѹ҆жѐ и҆ па́че ѹ҆ма̀. Ѿню́дъ бо и҆змѣнѧ́тсѧ тогда̀ всѝ сꙋ́щагѡ па́че ѹ҆ма̀ быва́юще, и҆ сꙋ́щагѡ па́че всѧ́кїѧ мы́сли и҆ живота̀ и҆ наслажде́нїѧ: ꙗ҆́коже бо́зи положе́нїемъ, пред̾ сꙋ́щимъ ѿ є҆стества̀ бг҃омъ, наслажда́ющесѧ и҆ ра́дꙋющесѧ ѡ҆ сꙋ́щихъ па́че є҆стества̀ бл҃ги́хъ произска́чꙋщихъ ѿ кра́йнѧгѡ и҆ є҆ди́нагѡ є҆стество́мъ бг҃а, ѻ҆́крестъ сегѡ̀ ѡ҆бстоѧ́ще, и҆ всесвѧще́ннѣ соверша́юще чи́стѣ ѕѣлѡ̀ бж҃е́ственный и҆ па́че ѹ҆ма̀ пра́здникъ: и҆ є҆ди́нꙋ поставлѧ́юще прехва́льнагѡ ѻ҆́нагѡ весе́лїѧ превесе́лꙋю ра́дость и҆ торжество̀, со всѣ́ми мы́сленными а҆́гг҃лѡвъ ѹ҆краше́нїи. Мно́го нѣ́кое є҆́сть и҆ недомы́сленно тече́нїе ѻ҆́но, нетлѣ́ннагѡ предобро́тныхъ ра́дованїѧ. А҆́ще бо чꙋ́вственна добро́та чꙋ́вствы ко ѹ҆мꙋ̀ прибли́жшисѧ, сꙋ́щи предѣ́льна и҆ скороте́чна, нижѐ проста̀, нижѐ назда́нна, сла́дости ѻ҆ба́че небезра́достны вино́вна быва́ти ѡ҆бы́че, въ дꙋшѝ разсмотрѣ́ти не дале́че є҆́сть и҆ разꙋмѣ́ти ѹ҆́мъ и҆мꙋ́щымъ и҆ возсло́вное разсмотрѧ́ющымъ, что́бы моглѝ бы́ти, не въ мы́слєнна, но и҆ па́че ѹ҆ма̀ безпредѣ́льна сꙋ́ща и҆ (не) те́чна достиза́юще: незда́нна не наче́ншасѧ, и҆стека́юща ѿ бг҃а, ѿ негѡ́же сꙋ́ть всѧ̑ дѡ́браѧ и҆ блага̑ѧ, па́че же весе́лїѧ ра́ди и҆ ра́дованїѧ и҆ бж҃е́ственныѧ жи́зни, и҆ досто́йнѣ вѣ́ка ѻ҆́нагѡ и҆ ѹ҆строе́нїѧ.

<rubric class="inline">н҃а.</rubric> <red>В</red>ре́меннымъ же и҆ мѣ́стнымъ разстоѧ́тельнымъ протѧже́нїемъ и҆ ѡ҆предѣли́тельнымъ є҆сте́ствъ сво́йствамъ ра́доватисѧ ре́къ, и҆ си́хъ происте́къ ѹ҆́мъ, на́гъ быва́етъ вои́стиннꙋ є҆динови́дною простото́ю и҆ жи́знїю безхꙋдо́жною и҆ безви́дною и҆ без̾ всѧ́кагѡ прикро́ва и҆ ѡ҆дѣѧ́нїѧ безпомышле́нїемъ и҆ не глаго́ланїемъ, въ безнача́лїе и҆ неѡб̾ѧ́тїе, безконе́чїе же и҆ безпредѣ́лїе преесте́ственнѣ возше́дъ се́рдцемъ дх҃одви́жнымъ, бж҃е́ственною си́лою и҆ ѡ҆сїѧ́нїемъ, къ безконе́чїю мнѧ́щымсѧ и҆ съ сами́мъ тѣ́мъ видѣ́нїемъ ѹ҆ма̀ спростира́тисѧ. Тогда̀ ми́ръ бж҃їй въ дꙋшѝ возсїѧва́етъ и҆ неизрече́ннаѧ ст҃а́гѡ дх҃а ра́дость и҆ несказа́нное весе́лїе лїе́тсѧ въ ню̀. И҆ и҆́же превы́ше ра́зꙋма ѹ҆́жасъ соде́ржитъ ю҆̀ ѻ҆́тай воспѣва́ющꙋ: не ꙗ҆ви́тсѧ, но зри́тсѧ бг҃ъ богѡ́въ въ сїѡ́нѣ во ѹ҆мѣ̀ выспрехо́днѣ и҆ высокозри́тельнѣ: гдⷭ҇и бж҃е си́лъ, блаже́нъ человѣ́къ ѹ҆пова́ѧй на тѧ̀.

<rubric class="inline">н҃в.</rubric> <red>В</red>негда̀ ѹ҆́мъ во ѹ҆́жасѣхъ ѡ҆брѣта́етсѧ просвѣще́нъ недомы́слєнна неглагѡ́ланїѧ, междꙋ̀ бг҃омъ и҆ бж҃е́ственными себѐ зрѧ̀, тогда̀ ꙗ҆́стъ, ꙗ҆́коже є҆́сть пра́ведно дꙋхо́внагѡ ра́зꙋма и҆́стинныѧ плоды̀, и҆ бг҃одѣ́йствꙋетсѧ, и҆ ра́дꙋетсѧ, и҆ въ бж҃е́ствєнна предꙋспѣва́етъ рачє́нїѧ: глаго́лѧ ѹ҆́бѡ ника́коже ничто́же, нижѐ преходѧ̀ нѣ́какѡ ни внꙋ́трь ни внѣ̀ по завѣща́нїю, но нижѐ размышлѧ́ѧ: но зрѧ̀ ѹ҆́мнѣ є҆ди́нственнѣ во свѣ́тѣ и҆́стины и҆ дꙋ́ха, и҆ наслажде́нїе непреходнотворѧ̀ зри̑маѧ.

<rubric class="inline">н҃г.</rubric> <red>Є҆</red>гда̀ лицѐ ѹ҆ма̀ зрѧ́що внꙋ́трь се́рдца, ви́дитъ просвѣще́нїе дх҃а и҆з̾ негѡ̀ присното́чнѣ точа́щесѧ, тогда̀ ѕѣлѡ̀ вре́мѧ є҆́сть молча́ти.

<rubric class="inline">н҃д.</rubric> <red>Є҆</red>гда̀ всѐ ѹ҆́мное лицѐ ви́дѣти бꙋ́детъ бг҃а, па́че же ѹ҆́бѡ є҆гда̀ ве́сь ѹ҆́мъ внꙋ́трь дости́гнетъ бг҃а, и҆лѝ да та́кѡ рекꙋ̀, є҆гда̀ бг҃ъ во все́мъ ѹ҆мѣ̀ бꙋ́детъ, тогда̀ ѕѣлѡ̀ и҆ бо́лѣе є҆сте́ственнѣ вре́мѧ є҆́сть молча́ти.

<rubric class="inline">н҃є.</rubric> <red>Є҆</red>гда̀ ѹ҆́мъ прича́стїемъ дꙋ́ха зри́тельнѣ вои́стиннꙋ бг҃ꙋ предстоѧ̀, сла́вы же ѿ лица̀ бж҃їѧ и҆ свѣ́тлости, ѡ҆́бразомъ подоба́ющимъ наслажда́етсѧ, подоба́етъ и҆ ѕѣлѡ̀ влѣ́потꙋ молча́ти, безмо́лвнѣ же и҆ несмꙋти́тельнѣ зрѣ́ти. А҆́ще же нѣ́каѧ тьма̀ мра́чна каковы́млибо ѡ҆́бразомъ междꙋ̀ ѹ҆мо́мъ и҆ бг҃омъ припаде́тъ, внеза́пꙋ а҆́ки нѣ́кїй свѣтови́денъ и҆ горѧ́щъ по є҆сте́ственнꙋ сло́вꙋ ѻ҆́гнь, мета́ти проти́вꙋ тьмѣ̀ сло́во краткоглаго́льно ѹ҆́бѡ, ѻ҆ба́че бж҃е́ственна ꙗ҆вле́нїѧ: да та́кѡ скорѣ́е тьмꙋ̀ и҆стреби́въ свѣ́томъ, и҆ теплото́ю мглꙋ̀, и҆ ретѧ́щїйсѧ въ по́двизѣ ѹ҆́мъ просвѣти́въ же и҆ согрѣ́ѧвъ самѣ́мъ си́мъ, да па́ки мо́жетъ вкꙋ́пѣ бы́ти, ꙗ҆́коже пре́жде съ бг҃омъ, и҆ зрѣ́ти добро́тꙋ є҆гѡ̀, и҆ ꙗ҆́коже подоба́етъ, наслажда́тисѧ є҆гѡ̀, и҆ ѹ҆добрѧ́тисѧ и҆ страда́ти: вкра́тцѣ рещѝ, ꙗ҆̀же по ѹ҆́мнꙋ взира́нїю соверша́ютсѧ, прїѧ́тїемъ животворѧ́щагѡ дх҃а, ѿ бг҃а. И҆ є҆щѐ вои́стиннꙋ прострѣ́тисѧ и҆ ѿпꙋща́тисѧ и҆́стиною и҆ дх҃омъ съ бг҃омъ ѿ всѣ́хъ, и҆ сами́хъ тѣ́хъ, ꙗ҆̀же ѻ҆́крестъ бг҃а. Сїѐ ѹ҆́бѡ влѣ́потꙋ и҆ прили́чнѣ зри́тельный соверша́етъ, ѻ҆ба́че є҆ди́номꙋ внима́ѧй дѣѧ́нїю, ника́коже такова́гѡ да держи́тсѧ ѹ҆строе́нїѧ: не ѹ҆̀ ѕѣлѡ̀ ꙗ҆́снѣ къ себѣ̀, и҆ собо́ю къ бг҃ꙋ соедини́сѧ. Не ѹ҆́бѡ є҆́сть чꙋ́до, семꙋ̀ ѿ бж҃е́ственныхъ пѣ́ти и҆лѝ глаго́лати ка́колибо, и҆ мнѡ́га же, и҆ ча́стѣ, ча́стыми всѧ́кѡ ѿсю́дꙋ а҆́ки ѹ҆́бѡ сраже́нїи, и҆ ѹ҆страша́ѧ и҆ ѿгонѧ́ѧ враждꙋ́ющаго на ны̀ мно́гѡ и҆ ра́тꙋющаго ѹ҆се́рднѡ: и҆́бо прїи́детъ и҆ семꙋ̀ послѣ́даванно вре́мѧ, терпѧ́щемꙋ ѿ дх҃нове́нїѧ вои́стиннꙋ на́нь дꙋхо́вна, внегда̀ мно́гихъ бж҃е́ственныхъ пѣ́сней и҆ пѣ́нїй и҆ слове́съ а҆́ки и҆ скорови̑дна ѡ҆зарє́нїѧ соберꙋ́тсѧ во є҆ди́нꙋ вои́стиннꙋ свѣ́тлость ѻ҆гнѧ̀: є҆гда̀ и҆ врага̀ ѹ҆до́бь и҆ сме́ртною ꙗ҆́звою ѹ҆ѧзви́тъ, пожига́ѧ, си́рѣчь и҆ разсѣца́ѧ, и҆лѝ па́че и҆стреблѧ́ѧ тьмꙋ̀ ѻ҆́нагѡ, себе́ же свѣ́тлостїю ѻ҆гнѧ̀ и҆ согрѣва́ѧ же и҆ къ бж҃е́ственномꙋ наипа́че воздви́жѧ раче́нїю: и҆ къ самомꙋ̀ бг҃ꙋ серде́чнꙋю въ молча́нїи пѣ́снь и҆ ѹ҆́жасъ возносѧ̀: и҆ та̑инъ показꙋ́ѧ ди́вна себѣ̀ ѕѣлѡ̀ чꙋдеса̀: не непра́веднѡ бо терпѧ́щїи гдⷭ҇а ѹ҆блажа́ютсѧ, то́чїю ꙗ҆́кѡ пред̾идꙋ́щꙋ вре́мени наслѣ́дствꙋютъ ꙗ҆́кѡ кро́тцы сꙋ́ще мы́сленнꙋю ѡ҆бѣтова́нїѧ зе́млю, ѡ҆ хрⷭ҇тѣ̀ і҆и҃сѣ гдⷭ҇ѣ на́шемъ.

<rubric class="inline">н҃ѕ.</rubric> <red>Є҆</red>гда̀ ѹ҆́мъ кі́имждо ѿ свѣтолїѧ́нїй дх҃а ѡ҆сїѧва́емь, ѡ҆мрача́етсѧ и҆ недоꙋмѣва́етъ, и҆ къ безконе́чномꙋ и҆ безпредѣ́льномꙋ себѐ разꙋмѣва́етъ простира́ющасѧ и҆ и҆змѣнѧ́ема, тогда̀ вре́мѧ є҆́сть молча́ти.

<rubric class="inline">н҃з.</rubric> <red>Є҆</red>гда́ же а҆́ки свѣтлѣ́йшими взира́нїи и҆знемо́гша ѡ҆щꙋща́етъ, и҆ сло́во произнестѝ хотѧ́ща, да ѿ крѣ́пости ѡ҆слабѣ́въ, ѡ҆́бразомъ си́мъ полꙋ́читъ поко́й: тогда̀ є҆сте́ственнѣ вре́мѧ є҆́сть глаго́лати, ѻ҆ба́че краткоглагѡ́льна и҆ сво́йствєнна бж҃е́ствєнна ѡ҆сїѧ̑нїѧ.

<rubric class="inline">н҃и.</rubric> <red>В</red>негда̀ ѹ҆́мъ посредѣ̀ во́дъ и҆збѣга́ѧ мы́сленнагѡ фараѡ́на, про́йдетъ свою̀ но́щь просвѣще́нїемъ ѻ҆гнѧ̀, и҆ покро́вомъ ѻ҆́блака сво́й де́нь, тогда̀ благосло́внѣ молча́нїѧ вре́мѧ настои́тъ и҆ безмо́лвїѧ, и҆ нача́ло вои́стиннꙋ дꙋшѝ ѡ҆чище́нїѧ: є҆гда́ же семꙋ̀ лю́тый мы́сленный а҆мали́къ сопротивлѧ́етсѧ, и҆ послѣ́дꙋющїи є҆мꙋ̀ ꙗ҆зы́цы возбранѧ́юще прехо́дъ къ землѝ ѡ҆бѣтова́нїѧ, тогда̀ вре́мѧ прили́чествꙋющее є҆́сть є҆́же глаго́лати: но къ бг҃ꙋ дѣѧ́нїемъ ѹ҆́мнымъ и҆ сво́йственнымъ видѣ́нїемъ поддержи̑мымъ є҆гѡ̀ рꙋка́мъ, ꙗ҆́коже мѡѷсе́євымъ дре́вле ѿ а҆арѡ́на и҆ ѡ҆́ра.

<rubric class="inline">н҃ѳ.</rubric> <red>В</red>негда̀ ѿ бе́здны и҆сточа́тельны бж҃е́ственны, и҆ мы́сленна взира́нїѧ ѿ се́рдца то́читсѧ си́ла дꙋхо́вна и҆стека́ющи, настои́тъ є҆сте́ственнѣ вре́мѧ є҆́же молча́ти. Тогда́ бо неизрече́ннѡ соверша́етсѧ слꙋ́жба, є҆ще́ же и҆ поклоне́нїе ѹ҆мо́мъ бж҃їе, и҆ и҆́стиною и҆ дꙋ́хомъ: и҆ сїѐ и҆́стиннымъ чꙋ́вствомъ ѹ҆́мнымъ.

<rubric class="inline">ѯ҃.</rubric> <red>В</red>негда̀ ѿ взира́нїѧ къ бг҃ꙋ ѹ҆́мна, ѿню́дъ слове́снаѧ ѹ҆́бѡ ча́сть дꙋшѝ и҆спо́лнисѧ бж҃е́ственна ѹ҆́жаса, ѹ҆́мнаѧ же видѣ̑нїѧ, є҆ще́ же и҆ ра́дованїѧ дꙋша̀, несомнѣ́ннѡ тогда̀ є҆́сть вре́мѧ молча́ти: дꙋ́хомъ бо благочꙋ́вственнѡ и҆́стинꙋ собра́ннѣ ѹ҆́мъ взира́етъ, и҆ почита́етъ покланѧ́ѧсѧ со ѹ҆́жасомъ возсїѧва́емомꙋ въ не́мъ бг҃ꙋ.

<rubric class="inline">ѯ҃а.</rubric> <red>Д</red>х҃омъ и҆ и҆́стиною прили́чнѣ бг҃ꙋ покланѧ́ющїисѧ и҆ томꙋ̀ слꙋжа́щїи, ꙗ҆́коже подоба́етъ, не то́кмѡ не въ мѣ́стѣ покланѧ́ютсѧ и҆ слꙋ́жатъ, но ничто́же мнѣ́е сра́вна, нижѐ сло́вомъ є҆́же въ произноше́нїи. Ꙗ҆́коже бо ѿ правоты̀ вои́стиннꙋ возне́сшеесѧ мы́сленно чꙋ́вство къ неѡпи́санномꙋ, и҆ є҆гѡ́же ниеди́но мѣ́сто є҆́сть поко́ѧ: ника́коже хо́щетъ въ мѣ́стѣ покланѧ́тисѧ, та́кѡ вои́стиннꙋ подоба́ющее блюдꙋ́що, ꙗ҆́кѡ и҆́стинѣ соедине́нно безконе́чномꙋ и҆ безпредѣ́льномꙋ, безнача́льномꙋ же и҆ безви́дномꙋ и҆ соверше́ннѣ просто́мꙋ и҆ всѧ́чески рещѝ па́че ѹ҆ма̀, слове́съ разли́чїемъ и҆ предѣ́ломъ произноше́нїѧ покланѧ́тисѧ и҆ послѣ́дованнѡ слꙋжи́ти, ника́коже ѿню́дъ є҆сте́ственнѣ терпи́тъ, є҆гда̀ си́рѣчь вре́мѧ прїи́детъ во ѹ҆мѣ̀ ѿ посо́бїѧ и҆ надꙋнове́нїѧ дх҃а ра́зꙋмꙋ и҆́стины є҆динови́днѣ ѡ҆зарѧ́тисѧ: въ не́же вре́мѧ ѿню́дъ по всемꙋ̀ всѣ́хъ ѿрѣше́нъ ѹ҆́мъ бы́въ, є҆ще́ же и҆ самагѡ̀ себѐ и҆зше́дъ нѣ́какѡ не то́кмѡ неглаго́ланїю, но и҆ безпомышле́нїю благосло́внѡ про́чее прилѣжи́тъ, ꙗ҆́кѡ на вы̑шшаѧ и҆ сло́ва и҆ ѹ҆ма̀ ѹ҆́мнымъ свѣ́томъ съ весе́лїемъ и҆ ѹ҆́жасомъ ѹ҆пражнѧ́ѧсѧ и҆ зрѧ̀: неви́димь и҆ непрехо́денъ неꙋхищре́ннѣ без̾ѻче́снымъ взира́нїемъ по ѡ҆́бразꙋ нѣ́коемꙋ бы́въ соедине́нїемъ є҆́же превы́ше себѐ.

<rubric class="inline">ѯ҃в.</rubric> <red>П</red>одоба́етъ ѹ҆мꙋ̀ себѣ̀ внима́ющꙋ съ наблюде́нїемъ ѹ҆правлѧ́ти своѐ ѹ҆́мное ѹ҆строе́нїе разꙋ́мнѣ же и҆ премꙋ́дрѣ съ разсꙋжде́нїемъ, и҆ є҆гда̀ ѡ҆щꙋща́етъ себѐ зрѧ́ща прѡ́стыѧ и҆ невоѡбраже́нныѧ бг҃осло́вїѧ та́йны, въ молча́нїи безмо́лвнѣ стоѧ́ти: а҆́бїе не без̾ ѹ҆дивле́нїѧ, нижѐ ѹ҆́бѡ дале́че своегѡ̀ се́рдца дѣ́йствꙋема дꙋ́хомъ, є҆ще́ же и҆ ѡ҆сїѧва́ема. Вре́мѧ бо є҆́сть тогда̀ не то́кмѡ безмо́лвїѧ всѣ́хъ чꙋ́вствъ ѿ чꙋ́вственныхъ ѿню́дъ, но и҆ молча́нїѧ ничто́же мнѣ́е ѿ коегѡ́либо происходѧ́ща сло́ва. Па́че же ѹ҆́бѡ разꙋмѣ́тельнымъ, а҆́ще что̀ подоба́етъ рещѝ, и҆ ѹ҆́мна ѻ҆бы́чна безмо́лвїѧ и҆ невидѣ́нїѧ вре́мѧ. Ѿню́дъ бо недвиже́нїю ѡ҆бꙋча́тисѧ подоба́етъ, въ чꙋ́вствахъ, въ словесѣ́хъ, въ помышле́нїихъ, да ѹ҆́мъ примѣта́тельнѡ, и҆ ꙗ҆́коже подоба́етъ, є҆ди́нъ сы́й взира́нїемъ є҆динови́днымъ и҆ є҆динственнови́днымъ є҆ди́нагѡ и҆ то́чїю тро́йственна бг҃а мо́жетъ свобо́днѣ ѡ҆́бразомъ мо́щнымъ є҆́же па́че мы́сли безконе́чїе и҆ безнача́лїе, є҆ще́ же и҆ не ѡ҆б̾ѧ́тїе, и҆ и҆на̑ѧ, є҆ди́ною рещѝ, бж҃е́ствєннаѧ и҆ непрелѡ́жнаѧ и҆ ѿрѣшє́ннаѧ взира́ти, и҆ соединѧ́тисѧ соизмѣне́нъ сы́й съ видѣ́нїемъ и҆ просте́ртъ, и҆ ѿню́дъ бг҃ови́денъ бы́въ бж҃е́ственною благода́тїю съ весе́лїемъ и҆ ѹ҆дивле́нїемъ. А҆ поне́же ѹ҆́мъ такова́гѡ держа́тисѧ ѹ҆строе́нїѧ хотѣ́лъ бы при́снѡ, а҆́ще бы бы́ло мо́щно, но ника́коже мо́жетъ, прело́женъ же сы́й и҆ съ прело́жными живы́й, и҆ соста́вленъ нѣ́какѡ съ тѣ́ломъ и҆ вещьмѝ ѡ҆бстоѧ́тельными разꙋ́мнѣ подоба́етъ не ѿлꙋча́тисѧ дале́че є҆динови́днагѡ взира́нїѧ ѿпа́дъ, нижѐ многоглаго́лати, но ма̑ла ѹ҆́бѡ глаго́лати, и҆ сїѧ̑ же ѿ бж҃е́ственныхъ въ не́мъ ѡ҆заре́нїй, да не то́кмѡ скорѣ́е мо́жетъ къ бж҃їю є҆́же па́че ѹ҆ма̀ соедине́нїю па́ки ѡ҆браща́тисѧ, но и҆ свѣтлѣ́йше ѡ҆щꙋти́тъ соедине́нїе, и҆ ничто́же мнѣ́е и҆ пребыва́тельнѣйше. Є҆ли́кѡ бо ѹ҆́мъ со́бранное храни́тъ и҆ неразлїѧ́нное каковы́млибо ѡ҆́бразомъ, толи́кѡ ѡ҆браще́нїе є҆гѡ̀ є҆́же къ бж҃е́ственномꙋ соедине́нїю скорѣ́е быва́етъ, и҆ свѣтлѣ́йшымъ соединѧ́етсѧ свѣ́тлостємъ: є҆ще́ же и҆ благопло́днѣе ча́стомꙋ ѿню́дъ къ бж҃е́ствєннымъ навыкнове́нїю.

<rubric class="inline">ѯ҃г.</rubric> <red>В</red>негда̀ къ бж҃е́ственномꙋ є҆динови́дномꙋ и҆з̾ѧвле́нїю ѿ ѹ҆́мна взира́нїѧ ѹ҆́мъ пристра́жда и҆змѣни́сѧ, и҆ недоразꙋмѣва́емымъ ѡ҆зарѧ́етсѧ превы́шшимъ всѧ́кагѡ ра́зꙋма, и҆ нераздѣ́ленъ быва́етъ, и҆ про́стъ и҆ безпредѣ́ленъ, а҆́ки ѿ мра́ка є҆ди́нственнѣ ѡ҆сїѧва́емь: добро́тꙋ неѡпи́саннꙋ зрѧ̀ за простоты̀ превосхожде́нїе: безви́днꙋ, за всѧ́кагѡ ви́да преимꙋ́щество: безнача́льнꙋ, за превышеположе́нїе всѧ́кагѡ нача́ла каковы́млибо ѡ҆́бразомъ: са́мꙋ ѹ҆́бѡ неѡб̾ѧ́тнꙋ: всѣ́хъ же предѣ́лы и҆ каково́либо ѡ҆бдержа́нїе (и҆) є҆ди́нство въ себѣ̀ (ѡ҆бдержа́щꙋ:) всѧ̑ и҆сполнѧ́ющꙋ ꙗ҆́кѡ преиспо́лненꙋ: са́мꙋ же безконе́чнꙋ сꙋ́щꙋ: и҆ вкра́тцѣ рещѝ, внегда̀ за всѣ́хъ сꙋ́щихъ презрѣ́нїе взира́нїемъ є҆ди́нагѡ всѧ̑ ѹ҆́зритъ неизрече́ннымъ сло́вомъ си́лы ѹ҆́мственныѧ превы́ше помышле́нїѧ: тогда̀ вре́мѧ є҆́же молча́ти и҆ та́инственнѡ и҆ преми́рнѡ, и҆ да та́кѡ рекꙋ̀ без̾ѻче́снѡ и҆ неглаго́льнѡ є҆динови́днагѡ наслажда́тисѧ бж҃е́ственнѣйшимъ тайноꙋче́нїемъ и҆́стины наслажде́нїѧ. Внегда́ же речє́ннаѧ ѿстꙋпа́ютъ ѿ ѹ҆ма̀ и҆ ѻ҆́крестъ є҆гѡ̀ зри́тсѧ раздѣле́нїе: тогда̀ вре́мѧ є҆́же глаго́лати ѻ҆ба́че глаго́лати досто́йна возвожде́нїѧ къ молча́нїю: лꙋ́чше бо мно́гимъ превосхожде́нїемъ є҆́же па́че сло́ва благовре́менное могло́ бы глаго́латисѧ и҆ ѕѣлѡ̀ влѣ́потꙋ молча́нїе сло́ва всѧ́кагѡ. Ꙗ҆́коже и҆ соломѡ́нъ ди́вный пред̾ꙋчини́въ сїѐ: вре́мѧ молча́ти, та́же вре́мѧ глаго́лати, глаго́летъ: добрѣ́йше ѹ҆̀бо є҆́сть и҆ пе́рвыѧ вои́стиннꙋ ча́сти, молча́нїе води́ти благовре́меннѡ: а҆́ще ли же не ѹ҆̀ присꙋ́тствꙋетъ сїѐ, нижѐ ѹ҆́бѡ во ꙗ҆̀же па́че сло́ва ѹ҆́мъ є҆динови́днѣ мо́глъ бы взира́ти: то̀ ѹ҆́бѡ є҆́же глаго́лати благовре́меннѡ да бꙋ́детъ второ́е: и҆ да сро́дно бꙋ́детъ глаго́ланїе, и҆ къ молча́нїю бли́жнее, ꙗ҆́коже молча́нїе, та́къ и҆ глаго́ланїе благовре́менно да соверша́етсѧ: и҆ къ неглаго́ланїю прїитѝ да дости́гнетъ, си́мъ є҆́же бж҃е́ствєннаѧ глаго́лати и҆ размышлѧ́ти вы́нꙋ, и҆ зрѣ́ти тва́рь. И҆ творца̀ є҆ѧ̀ а҆́ки въ зерца́лѣ зрѣ́ти є҆ли́ка си́ла повѣ́дающаѧ ѡ҆ не́мъ. И҆ сѐ є҆́сть є҆́же благовре́меннѡ глаго́лати. Подоба́етъ же ꙗ҆́коже мни́тсѧ и҆ та́кѡ нѣ́какѡ ѡ҆б̾е́мшꙋ приназна́менати.

<rubric class="inline">ѯ҃д.</rubric> <red>В</red>негда̀ всѧ̑ ѹ҆́мъ преше́дъ здѣ̑шнѧѧ, и҆ превозше́дъ є҆сте́ственнымъ ѡ҆́бразомъ ра́достнѣ молчи́тъ, тогда̀ вре́мѧ наслажда́тисѧ премі́рными и҆ неизглаго́ланными: вре́мѧ ѡ҆сїѧ́нїѧ и҆ свѣ́та ѹ҆́мна, соедине́нїѧ же ѹ҆ма̀ и҆ видѣ́нїѧ простоты̀, безпредѣ́лїѧ же и҆ безконе́чїѧ, и҆ пресвѣ́тла ра́зꙋма: и҆ въ кра́ткости рещѝ, вре́мѧ воспрїѧ́тїѧ и҆ причаще́нїѧ премꙋ́дрости дꙋхо́вныѧ, є҆́юже ѹ҆́мъ соверше́нъ быва́етъ во ѹ҆праздне́нїи и҆ молча́нїи, несказа́нное прїе́мь во ѹ҆́жасѣ ра́дованїе.

<rubric class="inline">ѯ҃є.</rubric> <red>Є҆</red>гда̀ дꙋша̀ и҆́стины чꙋ́вствомъ себѐ ча́шею благода́ти ꙗ҆́кѡ держа́вною ѹ҆поева́емꙋ ѡ҆щꙋща́етъ, и҆ безꙋ́мнꙋ быва́ющꙋ, ꙗ҆́вѣ ꙗ҆́кѡ тогда̀ вре́мѧ є҆́сть молча́ти.

<rubric class="inline">ѯ҃ѕ.</rubric> <red>Є҆</red>гда̀ внꙋ́треннѧгѡ человѣ́ка завѣща́нїе хо́щетъ вопи́ти, гдⷭ҇и, что́ сѧ ѹ҆мно́жиша стꙋжа́ющїи мѝ; мно́зи востаю́тъ на мѧ̀: вре́мѧ є҆́сть глаго́лати: глаго́лати же ꙗ҆́коже подоба́етъ, не сꙋ́єтнаѧ на врагѝ, ѻ҆ба́че мѣ̑рна и҆ прили́чєствꙋюща, ꙗ҆́коже подоба́етъ.

<rubric class="inline">ѯ҃з.</rubric> <red>Є҆</red>гда̀ свѣ́тъ лица̀ гдⷭ҇нѧ зна́менасѧ на дꙋшѝ, ꙗ҆́коже ѿсю́дꙋ ѹ҆добрѧ́тисѧ и҆ просвѣща́тисѧ, и҆ возлїѧ́нїю бж҃е́ственна весе́лїѧ возлива́тисѧ на ню̀: тогда̀ вои́стиннꙋ вре́мѧ є҆́сть молча́ти.

<rubric class="inline">ѯ҃и.</rubric> <red>Є҆</red>гда̀ востаю́щихъ зрѣ́ла бы на ню̀ непра́ведныхъ свидѣ́телей, и҆ ꙗ҆̀же не вѣ́сть вопроша́ющихъ ю҆̀ и҆ смꙋща́ющихъ: тогда̀ вре́мѧ є҆́сть вои́стиннꙋ глаго́лати, є҆ще́ же ѹ҆́бѡ и҆ проти́вꙋ вѣща́ти.

<rubric class="inline">ѯ҃ѳ.</rubric> <red>В</red>ерхо́внѣйше, и҆ ꙗ҆́коже рещѝ, кра́йнѣйше, про́чее и҆ вы́шнее добро̀ є҆ще́ же и҆ бла́го є҆́сть бг҃ъ, во всѣ́хъ сꙋ́щихъ и҆ разꙋмѣва́емыхъ: во всѣ́хъ же ви́димыхъ мно́гимъ посре́дствомъ лꙋ́чшее є҆стество́мъ є҆́сть человѣ́къ, и҆ и҆зрѧ́днѣйшъ ѹ҆вѣща́тельнѣ без̾ сравне́нїѧ: благода́тїю же вои́стиннꙋ и҆ всѣ́хъ а҆́гг҃лѡвъ превы́шшїй. Премно́гими ѹ҆́бѡ ѹ҆́мъ зри́тельнѣ ꙗ҆̀же междꙋ̀ бг҃омъ и҆ человѣ́комъ къ сꙋ́щемꙋ превы́ше мы́сли приближа́ѧсѧ ѹ҆жа́сенъ быва́етъ, внегда̀ є҆щѐ и҆з̾ѻби́льны просвѣти́тельныѧ благода́ти не прїѧ́тъ и҆скꙋ́са: є҆ѧ́же дѣ́йственною въ се́рдцѣ дꙋхо́вною си́лою вкꙋси́въ, ре́клъ бы́хъ, не́гли: къ кра́йнѣйшемꙋ восхо́дитъ добрꙋ̀ и҆ бла́гꙋ, (си́рѣчь) къ бг҃ꙋ, и҆ во́нь по да́рꙋ бж҃е́ственнѣйшꙋ вхо́дитъ, и҆ зри́тъ є҆динови́днѣ, и҆ ѹ҆жаса́етсѧ во глꙋбинѣ̀ ꙗ҆̀же па́че ѹ҆ма̀ водворѧ́ѧсѧ въ молча́нїи. И҆ сїѐ є҆́сть вои́стиннꙋ пе́рвагѡ сꙋббѡ́тства, ꙗ҆́коже бы и҆менова́лъ кто̀ не́гли зало́гъ, є҆гѡ́же ѡ҆́бразъ созда́нїѧ сꙋ́щихъ сꙋббѡ́тство є҆́сть бж҃їе: дрꙋга́гѡ же (є҆гѡ́же нело́женъ є҆́сть прїꙋка́зъ, ѡ҆ста́вленное сꙋббѡ́тство лю́демъ бж҃їимъ) бо́льша и҆ и҆на́гѡ сꙋббѡ́тства проѧвле́ннѡ наслажда́етсѧ, въ себѣ̀ ѡ҆браща́ѧсѧ ѿ бг҃а: и҆ себѐ позна́въ ꙗ҆́кѡ ѡ҆́бразъ по первоѡбра́зїи, и҆ ѿню́дъ посре́днѧѧ бг҃а и҆ человѣ̑къ, какѡва́ бы ни бы́ли, не то́кмѡ во ꙗ҆̀же па́че ѹ҆ма̀ и҆ мы́сли прехо́дитъ ѡ҆́бразомъ прили́чнымъ съ чꙋ́днымъ ѹ҆́жасомъ: но и҆ ра́дость, не ꙗ҆́коже бы мо́глъ кто̀ рещѝ, и҆́мать, и҆ дꙋхо́вна и҆сполнѧ́етсѧ ра́дованїѧ, ра́дꙋѧсѧ вои́стиннꙋ въ молча́нїи ѡ҆ бг҃озри́тельныхъ на себѣ̀ ѡ҆сїѧ́нїихъ и҆ бг҃одѣ́йствѣхъ, и҆ соединѧ́емь си́мъ ѡ҆́бразомъ бж҃е́ственнагѡ и҆ преесте́ственнагѡ бж҃ества̀ є҆ди́ницѣ ѡ҆ хрⷭ҇тѣ̀ і҆и҃сѣ.

<rubric class="inline">ѻ҃.</rubric> <red>В</red>негда̀ всѣ́хъ виносло́внѣ бы́вшихъ твори́тъ ѿѧ́тїе, ꙗ҆́кѡ не сꙋ́щымъ сꙋ́щымъ, сꙋ́щее вои́стиннꙋ тогда̀ неизрече́ннѣ мечта́етъ па́че ѹ҆́мна дѣ́йства же и҆ соедине́нїѧ ѹ҆́мъ зрѧ̀ и҆́стиною и҆ дꙋ́хомъ превосхожде́нїемъ безчи́сленнымъ бж҃е́ственныхъ ѻ҆́крестъ, сꙋ́щихъ, нѣ́каковымъ ѡ҆́бразомъ зри́мыхъ, и҆ быва́етъ є҆динови́дѣнъ, и҆лѝ є҆ди́но, да та́кѡ рекꙋ̀, неглаго́ланїемъ содержи́мь, и҆спо́лнь любвѐ, и҆спо́лнь ра́дости, ѻ҆ба́че не про́стѣ, но сꙋ́щїѧ ѿ дѣ́йства дх҃а: ра́внагѡ а҆́гг҃лѡвъ наслажде́нїѧ.

<rubric class="inline">ѻ҃а.</rubric> <red>Ꙗ҆́</red>коже весьма̀ ника́коже ѿню́дъ гдⷭ҇и є҆сѝ сꙋщество́мъ постижи́мь никі́имже нѣ́кимъ каковы́млибо є҆стество́мъ слове́снымъ же и҆ ѹ҆́мнымъ, и҆лѝ ѿню́дъ, ра́зꙋмомъ зда́ннымъ, ни понѐ херꙋві́мскимъ, но превы́ше ѿстои́ши безконечнокра́тнѣ безконе́чнѡ всѧ́кагѡ ра́зꙋма: та́кѡ влⷣко и҆ ꙗ҆̀же ѻ҆́крестъ тебѐ ѿню́дъ безконє́чна и҆ безпредѣ̑льна. А҆́бїе ѹ҆́бѡ сꙋ́ща и҆ глаго́люща самаго̀ тебѐ превосходѧ́щимъ попече́нїемъ законополо́жникꙋ ве́тхагѡ завѣ́та мѡѷсе́ю проповѣ́дати повелѣ́лъ є҆сѝ: но и҆ та́кѡ ты̀ па́ки нело́жнѣйшїй, є҆ди́на кра́йнѧѧ и҆́стина, ре́клъ є҆сѝ ѡ҆ нѣ́кїихъ твои́хъ, є҆гда̀ ꙗ҆ви́лсѧ є҆сѝ и҆̀мъ: ѻ҆ба́че и҆́мене твоегѡ̀ не ѿкры́лъ є҆сѝ: є҆́сть бо па́че всѧ́кагѡ без̾ сравне́нїѧ и҆́мене, не то́кмѡ ѿ тѣ́хъ, є҆ли̑ка на землѝ, но и҆ ѿ тѣ́хъ є҆ли̑ка сꙋ́ть на небесѝ: сꙋщество́ бо тѧ̀ представлѧ́ютъ по́лни сꙋ́щїи свѣ́та твоегѡ̀, но без̾ вподлежа́щагѡ: вои́стиннꙋ да си́це послѣ́довано пресꙋ́щественъ ꙗ҆ви́шисѧ, и҆ помышле́нїе не и҆мꙋ́щее ѿню́дъ, нѣ́что подлежа́щее, да преѧвле́ннѡ и҆ па́че помышле́нїѧ, и҆ всѣ́хъ разꙋмѣ́тисѧ си́лꙋ и҆мꙋ́щихъ безконечнокра́тнѣ недоразꙋмѣва́емь, и҆ превы́шшїй познава́ешисѧ: вре́мене соверше́ннѡ зри́шисѧ вы́шшїй, безнача́ленъ, саможиво́тъ сы́й, и҆ безконе́ченъ. Мѣ́стна всесоверше́ннѣ ѻ҆́тай и҆збѣга́еши разꙋмѣ́нїѧ, вездѣ̀ внеза́пꙋ сы́й и҆ превы́ше всегѡ̀, ꙗ҆́кѡ всегѡ̀ вкꙋ́пѣ собра́нїѧ творе́цъ и҆ є҆ди́нъ: а҆́ще и҆ ѹ҆́мныхъ є҆сте́ствъ ѡ҆бдержа́нїе и҆ мѣ́сто сы́й непрохо́дно, ѹ҆ма̀ ско́рость превосходѧ́щъ предпостиза́ющихъ є҆гѡ̀ ѹ҆мышле́нїе, а҆́ки превы́ше всегѡ̀ и҆ рꙋка̀ вседержи́тельна всегѡ̀ ѡ҆брѣта́ющьсѧ ѡ҆́бразомъ неисповѣ́даннымъ: є҆ще́ же нижѐ є҆стества̀, и҆ по прилꙋ́чаю предѣ́лѡмъ подлежи́ши: и҆́бо безпредѣ́ленъ ты̀ є҆сѝ, не то́кмѡ є҆стество́мъ преестестве́ннѣ неподви́жимь, но и҆ ꙗ҆̀же ѻ҆́крестъ тебѐ є҆сте́ственными, ꙗ҆́кѡ премꙋ́дрость превы́ше премꙋ́дрости, и҆ си́ла превы́ше си́лы, и҆ любы̀ и҆ бла́гость превы́ше всѧ́кїѧ мы́сли и҆ любвѐ и҆ бла́гости. Что́ бы кто̀ наре́клъ тѧ̀; Не свѣ́тъ ли глаго́лемь непристꙋ́пенъ; тѣ́мже вои́стиннꙋ превы́ше свѣ́та є҆сѝ. Что̀, сꙋдїю́ ли; не всѧ̑ ли вѣ́дꙋща и҆ пре́жде бытїѧ̀; Гдѣ̀ сꙋ́ть сїѧ̑ сꙋдїѝ; тѣ́мже вои́стиннꙋ па́че сꙋдїѝ мно́гимъ посре́дствомъ. Какова́ же тѧ̀ содѣ́телѧ и҆ нарече́тъ; мгнове́нїемъ во́ли сами́мъ зи́ждꙋща, па́че же є҆ди́нѣмъ, мнѡ́га и҆ разли̑чна веще́ствєннаѧ; Въ невеще́ственныхъ же, ѽле глꙋбины̀ превосхожде́нїѧ! Да та́кѡ рекꙋ̀, є҆ди́нѣмъ мгнове́нїемъ ма́нїѧ ꙗ҆̀же є҆ди́нагѡ є҆стества̀. Дꙋхѡ́вна бо сꙋ́ть, мно́га же и҆ премно́га завѣща́нїй, а҆́ще ли же хо́щеши, и҆ ли́цъ разли́чїю, чꙋ́дное ѿню́дъ и҆ всѧ́кїѧ помышлѧ́ющагѡ по превосхожде́нїю и҆збѣга́ющо мы́сли. Ѹ҆̀бо ли сїѧ̑ сꙋ́ть содѣ́телѧ; Ника́коже. Тѣ́мже вои́стиннꙋ па́че содѣ́телѧ созда́тель и҆менꙋ́ешисѧ, и҆ хꙋдо́жникъ проповѣ́дꙋешисѧ: и҆ кото́рый зда́тель без̾ ѡ҆снова́нїѧ на ни є҆ди́номъ стоѧ́нїи зи́ждетъ понѐ и҆ малѣ́йшее, ꙗ҆́коже ты̀ влⷣко толи́кꙋю же зе́млю, съ толи́кими же гора́ми є҆ѧ̀, и҆ ка́менїи, и҆ лѣсы̀ многоразли́чными, ѡ҆снова́ѧ ю҆̀ на ничесо́мъ, па́че же толи́кѡ ѹ҆твержде́ннѣ; И҆лѝ кі́й хꙋдо́жникъ ѿ нигдѣ́же ника́коже сꙋ́щихъ произво́дитъ, па́че же во мгнове́нїи по сло́вꙋ, какова̀ то́ль ѹ҆хꙋдо́жествєннаѧ, ꙗ҆́коже произво́диши ты̀; Ѹ҆̀бо ли зда́телева и҆лѝ хꙋдо́жникова сꙋ́ть твоѧ̑: кто̀ ре́къ подоба̑ющаѧ рече́тъ; Ѿню́дъ ника́коже вои́стиннꙋ: тѣ́мже па́че зда́телѧ и҆ хꙋдо́жника мно́зѣмъ безконе́чїемъ є҆сѝ бж҃е. Како́въ ви́дъ любвѐ когда̀, и҆лѝ ѹ҆вѣ́дѣти кто̀ мо́глъ бы, и҆лѝ ѹ҆слы́шати, и҆лѝ понѐ ка́кѡ ли́бо возмечта́ти, ꙗ҆ко́въ всечꙋ́днаѧ твоѧ̀ бла́гость со ѕѣлѡ̀ крѣ́пкими завѣща́нїи показа̀ на́мъ въ прїѧ́тїи є҆́же по на́мъ ѕѣлѡ̀ человѣколю́бнѣ ко́ль па́че всѣ́хъ наде́ждъ, є҆́же вои́стиннꙋ зрѧ́ще, и҆̀мже зрѣ́ти мо́щно є҆́сть благода́тїю, въ просте́ртꙋ вхо́дѧтъ ꙗ҆́вѣ любвѐ и҆ про́мысла странноѡбра́зна пꙋчи́нꙋ: и҆ вои́стиннꙋ внѣ̀ себѐ быва́ютъ, съ лютѣ́йшими раче́ньми прили́чнѣ, и҆ ꙗ҆̀же смотре́нїѧ сво́йственнѣ наименова́ти сего̀ вои́стиннꙋ не вѣ́дѧтъ: превосхо́дѧтъ бо ѿ мно́жайша превосхожде́нїѧ и҆ ѹ҆́мъ, и҆ сло́во, и҆ всѧ́къ слꙋ́хъ, и҆ мы́сль, завѣща́нїѧ вочеловѣ́ченїѧ твоегѡ̀ бж҃е пребла́же. Ѻ҆ц҃ъ всѣ́хъ є҆сѝ, и҆ нарица́ешисѧ: но неизрече́ннѣ ѻ҆те́чество каково́либо превосхо́диши, и҆ вино́ю, и҆ вла́стїю, и҆ про́мысломъ, и҆ содержа́нїемъ. Ца́рь и҆менꙋ́ешисѧ: но ника́коже въ настоѧ́щемъ мно́жае, мнѣ́е же въ бꙋ́дꙋщемъ: нижѐ ѹ҆́бѡ ка́колибо по преше́дшемꙋ. Но ка́кѡ; Чꙋ́денъ ѿрѣше́ннѡ и҆ про́стѡ: ца́рство бо твоѐ, ца́рство всѣ́хъ вѣкѡ́въ, є҆ди́нѣмъ гла́сомъ ра́внѣ настоѧ́щагѡ, преше́дшагѡ и҆ бꙋ́дꙋщагѡ, и҆ влады́чество твоѐ во всѧ́комъ ро́дѣ и҆ ро́дѣ. Та́кѡ во всѣ́хъ ѿню́дъ по всемꙋ̀ безконе́чными мѣ́рами превы́ше є҆сѝ, про́стѡ и҆ ѿрѣше́ннѡ всѧ́кагѡ ча́стнагѡ ра́зꙋма, да рекꙋ̀ вкра́тцѣ подо́бнѣ, ѕѣлѡ̀ и҆ безконе́чнѣ превознесе́нъ, и҆ ты̀ непостижи́ме гдⷭ҇и, и҆ ꙗ҆̀же ѻ҆́крестъ тебѐ, ꙗ҆̀же мечта́ѧ нѣ́какѡ ѹ҆́мъ, ѹ҆тѣше́нїе и҆́мать ѡ҆ дости́жнѣмъ по си́лѣ твое́мъ зрѣ́нїи, и҆ ве́сь содх҃нове́нїемъ на́нь дх҃а бы́въ, ꙗ҆́кѡ во мра́къ вхо́дитъ та́инственнѡ, нижѐ соверше́ннѣ могі́й зрѣ́ти тѧ̀ за сла́вы безконе́чное и҆ непристꙋ́пное, и҆́мже ѡ҆́бразомъ премі́рнымъ поко́емъ ѹ҆покоѧ́еши неизрече́ннѡ зрѧ́щыѧ и҆ лю́бѧщыѧ тѧ̀ чꙋ́днѡ, нижѐ всесоверше́ннѡ без̾ є҆́же зрѣ́ти тѧ̀ сы́й: тѣ́мже ѹ҆покое́нїемъ бж҃е́ственнымъ и҆ преесте́ственнымъ па́ки ѹ҆покоѧ́еши и҆̀хъ, неизрече́ннѣ, недомы́сленнѣ, неѡпи́саннѣ, неѡб̾ѧ́тнѣ, и҆ вкра́тцѣ рещѝ, всебезконе́чнѣ, сꙋщество́мъ ꙗ҆́вѣ ꙗ҆́кѡ и҆ дѣ́йствомъ, а҆ми́нь.

<rubric class="inline">ѻ҃в.</rubric> <red>Є҆</red>гда̀ ѹ҆́мъ дале́че ѿ многоꙋ́мїѧ, и҆на́чевства и҆ многоча̑стны мы̑сли ѿтрѧ́съ, превы́ше ѡ҆брѣта́етсѧ ѹ҆́мнагѡ расточе́нїѧ дх҃нове́нїемъ на́нь и҆ прича́стїемъ ст҃а́гѡ дх҃а, соединѧ́ющагѡ и҆̀, и҆ на се́рдце вы́нꙋ и҆ присното́чнѣ ды́шꙋщагѡ и҆ въ бж҃е́ственныхъ мѣ́стѣхъ ча́стѣ любопребыва́ѧ, ꙗ҆́же ѡ҆ бз҃ѣ мечта́нїи а҆́ки вкачестви́тсѧ, ꙗ҆́кѡ є҆ди́нымъ взира́нїемъ ѹ҆́мнымъ, внеза́пꙋ то́ль вели́ка, є҆ли́ка ѻ҆́крестъ бг҃а є҆динови́днѣ а҆́ки въ зерца́лѣ зрѣ́ти, и҆ неизрече́ннѣ рачи́тельнѣ: тогда̀ бж҃е́ственнагѡ поко́ѧ достиза́етъ преѧвле́ннѡ, по́мощи и҆ бж҃е́ственна мі́ра наслажда́ѧсѧ, и҆ серде́чна ст҃а безмо́лвна мно́жицею поко́ѧ, ѡ҆ хрⷭ҇тѣ̀ і҆и҃сѣ гдⷭ҇ѣ на́шемъ.

<rubric class="inline">ѻ҃г.</rubric> <red>Є҆</red>гда̀ ѹ҆́мъ бесѣ́дꙋетъ бг҃ꙋ, и҆ мо́литсѧ ꙗ҆́кѡ нѣ́кїй сы́нъ чадолюби́вѣйшемꙋ ѻ҆ц҃ꙋ̀ завѣща́нїи, и҆ свѣ́тъ і҆и҃совъ зрѧ̀, неизрече́ннѣ весели́тсѧ ѹ҆дивлѧ́ѧсѧ ѕѣлѡ̀ рачи́тельнѣ, раче́нїе ꙗ҆́вѣ бж҃е́ственно и҆ преесте́ственно дѣ́йство ст҃а́гѡ дх҃а поразꙋмѣва́ѧ въ се́рдцѣ свое́мъ, и҆ превы́ше бж҃е́ственныхъ ꙗ҆вле́нїй и҆ соверше́нствъ превозлета́ти хо́щетъ та́инственнѡ и҆ премі́рнѡ, тогда̀ вои́стиннꙋ почива́етъ ѿ всѣ́хъ дѣ́лъ свои́хъ, превы́ше є҆́же помышлѧ́ти по є҆́же помышлѧ́ти быва́ѧ, и҆ чꙋ́днѣ наслажда́ѧсѧ, и҆ вои́стиннꙋ почива́ѧ въ ми́рѣ животворѧ́щагѡ дх҃а хрⷭ҇то́ва.

<rubric class="inline">ѻ҃д.</rubric> <red>П</red>очѝ бг҃ъ ѿ всѣ́хъ дѣ́лъ, ꙗ҆̀же нача́тъ твори́ти: но по и҆сполне́нїи сло́вомъ и҆ дꙋ́хомъ бы́вшихъ. Ра́внымъ ѡ҆́бразомъ и҆ бг҃оподо́бенъ ѹ҆́мъ почива́етъ ѿ всѣ́хъ дѣ́лъ свои́хъ, ꙗ҆̀же нача́тъ въ нача́лѣхъ твори́ти въ соисполне́нїи мі́ра, и҆́же по добродѣ́тели мы́сленнагѡ, но по є҆́же возразсмотрѣ́ти и҆ а҆́ки возсодѣ́лати сло́вомъ бж҃їимъ и҆ дх҃омъ животворѧ́щимъ вкꙋ́пѣ ве́сь мі́ръ, и҆ ꙗ҆̀же въ не́мъ мы́слєннаѧ дово́льнѡ: и҆ ѿ си́хъ взы́ти па́ки сло́вомъ бж҃їимъ и҆ дꙋ́хомъ въ речє́ннаѧ ѿ нѣ́кихъ, мета̀ та̀ фѷзїка̀, си́рѣчь, во ꙗ҆̀же по є҆сте́ственныхъ, и҆ превозни́кнꙋти въ прѡ́стаѧ и҆ ѿрѣшє́ннаѧ бг҃осло́вїѧ та̑инственнаѧ чꙋдеса̀: тогда̀ въ почи́тїи, поко́ѧ же и҆ мі́ра ѹ҆́мною и҆́стиною ѕѣлѡ̀ мно́га наслажда́етсѧ, є҆ще́ же и҆ ѡ҆бнажа́етсѧ свѣ́томъ ра́зꙋма и҆ дх҃а животворѧ́ща прича́стїемъ, ѡ҆ хрⷭ҇тѣ̀ і҆и҃сѣ гдⷭ҇ѣ на́шемъ.

<rubric class="inline">ѻ҃є.</rubric> <red>Ꙗ҆́</red>коже почи́въ бг҃ъ, ника́коже ѿ всѣ́хъ дѣ́лъ свои́хъ почѝ, но то́чїю, ꙗ҆̀же нача́тъ твори́ти. Ѻ҆ба́че ѿ безнача́льныхъ и҆ незда́нныхъ, и҆ а҆́ки є҆сте́ственныхъ сꙋ́щихъ є҆мꙋ̀ дѣ́лъ не преста̀: та́кѡ сра́вна бг҃оподража́ннѣ ѹ҆́мъ, сло́вомъ бж҃е́ственнымъ и҆ дх҃омъ животворѧ́щимъ и҆спыта́въ, и҆ преше́дъ ви́димꙋю тва́рь, ника́коже ѿ дѣ́лъ є҆сте́ственнѣ сꙋ́щихъ є҆мꙋ̀ и҆ нижѐ наче́ншихсѧ, нижѐ ѹ҆́бѡ престаю́щихъ почива́етъ ѿню́дъ, но ѿ ви́димыхъ дѣ́лъ почива́етъ, начина́ющихсѧ же и҆ престаю́щихъ. Ѿ сеѧ̀ вины̀ и҆ тѣле́сномꙋ почи́тїю по недвиже́нїю припослѣ́дствꙋющꙋ ѹ҆поко́ившемꙋ, небе́сномꙋ послѣ́дꙋетъ ѹ҆ма̀ ѹ҆строе́нїю. А҆́ще бо приснодви́женъ бы не бы́лъ дꙋхнове́нїемъ на́нь животворѧ́щимъ дх҃а при́снымъ во взира́нїи ви́димымъ разꙋмѣ́тельнѣмъ, нижѐ а҆́ще є҆́сть ѹ҆́мно почи́тїе ѹ҆вѣ́сть, приснодви́жнѣ ѻ҆́крестъ є҆ди́нагѡ бг҃а є҆динови́днѣ ѡ҆браща́емо, и҆ ѡ҆божа́ющо своего̀ прича́стника ѹ҆покое́нїемъ є҆́же ѡ҆ хрⷭ҇тѣ̀ несказа́ннымъ же и҆ неизрече́ннымъ.

<rubric class="inline">ѻ҃ѕ.</rubric> <red>Н</red>е ско́ръ бꙋ́ди, глаго́летъ соломѡ́нъ, и҆зноси́ти сло́во пред̾ лице́мъ гдⷭ҇нимъ: ꙗ҆́кѡ бг҃ъ на нб҃сѝ горѣ̀, ты́ же на землѝ до́лꙋ, ко́ль ѕѣлѡ̀ ꙗ҆́снѣ и҆ пра́вѡ предае́тъ же и҆ и҆з̾ѧснѧ́етъ, ко́е є҆́сть вре́мѧ молча́ти глаго́летъ бо ꙗ҆́вѣ: поне́же ты̀ до́лꙋ сы́й на землѝ пред̾ лице́мъ гдⷭ҇а сꙋ́щагѡ на небесѣ́хъ горѣ̀ є҆сѝ, и҆ толи́кїѧ сподо́билсѧ є҆сѝ благода́ти, ꙗ҆́кѡ до́льный гѡ́рнѧѧ мꙋ́дрствовати и҆ ѡ҆бзира́ти, и҆ ѹ҆́мнѣ взира́ѧ стоѧ́ти пред̾ лице́мъ гдⷭ҇нимъ: не ско́ръ бꙋ́ди и҆знестѝ сло́во, вре́мѧ во молча́ти. Не хощѝ си́рѣчь, и҆знестѝ сло́во ѹ҆́мнѣ дѣ́йствꙋемь ѿ и҆́стины и҆ є҆динови́днѣ и҆ бг҃ови́днѣ: (сїе́ бо є҆́сть пред̾ лице́мъ гдⷭ҇нимъ бы́ти) є҆гда̀ мнѡ́гаѧ ѻ҆́крестъ бг҃а сꙋ̑щаѧ є҆динови́днѣ ѹ҆́мъ зри́тъ про́стымъ и҆ є҆ди́нственнымъ взира́нїемъ въ бз҃ѣ. Не ѹ҆́бѡ сїѐ стражда̀ и҆ пред̾ лице́мъ гдⷭ҇нимъ предстоѧ̀ сло́во произноси́ти ско́ръ бꙋ́ди. И҆лѝ ꙗ҆́коже бы приключи́лосѧ себѐ невѣ́жественнѣ во́лею ѹ҆ма́лити и҆ и҆знестѝ, ѹ҆скорѧ́лъ бы є҆сѝ. Вои́стиннꙋ же и҆ та́кѡ рещѝ мо́щно бы бы́ло глаго́ла сегѡ̀ сказꙋ́ющымъ разꙋмѣ́нїе: бѣ̀, є҆гда̀ бѣ̀ человѣ́ческое є҆стество̀ неврежде́нно, и҆ сегѡ̀ ра́ди пра́веднѣ дале́че ѿ ѕѡ́лъ, бли́зъ сꙋ́ще бг҃а, бг҃а же зрѧ́ще, добро́тꙋ лица̀ є҆гѡ̀ во а҆да́мѣ пра́ѻтцѣ, наслажда́ющосѧ съ ра́достїю съ чꙋдесе́мъ невеще́ственна наслажде́нїѧ, Ѹ҆́мна, небе́сна, нетлѣ́нна. И҆́бо мно́га ѹ҆́бѡ благода́ть въ дꙋшѝ пе́рвагѡ человѣ́ка и҆злива́шесѧ, мно́гими же бг҃ови́дный ѹ҆́мъ ѻ҆́нагѡ ѡ҆блива́шесѧ разꙋмѣ́тельными видѣ́нїи и҆ горѣ̀ просте́ртїи ко бг҃ꙋ, въ чꙋ́вственнѣ раѝ, наслажде́нїе и҆мѣ́вшагѡ мы́сленнѣ, и҆ да си́це наименꙋ́ю блаже́ннꙋ жи́знь: съ самѣ́мъ собо́ю вои́стиннꙋ соедине́нна и҆ съ бг҃омъ, въ себѣ́ же пребыва́юща и҆ въ бз҃ѣ, ꙗ҆́коже подоба́етъ є҆динови́днагѡ держа́щасѧ ѹ҆строе́нїѧ и҆ бг҃ови́днагѡ вои́стиннꙋ: и҆ ѕѣлѡ̀ влѣ́потꙋ, ꙗ҆́кѡ по ѡ҆́бразꙋ бж҃їю бы́сть. Но сїѧ̑ ѹ҆́бѡ та́кѡ ѡ҆ на́съ, да ꙗ҆́коже вкра́тцѣ рещѝ, ѿ бг҃а блага̑ѧ: враждꙋ́ющемꙋ же благожре́бїю, и҆ сла́вѣ на́шей нечести́вомꙋ бѣ́сꙋ ѹ҆ѧ́звеннꙋ за́вистїю, стерпи́мо сїѐ не бѣ̀, ка́кѡ бо; и҆ ѹ҆́бѡ мно́гѡ всегꙋби́тельный се́й бы́сть прельща́ѧ и҆ повѣща́ѧ наде́ждꙋ на́шꙋ, благосло́вными а҆́ки бы совѣ́ты, и҆ воздвиза́ѧ жела́нїе къ вы́шнемꙋ, не́жели є҆́же и҆мѣ́ѧхомъ, ѡ҆боже́нїю, за́пѡвѣди бж҃їѧ, перводѣ́тель ѕло́бы, ѡ҆болга́въ пра́вое. Ѿ негѡ́же вои́стиннꙋ поги́бель пре́лести ѻ҆каѧ́ннѣ пострада́хомъ, и҆ бг҃а, и҆ бж҃е́ственна наслажде́нїѧ и҆згна́ни бы́хомъ, и҆ є҆динови́дныѧ ѹ҆́мныѧ дꙋхо́вныѧ жи́зни, и҆ ѿ є҆́же зрѣ́ти мощѝ лицѐ бж҃їе, и҆ прославлѧ́тисѧ и҆змѣне́ннымъ лꙋче́ю бж҃е́ственныѧ добро́ты ѻ҆каѧ́ннѣ ѿпадо́хомъ, и҆ ѡ҆брѣто́хомсѧ, ꙗ҆́коже не подоба́ше, раздѣле́нни и҆ раздра́нни на нѣ̑каѧ мнѡ́га, и҆ ѡ҆ раздѣ́льныхъ жи́знѣхъ же и҆ и҆на́чевствахъ, ꙗ҆́коже не подоба́ше, ра́дꙋющесѧ, ꙗ҆́коже и҆ мнѡ́ги бо́ги, и҆ разстоѧ́щѧ вмѣ́стѡ є҆ди́нагѡ почита́ти трїѷпоста́снагѡ бж҃ества̀, вои́стиннꙋ не сꙋ́щыѧ бо́ги, но преле́стны бѣ́сы, и҆ тли́тельны и҆ вражде́бны, погꙋби́хомъ є҆ди́ное и҆ и҆́стинное (є҆ди́нꙋ же) и҆ є҆ди́нственнꙋю жи́знь и҆ чи́нъ, и҆ раздра́хомсѧ на мнѡ́га и҆ разли̑чна, и҆ крѣ́пость на́ша ѹ҆́мнаѧ и҆ си́ла, и҆лѝ па́че горѣ̀ просте́ртїе рещѝ сво́йственнѣе и҆счезѐ, не нелѣ́потнѣ, и҆ во глꙋбинꙋ̀ прїидо́хомъ, ника́коже и҆змѣ́рна ѕла̀, и҆ дѡ́лнѧѧ ѡ҆́бразы бж҃їи, и҆ го́рнѧгѡ ѡ҆бита́нїѧ, и҆ небе́снагѡ недосто́йни, безꙋ́мнѡ мꙋ́дрствовати произво́лихомъ. А҆ поне́же не непрело́жно, нижѐ ѹ҆́бѡ непрекло́нно є҆́сть на́ше, мо́щно є҆́сть ѿню́дъ, и҆ сїѐ благосло́внѣ, ꙗ҆́коже ѿ премно́гїѧ сла́вы ѻ҆́ныѧ въ далеча́йшее безсла́вїе ѻ҆каѧ́ннѣ поползо́хомсѧ па́ки возврати́тисѧ и҆ возни́кнꙋти, и҆ па́ки ѹ҆ви́дѣти честнѣ́йшее бж҃їе лицѐ, не ѹ҆̀бо ꙗ҆́коже пре́жде толи́кѡ ближа́йше: ѻ҆ба́че далеча́е, и҆ ѹ҆ви́дѣти и҆ добро́ты є҆гѡ̀ пострада́ти свѣ́тлость. Тѣ́мже и҆ мѡѷсе́й бж҃е́ственнѣйшїй, и҆ всѐ ко́елибо проро́кѡвъ число̀, и҆ є҆ще́ же и҆ ѻ҆тцы̀, и҆̀же пре́жде си́хъ, а҆враа́мъ ꙗ҆́вѣ ꙗ҆́кѡ и҆ подо́бнїи є҆мꙋ̀, ви́дѣша сїѐ ꙗ҆́коже дости́гнꙋти мо́щно бѣ̀ и҆ ѕѣлѡ̀ ꙗ҆́снѣ, и҆ свѣ́тлости ꙗ҆́же ѿ ѻ҆́ныѧ добро́ты наслади́шасѧ дово́льнѣ: є҆ще́ же, и҆ ѹ҆жа́сшесѧ ѡ҆ непристꙋ́пнѣй сла́вѣ є҆гѡ̀, ѻ҆́ви ѹ҆́бѡ себѐ ѡ҆каѧ́ша, ѻ҆́ви же зе́млю себѐ и҆ пе́пелъ вмѣни́ша и҆ нареко́ша: и҆ні́и же ни понѐ зи́нꙋти возмого́ша, ѡ҆ превосхожде́нїи сла́вы ѹ҆ви́дѣннагѡ, є҆гѡ́же ра́ди ѹ҆́бѡ хꙋдогла́сїю и҆ косноѧзы́чїю зазрѣ́ша своемꙋ̀. И҆ и҆́ны нѣ̑кїѧ свѣ́тлостїю сꙋ́щагѡ превы́ше добро́ты видѣ̑нїѧ ѻ҆́нагѡ, похва́льны ѕѣлѡ̀ и҆ блаже́нны стра́сти пострада́ша сла́внѡ, ѿ сегѡ̀ вои́стиннꙋ и҆ даві́дъ бж҃е́ственный, жела́ѧ свѣ́тлости добро́ты лица̀ гдⷭ҇нѧ, вопїе́тъ къ бг҃ꙋ молѧ́сѧ: Когда̀ прїидꙋ̀ и҆ ꙗ҆влю́сѧ лицꙋ̀ бг҃а моегѡ̀: и҆ є҆ще́ же ѹ҆строе́нїе дꙋшѝ, въ не́мже ѹ҆ви́дѣсѧ лицѐ гдⷭ҇не показа́ти восхотѣ́въ: Вселѧ́тсѧ пра́вїи, глаго́летъ ко бг҃ꙋ, съ лице́мъ твои́мъ: и҆ крѣ́пость же є҆ли́кꙋ дꙋшѝ подае́тъ лицѐ бж҃їе зри́мое, разꙋ́мнѣ показꙋ́ѧ: ѿврати́лъ є҆сѝ, глаго́летъ, лицѐ твоѐ, и҆ бы́хъ смꙋще́нъ. А҆́ще же ѿвраще́нїемъ бж҃е́ственнагѡ лица̀ слꙋча́етсѧ смꙋще́нїе, ѹ҆̀бо присꙋ́тствїемъ сегѡ̀ и҆ призрѣ́нїемъ ми́ръ послѣ́дствꙋетъ дꙋхо́венъ дꙋшѝ, да́ръ толи́кѡ велича́йшъ сы́й, ꙗ҆́коже по бж҃е́ственнѣй любвѝ и҆ ра́дости ꙗ҆влѧ́тисѧ дх҃ѡ́внымъ и҆лѝ дарова̑нїѧ подоба́етъ глаго́лати и҆лѝ понѐ плоды̀: и҆ ст҃ѡ же живꙋ́щыѧ и҆ пра́веднѡ, во свѣ́тѣ лица̀ гдⷭ҇нѧ ꙗ҆влѧ́етъ ходи́ти: гдⷭ҇и, глаго́лѧ, во свѣ́тѣ лица̀ твоегѡ̀ по́йдꙋтъ: и҆ ѡ҆ и҆́мени твое́мъ возра́дꙋютсѧ ве́сь де́нь, дꙋхо́вный ѻ҆́нъ ꙗ҆́вѣ ꙗ҆́кѡ, поели́кꙋ посыла́етъ внꙋ́треннемꙋ человѣ́кꙋ мы́сленное и҆ неизрече́нное со́лнце пречⷭ҇тыѧ и҆ животворѧ́щыѧ лꙋчы̀ своѧ̑, и҆ просвѣща́етсѧ во ѹ҆мѣ̀ премі́рныхъ чꙋ́вство: въ не́же вре́мѧ взе́млетсѧ ѿ землѝ, и҆ на нб҃о прелага́етсѧ всѧ̀ дꙋше́внаѧ па́мѧть, и҆ человѣ́къ то́й ра́дꙋетсѧ и҆ взыграва́етсѧ, и҆ пѣ̑сни ꙗ҆́коже подоба́етъ, поставлѧ́етъ, и҆ весели́тсѧ ра́дованїемъ и҆ красова́нїемъ и҆ дꙋше́вною сла́достїю, коли́кою кто́ бы возмо́глъ рещѝ, свѣтѧ́сѧ и҆ просвѣща́ѧсѧ свѣ́тлостїю лица̀ гдⷭ҇нѧ. Тѣ́мже и҆́ндѣ мо́литъ бг҃а: Не ѿвратѝ, глаго́лѧ, лица̀ твоегѡ̀ ѿ менѐ, и҆ ѹ҆подо́блюсѧ низходѧ́щымъ въ ро́въ. Тьмы́ бо вина̀ є҆́сть ѿвраще́нїе лица̀ гдⷭ҇нѧ: ѡ҆браще́нїе же всѧ́кагѡ ѹ҆́мнагѡ свѣ́та, тѣ́мже влѣ́потꙋ, и҆ ра́дости дх҃о́вныѧ ꙗ҆́коже и҆ ѡ҆ себѣ̀ глаго́летъ: зна́менасѧ на мѧ̀ свѣ́тъ лица̀ твоегѡ̀: и҆ снаво́дитъ: да́лъ є҆сѝ весе́лїе въ се́рдцѣ мое́мъ. Па́ки ѿ просвѣще́нїѧ лица̀ гдⷭ҇нѧ дх҃о́вный бж҃е́ственныѧ благода́ти бы́ти въ себѣ̀ свидѣ́тельствꙋетъ да́ръ. И҆ кі́и бы ѹ҆́бѡ бы́ли пред̾ лице́мъ гдⷭ҇нимъ стоѧ́щїи, и҆ є҆мꙋ̀ молѧ́щїисѧ, глаго́летъ, ꙗ҆́кѡ сꙋ́ть мы́сленнѣ люде́й бж҃їихъ бога́тїи. Свѧ́ти бо ѹ҆́бѡ вои́стиннꙋ, и҆ человѣ́цы бж҃їи мно́зи сꙋ́ть: ѻ҆ба́че не всѣ̑мъ воѻбщѐ бж҃їе зрѣ́ти мо́щно є҆́сть лицѐ, и҆ жи́ти житїѐ а҆́гг҃льско, на землѝ є҆щѐ живꙋ́щымъ, ника́коже. Є҆ди́нѣхъ бо є҆́сть сїѐ и҆́же съ премꙋ́дростїю бж҃е́ственною и҆ ра́зꙋмомъ слꙋжи́ма бы́ти бг҃а непщꙋ́ющихъ, и҆ покланѧ́ема и҆́стиною и҆ дх҃омъ: и҆̀же вои́стиннꙋ и҆ бога́тїи лю́дстїи глаго́лалисѧ бы влѣ́потꙋ бж҃їи, мно́гихъ зрѣ́нїй внꙋ́трь ѡ҆зари́вшесѧ та́инствы, и҆ мно́гїѧ премꙋ́дрости и҆ ра́зꙋма, и҆́же по па́ѵлꙋ ника́коже всѣ́хъ є҆́сть, бж҃е́ственна и҆ дꙋхо́вна глꙋбина̀ и҆мꙋ́щъ бога́тства. Тѣ́мже лицꙋ̀ твоемꙋ̀, чꙋ́дный глаго́летъ ко бг҃ꙋ, ꙗ҆́коже рече́сѧ, даві́дъ, помо́лѧтсѧ бога́тїи лю́дстїи. Сегѡ̀ ра́ди сїѧ̑ па́че всѣ́хъ вѣ́дый, ꙗ҆́кѡ па́че всѣ́хъ бж҃е́ственныѧ премꙋ́дрости и҆спо́лненъ соломѡ́нъ ѕѣ́льный, благоприли́чнѣ ѕѣлѡ̀ ѹ҆ча̀ глаго́летъ: не ско́ръ бꙋ́ди и҆зноси́ти сло́во пред̾ лице́мъ гдⷭ҇нимъ: ꙗ҆́кѡ бг҃ъ на небесѝ горѣ̀, ты́ же на землѝ до́лꙋ. Внегда̀ по бж҃е́ственнꙋ да́рꙋ прише́лъ бы є҆сѝ пред̾ лицѐ гдⷭ҇не, въ бж҃е́ственно и҆ є҆динови́дно мечта́нїе возше́дшꙋ ꙗ҆́вѣ ꙗ҆́кѡ видѣ́нїю ѹ҆ма̀: (тогда̀) вре́мѧ є҆́сть молча́ти. Да не ѹ҆́бѡ произноси́ти сло́во ни понѐ є҆ди́но ско́ръ бꙋ́ди, сꙋ́етнѣ глаго́лательнꙋ ѻ҆бы́чаю послѣ́дствꙋѧ: ꙗ҆́кѡ не вре́мѧ тогда̀ глаго́лати: бо́гъ бо быва́еши и҆ ты̀, на землѝ є҆щѐ сы́й, бг҃а сꙋ́щагѡ на небесѣ́хъ зрѧ̀ а҆гг҃лоподража́тельнѣ лицѐ. И҆́бо и҆ а҆́гг҃ли, ꙗ҆́коже сп҃си́тель речѐ, вы́нꙋ ви́дѧтъ лицѐ небе́снагѡ ва́шегѡ ѻ҆ц҃а̀. Тѣ́мже є҆гда̀ и҆ во и҆но́мъ мѣ́стѣ глаго́люща слы́шиши соломѡ́на, свѣ́тъ пра́вєднымъ вы́нꙋ, ѿ свѣтлолїѧ́нїѧ лица̀ гдⷭ҇нѧ се́й страда́ти и҆̀мъ влѣ́потꙋ да не вознепщꙋ́еши смотрѧ́ѧ, а҆гг҃лови́днѣ бж҃е́ственною бл҃года́тїю вы́нꙋ ви́дѧщымъ лицѐ гдⷭ҇не. Ѿ негѡ́же и҆сточа́тельный и҆злива́етсѧ свѣ́тъ: а҆́гг҃лъ бо и҆́нъ, да не глаго́лю бо́гъ, человѣ́къ то́й быва́етъ и҆ є҆́сть на землѝ. Тѣ́мже и҆ на смотри́тельный благода́ти гдⷭ҇нѧ да́ръ возвраща́ешисѧ, быва́ѧ є҆́же бг҃ъ горѣ̀, сїѐ ты̀ на землѝ до́лꙋ, бо́гъ си́рѣчь, є҆́же є҆́сть чꙋ́дно: не происходѧ̀ сло́вомъ, нижѐ помышле́нїемъ преходѧ̀ и҆ двиза́ѧ своѐ по́мысленное, а҆́ки ѹ҆́мнѣ раздѣлѧ́ѧсѧ, но є҆динови́днѣ взира́ѧ, и҆ а҆́ки бо́гъ зрѧ̀ без̾ѻче́снѣ, и҆ недви́жнѣ по про́стꙋ и҆ є҆ди́нственнꙋ взира́нїю, є҆ще́ же и҆ наслажда́ѧсѧ ѿ лица̀ гдⷭ҇нѧ и҆зска́чꙋщею свѣтлѣ́йшею лꙋче́ю и҆ непристꙋ́пною. Сїѐ ѹ҆́бѡ є҆́сть верхо́вное и҆ блаже́нное ѹ҆мои́мцємъ ѹ҆ма̀ къ бг҃ꙋ ѹ҆строе́нїе, ꙗ҆́коже рещѝ цвѣ́тъ ѹ҆́мныѧ чистоты̀, вожделѣ́нное є҆ди́нство вѣ́ры, соверша́емо въ прїѡбще́нїи дх҃а, бж҃е́ственныѧ и҆ бг҃отворѧ́щїѧ премꙋ́дрости благосла́вный пло́дъ, ѡ҆снова́нїе дꙋхо́внагѡ ми́ра, ѡ҆бита́лище безмечта́нныѧ ра́дости, любвѐ бж҃їѧ две́рь, ѻ҆́трасль просвѣще́нїѧ, вина̀ и҆сточа́нїѧ ѿ се́рдца неистощава́емыхъ во́дъ дх҃а, ѡ҆бра́зныѧ нѣ́когда ма́нны вои́стиннꙋ ни́ща же и҆ наслажде́нїе дꙋшѝ, и҆ раще́нїе и҆ и҆змѣне́нїе бж҃е́ственныхъ и҆ неизглаго́ланныхъ та̑инъ, и҆ ѿкрове́нїй нача́ло. Є҆ди́ныѧ и҆ пе́рвыѧ и҆́стины заключе́нїе, кі́ихлибо пѡ́мыслъ потребле́нїе, всѣ́хъ помышле́нїй преста́тїе, настоѧ́тельство превы́ше є҆́же помышлѧ́ти, вина̀ ѹ҆́жаса. Къ про́стомꙋ и҆ безпредѣ́льномꙋ и҆ неѡб̾име́нномꙋ, безви́дномꙋ же и҆ без̾ѡбра́зномꙋ, нека́чественномꙋ, неѧко́вственномꙋ, неколи́чественномꙋ, неприкоснове́нномꙋ и҆ премі́рномꙋ, ѹ҆ма̀ претворе́нїе па́че ѹ҆ма̀ и҆ и҆змѣне́нїе, и҆ ѿню́дъ къ бг҃ови́дномꙋ воз̾ꙋстрое́нїе. Ника́коже ѹ҆̀бо ѿ невѣ́жества, въ сїѐ прише́дъ ѹ҆строе́нїе, и҆ ѡ҆́бразомъ нѣ́кимъ бг҃одѣ́йствꙋемь человѣколю́бїемъ благода́ти, ско́ръ бꙋ́ди и҆знестѝ сло́во понѐ є҆ди́но пред̾ лице́мъ гдⷭ҇нимъ: ꙗ҆́кѡ томꙋ̀ є҆ди́наѧ и҆ про́стаѧ сла́ва є҆́сть, и҆ во вѣ́ки бꙋ́детъ.

<rubric class="inline">ѻ҃з.</rubric> <red>Ѹ҆́</red>мъ зрѣ́ти хотѧ̀ ꙗ҆̀же превы́ше себѐ мы́слєннаѧ, а҆́ще и҆ не бж҃е́ственною благода́тїю содѣ́йствꙋюще къ семꙋ̀ и҆мѣ́лъ бы и҆ своѐ се́рдце, недѣ́йствєнна и҆ непросвѣщє́нна и҆ слїѧ̑нна зри́тъ, сегѡ̀ ра́ди и҆ своеѧ̀ сла́дости сво́йственнѣйшїѧ ѡ҆скꙋдѣва́етъ. А҆́ще невѣ́дѣнїѧ ра́ди и҆ мни́тсѧ ѹ҆слажда́тисѧ, а҆́ки не ѹ҆̀ вкꙋси́вый сеѧ̀. Ꙗ҆́коже ѹ҆́бѡ мни́тсѧ нѣ́какѡ ѹ҆слажда́тисѧ и҆ ꙗ҆чме́нный ꙗ҆ды́й хлѣ́бъ, а҆́ще и҆ премно́гѡ хлѣ́бныѧ сла́дости ѡ҆скꙋдѣва́ющъ: ѻ҆ба́че за невѣ́дѣнїе вкꙋ́са семїда́льнагѡ хлѣ́ба.

<rubric class="inline">ѻ҃и.</rubric> <red>П</red>о ѹ҆́мномъ се́рдца бл҃года́тїю соедине́нїи, незаблꙋ́днѣ во свѣ́тѣ дꙋхо́внѣ ѹ҆́мъ зри́тъ, и҆ простира́етсѧ къ своемꙋ̀ жела́нїю, є҆́же є҆́сть бг҃ъ: внѣ̀ ѿню́дъ бы́въ чꙋ́вства, безша́ренъ ꙗ҆́вѣ, ꙗ҆́кѡ и҆ нека́чественъ, и҆ безмечта́ненъ па́ки бы́въ мечта́нїй чꙋ́вственныхъ.

<rubric class="inline">ѻ҃ѳ.</rubric> <red>Ѹ҆́</red>мъ ѿ благода́ти ко є҆́же зрѣ́ти наставлѧ́емь, вои́стиннꙋ ма́ннꙋ вы́нꙋ ꙗ҆́стъ дꙋхо́внꙋ. Чꙋ́вственнаѧ во ма́нна ю҆́же і҆зра́иль ꙗ҆дѧ́ше, и҆мѣ́ѧше ѹ҆́бѡ сла́стнꙋ достосла́внꙋ си́лꙋ тѣ́ло пита́ющꙋ: что́ же сꙋщество́мъ ѻ҆на̀ бѣ̀, невѣ́домо бѣ̀: тѣ́мже и҆ ма́нна нарица́шесѧ, ꙗ҆влѧ́ющꙋ рече́нїю незна́емое. Что́ бо є҆́сть сїѐ; рече́нїе ꙗ҆влѧ́етъ: и҆ ю҆́же зрѧ́хꙋ ꙗ҆дꙋ́ще сꙋщества̀ сеѧ̀ не ѹ҆вѣ́дѣвше, недоꙋмѣ́тельнѣ, что́ є҆сть сїѐ, глаго́лахꙋ; Вы́нꙋ ѹ҆̀бо и҆ зри́тельный ѹ҆дивлѧ́етсѧ во ѹ҆мѣ̀, и҆ къ себѣ̀, что̀ є҆́сть сїѐ; глаго́летъ, є҆́же весели́тъ ѹ҆́бѡ зри́мо, и҆ ѹ҆тꙋчнѧ́етъ ѹ҆́мъ дꙋхо́внѣ ꙗ҆до́мо: превосхо́дитъ же ѿ є҆́же разꙋмѣ́тисѧ ѡ҆ себѣ̀, ꙗ҆́кѡ бж҃е́ственно сꙋ́ще и҆ преесте́ственно: и҆ пита́юще чꙋ́днѡ, и҆ напоѧ́юще ѹ҆́мъ постиже́нїѧ ѹ҆ма̀ ѻ҆́тай и҆збѣга́етъ, не то́кмѡ ꙗ҆́кѡ непостижи́мо непостижи́мо сꙋщество́мъ, но и҆ ꙗ҆́кѡ безконе́чно и҆ безпредѣ́льно.

<rubric class="inline">п҃.</rubric> <red>Т</red>рѝ сꙋ́ть свидѣ̑тельствꙋющаѧ и҆́стинѣ, ре́клъ бы́хъ и҆ а҆́зъ влѣ́потꙋ: тва́рь, писа́нїе, въ дꙋ́сѣ: ѿ писа́нїѧ бо и҆ тва́ри дꙋхо́внѣ зри́мыхъ, зри́тсѧ є҆ди́наѧ про́стаѧ и҆́стина, и҆ ѿ сеѧ̀ сло́жнаѧ. И҆ рече́нными тремѝ прише́дъ въ слѣ̑дꙋющаѧ два̀, и҆ стоѧ̀ въ ни́хъ ѹ҆́мъ незаблꙋ́денъ, ѡ҆брѣ́те хрⷭ҇то́вою благода́тїю пꙋ́ть. Полꙋчи́ бо ѿ про́стыѧ ѹ҆́бѡ и҆́стины высотꙋ̀ мы́сленнꙋ, и҆ глꙋбинꙋ̀, є҆ще́ же и҆ широтꙋ̀ безконе́чнꙋ: и҆́хже ра́ди и҆ во ѹ҆́жасѣ бы́въ, пристра́шенъ сы́й пое́тъ. Ѿ сло́жныѧ же къ речє́ннымъ, и҆ серде́ченъ ѡ҆брѣ́те ми́ръ и҆ любо́вь и҆ ра́дость. Тѣ́мже ѹ҆жа́сенъ сы́й пое́тъ люби́тельнѣ. Тре́бꙋетъ же человѣ́къ вре́менна мно́га разстоѧ́нїѧ, и҆ трꙋда̀ и҆ терпѣ́нїѧ, ꙗ҆́кѡ да чꙋ̑вства ѡ҆́бразомъ нѣ́кимъ ѿлага́ѧ, и҆ ѹ҆мо́мъ расто́ргъ чꙋ́вствєннаѧ, ста́нетъ въ мы́сленныхъ: по ни́хже видѣ́нїе и҆́стины возсїѧва́етъ въ дꙋшѝ. Не ѹ҆́бѡ и҆́стинꙋ глаго́лю тре́бовати въ своѐ и҆з̾ѡбрѣ́тенїе таковы́хъ, си́рѣчь вре́меннагѡ ко є҆́же пости́гнꙋтисѧ разстоѧ́нїѧ, и҆лѝ трꙋда̀ и҆ терпѣ́нїѧ, но человѣ́ка тре́бовати си́хъ реко́хъ. Поне́же и҆́стина ѹ҆́бѡ є҆ди́но є҆́сть и҆ про́сто, а҆́ще и҆ сꙋгꙋ́бѡ ви́дима показꙋ́етсѧ, и҆ ма́лѡ не ѿвсю́дꙋ вопїе́тъ себѐ ви́дѣти хотѧ́щымъ свидѣ́тельствꙋющи: человѣ́къ же сло́женъ сы́й, и҆ съ чꙋ́вствы сплете́нъ, є҆ще́ же (и҆) и҆змѣне́нїємъ подлежа́щъ и҆ прело́гꙋ, и҆схо́дитъ ѻ҆вогда̀ и҆з̾ себѐ: и҆ ѡ҆́бразомъ нѣ́кимъ и҆ са́мъ проти́вꙋ себѐ ꙗ҆́коже не вѣ́сть быва́етъ, ѿ мнѣ́нїѧ лꙋка́внꙋѧ и҆ невѣ́рїемъ недꙋ́гꙋѧ: и҆ тремѝ ѹ҆́бѡ си́ми, мнѣ́нїемъ, глаго́лю, лꙋка́вствомъ же и҆ невѣ́рїемъ, свидѣ́тельствꙋемыѧ ѿ трїе́хъ ѻ҆́нѣхъ и҆́стины, ѿ писа́нїѧ и҆ тва́ри и҆ дꙋ́ха си́рѣчь, ѻ҆каѧ́ннѣ ѿпа́даетъ. Тѣ́мже и҆ тре́бꙋетъ ко ѿверже́нїю лю́тагѡ мнѣ́нїѧ, и҆ и҆ны́хъ и҆́хже тре́бовати рѣ́хъ, (и҆) ꙗ҆́кѡ да смири́всѧ ѹ҆́мъ вѣ́ровати и҆́мать простото́ю: и҆ пото́мъ си́це кꙋ́пнѡ а҆́бїе писа́нїемъ и҆ тва́рїю въ дꙋ́сѣ, да ѹ҆вѣ́сть ꙗ҆́снѣ не то́кмѡ простѣ́йшꙋю и҆́стинꙋ, но и҆ сло́жнꙋю ѿ неѧ̀: є҆ще́ же что̀ и҆ возбранѧ́ющее є҆го̀ бѣ̀ и҆ и҆́стиннагѡ видѣ́нїѧ, приложи́лъ же бы́хъ, ꙗ҆́кѡ и҆ наслажде́нїѧ разставлѧ́ющее. Є҆ди́но ѹ҆̀бо є҆́сть и҆ є҆ди́нственно є҆стество́мъ про́сто пе́рваѧ и҆́стина: по не́йже и҆ ꙗ҆́же ѿ сеѧ̀ на́съ ра́ди сло́жныхъ сло́жнаѧ. И҆ сїѐ є҆́сть ѹ҆ма̀ на́шегѡ послѣ́днее и҆ и҆зрѧ́днѣйшее прѧ́мѡ лежа́щее: къ немꙋ́ же тщи́тсѧ всѧ́ко жи́тельство и҆ по́стничество води́мыхъ по ра́зꙋмꙋ дꙋ́ха, ꙗ҆́кѡ да ѹ҆́мъ на́гъ, є҆ли́кѡ мо́щно, ѹ҆ви́дитъ и҆ наслади́тсѧ свѣ́тлости ꙗ҆́же ѿ пе́рвыѧ и҆ є҆ди́ныѧ (и҆́стины,) и҆ сло́жныѧ и҆з̾ неѧ̀ ѡ҆́бразомъ чꙋ́днымъ: є҆́же не бы̀ когда̀ и҆́накѡ могло̀ бы́ти, то́кмѡ смире́нїемъ и҆ простото́ю съ вѣ́рою свидѣ́тельствомъ писа́нїѧ и҆ тва́ри въ дꙋ́сѣ. Внегда́ же и҆́стинꙋ ѹ҆́мъ въ трїе́хъ свои́хъ си́лахъ, ꙗ҆́коже рѣ́хъ, ꙗ҆́кѡ въ зерца́лѣ ѹ҆́зритъ свидѣ́тельствомъ вышерече́нныхъ трїе́хъ, тогда̀ па́ки а҆́ки ѿ сегѡ̀ возвраща́ѧсѧ са́мъ въ себѣ̀ быва́етъ мно́зѣмъ смире́ннѣйшъ и҆ простѣ́йшъ и҆ ѹ҆твержде́ннѣ вѣ́ренъ: и҆ ѿ сегѡ̀ ра́достною ного́ю є҆́же ѹ҆́бѡ глаго́летсѧ къ видѣ́нїю и҆́стины восхо́дитъ, лꙋча́ми ѻ҆́ныѧ внꙋ́трь ѡ҆зарѧ́емь свѣтлѣ́е: и҆́мже ѡ҆браща́ѧсѧ въ себѐ за вели́чество сла́вы ѹ҆ви́дѣнное ѿ негѡ̀, схо́дитъ на смире́ннѣйшее, и҆ простѣ́йшее, и҆ ѹ҆жаса́етсѧ вѣ́рою ѡ҆бдержи́мь бы́въ, и҆ та́кѡ а҆́ки нѣ́кїй бж҃е́ственный крꙋ́гъ воз̾ѡкрꙋжа́ѧ и҆ ѡ҆бходѧ̀ смире́нїемъ, простото́ю же и҆ вѣ́рою восходѧ̀ и҆ зрѧ̀ и҆́стинꙋ, и҆ свѣ́тлостїю и҆́стины къ смире́нїю води́мь мно́гшꙋ, и҆ простѣ́йшъ въ вѣ́рѣ наипа́че быва́ѧ, непрестае́тъ соверша́ѧ тече́нїе сїѐ, до́ндеже бы глаго́лалосѧ сїѐ: дне́сь со смире́нїемъ и҆ простото́ю и҆ вѣ́рою, свидѣ́тельствомъ писа́нїѧ и҆ тва́ри, въ дꙋ́сѣ зрѧ̀ и҆́стинꙋ, и҆ па́ки возвраща́ѧсѧ на та̑, ѿѻнꙋ́дꙋже подви́жесѧ: и҆ та́кѡ ѡ҆божа́емь всегда̀ благода́тїю, и҆ тѣ́ми ꙗ҆̀же па́че ѹ҆ма̀ ѡ҆сїѧва́емь, и҆ живо́тъ живы́й и҆спо́лнь всѧ́кїѧ ра́дости ѡ҆ хрⷭ҇тѣ̀ і҆и҃сѣ гдⷭ҇ѣ на́шемъ, ꙗ҆́кѡ въ ѡ҆брꙋче́нїи вкꙋша́етъ наслаждє́нїѧ бꙋ́дꙋщихъ вѣ́чныхъ бла̑гъ.

<rubric class="inline">п҃а.</rubric> <red>З</red>ри́тельное житїѐ тремѝ си́ми составлѧ́тисѧ преесте́ственнѣ ѡ҆бы́че, чи́сто же и҆ незазо́рно, глаго́лю же вѣ́рою, прича́стїемъ ꙗ҆́вственнымъ животворѧ́щагѡ дх҃а, и҆ вѣ́дѣнїемъ премꙋ́дрости. Видѣ́нїе бо є҆́сть, ꙗ҆́коже въ предѣ́лѣ рещѝ, ра́зꙋмъ мы́сленныхъ въ чꙋ́вственныхъ ѻ҆вогда́ же и҆ то́нкихъ мы́сленныхъ разлꙋче́нныхъ чꙋ́вства, въ прише́дшихъ въ предспѣ̑ѧнїѧ. Ѿ сеѧ̀ ѹ҆́бѡ вины̀ тре́бѣ є҆́сть вѣ́ры: а҆́ще бо не ѹ҆вѣ́рите, глаго́летъ, нижѐ и҆́мате ѹ҆разꙋмѣ́ти. Та́кожде потре́ба є҆́сть и҆ дꙋ́ха, поне́же дꙋ́хъ всѧ̑ и҆спытꙋ́етъ, и҆ глꙋбины̑ бж҃їѧ. Тѣ́мже бж҃е́ственный речѐ і҆́ѡвъ: дыха́нїе вседержи́телево є҆́сть наꙋча́ющее мѧ̀. Та́же є҆сте́ственнѣ сегѡ̀ въ се́рдцѣ ꙗ҆́вѣ воскипѣва́ющее, и҆лѝ, да та́кѡ рекꙋ̀, живꙋ́щее и҆ по послѣ́дованїю ѡ҆живлѧ́ющее, премі́рнѣ бж҃е́ственное дѣ́йство къ себѣ̀ сплета́етъ, неизрече́ннѣ собира́ющо ѹ҆́мъ, и҆ ѿ всѧ́кагѡ паре́нїѧ возбранѧ́етъ є҆го̀, и҆ подае́тъ съ тишино́ю и҆ мно́гою дꙋше́вною сла́достїю и҆ ѹ҆тѣше́нїемъ, є҆ще́ же и҆ бж҃е́ственною любо́вїю ѹ҆до́бнѣйше бж҃е́ствєннаѧ зрѣ́ти, и҆ ѻ҆́крестъ и҆́хъ ѡ҆браща́тисѧ, и҆ бг҃а мечта́ти новоѡбра́знѣ, и҆ по ра́вности ѡ҆ се́мъ весели́тисѧ, съ бо́льшими нестерпи́мыми раче́нїи, и҆ прили́чнымъ ра́дованїемъ. Тре́бꙋетъ же и҆ премꙋ́дрости, ꙗ҆́коже рѣ́хъ: ꙗ҆́кѡ премꙋ́дрость, глаго́летъ писа́нїе, просвѣти́тъ лицѐ человѣ́ка: просвѣти́тъ, ко є҆́же ѿ чꙋ́вства прейтѝ въ разꙋмѣ́нїе ѹ҆до́бь, и҆ ѿ чꙋ́вственныхъ въ мы́слєннаѧ и҆ бж҃е́ствєннаѧ зри́тєльства взы́ти, и҆ во ѿкрове́нїи ѹ҆́мнѣмъ неизречє́нна ѹ҆ви́дѣти: просвѣти́тъ, ко є҆́же ѹ҆зрѣ́ти зри́тельнѣ, и҆ є҆динови́днѣ возмечта́ти бг҃а пресꙋ́щественна. Вои́стиннꙋ блаже́нъ человѣ́къ, є҆го́же а҆́ще нака́жеши гдⷭ҇и, и҆ ѿ зако́на твоегѡ̀ наꙋчи́ши є҆го̀: ꙗ҆́кѡ се́й є҆́сть вои́стиннꙋ премꙋ́дрый, наказа́нїемъ въ вѣ́рꙋ прише́дый, и҆ ѹ҆че́нїемъ дꙋ́ха наꙋча́емый неизречє́ннымъ бж҃їимъ. Ве́лїѧ ве́щь є҆́сть, вои́стиннꙋ премꙋ́дрый, вѣ́рою ходѧ́й въ соедине́нїи и҆ прїѡбще́нїи преесте́ственнѣмъ дꙋ́ха! И҆ вои́стиннꙋ трѝ сꙋ́ть, по ре́кшемꙋ ѻ҆́номꙋ, неꙋдержи́ма, бг҃ъ, и҆ а҆́гг҃лъ, и҆ человѣ́къ любомꙋ́дръ: а҆́гг҃лъ и҆́нъ на землѝ странноѡбра́зенъ назира́тель вои́стиннꙋ ви́димыѧ тва́ри, и҆ и҆́скрененъ таи́нникъ бж҃е́ственныхъ бж҃їихъ незда́нныхъ происхожде́нїй, и҆лѝ ѹ҆́бѡ дарѡ́въ хотѣ́лъ бы кто̀ глаго́лати. Є҆́млѧсѧ нѣ́какѡ и҆ сама́гѡ неви́димагѡ всѧ́цѣмъ ѡ҆́бразомъ, по внеза́пнꙋ взира́нїю а҆гг҃лоподража́тельнѣ позна́нїѧ бг҃а. Тако́въ є҆́сть, ꙗ҆́коже и҆ въ сѣнописа́нїи рещѝ, вѣ́рою и҆ ст҃ы́мъ и҆ животворѧ́щимъ дх҃омъ премꙋ́дрый, и҆ си́це блаже́нъ. А҆́ще и҆ дово́льнѡ бѧ́ше несомнѣ́нно, ꙗ҆̀же лꙋка̀ въ є҆ѵⷢ҇лїи повѣ́даетъ ре́кшꙋ мнѣ̀ ѡ҆ і҆и҃сѣ гдⷭ҇ѣ, и҆зба́вишисѧ трꙋдѡ́въ, ꙗ҆́кѡ и҆сповѣ́сти премꙋ́дрости и҆ благода́ти си́лꙋ и҆ похвалы̑: та́кѡ бо се́й на мѣ́стѣ полага́етъ, пиша̀ ꙗ҆́кѡ і҆и҃съ преспѣва́ше премꙋ́дростїю, и҆ во́зрастомъ, и҆ благода́тїю. И҆ па́ки, ꙗ҆́кѡ растѧ́ше и҆ крѣплѧ́шесѧ дх҃омъ, и҆сполнѧ́ѧсѧ премꙋ́дрости: ны́нѣ же ꙗ҆́вственнѣе ѡ҆ предлежа́щихъ рещѝ, ѹ҆стремлѧ́ющꙋсѧ предлага́ю, и҆ є҆́же глаго́летъ свѧще́нный соломѡ́нъ къ бг҃ꙋ: ꙗ҆̀же на небесѣ́хъ кто̀ и҆зслѣ́ди; во́лю же твою̀ кто̀ позна̀, а҆́ще бы не ты̀ да́лъ є҆сѝ премꙋ́дрость, и҆ посла́лъ є҆сѝ дх҃а ст҃а́го твоего̀ ѿ высоты̀; И҆ та́кѡ и҆спра́вишасѧ стєзѝ сꙋ́щихъ на землѝ, и҆ ꙗ҆̀же тебѣ̀ ѹ҆гѡ́дна, наꙋчи́шасѧ человѣ́цы, и҆ премꙋ́дростїю твое́ю спасо́шасѧ. Зри́ши ли; Премꙋ́дрость съ прича́стїемъ дх҃а на є҆ли́кꙋ достиза́етъ си́лꙋ, и҆ ка́кѡ дале́че ѿ спасе́нїѧ тече́тъ, премꙋ́дрости и҆ дх҃а ѿ бг҃а не и҆мы́й, и҆ нижѐ ѿ премꙋ́дра и҆ прича́стника дх҃а наставлѧ́емый; А҆́ще ѡ҆ сп҃си́тели, въ не́мже поживѐ всѧ́ко и҆сполне́нїе бж҃ества̀, такова̑ пи̑сана бы́ша, послѣ́дованнѡ соѡб̾ѧ́тнѣ и҆ всегѡ̀ вкꙋ́пѣ человѣ́ческагѡ ро́да разꙋмѣ́ти не ѿстои́тъ: ко́ль премꙋ́дрость съ посо́бїемъ дх҃а є҆́сть нꙋжна̀, и҆ є҆ли́кꙋ ми́лостїю си́лꙋ и҆ предспѣ́ѧнїе полꙋчѝ ѿ дꙋшелю́бца бг҃а дꙋхо́вный мꙋдре́цъ, ꙗ҆̀же на небесѣ́хъ и҆зслѣ́дꙋѧ, и҆ приходѧ̀ къ ра́зꙋмꙋ совѣ́та вы́шнѧгѡ, ве́щь ѹ҆жа́снаѧ! И҆ сїѧ̑ ѹ҆́бѡ та́кѡ: но поне́же толи́ка же ны́нѣ проидо́хомъ ѡ҆ зри́тельнѣмъ, подоба́ло бы рещѝ и҆ не лѣни́тисѧ понѐ нѣ́коликѡ и҆ ѡ҆ видѣ́нїи сказа́ти, и҆ ѿ ча́сти подви́гнꙋти, и҆ по́мысленное и҆́же съ любо́вїю слы́шателѧ нѣ́какѡ напита́ти. Сїе́ бо ѿню́дъ повелѣва́етъ бг҃ъ словє́снымъ преподава́ти: ꙗ҆́вѣ ꙗ҆́кѡ незави́стно ни́жшымъ, и҆ ѿ вы́шнихъ съ благоговѣ́нїемъ причаща́тисѧ дости́гнꙋтисѧ мо́щнымъ бж҃е́ственнагѡ просвѣще́нїѧ и҆ веще́й мы́сленныхъ. Ѻ҆ба́че къ тождечи̑ннымъ, прїѡбщи́тельнѣ и҆ нелюбопоказа́тельнѣ срѣ́тєнїѧ твори́ти, и҆ бесѣ̑ды ꙗ҆̀же ѡ҆ мы́сленныхъ и҆ ѡ҆ бз҃ѣ. Та́кѡ бо не то́кмѡ пра́вое же и҆ непогрѣ́шное въ це́ркви бг҃а жи́ва просїѧ́ло бы ѕѣлѡ̀ свѣ́тлѣ, но и҆ преподо́бное любвѐ и҆ предобро́тнѣйшее лицѐ, познава́тельство ѹ҆ченикѡ́въ хрⷭ҇то́выхъ, просвѣти́лосѧ бы вы́нꙋ въ сердца́хъ на́шихъ, ст҃ы́мъ дх҃омъ въ ны̀ и҆злїю́щимсѧ въ соверше́ннꙋ и҆ про́стꙋ любо́вь бг҃а и҆ человѣ̑къ. И҆ та́кѡ пожи́ли бы́хомъ на землѝ житїѐ а҆гг҃лови́дно и҆ вои́стиннꙋ блаже́нно, и҆ ничи́мже мнѣ́е и҆ предсладча́йше, ꙗ҆́кѡ ѿ бж҃е́ственныѧ, на не́йже ви́сѧтъ ве́сь зако́нъ и҆ проро́цы, и҆ бг҃отво́рныѧ двора́сленныѧ любвѐ зави́сѧще: є҆ѧ́же ничто́же каково́либо дꙋшѣ̀ сла́ждше, и҆ па́че же є҆гда̀ ѿ бж҃їѧ и҆ бж҃е́ственныхъ видѣ́нїѧ и҆ ра́зꙋма, то́жде же рещѝ просвѣти́тельныѧ благода́ти бли́зъ и҆́мать происхожде́нїе. Тѣ́мже и҆́же по намѣ́ренїю взы́ти бла́го и҆ до́брѣ дѣ́ло полага́ѧй къ бг҃ꙋ, ꙗ҆́коже соедини́тисѧ съ ни́мъ и҆ вои́стиннꙋ ѡ҆божи́тисѧ, ра́внѣ же рещѝ, спасти́сѧ: поне́же без̾ є҆́же ѹ҆мꙋ̀ ѡ҆божи́тисѧ, спасти́сѧ человѣ́кꙋ не возмо́жно є҆́сть по бг҃оглаго́ливыхъ и҆з̾ѧвле́нїю, съ дости́жнымъ за́повѣдей гдⷭ҇нихъ дѣѧ́нїемъ, къ сꙋ́щихъ и҆ ви́димыхъ прихо́дитъ видѣ́нїю возмо́жномꙋ, ни дѣѧ́нїе и҆мѣ́ѧ слѣ́по а҆́ки видѣ́нїѧ ѹ҆едине́нно, нижѐ ѹ҆́бѡ видѣ́нїе бездꙋ́шно и҆мѣ́ѧ а҆́ки вои́стиннꙋ без̾ дѣѧ́нїѧ. Ѿсю́дꙋ си́це съ сꙋ́щею по сло́вꙋ и҆ ѹ҆мꙋ̀ премꙋ́дростїю, и҆ писа́тельнымъ свѧще́ннымъ вѣ́дѣнїемъ, благи́мъ движе́нїемъ, є҆́же глаго́летсѧ, взира́ти праволꙋ́чнѣ начина́етъ въ ми́ръ со сло́вомъ чꙋ́вственныхъ, ꙗ҆вле́нїемъ безконечноси́льна и҆ безконечнопремꙋ́дра содѣ́телѧ, и҆ послѣ́дованнѡ къ безконє́чнымъ си́лою же и҆ всѣ́мъ разли́чїемъ є҆ли́кѡ по взира́нїю достиза́етъ, и҆ наслажда́етсѧ и҆ пита́етсѧ подо́бнѣ ѹ҆мо́мъ въ та́йнѣ та́йными. И҆ вре́мени же пред̾идꙋ́щꙋ, и҆ безмѧте́жнымъ житїе́мъ пожи́въ безмо́лвнѣ, и҆ въ бж҃е́ственныхъ є҆ди́нѣхъ любомꙋ́дрствꙋѧ писа́нїемъ и҆ ви́димыми, подвиза́етсѧ, ꙗ҆́коже є҆́сть мо́щно согла́снꙋ ѹ҆зрѣ́ти дх҃о́внѣ писа́нїю тва́рь: и҆ и҆́стиннѣ зна́менїѧ є҆ди́нственнѣйшимъ видѣ́нїемъ. Є҆мꙋ́же бы́вшꙋ, ѹ҆́мъ ѿсю́дꙋ съ любо́вїю покло́ннагѡ дх҃а, и҆ дѣ́йствїемъ є҆ѧ̀, возво́дитсѧ въ видѣ́нїе же и҆ позна́нїе свѧще́нныѧ и҆́стины, ꙗ҆́коже вели́кїй глаго́летъ дїонѵ́сїй, на сте́пень свѧще́нный видѣ́нїѧ, ро́днѣ рещѝ вторы́й, то́ є҆сть въ бж҃е́ствєннаѧ зрѣ̑нїѧ и҆ помышлє́нїѧ, без̾ покро́вѡвъ и҆ ѡ҆́бразѡвъ. Ѿсю́дꙋ про́чее а҆́ки на́гъ ѹ҆́мъ къ мы́слєннымъ взира́ѧ наги̑мъ, и҆ бж҃е́ствєннаѧ ꙗ҆влє́нїѧ въ себѣ̀ мнѡ́жайша любѧ̀, свое́ю чистото́ю и҆ къ бг҃ꙋ горѣ̀ протѧже́нїемъ, но́ситъ въ себѣ̀ ꙗ҆́кѡ въ свѣтлѣ́йшемъ зерца́лѣ нѣ́коемъ со́лнєчныѧ пресїѧ́ющыѧ лꙋчѝ, и҆ ѿ благода́ти по пꙋтѝ па́ки напита́нъ бы́въ, ꙗ҆̀же по си́лѣ дости́жными прили́чными, прихо́дитъ а҆́ки къ тре́тїемꙋ сте́пени ко мнѡ́гимъ ѻ҆́нымъ видѣ́нїѧмъ блажє́ннымъ: (и҆) бж҃е́ствєннаѧ происхождє́нїѧ є҆динови́днѣе и҆ собра́ннѣ ѿ мно́гихъ и҆на́чевствъ въ неизрече́нное непрелѡ́жныѧ и҆ та̑йныѧ є҆ди́ницы возводѧ̀ благовзира́тельнѣ неизрече́нно раче́нїе, со всѣ́мъ вкꙋ́пѣ ѹ҆́мнымъ чꙋ́вствомъ, а҆́ки преѡбразꙋ́емь зри́тельный ѿ просвѣща́ющагѡ дх҃а и҆́стиною и҆ воспомина́нїемъ, во ѻ҆́гнь и҆ серде́чно бж҃їе бг҃одѣ́йно раче́нїе: и҆ со́лнце є҆́сть, по вели́комꙋ па́ки дїонѵ́сїю, є҆динови́днагѡ соверше́нїѧ бж҃е́ственное прича́стїе са́могѡ є҆ди́нагѡ, є҆ли́кѡ мо́щно дости́гнꙋти. На таковы̀ ѹ҆́бѡ сте́пєни трїѷпоста́снагѡ та́йнагѡ є҆динови́днагѡ прича́стїѧ, треблаже́ннѣ бг҃оно́сный и҆ бг҃омꙋ́дренный ѹ҆́мъ возлета́ѧ, и҆ нестерпи́мыхъ ѻ҆стє́нъ бж҃е́ственна ѹ҆пое́нїѧ и҆ неи́стовныхъ є҆гѡ̀ раче́нїй ꙗ҆́вѣ и҆ пресвѣ́тлѣ наслажда́ѧсѧ, и҆ ѹ҆ѧ́звлена любо́вїю, и҆ а҆́ки возгара́ема себѐ разꙋмѣва́ѧ преѧвле́ннѣ ѿ и҆́стиннагѡ завѣща́нїѧ, бг҃одꙋхнове́ннѣ дѣ́йствꙋемь є҆́сть и҆ вои́стиннꙋ и҆зстꙋпа́етъ, вше́дъ во и҆з̾ѧви́тєльныѧ бг҃осло́вїѧ свѣ́тлымъ лице́мъ та̑йны. Ѹ҆чрежда́ѧсѧ безѻче́сными взира́нми, безконе́чнымъ и҆ безнача́льнымъ, неѡб̾ѧ́тнымъ же и҆ все́мственнѣ несказа́ннымъ, и҆ ѿню́дъ недомы́сленнымъ, и҆ мечта́ѧ бж҃їю а҆́ки нѣ́кꙋю пꙋчи́нꙋ сꙋщества̀ безконе́чнꙋ и҆ непрохо́днꙋ, всѧ́кꙋ превосходѧ́щꙋ мы́сль и҆ вре́мене и҆ є҆стества̀, по бг҃осло́вꙋ ре́кшемꙋ. И҆ сїѐ є҆́сть, ꙗ҆́коже є҆щѐ свѧще́нный глаго́летъ дїонѵ́сїй, пирова́нїе взира́нїѧ пита́ющо мы́сленнѣ и҆ ѡ҆божа́ющо всѧ́каго къ немꙋ̀ горѣ̀ простира́ющагосѧ, начина́ющаго ѻ҆ба́че ѿ видѣ́нїѧ сꙋ́щихъ и҆ ра́зꙋма: ꙗ҆́коже ѻ҆на́мѡ се́й сщ҃е́нныхъ та̑инъ ꙗ҆ви́тель глаго́летъ, и҆дѣ́же сщ҃е́ннаѧ на́шегѡ сщ҃еннонача́льства и҆з̾ѧснѧ́етъ зна́мєнїѧ. Ꙗ҆́коже ѹ҆́бѡ и҆ вели́кїй васі́лїй повѣ́даетъ глаго́лѧ: внегда̀ кто̀ зри́теленъ ю҆́же въ ви́димыхъ добро́тꙋ превозше́дъ самомꙋ̀ предста́нетъ бг҃ови, є҆гѡ́же видѣ́нїе въ є҆ди́ныхъ чи́стыхъ сердца́хъ ꙗ҆влѧ́тисѧ ѡ҆бы́че, тогда̀ къ вы́шшымъ бг҃осло́вїѧ пред̾ꙋспѣ́въ, и҆ зри́теленъ бы́ти мо́жетъ. И҆ па́ки, на глаго́лъ ѻ҆́нъ: заꙋ́тра предста́нꙋ тѝ, и҆ ѹ҆зрю̀, глаго́лющагѡ дх҃омъ даві́да, вели́кїй се́й глаго́летъ: внегда̀ предста́нꙋ тѝ, и҆ къ са́момꙋ ѡ҆ тебѣ̀ видѣ́нїю ѹ҆мо́мъ прибли́жꙋсѧ, тогда̀ зри́тельное дѣ́йство просвѣще́нїемъ ра́зꙋма воспрїимꙋ̀. Мо́щно же є҆́сть ѹ҆слы́шати подо́бнѣ глаго́люща такова̑ѧ маѯі́ма сщ҃е́ннаго, и҆ показꙋ́юща ꙗ҆́вѣ, ко́ль вели́ка є҆́сть ве́щь предспѣ́ѧнїе видѣ́нїѧ и҆ ра́зꙋмъ бж҃їй, писа́нїемъ и҆ и҆ тва́рїю, и҆ ꙗ҆́кѡ просвѣще́нїе ра́зꙋма ѿсю́дꙋ быва́ти ѡ҆бы́че, и҆́мже по взира́нїю блаже́нное (быва́етъ) ѡ҆боже́нїе: ве́щь а҆́ще и҆ нѣ́когда, (то̀ па́че) и҆ ны́нѣ рѣдка̀ и҆ неꙋдо́бь ѡ҆брѣта́ема въ безмо́лвницѣхъ, скꙋ́дости ра́ди тогѡ̀, и҆́же ѿ содержа́нїѧ благода́ти и҆скꙋ́сомъ возмо́глъ бы наꙋчи́ти, ꙗ҆́коже кра́йнїй безмо́лвїѧ ѹ҆чи́тель глаго́летъ сѵ́рїнъ ст҃ы́й і҆саа́къ въ сло́вѣ, въ не́мже ѡ҆ дх҃о́внѣмъ чꙋ́вствѣ начина́етъ а҆́бїе глаго́лати и҆ си́лѣ зри́тельнѣй. Глаго́летъ ѹ҆́бѡ маѯі́мъ сщ҃е́нный: «бг҃одѣ́йственны свѣ́ты глаго́лемъ, ѹ҆чє́нїѧ ст҃ы́хъ, ꙗ҆́кѡ свѣ́тъ ра́зꙋма сотворѧ̑ющаѧ и҆ ѡ҆божа̑ющаѧ повинꙋ́ющихсѧ:» согласꙋ́ѧ ꙗ҆́вѣ всесвѧще́нномꙋ дїонѵ́сїю глаго́лющемꙋ: «є҆ли́ки и҆́ны бг҃одѣ́йственны свѣ́ты словесє́мъ послѣ́дованнѡ та́йное бж҃е́ственныхъ на́шихъ наста̑вникъ преда́нїе и҆з̾ѧви́тельнѣ на́мъ дарова̀, си́мъ и҆ мы̀ тайнонаꙋчи́хомсѧ». И҆ и҆́ндѣ глаго́летъ: «бж҃е́ственный ра́зꙋмъ, къ немꙋ̀ ꙗ҆́коже мо́щно є҆́сть горѣ̀ зрѧ́щыѧ, по мѣ́рѣ и҆́хъ горѣ̀ простира́етъ и҆ є҆динотвори́тъ по простира́тельномꙋ своемꙋ̀ соедине́нїю». И҆ па́ки: «всѧ́ко ѿ ѻ҆ц҃а̀ дви́жима свѣтоѧвле́нїѧ происхожде́нїе въ ны̀ благодаѧ́тельнѣ приходѧ́ще, па́ки ꙗ҆́кѡ є҆динотво́рна си́ла возводи́тельнѣ на́съ возво́дитъ и҆ ѡ҆браща́етъ къ собира́телѧ ѻ҆ц҃а̀ є҆ди́нствꙋ, и҆ бг҃отво́рной простотѣ̀: и҆з̾ тогѡ́ бо и҆ въ не́мъ всѧ́чєскаѧ». Разꙋмѣ́еши ли, ка́кѡ возводи́тельнѣ по ѡ҆браще́нїю, си́рѣчь бж҃е́ственнꙋ взира́нїю къ бг҃ꙋ премꙋ́дрѣ прострѣ́выйсѧ: и҆лѝ ѿ сꙋ́щихъ, бг҃а горѣ̀ простира́ѧсѧ ви́дитъ, и҆лѝ ѿ писа́нїѧ, и҆лѝ зна́менательна, и҆лѝ каковы́млибо ѡ҆́бразомъ бж҃е́ственна, соединѧ́етсѧ съ бг҃омъ и҆ бг҃отвори́мь є҆́сть, не то́кмѡ же, но и҆ бо́гъ рече́сѧ по и҆́мени таковы́й; є҆ли́цы бо, глаго́летъ, ѹ҆́мныхъ и҆ слове́сныхъ къ бг҃онача́льнагѡ сокрове́нства соедине́нїю, є҆ли́ка си́ла по всемꙋ̀ ѡ҆брати́шасѧ, и҆ къ бж҃е́ствєннымъ є҆гѡ̀ ѡ҆сїѧ́нїѧмъ є҆ли́кѡ дости́гнꙋти мо́щно, непреста́ннѡ горѣ̀ простира́ютсѧ, є҆́же по си́лѣ а҆́ще лѣ́ть є҆́сть рещѝ бг҃оподража́нїемъ, и҆ бж҃ескагѡ тождеиме́нства сподо́бишасѧ. Ꙗ҆́коже и҆ григо́рїа ѕѣ́льнагѡ бг҃осло́вный ѧ҆зы́къ глаго́летъ ꙗ҆́вѣ: живо́тное здѣ̀ ѹ҆строѧ́емо, и҆ и҆на́мѡ преставлѧ́емо, ѡ҆ человѣ́цѣ глаго́лющъ, и҆ коне́цъ та́йны, къ бг҃ꙋ ма́нїемъ ѡ҆божа́емо. И҆ сщ҃е́нный маѯі́мъ, мы́сленный бж҃е́ственнагѡ писа́нїѧ, глаго́летъ, ви́дъ, премꙋ́дростїю разꙋмѣва́тєльнаѧ преѡбража́етъ ко ѡ҆боже́нїю, ѿ є҆́же въ ни́хъ преѡбраже́нїѧ слове́сства, ѿкрове́ннымъ лице́мъ сла́вꙋ гдⷭ҇ню взира́ющыѧ. Та́кѡ житїѐ зри́тельное тре́бꙋетъ трїе́хъ, ꙗ҆̀же предреко́хъ, вѣ́ры, и҆ дх҃о́вна прича́стїѧ и҆ вѣ́дѣнїѧ премꙋ́дрости, ѡ҆ хрⷭ҇тѣ̀ і҆и҃сѣ гдⷭ҇ѣ на́шемъ.

<rubric class="inline">п҃в.</rubric> <red>З</red>ри́тельное съ животворѧ́щимъ дх҃омъ житїѐ, мно́гихъ нѣ́кїихъ и҆ досточꙋ́дныхъ видѣ́нїй мы́сленныхъ зри́телѧ и҆сполнѧ́етъ вта́йнѣ, нижѐ тождеча́стнѣ, нижѐ ѹ҆́бѡ внеза́пнѡ: но вре́менемъ и҆ до́лгимъ любомꙋ́дрїемъ, та́кожде и҆ по чи́нꙋ, и҆ а҆́ки по лѣ́ствицѣ. И҆ ѻ҆вогда̀ ѹ҆́бѡ сего̀ ѹ҆слы́шалъ бы є҆сѝ глаго́люща зрѧ́ща превосхо́дствомъ безмо́лвїѧ, и҆ ѿбѣ́гства всѣ́хъ, кромѣ̀ бг҃а є҆ди́нъ є҆́смь а҆́зъ, до́ндеже прейдꙋ̀. И҆ногда́ же па́ки разꙋмѣва́тельнагѡ ра́ди є҆́же къ сꙋ́щымъ ѡ҆браще́нїѧ: ꙗ҆́кѡ возвели́чишасѧ дѣла̀ твоѧ̑, гдⷭ҇и; всѧ̑ премꙋ́дростїю сотвори́лъ є҆сѝ. И҆ сїѐ: вонѧ̀ ри́зъ твои́хъ, ꙗ҆́кѡ вонѧ̀ ни́вы и҆спо́лнены, ю҆́же благослови́лъ є҆сѝ гдⷭ҇и. Ѻ҆вогда̀ возводи́тельнѣе взира́ти творѧ́що, и҆ въ мы́слєннаѧ входи́ти восхождє́нїѧ внꙋ́трь дѣ́йствꙋющо, повинꙋ́етъ глаго́лати: въ воню̀ мѵ̑ръ твои́хъ въ слѣ́дъ тещѝ и҆́мамъ ко бг҃ꙋ. И҆ сїѐ: вознесꙋ́ тѧ, бж҃е мо́й, цр҃ю̀ мо́й, и҆ благословлю̀ и҆́мѧ твоѐ въ вѣ́къ и҆ въ вѣ́къ вѣ́ка. Ве́лїй гдⷭ҇ь и҆ хва́ленъ ѕѣлѡ̀, и҆ вели́чїю є҆гѡ̀ нѣ́сть конца̀. Ѹ҆диви́сѧ ра́зꙋмъ тво́й ѿ менѐ: ѹ҆тверди́сѧ, не возмогꙋ̀ къ немꙋ̀. Во и҆ны́хъ же є҆щѐ: ты́ же вы́шнїй во вѣ́къ гдⷭ҇и, и҆ па́мѧть твоѧ̀ въ ро́дъ и҆ ро́дъ: ѕѣлѡ̀ превозне́слсѧ є҆сѝ над̾ всѣ́ми бо́ги: ѡ҆ пресꙋ́щественномъ зрѣ́нїи пѣ́ти ѹ҆готовлѧ́етъ горѣ̀ простира́ющыѧсѧ зри́тели. И҆ногда́ же во и҆зрече́нїе подвиза́етъ преѧ́вственнѡ зовꙋ́щыѧ: нѣ́сть подо́бенъ тебѣ̀ въ бозѣ́хъ гдⷭ҇и, и҆ нѣ́сть по дѣлѡ́мъ твои̑мъ. Є҆ще́ же го́рꙋ разꙋ́мнꙋ, и҆ мѣ́сто бг҃а ст҃а дх҃о́внѣ зрѧ́щымъ показꙋ́етъ, на ню́же восхо́дѧтъ, и҆ на не́мже стоѧ́тъ непови́ннїи рꙋка́ма и҆ чи́стїи се́рдцемъ. Не то́чїю же, но и҆ восхождє́нїѧ си́це до небе́съ, и҆ низхождє́нїѧ до бе́зднъ высо́кихъ и҆ глꙋбо́кихъ, си́рѣчь, та̑йнъ дх҃а подае́тъ ви́дѣти. И҆ ѻ҆вогда̀ ѹ҆́бѡ къ видѣ́нїю ли́чнагѡ въ трⷪ҇цѣ зри́тельства приво́дитъ чꙋ́днѣ: ѻ҆вогда́ же въ видѣ́нїе і҆и҃са, и҆ смотре́нїѧ є҆гѡ̀ є҆́же во пло́ти, и҆ послѣ́дствꙋющихъ є҆мꙋ̀ та̑инъ преесте́ственныхъ со ѹ҆́жасомъ взира́ти ѡ҆бꙋча́етъ. И҆ тогда̀ ѿню́дъ по мно́гихъ и҆ бл҃же́нныхъ видѣ́нїихъ, ника́коже ѡ҆ставлѧ́етъ зрѧ́щаго, а҆́ще не и҆ въ са̑маѧ нѣ̑дра бж҃їѧ невоѡбра́знѣ, ѽле благода́ти! Введе́тъ просвѣще́ннаго во и҆́стиненъ поко́й несказа́ненъ, и҆ наслажде́нїе дх҃о́вно преесте́ственно. Да не въ пїѧ́нство глаго́лю до́брыхъ бж҃їихъ и҆ бж҃е́ственнѣйшее и҆зстꙋпле́нїе, въ нѣ̑дра ѻ҆́на преблагословє́нна: мно́гꙋ глꙋбинꙋ̀ и҆мꙋ́ща бж҃е́ственныхъ та̑инъ, и҆ дово́льнѣ ко ѡ҆щꙋще́нїю пресꙋ́щества бж҃їѧ приближа́ющасѧ. Ꙗ҆̀же нѣ̑дра наслѣ́дїе ѿ нача́ла и҆мѣ̀ и҆ а҆враа́мъ, внегда̀ и҆ са́мъ бг҃ъ жре́бїй бы́сть а҆враа́мовъ, по є҆́же: а҆́зъ є҆́смь бг҃ъ а҆враа́мовъ. Бг҃ъ ѹ҆̀бо и҆зрѧ́днѣ а҆враа́мовъ сы́й бг҃ъ, послѣ́дованнѡ и҆ бж҃їѧ нѣ̑дра, нѣ̑дра а҆враа́мѡва сꙋ́ть. И҆ въ нѣ̑дра ѹ҆̀бо бж҃їѧ, и҆лѝ нѣ̑дра а҆враа̑млѧ хотѣ́лъ бы кто̀ глаго́лати возводѧ̀, вво́дитъ со всѧ́кою простото́ю, съ преѕѣлѡ̀ люби́тельнымъ весе́лїемъ, (и҆) ѡ҆божа́етъ вои́стиннꙋ, и҆ блаже́нна воз̾ꙋстроѧ́етъ съ дꙋше́вною сла́достїю и҆ ѕѣ́льнымъ красова́нїемъ неизрече́ннымъ, житїѐ зри́тельное въ дс҃ѣ, ѹ҆́мъ премꙋ́дрости прїе́мшагѡ и҆ поꙋче́нїе ѕѣлѡ̀ творѧ́щагѡ горѣ̀ зрѣ́ти, ѡ҆ хрⷭ҇тѣ̀ і҆и҃сѣ гдⷭ҇ѣ на́шемъ, а҆ми́нь.

<rubric class="inline">п҃г.</rubric> <red>П</red>оне́же и҆ тва́рь и҆ писа́нїе бж҃їимъ сло́вомъ простро́шасѧ, и҆ дх҃о́внѣ зри̑ма, ѹ҆́мъ и҆ всѧ̑ си̑лы є҆гѡ̀ ѹ҆твержда́ютъ къ бж҃їю взира́нїю, и҆ разꙋмѣ́нїю, пре́жде дѣ́йствꙋемꙋ се́рдцꙋ и҆ предподви́женꙋ дх҃о́внѣ: премꙋ́дрѣ ѕѣлѡ̀ глаго́летъ ѹ҆чѧ̀ сщ҃е́нный дв҃дъ, когда̀ сло́вомъ гдⷭ҇нимъ ѹ҆твержда́ютсѧ ѹ҆́мове, и҆̀хже ны́нѣ небеса̀ нарица́етъ, и҆ всѧ̀ си́ла и҆́хъ дх҃омъ ѹ҆́стъ є҆гѡ̀. Когда̀ ѹ҆̀бо; внегда̀ ꙗ҆влѧ́етсѧ и҆спо́лнь мы́сленнаѧ землѧ̀, си́рѣчь се́рдце на́ше ми́лости гдⷭ҇ни, дх҃одви́жныѧ си́рѣчь си́лы и҆ дѣ́йства и҆ движе́нїѧ благоѡщꙋти́тельнѣ и҆ ꙗ҆́вѣ. Пре́жде же да́же дѣ́йство и҆ си́лꙋ и҆ движе́нїе въ се́рдцѣ ѹ҆́мъ не ѡ҆щꙋти́тъ, не то́кмѡ не бꙋ́детъ и҆мѣ́ти крѣ́пости ѿ є҆́же тва́рь и҆ бж҃е́ственное писа́нїе зри́тельнѣ и҆ дх҃о́внѣ разсмотрѣва́ти, и҆ совокꙋплѧ́ти во є҆ди́нъ ра́зꙋмъ ꙗ҆̀же въ ни́хъ, но и҆ стра́хъ ѕѣлѡ̀ мно́жайшъ и҆зли́шше быва́етъ, да не когда̀ поги́бнетъ ѕлѣ̀ возмечта́въ. Тѣ́мже ѹ҆́бѡ а҆́ще что̀ хотѣ́ли бы́хомъ восприлѣжа́ти є҆́же бг҃а ѿ писа́нїѧ зрѣ́ти и҆ тва́ри, є҆динови́днѣ же и҆ є҆динственнови́днѣ мнѡ́гїѧ вины̑ сꙋ́щихъ и҆ зри́тельства въ є҆ди́нъ ра́зꙋмъ и҆ дх҃ъ собира́юще, є҆динови́дно и҆ про́сто безви́дно видѣ́нїе зрѧ́ще съ безпредѣ́лїемъ и҆ безконе́чїемъ и҆ безнача́лїемъ: є҆́же внꙋ́трь се́рдца на́шегѡ пе́рвѣе ѡ҆брѣстѝ взы́щемъ сокро́вище, и҆ помо́лимъ бг҃а ст҃а, и҆спо́лнити зе́млю на́шꙋ ми́лости своеѧ̀: и҆ тогда̀ а҆́ще бы была̀ ка́ѧ си́ла горѣ̀, ѡ҆ста́вимъ свобо́днѣ ѹ҆́мъ къ бж҃їю разꙋмѣ́нїю є҆динови́днꙋ, ꙗ҆́коже рече́сѧ и҆ є҆динственнови́днꙋ, про́стꙋ, безви́днꙋ, присносꙋ́щнꙋ, безконе́чнꙋ и҆ безпредѣ́льнꙋ, видѣ́нїемъ и҆ по́мощїю сло́ва же и҆ дх҃а.

<rubric class="inline">п҃д.</rubric> <red>В</red>негда̀ чꙋ́вствами и҆ просты́ми завѣща́нїи дꙋшѝ, є҆́же по за́повѣдемъ тече́нїе добродѣ́тельми съ мꙋдрова́нїемъ смире́ннымъ, въ терпѣ́нїи и҆ ѹ҆пова́нїи, сꙋ́щемъ вѣ́рою соверша́ющꙋ человѣ́кꙋ, животворѧ́щаѧ и҆ присноисточа́ющаѧсѧ ст҃а́гѡ дх҃а си́ла, не́гли и҆ дѣ́йство въ се́рдце прїи́детъ просвѣща́ющи вои́стиннꙋ си̑лы дꙋшє́вныѧ, є҆сте́ственнѣ дви́жима преѧвле́ннѡ и҆ подвиза́ющи къ себѣ̀ призыва́етъ, и҆́же дѣ́йствомъ ѹ҆́мъ ѕѣлѡ̀ скорѣ́йше, и҆ неизрече́ннѡ соединѧ́етсѧ съ ни́мъ, ꙗ҆́коже бы́ти вои́стиннꙋ ѹ҆мꙋ̀ и҆ благода́ти тогда̀ безпрекосло́внѡ во є҆ди́нъ дꙋ́хъ: тогда̀ вои́стиннꙋ, тогда̀ ѹ҆́мъ са́мъ ѡ҆ себѣ̀ прихо́дитъ дх҃нове́нїемъ на́нь благода́ти помоществꙋ́емь ко є҆́же зрѣ́ти, ста́въ ꙗ҆́вѣ ꙗ҆́кѡ несказа́нно ѿ здѣ́шнѧгѡ ѡ҆бноше́нїѧ и҆ ѻ҆́крестъ скита́нїѧ дѣ́йствїемъ и҆ свѣ́томъ животворѧ́щагѡ и҆ ст҃а́гѡ дх҃а: и҆ во ѿкрове́нїѧ прихо́дитъ та̑инъ бж҃е́ственныхъ мы́сленныхъ, и҆ молча́нїемъ всѧ́чески и҆ безмо́лвнымъ свои́мъ є҆сте́ственнымъ взо́ромъ входи́ти достиза́етъ въ преесте́ствєнна неизречє́нна: и҆ толи́кѡ па́че зри́тъ, и҆ бг҃ое́млемь быва́етъ, и҆ ко є҆́же бг҃а, є҆ли́кѡ мо́щно, зрѣ́ти горѣ̀ простира́етсѧ съ вѣ́жествомъ бж҃е́ственныхъ, ѿ сщ҃е́нныхъ со́бранныхъ чте́нїй, є҆ли́кѡ по сравне́нїю безмо́лвствꙋетъ смирѧ́ѧсѧ и҆ молѧ́сѧ дѣ́йствꙋемый ѿ бг҃а ст҃ы́мъ дх҃омъ. Тогда̀ ѹ҆̀бо ни ѿ є҆́же бг҃осло́вити є҆́сть кромѣ̀, но кꙋ́пнѡ а҆́бїе є҆́сть са́мою ве́щїю бг҃осло́въ, и҆ не бг҃осло́вити не терпи́тъ, и҆ вы́нꙋ. Без̾ да́ра же небе́сна рече́ннагѡ, и҆ без̾ дх҃а ꙗ҆́вѣ приснодви́жнѣ ды́шꙋщагѡ въ се́рдцѣ, ѽле! Є҆ли́кѡ ѹ҆́мъ зри́тъ, мечта̑нїѧ сегѡ̀ сꙋ́ть: и҆ є҆ли̑ка бг҃осло́витъ, словеса̀ сꙋ́етнѣ сꙋ́ть на воздꙋ́хъ пролива́єма, чꙋ́вство дꙋшѝ не возбꙋжда́юща ꙗ҆́коже подоба́етъ, и҆ ѿ слꙋ́ха дѣ́йствꙋемь є҆́сть, и҆ слове́съ приходѧ́щихъ ѿвнѣꙋ́дꙋ: ѿѻнꙋ́дꙋже вселю́таѧ пре́лесть мы́сленныхъ и҆ са́магѡ бг҃осло́вїѧ преѕѣлѡ̀ ѕлѣ̀ прїѧ́тъ вхо́дъ, не въ се́рдцѣ дѣ́йствꙋема ѿ просвѣща́ющагѡ дх҃а, ѿѻнꙋ́дꙋже мы́сленныхъ є҆динови́днаѧ и҆ бг҃осло́вїѧ непрело́жнаѧ є҆́сть и҆́стина. И҆́бо въ не́мже, собо́рнѣ рещѝ, се́рдцѣ не присꙋ́тствꙋетъ ꙗ҆́вѣ прича́стникꙋ животворѧ́щаѧ и҆ просвѣти́тельнаѧ дх҃а си́ла, и҆ дѣ́йствомъ присноистека́тельнѣ и҆лѝ ды́шꙋщи, хотѣ́лъ бы кто̀ глаго́лати, и҆лѝ текꙋ́щи: соедине́нїѧ нѣ́сть та́мѡ мы́сленна, но па́че раздѣле́нїе, ни си́ла и҆ стоѧ́нїе, но не́мощь и҆ прело́гъ: нижѐ ѹ҆́бѡ подо́бнѣ свѣ́тъ и҆ зрѣ́нїе и҆́стины, но па́че тьма̀ и҆ мечта́нїѧ сꙋ́етное воѡбраже́нїе, и҆ ѿню́дъ безслове́сїѧ и҆ пре́лести пꙋ́ть. И҆́бо въ трїе́хъ чи́нѣхъ, и҆лѝ пꙋте́хъ, по ѻ҆тцє́мъ, проходи́ти могі́й ѹ҆́мъ, є҆сте́ственнѣ си́рѣчь, превышеесте́ственнѣ, и҆ проти́вꙋ є҆стествꙋ̀: є҆гда̀ въ подлежа́щемъ нѣ́что мы́сленно ѹ҆́мъ ви́дитъ, по є҆стествꙋ̀ зри́тъ, ѻ҆ба́че съ дѣ́йствомъ превышеесте́ственнымъ дх҃а: є҆гда́ же ѵ҆поста́снѣ зри́тъ, а҆ не въ подлежа́щемъ, бѣ́са не́гли, и҆лѝ а҆́гг҃ла, а҆́ще ѹ҆́бѡ соедине́нъ бы́сть ѹ҆́мъ въ мі́рѣ, и҆ просвѣще́нїе дх҃а возжига́етсѧ ѕѣ́льнѣе, преесте́ственнѣ зри́тъ, ꙗ҆́вѣ же ꙗ҆́кѡ и҆ непреле́стнѣ. А҆́ще же зри̑маѧ зрѧ̀, раздѣлѧ́етсѧ и҆ помрача́етсѧ ѹ҆́мъ, и҆ си́ла животворѧ́щаѧ ѹ҆гаша́етсѧ, проти́вꙋ є҆стества̀ зри́тъ, и҆ пре́лесть є҆́сть ѻ҆́но зрѣ́нїе. Сегѡ̀ ра́ди горѣ̀ простира́тисѧ ѹ҆мꙋ̀ къ зрѣ́нїю дх҃о́внꙋ ѵ҆поста́снѣ не подоба́етъ, нижѐ зрѣ́нїю вѣ́ровати и҆ кі́имлибо ѡ҆́бразомъ, не дѣ́йствꙋемꙋ по предлежа́щымъ се́рдцꙋ, и҆ не дви́жимꙋ ѿ си́лы ст҃а́гѡ дх҃а, а҆́ще хотѣ́ли бы́хомъ здра́вствꙋюща бы́ти ѹ҆ма̀ и҆ цѣломꙋ́дренна.

<rubric class="inline">п҃є.</rubric> <red>Н</red>ѣ́цыи небе́сною росо́ю благода́ти распале́нїе свои́хъ страсте́й преѕѣлѡ̀ до́брѣ творѧ́ще и҆сцѣлѧ́ти покꙋша́ютсѧ. Ѡ҆ ни́хже вои́стиннꙋ пи́сано є҆́сть: роса̀, ꙗ҆́же ѿ тебѐ, и҆сцѣле́нїе на́мъ бꙋ́детъ. Нѣ̑кїимъ же сїѧ̑ рече́ннаѧ роса̀, бо́льшимъ нѣ́какѡ застꙋпле́нїемъ бж҃е́ственнымъ соедини́сѧ, и҆ въ ма́ннꙋ претвори́сѧ, и҆ а҆́ки нѣ́какѡ ѿ нѣ́кїѧ пшени́цы хлѣботвори́сѧ сокрꙋше́нїемъ серде́чнагѡ смире́нїѧ, и҆ водо́ю сле́зъ, и҆ ѻ҆гне́мъ дх҃о́вна ра́зꙋма: досто́йнѣ сїѐ и҆ ѕѣлѡ̀ влѣ́потꙋ пострада́вши, и҆ въ снѣ́дь а҆гг҃лови́днꙋ прили́чествꙋющꙋ бы́вши. Ѡ҆ ни́хже благосло́внѡ ꙗ҆́кѡ наимно́жайше рече́сѧ: хлѣ́бъ а҆́гг҃льскїй ꙗ҆дѐ человѣ́къ. Сꙋ́ть и҆̀мже по предспѣ́ѧнїю вы́шшимъ нѣ́кїимъ ѡ҆́бразомъ, бы́сть и҆ ви́дитсѧ своѐ и҆́хъ є҆стество̀ ма́нна ꙗ҆́вѣ. Ѡ҆ ни́хже є҆ѵⷢ҇лїе глаго́летъ: рожде́нное ѿ дх҃а дх҃ъ є҆́сть. Пе́рвый чи́нъ є҆́сть безмѡ́лвникъ премꙋ́дрыхъ: (а҆) и҆́же по не́мъ, и҆ молча́нїю прилѣжа́щихъ съ бж҃е́ственнымъ ра́зꙋмомъ: тре́тїй же, просте́ртыхъ по всемꙋ̀ и҆ и҆змѣне́нныхъ ѡ҆ хрⷭ҇тѣ̀ і҆и҃сѣ гдⷭ҇ѣ на́шемъ.

<rubric class="inline">п҃ѕ.</rubric> <red>И҆</red>збѣ́гъ благода́тїю, ꙗ҆́коже подоба́етъ, фараѡ́на и҆ є҆гѵ́пта, и҆ та́мошнихъ лю́тыхъ и҆ притрꙋ́дныхъ мы́сленнѣ ѹ҆́мъ є҆ще́ же и҆ вла́ющагѡ вѡ́лны стра̑стны го́рести, и҆ сла́ныѧ ѕло́бы плотска́гѡ житїѧ̀: и҆ въ мы́сленнꙋю пꙋсты́ню прише́дъ, ꙗ҆́вѣ ꙗ҆́кѡ въ навыкнове́нїе и҆зба́вльшеесѧ фараѡни̑тъ мы́сленныхъ: и҆ соѡб̾ѧ́тнѣ рещѝ, приключа̑ющаѧсѧ тогда̀ є҆вре́ємъ по чꙋ́вствꙋ лю̑таѧ мы́сленнѣ и҆ пострада́въ и҆ и҆зба́вльсѧ, ма́ннꙋ по послѣ́дованїю ꙗ҆́стъ мы́сленнꙋ чꙋ́вствомъ дꙋшѝ тве́рдѡ, є҆ѧ́же ѡ҆́бразъ дре́вле ꙗ҆дѧ́ше і҆сра́иль чꙋ́вственнѡ. И҆ въ нача́лѣхъ ѹ҆́бѡ ѻ҆вогда̀ воспомѧнꙋ́въ жела́етъ мы́сленныхъ, ꙗ҆́коже чꙋ́вственныхъ ѻ҆нѝ мѧ́съ, же́ртвъ є҆гѵ́петскихъ, прибѣ́дственнѡ ꙗ҆́кѡ наимно́жайше, и҆ ничто́же мнѣ́е и҆ погрѣши́тельнѡ, и҆ бж҃е́ственна ѹ҆̀бо и҆скꙋ́съ прїе́млетъ ѿвраще́нїѧ, до́ндеже бы мольбо́ю пакиѡбра́тнагѡ покаѧ́нїѧ бг҃а прили́чнѣ ѹ҆ми́лостивилъ. И҆ про́чее ѹ҆́бѡ а҆́ще ма́нны ча́стѣе насыща́етсѧ съ безмо́лвїемъ, вре́мени пред̾идꙋ́щꙋ и҆ благода́ти є҆мꙋ̀ прило́жшей посо́бїе же и҆ си́лꙋ, мы́сленнꙋю пло́ть свою̀ въ є҆стество̀ ма́нны ѡ҆́бразомъ си́мъ прело́жшꙋюсѧ, ꙗ҆́коже бы кто̀ ре́клъ, ꙗ҆́вѣ зри́тъ ѕѣлѡ̀ ꙗ҆́снѣ. Сꙋ́ть же таково́мꙋ ꙗ҆дꙋ́щемꙋ ма́ннꙋ, вѣсы̀ дꙋхо́вны, и҆́миже прїе́млѧ мѣ́рою ма́ннꙋ, мно́жае ника́коже собира́етъ дневны́ѧ своеѧ̀ пи́щи: да не возчерви́вшисѧ, ꙗ҆́кѡ превы́ше ѹ҆мѣ́ренности, всѧ̑ погꙋби́тъ: и҆ спогиба́етъ съ не́ю безпи́щїемъ, ѹ҆мѣ́ренности не блюды́й ѹ҆́мъ. Ꙗ҆вле́нъ же ѹ҆́бѡ бы́лъ бы ма́ннꙋ ꙗ҆ды́й ѹ҆́мъ, занѐ ничто́же каково́либо и҆́но ꙗ҆ды́й, жи́знь живе́тъ проѧвле́ннѣ лꙋ́чшꙋ, всѧ́кагѡ что́либо и҆ каково́либо ꙗ҆дꙋ́щагѡ, глаго́лю же мы́сленнѣ. Ѻ҆ба́че ꙗ҆́коже преложи́сѧ нѣ́какѡ и҆ то́й навыкнове́нїемъ пита́нїѧ въ ка́чество ꙗ҆́коже рещѝ ма́нны, зна́менїе є҆́сть непохотѣ́нїе каковы́хлибо чꙋ́ждихъ, и҆́хже бѣ̀ жела́ѧ пе́рвѣе, и҆ є҆гда̀ вездѣ̀ ма́ннꙋ ꙗ҆́сти мо́жетъ, и҆ младе́нецъ бꙋ́детъ бг҃оче́стїю прилѣпи́всѧ. Ѻ҆ба́че же не чꙋ́дно преложи́тисѧ комꙋ̀ въ ка́чество (тогѡ̀), є҆гѡ́же ча́стѣ кꙋша́етъ, и҆ вре́менемъ насыща́етсѧ до́лгимъ: нижѐ въ ка́чество ма́нны ѹ҆ма̀ претворе́нїе ка́колибо па́че подоба́ющагѡ могло́ бы бы́ти. Є҆сте́ственнѣ бо ча́стѡ прїе́млемаѧ пи́ща, прелага́ти ѡ҆бы́че къ себѣ̀ пита́емое. Тогда́ же не то́кмѡ а҆́гг҃ла чи́нъ соде́ржитъ ѹ҆́мъ ꙗ҆́вѣ, но и҆ бж҃е́ственнагѡ сыноположе́нїѧ прича́стникъ быва́етъ, достовѣ́рнѡ ѿ сла́вы дꙋхо́вныѧ въ сла́вꙋ приводи́мь. Не то́кмѡ къ є҆ди́номꙋ взира́ѧ, но и҆ са́мъ къ себѣ̀ быва́ѧ є҆ди́но, и҆ въ се́мъ живы́й и҆ премі́рнѣ наслажда́ѧсѧ. И҆ да си́це рекꙋ̀ наслажда́ѧсѧ та́инственныхъ неизглаго́ланныхъ бг҃ови́днѣ и҆ бг҃олю́бнѣ во ст҃ѣ́мъ дс҃ѣ. И҆ ѹ҆́бѡ нѣ́какѡ по ви̑димымъ и҆ поє́мымъ вои́стиннꙋ быва́ѧ, ꙗ҆́коже и҆ въ ка́чествѣ ма́нны зрѣ́ти себѐ. Ѻ҆ба́че се́й чи́нъ вы́шшїй є҆́сть и҆ честнѣ́йшїй мно́гѡ, позна́вшагѡ себѐ ма́ннꙋ ѹ҆́бѡ ꙗ҆дꙋ́ща, не ѹ҆̀бо же и҆ въ ка́чество нѣ́кое ма́нны себѐ преложе́нна. Занѐ пе́рвое ѹ҆́бѡ мо́щно є҆́сть не́гли пострада́ти въ нача́лѣхъ въ себѣ̀ мы́сленнымъ соедине́нїемъ ѹ҆мꙋ̀ собра́вшꙋсѧ: второ́е же ꙗ҆́вственнѣйша соедине́нїѧ, и҆ разꙋ́мныхъ та̑инъ ѿкрове́нїе, и҆ кра́йнѧ ѿрѣше́нїѧ є҆́же ѿ всѣ́хъ, и҆ препросте́рта ѹ҆́мствованїѧ ꙗ҆вле́нїе є҆́сть ꙗ҆́сно.

<rubric class="inline">п҃з.</rubric> <red>П</red>ро́стъ є҆́сть є҆стество́мъ ѹ҆́мъ, занѐ и҆ то̀, є҆гѡ́же є҆́сть ѡ҆́бразъ, про́сто є҆́сть, ꙗ҆́вѣ же ꙗ҆́кѡ бж҃е́ственное. Сы́й ѹ҆́бѡ тако́въ, про́стѡ и҆ дѣ́йствовати лю́битъ. Всѧ́кѡ бо, то́жде є҆стество́мъ, лю́битъ. Разли́ченъ же ѻ҆ба́че быва́етъ не себѐ ра́ди, но чꙋ́вствъ ра́ди и҆ чꙋ́вственныхъ, и҆́миже семꙋ̀ сꙋ́ть мы́сленныхъ преє́мства. Внегда́ же сло́во своѐ междꙋ̀ собо́ю и҆ чꙋ́вствами съ чꙋ́вственными поста́витъ и҆стѧзꙋ́юще и҆ сꙋдѧ́ще разꙋ́мнѣ, є҆ли́кѡ мо́щно, нижѐ чꙋ̑вства немощнѣ́йша прили́чествꙋющагѡ поставлѧ́юще нижѐ добрѡ́ты чꙋ́вственныхъ, и҆лѝ помрача́юще ѹ҆ны́лѡ, и҆лѝ предпочита́юще недо́бльственнѡ, и҆ ѹ҆ма̀ держа́вꙋ си̑мъ до́лꙋ подме́щꙋще, раздѣлѧ́юще же цѣломꙋ́дреннѡ прили́чествꙋющее комꙋ́ждо: тогда̀ а҆́бїе ѹ҆́мъ самагѡ̀ себѐ быва́етъ є҆ди́нственъ и҆ про́стъ, ꙗ҆́коже є҆́сть є҆стество́мъ, па́ки быва́ѧ, и҆ раздѣ́льныхъ ѿстоѧ̀, и҆ па́ки є҆сте́ственнѣ начина́етъ люби́ти є҆ди́ное и҆ про́стое и҆ є҆ди́нственнѣ и҆ про́стѡ дѣ́йствовати: є҆́же ѹ҆́бѡ любѧ̀, и҆́щетъ: и҆ и҆ща̀, лета́нїе своѐ превы́ше всѧ́кагѡ сотворѧ́етъ сложе́нїѧ, до́ндеже бы ѡ҆брѣ́лъ вои́стиннꙋ и҆ сво́йственнѣ є҆ди́ное и҆ про́стое, є҆́же є҆́сть бг҃ъ: є҆гда̀ вои́стиннꙋ и҆ под̾ є҆ди́нѣма сегѡ̀ крыло́ма ны́нѣ ѹ҆́бѡ покрыва́емь, ѻ҆вогда́ же возвыша́емь весели́тсѧ, ꙗ҆́коже подоба́етъ весели́тисѧ бг҃острего́мꙋ и҆ бг҃оноси́мꙋ ѹ҆мꙋ̀.

<rubric class="inline">п҃и.</rubric> <red>Н</red>а разсмотри́тельное дꙋшѝ а҆́ки мра́чна нѣ́каѧ дебе́лость напа́дши ꙗ҆́же ѿ страсте́й, и҆́на зрѣ́ти вмѣ́стѡ сꙋ́щагѡ сотворѝ: є҆гда́ же ча́стою моли́твою и҆ и҆сполне́нїемъ за́повѣдей, и҆ горѣ̀ протѧже́нїемъ къ видѣ́нїю бж҃їю благода́тїю ѹ҆́мъ раздѣли́тъ рече́ннꙋю мра́чнꙋ дебе́лость ѿ себѐ, ꙗ҆́вѣ зри́тъ ꙗ҆́кѡ зри́тъ бг҃а, сказа́телѧ ника́коже ѡ҆ се́мъ тре́бꙋѧ, ꙗ҆́коже не тре́бꙋетъ и҆мꙋ́щагѡ наꙋчи́ти зрѧ́щїй чꙋ́вственнѡ, а҆́ще стꙋжа́ющїѧ и҆ ѡ҆сѣнѧ́ющїѧ ве́щи не и҆́мать на зѣ́ницѣ ѻ҆чесѐ. Ꙗ҆́коже бо прїꙋсвоѧ́ютсѧ чꙋ́вствєннаѧ чꙋ́вствамъ здра̑вымъ сꙋ́щымъ, си́це мы́слєннаѧ помышле́нїємъ ѹ҆своѧ́ютсѧ, чи̑стымъ сꙋ́щымъ ѿ ѻ҆́блака страсте́й: и҆ ꙗ҆́коже ѿ чꙋвстви́тельна понѧ́тїѧ чꙋ́вственныхъ є҆́сть постиже́нїе, та́кѡ ѿ мы́сленнагѡ взира́нїѧ мы́сленныхъ зрѣ́нїе быва́ти ѡ҆бы́че: по ни́хже безви́дное благода́тїю и҆ нека́чественное и҆ безмечта́нное и҆ про́стое видѣ́нїе: є҆́же ѹ҆держа́нна и҆мꙋ́ще ѹ҆ма̀, всѣ́хъ чꙋ́вственныхъ же и҆ мы́сленныхъ каковы́хлибо ѿрѣше́нна твори́тъ. Въ безконе́чїѧ неѡб̾ѧ́тїѧ же и҆ безпредѣ́лїѧ глꙋбинꙋ̀ є҆гѡ̀ со ѹ҆́жасомъ и҆ ѹ҆дивле́нїемъ, ꙗ҆́коже не возмо́жно є҆́сть сказа́тисѧ сло́вомъ, заключа́юще.

<rubric class="inline">п҃ѳ.</rubric> <red>Ѽ</red> влⷣко всѣ́хъ ви́димыхъ и҆ разꙋмѣва́емыхъ сы́й нача́ло, вседержи́телю! Нача́ло и҆мѣ́ѧ безнача́льность несозда́нне, и҆ ѡ҆предѣле́нїе безпредѣ́льность безконе́чне, и҆ є҆стество̀ преесте́ственность неѡб̾ѧ́те, и҆ сꙋщество̀ пресꙋще́ственность неѻбы́шне, и҆ ви́дъ ѹ҆́бѡ безви́дїе неви́диме, и҆ сво́йство присносꙋ́щность нетлѣ́нне, и҆ ѡ҆́бразъ неѡбра́зїе неизслѣ́дне, и҆ мѣ́сто неѡпи́санность безпредѣ́льне, постиже́нїе же непости́жность неиспы́танне, и҆ ра́зꙋмъ и҆ видѣ́нїе, неви́димость же и҆ несказа́нность непристꙋ́пне и҆ неѡбмы́сленне, и҆ сло́во невѣща́нность неисповѣди́ме, и҆ сказа́нїе несказа́нность неизглаго́ланне, и҆ недомы́сленность разꙋмѣ́нїе недомы́сленне, и҆ ѿню́дъ положе́нїе є҆́же па́че всѣ́хъ ѿѧ́тїе. Ѽ пребла́же! Ве́сь є҆сѝ чꙋ́до и҆ ти́хость и҆ дерзнове́нїе и҆ любы̀, и҆ сла́дость и҆ дꙋшевесе́лїе, и҆ ѹ҆пова́нїе вкꙋ́пѣ во всѣ́хъ и҆ вои́стиннꙋ безпопече́нїе и҆ ра́дость воѷпоста́снаѧ є҆ди́на сла́ва, и҆ ца́рство и҆ премꙋ́дрость и҆ си́ла сегѡ̀ ра́ди и҆зстꙋпле́нїе ѿ всѣ́хъ ви́димыхъ, и҆ поко́й ѿ всѣ́хъ разꙋмѣва́емыхъ є҆сте́ственнѣ неизрече́ннѡ є҆сѝ, и҆ ѹ҆покое́нїе къ тебѣ̀ чꙋ́дно зрѧ́щымъ тѧ̀ съ прича́стїемъ ст҃а́гѡ твоегѡ̀ дх҃а. Ѽ несказа́нне бж҃е!

<rubric class="inline">ч҃.</rubric> <red>Ч</red>ꙋди́мо же, бж҃е́ственное си́рѣчь, лю́битсѧ вѧ́щше: люби́мое же, ѡ҆чища́етъ, глаго́летъ бг҃осло́вный григо́рїа гла́съ: ѡ҆чища́ющее же, бг҃ови́дны содѣва́етъ: такѡвы́мъ же бы́вшымъ, ꙗ҆́кѡ свои̑мъ ѹ҆жѐ прибесѣ́дꙋетъ. Но не то́кмѡ си́це бг҃ъ, но и҆ ѡ҆чи́щшїисѧ ѿню́дъ, ꙗ҆́кѡ свои́мъ дꙋ́хомъ и҆ и҆́стиною бж҃е́ствєннымъ и҆ бг҃ꙋ собесѣ́дꙋютъ. Тѣ́мже и҆ бг҃осло́въ наво́дитъ: бг҃ъ богѡ́мъ соединѧ́ѧсѧ же и҆ познава́ѧсѧ. Зри́ши ли чꙋ́дное соедине́нїѧ; бг҃ъ бо, глаго́летъ, богѡ́мъ соединѧ́ѧсѧ. А҆́ще же тѣ́хжде нѣ́какѡ є҆́сть соедине́нїе, ꙗ҆́вѣ ꙗ҆́кѡ и҆ соедине́нїѧ завѣща́нїѧ и҆ наслажде́нїѧ подо́бнѣ сꙋ́ть та̑ѧжде. Тѣ́мже глаго́летъ, и҆ познава́ѧсѧ. Та́кожде ѹ҆́бѡ и҆ бг҃ови́днїи и҆ бо́зи благода́тїю, ꙗ҆́кѡ свои̑мъ бж҃е́ствєннымъ и҆ къ бг҃ꙋ бесѣ́дꙋютъ и҆ познава́ютъ, ꙗ҆́коже бг҃ъ ѡ҆́бразомъ ра́внымъ зри́тъ, и҆ прибесѣ́дꙋетъ, и҆ соединѧ́етсѧ, по рече́нномꙋ, бг҃ови̑днымъ сꙋ́щымъ и҆ богѡ́мъ ѿ сеѧ̀ вины̀ вели́кїй прилага́етъ, и҆ не нелѣ́потнѡ, въ ꙗ҆вле́нїе: и҆ толи́кѡ не́гли зна́емь бг҃ъ чи́стыми и҆ бо́ги си́ми, є҆ли́кѡ ѹ҆жѐ зна́етъ и҆̀хъ ра́внымъ ѡ҆́бразомъ, и҆́же є҆стество́мъ, сꙋ́щыѧ положе́нїе бо́ги. Коли́кѡ ѹ҆́бѡ ѹ҆подо́билъ бы є҆сѝ, подо́бїе помышлѧ́ѧ; Мно́гѡ вои́стиннꙋ блаже́ни сꙋ́ть къ бж҃їимъ зрѣ́нїємъ и҆ видѣ́нїємъ прили́чнѣ горѣ̀ простира́ющїисѧ со все́ю крѣ́постїю дꙋшѝ и҆ вѣ́дѣнїемъ дꙋхо́внымъ внегда̀ зри́ши непости́жностїю бг҃а, за є҆́же ѻ҆́крестъ є҆гѡ̀ безнача́лїе и҆ неѡб̾ѧ́тїе и҆ неѡпи́санность, и҆ ѿню́дъ присносꙋ́щїе и҆ безконе́чїе всѧ̑ чꙋдесѐ є҆́же въ бз҃ѣ бы́вшѧ пречꙋ̑дна и҆ є҆ли́ка (и҆) ꙗ҆кова̀ ѹ҆́жаса: ѿто́лѣ дꙋша̀ и҆́хъ рачи́тельнѣ въ слѣ́дъ прилѣплѧ́етсѧ бг҃а, и҆ жела́нїе ѕѣлѡ̀ нестерпи́мо, внегда̀ ви́дѣти бж҃е́ственное лицѐ, и҆ добро́тꙋ є҆гѡ̀ бг҃олѣ́потнꙋю, и҆ста́ѧвше и҆ блаже́ннѡ стра́ждꙋтъ. И҆ тогда̀ про́чее послѣ́дованнѡ си́це ѡ҆чища́ютсѧ и҆ бг҃одѣ́йствїѧ и҆ бг҃ови́дни быва́ютъ и҆ бо́зи, и҆ съ бг҃омъ вои́стиннꙋ соединѧ́ютсѧ. И҆́же вои́стиннꙋ и҆ превосхожде́нїемъ ѹ҆ви́дѣнныхъ, и҆ послѣ́дованїемъ преесте́ственнагѡ и҆́хъ да́ра ѡ҆боже́нїѧ и҆ бж҃е́ственнагѡ соедине́нїѧ зна́емь бы́въ, чꙋ́днѣ свосхища́етъ предобро́тою, си́хъ всѧ́ко ѹ҆́мное чꙋ́вство, и҆ всѧ́ко жела́нїе, и҆ ѻ҆́крестъ себѐ ѹ҆слажда́ющихсѧ и҆́мать, ꙗ҆́кѡ и҆нѣ́хъ а҆́гг҃єлъ неизбѣ́жнѡ пою́щихъ и҆ ѕѣлѡ̀ влѣ́потꙋ: бг҃ъ ста̀ въ со́нмѣ богѡ́въ, посредѣ́ же бо́ги разсꙋ́дитъ. И҆ сїѐ: бг҃ъ богѡ́въ гдⷭ҇и глаго́ла, и҆ призва̀ зе́млю, то́ є҆сть земнорѡ́дныѧ, ѿ востѡ́къ со́лнца до за̑падъ: тѣ́мже и҆ кнѧ́зи лю́дстїи собра́шасѧ съ бг҃омъ а҆враа́млимъ, и҆ по послѣ́дованїю ста́ша ѻ҆́крестъ бг҃а, ꙗ҆́коже серафі́ми стоѧ́хꙋ ѻ҆́крестъ є҆гѡ̀, бж҃е́ствєнна ѡ҆сїѧ̑нїѧ премі́рныхъ та̑инъ прїе́млюще, и҆ держа́щесѧ неѿто́ржнѣ бг҃а, всѣ́хъ безконечнокра́тнѣ и҆з̾ѧ́та сꙋ́ща безконе́чнѣ. А҆́ще ѹ҆́бѡ чи́стїи се́рдцемъ, по бж҃їю и҆зрече́нїю, блаже́ни, ꙗ҆́кѡ ті́и бг҃а ѹ҆́зрѧтъ: ка́кѡ не преѧвле́ннѡ блаже́ни зри́тельнїи, ѡ҆чища́еми є҆́же ѿ бж҃їѧ ра́зꙋма ѹ҆дивле́нїемъ, и҆ къ бж҃їю досто́инствꙋ предспѣ́ѧнїемъ восходѧ́ще; подоба́етъ ѹ҆̀бо жела́ющымъ блаже́нства, пострада́ти и҆ ѡ҆боже́нїе, и҆ та́кѡ недви́жнѡ ста́ти херꙋві́мски ѻ҆́крестъ бг҃а, (и҆,) зри́тельнагѡ держа́тисѧ всѣ́мъ тща́нїемъ и҆ вѣ́жества и҆ дѣѧ́нїѧ ѡ҆ хрⷭ҇тѣ̀ і҆и҃сѣ гдⷭ҇ѣ.

<rubric class="inline">ч҃а.</rubric> <red>Ѹ҆</red>ви́дѣти тѧ̀ и҆ ѕѣлѡ̀ хощꙋ̀, и҆ послѣ́дованнѡ про́чее воспѣ́ти животворѧ́щихъ животѐ, зрѧ́щихъ тѧ̀ нѣ́какѡ гдⷭ҇и бж҃е мо́й. Но (и҆) хотѧ̀ не могꙋ̀, ꙗ҆́коже є҆́сть досто́йно, да рекꙋ̀, и҆ недоꙋмѣ́ю вои́стиннꙋ и҆ сѣ́тꙋю. Ка́кѡ ѹ҆своѧ́етсѧ ѹ҆́мъ тебѣ̀, влⷣко тво́рче всепремꙋ́дре! И҆ тѧ̀ є҆ди́наго зрѧ̀, ми́ра наслажда́етсѧ и҆ поко́ѧ є҆мꙋ̀ прили́чна. И҆́бо жела́етъ є҆сте́ственнѣ, ꙗ҆́кѡ ѹ҆́мъ сы́й, внѣ́шнѧгѡ и҆ ви́димагѡ ѡ҆бноше́нїѧ свобо́ждьсѧ и҆ ѹ҆праздни́всѧ, ѡ҆ себѣ̀ помышлѧ́ти, и҆ па́че же размышлѧ́ти є҆ди́нственною ско́ростїю вы̑шшаѧ, и҆ прилага́тисѧ вои́стиннꙋ сꙋ́щагѡ въ себѣ̀ невеще́ствїѧ то́ншымъ. Тѣ́мже сло́вомъ є҆сте́ственнымъ са́мъ ѡ҆ себѣ̀ а҆́ки востека́етъ къ всѣ́хъ превы́шшемꙋ, и҆ всѧ́кагѡ невеще́ствїѧ вы́шшемꙋ ꙗ҆́вѣ ꙗ҆́кѡ къ тебѣ̀: и҆ наипа́че же дх҃а ст҃а посо́бїемъ вѣ́рою ꙗ҆́коже лѣ́по є҆́сть помоществꙋ́емь, и҆ си́це про́чее горѣ̀ простира́ѧйсѧ, и҆лѝ па́че вои́стиннꙋ ꙗ҆́кѡ ѹ҆́мъ сы́й, ѿ мы́сленныхъ, сꙋ́щихъ ѻ҆́крестъ тебѐ а҆́ки ѿ нѣ́кихъ сро́дныхъ горѣ̀ влеко́мь, жела́етъ тѧ̀ и҆ ѕѣлѡ̀ ѹ҆ви́дѣти со всѧ́цѣмъ ѹ҆се́рдїемъ дꙋше́внымъ. Какѡва́ же стра́ждетъ чꙋ̑дна и҆ блажє́нна є҆сте́ственнѡ! И҆́бо поне́же є҆стество̀ є҆мꙋ̀, ꙗ҆́коже рѣ́хъ, ѹ҆́мно сꙋ́ще, и҆ всѣ́хъ созда́нїи наипа́че пари́тельно є҆́сть и҆ ско́ро, и҆ жела́нїе прили́чнѣ и҆́мать мы́слєннаѧ си́рѣчь помышлѧ́ти, ꙗ҆́коже живѡ́тна чꙋ́вствєннаѧ ꙗ҆́сти. Сїе́ бо ѡ҆́бразомъ ра́внымъ є҆́сть є҆́же помышлѧ́ти ѹ҆мꙋ̀, (ꙗ҆́коже) є҆́же ꙗ҆́сти живѡ́тнымъ чꙋвстви́тєльнымъ. Ѿ є҆́же бо помышлѧ́ти и҆ жи́ти сво́йственнѣ, и҆ растѝ, и҆ наслажда́тисѧ и҆ весели́тисѧ быва́етъ ѹ҆мꙋ̀, ꙗ҆́коже и҆ чꙋвстви́тєльнымъ живѡ́тнымъ є҆́сть ѿ є҆́же ꙗ҆́сти. Такова́ же стра́ждетъ вои́стиннꙋ ѿ є҆́же дѣ́йствовати, си́рѣчь, ѿ є҆́же помышлѧ́ти: и҆ превосходи́тельнѣ наипа́че, внегда̀ дости́гнетъ дꙋхо́вною твое́ю бла́гостїю несказа́ннѡ, въ тебѣ̀ бы́въ во ѹ҆слажде́нїе неизрече́нныѧ сла́вы твоеѧ̀ смѣси́вшеесѧ жела́нїе є҆гѡ̀. И҆мꙋ́щее бо къ нѣ́чемꙋ жела́нїе сво́йственно, что́ бы могло̀ и҆ сотвори́ти, влѣ́потꙋ, дости́гше къ привлачи́тельномꙋ чесомꙋ̀, и҆ па́че же таково́мꙋ, ꙗ҆ко́въ ты̀, да є҆щѐ и҆ про́мысла твоегѡ̀ къ то́ль вели́комꙋ, ꙗ҆́коже ты̀, жела́емомꙋ; Ты́ бо цр҃ю̀ всепремꙋ́дре, всеси́льне, преблагі́й гдⷭ҇и, созда́въ живо́тное мы́сленно ѹ҆́мъ, тако́въ зи́ждеши, ꙗ҆ково́мꙋ ѡ҆ твои́хъ превесели́тисѧ є҆сте́ственнѣ є҆́сть, и҆ неизрече́ннѡ во ѹ҆держа́нїи бж҃е́ственнагѡ твоегѡ̀ бы́ти со и҆зстꙋпле́нїемъ рече́нїѧ, и҆ а҆́ки неи́стовнѣ нѣ́какѡ завѣща́нїе и҆мѣ́ти къ тебѣ̀ ѿ подо́бна пїѧ́нства бж҃е́ственна вдохнове́нїѧ. И҆ ѹ҆́мъ ѹ҆́бѡ та́кѡ добротолюби́бъ кра́йнѣ со́зданъ бы́въ, ѡ҆брѣта́етсѧ: и҆ за є҆́же добротолюби́въ бы́ти ѕѣлѡ̀, по є҆стествꙋ̀ ѿ про́мысла, дѡбрѣ́йшаѧ послѣ́дованнѣ помышлѧ́ти жела́нїе и҆́мать, и҆ при́снѡ вы́шшихъ и҆ пре́днихъ жела́ти, и҆ прира́доватисѧ вои́стиннꙋ ѿ лꙋ́чшихъ. Како́въ же ты̀ семꙋ̀ ꙗ҆влѧ́ешисѧ, и҆ ка́кѡ свосхища́еши є҆го̀ премꙋ́дрѣ, наипа́че раче́нїемъ твоегѡ̀ видѣ́нїѧ ѹ҆слажда́ема, и҆ всѣ́хъ вкꙋ́пѣ ѿню́дъ кромѣ̀ є҆ди́нагѡ тебѐ и҆зстꙋпа́юща со всѧ́кимъ завѣща́нїемъ дꙋшѝ! Нижѐ разли́ченъ то́кмѡ зри́шисѧ, сладча́йшїй, нижѐ про́стъ: нижѐ ѡ҆б̾ѧ́тъ, ни не ѡ҆б̾ѧ́тъ: нижѐ стра́шенъ ни кро́токъ: не ны́нѣ ѹ҆́бѡ сїѐ, ны́нѣ же ѻ҆́но: да си́це вои́стиннꙋ ѿсю́дꙋ, (и҆) ѿѻнꙋ́дꙋ, движе́нїе ѹ҆ма̀ є҆ще́ же и҆ прело́гъ, ничи́мже мо́жетъ ѹ҆клонѧ́тисѧ къ є҆ди́номꙋ чесомꙋ̀ ѿ сꙋ́щихъ внѣ̀ тебѐ за разли́чїе а҆́кибы, и҆лѝ за простотꙋ̀: за непостиже́нїѧ жела́нїе и҆лѝ постиже́нїѧ: за стра́шность и҆лѝ кро́тость: и҆ ѿню́дъ є҆ди́но бла́го и҆ добро̀ ѡ҆б̾ѧ́тельнѣ сы́й, и҆ всѣ́хъ благи́хъ и҆ до́брыхъ твори́тельно нача́ло пребла́го и҆ предобро̀, ни въ чесо́мъ и҆но́мъ мо́щно є҆́сть вои́стиннꙋ ѹ҆мꙋ̀ зрѣ́ти и҆ пребыва́ти, и҆ разли́чнѣ и҆ многоѡбра́знѣ весели́тисѧ, то́чїю въ тебѣ̀. Ты́ бо всѧ́чєскаѧ виносло́внѣ и҆́маши въ себѣ̀, и҆ превы́ше всѣ́хъ ѡ҆брѣта́ешисѧ, а҆́ки содѣ́тель предо́бръ безконечнокра́тнѣ безконе́чнѡ. Ѿ сеѧ̀ вины̀ є҆ди́нъ сы́й бж҃е по сꙋществꙋ̀, разли́ченъ зри́шисѧ дѣ́йствы за мно́жество и҆́хъ, и҆ па́ки за вели́чїе и҆́хъ мно́гъ. И҆́бо є҆́же є҆́сть чꙋ́днѣйшее и҆ ѹ҆жа́сное, ꙗ҆́кѡ а҆́ще и҆ быва́еши ꙗ҆́вѣ постижи́мь: ѿсю́дꙋ па́ки непостижи́мь ѡ҆́бразомъ си́мъ быва́еши. И҆́же бо по сꙋществꙋ̀ ты̀ неѡб̾ѧ́тенъ ѿню́дъ, и҆ по дѣ́йствꙋ, и҆ къ семꙋ̀ (и҆) по си́лѣ не ѡ҆б̾е́млешисѧ нѣ́какѡ. Мѣ́рꙋ бо си́лы твоеѧ̀ кто̀ ѡ҆брѣ́те; Премꙋ́дрость же твою̀, кто̀ ѹ҆вѣ́де; Бла́гости же твоеѧ̀ пꙋчи́нꙋ кто̀ и҆зслѣ́дова; И҆ ѿню́дъ твои́хъ чесогѡ̀ кто̀ кра́йнѣ чꙋ́вство прїѧ́тъ; а҆́ще по си́мъ и҆нѣ́мъ ѡ҆́бразомъ и҆ постижи́мь сы́й нѣ́какѡ. Тѣ́мже про́чее ѹ҆́мъ зрѣ́ти ѿ мы́сленныхъ ꙗ҆̀же въ ви́димыхъ начина́ѧ, ше́дъ восхо́дитъ послѣ́дованнѡ ко є҆́же ѻ҆́крестъ тебѐ, сп҃се є҆ди́нственномꙋ, и҆ непости́жномꙋ: и҆ за сла́дкое и҆ ѕѣлѡ̀ весе́лое пости́жнагѡ, и҆ за є҆́же добротолю́бенъ бы́ти, тщи́тсѧ всѣ́мъ тща́нїемъ, и҆ любопри́тсѧ нѣ́какѡ є҆щѐ восходи́ти, є҆ли́кѡ є҆́сть мо́щно высоча́е: а҆ поне́же не дово́ленъ є҆́сть дости́гнꙋти далеча́е, разсмотрѧ́ѧ, ꙗ҆́коже подоба́етъ, и҆збѣга́ющее несꙋмнѣ́ннѡ ꙗ҆́кѡ превышележа́щее, и҆ лꙋ́чшее, мно́га нѣ́какѡ ѹ҆де́ржанъ послѣ́дованнѡ раченоѧ́тїѧ быва́етъ, и҆ ра́внѣ неи́стовнѣ и҆знеистовлѧ́етсѧ къ тебѣ̀, и҆ жела̑нїѧ воздꙋва́етъ разжжє́нна въ дꙋшѝ, поджо́гъ бж҃е́ственныѧ любвѐ пости́жное непости́жнагѡ творѧ̀: и҆ недоꙋмѣ́нїе, прїѡбрѣ́тенїе раче́нїй вмѣнѧ́ѧ: не па́че ѹ҆слажда́ющꙋ є҆́же ѻ҆́крестъ тебѐ всепремꙋ́дре пости́жномꙋ, не́жели возжига́ющꙋ пробѣга́ющемꙋ, и҆ недости́жнымъ ра́зꙋма и҆ чꙋди́мꙋ бы́ти ѕѣлѡ̀ и҆ жела́тисѧ ѹ҆строѧ́ющꙋ. Не то́кмѡ бо что̀ ты̀ є҆сѝ по сꙋществꙋ̀, сїе́ бо всѧ́комꙋ, и҆ ѿню́дъ, и҆ каковы́млибо ѡ҆́бразомъ по преизли́шествꙋ недоꙋмѣ́нно: но (и҆) сꙋще́ственныѧ бж҃е́ственныѧ си́лы и҆ дѣ́йства, и҆ ѿню́дъ зри́мыхъ ѻ҆́крестъ тебѐ бж҃е мы́сленныхъ и҆ бг҃осло́вимыхъ, непости́жное є҆́сть: безконє́чнымъ ꙗ҆́коже рече́сѧ, за вели́чїе, и҆ неиспы́таннымъ сꙋ́щимъ за мно́жество. И҆́бо си̑мъ, а҆́ще и҆ ѿню́дъ въ коне́цъ пости́гнꙋтисѧ не возмо́жно є҆́сть а҆́ки безконє́чнымъ, но мо́щно є҆́же чрез̾ ѡ҆чище́нїе приближе́нїемъ къ тебѣ̀, и҆ взира́нїемъ добро́ты твоеѧ̀, къ свѣтлѣ́йшымъ и҆ проза́рнѣйшымъ зрѣ́нїємъ сꙋ́щихъ ѻ҆́крестъ тебѐ приходи́ти и҆ ѡ҆божа́тисѧ прили́чнѣ. Тѣ́мже и҆ ѡ҆палѧ́еши ѹ҆ѧзвле́нїемъ рачи́тельнымъ присѣдѧ́ща тебѣ̀ ѹ҆ма̀ присто́йнѡ, ѡ҆зарѧ́ѧ па́че и҆ па́че є҆го̀, и҆ вои́стиннꙋ вводѧ̀ въ нѣ̑каѧ въ невхѡ́дна та̑йна видѣ̑нїѧ пренебє́сна. Ѽ є҆ди́нице препѣ́таѧ, и҆ трⷪ҇це пречестна́ѧ, си́лы и҆ премꙋ́дрости бездо́ннаѧ глꙋбино̀! Ка́кѡ ѿ са́магѡ и҆лѝ нача́ла хотѣ́лъ бы кто̀ глаго́лати, и҆лѝ ѹ҆́бѡ черты̀ въ бж҃е́ственнѣйшїй тво́й вводи́ти мра́къ ѡ҆чище́нна зако́ннѡ ѹ҆ма̀: преводѧ́щи сегѡ̀ ѿ сла́вы въ сла́вꙋ, мно́жицею ѻ҆ба́че и҆ внꙋ́трь пребыва́юща пресвѣ́тлагѡ мра́ка, не вѣ́мъ, ꙗ҆́коже ты̀ вѣ́си, и҆лѝ во́ньже введе́нъ бы́сть мѡѷсе́й дре́вле, и҆лѝ ꙗ҆́кѡ се́й ѻ҆́нагѡ ѡ҆́бразъ, и҆лѝ ѹ҆́бѡ сегѡ̀ ѻ҆́нъ: ѻ҆ба́че ꙗ҆́кѡ се́й преѧвле́ннѡ мы́сленъ мра́къ є҆́сть, и҆ ꙗ҆́кѡ въ не́мъ соверша́ютсѧ бж҃е́ственнѣ и҆ преесте́ственнѣ въ та́йнѣмъ дꙋшѝ неизрече́ннѡ дх҃о́внагѡ соедине́нїѧ и҆ любвѐ та̑инства: вводи́мїи со ѡ҆сїѧ́нїемъ просвѣща́ющагѡ дх҃а ѕѣлѡ̀ свѣ́тлѣ ви́дѧтъ.

<rubric class="inline">ч҃в.</rubric> <red>К</red>то́ тѧ любо́внѣ гдⷭ҇и трⷪ҇це зрѧ̀ не ра́дꙋетсѧ, цр҃ѧ̀ и҆ непреста́нна ѹ҆прави́телѧ и҆ раздаѧ́телѧ всѧ́кагѡ коегѡ́либо да́ра и҆ бла́га, и҆ и҆сточа́тельна всѣ́хъ си́хъ сꙋ́щагѡ; И҆ кто̀ ѡ҆ видѣ́нїи вседержи́тельнагѡ влады́чества твоегѡ̀ ра́доватисѧ не мо́жетъ ра́достїю и҆́стинною; Ꙗ҆́вѣ ꙗ҆́кѡ никто́же ника́коже. Ра́звѣ сегѡ̀ ра́ди вои́стиннꙋ блаже́ни чи́стїи се́рдцемъ, ꙗ҆́кѡ ті́и тѧ̀ зрѧ́тъ ѻ҆́комъ дꙋшѝ, ра́дость самове́щнѣ сꙋ́щагѡ и҆зрѧ́днѣ дх҃о́внꙋ. И҆ ра́дꙋютсѧ вои́стиннꙋ съ ра́достїю и҆ мно́гою дꙋшесла́достїю, и҆ несно́сныхъ раче́нїй и҆сполнѧ́ютсѧ мно́жицею, (а҆́ще) и҆ съ тѣле́сными борю́щесѧ ѡ҆бстоѧ́ньми, и҆ бѣсѡ́вскаѧ нашє́ствїѧ стра́ждꙋще. Дх҃о́вный бо свѣ́тъ добро́ты лица̀ твоегѡ̀ гдⷭ҇и, безконечнокра́тнѣ безконе́чнѡ преиз̾ѧ́тъ є҆́сть, є҆́же и҆ ка́колибо къ печа́ли пристꙋпа́ти мїрско́й, є҆мꙋ́же ѡ҆сїѧва́тисѧ въ ни́хъ быва́етъ благода́тїю. Сегѡ̀ ра́ди сла́дость всѧ̀ предхо́дитъ со всѣ́мъ вожделѣ́нїемъ, и҆ ст҃о́е жела́нїе, и҆ неизрече́нное раче́нїе. Ѿ сеѧ̀ вины̀ любы̀ твоѧ̀ нестерпи́мыми преесте́ственными ѻ҆стны̀ ѹ҆ѧ́звлєны сотворѧ́етъ зрѧ́щыѧ тѧ̀ по нѣ́коемꙋ то́нкꙋ помышле́нїю: ѿ сеѧ̀ вины̀ въ воню̀ мѵ́ръ твои́хъ въ слѣ́дъ тебѐ и҆дꙋ́ще текꙋ́тъ ѕѣ́льною и҆ неѡсла́бною крѣ́постїю дꙋ́шы тѣ́хъ, ѿ ни́хже зри́шисѧ неизрече́нный бж҃е, и҆ въ са́мыѧ себѐ привлека́ти тѧ̀ всѧ́кимъ покꙋша́ютсѧ ѹ҆хищре́нїемъ, побѣжде́ны ѿню́дъ и҆ и҆ста́ѧвше жела́нїемъ твои́мъ чꙋ́днѣ. Тѣ́мже незабве́ннѣ и҆́мꙋтъ тѧ̀ во ѹ҆мѣ̀, зави́сѧще ѿ добро́ты твоеѧ̀ преесте́ственныѧ. Па́че же ѹ҆́бѡ вы́нꙋ и҆ дх҃о́внѣ пе́рвѣе содержи́ши сердца̀ и҆̀хъ и҆ но́щїю вои́стиннꙋ и҆ во днѝ, и҆ со́нъ ѿлетѣ̀ ѿ вѣ́ждей и҆́хъ.
