---
title: "Смире́ннагѡ нїки́ты мона́ха и҆ пресвѵ́тера свѧтѣ́йшїѧ ѻ҆би́тели стиѳа́та стꙋді́йскагѡ, ѹ҆ченика̀ сѷмеѡ́на но́вагѡ бг҃осло́ва"
navigation:
  key: various-filokalia4-6
  title: "Смире́ннагѡ нїки́ты мона́ха и҆ пресвѵ́тера свѧтѣ́йшїѧ ѻ҆би́тели стиѳа́та стꙋді́йскагѡ, ѹ҆ченика̀ сѷмеѡ́на но́вагѡ бг҃осло́ва"
  parent: various-filokalia4
  order: 6
type: "various"
---

# Смире́ннагѡ нїки́ты мона́ха и҆ пресвѵ́тера свѧтѣ́йшїѧ ѻ҆би́тели стиѳа́та стꙋді́йскагѡ, ѹ҆ченика̀ сѷмеѡ́на но́вагѡ бг҃осло́ва.

<rubric>Тогѡ́жде втора́ѧ є҆сте́ственныхъ глави́знъ со́тница, ѡ҆ ѡ҆чище́нїи ѹ҆ма̀.</rubric>

<rubric class="inline">а҃.</rubric> <red>Н</red>ача́ло ѹ҆́бѡ любвѐ бж҃їѧ, ви́димыхъ и҆ человѣ́ческихъ веще́й презрѣ́нїе, среда́ же, се́рдца и҆ ѹ҆ма̀ ѡ҆чище́нїе, ѿ негѡ́же ѹ҆́мное мы́слєнною ѻ҆́чїю ѿкрове́нїе и҆ позна́нїе сокрове́ннагѡ въ на́съ нбⷭ҇нагѡ црⷭ҇твїѧ: коне́цъ же, неꙋдержи́мо раче́нїе сꙋ́щихъ па́че є҆стества̀ бж҃їихъ дарѡ́въ, и҆ є҆сте́ственно жела́нїе, є҆́же съ бг҃омъ соедине́нїѧ є҆ѧ̀, (и҆) є҆́же въ не́мъ ѹ҆покое́нїѧ.

<rubric class="inline">в҃.</rubric> <red>И҆</red>дѣ́же раче́нїе бж҃їе, и҆ мы́сленныхъ веще́й дѣ́ланїе, и҆ прича́стїе непристꙋ́пнагѡ свѣ́та: та́мѡ си́лъ дꙋше́вныхъ ми́ръ, и҆ ѹ҆ма̀ ѡ҆чище́нїе, и҆ вселе́нїе ст҃ы́ѧ трⷪ҇цы. Любѧ́й бо мѧ̀, глаго́летъ, сло́во моѐ соблюде́тъ: и҆ ѻ҆ц҃ъ мо́й возлю́битъ є҆го̀, и҆ къ немꙋ̀ прїи́демъ, и҆ ѻ҆би́тель ѹ҆ негѡ̀ сотвори́мъ.

<rubric class="inline">г҃.</rubric> <red>Т</red>рѝ вѣ́сть сло́во ѹ҆строє́нїѧ житїѧ̀: пло́тско, дꙋше́вно, и҆ дꙋхо́вно. Ѿ си́хъ ко́еждо своѐ и҆́мать завѣща́нїе жи́зни, разлꙋче́нно къ себѣ̀, и҆ и҆нѣ̑мъ неподо́бно.

<rubric class="inline">д҃.</rubric> <red>П</red>лотско́е житїѧ̀ ѹ҆строе́нїе, всѐ всѧ́чески ѡ҆ сласте́хъ и҆ наслажде́нїихъ настоѧ́щїѧ жи́зни ѹ҆пражнѧ́етсѧ: ничто́же и҆лѝ ѿ дꙋше́внагѡ ѹ҆строе́нїѧ, и҆лѝ ѿ дꙋхо́внагѡ въ себѣ̀ и҆мꙋ́що, и҆лѝ понѐ ѿню́дъ хотѧ́що притѧжа́ти. Дꙋше́вное же междопредѣ́льно нѣ́кое сꙋ́що ѕло́бы и҆ добродѣ́тели, къ прилѣжа́нїю тѣ́ла и҆ здра́вїю зри́тъ, и҆ къ похвалѣ̀ человѣ́честѣй, ра́внѣ и҆ трꙋды̀ ѿме́щꙋщо добродѣ́тели, и҆ дѣѧ́нїй бѣ́гающо пло́ти, не прилѣжа́що ѕло́бѣ и҆лѝ добродѣ́тели за ꙗ҆̀же въ ни́хъ сопроти́вныѧ вины̀: добродѣ́тели ѹ҆́бѡ за жесто́кость сеѧ̀ вкꙋ́пѣ и҆ притрꙋ́дность: ѕло́бѣ же, за є҆́же не припогꙋби́ти человѣ́ческихъ похва́лъ. Дꙋхо́вное же житїѧ̀ ѹ҆строе́нїе, ѿ си́хъ ѹ҆́бѡ нижѐ є҆ди́но и҆мѣ́ти и҆зволѧ́етъ, нижѐ въ си́це ѕлы́хъ ѹ҆пражнѧ́тисѧ ѻ҆бои́хъ, но всѐ по всемꙋ̀ свобо́дно є҆́сть сегѡ̀ и҆ ѻ҆́нагѡ, крило́ма посре́бренѣма любвѐ и҆ безстра́стїѧ, прелетѣ́вши ѻ҆боѧ̀: ни дѣ́юще что̀ ѿ возбране́нныхъ, и҆ пра́здности ѿбѣга́ющи ѕлы́хъ.

<rubric class="inline">є҃.</rubric> <red>И҆́</red>же пло́тски живꙋ́щїи, и҆ мно́гѡ мꙋдрова́нїе пло́ти належа́щее въ себѣ̀ и҆мꙋ́щїи, пло́тни сꙋ́ще ѿню́дъ не мо́гꙋтъ ѹ҆годи́ти бг҃ꙋ: те́мни бо сꙋ́ть мꙋдрова́нїи, и҆ лꙋче́й бж҃е́ственнагѡ свѣ́та ѿню́дъ всѧ́кѡ неприча́стни. Належа́щыѧ бо ѻ҆́блаки страсте́й, ꙗ҆́коже высѡ́ки стѣ́ны ѡ҆стѣнѧ́ющѧ и҆мꙋ́ще лꙋчѝ дꙋхѡ́вныѧ, непросвѣще́нни пребыва́ютъ. Слѣ́пы же чꙋ̑вствы сꙋ́ще свои́хъ дꙋ́шъ, не мо́гꙋтъ къ мы́слєннымъ добро́тамъ бж҃їимъ возни́кнꙋти, и҆ свѣ́тъ ѹ҆ви́дѣти и҆́стинныѧ вои́стиннꙋ жи́зни, и҆ превы́ше бы́ти ви́димыхъ смире́нїѧ. Но ꙗ҆́коже ско́тни сотво́ршесѧ, и҆ чꙋ́вство бы́вше мі́ра, къ чꙋ́вствєннымъ и҆ человѣ́чєскимъ веще́мъ словесѐ прилага́ютъ досто́инство, и҆ по́двигъ ве́сь къ ви̑димымъ и҆ тлѣ̑емымъ и҆́мꙋтъ, дрꙋ́гъ со дрꙋ́гомъ за сїѧ̑ сварѧ́щесѧ. И҆ ѿ таковы́хъ ѻ҆вогда̀ и҆ дꙋ́шы своѧ̑ полага́юще, держа́щесѧ и҆мѣ́нїй, сла́вы и҆ сласте́й пло́ти, и҆ тщетꙋ̀ вели́кꙋ лише́нїе таковы́хъ вмѣнѧ́юще. Къ ни̑мже пра́веднѡ ꙗ҆́кѡ ѿ лица̀ бж҃їѧ проро́ческое ѻ҆́но глаго́летсѧ сло́во: Не и҆́мать дх҃ъ мо́й пребыва́ти въ человѣ́цѣхъ си́хъ, занѐ сꙋ́ть пло́ть.

<rubric class="inline">ѕ҃.</rubric> <red>Д</red>ꙋше́внѣ живꙋ́щїи, и҆ сегѡ̀ ра́ди нарица́еми дꙋше́внїи полꙋча́стни нѣ́цыи, и҆ ꙗ҆́коже разсла́блени ѹ҆десы̀ сꙋ́ть: ни потрꙋди́тисѧ когда̀ ѡ҆ добродѣ́тели, и҆ за́повѣди бж҃їей ѹ҆се́рдствꙋюще, и҆ ѹ҆кори́зненныхъ дѣѧ́нїй сла́вы человѣ́ческїѧ ра́ди ѿбѣга́юще. Самолю́бїемъ же, пита́телемъ па́гꙋбныхъ страсте́й ѡ҆держи́ми, всѧ́ко врачева́нїе здра́вїѧ ра́ди и҆ наслажде́нїѧ пло́ти ѹ҆своѧ́ютъ, и҆ всѧ́кꙋ ско́рбь и҆ всѧ́кꙋ болѣ́знь и҆ всѧ́ко ѕлострада́нїе ѡ҆ добродѣ́тели ѿтрѧса́ютъ сꙋпоста́тное вы́ше подоба́ющагѡ грѣ́юще тѣ́ло. Си́це же житїѐ и҆ пребыва́нїе и҆мꙋ́ще, ѡ҆земленѧ́ютъ ѹ҆́мъ страстьмѝ ѡ҆дебелѣ́вшъ, и҆ не прїе́млютъ мы́сленныхъ и҆ бж҃е́ственныхъ веще́й, и҆́миже дꙋша̀ ѿ вещества̀ восхища́етсѧ, и҆ всѧ̀ въ мы́сленныхъ внꙋ́трь пребыва́етъ небесѣ́хъ. Се́ же стра́ждꙋтъ ѿ веще́ственнагѡ є҆щѐ содержи́ми дꙋ́ха, ꙗ҆́кѡ своѧ̑ лю́бѧще дꙋ́шы, и҆ твори́ти во́ли своѧ̑ произволѧ́юще: тщи́ бо сꙋ́ще дх҃а ст҃а, неприча́стни сꙋ́ть и҆ дарова́нїй є҆гѡ̀. Тѣ́мже ни плода̀ бж҃е́ственна мо́щно є҆́сть ѹ҆ви́дѣти въ ни́хъ, ни любвѐ ко бли́жнемꙋ, и҆лѝ ра́дости въ нищетѣ̀ и҆ ско́рбѣхъ, и҆лѝ ми́ра дꙋшѝ, и҆лѝ и҆звѣще́нїѧ вѣ́ры, и҆лѝ ѡ҆бдержи́тельна воздержа́нїѧ: но нижѐ ѹ҆миле́нїѧ, и҆лѝ слезы̀, и҆лѝ смире́нїѧ и҆ милосе́рдїѧ, всѧ̑ же напыще́нїѧ го́рдости пѡ́лна. Тѣ́мже и҆ погрꙋзи́тисѧ во глꙋбины̑ дꙋ́ха ѿ себѐ си́лы скꙋ́дни сꙋ́ть: ниже́ бо є҆́сть въ ни́хъ наставлѧ́ѧй свѣ́тъ, и҆ ѿверза́ѧй ѹ҆́мъ, во є҆́же разꙋмѣ́ти писа̑нїѧ. Но ѹ҆̀бо нижѐ и҆нѣ̑мъ повѣ́дающымъ ѹ҆слы́шати сїѧ̑ те́рпѧтъ: вои́стиннꙋ ѹ҆̀бо и҆ ѡ҆ сицевы́хъ а҆пⷭ҇лъ и҆зречѐ: дꙋше́венъ же человѣ́къ не прїе́млетъ ꙗ҆̀же дꙋ́ха, ю҆ро́дство бо є҆мꙋ̀ є҆́сть. И҆ не вѣ́сть, ꙗ҆́кѡ зако́нъ дꙋхо́венъ є҆́сть, и҆ дꙋхо́внѣ востѧзꙋ́етсѧ.

<rubric class="inline">з҃.</rubric> <red>Д</red>ꙋ́хомъ ходѧ́щїи, и҆ дꙋхо́внꙋю воспрїе́мшїи всегда̀ жи́знь, бг҃оꙋго́дни сꙋ́ть бг҃ови, томꙋ̀ ꙗ҆́кѡ назѡре́и привозложе́ни сꙋ́ще: при́снѡ бо трꙋда́ми своѧ̑ ѡ҆чища́ютъ дꙋ́шы, и҆ за́пѡвѣди гдⷭ҇ни соблюда́ютъ, и҆стощава́юще крѡ́ви своѧ̑ за любо́вь є҆гѡ̀: ѡ҆чища́ютъ пло́ть поще́ньми и҆ бдѣ́ньми: слеза́ми дебе́лость ѡ҆тончава́ютъ се́рдца, ѕлострада́ньми ѹ҆мерщвлѧ́ютъ ѹ҆́ды, моли́твою и҆ поꙋче́нїемъ ѹ҆́мъ и҆сполнѧ́ютъ свѣ́та, и҆ свѣ́тла того̀ содѣ́ловаютъ, ѿверже́нїемъ во́лей, ѿлꙋча́ютъ своѧ̑ дꙋ́шы ѿ пристра́стїѧ тѣлесѐ, и҆ всѝ є҆ди́нагѡ дꙋ́ха быва́ютъ: Тѣ́мже и҆ дꙋхо́вни не то́чїю познава́ютсѧ, но и҆ нарица́ютсѧ ѿ всѣ́хъ пра́веднѣ. Сі́и къ безстра́стїю, и҆ любвѝ грѧдꙋ́ще, къ видѣ́нїю воскрилѧ́ютсѧ тва́ри, и҆ ра́зꙋмъ ѿѻнꙋ́дꙋ сꙋ́щи премꙋ́дростїю прїе́млютъ сокрове́нною въ бз҃ѣ, є҆ди́нѣмъ дае́мꙋю превы́шше бы́вшымъ смире́нїѧ тѣлесѐ. Тѣ́мже и҆ всѧ́ко чꙋ́вство мі́ра преше́дше, и҆ мы́слїю просвѣще́нною во є҆́же па́че чꙋ́вства прише́дше, и҆з̾ѧснѧ́ютъ сло́во. И҆ посредѣ̀ це́ркве бж҃їѧ и҆ собо́ра мно́га вѣ́рныхъ, словеса̀ бла̑га ѿ чи́ста се́рдца ѿрыга́ютъ, и҆ быва́ютъ человѣ́кѡмъ со́ль и҆ свѣ́тъ, ꙗ҆́коже и҆ гдⷭ҇ь къ ни̑мъ провѣщава́етъ: Вы̀ є҆стѐ свѣ́тъ мі́ра, и҆ со́ль землѝ.

<rubric class="inline">и҃.</rubric> <red>Ѹ҆</red>праздни́тесѧ и҆ разꙋмѣ́йте, ꙗ҆́кѡ а҆́зъ є҆́смь бг҃ъ: бж҃е́ственнагѡ сло́ва се́й є҆́сть гла́съ, и҆ дѣ́ѧтельнѣ хотѧ́щими познава́етсѧ. Поле́зно ѹ҆̀бо є҆́сть є҆ди́ною ѿре́кшемꙋсѧ многосмꙋще́нныѧ житїѧ̀ (сегѡ̀) и҆ лю́тыѧ сꙋеты̀, внима́нїемъ мно́гимъ себѐ и҆ безмо́лвїемъ внѣ́шнихъ веще́й прилѣ́жнѡ посѣща́ти, и҆ бг҃а въ себѣ̀ и҆ска́ти, и҆ позна́ти внꙋ́трь на́съ сꙋ́щꙋ црⷭ҇твїю є҆гѡ̀. Є҆два́ бо та́кѡ творѧ̀ кто̀, мно́гими прохожде́ньми вре́мене, ѡ҆́бразы ѕло́бы и҆згла́дити ѿ дꙋшѝ возмо́глъ бы и҆ дре́внюю добро́тꙋ да́вшемꙋ чи́стѣ сохрани́ти.

<rubric class="inline">ѳ҃.</rubric> <red>П</red>редсохране́нъ бы́въ ꙗ҆́дъ въ на́съ ѕло́бы, мно́гъ сꙋ́щь, мно́га и҆ ѻ҆гнѧ̀ вои́стиннꙋ чисти́тельнагѡ слеза́ми тре́бꙋетъ покаѧ́нїѧ, и҆ во́льныхъ подви́жничества трꙋдѡ́въ: поне́же и҆лѝ во́льными трꙋды̑ ѡ҆чища́емсѧ ѿ скве́рнъ грѣха̀, и҆лѝ нево́льными поноше́ньми (лю́тыхъ). Вѡ́льнымъ бо предварѧ́ющымъ, не ѹ҆срѣта́ютъ невѡ́льнаѧ: ѻ҆́нѣмъ же не дѣ́йствꙋющымъ ѡ҆чище́нїѧ внꙋ́треннїѧ стклѧ́ницы и҆ блю́да, сїѧ̑ ѕѣ́льнѣе дѣ́йствꙋютъ на́ше къ дре́внемꙋ воз̾ꙋстрое́нїе. Та́кѡ хитрецꙋ̀ ѹ҆чини́вшꙋ.

<rubric class="inline">і҃.</rubric> <red>И҆</red>гра́ютъ благоче́стїемъ, и҆ и҆гра́еми сꙋ́ть ѿ веще́й, и҆̀же не по сло́вꙋ своѐ сотво́ршїи ѿрече́нїе, нижѐ ѹ҆чи́телѧ и҆мѣ́ти и҆ наста́вника восхотѣ́вшїи ѿ нача́тѡкъ, но своемꙋ̀ ра́зꙋмꙋ послѣ́довавшїи, и҆ ꙗ҆́вльшїисѧ пред̾ собо́ю разꙋ́мни.

<rubric class="inline">а҃і.</rubric> <red>Н</red>ижѐ тѣле́сныхъ недꙋ́гѡвъ недꙋготворѧ́щыѧ вины̑ мо́жетъ кто̀ и҆звѣ́стнѡ вѣ́дѣти и҆ цѣлє́нїѧ и҆́хъ без̾ и҆скꙋ́са многовраче́бнагѡ хꙋдо́жества, нижѐ дꙋше́вныхъ без̾ мно́гагѡ ѡ҆ си́хъ ѡ҆бꙋче́нїѧ. Поне́же ꙗ҆́коже погрѣ́шно мни́тсѧ и҆́мъ и҆ ма́лѣми ѕѣлѡ̀ ѹ҆доборазꙋмѣва́емо тѣле́сныхъ недꙋ́гѡвъ разпозна́нїе, въ не́мже враче́й ѹ҆пражнѧ́етсѧ хꙋдо́жество, та́кѡ погрѣши́тельнѣе, и҆ мно́гѡ па́че не́жели ѻ҆́но, є҆́же є҆́сть дꙋше́вныхъ. Є҆ли́кѡ бо дꙋша̀ ѿ тѣ́ла є҆́сть лꙋ́чша, толи́кѡ бо́льши ѻ҆́ныѧ и҆ неꙋдобопобѣжда́еми стра̑сти, не́жели ви́димагѡ всѣ́ми чꙋ́вственнѣ сегѡ̀ тѣ́ла.

<rubric class="inline">в҃і.</rubric> <red>Є҆</red>стество́мъ съ человѣ́ки пе́рвѣйшыѧ и҆ нача́льствꙋющыѧ про́чїими добродѣ́тєли созда́шасѧ, ѿ ни́хже ꙗ҆́кѡ ѿ четы́рехъ нача̑лъ рѣ́ки и҆ны́хъ всѣ́хъ добродѣ́телей наполнѧ́ютсѧ во́дъ, и҆ напаѧ́ютъ гра́дъ бж҃їй, и҆́же є҆́сть ѡ҆чища́емое се́рдце и҆ ѹ҆тѣша́емое слеза́ми. Сїѧ̑ соблю́дшїй незы́блємы ѿ дꙋхѡ́въ лꙋка́вствїѧ, и҆лѝ вкꙋ́пѣ па́дшыѧ трꙋды̀ мно́гими покаѧ́нїѧ воздви́гнꙋвый, до́мъ себѐ ца́рскъ и҆ пала́тꙋ воздви́же, въ не́йже ѻ҆би́тель твори́тъ цр҃ь всегѡ̀, и҆ высѡ́кїѧ да́ры своѧ̑ си́це себѣ̀ ѹ҆гото́вавшымъ и҆з̾ѻби́льнѡ раздѣлѧ́етъ и҆ дае́тъ.

<rubric class="inline">г҃і.</rubric> <red>К</red>ра́тко є҆́сть сїѐ житїѐ, до́лгъ бꙋ́дꙋщїй вѣ́къ, и҆ ма́ло разстоѧ́нїе настоѧ́щїѧ жи́зни. Человѣ́къ же ве́лїе и҆ ма́лое сїѐ живо́тно, є҆мꙋ́же тѣ́сно настоѧ́щее даде́сѧ вре́мѧ, не́мощенъ є҆́сть. И҆ ѻ҆́но ѹ҆́бѡ є҆́сть тѣ́сно: се́й же не́мощенъ, предлежа́щїй же по́двигъ въ возме́здїе трꙋдѡ́въ вели́къ є҆́сть, безчи́слєнны и҆мѣ́ѧ ѻ҆стны̀, и҆ въ кротча́йшꙋ бѣ́дствꙋѧ жи́знь.

<rubric class="inline">д҃і.</rubric> <red>Н</red>е хо́щетъ тщали́выхъ дѣ́ланїе бг҃ъ не и҆скꙋше́нно бы́ти, но и҆ ѕѣлѡ̀ и҆скꙋше́но. Сегѡ̀ ра́ди ѹ҆́бѡ ѻ҆́гнь на тѣ́хъ напꙋща́етъ и҆скꙋше́нїй, и҆ благода́ть сокрыва́етъ вма́лѣ дае́мꙋю тѣ̑мъ свы́ше, и҆ по́мыслѡвъ тишинѣ̀ ѿ дꙋхѡ́въ лꙋка́вствїѧ возволнова́тисѧ на вре́мѧ попꙋща́етъ, да ви́дитъ ѹ҆клоне́нїе дꙋшѝ, комꙋ̀ мно́жайшее да́рꙋетъ. Самомꙋ́ ли творцꙋ̀ и҆ благодѣ́телю своемꙋ̀, и҆лѝ чꙋ́вствꙋ мі́ра и҆ гла́дности сла́сти; И҆ та́кѡ, и҆лѝ благода́ть ѹ҆сꙋгꙋблѧ́етъ тѣ́мъ, предспѣ́ющꙋ въ любо́вь є҆гѡ̀: и҆лѝ ѹ҆ѧзвлѧ́етъ си́хъ и҆скꙋше́нїи и҆ скорбмѝ прилѣжа́щихъ веще́мъ, до́ндеже не́нависть прїи́мꙋтъ ви́димыхъ нестоѧ́тельнагѡ ѡ҆бноше́нїѧ, и҆ го́ресть сꙋ́щихъ ѿѻнꙋ́дꙋ сласте́й слеза́ми пото́пѧтъ.

<rubric class="inline">є҃і.</rubric> <red>М</red>и́рꙋ по́мыслѡвъ ѿ дꙋхѡ́въ лꙋка́вствїѧ смꙋти́вшꙋсѧ а҆́бїе и҆ разжжє́нныѧ стрѣ́лы по́хоти на бы́стрѡ текꙋ́щаго къ высота́мъ ѹ҆ма̀, ѿ лови́телей и҆ плотолю́бныхъ бѣсѡ́въ и҆спꙋща́ютсѧ ча́стѡ. Ѹ҆́мъ же ѿ є҆́же къ гѡ́рнимъ движе́нїѧ ѿсѣ́ксѧ, въ нелѣ̑потна движє́нїѧ и҆ смѣ́шєна впада́етъ: и҆ та́кѡ безчи́ннѣ пло́ть воста́нїе твори́ти на дꙋ́хъ начина́етъ, скокта́ньми ѹ҆́мъ и҆ разже́ньми низвлекꙋ́щи, и҆ въ ро́вѣ сла́сти погребстѝ є҆го̀ жела́ющи. И҆ а҆́ще не бы̀ саваѡ́ѳъ прекрати́лъ дни̑ ѻ҆́ны, и҆ си́лꙋ терпѣ́нїѧ свои̑мъ дарова́лъ рабѡ́мъ, не бы̀ спасла́сѧ всѧ́ка пло́ть, ѿ го́ршагѡ ѹ҆де́ржана бы́вши.

<rubric class="inline">ѕ҃і.</rubric> <red>Б</red>ѣ́съ блꙋда̀ многоискꙋ́сенъ и҆ многоко́зненъ сы́й, ѻ҆́вѣмъ ѹ҆́бѡ паде́нїе и҆ ро́въ тимѣ́нїѧ быва́етъ: ѻ҆́вѣмъ же ра́на и҆ же́злъ пра́веденъ: ѻ҆́вѣмъ же и҆скꙋше́нїе и҆ дꙋшѝ томле́нїе. Ѿ си́хъ ѻ҆́во ѹ҆́бѡ, ѡ҆ вводи́мыхъ, є҆щѐ ꙗ҆ре́мъ влекꙋ́щихъ подви́жничества сла́бѣ и҆ лѣни́вѣ, зри́тсѧ: ѻ҆́во же, ѡ҆ и҆мꙋ́щихъ средꙋ̀ предспѣ́ѧнїѧ въ добродѣ́тель, и҆ коснѣ́е къ не́й простира́ющихсѧ. Ѻ҆́во же, ѿ и҆̀же къ видѣ́нїю ѹ҆жѐ крило̀ протѧ́гшихъ ѹ҆ма̀, и҆ ны́нѣ до́брѣ дости́гшихъ къ соверше́ннѣйшемꙋ безстра́стїю. Комꙋ́ждо къ полє́знымъ ꙗ҆́вѣ ꙗ҆́кѡ стро́имꙋ свы́ше.

<rubric class="inline">з҃і.</rubric> <red>П</red>аде́нїе и҆ ро́въ тимѣ́нїѧ во всѧ́цѣмъ небреже́нїи и҆́ноческое соверша́ющымъ житїѐ, блꙋ́дный быва́етъ бѣ́съ: ѹ҆́ды си́хъ блꙋда̀ пла́менемъ и҆ по́хотїю распалѧ́ѧ, и҆ разли̑чны кѡ́зни подаѧ̀ и҆̀мъ, во є҆́же твори́ти по́хоть пло́ти и҆ без̾ сочета́нїѧ и҆ны́ѧ пло́ти, ѡ҆ ни́хже сра́мно є҆́сть и҆ глаго́лати. Сі́и и҆ пло́ть, по ре́кшемꙋ, сквернѧ́тъ, и҆ плоды̀ снѣда́ютъ сла́ныѧ сла́сти, и҆ мра́ка на зра́цѣхъ и҆сполнѧ́ютсѧ, и҆ лꙋ́чшихъ пра́веднѡ лиша́ютсѧ. И҆́мже цѣльба̀ хотѧ́щымъ бꙋ́детъ, покаѧ́нїѧ теплота̀, и҆ ѹ҆миле́нїе ѿ сегѡ̀ сле́зное, є҆́же и҆ ѹ҆клоне́нїе ѿ ѕла̀ твори́тъ, и҆ дꙋ́шꙋ ѡ҆чища́етъ ѿ скве́рнъ, и҆ наслѣ́дницꙋ тꙋ̀ ми́лости бж҃їѧ содѣ́ловаетъ. Є҆́же пра́веднѣ и҆ премꙋ́дрый гада́тельствꙋѧ соломѡ́нъ, цѣле́нїе речѐ, ѹ҆толѧ́етъ грѣхѝ вели́ки.

<rubric class="inline">и҃і.</rubric> <red>Б</red>и́чь и҆ же́злъ быва́етъ пра́веднѡ се́й дꙋ́хъ въ пе́рвомъ безстра́стїи соверша́ємымъ чрез̾ дѣ́ѧтельное любомꙋ́дрїе, и҆ творѧ́щымъ ны́нѣ предспѣ̑ѧнїѧ въ прє́днѧѧ и҆ совершє́ннаѧ: внегда́ бо крѣ́пости держи́магѡ подви́жничества ѹ҆ны́нїемъ посла́бѧтъ, и҆ къ неѡхрани́мꙋ видѣ́нїѧ мїрска́гѡ чꙋ́вства ма́лѡ ѹ҆кло́нѧтсѧ, и҆ человѣ́ческихъ веще́й въ жела́нїи бꙋ́дꙋтъ: тогда̀ и҆ ѹ҆ранѧ́ѧй се́й на тѧ̀ напꙋща́етсѧ ѿ кра́йнїѧ бж҃їѧ къ ни̑мъ бла́гости, и҆ би́ти слове́сно сїѐ начина́етъ, по́мыслы по́хоти плотскі́ѧ, ꙗ҆́кѡ да не терпѧ́ще, въ своѐ стра́жбище па́ки востекꙋ́тъ тща́тельнѣ крѣ́пкагѡ дѣ́ланїѧ и҆ внима́нїѧ, и҆ ѹ҆се́рднѣе спаса́ющихъ и҆́хъ дѣ́лъ приболѣ́знѣйшимъ пребыва́нїемъ и҆́мꙋтсѧ. Не хо́щетъ бо бг҃ъ благолю́бецъ сы́й въ сїѐ дости́гшей дꙋшѝ всѧ́чески къ чꙋ́вствꙋ мі́ра возвраща́тисѧ, но и҆тѝ въ прє́днѧѧ при́снѡ, и҆ соверше́ннѣйшихъ дѣ́лъ рачи́тельнѣ каса́тисѧ, да не ра́на ѕло́бы прибли́житсѧ сеѧ̀ тѣлесѝ.

<rubric class="inline">ѳ҃і.</rubric> <red>И҆</red>скꙋше́нїе и҆ ѻ҆сте́нъ и҆ томле́нїе по смотре́нїю ѻ҆́нѣмъ се́й дꙋ́хъ быва́етъ, и҆́мже пе́рвое ко второ́мꙋ безстра́стїю дости́же: да си́мъ стꙋжа́еми є҆сте́ственнꙋю помина́ютъ не́мощь, и҆ не премно́жествомъ быва́ющихъ ѿ видѣ́нїѧ ѿкрове́нїй, по словесѝ, превозно́сѧтсѧ. Но противовою́ющїй зако́нъ зако́нꙋ ви́дѧще ѹ҆ма̀ своегѡ̀, и҆ то́нкꙋю ѿтрѧса́ютъ па́мѧть грѣха̀: стра́хомъ є҆́же не прїѧ́ти чꙋ́вства внꙋ́трь ражда́ющагѡсѧ вре́да ѿ па́мѧти є҆гѡ̀ и҆ ѿ высоты̀ видѣ́нїѧ не ѡ҆сла́бѧтъ зри́тельное ѹ҆ма̀ своегѡ̀.

<rubric class="inline">к҃.</rubric> <red>Є҆</red>ди́ни то́нкїѧ па́мѧти грѣха̀ ѹ҆́мъ сво́й без̾ стꙋже́нїѧ соблюстѝ возмого́ша, є҆ли́цы животворѧ́щꙋю гдⷭ҇ню ме́ртвость во ѹ҆десѣ́хъ свои́хъ и҆ разꙋмѣ́нїихъ свы́ше прїѧ́ти дꙋ́хомъ сподо́бишасѧ. И҆ пло́ть ѹ҆́бѡ ме́ртвꙋ грѣхꙋ̀ ѡ҆бно́сѧтъ, дꙋ́хъ же жи́знїю пра́вды ра́ди ꙗ҆́же ѡ҆ хрⷭ҇тѣ̀ і҆и҃сѣ ѡ҆богати́ша. И҆ є҆ли́цѣмъ ѹ҆́мъ даде́сѧ хрⷭ҇то́въ сло́вомъ премꙋ́дрости, си̑мъ и҆ нестꙋжа́емаѧ животворѧ́щаѧ ме́ртвость въ ра́зꙋмѣ ѡ҆брѣ́тесѧ бж҃їи.

<rubric class="inline">к҃а.</rubric> <red>Н</red>а ѡ҆чища́ємыѧ ны́нѣ дꙋ́шы ѡ҆бы́че нѣ́какѡ дꙋ́хъ по́хоти и҆ ꙗ҆́рости находи́ти. Кі́имъ ѡ҆́бразомъ; да плоды̀ и҆стрѧсе́тъ дх҃а ст҃а́гѡ тѧготѣ́юща въ ни́хъ. А҆ занѐ и҆ ра́дость свобо́ды, разлїѧ́нїе нѣ́кое дѣ́лаетъ въ таковы́хъ дꙋша́хъ, всѧ̑ на по́льзꙋ ѹ҆строѧ́ющаѧ премꙋ́дрость, къ себѣ̀ при́снѡ хотѧ́щи свои́ми дарова́нїи влещѝ и҆́хъ мы́сль, и҆ пребыва́ти тѣ̑мъ въ смиренномꙋ́дрїи непоколеби̑мымъ, да не мно́гою свобо́дою и҆ бога́тствомъ дарова́нїй на и҆нѣ́хъ вознесꙋ́тсѧ, и҆лѝ и҆ возмни́тсѧ свое́ю си́лою и҆ ра́зꙋмомъ, вели́кꙋю стѧжа́ти сїю̀ пала́тꙋ ми́ра, дае́тъ си̑мъ мѣ́сто дꙋховѡ́мъ напада́ти на нѧ̀ въ сопрѧ́танїи є҆ѧ̀: да стра́хомъ ѹ҆ѧзвлѧ́еми паде́нїѧ, въ свое́мъ стоѧ́тъ хране́нїи блаже́ннагѡ смиренномꙋ́дрїѧ, и҆ да ѹ҆разꙋмѣ́вше, ꙗ҆́кѡ пло́ти и҆ кро́ви привѧ́зани сꙋ́ть, взы́щꙋтъ є҆сте́ственнѣ своегѡ̀ стра́жбища, въ не́мже безврє́дны мо́гꙋтъ сохрани́тисѧ си́лою дꙋ́ха.

<rubric class="inline">к҃в.</rubric> <red>К</red>о ѡ҆блада́ющемꙋ страсте́й недꙋ́гꙋ, и҆ внꙋ́трь лежа́щемꙋ въ на́съ согни́тїю грѣха̀, (и҆) и҆скꙋше́нїй нанесе́нїе быва́етъ, и҆ ча́ша пелы́нѧ сꙋде́бъ бж҃їихъ, и҆лѝ лютѣ́е растворѧ́етсѧ на́мъ, и҆лѝ милосе́рднѣе. Занѐ а҆́ще ѹ҆́бѡ и҆сцѣ́льно нѣ́кое бꙋ́детъ, и҆ ѹ҆дововрачꙋ́емо внꙋ́трь лежа́щее въ на́съ вещество̀ грѣха̀, ѿ пѡ́мыслъ си́рѣчь сластолюби́выхъ, и҆лѝ жизнолюби́выхъ, растворе́нна милосе́рдїемъ ча́ша и҆скꙋше́нїй ѿ врача̀ дꙋ́шъ на́шихъ дае́тсѧ, ꙗ҆́кѡ въ человѣ́ческихъ и҆стѧзꙋ́емыхъ недꙋ́зѣхъ, и҆ є҆щѐ человѣ́чєскаѧ стра́ждꙋщымъ. А҆́ще ли же неꙋдобоисцѣ́льно нѣ́кое бꙋ́детъ и҆ лежа́щее во глꙋбинѣ̀, и҆ є҆́же къ сме́рти содѣ́ловаетъ согни́тїе ѿ пѡ́мыслъ киче́нїѧ и҆ го́рдости послѣ́днїѧ, нерастворе́на въ лю́тости ꙗ҆́рости дае́тсѧ: да ѻ҆гне́мъ ча́стыхъ вкꙋ́пѣ и҆скꙋше́нїе и҆ста́ѧвъ и҆ и҆стончи́всѧ недꙋ́гъ, смире́нїемъ ѿи́детъ ѿ дꙋ́шъ на́шихъ, и҆ сла̑ныѧ по́мыслы слеза́ми пото́пимъ, и҆ чи́сти ꙗ҆ви́мсѧ во свѣ́тѣ смире́нїѧ врачꙋ̀ дꙋ́шъ на́шихъ

<rubric class="inline">к҃г.</rubric> <red>Н</red>ѣ́сть мо́щно и҆на́кѡ подвиза́ющымсѧ и҆збѣ́гнꙋти ча́стости и҆скꙋше́нїй, а҆́ще не́мощи своеѧ̀ не позна́ютъ, и҆ стра́нныхъ всѧ́кїѧ пра́вды себѐ не вмѣнѧ́тъ, и҆ всѧ́кагѡ ѹ҆тѣше́нїѧ досто́йныхъ, всѧ́кїѧ че́сти, всѧ́кагѡ поко́ѧ: намѣ́ренїе бо є҆́сть бг҃ꙋ врачꙋ̀ дꙋ́шъ на́шихъ, при́снѡ смирє́ннымъ на́мъ бы́ти и҆ сокрꙋшє́ннымъ, стра̑ннымъ ѿ всѧ́кагѡ человѣ́ка, и҆ подража́телємъ тогѡ̀ страда́нїй: кро́токъ бо бѣ̀ и҆ смире́нъ се́рдцемъ, и҆ кро́тостїю и҆ смире́нїемъ се́рдца хо́щетъ на́съ тещѝ тече́нїемъ за́повѣдей.

<rubric class="inline">к҃д.</rubric> <red>С</red>мире́нїе не сотре́нїемъ вы́и, и҆лѝ брꙋ́дными власы̑, и҆лѝ ри́зою пренебреже́нною и҆ жесточа́йшею и҆ хꙋдо́ю и҆справлѧ́етсѧ, и҆̀мже мно́зїи ѡ҆бдержи́тельность добродѣ́тели приписꙋ́ютъ: но сокрꙋше́ннымъ се́рдцемъ и҆ дꙋ́хомъ смире́нїѧ, по даві́дꙋ ре́кшемꙋ: Дꙋ́хъ сокрꙋше́нъ, се́рдце сокрꙋше́нно и҆ смире́нно бг҃ъ не ѹ҆ничижи́тъ.

<rubric class="inline">к҃є.</rubric> <red>И҆́</red>но смиреносло́вїе, и҆ и҆́но смире́нїе, и҆́но смиреномꙋ́дрїе: занѐ смиреносло́вїе ѹ҆́бѡ и҆ смире́нїе, всѧ́цѣмъ ѕлострада́нїемъ и҆ внѣ́шними трꙋды̑ добродѣ́тели и҆справлѧ́ютсѧ подвиза́ющимисѧ, ѡ҆ є҆ди́номъ тѣле́сномъ дѣ́ланїи и҆ ѡ҆бꙋче́нїи собира́емо и҆мꙋ́ще. Тѣ́мже не сꙋ́щей дꙋшѝ мно́гажды во ѹ҆строе́нїи, и҆скꙋше́нїю ѹ҆срѣ́тшꙋ, смꙋща́етсѧ. Смиренномꙋ́дрїе же, бж҃е́ственна нѣ́каѧ ве́щь сꙋ́щи и҆ высока̀, ѿ є҆ди́нагѡ прибыва́етъ средꙋ̀ преше́дшымъ. Ѹ҆тѣ́шителева прише́ствїѧ: и҆ предше́ствовавшымъ, си́рѣчь, всѧ́цѣмъ смире́нїемъ, пꙋ́ть жесточа́йшїй добродѣ́тели.

<rubric class="inline">к҃ѕ.</rubric> <red>С</red>миреномꙋ́дрїе во глꙋбины̑ дꙋшѝ вше́дшо, и҆ ꙗ҆́кѡ ка́мень тѧ́жекъ напа́дшо на ню̀, толи́кѡ сїю̀ и҆згнѣта́етъ и҆ и҆стиснѧ́етъ си́лою, ꙗ҆́коже и҆стощи́тисѧ все́й тоѧ̀ крѣ́пости, неꙋдержи́мымъ стремле́нїемъ сле́зъ, и҆ скве́рны всѧ́кїѧ помыслѡ́въ ѡ҆чи́ститисѧ ѹ҆мꙋ̀, и҆ во видѣ́нїи бы́ти, по и҆са́їи проро́цѣ бж҃їи. И҆ та́кѡ рещѝ дѣ́йствꙋемꙋ и҆ томꙋ̀: ѽ ѻ҆каѧ́нный а҆́зъ, ꙗ҆́кѡ ѹ҆мили́хсѧ ꙗ҆́кѡ человѣ́къ сы́й, и҆ нечи́сты ѹ҆стнѣ̀ и҆мы́й, посредѣ̀ люде́й нечи̑стыѧ ѹ҆стнѣ̀ и҆мꙋ́щихъ а҆́зъ живꙋ̀, и҆ цр҃ѧ̀ гдⷭ҇а саваѡ́ѳа ви́дѣхъ ѻ҆чи́ма мои́ма.

<rubric class="inline">к҃з.</rubric> <red>Є҆</red>гда̀ во глꙋбинꙋ̀ смиреносло́вїе тебѣ̀ привни́детъ, тогда̀ высокорѣ́чїе ѿи́детъ ѿ тебѐ. Є҆гда́ же во глꙋбинꙋ̀ смире́нїе вкорени́тсѧ се́рдца твоегѡ̀, тогда̀ и҆ пове́рхнее и҆лѝ (и҆) во глꙋбинꙋ̀ смиреносло́вїе ѿрази́ттисѧ. Внегда́ же свы́ше смиреномꙋ́дрїемъ ѡ҆богатѣ́еши, тогда̀ и҆ са́мо то̀ внѣ́шнее смире́нїе, и҆ ѧ҆зы́ка смиреносло́вїе соверше́ннѣ тебѣ̀ ѹ҆праздни́тсѧ, по глаго́лющемꙋ та́кѡ па́ѵлꙋ: Є҆гда́ же прїи́детъ соверше́нное, є҆́же ѿ ча́сти ѹ҆праздни́тсѧ.

<rubric class="inline">к҃и.</rubric> <red>Є҆</red>ли́кѡ ѿстоѧ́тъ восто́цы ѿ за́падъ, толи́кѡ ѿстои́тъ и҆́стинное смиреносло́вїе ѿ и҆́стиннагѡ смире́нїѧ. Є҆ли́кѡ же бо́льше землѝ нб҃о, и҆ дꙋша̀ тѣ́ла, толи́кѡ дх҃омъ ст҃ы́мъ дае́мое соверше́ннымъ смиреномꙋ́дрїе, и҆ соверше́ннѣйше и҆ бо́льше є҆́сть и҆́стиннагѡ смире́нїѧ.

<rubric class="inline">к҃ѳ.</rubric> <red>Н</red>ижѐ смирє́ннаѧ вѣща́ющаго ѡ҆́бразомъ и҆ ѡ҆дѣѧ́нїемъ смире́нїѧ, смире́на бы́ти се́рдцемъ ѹ҆до́бь да вознепщꙋ́еши. Нижѐ того̀, и҆́же высѡ́каѧ и҆ возвы́шєннаѧ, киче́нїѧ и҆ го́рдости полна̀, кромѣ̀ є҆́же ѡ҆ си́хъ и҆стѧза́нїѧ: ѿ плѡ́дъ же и҆́хъ позна́еши и҆̀хъ.

<rubric class="inline">л҃.</rubric> <red>П</red>ло́дъ дх҃а ст҃а́гѡ є҆́сть любы̀, ра́дость, ми́ръ, милосе́рдїе, долготерпѣ́нїе, бла́гость, вѣ́ра, кро́тость, воздержа́нїе. Сопроти́внагѡ же дꙋ́ха пло́дъ є҆́сть не́нависть, печа́ль мїрска́ѧ, неꙋстрое́нїе дꙋше́вно, смꙋще́нїе се́рдца, лꙋка́вство, любопы́тно мꙋдрова́нїе, пренемога́нїе, гнѣ́въ, невѣ́рїе, за́висть, ѡ҆б̾ѧде́нїе, пїѧ́нство, досажде́нїе, ѡ҆сꙋжде́нїе, по́хоть ѻ҆че́съ, киче́нїе и҆ горды́нѧ дꙋшѝ. Ѿ таковы́хъ ѹ҆̀бо плодѡ́въ дре́во да бꙋ́детъ тѝ познава́емо, и҆ си́це всѧ́кѡ вѣ́дый бꙋ́деши, ко́егѡ дꙋ́ха є҆́сть бесѣ́дꙋѧй съ тобо́ю. И҆́маши бо зна́мєнїѧ си́хъ и҆ ѿ гдⷭ҇нѧ гла́са ꙗ҆́вственнѣе: благі́й, глаго́летъ, человѣ́къ, ѿ блага́гѡ сокро́вища се́рдца своегѡ̀ и҆зно́ситъ блага̑ѧ: лꙋка́вый же ѿ лꙋка́вагѡ сокро́вища се́рдца своегѡ̀ и҆зно́ситъ лꙋка̑ваѧ: поне́же по дре́вꙋ и҆ пло́дъ є҆гѡ̀.

<rubric class="inline">л҃а.</rubric> <red>В</red>ъ ни́хже ѹ҆́бѡ сꙋ́ть и҆ ѹ҆сма́триваютсѧ, ꙗ҆̀же ст҃а́гѡ дх҃а, въ тѣ́хъ є҆́сть и҆ вселе́нїе бж҃їе. Ѿ си́хъ и҆ немꙋ́тный и҆сто́чникъ сло́ва съ премꙋ́дростїю и҆ ра́зꙋмомъ: а҆́ще смиреносло́вѧще слы́шими сꙋ́ть, а҆́ще высѡ́ка глаго́люще. А҆ въ ни́хже не ѹ҆сма́триваютсѧ плоды̀ и҆ дарова̑нїѧ сегѡ̀, но ꙗ҆̀же сꙋ́ть сопроти́внагѡ дꙋ́ха, въ тѣ́хъ тьма̀ є҆́сть невѣ́дѣнїѧ бг҃а, и҆ собра́нїе страсте́й, и҆ вселе́нїе сꙋпоста́тныхъ дꙋхѡ́въ. И҆лѝ смирє́нна вѣща́юще и҆ носѧ́ще зрѧ́тсѧ, и҆лѝ высѡ́ка со ѹ҆краше́нїемъ разли́чнымъ и҆ ви́димою че́стностїю.

<rubric class="inline">л҃в.</rubric> <red>Н</red>е ли́цы и҆лѝ ѡ҆́бразы и҆лѝ словесы̑ начертава́етсѧ и҆́стина, нижѐ въ си́хъ бг҃ъ почива́етъ, но въ сердца́хъ сокрꙋше́нныхъ и҆ дꙋ́сѣхъ смире́нїѧ, и҆ дꙋша́хъ просвѣще́нныхъ ра́зꙋмомъ бж҃їимъ. Ѻ҆вогда́ бо повинꙋ́ющасѧ кого̀ словесы̀ ви́димъ внѣ̀, и҆ смире́нный по всемꙋ̀ ѹ҆потреблѧ́юща глаго́лъ, похвалꙋ̀ ѹ҆ловлѧ́юща человѣ́ческꙋю: внꙋ́трь же мнѣ́нїѧ по́лна сꙋ́ща ле́сти и҆ за́висти, и҆ къ бли́жнемꙋ ѕлопомнѣ́нїѧ. И҆ ѻ҆вогда̀ пра́вды ра́ди ра́тꙋющасѧ проти́вꙋ кого̀ словесы̀ высо́кими премꙋ́дрости ви́димъ внѣ̀, и҆ проти́вꙋ лжѝ, и҆лѝ престꙋпле́нїю бж҃е́ственныхъ зако́нѡвъ стоѧ́ща, и҆ къ є҆ди́ной зрѧ́ща си́рѣчь и҆́стинѣ, и҆ внꙋ́трь всѧ́кагѡ (и҆спо́лнь) сꙋ́ща мѣрномꙋ́дрїѧ, смире́нїѧ и҆ любвѐ къ бли́жнемꙋ, ѻ҆вогда̀ и҆ хва́лѧщасѧ ѡ҆ гдⷭ҇ѣ, по та́кѡ глаго́лющемꙋ па́ѵлꙋ. И҆ хва́лѧщемꙋсѧ ѡ҆ гдⷭ҇ѣ: Похвалю́сѧ въ не́мощехъ мои́хъ.

<rubric class="inline">л҃г.</rubric> <red>Н</red>е пове́рхность ѿ на́съ глаго́лемыхъ и҆лѝ содѣва́емыхъ зри́тъ бг҃ъ: но хотѣ́нїе дꙋ́шъ и҆ намѣ́ренїе, є҆гѡ́же ра́ди и҆лѝ содѣва́емъ что̀ ѿ ви́димыхъ, и҆лѝ глаго́лемъ что̀ ѿ разꙋмѣва́емыхъ. Ꙗ҆́коже и҆ си̑лы слове́съ и҆ концы̀ дѣ́лъ, ра́зꙋмомъ про́чїихъ превосходѧ́щїи зрѧ́тъ па́че, и҆ сꙋды̀ си́хъ творѧ́тъ непогрѣ̑шны. Ꙗ҆́коже и҆ человѣ́къ ѹ҆́бѡ на лицѐ, бг҃ъ же на се́рдце зри́тъ.

<rubric class="inline">л҃д.</rubric> <red>Є҆</red>да́ ли не подоба́ше, дабы̀ сꙋждено̀ бы́ло бг҃омъ въ ро́дѣхъ и҆ ро́дѣхъ. Проро́кѡмъ є҆гѡ̀ и҆ дрꙋгѡ́мъ ѹ҆строева́ємымъ бы́ти дх҃омъ, въ соверше́нїе це́ркве є҆гѡ̀. А҆́ще бо дре́внїй ѕмі́й не ѡ҆ста́ви влага́ти ꙗ҆́дъ грѣха̀ въ слꙋ́хи человѣ́кѡвъ, и҆̀мже па́ки дꙋше́внаѧ прихо́дитъ поги́бель: ка́кѡ созда́вый на є҆динѣ̀ сердца̀ на̑ша, ѹ҆бо́га ѿ землѝ смире́нїѧ не возста́витъ, и҆ ѿ гно́ища страсте́й не воздви́гнетъ ни́ща, дꙋхо́внꙋю приносѧ́ща си́лꙋ, и҆́же є҆́сть глаго́лъ бж҃їй, въ по́мощь достоѧ́нїѧ своегѡ̀; Вои́стиннꙋ ѹ҆́бѡ ѿ смире́нїѧ начина́юще; на высотꙋ̀ востека́ютъ ра́зꙋма, и҆ дае́тсѧ тѣ̑мъ свы́ше глаго́лъ премꙋ́дрости си́лою бж҃їею, ꙗ҆́кѡ благовѣствꙋ́ющымъ спасе́нїе це́ркви є҆гѡ̀.

<rubric class="inline">л҃є.</rubric> <red>П</red>озна́й самаго̀ себѐ: и҆ сѐ є҆́сть и҆́стинное вои́стиннꙋ смире́нїе, смиренномꙋ́дрствовати наꙋча́ющее, сокрꙋша́ющее се́рдце, и҆ са́мо сїѐ є҆́сть (є҆́же) дѣ́лати и҆ храни́ти. А҆́ще же не ѹ҆̀ позна́лъ є҆сѝ себѐ: нижѐ что̀ є҆́сть смире́нїе, вѣ́си, нижѐ коснꙋ́лсѧ є҆сѝ и҆́стиннагѡ дѣ́ланїѧ и҆ хране́нїѧ: є҆́же во себѐ позна́ти, коне́цъ є҆́сть дѣ́ланїѧ добродѣ́телей.

<rubric class="inline">л҃ѕ.</rubric> <red>И҆́</red>же ѿ чистоты̀ въ ра́зꙋмъ сꙋ́щихъ дости́гнꙋвый, позна̀ себѐ, по рече́нномꙋ: позна́й себѐ. А҆ и҆́же не ѹ҆̀ въ ра́зꙋмъ дости́гнꙋвый, самѣ́хъ же (тѣ́хъ) слове́съ тва́ри, и҆ бж҃е́ственныхъ и҆ человѣ́ческихъ веще́й: позна̀ ѹ҆́бѡ ꙗ҆̀же ѡ҆ себѣ̀, и҆ ꙗ҆̀же внѣ̀ себѐ, себе́ же ника́коже.

<rubric class="inline">л҃з.</rubric> <red>Н</red>е є҆́же є҆́сть а҆́зъ, сїѐ всѧ́ко и҆ ꙗ҆̀же на мнѣ̀: ни є҆́же ꙗ҆̀же на мнѣ̀, сїѐ и҆ ꙗ҆̀же ѡ҆ мнѣ̀. Ни є҆́же ꙗ҆̀же ѡ҆ мнѣ̀, сїѐ и҆ ꙗ҆̀же внѣ̀ менѐ: но и҆́но сїѧ̑, и҆ и҆́но и҆ и҆́но. Занѐ а҆́зъ ѹ҆́бѡ ѡ҆́бразъ є҆́смь бж҃їй, въ дꙋшѝ ѹ҆́мнѣй же и҆ безсме́ртнѣй и҆ слове́снѣй зри́мь, ꙗ҆́кѡ ѹ҆́мъ и҆мы́й сло́во ѻ҆ц҃а̀, и҆ дꙋшѝ нераздѣ́ленъ же и҆ є҆диносꙋ́щенъ. А҆ ꙗ҆̀же на мнѣ̀, ца́рское є҆́сть, нача́льное, слове́сное же и҆ самовла́стное. А҆ ꙗ҆̀же ѡ҆ мнѣ̀, є҆ли̑ка ѿ произволе́нїѧ и҆зволи́тєльна: є҆́же земледѣ́льцꙋ бы́ти, и҆лѝ кꙋпцꙋ̀, и҆лѝ ѹ҆чи́тельнꙋ, и҆лѝ любомꙋ́дрцꙋ. А҆ ꙗ҆̀же внѣ̀ менѐ, є҆ли̑ка же ѡ҆ любоче́стїи житїѧ̀ и҆ до́льнѣмъ благоро́дствѣ: бога́тство, сла́ва, че́сть, благоде́нство и҆ высота̀ са́нѡвъ, и҆лѝ сопроти́вное, ѹ҆бо́жество, безсла́вїе, безче́стїе и҆ ѕлополꙋ́чїе.

<rubric class="inline">л҃и.</rubric> <red>В</red>сѧ́къ себѐ позна́вый, почѝ ѿ всѣ́хъ дѣ́лъ свои́хъ, ꙗ҆̀же по бз҃ѣ, и҆ вни́де во свѧти́лище бж҃їе, ѹ҆́мнꙋю дꙋ́ха слꙋ́жбꙋ, и҆ въ приста́нище бж҃е́ственно безстра́стїѧ и҆ смире́нїѧ. А҆ и҆́же не ѹ҆̀ себѐ смиреномꙋ́дрїемъ и҆ ра́зꙋмомъ позна́вый, въ трꙋдѣ̀ є҆щѐ и҆ по́тѣ въ житїѝ се́мъ ше́ствꙋетъ. Сїе́ бо и҆ дв҃дъ гада́тельствꙋѧ глаго́лаше: Сїѐ трꙋ́дъ є҆́сть предо мно́ю, до́ндеже вни́дꙋ во свѧти́ло бж҃їе.

<rubric class="inline">л҃ѳ.</rubric> <red>В</red>негда̀ позна́етъ кто̀ себѐ, сїе́ же мно́гагѡ тре́бꙋетъ внѣ́шнѧгѡ хране́нїѧ, и҆ ѿ мїрски́хъ веще́й ѹ҆праздне́нїѧ, и҆ самагѡ̀ (тогѡ̀) со́вѣсти и҆спыта́нїѧ: а҆́бїе и҆ бж҃е́ственно нѣ́кое внеза́пꙋ дꙋшѣ̀ смире́нїе па́че сло́ва прихо́дитъ, сокрꙋше́нїе приносѧ́щее се́рдцꙋ, и҆ сле́зы тє́плы ѹ҆миле́нїѧ, ꙗ҆́коже тогда̀ вмѣнѧ́ти ѿ тогѡ̀ дѣ́йствꙋемомꙋ зе́млю себѐ, и҆ пе́пелъ и҆ че́рвѧ, а҆ не человѣ́ка: и҆ къ томꙋ̀ нижѐ ско́тскагѡ сегѡ̀ живота̀ досто́йна, за превосхо́дность да́ра сегѡ̀ бж҃їѧ. Въ не́мже ѹ҆коснѣ́ти сподо́бивыйсѧ, пїѧ́нства и҆на́гѡ неизрече́нна и҆сполнѧ́етсѧ ѹ҆миле́нїѧ, и҆ въ глꙋбинꙋ̀ смиренномꙋ́дрїѧ вхо́дитъ: и҆ и҆зстꙋпи́въ себѐ, всѧ̑ презира́етъ внѣ̑шнѧѧ бра̑шна, питїѐ и҆ ѡ҆дѣѧ̑нїѧ, тѣлесѐ не превосходѧ̀ потре́бы ꙗ҆́кѡ и҆змѣни́всѧ до́брымъ и҆змѣне́нїемъ десни́цы вы́шнѧгѡ.

<rubric class="inline">м҃.</rubric> <red>В</red>е́щь велича́йша є҆́сть въ добродѣ́телехъ, смире́нїе. Сїе́ бо, въ ни́хже а҆́ще вни́детъ покаѧ́нїемъ чи́стымъ, и҆ моли́твꙋ спꙋ́тницꙋ съ воздержа́нїемъ прїи́метъ, страсте́й ѹ҆́бѡ а҆́бїе рабо́ты свобѡ́дны тѣ́хъ содѣ́ловаетъ: ми́ръ же си́ламъ дꙋшѝ и҆́хъ подае́тъ, и҆ се́рдце ѡ҆чища́етъ слеза́ми, и҆ и҆сполнѧ́етъ є҆̀ тишины̀ прише́ствїемъ дх҃а. И҆ та́кѡ си̑мъ завѣща́нїе воз̾имѣ́вшымъ, ѹ҆ѧснѧ́етсѧ сло́во ѿсю́дꙋ тѣ́мъ ра́зꙋма бж҃їѧ, и҆ во видѣ́нїе прихо́дѧтъ та̑инъ ца́рствїѧ небе́снагѡ, и҆ са́мыхъ тѣ́хъ слове́съ тва́ри. Поели́кꙋ же во глꙋбины̑ дꙋ́ха воглꙋблѧ́ютсѧ, потоли́кꙋ и҆ въ смиреномꙋ́дрїѧ глꙋбинꙋ̀ погрꙋжа́ютсѧ: ѿ сегѡ́ же возраста́етъ тѣ̑мъ позна́нїе свои́хъ мѣ́ръ, познава́етсѧ не́мощь человѣ́ческагѡ є҆стества̀ и҆ любы̀ бж҃їѧ и҆ бли́жнихъ мно́житсѧ. Ꙗ҆́кѡ ѡ҆свѣще́нїе вмѣнѧ́ти тѣ̑мъ почерпа́ти ѿ є҆ди́нагѡ цѣлова́нїѧ, и҆ соѡбраща́ющихсѧ приближе́нїѧ.

<rubric class="inline">м҃а.</rubric> <red>Н</red>ичто́же си́це и҆́но къ раче́нїю бж҃їю и҆ любвѝ человѣ́честѣй воскрилѧ́етъ дꙋ́шꙋ, ꙗ҆́коже смиреномꙋ́дрїе, ѹ҆миле́нїе, и҆ моли́тва чи́ста. Занѐ ѻ҆́во ѹ҆́бѡ сокрꙋша́етъ дꙋ́хъ, и҆ сле́зъ и҆сточа́етъ ка̑пли, и҆ человѣ́ческой назрѣ́нїемъ кра́ткости ведꙋ́щей свои́хъ мѣ́ръ ѹ҆вѣ́дѣти не́мощь наꙋча́етъ: ѻ҆́во же, ѡ҆чища́етъ ѿ вещества̀ ѹ҆́мъ, и҆ просвѣща́етъ серде́чное ѻ҆́ко, и҆ всесїѧ́тельнꙋ дꙋ́шꙋ содѣ́ловаетъ: ѻ҆́ва же, совокꙋплѧ́етъ всего̀ человѣ́ка бг҃ови, и҆ сегѡ̀ а҆́гг҃лѡмъ твори́тъ вкꙋ́пѣ пребыва́тельна, и҆ сла́дости вѣ́чныхъ бж҃їихъ бла̑гъ вкꙋша́ти твори́тъ, и҆ сокрѡ́вища томꙋ̀ дае́тъ та́инствъ вели́кихъ, и҆ распалѧ́ющи любо́вїю, дерза́ти положи́ти того̀ повинꙋ́етъ дꙋ́шꙋ свою̀ за дрꙋ́ги своѧ̑, ꙗ҆́кѡ превы́шше бы́вша предѣ̑лъ смире́нїѧ тѣлесѐ.

<rubric class="inline">м҃в.</rubric> <red>Х</red>рани́ ми до́брый зало́гъ бг҃отво́рнагѡ смире́нїѧ, въ не́мже любвѐ сокровє́ннаѧ сокрѡ́вища внꙋ́трь храни̑ма сꙋ́ть, въ не́мже ѹ҆миле́нїѧ би́серїе сокрове́нни сꙋ́ть, и҆ цр҃ь хрⷭ҇то́съ бг҃ъ ꙗ҆́кѡ на прⷭ҇то́лѣ почива́етъ позлаще́ннѣ, да́ры раздаѧ̀ ст҃а́гѡ своегѡ̀ дх҃а пито́мцємъ є҆гѡ̀, и҆ вели̑каѧ своѧ̑ си̑мъ да́рꙋѧ достѡ́инства: сло́во ра́зꙋма своегѡ̀, премꙋ́дрость свою̀ неизрече́ннꙋю, бж҃е́ственныхъ веще́й прозрѣ́нїе, человѣ́ческихъ веще́й предзрѣ́нїе, животворѧ́щꙋю безстра́стїемъ ме́ртвость, и҆ є҆́же съ ни́мъ соедине́нїе, во є҆́же ца́рствовати съ ни́мъ въ црⷭ҇твїи бг҃а и҆ ѻ҆ц҃а̀, ꙗ҆́коже са́мъ къ немꙋ̀ моле́нїе твори́тъ, глаго́лѧ ѡ҆ на́съ: Ѻ҆́ч҃е! И҆̀хже да́лъ є҆сѝ мнѣ̀, хощꙋ̀, да и҆дѣ́же є҆́смь а҆́зъ, и҆ ті́и бꙋ́дꙋтъ.

<rubric class="inline">м҃г.</rubric> <red>Є҆</red>гда̀ дѣ́ѧтельнѣ трꙋдѧ́сѧ кто̀ въ дѣ́ланїи за́повѣдей, внеза́пꙋ въ неизглаго́ланнѣй и҆ неизрече́ннѣй ра́дости бꙋ́детъ, ꙗ҆́коже и҆змѣни́тисѧ є҆мꙋ̀ стра́ннымъ и҆ па́че сло́ва и҆змѣне́нїемъ, и҆ тѧ́жесть ѹ҆́бѡ ѿложи́ти тѣле́снꙋю, забы́ти же пи́щи, сна̀, и҆ и҆ны́хъ є҆стества̀ нꙋ́ждъ: да вѣ́сть сїю̀ бы́ти бж҃їе прише́ствїе къ немꙋ̀, творѧ́щее въ подвиза́ющихсѧ животворѧ́щꙋю ме́ртвость, и҆ да́рꙋющее тѣ̑мъ ѿсю́дꙋ ѹ҆жѐ безпло́тныхъ ѹ҆строе́нїе. Сеѧ̀ блаже́нныѧ жи́зни вино́вно є҆́сть смире́нїе: пита́тельница же и҆ ма́ти ст҃о́е ѹ҆миле́нїе: дрꙋги́нѧ же и҆ сестра̀, бж҃е́ственнагѡ свѣ́та видѣ́нїе: престо́лъ, безстра́стїе: и҆ коне́цъ, ст҃а́ѧ трⷪ҇ца бг҃ъ.

<rubric class="inline">м҃д.</rubric> <red>И҆́</red>же сїѐ постигі́й краегра́дїе, не мо́жетъ под̾ ѹ҆́зами держа́тисѧ чꙋ́вства всѣ́хъ. Не зри́тъ что̀ ѿ кра́сныхъ житїѧ̀ сегѡ̀, не раздѣлѧ́етъ ѿ непреподо́бнагѡ преподо́бнагѡ: но ꙗ҆́коже бг҃ъ ра́внѡ дожди́тъ и҆ возсїѧва́етъ со́лнце на пра́вєдныѧ и҆ на непра́вєдныѧ, на ѕлы̑ѧ же и҆ благі̑ѧ: та́кѡ ра́внѡ и҆ то́й любвѝ возсїѧва́етъ и҆ простира́етъ ко всѣ̑мъ лꙋчѝ: и҆ не ѹ҆тѣснѧ́етсѧ ѹ҆тро́бою, всѣ́хъ внꙋ́трь чревоносѧ̀ любо́вїю, и҆ ѹ҆тѣснѧ́етсѧ и҆ наси́лꙋетсѧ не є҆ли́кѡ мо́щно благодѣ́тельствꙋѧ. Ѿ сегѡ̀ и҆сто́чникъ нѣ́кїй ꙗ҆́коже и҆з̾ є҆де́ма дрꙋгі́й и҆схо́дитъ ѹ҆миле́нїѧ, въ четы́ре раздѣлѧ́ѧсѧ нача̑ла: въ смиренномꙋ́дрїе, въ чистотꙋ̀, въ безстра́стїе, и҆ въ высотꙋ̀ безмо́лвныѧ мл҃твы, и҆ напаѧ́етъ лицѐ всеѧ̀ мы́сленныѧ тва́ри бж҃їѧ.

<rubric class="inline">м҃є.</rubric> <red>Н</red>е вкꙋси́вшїи сла́дости сле́зъ ѹ҆миле́нїѧ, нижѐ вѣ́дꙋщїи, ка́ѧ є҆́сть благода́ть тогѡ̀, и҆ ко́е є҆́сть дѣ́йство: ничи́мже ѿ пролива́емыхъ над̾ ѹ҆ме́ршими сле́зъ сїѧ̑ ра́знствовати мнѧ́тъ, приназида́юще себѐ, но нѣ̑каѧ ѹ҆жѐ ѿ сꙋ́етныхъ и҆звѣ́тѡвъ мнѡ́га, и҆ недоꙋмѣ́нїй заключє́нїѧ. Сїѧ́ же є҆сте́ственнѣ въ на́съ сꙋ́ть. И҆ внегда̀ го́рдость ны́нѣ ѹ҆ма̀ къ смире́нїю преклонѧ́етсѧ, смѣжи́тъ же дꙋша̀ и҆ зрѣ́нїѧ своѧ̑ ѿ пре́лести ви́димыхъ, и҆ сїѧ̑ къ є҆ди́номꙋ видѣ́нїю невеще́ственнагѡ и҆ пе́рвагѡ свѣ́та простре́тъ, всѐ ѿрѧ́сши мі́ра сегѡ̀ чꙋ́вство, и҆ полꙋ́читъ ѻ҆́но свы́ше дꙋ́ха ѹ҆тѣше́нїе: а҆́бїе сле́зы ꙗ҆́кѡ во́ды и҆сто́чника и҆стека́ютъ и҆з̾ неѧ̀, и҆ чꙋ̑вства сеѧ̀ ѹ҆слажда́ютъ, всѧ́кагѡ весе́лїѧ и҆сполнѧ́юще тоѧ̀ мы́сль и҆ бж҃е́ственнагѡ свѣ́та. Не то́чїю (же) но ѹ҆́бѡ сокрꙋша́ютъ и҆ се́рдце, и҆ ѹ҆́мъ смиренномꙋ́дръ во видѣ́нїи лꙋ́чшагѡ содѣ́ловаютъ. И҆̀мже бы́ти не возмо́жно є҆́сть, во и҆на́кѡ пла́чꙋщихъ и҆ рыда́ющихъ.

<rubric class="inline">м҃ѕ.</rubric> <red>Н</red>е возмо́жно є҆́сть и҆на́кѡ и҆сто́чникъ сле́зъ разве́рсти комꙋ̀, кромѣ̀ глꙋбоча́йша смиренномꙋ́дрїѧ: нижѐ напроти́въ, смиренномꙋ́дрꙋ бы́ти, без̾ внꙋ́трь быва́ющагѡ ѿ прише́ствїѧ дꙋ́ха ѹ҆миле́нїѧ: ѹ҆миле́нїе бо, смиренномꙋ́дрїе: и҆ смиренномꙋ́дрїе ѹ҆миле́нїе ст҃ы́мъ порожда́етъ дх҃омъ. Ꙗ҆́коже во нѣ́каѧ ве́рвь дрꙋ́гъ дрꙋ́га сїѧ̑ держа́щасѧ, и҆ є҆ди́ною благода́тїю сосвѧзꙋ́ема, не растерза́емь сою́зъ дꙋ́ха и҆́мꙋтъ.

<rubric class="inline">м҃з.</rubric> <red>И҆́</red>же ѿ бж҃е́ственнагѡ дх҃а внꙋ́трь быва́ющїй свѣ́тъ въ дꙋшѝ, ти́хѡ ѿходи́ти ѡ҆бы́че ѿ ѹ҆ны́нїѧ и҆ нерадѣ́нїѧ и҆ ѿ нера́знства є҆́же ѿ слове́съ и҆ бра́шенъ. И҆ бра́шенъ бо нера́знство, и҆ мо́крость пи́щи, и҆ сама̀ та̀ неꙋде́ржность ѧ҆зы́ка, и҆ ѻ҆́чїю нехрани́тельность прогонѧ́ти того̀ ѿ неѧ̀ ѡ҆быко́ша и҆ те́мныхъ на́съ содѣ́ловати. Тьмы́ же и҆спо́лнившымсѧ на́мъ, всѝ ѕвѣ́рїе се́льнїи се́рдца на́шегѡ, и҆ скѵ́мни по́мыслы страсте́й а҆́бїе прохо́дѧтъ рыка́юще въ не́й, взыскꙋ́юще пи́щи встра́ствованїѧ, и҆ восхи́тити храни́мое въ на́съ ѿ дх҃а сокро́вище, но любе́зное вои́стиннꙋ воздержа́нїе, и҆ а҆гг҃лотво́рнаѧ моли́тва, не то́чїю ничесомꙋ́же ѿ таковы́хъ попꙋща́етъ въ дꙋ́шы проитѝ, но и҆ сїѧ́нїе неꙋгаси́мо дꙋ́ха во ѹ҆мѣ̀ соблюда́етъ, и҆ се́рдце ти́хо соверша́етъ и҆ чи́сто, и҆сточа́етъ бж҃е́ственное ѹ҆миле́нїе, и҆ дꙋ́шꙋ въ любо́вь разширѧ́етъ бж҃їю, и҆ всю̀ тꙋ̀ всемꙋ̀ весе́лїемъ и҆ дѣ́вствомъ сопрѧга́етъ хрⷭ҇тꙋ̀.

<rubric class="inline">м҃и.</rubric> <red>Н</red>ичто́же та́кѡ и҆́но сво́йственно є҆́сть сло́вꙋ, ꙗ҆́коже чистота̀ и҆ цѣломꙋ́дрїе дꙋшѝ. Си́хъ же ма́ти є҆́сть ѡ҆бдержи́тельное и҆ любе́зное воздержа́нїе: сегѡ́ же ѻ҆те́цъ є҆́сть стра́хъ. Се́й же въ любо́вь прело́жьсѧ, и҆ жела́нїю бж҃е́ственныхъ совокꙋ́пльсѧ веще́й, небоѧ́зненнꙋ содѣ́ловаетъ дꙋ́шꙋ, и҆ и҆спо́лненнꙋ любвѐ бж҃їѧ, и҆ бж҃е́ственнагѡ сло́ва роди́тельницꙋ.

<rubric class="inline">м҃ѳ.</rubric> <red>С</red>тра́хъ ѹ҆́бѡ пе́рвѣе совокꙋ́пльсѧ дꙋшѝ, непра́зднꙋ сло́вомъ сꙋда̀ тꙋ̀ покаѧ́нїемъ твори́тъ: ю҆́же бѡлѣ́зни а҆́дѡвы мꙋ́къ ѡ҆бхо́дѧтъ а҆́бїе, воздыха́нїѧ же и҆ бѡлѣ́зни съ сѣ́тованїемъ се́рдца и҆знꙋрѧ́ютъ, помышлѧ́ющꙋ бꙋ́дꙋщее ѡ҆ ѕлы́хъ воздаѧ́нїе. Та́же мно́гими слеза́ми и҆ болѣ́зньми сїѧ̑ во чре́вѣ ѹ҆ма̀ заче́ншисѧ соверши́вши дꙋ́хъ спасе́нїѧ на землѝ, ражда́етъ се́рдца своегѡ̀, и҆ болѣ́зней свобо́ждшꙋсѧ а҆́довыхъ, и҆ воздыха́нїй и҆зба́вльшꙋсѧ сꙋда̀, жела́нїе и҆ ра́дость бꙋ́дꙋщихъ бла̑гъ тꙋ̀ прїе́млетъ и҆ прїꙋсрѣта́етъ тꙋ̀ люби́маѧ съ цѣломꙋ́дрїемъ чистота̀, и҆ раче́нїемъ тꙋ̀ присовокꙋплѧ́етъ бг҃ꙋ. Семꙋ́ же дꙋша̀ совокꙋ́пльшисѧ, неизрече́ннꙋ сла́дость ѡ҆щꙋща́етъ: ꙗ҆́кѡ ѿсю́дꙋ и҆злива́ти со сла́стїю и҆ сла́достїю сле́зы ѹ҆миле́нїѧ, и҆ внѣ̀ быва́ти то́й всемі́рнагѡ чꙋ́вства, и҆ ꙗ҆́кѡ и҆зстꙋпи́вшей въ слѣ́дъ жениха̀ тещѝ, и҆ та́кѡ зва́ти гла̑сы неглаго́льними: Въ слѣ́дъ тебѐ текꙋ̀, въ воню̀ мѵ́ра твоегѡ̀. Возвѣстѝ мѝ, є҆го́же возлюбѝ и҆звѣ́ствованїе моѐ, гдѣ̀ пасе́ши; гдѣ̀ почива́еши въ полꙋ́днѣ чи́стагѡ видѣ́нїѧ; да не когда̀ бꙋ́дꙋ ꙗ҆́кѡ ѡ҆блага́ющаѧсѧ над̾ ста́ды пра́вєдникъ. Ѡ҆сїѧ̑нїѧ сꙋ́ть ѹ҆ тебѐ та́инствъ вели́кихъ, ю҆́же вве́дъ жени́хъ въ черто́гъ сокрове́нныхъ свои́хъ та̑инъ, зри́тельнꙋ тꙋ̀ слове́съ тва́ри съ премꙋ́дростїю соверша́етъ.

<rubric class="inline">н҃.</rubric> <red>Д</red>а не рече́ши въ се́рдцѣ твое́мъ, чистотꙋ̀ дѣ́вства не возмо́жно мѝ є҆́сть про́чее пристѧжа́ти, тлѣ́нїю и҆ неи́стовствꙋ тѣле́сномꙋ разли́чнѡ подпа́дшꙋ: и҆дѣ́же бо бѡлѣ́зни покаѧ́нїѧ со ѕлострада́нїемъ, и҆ теплото́ю дꙋшѝ положены̀ бꙋ́дꙋтъ, и҆ сле́зъ рѣ́ки ѿ ѹ҆миле́нїѧ потекꙋ́тъ: та́мѡ всѣ̀ грѣха̀ тверды̑ни низвраща́ютсѧ и҆ всѧ́къ пожа́ръ страсте́й ѹ҆гаса́етъ, и҆ соверша́етсѧ є҆́же свы́ше порожде́нїе прише́ствїемъ ѹ҆тѣ́шителѧ, и҆ па́ки чистоты̀ и҆ дѣ́вства пала́та дꙋша̀ быва́етъ. Въ ню́же пачеесте́ственный бг҃ъ соше́дъ свѣ́томъ и҆ ра́достїю неизрече́нною, и҆ ꙗ҆́кѡ на престо́лѣ сла́вы, на высотѣ̀ сѣ́дъ ѹ҆ма̀ є҆ѧ̀, дае́тъ ми́ръ ꙗ҆̀же въ не́й си́ламъ, та́кѡ глаго́лѧ: ми́ръ ва́мъ ѿ сꙋпоста́тныхъ страсте́й. Ми́ръ мо́й даю̀ ва́мъ, во є҆́же по є҆стествꙋ̀ двиза́тисѧ, ми́ръ мо́й ѡ҆ставлѧ́ю ва́мъ, во є҆́же па́че є҆стества̀ соверши́тисѧ. Тро́йственнымъ ѹ҆̀бо ми́рнагѡ дарова́нїѧ, трича́стїе и҆сцѣли́въ тоѧ̀ и҆ въ тро́ичное соверше́нїе возве́дъ, и҆ соедини́въ ю҆̀ себѣ̀, всю̀ дѣ́вꙋ ѹ҆жѐ и҆ добрꙋ̀ и҆ краснꙋ̀ во благоꙋха́нїи мѵ́ра чистоты̀ па́ки разгрѣва́ѧ соверша́етъ, и҆ глаго́летъ къ не́й: Воста́ни, прїидѝ бли́жнѧѧ моѧ̀, до́браѧ моѧ̀, голꙋби́це моѧ̀, дѣ́ѧтельнымъ любомꙋ́дрїемъ. Ꙗ҆́кѡ сѐ зима̀ страсте́й пре́йде, до́ждь сластолюби́выхъ пѡ́мыслъ ѿи́де, ѿи́де себѣ̀. Цвѣ́ти добродѣ́телей ꙗ҆ви́шасѧ со благоꙋха́нїемъ разꙋмѣ́нїй на землѝ се́рдца твоегѡ̀. Воста́ни, прїидѝ бли́жнѧѧ моѧ̀, въ ра́зꙋмъ є҆сте́ственна видѣ́нїѧ. И҆ прїидѝ ты̀ голꙋби́це моѧ̀ тѣ́мъ въ покро́въ и҆ мра́къ та́йнагѡ бг҃осло́вїѧ и҆ вѣ́ры тве́рдагѡ во мнѣ̀ бз҃ѣ ка́мене.

<rubric class="inline">н҃а.</rubric> <red>Б</red>лаже́нъ мѝ є҆́сть до́брагѡ ра́ди и҆змѣне́нїѧ же и҆ восхожде́нїѧ, и҆́же дѣ́ѧтельнымъ любомꙋ́дрїемъ стѣ́нꙋ встра́ственнѣйшагѡ навыкнове́нїѧ превозше́дый, и҆ ѿѻнꙋ́дꙋ крило́ма безстра́стїѧ посре́бреныма ра́зꙋмомъ, въ мы́сленный воздꙋ́хъ видѣ́нїѧ сꙋ́щихъ превознесы́йсѧ, и҆ ѿсю́дꙋ во мра́къ бг҃осло́вїѧ вше́дый, и҆ почи́вый ѿ всѣ́хъ си́хъ дѣ́лъ свои́хъ въ бз҃ѣ блаже́нною жи́знїю: ꙗ҆́кѡ а҆́гг҃лъ зе́менъ и҆ небе́сенъ человѣ́къ соверши́всѧ, просла́ви бг҃а въ себѣ̀, и҆ бг҃ъ просла́витъ є҆го̀.

<rubric class="inline">н҃в.</rubric> <red>М</red>и́ръ мно́гъ лю́бѧщымъ зако́нъ бж҃їй, и҆ нѣ́сть и҆̀мъ собла́зна. Поне́же не є҆ли̑ка ѹ҆́бѡ ѹ҆гѡ́дна сꙋ́ть человѣ́кѡмъ, сїѧ̑ и҆ бг҃ꙋ: но є҆ли̑ка мнѧ́тсѧ ѹ҆́бѡ не бы́ти дѡбра̀, сꙋ́ть же и҆ ѕѣлѡ̀ є҆стество́мъ дѡбра̀ вѣ́дꙋщемꙋ словеса̀ сꙋ́щихъ и҆ бы́вшихъ.

<rubric class="inline">н҃г.</rubric> <red>Д</red>обро̀ є҆́сть ѹ҆мре́ти мі́рови, жи́вꙋ же бы́ти хрⷭ҇то́ви: и҆на́кѡ бо не мо́жетъ кто̀ свы́ше роди́тисѧ по гдⷭ҇ню гла́сꙋ: А҆́ще же не свы́ше роди́тсѧ, нижѐ въ ца́рствїе мо́жетъ небе́сное вни́ти. Сїе́ же рожде́нїе, ѿ повинове́нїѧ ѻ҆тє́цъ дꙋхо́вныхъ быва́ти ѡ҆бы́че. А҆́ще бо не пе́рвѣе сѣ́мѧ сло́ва ѹ҆че́нїемъ ѻ҆тє́цъ во чре́вѣ прїи́мемъ, и҆ сы́нове сотвори́мсѧ бг҃ови тѣ́ми, не мо́жемъ свы́ше роди́тисѧ. Та́кѡ бо двана́десѧть ѹ҆́бѡ, ѿ є҆ди́нагѡ хрⷭ҇та̀: се́дмьдесѧть же, ѿ двоюна́десѧте роди́шасѧ, и҆ ѹ҆сынови́шасѧ бг҃ꙋ и҆ ѻ҆ц҃ꙋ̀ по рече́нномꙋ ѿ гдⷭ҇а: Вы̀ є҆стѐ сы́нове ѻ҆ц҃а̀ моегѡ̀ и҆́же на небесѣ́хъ. Тѣ́мже и҆ къ на́мъ па́ѵелъ глаго́летъ: А҆́ще бо и҆ мнѡ́ги пѣ́стꙋны и҆́мате, но не мнѡ́ги ѻ҆тцы̀: а҆́зъ вы̀ роди́хъ, подо́бни мнѣ̀ быва́йте.

<rubric class="inline">н҃д.</rubric> <red>Є҆́</red>же не повинꙋ́тисѧ ѻ҆тцꙋ̀ дꙋхо́внꙋ по подража́нно, да́же до сме́рти и҆ крⷭ҇та̀ повинꙋ́вшагѡсѧ сы́на ѻ҆тцꙋ̀, є҆́же не роди́тисѧ свы́ше є҆́сть. Не бы́вый же сы́нъ возлю́бленъ ѻ҆тца̀ бла́га, ка́кѡ ѻ҆те́цъ ѹ҆́бѡ не сло́вомъ и҆ дꙋ́хомъ роди́всѧ свы́ше, сынѡ́въ благи́хъ и҆ то́й бꙋ́детъ бла́гъ ѻ҆те́цъ, и҆ бла̑га роди́тъ ча̑да бла́гости ѻ҆тца̀ и҆́хъ соѡбра́зна. А҆́ще же не та́кѡ, по дре́вꙋ є҆́сть и҆ пло́дъ є҆гѡ̀.

<rubric class="inline">н҃є.</rubric> <red>Ѕ</red>ло̀ є҆́сть невѣ́рїе, лꙋка́вагѡ сребролю́бїѧ и҆ за́висти лꙋка́внѣйшее чревоноше́нїе. А҆́ще же сїѐ є҆́сть ѕло̀, кольмѝ па́че ражда́ющее. Занѐ любо́вь зла́та, любвѐ хрⷭ҇то́вы предпочте́ннѣйшꙋ въ сынѣ́хъ человѣ́ческихъ дѣ́лаетъ, и҆ содѣ́телѧ ме́ньша вещества̀ своегѡ̀ вмѣнѧ́етъ, томꙋ̀ слꙋжи́ти па́че, не́же бг҃ꙋ покарѧ́етъ, тва́ри па́че творца̀ слꙋже́нїе ѿдаю́щихъ, и҆ бж҃їю и҆́стинꙋ премѣнѧ́ющихъ во лжꙋ̀. А҆́ще же толи́кѡ недꙋ́гъ се́й є҆́сть ѕло̀, ꙗ҆́кѡ и҆ втора́гѡ томꙋ̀ і҆дѡлослꙋже́нїѧ жре́бїемъ прїѧ́ти и҆́мѧ, ко́еѧ не превосхо́дитъ ѕло́бы превосхожде́нїе недꙋ́гꙋющаѧ си́мъ во́лею дꙋша̀.

<rubric class="inline">н҃ѕ.</rubric> <red>А҆́</red>ще ѹ҆́бѡ хрⷭ҇тꙋ̀ дрꙋ́гъ бы́ти лю́биши, возненави́диши ѹ҆́бѡ зла́то, и҆ сегѡ̀ несы́тꙋю дрꙋ́жбꙋ, ꙗ҆́кѡ мы́сль ѡ҆браща́ющꙋю къ себѣ̀ лю́бѧщагѡ, и҆ ѿтерза́ющꙋю тꙋ̀ ѿ сладча́йшїѧ любвѐ і҆и҃совы: ꙗ҆́же не въ ви́дѣ сло́ва ви́дитсѧ мни́тмисѧ, но въ ви́дѣ дѣѧ́нїѧ за́повѣдей є҆гѡ̀. А҆́ще ли же зла́та жела́еши, ѹ҆вы̀! Прїѡбрѧ́щеши ѹ҆́бѡ погреба́ѧ то̀ ны́нѣ, а҆́ще прїѡбрѣ́тенїе, а҆ не тщетꙋ̀ послѣ́днюю и҆́маши тогѡ̀ любле́нїе, предпочита́ѧ то̀ па́че хрⷭ҇та̀. Ѻ҆́нагѡ же, вѣ́ждь, ѿтщети́шисѧ, и҆ припогꙋби́ши къ тщетѣ̀: и҆ є҆гѡ́же и҆́маши главꙋ̀, бг҃а, без̾ негѡ́же нѣ́сть человѣ́кѡмъ живота̀ спасе́нїѧ.

<rubric class="inline">н҃з.</rubric> <red>А҆́</red>ще лю́биши зла́то, хрⷭ҇та̀ не лю́биши. А҆́ще же хрⷭ҇та̀ не лю́биши, лю́биши же зла́то, зрѝ, комꙋ́ тѧ мꙋчи́тель се́й ѹ҆подоблѧ́тисѧ сотворѧ́етъ: ѻ҆́номꙋ ѹ҆ченико́ви ѹ҆́бѡ, но невѣ́рнꙋ: и҆ дрꙋ́гꙋ, но навѣ́тникꙋ ꙗ҆́вльшꙋсѧ, и҆ ѕлѣ̀ проти́вꙋ ѻ҆́бщемꙋ влⷣцѣ досади́вшꙋ, и҆ ѻ҆каѧ́ннѣ и҆спа́дшꙋ вѣ́ры кꙋ́пнѡ и҆ любвѐ, ꙗ҆́же ко ѻ҆́номꙋ, и҆ во глꙋбинꙋ̀ погрѧ́зшꙋ ѿча́ѧнїѧ. Є҆гѡ́же ты̀ ѹ҆боѧ́всѧ примѣ́ра бѣ́гай зла́та, мнѣ̀ повинꙋ́ѧсѧ, и҆ сегѡ̀ любвѐ, да возмо́жеши прїѡбрѣстѝ хрⷭ҇та̀, во є҆́же люби́ти тѧ̀ томꙋ̀. А҆́ще ли ѹ҆́бѡ нѝ, но вѣ́си мѣ́сто и҆зпа́дшагѡ сво́йственное.

<rubric class="inline">н҃и.</rubric> <red>Д</red>а не зла́томъ и҆лѝ по́мощїю человѣ̑къ и҆ ѹ҆моле́нїемъ полꙋчи́ти предсѣда́тельство потщи́шисѧ когда̀, а҆́ще и҆ разсмотрѧ́еши себѐ могꙋ́ща ѹ҆по́льзовати дꙋ́шы без̾ свы́шнѧгѡ зва́нїѧ. Занѐ трѝ сїѧ̑ прїꙋсрѧ́щꙋтъ тѧ̀, и҆ ѿ си́хъ є҆ди́но сбꙋ́детсѧ: и҆лѝ во негодова́нїе ѿ бг҃а на тѧ̀ на́йдетъ, и҆ гнѣ́въ разли́чными нанесе́ньми и҆ ѡ҆бстоѧ́ньми: возра́тꙋютъ бо на тѧ̀ не человѣ́цы то́чїю, но и҆ тва́рь без̾ ма́ла всѧ̀, и҆ бꙋ́детъ тѝ многовоздыха́ненъ се́й живо́тъ: и҆лѝ съ мно́гимъ безче́стїемъ ѿѻнꙋ́дꙋ и҆зве́рженъ бꙋ́деши превозмо́гшими на тѧ̀: и҆лѝ ѹ҆́мреши не во вре́мѧ твоѐ, ѿсѣ́ченъ бы́въ настоѧ́щїѧ жи́зни.

<rubric class="inline">н҃ѳ.</rubric> <red>Н</red>ѣ́сть мо́щно презрѣ́ти сла́вꙋ и҆ безче́стїе, и҆ превы́шше бы́ти болѣ́зни и҆ сла́сти, а҆́ще кто̀ не на кончи̑ны веще́й зрѣ́ти сподо́битсѧ, внегда̀ во всѧ́кїѧ сла́вы, и҆ сла́сти, наслажде́нїѧ, и҆ бога́тства, и҆ благоде́нства концы̀ нивочто́же ѹ҆ви́дитъ приходѧ́ща, сме́рти сїѧ̑ прїе́млющей и҆ растлѣва́ющей: тогда̀ всѣ́хъ зазрѣ́въ человѣ́ческихъ веще́й ꙗ҆́внꙋ сꙋетꙋ̀, прелага́етъ чꙋ̑вства своѧ̑ къ концє́мъ бж҃е́ственныхъ веще́й. И҆ сꙋ́щихъ ѹ҆́бѡ и҆ ника́коже растли́тисѧ могꙋ́щихъ, де́ржитсѧ: и҆ сїѧ̑ ѹ҆своѧ́ѧ, болѣ́зни и҆ сла́сти превы́шше быва́етъ: болѣ́зни ѹ҆́бѡ, ꙗ҆́кѡ сластолюби́вое и҆ славолюби́вое и҆ сребролюби́вое побѣди́въ дꙋшѝ: сла́сти же, ꙗ҆́кѡ мі́ра сегѡ̀ ѿтрѧ́съ чꙋ́вство, тѣ́мже и҆ почита́емь и҆ безче́стимь то́йжде є҆́сть. Болѣ́зньми же и҆ ѿра́дами низлага́емь тѣ́ла, во всѣ́хъ благодари́тъ бг҃а и҆ не низвлеко́мь є҆́сть по́мысломъ.

<rubric class="inline">ѯ҃.</rubric> <red>М</red>о́щно є҆́сть и҆ ѿ со́нїй движє́нїѧ дꙋшѝ и҆ расположє́нїѧ разсмотрѣва́ти тщали́вомꙋ, и҆ ѡ҆ состоѧ́нїи прилѣжа́ти свое́мъ: по расположе́нїю бо внꙋ́треннѧгѡ человѣ́ка и҆ попече́нїй є҆гѡ̀, сꙋ́ть и҆ движє́нїѧ тѣ́ла и҆ ѹ҆ма̀ мечта̑нїѧ. А҆́ще ѹ҆́бѡ кто̀ веществолюби́вꙋ и҆ сластолюби́вꙋ дꙋ́шꙋ и҆́мать, стѧжа́нїе веще́й и҆ пѣ́нѧзей и҆з̾ѻби́лїе мечта́етъ, и҆ зра́ки жє́нскїѧ и҆ сплетє́нїѧ встра́ствєнна, ѿ ни́хже ѡ҆скверне́ннаѧ томꙋ̀ ри́за и҆ ѡ҆скверне́нїе пло́ти прибыва́етъ. А҆́ще же лихои́мственнꙋ и҆ сребролюби́вꙋ: зла́то ви́дитъ по всемꙋ̀, и҆ сегѡ̀ и҆стѧзꙋ́етъ, и҆ ѹ҆множа́етъ ли́хвами, и҆ въ сокрѡ́вища ѿлага́етъ, и҆ ꙗ҆́кѡ немилосе́рдъ ѡ҆сꙋжда́етсѧ. А҆́ще же ꙗ҆́ростнꙋ и҆ зави́стнꙋ: ѕвѣрьмѝ и҆ ꙗ҆дови́тыми гони́ма є҆́сть пресмыка́ющимисѧ, и҆ страхова́нїємъ и҆ боѧ́зни подверга́етсѧ. А҆́ще же напыще́ннꙋ сꙋ́етною сла́вою: благорѣ́чїѧ, и҆ прїꙋсрѣ́тенїѧ люде́й, престо́лы, нача́льства и҆ власти́тельства мечта́етъ: и҆ ѡ҆ не ѹ҆̀ сꙋ́щихъ є҆мꙋ̀ ꙗ҆́кѡ ѡ҆ сꙋ́щихъ, и҆лѝ всѧ́кѡ бꙋ́дꙋщихъ, и҆ бдѧ̀ хотѣ́нїе и҆́мать. А҆́ще же го́рдостнꙋ и҆ киче́нїѧ по́лнꙋ: на колесни́цахъ носи́ма свѣтлѣ́йшихъ зри́тъ себѐ, и҆ крило́ма ѻ҆вогда̀ на воздꙋ́сѣ лета́юща, и҆ всѣ́хъ превосхожде́нїѧ трепе́щꙋщихъ вла́сти є҆гѡ̀. Та́кѡ же и҆ бг҃олюби́въ человѣ́къ тщали́въ сы́й ѡ҆ дѣ́ланїи добродѣ́тели, и҆ пра́веденъ во благоче́стїѧ по́двизѣхъ, и҆ чи́стꙋ вещества̀ носѧ̀ дꙋ́шꙋ: бꙋ́дꙋщихъ веще́й сбы́тїѧ во снѣ́хъ зри́тъ, и҆ стра́шныхъ видѣ́нїй ѿкрове́нїѧ: и҆ при́снѡ молѧ́щасѧ себѐ со ѹ҆миле́нїемъ и҆ ми́рнымъ ѹ҆строе́нїемъ дꙋши́ же и҆ тѣ́ла ѿ сна̀ возбꙋжда́ѧсѧ разꙋмѣва́етъ, ꙗ҆́коже бы́ти ѹ҆́бѡ на лани́тѣхъ є҆гѡ̀ слеза́мъ, во ѹ҆стнꙋ̑ же, є҆́же съ бг҃омъ бесѣ́дѣ.

<rubric class="inline">ѯ҃а.</rubric> <red>Ѿ</red> ꙗ҆̀же во снѣ́хъ мечта́емыхъ, ѻ҆́ва ѹ҆́бѡ ѿ ни́хъ сꙋ́ть, сѡ́нїѧ: ѻ҆́ва же, зрѣ̑нїѧ: ѻ҆́ва же, ѿкровє́нїѧ. И҆ сѡ́нїѧ ѹ҆́бѡ сꙋ́ть, є҆ли̑ка не пребыва́ютъ въ мечта́тельности ѹ҆ма̀ неизмѣ̑нна: но смꙋще́нно и҆ ча́стѡ и҆змѣнѧ́емо ѿ и҆ны́ѧ ве́щи во и҆́нꙋ не сꙋ́ть мечта́нїе, ѿ ни́хже ни є҆ди́на мечта́емыхъ прибыва́етъ по́льза. И҆ са́мо то̀ мечта́нїе по возбꙋжде́нїи ѿ сна̀ погиба́етъ, є҆́же и҆ презира́ти тщали́вїи до́лжни сꙋ́ть. Зрѣ̑нїѧ же сꙋ́ть, є҆ли̑ка неизмѣ̑нна сꙋ́ть, и҆ не ѿ сегѡ̀ во и҆́но преѡбразꙋ́ютсѧ, но пребыва́ютъ воѡбраже́нни во ѹ҆мѣ̀ на мнѡ́га ѡ҆бхождє́нїѧ лѣ́тъ и҆ незабы̑тна. И҆ є҆ли̑ка бꙋ́дꙋщихъ веще́й сбытїѧ̑ показꙋ́ютъ, и҆ дꙋше́вныѧ по́льзы ѿ ѹ҆миле́нїѧ винѡ́вна быва́ютъ, и҆ стра́шныхъ видѣ́нїй: посꙋ́плена же и҆ тре́петна зрѧ́щаго ѿ зри́мыхъ неизмѣ́ннагѡ стра́шнагѡ видѣ́нїѧ сотворѧ́ютъ, и҆̀хже и҆ за вели́кꙋ ве́щь вмѣнѧ́ти подоба́етъ тщали̑вымъ видѣ́нїѧ. Ѿкровє́нїѧ же сꙋ́ть, ꙗ҆̀же па́че всѧ́кагѡ чꙋ́вства быва́ющаѧ видѣ̑нїѧ чистѣ́йшїѧ и҆ просвѣще́нныѧ дꙋшѝ, ꙗ҆̀же стра́нныхъ нѣ́кихъ бж҃е́ственныхъ веще́й и҆ разꙋмѣ́нїй но́сѧтъ си́лꙋ, и҆ сокрове́нныхъ та́инъ бж҃їихъ та́йнѡ ѹ҆че́нїе и҆ сбытїѧ̀ велича́йшихъ ѿ на́съ дѣ́лъ, и҆ ѻ҆́бще премѣне́нїе въ мїрски́хъ и҆ человѣ́ческихъ ве́щехъ.

<rubric class="inline">ѯ҃в.</rubric> <red>Ѿ</red> рече́нныхъ, ѻ҆́ва (сѡ́нїѧ) ѹ҆́бѡ сꙋ́ть дебе́лыхъ и҆ плотолюби́выхъ мꙋже́й, и҆́хже бг҃ъ чре́во, и҆ доса́да сы́тости: и҆́хже мра́чность ѹ҆ма̀ є҆́сть, ѿ житїѧ̀ неради́ва и҆ сотре́нна страстьмѝ, и҆̀хже и҆ мечта́ютъ же и҆ наи́грываютъ бѣ́си. Ѻ҆́ва же (зрѣ̑нїѧ) тщали́выхъ и҆ ѡ҆чища́ющихъ дꙋшє́вныѧ чꙋ̑вства, и҆ зри́мыми благодѣ́емыхъ въ бж҃е́ственныхъ веще́й постиза́нїе, и҆ въ прїꙋмноже́нїи восхожде́нїѧ. Ѻ҆́ва же (ѿкровє́нїѧ) соверше́нныхъ, бж҃е́ственнымъ дѣ́йствꙋемыхъ дх҃омъ, и҆ соедине́нныхъ съ бг҃омъ бг҃осло́вною дꙋше́ю.

<rubric class="inline">ѯ҃г.</rubric> <red>Н</red>е всѣ́хъ ꙗ҆̀же во снѣ́хъ зрѣ̑нїѧ сꙋ́ть и҆́стинна, нижѐ во всѣ́хъ влады́чественнѣмъ ѹ҆ма̀ воѡбразꙋ́ютсѧ, но є҆ди́нѣхъ ѻ҆́ныхъ ѡ҆чище́нныхъ ѹ҆мо́мъ, и҆ ѹ҆ѧсне́нныхъ чꙋ̑вствы дꙋше́вными, и҆ къ є҆сте́ственнꙋ восте́кшихъ видѣ́нїю: и҆̀мже ни є҆ди́но є҆́сть попече́нїе веще́й жите́йскихъ, нижѐ ко́е попече́нїе настоѧ́щїѧ жи́зни: и҆́хже дѡ́лгаѧ безснѣ̑дїѧ во ѡ҆бдержи́тельнѣмъ воздержа́нїи ста́ша, и҆ и҆̀же по бз҃ѣ по́двизи и҆ трꙋды̀, во свѧти́лищи бж҃їи ра́зꙋмъ сꙋ́щихъ ѻ҆би́телище ѡ҆брѣто́ша съ премꙋ́дростїю лꙋ́чшею, и҆́хже житїѐ а҆́гг҃льско и҆ живо́тъ ны́нѣ въ бз҃ѣ сокрове́нъ є҆́сть, и҆ предспѣ́ѧнїе ѿ свѧще́ннагѡ безмо́лвїѧ на престо́лъ прорѡ́къ це́ркве бж҃їѧ взы́де. Ѡ҆ ни́хже и҆ въ мѡѷсе́и глаго́ла бг҃ъ: А҆́ще бꙋ́детъ проро́къ въ ва́съ, во снѣ̀ ꙗ҆влю́сѧ є҆мꙋ̀, и҆ во видѣ́нїи возглаго́лю къ немꙋ̀. И҆ во і҆ѡ́или: и҆ бꙋ́детъ по си́хъ, и҆злїю̀ ѿ дх҃а моегѡ̀ на всѧ́кꙋ пло́ть, и҆ прорекꙋ́тъ сы́нове ва́ши, и҆ дщє́ри ва́ши и҆ ста́рцы ва́ши сїѡ́нїѧ ѹ҆́зрѧтъ, и҆ ю҆́нѡты ва́ши видѣ̑нїѧ ѹ҆ви́дѧтъ.

<rubric class="inline">ѯ҃д.</rubric> <red>Б</red>езмо́лвїе є҆́сть ѹ҆ма̀ ѹ҆строе́нїе нестꙋжа́емо, тишина̀ свобо́днаѧ и҆ ра́дꙋющїѧсѧ дꙋшѝ, се́рдца въ бз҃ѣ стоѧ́нїе несмꙋ́тно и҆ невла́емо, видѣ́нїе свѣ́та, ра́зꙋмъ бж҃їихъ та́инствъ. Сло́во премꙋ́дрости ѿ чи́стыѧ мы́сли, бе́здна разꙋмѣ́нїй бж҃їихъ, восхище́нїе ѹ҆ма̀, бесѣ́да бж҃їѧ, неꙋсы́пно ѻ҆́ко, моли́тва ѹ҆́мна, безтрꙋ́денъ въ трꙋдѣ́хъ вели́кихъ поко́й, и҆ коне́цъ, соедине́нїе съ бг҃омъ и҆ совокꙋпле́нїе.

<rubric class="inline">ѯ҃є.</rubric> <red>Д</red>о́ндеже дꙋша̀ крамо́льствꙋетъ въ себѣ̀, безчи́ннѡ дви́жꙋщымсѧ є҆ѧ̀ си́ламъ, и҆ не ѹ҆̀ вмѣсти́тельна бы́сть бж҃е́ственныхъ лꙋче́й, нижѐ свобо́ды сподо́бисѧ ѿ рабо́ты мꙋдрова́нїѧ пло́ти, нижѐ ми́ра наслади́сѧ ны́нѣ, преста́вшей то́й бра́ни неꙋдержи́мыхъ страсте́й: мно́га тре́бꙋетъ молча́нїѧ ѹ҆сте́нъ, ꙗ҆́коже глаго́лати и҆ то́й со дв҃домъ: а҆́зъ же ꙗ҆́кѡ глꙋ́хъ не слы́шахъ, и҆ ꙗ҆́кѡ нѣ́мъ не ѿверза́ѧй ѹ҆́стъ свои́хъ. При́снѡ же сѣ́тꙋющей бы́ти подоба́етъ, и҆ сокрꙋше́ннѣй ходи́ти пꙋте́мъ за́повѣдей хрⷭ҇то́выхъ, внегда̀ ѡ҆скорблѧ́тисѧ ѿ врага̀, и҆ ча́ѧти прише́ствїѧ ѹ҆тѣ́шителѧ, и҆́мже се́й ѹ҆милѧ́емѣй и҆ ѡ҆мыва́емѣй слеза́ми и҆́стиннаѧ свобо́да да́рꙋетсѧ.

<rubric class="inline">ѯ҃ѕ.</rubric> <red>В</red>негда̀ въ безмо́лвїи ме́дъ добродѣ́телей дѣ́лаѧй, превы́шше смире́нїѧ бꙋ́детъ пло́ти ѿ пѡ́двигъ любомꙋ́дрїѧ, и҆ во є҆́же по є҆стествꙋ̀ прїи́дꙋтъ ꙗ҆̀же си́лъ дꙋшѝ є҆гѡ̀ ѿ до́лꙋ пове́ржєнна мꙋдрова̑нїѧ, и҆ вмѣсти́тъ лꙋчѝ дꙋ́ха, слеза́ми ѡ҆чи́стивсѧ се́рдцемъ, и҆ животворѧ́щїѧ ме́ртвости хрⷭ҇то́вы въ нетлѣ́нїе ѡ҆блече́тсѧ, и҆ ѹ҆тѣ́шителѧ на го́рницѣ безмо́лвїѧ сѣдѧ̀, съ ѻ҆́гненнымъ ѧ҆зы́комъ, то́й прїи́метъ: тогда̀ глаго́лати съ дерзнове́нїемъ вели̑чїѧ бж҃їѧ до́лженъ є҆́сть, и҆ въ це́ркви вели́цѣй пра́вдꙋ є҆гѡ̀ благовѣсти́ти, ꙗ҆́кѡ посредѣ̀ чре́ва прїе́мь зако́нъ дꙋ́ха, да не ꙗ҆́кѡ лꙋка́вый ра́бъ ѻ҆́нъ, тала́нтъ своегѡ̀ сокрыва́ѧй влⷣки, во ѻ҆́гнь вве́ржетсѧ вѣ́чный. Та́кѡ бо и҆ дв҃дъ грѣ́хъ ѡ҆мы́въ покаѧ́нїемъ, и҆ проро́ческое па́ки воспрїе́мъ дарова́нїе, ꙗ҆́кѡ не могі́й благодѣѧ́нїѧ сокрыва́ти, глаго́лаше къ бг҃ꙋ: Сѐ ѹ҆стна́мъ мои̑мъ не возбраню̀, гдⷭ҇и, ты̀ разꙋмѣ́лъ є҆сѝ. Пра́вдꙋ твою̀ не скры́хъ въ се́рдцѣ мое́мъ, и҆́стинꙋ твою̀ и҆ спасе́нїе твоѐ рѣ́хъ, не скры́хъ ми́лость твою̀ и҆ и҆́стинꙋ твою̀ ѿ со́нма мно́га.

<rubric class="inline">ѯ҃з.</rubric> <red>Ѹ҆́</red>мъ тимѣ́нїѧ всѧ́кагѡ ѡ҆чище́нъ бы́въ, не́бо ѕвѣ́здно со свѣ́тлымъ и҆ свѣтлѣ́йшими разꙋмѣ́нїи быва́етъ дꙋшѣ̀, со́лнца пра́вды и҆мѣ́ѧ сїѧ́юща въ себѣ̀, и҆ свѣ́тлы лꙋчѝ бг҃осло́вїѧ въ ми́рѣ и҆спꙋща́юща: сло́во же семꙋ̀ чи́сто бы́вшее ѿ бе́здны премꙋ́дрости, про́сты и҆ несмѣ́сны ѿѻнꙋ́дꙋ возво́дитъ къ себѣ̀ ви́ды веще́й и҆ ѿкровє́нїѧ сокрове́нныхъ и҆з̾ѧснє́нна: во є҆́же вѣ́дѣти, ка́ѧ є҆́сть глꙋбина̀ и҆ высота̀ и҆ широта̀ ра́зꙋма бж҃їѧ. Сїѧ́ же є҆сте́ственнѣ ѻ҆́нъ внѣ́дривъ, и҆з̾ѧснѧ́етъ глꙋбины̑ дꙋ́ха сло́вомъ всѣ̑мъ и҆мꙋ́щымъ дх҃а бж҃е́ственна во ѹ҆тро́бѣ, и҆ ѡ҆б̾ѧвлѧ́етъ бѣсѡ́въ лє́сти, и҆ та̑йны повѣ́даетъ ца́рствїѧ небе́снагѡ.

<rubric class="inline">ѯ҃и.</rubric> <red>Т</red>ѣлє́снаѧ ѹ҆́бѡ похотѣ̑нїѧ и҆ взыгра̑нїѧ пло́ти, ѹ҆толѧ́етъ воздержа́нїе и҆ поще́нїе и҆ по́двизи дꙋхо́внїи: разжжє́нїѧ же дꙋшѝ, и҆ надмѣ̑нїѧ се́рдца, ѹ҆стꙋжа́етъ бж҃е́ственныхъ писа́нїй чте́нїе, и҆ смирѧ́етъ непреста́ннаѧ моли́тва, и҆ а҆́ки є҆ле́й ѹ҆маща́етъ ѧ҆̀ ѹ҆миле́нїе.

<rubric class="inline">ѯ҃ѳ.</rubric> <red>Н</red>ичто́же та́кѡ и҆́но, ꙗ҆́коже моли́тва чиста́ же и҆ невеще́ственна, собесѣ́дника бг҃ови человѣ́ка содѣ́ловаетъ, и҆ соединѧ́ти вѣ́сть того̀ сло́вꙋ, безмо́лвнѡ съ дꙋ́хомъ молѧ́щасѧ. Внегда̀ и҆ слеза́ми ѡ҆чища́емꙋ и҆́мать свою̀ дꙋ́шꙋ, и҆ сла́достїю же ѹ҆слажда́емꙋ ѹ҆миле́нїѧ, и҆ свѣ́томъ просвѣща́емꙋ дꙋ́ха.

<rubric class="inline">ѻ҃.</rubric> <red>И҆</red> коли́чество въ моли́твенныхъ пѣ́нїихъ и҆зѧ́щнѣйше є҆́сть, внегда̀ сїѐ пожда́нїе предварѧ́етъ, и҆ внима́нїе. Но ка́чество є҆́сть ѡ҆живлѧ́ющее дꙋ́шꙋ, є҆́же и҆ вино́вно є҆́сть плода̀: ка́чество же пѣ́нїѧ и҆ моли́твы є҆́сть, є҆́же съ дꙋ́хомъ моли́тисѧ и҆ ѹ҆мо́мъ. Мо́литсѧ же кто̀ ѹ҆мо́мъ, є҆гда̀ молѧ́сѧ и҆ поѧ̀, разсмотрѧ́етъ ра́зꙋмъ сꙋ́щїй въ бж҃е́ственнѣмъ писа́нїи, и҆ прїе́млетъ восхождє́нїѧ ѿѻнꙋ́дꙋ разꙋмѣ́нїй въ се́рдцѣ свое́мъ ѿ бг҃олѣ́пныхъ мы́слей, и҆́миже восхища́ема ѹ҆́мнѡ дꙋша̀ въ воздꙋ́хъ свѣ́та ѡ҆сїѧва́етсѧ ꙗ҆́снѣ, и҆ ѡ҆чища́етсѧ мно́жае, и҆ къ небесє́мъ всѧ̀ возвы́шена быва́етъ, и҆ ѿложе́нныхъ ст҃ы̑мъ бла̑гъ созерца́етъ добрѡ́ты: и҆́хже жела́нїемъ возгара́ема пло́дъ а҆́бїе моли́твы и҆спꙋща́етъ ѿ ѻ҆́чїю, и҆ стрꙋю̀ сле́зъ и҆сточа́етъ ѿ свѣтотворѧ́щагѡ дѣ́йства ст҃а́гѡ дх҃а, и҆́хже вкꙋ́съ толи́кѡ є҆́сть сла́докъ, ꙗ҆́кѡ и҆ тѣле́сныѧ пи́щи ѻ҆вогда̀, въ прича́стїи си́хъ бы́вшемꙋ, забыва́ти. И҆ сїѐ є҆́сть пло́дъ моли́твы, ѿ ка́чества пѣ́нїѧ быва́ющїй въ дꙋша́хъ молѧ́щихсѧ.

<rubric class="inline">ѻ҃а.</rubric> <red>И҆</red>дѣ́же пло́дъ се́й ѹ҆сма́триваетсѧ дꙋ́ха, та́мѡ и҆ ка́чество є҆́сть моли́твы: а҆ и҆дѣ́же є҆́сть ка́чество, та́мѡ и҆зѧ́щнѣйшее є҆́сть и҆ коли́чество пѣ́нїѧ: плодꙋ́ же не ви́дѧщꙋсѧ, не вла́жно є҆́сть и҆ ка́чество. А҆́ще же сїѐ є҆́сть сꙋ́хо, и҆зли́шно є҆́сть коли́чество: є҆́же а҆́ще и҆ тѣле́сно ѡ҆бꙋче́нїе прино́ситъ, но ѹ҆́бѡ всѧ́чески мнѡ́гимъ без̾ прїѡбрѣ́тенїѧ є҆́сть.

<rubric class="inline">ѻ҃в.</rubric> <red>З</red>рѝ ле́сть молѧ́сѧ и҆ поѧ̀ ѱалмы̀ гдⷭ҇ви. И҆ли́ бо и҆́на вмѣ́стѡ и҆ны́хъ бѣ́сове, чꙋ́вство дꙋшѝ под̾ꙋкрада́юще, глаго́лати на́съ прельщева́ютъ, стїхѝ въ хꙋлꙋ̀ прелага́юще ѱалмѡ́въ, ꙗ҆́кѡ рещѝ на́мъ ѹ҆сты̑ ꙗ҆̀же не подоба́етъ: и҆лѝ нача́ло ѱалмѡ́въ наче́ншымъ, на концѣ̀ творѧ́тъ сло́во на́ше, ꙗ҆̀же посредѣ̀ расточа́юще ѿ ѹ҆ма̀. И҆лѝ на то́жде мѣ́сто є҆ди́нъ сті́хъ при́снѡ привоз̾ѡбраща́ютъ, не ѡ҆ставлѧ́юще забве́нїемъ прибли́жность ѡ҆брѣстѝ ѱалма̀: внеза́пꙋ взе́млютъ ѹ҆ма̀ па́мѧть всю̀ ѿ совокꙋ́пленныхъ стїхѡ́въ, ꙗ҆́кѡ нижѐ па́мѧтовати на́мъ, ка̑ѧ во ѹ҆стѣ́хъ и҆́мамы ѿ ѱалмопѣ́нїѧ, нижѐ могꙋ́щымъ ѡ҆брѣстѝ сїѧ̑ и҆ повтори́ти ѧ҆зы́комъ. Сїе́ же творѧ́тъ, ꙗ҆́коже вве́ргнꙋти на́съ въ малодꙋ́шїе и҆ ѹ҆ны́нїе, и҆ да ѹ҆празднѧ́тъ на́шеѧ моли́твы плоды̀, коснѣ́нїе вре́мене подме́щꙋще. Но сопроти́въ ста́ни ты̀ си́льнѣ, и҆ ѱалмѡ́въ коснѣ́е и҆ми́сѧ, да по́льзꙋ моли́твы ѿ стїхѡ́въ видѣ́нїемъ прїи́меши, и҆ просвѣще́нїемъ ст҃а́гѡ дх҃а ѡ҆богатѣ́еши, быва́ющимъ въ дꙋша́хъ молѧ́щихсѧ.

<rubric class="inline">ѻ҃г.</rubric> <red>Є҆</red>гда̀ что̀ сицево̀ приключи́тсѧ тебѣ̀ пою́щꙋ разꙋ́мнѡ, да не малодꙋ́шествовавъ ѹ҆ны́еши, нижѐ поко́й тѣ́ла па́че дꙋше́вныѧ по́льзы твоеѧ̀ предпочте́ши, коснѣ́нїе вре́мени смотрѧ́ѧ: но и҆дѣ́же тѧ̀ плѣне́нїе ѹ҆ма̀ пости́гнетъ, ста́ни. А҆́ще и҆ на концѣ̀ бꙋ́детъ ѱалма̀, ты̀ къ нача́лꙋ ѹ҆се́рднѡ востецы̀, и҆ прїе́мъ то̀, па́ки и҆ми́сѧ ѱалма̀ по пꙋтѝ, а҆́ще и҆ мно́гажды во є҆ди́нъ ча́съ плѣне́нїе прїꙋсрѧ́щетъ: сїе́ бо творѧ́щꙋ тебѣ̀, не терпѧ́ще терпѣ́нїѧ, твоегѡ̀ пожда́нїѧ бѣ́сове, и҆ крѣ́пости ѹ҆се́рдїѧ твоегѡ̀, стꙋда̀ и҆спо́лнишесѧ, и҆сче́знꙋтъ ѿ тебѐ.

<rubric class="inline">ѻ҃д.</rubric> <red>Н</red>епреста́ннꙋ моли́твꙋ ѻ҆́нꙋ бы́ти вѣ́ждь ѹ҆твержде́ннѡ, непрестаю́щꙋю ѿ дꙋшѝ чрез̾ ве́сь де́нь же и҆ но́щь. Ꙗ҆́же не въ протѧже́нїи рꙋ́къ, и҆лѝ предстоѧ́нїи тѣ́ла, и҆ ѧ҆зы́ка гла́сѣ зрѧ́щымъ ви́дитсѧ: но въ ѹ҆́мнѣмъ поꙋче́нїи дѣ́ланїѧ ѹ҆ма̀ и҆ бж҃їѧ па́мѧти пребыва́тельнымъ ѹ҆миле́нїемъ разꙋмѣва́ти вѣ́дꙋщымъ разꙋмѣ́етсѧ.

<rubric class="inline">ѻ҃є.</rubric> <red>М</red>о́жетъ при́снѡ внима́ти моли́твѣ, внегда̀ кто̀ своѧ̑ по́мыслы сѡ́браны и҆́мать во влады́чествѣ ѹ҆ма̀ съ ми́ромъ и҆ благоговѣ́нїемъ мно́гимъ глꙋбины̑ бж҃їѧ копа́юща, и҆ и҆́щꙋща ѿѻнꙋ́дꙋ вкꙋси́ти сладча́йшꙋю во́дꙋ видѣ́нїѧ. Ми́рꙋ же таковꙋ̀ ѿсꙋ́тствꙋющꙋ, не мо́жетъ: є҆мꙋ́же бо дꙋшє́вныѧ си̑лы ра́зꙋмомъ примири́шасѧ, семꙋ̀ и҆ всегда́шнѧѧ моли́тва и҆спра́висѧ.

<rubric class="inline">ѻ҃ѕ.</rubric> <red>А҆́</red>ще пое́ши пѣ́снь моли́твы бг҃ови, и҆ бра́тъ предста́нетъ толкі́й во двє́ри ке́ллїи твоеѧ̀, да не предпочте́ши дѣ́ла моли́твы па́че дѣ́ла любвѐ, и҆ пре́зриши толкꙋ́ща бра́та твоего̀: се́ бо нѣ́сть любе́зно бг҃ꙋ. Ми́лости бо любвѐ хо́щетъ, а҆ не же́ртвы моли́твы: но да́ръ ѡ҆ста́вль моли́твы, да́ждь бесѣ́дꙋ любвѐ бра́тꙋ, ѹ҆поко́ивъ є҆го̀. И҆ тогда̀ возврати́всѧ, принесѝ да́ръ тво́й ѻ҆ц҃ꙋ̀ дꙋховѡ́мъ со слеза́ми, и҆ сокрꙋше́ннымъ се́рдцемъ, и҆ дꙋ́хъ пра́въ ѡ҆бнови́тсѧ во ѹ҆тро́бѣ твое́й.

<rubric class="inline">ѻ҃з.</rubric> <red>Н</red>е во ѹ҆ста́вленнѣ вре́мени и҆ мѣ́стѣ та́инство мл҃твы соверша́етсѧ. А҆́ще во ѹ҆ставлѧ́еши ꙗ҆̀же моли́твы въ часѣ́хъ и҆ вре́менехъ и҆ мѣ́стѣхъ: ѹ҆̀бо вре́мѧ, є҆́же внѣ̀ си́хъ, ѹ҆пражнѧ́етсѧ во и҆ны́хъ ве́щехъ сꙋ́етства. Предѣ́лъ бо моли́твы сїѐ є҆́сть, є҆́же ѡ҆ бз҃ѣ приснодви́жное ѹ҆ма̀. Дѣ́ло же, є҆́же въ бж҃е́ственныхъ ве́щехъ ѡ҆браща́тисѧ дꙋшѝ. Коне́цъ же, є҆́же прилѣпи́тисѧ бг҃ꙋ ѹ҆мо́мъ, и҆ є҆ди́нъ дꙋ́хъ съ ни́мъ бы́ти, по ѡ҆предѣле́нїю и҆ сло́вꙋ а҆пⷭ҇ловꙋ.

<rubric class="inline">ѻ҃и.</rubric> <red>А҆́</red>ще и҆ ѹ҆десы̑ плотски́ми ѹ҆мертви́лсѧ є҆сѝ, и҆ дꙋше́ю ѡ҆животвори́лсѧ є҆сѝ дꙋ́хомъ, и҆ преесте́ственныхъ дарова́нїй сподо́билсѧ є҆сѝ ѿ бг҃а, но ты̀ ѹ҆́бѡ да не ѻ҆сла́бнѡ ѡ҆ста́виши по́мысленное дꙋшѝ твоеѧ̀: ѡ҆браща́тисѧ же при́снѡ сїѐ ѡ҆бꙋча́й въ па́мѧти нѣ́когда тобо́ю согрѣше́нныхъ, и҆ ꙗ҆́же во а҆́дѣ томле́нїй, ꙗ҆́кѡ ѡ҆сꙋ́жденника ѹ҆́мнѡ себѐ смотрѧ́й. Си́це же ѡ҆браща́ѧ въ си́хъ ѹ҆́мъ, и҆ си́це смотрѧ́ѧ себѐ, сокрꙋше́нъ сохрани́ши дꙋ́хъ, и҆ и҆сто́чникъ и҆сточа́ющъ и҆мѣ́ти бꙋ́деши ѹ҆миле́нїѧ стрꙋи̑ бж҃е́ственныѧ благода́ти, и҆ бг҃а зрѧ́ща на тѧ̀, и҆ даю́ща тѝ дꙋ́ха во ѹ҆твержде́нїе се́рдца твоегѡ̀.

<rubric class="inline">ѻ҃ѳ.</rubric> <red>П</red>още́нїе съ разсмотре́нїемъ, бдѣ́нїе съ поꙋче́нїемъ и҆ моли́твою прїе́мшо спꙋ́тника, ско́рѡ на предѣ́лы безстра́стїѧ взы́ти твори́тъ дѣ́лателѧ своего̀, внегда̀ сегѡ̀ и҆ дꙋ́шꙋ за превосхожде́нїе смире́нїѧ ѡ҆моча́емꙋ и҆мꙋ́ща слеза́ми и҆мѣ́ти бꙋ́детъ, и҆ ѿ любвѐ бж҃їѧ воспалѧ́емꙋ. Въ сїе́ же прише́дша, къ ми́рꙋ того̀ дꙋхо́внꙋ приво́дитъ, всѧ́къ ѹ҆́мъ свобо́денъ преимꙋ́щемꙋ, и҆ любо́вїю хва́литъ бг҃а.

<rubric class="inline">п҃.</rubric> <red>Н</red>е та́кѡ ца́рь ѡ҆ сла́вѣ и҆ ца́рствѣ велемꙋ́дрствꙋетъ, и҆ ѡ҆ держа́вѣ похвалѧ́ѧсѧ ра́дꙋетсѧ, ꙗ҆́коже и҆́нокъ ѡ҆ дꙋше́внѣмъ безстра́стїи и҆ слеза́хъ ѹ҆миле́нїѧ. То́й ѹ҆́бѡ соꙋвѧда́емо и҆́мать съ ца́рствомъ мꙋдрова́нїе: се́й же соѿходѧ́що та́мѡ и҆ пребыва́ющо съ весе́лїемъ блаже́нное безстра́стїе въ безконє́чны вѣ́ки. Ꙗ҆́коже бо ко́ло посредѣ̀ человѣ̑къ ѡ҆браща́етсѧ въ настоѧ́щей таковы́й жи́зни, ма́лѡ ѹ҆́бѡ къ землѝ и҆ сꙋ́щымъ на не́й приближа́ѧсѧ за нꙋ́ждꙋ є҆стества̀: ве́сь же крꙋглови́днѡ на воздꙋ́хъ носи́мь мы́сленнѡ, воз̾ѡкрꙋжа́емо въ себѣ̀ но́ситъ нача́ло къ концꙋ̀, и҆ ви́ды дарова́нїй и҆зваѧ̑нны въ вѣнцѣ̀ смире́нїѧ. Є҆мꙋ́же и҆спо́лнь є҆́сть трапе́за видѣ́нїе сꙋ́щихъ, питїе́ же, ча́ша премꙋ́дрости, и҆ поко́й є҆́сть бг҃ъ

<rubric class="inline">п҃а.</rubric> <red>И҆́</red>же трꙋдѡ́мъ добродѣ́телей себѐ во́лею преда́вый и҆ по́двига и҆́ноческагѡ тече́нїе те́плѣ соверша́ѧй, вели́кихъ сподоблѧ́етсѧ ѿ бг҃а дарѡ́въ. Ѿсю́дꙋ же и҆ къ средѣ̀ пред̾ꙋспѣва́ѧ, въ бж҃е́ствєнна ѿкровє́нїѧ и҆ видѣ̑нїѧ прихо́дитъ. И҆ толи́кѡ ве́сь свѣтови́дѣнъ и҆ премꙋ́дръ быва́етъ, є҆ли́кѡ и҆ по́двигѡвъ тѣ́мъ трꙋ́дъ простира́етсѧ. Є҆ли́кѡ же къ высотѣ̀ восхо́дитъ видѣ́нїѧ, толи́кѡ и҆ за́висть мно́гꙋ гꙋби́тельныхъ де́мѡнѡвъ воздви́жетъ на сѧ̀: ниже́ бо те́рпѧтъ зрѣ́ти человѣ́ка во а҆́гг҃лово є҆стество̀ прелага́ема, є҆гѡ́же ра́ди и҆ ѻ҆́тай ѻ҆́стрꙋю возноше́нїѧ стрѣлꙋ̀ прїꙋстремлѧ́ютъ на́нь. И҆ а҆́ще ѹ҆́бѡ ле́сть разꙋмѣ́въ, въ тверды́ню прибѣ́гнетъ смире́нїѧ зазрѣ́въ себѐ: и҆збѣга́етъ поги́бели го́рдости, и҆ въ приста́нище вво́дитсѧ спасе́нїѧ. А҆́ще ли же нѝ, то̀ ѡ҆ста́вленъ бы́въ свы́ше, дꙋхѡ́мъ и҆спроша́ющымъ (є҆го̀) предае́тсѧ въ нево́льно наказа́нїе, занѐ во́льнымъ себѐ не и҆скꙋсѝ. Сі́и же сꙋ́ть сластолюби́ви и҆ плотолюби́ви, лꙋка́ви и҆ ꙗ҆́ростни, и҆̀же и҆ смирѧ́ютъ є҆го̀ нанесе́ньми лю́тѣ, до́ндеже позна́етъ свою̀ не́мощь, и҆ пла́кавъ, ѿло́житъ томле́нїе, и҆ рече́тъ со даві́домъ и҆ то́й: бла́го мнѣ̀, ꙗ҆́кѡ смири́лъ мѧ̀ є҆сѝ, ꙗ҆́кѡ да наꙋчꙋ́сѧ ѡ҆правда́нїємъ твои̑мъ.

<rubric class="inline">п҃в.</rubric> <red>Б</red>г҃ъ не хо́щетъ на́мъ бы́ти страстьмѝ при́снѡ смирє́ннымъ, и҆ ѿ ни́хъ гони̑мымъ, ꙗ҆́кѡ за́ѧцємъ положи́ти то́чїю ка́мень прибѣ́жище себѣ̀, занѐ не бы̀ рѣ́клъ: а҆́зъ рѣ́хъ: бо́зи є҆стѐ, и҆ сы́нове вы́шнѧгѡ всѝ: но и҆ ꙗ҆́кѡ є҆ле́нємъ на го́ры высѡ́кїѧ за́повѣдей є҆гѡ̀ востека́ти, и҆ жа́жднѣйшымъ быва́ти животворѧ́щихъ во́дъ дꙋ́ха. Да ꙗ҆́коже ѻ҆нѝ є҆стество́мъ ѕмїи̑ ꙗ҆дꙋ́ще, горѧ́честїю, ꙗ҆́же ѿ мно́гагѡ тече́нїѧ, ꙗ҆дови́тое є҆стество̀ ѕмїє́въ во вкꙋ́съ пресла́внѡ, ꙗ҆́коже глаго́лютъ, претворѧ́ютъ, ничто́же ѿѻнꙋ́дꙋ вредѧ́щесѧ: та́кѡ и҆ мы̀ всѧ́къ по́мыслъ встра́стїѧ во чре́вѣ мы́сли прїе́млюще, разжже́ннымъ тече́нїемъ за́повѣдей бж҃їихъ и҆ си́лою дꙋ́ха претворѧ́емъ плѣне́нїемъ въ благово́нно и҆ спаси́тельно дѣѧ́нїе добродѣ́тели: да всѧ́къ ра́зꙋмъ плѣнѧ́ти ꙗ҆ви́мсѧ дѣѧ́нїемъ въ послꙋша́нїе хрⷭ҇то́во. Го́рнїй бо мі́ръ не пе́рстными и҆ несоверше́нными мꙋ́жи, но дꙋхо́вными и҆ соверше́нными, и҆ въ мꙋ́жа соверше́нна восте́кшими и҆сполне́нїѧ хрⷭ҇то́ва, и҆спо́лнитисѧ тре́бꙋетъ.

<rubric class="inline">п҃г.</rubric> <red>И҆́</red>же при́снѡ въ то́мжде ѡ҆браща́ѧсѧ, а҆ не далеча́е дви́гнꙋтисѧ хотѧ̀ мскꙋ̀ ѻ҆́крестъ маши́ны въ то́мжде мѣ́стѣ дви́жимꙋ ѹ҆подо́бисѧ. И҆́же бо при́снѡ ра́тꙋѧйсѧ съ пло́тїю, и҆ во є҆ди́номъ ѡ҆бꙋче́нїи тѣле́сномъ ѹ҆пражнѧ́ѧйсѧ всѧ́цѣмъ ѕлострада́нїемъ: не ѹ҆разꙋмѣ̀ себѐ въ велича́йшихъ ѿтщетѣва́ѧсѧ, ꙗ҆́кѡ не пости́гъ ра́зꙋма бж҃е́ственнагѡ хотѣ́нїѧ: тѣле́сное бо ѡ҆бꙋче́нїе, по па́ѵлꙋ, вма́лѣ є҆́сть поле́зно: до́ндеже пе́рстное мꙋдрова́нїе поже́рто бꙋ́детъ пло́ти, стрꙋѧ́ми сле́зъ покаѧ́нїѧ, и҆ животво́рное дꙋхо́вное ѹ҆мерщвле́нїе тѣлесѝ прибꙋ́детъ, и҆ зако́нъ дꙋ́ха воцари́тсѧ въ ме́ртвеннѣй пло́ти на́шей: благоче́стїе же дꙋшѝ, ра́зꙋмомъ сꙋ́щихъ, и҆ безсме́ртными сады̀ бж҃е́ственными помышле́ньми, глаго́лю, зри́мое ꙗ҆́коже дре́во жи́зни во ѹ҆́мнѣмъ ѹ҆ма̀ дѣ́ланїи, вездѣ̀ и҆ во всѣ́хъ поле́зно є҆́сть: ꙗ҆́кѡ чистотꙋ̀ се́рдца дѣ́лающее, ꙗ҆́кѡ ми́ръ творѧ́щее въ си́лахъ є҆ѧ̀: ѹ҆ма̀ просвѣще́нїе, чистотꙋ̀ тѣ́ла, цѣломꙋ́дрїе, ѡ҆бдержи́тельно воздержа́нїе, смиренномꙋ́дрїе, ѹ҆миле́нїе, любо́вь, ѡ҆свѧще́нїе, ра́зꙋмъ небе́сенъ, премꙋ́дрость сло́ва, и҆ видѣ́нїе бж҃їе. И҆́же ѹ҆́бѡ ѿ мно́га ѡ҆бꙋче́нїѧ востечѐ въ таково́е соверше́нство благоче́стїѧ: че́рмное страсте́й преше́дъ мо́ре, въ зе́млю ѡ҆бѣтова́нїѧ вни́де, и҆з̾ неѧ́же тече́тъ млеко̀ и҆ ме́дъ ра́зꙋма бж҃їѧ, неиждива́емое ст҃ы́хъ наслажде́нїе.

<rubric class="inline">п҃д.</rubric> <red>И҆́</red>же ѹ҆́бѡ не произволѧ́ѧй ѿ ча́стныхъ и҆ вма́лѣ поле́зныхъ, взы́ти къ соверше́ннѣ полє́знымъ, є҆щѐ ѡ҆трꙋбѧ́нный хлѣ́бъ ꙗ҆́стъ въ по́тѣ лица̀ своегѡ̀, по сꙋ́щемꙋ ѿ нача́ла и҆зрече́нїю бж҃їю: тѣ́мже и҆ непожела́тельнꙋ и҆́мать дꙋ́шꙋ мы́сленныѧ ма́нны, и҆ са́магѡ тогѡ̀ ме́да, и҆сте́кшагѡ ѿ разсѣ́дшагѡсѧ ка́мене і҆и҃лю. Слы́шавый же, воста́ните, и҆́демъ ѿсю́дꙋ, и҆ ѿ ѹ҆чи́телева гла́са воста́въ ѿ приболѣ́зненнагѡ дѣ́ланїѧ, и҆ ꙗ҆́сти хлѣ́бъ болѣ́зни ѡ҆ста́вль, чꙋ́вство ѿтрѧсѐ, и҆ ѿ ча́ши премꙋ́дрости бж҃їѧ вкꙋсѝ: се́й позна̀, ꙗ҆́кѡ бла́гъ гдⷭ҇ь, ꙗ҆́кѡ и҆спо́лнивый ѹ҆́бѡ зако́нъ за́повѣдей слꙋже́нїемъ сло́ва, возше́дъ же на го́рницꙋ прише́ствїѧ ѡ҆жида́ѧ ѹ҆тѣ́шителева.

<rubric class="inline">п҃є.</rubric> <red>Ч</red>и́ны и҆ степе́ньми влюбомꙋ́дренныѧ жи́зни, подоба́етъ всѧ́кѡ на́мъ ше́ствовати въ прє́днѧѧ, и҆ къ вышележа́щемꙋ рачи́тельнѣ востека́ти: ꙗ҆́кѡ приснодви̑жимымъ сꙋ́щымъ ѡ҆ бз҃ѣ, и҆ стоѧ́нїѧ невѣ́дѧщымъ когда̀ до́брагѡ. Ѿсю́дꙋ, и҆ ѿ дѣ́ѧтельнагѡ ѹ҆́бѡ ѡ҆бꙋче́нїѧ, на є҆сте́ственное видѣ́нїе тва́ри: ѿ сегѡ́ же, на та́инственное сло́во бг҃осло́вїе восходи́ти подоба́етъ, и҆ ѹ҆спокоѧ́тисѧ въ то́мъ ѿ всѣ́хъ дѣ́лъ тѣле́снагѡ ѡ҆бꙋче́нїѧ, ꙗ҆́кѡ превы́шше бы́вшымъ смире́нїѧ тѣлесѐ, и҆ и҆́стиннагѡ разсꙋжде́нїѧ ра́зꙋмъ прїе́мшымъ благоразсꙋ́дный. А҆́ще ли же не ѹ҆̀ сегѡ̀ разсꙋжде́нїѧ прїѧ́хомъ ра́зꙋмъ, нижѐ си́це ше́ствовати въ прє́днѧѧ, и҆ къ соверше́ннѣйшемꙋ вѣ́мы простира́тисѧ: го́рши є҆щѐ ѿ сꙋ́щихъ въ мі́рѣ є҆смы̀, и҆̀же предѣ́ла не вѣ́дѧтъ предспѣ́ѧнїѧ сꙋ́щагѡ досто́инства, нижѐ стоѧ́нїѧ возхожде́нїѧ, до́ндеже къ превышележа́щемꙋ и҆ны́хъ досто́инствъ взы́дꙋтъ, и҆ є҆́же ѡ҆ се́мъ жела́нїе въ то́мъ ѹ҆поко́ѧтъ.

<rubric class="inline">п҃ѕ.</rubric> <red>К</red>рѣ́пцѣ теплото́ю ѡ҆чища́емаѧ дꙋша̀ трꙋда́ми ѡ҆бꙋче́нїѧ, ѡ҆зарѧ́етсѧ ѿ бж҃е́ственнагѡ свѣ́та, и҆ зрѣ́ти пома́лꙋ начина́етъ є҆сте́ственнѣ да́ннꙋю себѣ̀ добро́тꙋ съ нача́ла ѿ бг҃а, и҆ пространѧ́тисѧ въ любо́вь сотво́ршагѡ ю҆̀. Поели́кꙋ же ѹ҆ѧснѧ́ютсѧ є҆́й ѿ ѡ҆чище́нїѧ лꙋчы̀ со́лнца пра́вды, и҆ є҆сте́ственнаѧ та̀ добро́та ꙗ҆́вственна быва́етъ є҆́й и҆ познава́етсѧ, потоли́кꙋ и҆ трꙋды̀ ѡ҆бꙋче́нїѧ и҆ та̀ ѹ҆множа́етъ во множа́йшее ѡ҆чище́нїе своѐ: да чи́стѣ, є҆гѡ́же сподо́бисѧ да́ра, ѹ҆разꙋмѣ́етъ сла́вꙋ, и҆ дре́внее благоро́дїе воспрїи́метъ, и҆ ѡ҆́бразъ чи́стъ и҆ непримѣ́сенъ вещества̀ принесе́тъ сотво́ршемꙋ, и҆ ника́коже ѿ прило́га трꙋдѡ́въ послаблѧ́етъ, до́ндеже нечистоты̀ всѧ́кїѧ и҆ скве́рны себѐ ѡ҆чи́ститъ, и҆ досто́йнꙋ въ видѣ́нїе и҆ бесѣ́дꙋ бж҃їю содѣ́лаетъ.

<rubric class="inline">п҃з.</rubric> <red>Ѿ</red>кры́й ѻ҆́чи моѝ, и҆ ѹ҆разꙋмѣ́ю чꙋдеса̀ ѿ зако́на твоегѡ̀, ѿ мглы̀ є҆щѐ землена́гѡ мꙋдрова́нїѧ покрыва́емый, вопїе́тъ къ бг҃ꙋ. Невѣ́дѣнїе бо пе́рстнагѡ ѹ҆ма̀, мгла̀ сꙋ́щи и҆ мра́къ глꙋбо́къ, видѣ́нїѧ дꙋшѝ покрыва́ющи, те́мнꙋ тꙋ̀ и҆ мра́чнꙋ во є҆́же разꙋмѣ́ти бж҃е́ствєннаѧ же и҆ человѣ́чєскаѧ содѣ́ловаетъ, не могꙋ́щꙋ къ лꙋча́мъ бж҃е́ственнагѡ свѣ́та взира́ти, и҆лѝ въ наслажде́нїи быва́ти бла̑гъ ѻ҆́ныхъ, и҆́хже ѻ҆́ко не ви́дѣ, и҆ ѹ҆́хо не слы́ша, и҆ на се́рдце человѣ́кꙋ не взыдо́ша: сїѧ́ же, ѿкрыва́ема сꙋ́щи покаѧ́нїемъ, ѻ҆чи́ма зри́тъ чи́стѣ, слы́шитъ въ ра́зꙋмѣ, и҆ разꙋмѣ́етъ разꙋ́мнѡ. Не то́чїю же, но и҆ восхождє́нїѧ ѡ҆ си́хъ полага́етъ разꙋмѣ́нїй въ се́рдцѣ свое́мъ. Ѿсю́дꙋ же и҆ вкꙋси́вши сла́дости тѣ́хъ, ѹ҆ѧснѧ́етъ ра́зꙋмомъ, и҆ сло́вомъ премꙋ́дрости бж҃їѧ повѣ́даетъ всѣ̑мъ чꙋдеса̀ бж҃їѧ: блага̑ѧ, ꙗ҆̀же ѹ҆гото́ва бг҃ъ лю́бѧщымъ є҆го̀, и҆ всѣ́хъ въ прича́стїе таковы́хъ подвиза́етъ мно́гими пѡ́двиги и҆ слеза́ми прїитѝ.

<rubric class="inline">п҃и.</rubric> <red>С</red>едмѝ дарова́нїємъ сꙋ́щымъ дх҃а, свы́ше сло́во начина́ющо ѿ премꙋ́дрости счислѧ́етъ та̀, и҆ низво́дитъ коне́цъ на бж҃е́ственный стра́хъ дх҃а: дх҃ъ, глаго́лѧ, премꙋ́дрости и҆ ра́зꙋма, дх҃ъ совѣ́та и҆ крѣ́пости, дх҃ъ вѣ́дѣнїѧ и҆ благоче́стїѧ, дх҃ъ стра́ха бж҃їѧ. На́мъ же подоба́етъ ѿ стра́ха ѡ҆чища́ющагѡ начина́ти, и҆́же є҆́сть мꙋ́къ: да си́мъ до́брѣ пе́рвѣе ѹ҆дале́нїе ѿ ѕла́гѡ сотво́рше, и҆ покаѧ́нїемъ пред̾ѡчи́стившесѧ ѿ скве́рнъ грѣха̀, ко стра́хꙋ дꙋ́ха чи́стомꙋ дости́гнемъ семꙋ̀, по пꙋтѝ грѧдꙋ́ще къ немꙋ̀, и҆ ѹ҆покоѧ́юще въ не́мъ всѧ́ко дѣ́ланїе добродѣ́тели.

<rubric class="inline">п҃ѳ.</rubric> <red>И҆́</red>же ѿ стра́ха сꙋда̀ нача́вый, и҆ въ чистотꙋ̀ се́рдца слеза́ми пред̾ꙋспѣва́ѧй покаѧ́нїѧ, и҆сполнѧ́етсѧ, пе́рвѣе премꙋ́дрости, поне́же и҆ нача́ло сеѧ̀ стра́хъ по рече́нномꙋ є҆́сть. Та́же ра́зꙋма, кꙋ́пнѡ и҆ съ совѣ́томъ, и҆́мже себѣ̀ полє́знаѧ совѣ́товати лю́битъ, и҆ и҆ска́ти ца́рствїѧ бж҃їѧ и҆ пра́вды є҆гѡ̀. Въ сїе́ же пред̾ꙋспѣ́въ дѣ́ланїемъ за́повѣдей, въ ра́зꙋмъ сꙋ́щихъ восхо́дитъ, и҆ прїе́млетъ бж҃е́ственныхъ и҆ человѣ́ческихъ веще́й и҆звѣ́стнѣйшее вѣ́дѣнїе. Ѿсю́дꙋ же ве́сь благоче́стїѧ бы́въ жили́ще, на любвѐ верхогра́дїе возше́дъ соверше́нъ быва́етъ, и҆ а҆́бїе чи́стый дꙋ́ха стра́хъ прїе́млетъ є҆го̀, во є҆́же храни́ти внꙋ́трь ѿложе́нное въ не́мъ сокро́вище ца́рствїѧ небе́снагѡ. Се́й стра́хъ ѕѣлѡ̀ спаси́теленъ, на ве́рхъ любвѐ возвы́шеннаго тре́петна твори́тъ и҆ пристра́шна, стра́хомъ є҆́же не ѿпа́сти таковы́ѧ высоты̀ любвѐ бж҃їѧ, и҆ па́ки во стра́хъ ѿве́рженꙋ бы́ти стра́шныѧ мꙋ́ки.

<rubric class="inline">ч҃.</rubric> <red>И҆</red>на́кѡ вводи́мымъ въ житїѐ благоче́стїѧ писа́нїй чте́нїе быва́етъ, и҆ и҆на́кѡ къ средѣ̀ пред̾ꙋспѣ́вшымъ, и҆ и҆на́кѡ къ соверше́нствꙋ востека́ющымъ. Занѐ ѻ҆́вѣмъ ѹ҆́бѡ, хлѣ́бъ быва́етъ трапе́зы бж҃їѧ ѹ҆крѣплѧ́ющъ сердца̀ и҆́хъ во свѧще́нныхъ по́двизѣхъ добродѣ́тели, и҆́же и҆ си́лꙋ крѣ́пости подае́тъ тѣ̑мъ къ сраже́нїю съ дѣ́йствꙋющими стра̑сти, дꙋ́хи, и҆ ратобо́рцы мꙋ́жественны на бѣ́сы тѣ́хъ соверша́етъ, ꙗ҆́коже глаго́лати тѣ̑мъ: Ѹ҆гото́валъ є҆сѝ предо мно́ю трапе́зꙋ сопроти́въ стꙋжа́ющымъ мнѣ̀. Ѻ҆́вѣмъ же, вїно̀ ча́ши бж҃їѧ веселѧ́щее сердца̀ и҆́хъ, и҆ ѹ҆жаса́ющее тѣ́хъ си́лою разꙋмѣ́нїй, и҆ ѹ҆́мъ взе́млющее и҆́хъ ѿ пи́смене ѹ҆бива́ющагѡ, и҆ во глꙋбины̀ дꙋ́ха и҆спыта́тельнѣ вводѧ́щее, и҆ всего̀ ражда́тельна же и҆ и҆з̾ѡбрѣта́тельна разꙋмѣ́нїй содѣ́ловаѧ, ꙗ҆́коже и҆ тѣ̑мъ сво́йственно глаго́лати: И҆ ча́ша твоѧ̀ ѹ҆поѧва́ющи мѧ̀ ꙗ҆́кѡ держа́вна. Ѻ҆́вѣмъ же, є҆ле́й бж҃е́ственнагѡ дꙋ́ха ѹ҆маща́ющъ и҆́хъ дꙋ́шꙋ, и҆ ѹ҆кроща́ющъ и҆ смирѧ́ющъ ю҆̀ превосхожде́нїемъ бж҃е́ственныхъ ѡ҆сїѧ́нїй, и҆ всю̀ превы́шше творѧ́щъ смире́нїѧ тѣ́ла, ꙗ҆́коже и҆ то́й хва́лѧщейсѧ воспѣ́ти: Ѹ҆ма́стилъ є҆сѝ є҆ле́омъ главꙋ̀ мою̀, и҆ ми́лость твоѧ̀ пожене́тъ мѧ̀ всѧ̑ дни̑ живота̀ моегѡ̀.

<rubric class="inline">ч҃а.</rubric> <red>Д</red>о́ндеже притрꙋ́днѡ дѣ́ѧтельнымъ любомꙋ́дрїемъ въ по́тѣ лица̀ и҆справлѧ́емсѧ ко бг҃ꙋ, стра̑сти плѡтскі́ѧ ѹ҆малѧ́юще, насꙋ́щнымъ хлѣ́бомъ воздѣ́ловаемымъ воздѣ́ланїемъ добродѣ́телей, и҆ сердца̀ человѣ̑къ ѹ҆крѣплѧ́ющимъ, пита́етсѧ гдⷭ҇ь съ на́ми на трапе́зѣ дарова́нїй свои́хъ. Є҆гда́ же безстра́стїемъ ѡ҆ст҃и́тсѧ въ на́съ и҆́мѧ є҆гѡ̀, и҆ са́мъ воцр҃и́тсѧ во всѣ́хъ на́шихъ си́лахъ дꙋше́вныхъ, покори́въ и҆ ѹ҆мири́въ разстоѧ̑щаѧ, глаго́лю же, го́ршее лꙋ́чшемꙋ по́мыслꙋ, и҆ во́лѧ є҆гѡ̀ бꙋ́детъ ꙗ҆́кѡ на небесѝ и҆ въ на́съ: тогда̀ пи́во но́во па́че сло́ва премꙋ́дрости словесѐ, че́рпаемо во ѹ҆миле́нїи и҆ ра́зꙋмѣ та̑инъ вели́кихъ, пїе́тъ съ на́ми въ ца́рствїи свое́мъ въ на́съ сꙋ́щемъ. Въ прича́стїи же дх҃а быва́ющымъ на́мъ ст҃а́гѡ, и҆ до́брымъ и҆змѣнѧ́емымъ на́мъ и҆змѣне́нїемъ во ѡ҆бновле́нїи ѹ҆ма̀ на́шегѡ: тогда̀ бг҃ъ сы́й, съ бо́ги бꙋ́детъ съ на́ми, ꙗ҆́кѡ безсме́ртно творѧ̀ прїѧ́тїе.

<rubric class="inline">ч҃в.</rubric> <red>Є҆</red>гда̀ неꙋдержи́маѧ вода̀ встра́ственныхъ ѹ҆ма̀ пѡ́мыслъ прише́ствїемъ ѹ҆де́ржана бꙋ́детъ ст҃а́гѡ дх҃а, и҆ сла́наѧ неподо́бныхъ мы́слей же и҆ помышле́нїй бе́здна воздержа́нїемъ и҆ размышле́нїемъ сме́рти ѡ҆бꙋзда́етсѧ: тогда̀ вѣ́етъ бж҃е́ственный дꙋ́хъ покаѧ́нїѧ, и҆схо́дѧтъ ѹ҆миле́нїѧ во́ды, ꙗ҆̀же бг҃ъ и҆ влⷣка во ѹ҆мыва́льницꙋ влїѧ́въ покаѧ́нїѧ, мы̑сленныѧ на́ши ѡ҆чища́етъ но́ги, и҆ ходи́ти достѡ́йны ѧ҆̀ твори́тъ во дворѣ̀ ца́рствїѧ своегѡ̀.

<rubric class="inline">ч҃г.</rubric> <red>С</red>ло́во бж҃їе бы́вши пло́ть, и҆ на́ше є҆стество̀ въ себѣ̀ соста́вльши, и҆ человѣ́къ соверше́нъ бы́вше кромѣ̀ грѣха̀ ꙗ҆́кѡ бг҃ъ соверше́нъ, сїѐ возсозда́вши, ѡ҆божѝ. Сло́во же сꙋ́щи пе́рвагѡ ѹ҆ма̀ и҆ бг҃а, слове́ствꙋ сегѡ̀ соедини́сѧ, и҆ сїѐ бж҃е́ствєннаѧ мꙋ́дрствовати и҆ помышлѧ́ти на высотꙋ̀ воскрилѝ. Но и҆ ѻ҆́гнь сꙋ́щи, ѻ҆гне́мъ сꙋще́ственнымъ и҆ бж҃е́ственнымъ, ꙗ҆́ростное сегѡ̀ на сопротивобѡ́рныѧ стра̑сти и҆ бѣ́сы бы́стрѣ наѡстрѝ. Жела́нїе же сꙋ́щи всѧ́кагѡ слове́сна є҆стества̀, и҆ поко́й жела́нїѧ, жела́тельное сегѡ̀, въ прича́стїе бла̑гъ ѻ҆́ныхъ вѣ́чныѧ жи́зни съ завѣща́тельною любо́вїю разширѝ. И҆ та́кѡ всего̀ человѣ́ка въ себѣ̀ воз̾ѡбно́вльши, но́ва ѿ ве́тха содѣ́ла, ниеди́но ѡ҆глаго́ланїѧ сло́во на содѣ́телѧ сло́ва ѡ҆ возсозда́нїи наносѧ́ща.

<rubric class="inline">ч҃д.</rubric> <red>С</red>вѧщеннодѣ́йствовавши сло́во въ себѣ̀ на́ше возсозда́нїе, са́мо за ны̀ себѐ кресто́мъ и҆ сме́ртїю же́ртвꙋ сотворѝ, и҆ жре́тисѧ при́снѡ дае́тъ пречи́стое своѐ тѣ́ло, и҆ въ дꙋшепита́тельно всѐ пи́ршество предлага́етъ то̀ на всѧ́къ де́нь на́мъ: ꙗ҆́кѡ да сїѐ ꙗ҆дꙋ́ще, и҆ пїю́ще честнꙋ́ю є҆гѡ̀ кро́вь, въ чꙋ́вствѣ дꙋшѝ бꙋ́демъ причаще́нїемъ лꙋ́чши, не́жели є҆́же є҆смы̀, растворѧ́еми си́ми и҆ претворѧ́еми на бо́льшее ѿ ме́ньшагѡ, и҆ є҆ди́но твори́ми съ сꙋгꙋ́бымъ сло́вомъ сꙋгꙋ́бѡ, тѣ́ломъ и҆ дꙋше́ю слове́сною, ꙗ҆́кѡ съ воплоще́ннымъ бг҃омъ, и҆ на́мъ по пло́ти є҆диносꙋ́щнымъ. Ꙗ҆́коже не свои́мъ бы́ти, но є҆ди́но сотво́ршаго на ны̀ съ собо́ю безсме́ртною трапе́зою, и҆ сїѐ сотво́ршагѡ бы́ти положе́нїемъ, є҆́же то̀ по є҆стествꙋ̀ є҆́сть.

<rubric class="inline">ч҃є.</rubric> <red>А҆́</red>ще ѹ҆́бѡ и҆скꙋше́нни трꙋда́ми добродѣ́телей, и҆ пред̾ѡчище́нни слеза́ми, пристꙋпа́юще ꙗ҆́мы ѿ хлѣ́ба сегѡ̀ и҆ ѿ сеѧ̀ ча́ши пїе́мъ, двѣма̀ є҆сте́ственными си́лами, сꙋгꙋ́бо сло́во кро́тостїю съ на́ми растворѧ́етсѧ, всѧ́кѡ претворѧ́ющи на́съ самѣ́хъ съ собо́ю, ꙗ҆́кѡ вопло́щшеесѧ, и҆ на́мъ по человѣ́чествꙋ є҆диносꙋ́щное, и҆ всѣ́хъ бг҃отворѧ́щее сло́вомъ ра́зꙋма, и҆ себѣ́ ны а҆́ки соѡбра̑зны и҆ бра́тїю ѹ҆своѧ́ющее ꙗ҆́кѡ бг҃ъ, и҆ ѻ҆ц҃ꙋ̀ є҆диносꙋ́щное. А҆́ще же смѣ́шени съ вещество́мъ страсте́й, и҆ ѡ҆скверне́нни скве́рною грѣха̀ пристꙋпа́емъ: є҆сте́ственнымъ ѻ҆гне́мъ потреби́тельнымъ ѕло́бы, приближа́ющисѧ къ на́мъ пожига́етъ и҆ попалѧ́етъ всѣ́хъ на́съ, и҆ ꙗ҆̀же жи́зни подсѣца́етъ на́шеѧ, не своеѧ̀ бла́гости во́лею, но пренебреже́нїемъ нечꙋ́вствїѧ на́шегѡ понꙋжда́емо сꙋ́щи.

<rubric class="inline">ч҃ѕ.</rubric> <red>К</red>о всѣ̑мъ по дѣ́ѧтельномꙋ любомꙋ́дрїю пꙋ́ть наче́ншымъ ходи́ти за́повѣдей хрⷭ҇то́выхъ, гдⷭ҇ь неви́димѡ приближа́ѧсѧ, несоверше́нно и҆мꙋ́щымъ є҆щѐ мꙋдрова́нїе, и҆ сꙋмнѧ́щꙋюсѧ дꙋ́шꙋ ѡ҆ словесѝ добродѣ́тели, и҆́детъ съ ни́ми. И҆́хже ѹ҆́бѡ пра́веднѡ и҆ ѻ҆́чи дꙋше́внїи держа́тсѧ ны́нѣ, є҆́же не позна́ти своѐ предспѣ́ѧнїе, внегда̀ и҆тѝ съ ни́ми гдⷭ҇ꙋ, и҆ содѣ́йствовати ѹ҆́бѡ во и҆збавле́нїе ѿ страсте́й, подава́ти же рꙋ́кꙋ по́мощи во и҆справле́нїе всѧ́кїѧ добродѣ́тели. Творѧ́щымъ же предспѣ́ѧнїе въ по́двиги благоче́стїѧ, и҆ къ безстра́стїю смире́нїемъ грѧдꙋ́щымъ тѣ̑мъ, не хо́щетъ сло́во, да́же до сегѡ̀ ста́ти тѣ̑мъ ѹ҆трꙋждє́ннымъ трꙋда́ми добродѣ́телей: но далеча́е и҆тѝ, и҆ къ видѣ́нїю возводи́тисѧ, ѿѻнꙋ́дꙋ же и҆ напита́въ и҆̀хъ въ мѣ́рꙋ хлѣ́ба дово́льна сле́зъ, свѣ́томъ ѹ҆миле́нїѧ благословлѧ́етъ, и҆ ѹ҆́мъ и҆́хъ ѿверза́етъ во є҆́же разꙋмѣ́ти глꙋбинꙋ̀ бж҃е́ственныхъ писа́нїй, и҆ ѿѻнꙋ́дꙋ є҆стества̀ и҆ словеса̀ ѹ҆зрѣ́ти сꙋ́щихъ: и҆ сопрѧ́таетъ а҆́бїе ѿ ни́хъ себе́ бо є҆́же воста́ти тѣ̑мъ, и҆ рачи́тельнѣе взыска́ти наꙋчи́тисѧ, кі́й є҆́сть ра́зꙋмъ сꙋ́щихъ, и҆ ко́е є҆́сть є҆́же ѿ сегѡ̀ возвыше́нїе. И҆̀же и҆ тща́тельнѡ взыска́вше, на вы́шшее восхо́дѧтъ сло́ва слꙋже́нїе, и҆ проповѣ́даютъ всѣ̑мъ є҆́же ѿ дѣѧ́нїѧ и҆ видѣ́нїѧ сло́ва воскресе́нїе.

<rubric class="inline">ч҃з.</rubric> <red>П</red>ра́веднѣ сло́во ко́сность поноша́етъ коснѧ́щымъ въ трꙋдѣ́хъ дѣ́ѧтельнагѡ ѡ҆бꙋче́нїѧ, и҆ не хотѧ́щымъ преложи́тисѧ ѿѻнꙋ́дꙋ, и҆ къ вы́шшемꙋ взы́ти видѣ́нїѧ восхожде́нїю, глаго́лѧ и҆̀мъ: ѽ несмы́сленнїи и҆ ко́снїи се́рдцемъ, є҆́же не вѣ́ровати на могꙋ́щее ѿкры́ти сло́во, є҆сте́ственнагѡ видѣ́нїѧ ходѧ́щымъ по дꙋ́хꙋ глꙋбины̀ дꙋ́ха. Є҆́же бо не хотѣ́ти ѿ вводи́тельнѣйшихъ пѡ́двигъ на соверше́ннѣйшыѧ преходи́ти, и҆ ѿ глаго́ла тѣлесѐ бж҃е́ственнагѡ писа́нїѧ, на ѹ҆́мъ и҆ ра́зꙋмъ сло́ва приходи́ти: зна́менїе є҆́сть дꙋшѝ ѹ҆ны́лыѧ и҆ не ѡ҆щꙋща́ющїѧ дꙋхо́вныѧ по́льзы, и҆ зави́дѧщїѧ лю́тѣ своемꙋ̀ предспѣ́ѧнїю. Є҆́йже не то́чїю рече́тсѧ, ꙗ҆́кѡ ѹ҆гаше́нъ носѧ́щей сво́й свѣти́льникъ: и҆дѝ, кꙋпѝ є҆ле́й ѿ продаю́щихъ, но къ семꙋ̀ є҆́же затвори́тисѧ є҆́й черто́гꙋ, и҆ ѿидѝ, не вѣ́мъ тѧ̀, ѿкꙋ́дꙋ є҆сѝ.

<rubric class="inline">ч҃и.</rubric> <red>Є҆</red>гда̀ сло́во бж҃їе въ па́дшꙋю дꙋ́шꙋ, ꙗ҆́коже во гра́дъ прїи́детъ Виѳа́нїю, ѹ҆ме́ршїй ѿ грѣха̀ ѹ҆́мъ є҆ѧ̀ и҆ погребе́нный тле́ю страсте́й воскреша́ѧ: тогда̀ мꙋ́дрость и҆ пра́вда печа́лїю погрꙋже́ннѣ ѡ҆ ѹ҆мерщвле́нїи ѹ҆ма̀, ꙗ҆́коже пла́чꙋще ѹ҆срѣта́ютъ є҆го̀, и҆ глаго́лютъ: а҆́ще бы є҆сѝ здѣ̀ бы́лъ въ на́съ, блюдо́мь же и҆ храни́мь, не бы̀ бра́тъ на́шъ ѹ҆́мъ ѹ҆́мерлъ ѿ грѣха̀. Ѿсю́дꙋ пра́вда ѹ҆́бѡ напита́ти сло́во мно́гимъ попече́нїемъ и҆ дѣ́ланїемъ тщи́тсѧ добродѣ́телей, и҆ трапе́зꙋ томꙋ̀ разли́чнꙋ и҆ многови́днꙋ ѕлострада́нїѧ предложи́ти любоче́ствꙋетсѧ: мꙋ́дрость же и҆ны́хъ всѣ́хъ небре́гши попече́нїй, и҆ притрꙋ́днагѡ ѕлострада́нїѧ, при ѹ҆́мномъ дѣ́ланїи, и҆ ѹ҆́мныхъ движе́нїѧхъ сло́ва, и҆ разꙋмѣ́нїй видѣ́нїѧ є҆гѡ̀ слы́шанїи присѣдѣ́ти и҆збра̀. Тѣ́мже и҆ тꙋ̀ ѹ҆́бѡ прїе́млетъ до́брѣ подвиза́ющꙋсѧ сло́во, напита́ти то̀ трапе́зою любоче́стнѣ многови́днагѡ и҆ дѣ́ѧтельнагѡ любомꙋ́дрїѧ: но ѡ҆ мно́зѣхъ пекꙋ́щꙋсѧ ви́дѣвъ ѕлострада́нїѧ, и҆ ѡ҆ вма́лѣ поле́зномъ ѹ҆пражнѧ́ющꙋсѧ при́снѡ порица́етъ, є҆ди́нꙋ сꙋ́щꙋ и҆ско́момꙋ на потре́бꙋ и҆ послꙋже́нїе сло́ва: є҆́же лꙋ́чшемꙋ по́мыслꙋ покори́ти го́ршее, и҆ пе́рстное мꙋдрова́нїе дꙋшѝ преложи́ти въ дꙋхѡ́вны пѡ́двиги добродѣ́тели. Сїю́ же и҆ припохвалѧ́етъ, и҆ є҆сте́ственнѡ ѹ҆своѧ́етъ, ꙗ҆́кѡ и҆збра́вшꙋ благꙋ́ю ча́сть дꙋхо́внагѡ ра́зꙋма, и҆́мже человѣ́ческїѧ превозлета́ющи ве́щи, въ бж҃е́ствєнныѧ глꙋбины̑ вхо́дитъ бж҃їѧ, и҆ би́серъ ѿѻнꙋ́дꙋ сло́ва до́брѣ прїѡбрѣта́етъ: и҆ на сокровє́ннаѧ сокрѡ́вища взира́етъ дꙋ́ха, и҆ несказа́ннаѧ є҆́й ра́дость прибыва́етъ, ꙗ҆́же не ѿи́метсѧ ѿ неѧ̀.

<rubric class="inline">ч҃ѳ.</rubric> <red>Ѹ҆́</red>мъ ѹ҆мертви́выйсѧ страстьмѝ, и҆ прише́ствїемъ ѡ҆животвори́выйсѧ сло́ва бж҃їѧ, ка́мень нечꙋ́вствїѧ ѿложи́въ, разрѣша́етсѧ плени́цъ грѣха̀ и҆ тлетво́рныхъ пѡ́мыслъ ѿ слꙋ́гъ сло́ва: стра́ха, глаго́лю, мꙋ́ки, и҆ трꙋдѡ́въ добродѣ́тели, и҆ свѣ́та бꙋ́дꙋщїѧ наслади́всѧ жи́зни, ѿпꙋща́етсѧ въ безстра́стїе. И҆ ѿѻнꙋ́дꙋ на престо́лѣ сѣ́дъ чꙋ́вствъ, и҆ свѧщеннодѣ́йствовавъ чи́стѣ видѣ́нїѧ та́инство, соснѣ́дникъ быва́етъ сло́вꙋ, и҆ соѿше́дъ съ ни́мъ ѿ землѝ на небеса̀, ца́рствꙋетъ со хрⷭ҇то́мъ въ ца́рствїи бг҃а и҆ ѻ҆ц҃а̀, ѹ҆поко́ивъ жела̑нїѧ своѧ̑ всѧ̑.

<rubric class="inline">р҃.</rubric> <red>П</red>о разрѣше́нїи тѣлесѐ та́мошнее воз̾ꙋстрое́нїе комꙋ́ждо ѿ тщали́выхъ зако́ннѡ подвиза́ющꙋсѧ и҆ къ средѣ̀ предспѣ́ющꙋ, и҆ соверша́емꙋ въ мѣ́рꙋ во́зраста и҆сполне́нїѧ хрⷭ҇то́ва, ꙗ҆́сно и҆ ꙗ҆́вственно быва́етъ и҆звѣ́ствованїемъ и҆ дѣ́йствованїемъ дх҃а. Ра́дость же вѣ́чна є҆́сть во свѣ́тѣ присносꙋ́щнѣмъ, блаже́нство ѻ҆́нагѡ поко́ѧ. Ра́дость же непреста́нна ѡ҆б̾е́млетъ сердца̀ подвиза́ющихсѧ зако́ннѡ здѣ̀, и҆ лобза́етъ тѣ́хъ весе́лїе ст҃а́гѡ дх҃а, є҆́же, по словесѝ гдⷭ҇ню, не ѿи́метсѧ ѿ ни́хъ. Сподо́бивыйсѧ ѹ҆̀бо прише́ствїѧ ѹ҆тѣ́шителева ѿсю́дꙋ, и҆ плодѡ́въ наслади́выйсѧ є҆гѡ̀ воздѣ́ланїемъ добродѣ́телей, и҆ ѡ҆богатѣ́вый бж҃е́ственными є҆гѡ̀ дарова́нїи, ра́дости и҆спо́лнь сы́й и҆ всѧ́кїѧ любвѐ, стра́хꙋ всѧ́комꙋ си́рѣчь бѣжа́вшꙋ, съ ра́достїю ѹ҆́зъ тѣле́сныхъ разрѣша́етсѧ, и҆ съ ра́достїю ѿхо́дитъ ѿ ви́димыхъ, и҆̀хже и҆ жи́въ сы́й чꙋ́вства пре́жде забы̀, и҆ въ ра́дости неизглаго́ланнѣй почива́етъ свѣ́та, и҆дѣ́же всѣ́хъ веселѧ́щихсѧ жили́ще, а҆́ще тѣ́ло мно́жицею и҆ болѣ́знь въ разрѣше́нїи и҆ сѣче́нїи соедине́нїѧ въ нѣ́кихъ стра́ждетъ, ꙗ҆́коже неꙋдоборажда́ющїѧ жены̀.
