---
title: "Смире́ннагѡ нїки́ты мона́ха и҆ пресвѵ́тера свѧтѣ́йшїѧ ѻ҆би́тели стиѳа́та стꙋді́йскагѡ, ѹ҆ченика̀ сѷмеѡ́на но́вагѡ бг҃осло́ва"
navigation:
  key: various-filokalia4-4
  title: "Смире́ннагѡ нїки́ты мона́ха и҆ пресвѵ́тера свѧтѣ́йшїѧ ѻ҆би́тели стиѳа́та стꙋді́йскагѡ, ѹ҆ченика̀ сѷмеѡ́на но́вагѡ бг҃осло́ва"
  parent: various-filokalia4
  order: 4
type: "various"
---

# Смире́ннагѡ нїки́ты мона́ха и҆ пресвѵ́тера свѧтѣ́йшїѧ ѻ҆би́тели стиѳа́та стꙋді́йскагѡ, ѹ҆ченика̀ сѷмеѡ́на но́вагѡ бг҃осло́ва.

<rubric>Нїки́та, преподо́бнѣйшїй пресвѵ́теръ стꙋді́йскїѧ ѻ҆би́тели, и҆́же и҆ стиѳа́тъ нарица́емый, бѣ̀ въ лѣ́то ѿ ржⷭ҇тва̀ хрⷭ҇то́ва ты́сѧща тре́хъ со́тое, ѹ҆чени́къ сы́й сѷмеѡ́на но́вагѡ бг҃осло́ва ближа́йшъ. Ѿ негѡ́же мнѡ́гимъ наꙋче́нъ бѣ̀ дꙋхо́внагѡ любомꙋ́дрїѧ та́инствєннымъ ѹ҆че́нїѧмъ, и҆ толи́кѡ тогѡ̀ подража̀ добродѣ́телѧмъ, ꙗ҆́кѡ дрꙋго́мꙋ вои́стиннꙋ ꙗ҆ви́тисѧ ѹ҆чи́телѧ со́лнцꙋ, всѣ́ми, ꙗ҆́кѡ да рече́мъ, лꙋчеза́рными преломле́нїи тогѡ̀ дарѡ́въ и҆ поꙋче́нїй въ дꙋшѣ̀ є҆гѡ̀ возсїѧ́вшꙋ. Ѹ҆ негѡ́жде трꙋды̀ неꙋтоми́мыми въ бж҃е́ственныхъ любомꙋ́дрствꙋѧ писа́нїѧхъ, премнѡ́гаѧ и҆ и҆зрѧ̑днѣйшаѧ мнѣ̑нїѧ собра́въ, сꙋ́ть же ꙗ҆̀же и҆ и҆скꙋ́сомъ и҆ блаже́ннымъ ревнова́нїемъ не то́чїю и҆зꙋчи́въ, но и҆ ѡ҆щꙋти́въ та̑, и҆ ꙗ҆́кѡ сꙋ́щїй бж҃е́ственныхъ и҆ преесте́ственныхъ мы́слей сво́й ра́зꙋмъ ѿ всѣ́хъ си́хъ содѣ́лавъ: высѡ́каѧ и҆ премꙋ́дрѣйшаѧ творє́нїѧ ꙗ҆вѝ, ꙗ҆́кѡ мо́щно сꙋди́ти хотѧ́щымъ и҆з̾ предлежа́щихъ тре́хъ со́тницъ є҆гѡ̀. И҆́хже и҆звѣ́стно пра́вило дѣѧ́нїѧ и҆ жи́зни бг҃олюбе́знѣйшїѧ соверше́нїе, и҆ собо́рнѣ рещѝ, храни́лище богатѣ́йшее нравоꙋче́нїѧ, и҆ и҆носказа́тельна ѡ҆́браза нарекі́й кто̀, всю̀ рече́тъ и҆́стинꙋ. Та́кѡ бо сꙋ́ть высо́ки мы́слѧми: та́коже великосказа́тельны благорѣ́чїемъ слове́съ, ꙗ҆́кѡ сꙋмнѣ́ннꙋ бы́ти, ѿ сꙋ́щагѡ ли въ ни́хъ смы́сла, и҆лѝ ѿ лѣ́поты рече́нїе толи́кꙋ весе́лїю ражда́тисѧ въ дꙋшѣ̀ чтꙋ́щагѡ.</rubric>



<rubric>Пе́рваѧ дѣ́ѧтельныхъ гла́въ со́тница.</rubric>

<rubric class="inline">а҃.</rubric> <red>Ч</red>еты́ре непщꙋ́ю вины̑ бы́ти въ трⷪ҇цѣ соверше́ннѣй добродѣ́телей, подви̑жꙋщаѧ ко є҆́же писа́ти полє́знаѧ, ны́нѣ сре́днее нача́ла превозни́кшагѡ, и҆ къ трⷪ҇цѣ та́инственнагѡ дости́гшагѡ бг҃осло́вїѧ. И҆ пе́рвꙋю ѹ҆́бѡ бы́ти свобо́дꙋ, са́мо то̀ глаго́лю безстра́стїе дꙋшѝ ѿ приболѣ́зненна дѣѧ́нїѧ на є҆сте́ственное пред̾ꙋспѣ́вшее видѣ́нїе тва́ри, и҆ во мра́къ бг҃осло́вїѧ вше́дшее ѿѻнꙋ́дꙋ. Вторꙋ́ю же, ꙗ҆́же ѿ сле́зъ и҆ моли́твы ѹ҆ма̀ чистотꙋ̀: ѿ негѡ́же сло́во ражда́етсѧ благода́ти, и҆ стрꙋи̑ и҆стека́ютъ разꙋмѣ́нїй. Тре́тїю, є҆́же въ на́съ ст҃ы́ѧ трⷪ҇цы вселе́нїе: ѿ негѡ́же свѣтоли̑тїѧ дх҃а на по́льзꙋ въ ко́емждо ѡ҆чища́емыхъ быва̑ющаѧ, ꙗ҆вле́нїе та̑инъ ца́рствїѧ небе́снагѡ, и҆ ѿкрове́нїе сокрове́нныхъ въ дꙋшѝ сокро́вищъ бж҃їихъ. Четве́ртꙋю, належа́щꙋю нꙋ́ждꙋ всѧ́комꙋ прїе́мшемꙋ тала́нтъ сло́ва ра́зꙋма, преще́нїѧ бж҃їѧ, лꙋка́вый ра́бе, глаго́лющагѡ, и҆ лѣни́вый, подоба́ше тебѣ̀ вда́ти сребро̀ моѐ торжникѡ́мъ: и҆ а҆́зъ прише́дъ, и҆стѧза́лъ бы́хъ своѐ съ ли́хвою. Є҆гѡ́же ра́ди ѹ҆́бѡ и҆ даві́дъ па́че боѧ́сѧ, глаго́лаше: Сѐ ѹ҆стна́мъ мои̑мъ не возбраню̀: гдⷭ҇и, ты̀ разꙋмѣ́лъ є҆сѝ. Пра́вдꙋ твою̀ не скры́хъ въ се́рдцѣ мое́мъ, и҆́стинꙋ твою̀ и҆ спасе́нїе твоѐ рѣ́хъ, не скры́хъ ми́лость твою̀ и҆ и҆́стинꙋ твою̀ ѿ со́нма мно́га.

<rubric class="inline">в҃.</rubric> <red>Н</red>ача́ло є҆́же по бз҃ѣ житїѧ̀, соверше́нно мі́ра бѣ́гство: се́ же є҆́сть ѿверже́нїе во́лей дꙋшѝ, и҆ пе́рстнагѡ мꙋдрова́нїѧ преложе́нїе. И҆́мже на бж҃е́ственное восходѧ́ще мꙋдрова́нїе, дꙋхо́вни ѿ плотски́хъ быва́емъ: ѹ҆мерщвлѧ́еми ѹ҆́бѡ пло́ти и҆ мі́рови, животвори́ми же дꙋше́ю и҆ дх҃омъ ѡ҆ хрⷭ҇тѣ̀.

<rubric class="inline">г҃.</rubric> <red>В</red>ѣ́дѣнїе дꙋшѝ ѡ҆ бз҃ѣ не ло́жно, и҆ вѣ́ра завѣща́тельна, презрѣ́нїемъ ви́димыхъ, и҆ дѣѧ́нїе добродѣ́телей, самолю́бїѧ всѧ́кагѡ ѿлꙋче́ннѡ, треплете́на, по соломѡ́нꙋ, ве́рвь, ꙗ҆́же ско́рѡ не расто́ргнетсѧ ѿ дꙋхѡ́въ лꙋка́вствїѧ.

<rubric class="inline">д҃.</rubric> <red>В</red>ѣ́рою возмє́здїѧ трꙋдѡ́въ воспрїѧ́ти ѹ҆пова́емъ: тѣ́мже и҆ те́рпимъ трꙋды̀ ѹ҆до́бнѣ добродѣ́телей, ѿ бж҃е́ственнагѡ и҆звѣствꙋ́еми дх҃а любо́вїю воскрилѧ́емсѧ къ бг҃ꙋ.

<rubric class="inline">є҃.</rubric> <red>Н</red>е є҆гда̀ ѿ пѡ́мыслъ стꙋжа́еми є҆смы̀ нечи́стыхъ, ѹ҆жѐ и҆ дѣ́йствꙋющихъ ѕла̑ѧ, чи́сти быва́емъ. Но є҆гда̀ ѿ крѣ́пости своеѧ̀ ѡ҆слабѣ́вши дꙋша̀, и҆ ѹ҆́мъ ѿ вознерадѣ́нна и҆ невозде́ржна пребыва́нїѧ, смꙋще́нна и҆мѣ́ти бꙋ́детъ и҆ сѣно́вна мечта̑нїѧ, и҆ трꙋды̀ добродѣ́тели лѣ́ностїю прилѣжа́нїѧ и҆ моли́твы прїѡскꙋдѣ́ютъ: тогда̀ и҆ не дѣ́ющи ѕла̑ѧ, въ странѣ̀ въ сласте́хъ во́лею блатовалѧ́ющихсѧ вчини́мсѧ.

<rubric class="inline">ѕ҃.</rubric> <red>Р</red>азрѣшє́ннымъ же бы́вшымъ брозда́мъ влады́чественнѣйшихъ чꙋ́вствъ, а҆́бїе и҆ страсте́й воста́нїе быва́етъ, и҆ раболѣ́пнѣйшихъ чꙋ́вствъ дви́жетсѧ дѣ́йство: ѡ҆бы́че бо нѣ́какѡ си́хъ безслове́сїе, воздержа́нїѧ разрѣши́вшосѧ ѹ҆́зъ, къ вина́мъ прилага́тисѧ страсте́й, и҆ ꙗ҆́коже въ сме́ртныхъ въ тѣ́хъ пасти́сѧ па́житехъ, и҆ толи́кѡ па́че, є҆ли́кѡ и҆ ѡ҆слабѣ́нїе косни́тельнѣе протѧза́етсѧ: не бо̀ терпи́тъ, на нѧ́же є҆сте́ственнѣ и҆́мать похотѣ́нїе, разрѣши́вшосѧ бро́здъ, прїѻбще́нїе ѿрази́ти.

<rubric class="inline">з҃.</rubric> <red>Ѿ</red> чꙋ́вствъ ѻ҆́ва ѹ҆́бѡ и҆́хъ словє́сна сꙋ́ть, зрѣ́нїе, слꙋ́хъ, и҆ и҆ны́хъ любомꙋдрѣ́йша же и҆ влады́чественнѣйша: ѻ҆́ва же безсловє́сна и҆ скѡ́тна, вкꙋ́съ, ѡ҆бонѧ́нїе, ѡ҆сѧза́нїе, къ послꙋже́нїю слове́сныхъ: зри́мъ бо пе́рвѣе и҆ слы́шимъ, и҆ та́кѡ сло́вомъ дви́жимсѧ, прикаса́емсѧ же предлежа́щагѡ: и҆ ѡ҆бонѧ́юще вкꙋше́нїю дае́мъ. Тѣ́мже и҆ двою̀ скѡ́тнѣйша сꙋ́ть трѝ, и҆ ꙗ҆́вственнѣ раболѣ̑пнѣйша. Ѡ҆ ни́хже ѿ па́ственныхъ и҆ ѕвѣре́й чревонеи́стовнѣйшаѧ и҆ сочета́тельнѣйшаѧ трꙋдѧ́тсѧ па́че: чрез̾ ве́сь бо де́нь и҆ но́щь, и҆лѝ пи́щи несы́тнѣ насыщева́ютсѧ, и҆лѝ къ сочета́нїємъ ѹ҆стремлѧ́ютсѧ.

<rubric class="inline">и҃.</rubric> <red>И҆́</red>же дѣ̑йствїѧ внѣ́шнихъ чꙋ́вствъ ко внꙋ̑треннимъ преложи́вый чꙋ́вствамъ, и҆ зрѣ́нїе ѹ҆́бѡ, ко ѹ҆мꙋ̀ зрѧ́щемꙋ свѣ́тъ живота̀ простры́й, слꙋ́хъ же, къ ра́зꙋмꙋ дꙋшѝ, вкꙋ́съ же, къ разсꙋжде́нїю словесѐ, ѡ҆бонѧ́нїе же къ мы́сли ѹ҆ма̀, ѡ҆сѧза́нїе же, къ серде́чной предви́гнꙋвый бо́дрости: а҆́гг҃льскꙋ жи́знь на землѝ соверша́етъ, человѣ́къ ѹ҆́бѡ человѣ́кѡмъ и҆ сы́й и҆ ви́димь: А҆́гг҃лъ же а҆́гг҃лѡмъ спребыва́ѧ и҆ разꙋмѣва́емь.

<rubric class="inline">ѳ҃.</rubric> <red>В</red>и́дѧщымъ ѹ҆́бѡ ѹ҆мо́мъ свѣ́тъ бж҃е́ственныѧ жи́зни, сокрове́нныхъ та̑инъ бж҃їихъ ра́зꙋмъ прїе́млемъ: ра́зꙋмомъ же дꙋшѝ, восхожде́нїѧ въ се́рдцѣ пѡ́мыслъ располага́емъ съ вѣ́дѣнїемъ, различа́юще ѿ лꙋ́чшихъ го́ршыѧ, разсꙋжде́нїемъ же сло́ва, ви́ды разꙋмѣ́нїй вкꙋша́емъ. И҆ ꙗ҆̀же ѹ҆́бѡ ѿ го́рька и҆зраста̑ющаѧ ко́рене, и҆лѝ претворѧ́емъ на сла́дкое и҆зваре́нїе дꙋшѝ, и҆лѝ всѧ́чески ѿме́щемъ, сꙋ́щыѧ же ѿ бы́лїѧ прили̑чна и҆ ѕла̑чна прїе́млемъ: всѧ́ко разꙋмѣ́нїе плѣнѧ́юще въ послꙋша́нїе хрⷭ҇то́во. Мы́слїю же ѹ҆ма̀, мы́сленное мѵ́рѡ дꙋхо́вныѧ благода́ти ѡ҆бонѧ́емъ, весе́лїѧ и҆ ра́дованїѧ серде́чнагѡ и҆сполнѧ́ющесѧ. Бо́дрымъ же се́рдцемъ, ѡ҆роша́ющагѡ свы́ше дх҃а пла́мень жела́нїѧ на́съ до́брыхъ, и҆лѝ согрѣва́ющагѡ и҆зстꙋди́вшыѧсѧ си́лы на́шѧ хла́домъ страсте́й, благора́зꙋмнѡ ѡ҆щꙋща́емъ.

<rubric class="inline">і҃.</rubric> <red>Ꙗ҆́</red>коже тѣлесѝ на́шемꙋ чꙋ̑вства сꙋ́ть пѧ́ть: зрѣ́нїе, слꙋ́хъ, вкꙋ́съ, ѡ҆бонѧ́нїе, ѡ҆сѧза́нїе: та́кѡ и҆ дꙋшѣ̀ по томꙋ́жде числꙋ̀ пѧ́ть чꙋ́вствъ сꙋ́ть: ѹ҆́мъ, сло́во, чꙋ́вство ѹ҆́мно, ра́зꙋмъ, и҆ вѣ́жество: въ три́ же въ дꙋшѣ̀ дѣ̑йства сїѧ̑ собира́ютсѧ: во ѹ҆́мъ, въ сло́во, въ чꙋ́вство. И҆ ѹ҆мо́мъ ѹ҆́бѡ размышле́нїѧ, сло́вомъ же сказа̑нїѧ, чꙋ́вствомъ же мечта̑нїѧ бж҃е́ственнагѡ вѣ́жества и҆ ра́зꙋма прїе́млемъ.

<rubric class="inline">а҃і.</rubric> <red>И҆́</red>же ѹ҆́мъ и҆мы́й размышлє́нїѧ по́мыслѡвъ благоразсꙋжда́ющъ, и҆ бж҃е́ствєннаѧ разꙋмѣ̑нїѧ чи́стѣ прїе́млющъ, сло́во же и҆столкꙋ́ющо є҆стє́ственнаѧ движє́нїѧ ви́димагѡ всегѡ̀ созда́нїѧ, вины̑ си́рѣчь сꙋ́щихъ ѹ҆ѧснѧ́ющо, ѹ҆́мное же чꙋ́вство, под̾е́млющее небе́сныѧ премꙋ́дрости и҆ ра́зꙋма вѣ́жество, ѡ҆сїѧ́ньми со́лнца пра́вды, всѧ́ко преше́дъ чꙋ́вство, во є҆́же па́че чꙋ́вства дости́же, и҆ неви́димыхъ наслажда́етсѧ сла́дости.

<rubric class="inline">в҃і.</rubric> <red>Н</red>ача́льнѣйшыѧ си̑лы ѹ҆ма̀ сꙋ́ть четы́ре: ра́зꙋмъ, ѻ҆строꙋ́мїе, постиза́нїе, и҆ твердомы́слїе. И҆́же бо си̑мъ присовокꙋпи́вый пе́рвѣйшыѧ дꙋшѝ добродѣ́тєли, и҆ ра́зꙋмꙋ ѹ҆́бѡ ѹ҆ма̀ цѣломꙋ́дрїе дꙋшѝ приложи́вый, ѻ҆строꙋ́мїю же мꙋ́дрость, постиза́нїю же пра́вдꙋ: твердомы́слїю же мꙋ́жество соедини́вый, колесни́цꙋ пла́меннꙋ и҆ неботе́чнꙋ себѣ̀ сꙋгꙋ́бѡ соста́ви, на трѝ пє́рвѣйшаѧ нача̑ла и҆ си̑лы ѡ҆полчє́нїѧ страсте́й: сребролю́бїѧ, сластолю́бїѧ, и҆ славолю́бїѧ.

<rubric class="inline">г҃і.</rubric> <red>И҆́</red>же сребролю́бїе постиже́нїемъ зако́нныѧ пра́вды, ꙗ҆́же є҆́сть къ тождеро́дномꙋ ми́лостивно сострада́нїе, побѣди́вый, сластолю́бїе же, благоразꙋ́мнымъ цѣломꙋ́дрїемъ, є҆́же є҆́сть ѡ҆бдержи́тельное воздержа́нїе, ѡ҆долѣ́вый, славолю́бїе же ѻ҆строꙋ́мїемъ и҆ мꙋ́дростїю, є҆́же є҆́сть благоразꙋ́мное разсꙋжде́нїе бж҃е́ственныхъ и҆ человѣ́ческихъ веще́й, ꙗ҆́кѡ немощнѣ́йшее потреби́вый, и҆ кра́сными нога́ми ꙗ҆́кѡ пе́рстно сїѐ, и҆ ничесомꙋ́же досто́йно попра́вый, пе́рстное мꙋдрова́нїе ѡ҆долѣ̀ пло́ти, и҆ толи́кѡ, ꙗ҆́кѡ зако́нъ дꙋ́ха жи́зни преложи́ти то̀, и҆ зако́на мꙋчи́тельствꙋющїѧ пло́ти, свобо́днѡ содѣ́лати и҆ рещѝ: Благодарю̀ бг҃а, ꙗ҆́кѡ зако́нъ дх҃а жи́зни свободи́лъ мѧ̀ є҆́сть ѿ зако́на рабо́ты сме́рти.

<rubric class="inline">д҃і.</rubric> <red>И҆́</red>же сла́вꙋ человѣ́ческꙋ ꙗ҆́кѡ сꙋ́щꙋ, ника́коже сꙋ́щꙋ ѹ҆своѧ́ѧй, и҆ сластолю́бїе несы́тства ра́ди дꙋшѝ ѡ҆б̾е́млѧй, и҆ сребролю́бїѧ лихои́мства ра́ди держа́йсѧ, и҆лѝ бѣсо́вственъ мнѣ́нїемъ и҆ горды́нею сотворѧ́етсѧ, и҆лѝ ско́тенъ сластьмѝ чре́ва и҆ подчре́вныхъ содѣ́ловаетсѧ, и҆лѝ ѕвѣ́рственъ быва́етъ бли̑жнимъ, лихои́мственнымъ и҆ безчеловѣ́чнымъ сребролю́бїемъ. Ѿпа́даѧ ѹ҆́бѡ ѿ ꙗ҆́же къ бг҃ꙋ вѣ́ры, за є҆́же прїима́ти сла́вꙋ ѿ человѣ̑къ по словесѝ гдⷭ҇ню, и҆ ѹ҆клонѧ́ѧсѧ ѿ цѣломꙋ́дрїѧ и҆ чистоты̀, за є҆́же возжига́ти несы́тствомъ подчрє́внаѧ, и҆ безчи̑ннымъ покарѧ́тисѧ стремле́нїемъ, и҆ ѹ҆клонѧ́ѧсѧ ѿ любвѐ, за є҆́же є҆ди́номꙋ себѣ̀ храни́ти и҆ не даѧ́ти пѣ́нѧзи тре́бꙋющымъ бли̑жнимъ. И҆ та́кѡ многоѡбра́зенъ нѣ́кїй ѕвѣ́рь ѿ мно́гихъ сложе́ныхъ самѣ́мъ себѣ̀ сопроти́вныхъ таковы́й ви́димь є҆́сть, бг҃ꙋ и҆ человѣ́кѡмъ и҆ скотѡ́мъ непримири́теленъ.

<rubric class="inline">є҃і.</rubric> <red>Ꙗ҆́</red>рость и҆ жела́нїе и҆ слове́ство ѹ҆ма̀, а҆́ще ѹ҆́бѡ по є҆стествꙋ̀ въ себѣ̀ стоѧ́тъ и҆ дви́жꙋтсѧ, всегѡ̀ бж҃е́ственна нѣ́коего и҆ бг҃ови́дна человѣ́ка содѣ́ловаютъ, здра́вѡ си́рѣчь дви̑жима, и҆ ника́колюбо ѿ є҆сте́ственнагѡ стоѧ́нїѧ ѹ҆клонѧ́ющасѧ. А҆́ще ли же проти́вꙋ є҆стества̀ ѿ подо́бнагѡ превратѧ́тсѧ, и҆ ѿ своегѡ̀ ѿдви́гнꙋтсѧ є҆стества̀ многоѡбра́зна нѣ́коегѡ сегѡ̀ (человѣ́ка), ꙗ҆́коже рече́сѧ, и҆ ѿ мно́гихъ самѣ́хъ себѣ̀ сопротивлѧ́ющихсѧ сложе́нна показꙋ́ютъ.

<rubric class="inline">ѕ҃і.</rubric> <red>Ꙗ҆́</red>рость, междопредѣ́лїе є҆́сть жела́нїѧ и҆ слове́ства дꙋшѝ, ꙗ҆́коже ѻ҆рꙋ́жїе комꙋ́ждо сꙋ́щи во є҆́же проти́вꙋ є҆стества̀ и҆лѝ и҆ по є҆стествꙋ̀ движе́нїи свое́мъ. Дви́жимꙋ бо жела́нїю и҆ слове́ствꙋ по є҆стествꙋ̀ на бж҃е́ствєннаѧ, ѻ҆рꙋ́жїе є҆́сть ꙗ҆́рость комꙋ́ждо пра́вды на є҆ди́наго свирѣ́пѣющаго и҆ нало́гствꙋющаго тѣ́мъ ѕмі́ѧ причаще́нїе сласте́й пло́ти, и҆ сла́вы человѣ́ческїѧ наслажде́нїе: превраща́ющымъ же ѿ є҆́же по є҆стествꙋ̀ движє́нїѧ, и҆ прелага́ющымъ во є҆́же проти́вꙋ є҆стества̀ си́лꙋ, и҆ ѿ ѹ҆праздне́нїѧ ѡ҆ бж҃е́ственныхъ веще́хъ на человѣ́чєскаѧ преноси̑мымъ: ѻ҆рꙋ́жїе є҆́сть непра́вды въ грѣ́хъ, то́ю ра́тꙋющымъ и҆ напада́ющымъ на воспѧща́ющыѧ стремлє́нїѧ и҆ похотѣ̑нїѧ и҆́хъ. Ꙗ҆́кѡ ѿсю́дꙋ и҆лѝ дѣ́ѧтельнꙋ и҆ зри́тельнꙋ и҆ бг҃ослове́снѣйшꙋ показа́тисѧ человѣ́кꙋ томꙋ̀, посредѣ̀ це́ркве вѣ́рныхъ, по є҆стествꙋ̀ дви́жимꙋ, и҆лѝ ско́тнꙋ и҆ ѕвѣ́рственнꙋ и҆ бѣсо́вственнꙋ, во є҆́же проти́вꙋ є҆стества̀ прелага́ющꙋсѧ.

<rubric class="inline">з҃і.</rubric> <red>А҆́</red>ще кто̀ не пе́рвѣе си́лы дꙋшѝ своеѧ̀ приболѣ́зненнымъ покаѧ́нїемъ и҆ крѣ́пкимъ прилѣжа́нїемъ таковы̀ ѡ҆брати́въ соверши́тъ, ꙗ҆ковы̀ на́мъ ѿ нача́ла дадѐ бг҃ъ, а҆да́ма созда́въ, и҆ дыха́нїе жи́зни вдꙋ́нꙋвъ во́нь: нижѐ себѐ позна́ти возмо́жетъ когда̀, нижѐ по́мысла самоде́ржца страсте́мъ, без̾ киче́нїѧ, не любопы́тна, не лꙋка́вна, про́ста, смиренномꙋ́дра, за́висти и҆ клеветы̀ чꙋ́жда, стѧжа́ти: всѧ́ко разꙋмѣ́нїе плѣнѧ́юща въ послꙋша́нїе хрⷭ҇то́во. Но нижѐ дꙋ́шꙋ свою̀ возжига́емꙋ, и҆ воспалѧ́емꙋ ѡ҆брѧ́щетъ въ любо́вь бж҃їю, нижѐ предѣ́лы воздержа́нїѧ превосходѧ́щꙋ, и҆ дово́льнꙋ сꙋ́щꙋ предлежа́щими, и҆ ст҃ы́хъ жела́ющꙋ ѹ҆покое́нїѧ. И҆ а҆́ще не си́це стѧ́жетъ сїѧ̑: ни се́рдце своѐ кро́тко, ми́рно, безгнѣ́вно, бла́го, нера́тꙋемо, и҆спо́лнено ми́лости и҆ ти́хости, стѧжа́ти когда̀ возмо́жетъ. Та́кѡ крамо́льствꙋющей на себѐ дꙋшѝ, и҆ смꙋще́нїѧ ра́ди си́лъ, невмѣща́тельной пребыва́ющей лꙋче́й дꙋ́ха.

<rubric class="inline">и҃і.</rubric> <red>И҆́</red>же не си́це дре́внѧгѡ благоро́дїѧ воспрїе́млѧй въ себѣ̀ благолѣ́тїе, и҆ начерта́нїѧ не воз̾ѡбража́ѧй при́снѡ ѡ҆́браза, и҆́же ѿ нача́ла тогѡ̀ по подо́бно своемꙋ̀ созда́вшагѡ, ка́кѡ мо́щно когда̀ соедини́тисѧ съ тѣ́мъ, є҆гѡ́же разлꙋчѝ себѐ, начерта́нїй неподо́бїемъ: и҆ є҆мꙋ́же свѣ́тъ вои́стиннꙋ ѹ҆гаше́нъ бы́сть, свѣ́тꙋ проти́вное въ себѐ прито́рже. Не соедини́всѧ же съ тѣ́мъ, ѿ негѡ́же нача́ло и҆́мать соста́ва, и҆ ѿ негѡ́же ѿ не сꙋ́щихъ воззва́сѧ, и҆ сꙋ́щими ѡ҆блада́етъ, се́й ѹ҆́бѡ посѣ́ченъ бы́въ, ꙗ҆́кѡ не подо́бенъ сотво́ршемꙋ вве́рженъ бꙋ́детъ, вѣ́стно є҆́сть зрѧ́щымъ, а҆́ще и҆ а҆́зъ ѹ҆молчꙋ̀.

<rubric class="inline">ѳ҃і.</rubric> <red>Д</red>о́ндеже ѹ҆́бѡ вещества̀ въ себѣ̀ и҆́мамы страсте́й и҆ вины̀ си́хъ самохо́тнѣ храни́мъ, ѿтрѧстѝ си́хъ не произволѧ́юще: возмога́етъ тѣ́хъ на ны̀ и҆ си́ла, крѣ́пость прїе́млюще си́рѣчь ѿ на́съ. Повнегда́ же сїѧ̑ ѿ себѐ ѿве́ржемъ, и҆ се́рдце слеза́ми покаѧ́нїѧ ѡ҆чи́стимъ возненави́дѣвше и҆ ви́димыхъ пре́лесть, тогда̀ ѹ҆тѣ́шителева прише́ствїѧ въ причаще́нїи быва́емъ: бг҃а зрѧ́ще, въ свѣ́тѣ присносꙋ́щнѣ, и҆ зри́ми ѿ негѡ̀.

<rubric class="inline">к҃.</rubric> <red>И҆́</red>же всемі́рнагѡ чꙋ́вства разто́ргшїи ѹ҆́зы, въ свобо́дѣ всѧ́кїѧ рабо́ты пребыва́ютъ чꙋ́вствъ, є҆ди́номꙋ дꙋ́хови живꙋ́ще, и҆ томꙋ̀ собесѣ́дꙋюще, ꙗ҆́кѡ ѿ ѻ҆́нагѡ дви́жими. И҆̀мже и҆ съ соединосꙋ́щныма ѻ҆ц҃е́мъ и҆ сло́вомъ соединѧ́тисѧ нѣ́какѡ ѡ҆быко́ша, и҆ є҆ди́нъ дꙋ́хъ, по па́ѵлꙋ, соверша́тисѧ. И҆̀же и҆ не то́чїю не ꙗ҆́ти сꙋ́ть бѣ́сы, но и҆ стра́шни, ꙗ҆́кѡ причасти́вшесѧ бж҃е́ственнагѡ ѻ҆гнѧ̀, и҆ ѻ҆́гнь вои́стиннꙋ бы́вше.

<rubric class="inline">к҃а.</rubric> <red>Ѡ҆</red>сѧза́нїе, не ѿ ча́сти что̀ є҆́сть въ тѣлесѝ во є҆ди́ной ча́сти своѐ дѣ́йство ꙗ҆́коже прѡ́чаѧ ѿ чꙋ́вствъ и҆мꙋ́що, но ѡ҆бдержи́тельно нѣ́кое, и҆ по всемꙋ̀ тѣлесѝ. Є҆гда̀ ѹ҆́бѡ не по потре́бѣ прико́снетсѧ чесогѡ̀, є҆щѐ стра́ждꙋщо къ гла́дкостемъ, колеба́тисѧ ѹ҆мꙋ̀ ѿ пѡ́мыслъ встра́ственныхъ, содѣ́ловаетъ: є҆гда́ же по потре́бѣ нꙋ́жднѣй є҆стествꙋ̀, нѣ́жностей ѿрече́тсѧ, и҆ чꙋ́вство превозни́кнетъ, не ѡ҆бы́че колеба́ти дꙋшє́внаѧ чꙋ̑вства.

<rubric class="inline">к҃в.</rubric> <red>Ѹ҆</red>мꙋ̀ во ꙗ҆̀же па́че є҆стества̀ прише́дшꙋ, чꙋ̑вства по є҆стествꙋ̀ стоѧ́ща, безстра́стнѣ съ вина́ми соѡбраща́ютсѧ: словеса̀ то́кмѡ и҆ є҆стества̀ и҆́хъ и҆спытꙋ́юща, и҆ нело́жнѡ разсꙋжда́юща дѣ̑йствїѧ си́хъ вкꙋ́пѣ и҆ ка́чєства. Не пристра́ствꙋюща, и҆лѝ ѹ҆свои́тельнѣ проти́вꙋ є҆стества̀ дви́жима къ ни̑мъ.

<rubric class="inline">к҃г.</rubric> <red>П</red>о́двизи и҆ трꙋды̀ дꙋхо́внїи ражда́ютъ дꙋшѣ̀ весе́лїе, ми́рꙋ си́рѣчь предвари́вшꙋ стра̑сти. Є҆́же ѹ҆́бѡ сꙋ́щымъ под̾ чꙋ́вствомъ неꙋдо́бно: сїѐ дꙋшѣ̀ трꙋжда́ющейсѧ, и҆ любо́вь ѿ свѧще́нныхъ по́двигѡвъ къ бг҃ꙋ стѧжа́вшей, и҆ ѹ҆ѧ́звленной бж҃е́ственна ра́зꙋма раче́нїемъ, ѹ҆до́бное, и҆ па́че сладча́йше. Ѻ҆́нѣмъ бо ѹ҆́бѡ трꙋды̀ и҆ по́двизи добродѣ́тели, а҆́ки поко́ю тѣ́ла и҆ сласте́й наслажде́нїю прилѣжа́щымъ неꙋдо́бни сꙋ́ть, и҆ ѕѣлѡ̀ мнѧ́тсѧ бы́ти жесто́цы, не предпоꙋчи́вшымсѧ сла́ность сласте́й потопи́ти стрꙋѧ́ми сле́зъ. Се́й же возгнꙋша́вшейсѧ сласте́й, вино́вныхъ болѣ́зней, и҆ благостра́стїе ѿтрѧ́сшей, съ самолю́бїемъ тѣле́снымъ, є҆ди́но печа́льно, ѡ҆сла́ба трꙋдѡ́въ, и҆ по́двигѡвъ пра́здность. Є҆́же ѹ҆́бѡ вино́вно ѻ҆́нѣмъ є҆́сть въ весе́лїе тѣле́сно, сїѐ дꙋшѣ̀ преложи́вшей жела̑нїѧ на бж҃е́ствєннаѧ, печа́ли вино́вно: и҆ є҆́же се́й весе́лїѧ вино́вно дꙋхо́вна, ѻ҆́нѣмъ воздыха́нїй и҆ болѣ́зни є҆́сть вино́вно.

<rubric class="inline">к҃д.</rubric> <red>Т</red>рꙋды̀, мнѧ́тсѧ ѹ҆́бѡ ѿ нача́лъ, болѣ́зней бы́ти и҆сто́чницы всѣ̑мъ вводи̑мымъ въ по́ты и҆ по́двиги дꙋхо́вны. Тща́щымсѧ же къ прїꙋмноже́нїю добродѣ́тели и҆ къ средѣ̀ простира́ющымсѧ тоѧ̀ сла́дости нѣ́кїѧ и҆ чꙋ́дныѧ ѿра́ды. Внегда́ же ме́ртвенное сїѐ пожре́тсѧ мꙋдрова́нїе пло́ти ѿ безсме́ртнагѡ живота̀ прибыва́ющагѡ прише́ствїемъ дꙋ́ха въ простира́ющихсѧ вои́стиннꙋ къ конце́мъ добродѣ́телей трꙋда́ми, ра́дости неизрече́нныѧ и҆ весе́лїѧ: разшири́вшꙋсѧ тѣ́мъ си́рѣчь и҆сто́чникꙋ чи́стомꙋ сле́зъ, и҆ сла́дкой стрꙋѝ свы́ше на нѧ̀ ѡ҆дожди́вшейсѧ ѹ҆миле́нїѧ.

<rubric class="inline">к҃є.</rubric> <red>А҆́</red>ще хо́щеши на предѣ́лы взы́ти добродѣ́тели, и҆ къ бг҃ꙋ ведꙋ́щїй пꙋ́ть ѡ҆брѣстѝ незаблꙋ́днѣ, не да́ждь сна̀ ѻ҆чи́ма твои́ма, ни дрема́нїѧ вѣ́ждома твои́ма, и҆лѝ поко́ѧ скранїа́ма твои́ма, до́ндеже трꙋды̀ мно́гими и҆ слеза́ми мѣ́сто безстра́стїѧ ѡ҆брѧ́щеши ѹ҆дрꙋче́нной дꙋшѝ твое́й, и҆ вни́деши во свѧти́лище ра́зꙋма бж҃їѧ и҆ ѵ҆поста́сною премꙋ́дростїю є҆гѡ̀ въ послѣ̑днѧѧ кончи́ны человѣ́ческихъ веще́й съ ра́зꙋмомъ позри́ши, и҆ дѡ́лнѧѧ презрѣ́въ, на высѡ́кїѧ го́ры видѣ́нїѧ, ꙗ҆́коже є҆ле́нь, и҆ са́мъ жа́жднѣйше востече́ши.

<rubric class="inline">к҃ѕ.</rubric> <red>П</red>ꙋ́ть ско́ръ къ вознесе́нїю добродѣ́тели, молча́нїе є҆́сть новонача̑льнымъ ѹ҆сте́нъ, и҆ смѣже́нїе ѻ҆́чїю, и҆ ѹ҆́шїю глꙋхота̀: прїе́мь бо ѿсю́дꙋ ѹ҆́мъ си́хъ пра́здность, внѣ̑шнїѧ въ себѣ̀ затвори́въ вхо́ды, смотрѣ́ти себѐ начина́етъ, и҆ своѧ̑ движє́нїѧ. И҆ ка́ѧ ѹ҆́бѡ сꙋ́ть а҆́бїе и҆спытꙋ́етъ ꙗ҆̀же въ мы́сленнѣмъ мо́ри по́мыслѡвъ пла̑вающаѧ помышлє́нїѧ; Ка́ѧ же ꙗ҆̀же въ горни́ло мы́сли є҆гѡ̀ влага́ємаѧ разꙋмѣ̑нїѧ; Чиста́ ли же и҆ не примѣ́сна сѣ́менъ го́рькихъ, и҆ ѿ а҆́гг҃ла свѣ́та, и҆лѝ пле́вели примѣ́сни же и҆ плѣ́вни и҆ ѿ сопроти́вныхъ свѣ́тꙋ. И҆ си́це ꙗ҆́коже нѣ́кїй влады́ка самоде́ржецъ посредѣ̀ стоѧ̀, мы́слемъ сꙋдѧ̀, и҆ раздѣлѧ́ѧ лꙋ́чшыѧ по́мыслы ѿ го́ршихъ. И҆ ѻ҆́ва ѹ҆́бѡ, ѿ влага́емыхъ прїе́млѧ є҆́же ѿ негѡ̀ ѡ҆бꙋче́нїемъ и҆ движе́нїемъ во ѹ҆́мныѧ влага́етъ жи̑тницы, ѻ҆гне́мъ и҆спе́кшасѧ дꙋ́ха и҆ воды̀ бж҃е́ственныѧ и҆спѡ́лненна, ѿ ни́хже и҆ пита́емь, возмога́етъ и҆ и҆сполнѧ́етсѧ свѣ́та: ѻ҆́ва же ѿсыла́етъ во глꙋбинꙋ̀ забве́нїѧ, го́ресть си́хъ ѿтрѧса́ѧ. Се́ же є҆ди́нагѡ дѣ́ло є҆́сть ѻ҆́нагѡ ѹ҆́мнѣ коснꙋ́вшагѡсѧ ведꙋ́щагѡ къ небесе́мъ и҆ бг҃ꙋ незаблꙋ́днѡ, и҆ плаче́вныѧ ри́зы те́мныхъ совле́кшагѡсѧ страсте́й.

<rubric class="inline">к҃з.</rubric> <red>Д</red>ꙋша̀ ꙗ҆́же є҆ди́ною ѿве́ргшаѧ лꙋка́вство и҆ любопы́тное мꙋдрова́нїе ѕлѣ́йшагѡ киче́нїѧ, просты́мъ же и҆ неѕло́бивымъ се́рдцемъ ѿ прише́ствїѧ ѹ҆тѣ́шителѧ ѡ҆богатѣ́вшаѧ, а҆́бїе въ бз҃ѣ же и҆ въ себѣ̀ быва́етъ. И҆ ꙗ҆̀же зри́тъ и҆ слы́шитъ, вѣ́рна и҆ и҆́стинна непщꙋ́етъ несꙋмнѣ́ннѡ, ꙗ҆́кѡ превозше́дшаѧ лю̑тыѧ невѣ́рїѧ прѡ́пасти, и҆ вы́ше а҆́да за́висти носи́маѧ.

<rubric class="inline">к҃и.</rubric> <red>В</red>сѣ̀ добродѣ̑тели предварѧ́етъ и҆звѣще́ннаѧ вѣ́ра, є҆гда̀ несꙋмнѣ́ненъ совѣ́тъ прино́ситъ дꙋша̀, и҆ всѧ́чески ѿме́щетъ самолю́бїе. Ничто́же бо та́кѡ и҆́но си́льно є҆́сть ны́нѣ къ по́двигѡмъ совле́кшагосѧ возбранѧ́ти ѿ дѣ́ланїѧ за́повѣдей, ꙗ҆́коже всеѕло́бнѣйшее самолю́бїе. Сїѐ є҆́сть препѧ́тїе предспѣ́ѧнїѧ тщали́выхъ. Сїѐ недꙋ́ги тѣ́мъ подме́щетъ, и҆ неꙋдобоисцѣ̑льны стра̑сти тѣ́ла, и҆́миже теплотꙋ̀ дꙋшѝ стꙋде́нꙋ содѣ́ловаетъ, и҆ є҆́же ѕлопострада́ти ѡ҆ добродѣ́тели нꙋ́дитъ ѡ҆ставлѧ́ти ꙗ҆́кѡ навѣ́тъ благопоко́йныѧ жи́зни. Самолю́бїе же є҆́сть, безслове́сное любле́нїе тѣ́ла: є҆́же и҆ самолюби́ва сотворѧ́ющи и҆́нока, си́рѣчь, дꙋшелюби́ва и҆ тѣлолюби́ва, ѹ҆далѧ́етъ є҆го̀ ѿ бг҃а и҆ ца́рствїѧ є҆гѡ̀, по преподо́бномꙋ словесѝ: и҆́же лю́битъ дꙋ́шꙋ свою̀, погꙋби́тъ ю҆̀.

<rubric class="inline">к҃ѳ.</rubric> <red>И҆́</red>же болѣ́зненнѣ наче́ншїй дѣ́ланїе за́повѣдей бж҃їихъ, и҆ те́плымъ раче́нїемъ ле́гкїй ꙗ҆ре́мъ и҆́ночества на вы́ю взе́мшїй, не щади́тъ здра́вїѧ тѣле́сна, ни въ жесто́кости дѣ́лъ добродѣ́тели и҆знемога́етъ, ни въ трꙋдѣ́хъ печа́лꙋетъ, не зри́тъ къ и҆но́мꙋ комꙋ̀ ѹ҆ны́лѡ ѡ҆ по́двизѣхъ и҆ неради́вѣ мы́слѧщꙋ: но горѧ́щею любо́вїю браздꙋ̀ сѣче́тъ добродѣ́телей во всѧ́комъ ѕлострада́нїи, къ себѣ̀ то́кмѡ зрѧ̀, и҆ къ бж҃їимъ за́повѣдемъ: и҆ на всѧ́къ де́нь со слеза́ми сѣ́мена своѧ̑ до́лꙋ мета́етъ во стра́нѣ живы́хъ, до́ндеже прозѧ́бнетъ томꙋ̀ ѕла́къ безстра́стїѧ, и҆ въ сте́бль возрасте́тъ ра́зꙋма бж҃е́ственна, и҆ кла́съ принесе́тъ зе́рно сло́ва приносѧ́щь, и҆ прїи́дꙋтъ жи̑та пра́вды є҆гѡ̀.

<rubric class="inline">л҃.</rubric> <red>Н</red>и ѿкꙋ́дꙋ же та́кѡ мню̀ предспѣ́ѧнїю бы́ти дꙋшѝ ско́рꙋ и҆ сокраще́ннꙋ, ꙗ҆́коже ѿ є҆ди́ныѧ вѣ́ры, вѣ́ры же, ни ꙗ҆́же въ бг҃а то́кмѡ, и҆ въ є҆диноро́днаго є҆го̀ сн҃а, но и҆ и҆звѣще́нныѧ: съ не́юже вѣ́рꙋемъ и҆́стинна бы́ти ѡ҆бѣтова̑нїѧ хрⷭ҇тѡ́ва, ꙗ҆̀же ѡ҆бѣща̀ и҆ ѹ҆гото́ва лю́бѧщымъ є҆го̀, и҆ прещє́нїѧ и҆ мꙋ̑ки а҆́дѡвы ѹ҆готѡ́ванныѧ дїа́волꙋ и҆ дѣ́лателємъ є҆гѡ̀. Сїѧ̀ вѣ́ра и҆звѣствꙋ́етъ дꙋ́шꙋ ѹ҆пова́ти въ по́двизѣ сꙋ́щꙋ полꙋчи́ти ѹ҆строе́нїе ст҃ы́хъ, блаже́нное и҆́хъ безстра́стїе, и҆ востещѝ къ высотѣ̀ свѧты́ни и҆́хъ, и҆ наслѣ́дницѣ є҆́й съ ни́ми бы́ти ца́рствїѧ бж҃їѧ. Си́це же и҆звѣствꙋ́ема, рачи́тельнѣ къ дѣ́ланїю за́повѣдей ѹ҆стремлѧ́етсѧ, не сомнѧ́щисѧ въ себѣ̀, но подража́ющи трꙋда́мъ ѻ҆́нѣхъ, и҆ подо́бными по́двиги гонѧ́щи пости́гнꙋти соверше́нство и҆́хъ.

<rubric class="inline">л҃а.</rubric> <red>С</red>оизмѣнѧ́тисѧ ѻ҆бы́че внѣ́шнее лица̀ ѹ҆строе́нїе съ внꙋ́треннимъ дꙋшѝ ѹ҆строе́нїемъ, ꙗ҆ково́ бо ѹ҆́мное движе́нїе є҆ѧ̀ дѣ́ланїе и҆́мать, таково̀ и҆ зра́къ лица̀ зрѧ́щымъ и҆з̾ѧвлѧ́етъ своѐ расположе́нїе: съ дѣ́йствꙋющими бо по́мыслы созавѣщаваѧ́йсѧ и҆ соизмѣнѧ́емь, ѻ҆вогда̀ ѹ҆́бѡ зри́тсѧ свѣ́телъ, се́рдцꙋ веселѧ́щꙋсѧ, ѡ҆ восхожде́нїи благи́хъ помышле́нїй и҆ размышле́нїй ѡ҆ бз҃ѣ: ѻ҆вогда́ же дрѧ́хлъ и҆ мра́ченъ, ѡ҆ по́мыслѣхъ безмѣ́стїѧ ѡ҆горчава́емь. Въ ни́хже и҆ ѹ҆таи́тисѧ нѣ́сть возмо́жно дѣ́йствꙋемомꙋ ѿ и҆мꙋ́щихъ чꙋ́вства дꙋшѝ ѡ҆бꙋчє́нна: занѐ, и҆лѝ и҆змѣ́на є҆́сть десни́цы вы́шнѧгѡ: ꙗ҆́вна є҆́сть тѣ́мъ, ꙗ҆́кѡ зна́ема и҆ любе́зна, є҆́юже поро́ждшесѧ ѿ дх҃а свы́ше, свѣ́тъ и҆ со́ль бы́ша бли̑жнимъ. И҆лѝ крамолы̀ є҆́сть си́лъ и҆ смꙋще́нїѧ помыслѡ́въ: ꙗ҆́вственно нѣ́кое є҆́сть си̑мъ, си́рѣчь, ѿме́щꙋщымъ то̀, и҆ начерта́нїе ѡ҆́браза сн҃а бж҃їѧ на себѣ̀ носѧ́щымъ свѣтлѣ́йшо бж҃е́ственными дарова́нїи.

<rubric class="inline">л҃в.</rubric> <red>В</red>нꙋ́треннее дѣ́ланїе, и҆лѝ вѣнцє́въ вино́вно быва́етъ дꙋшѝ, и҆лѝ томле́нїй и҆ мꙋ́къ: занѐ а҆́ще ѹ҆́бѡ ѡ҆ бж҃е́ственныхъ ве́щехъ ѹ҆пражнѧ́етсѧ, и҆ смиренномꙋ́дрїѧ любоꙋдобрѧ́етъ мѣста̀: и҆́мать напое́нїе свы́ше сле́зное, и҆ воздѣ́ловаетъ любо́вь ꙗ҆́же къ бг҃ꙋ, и҆ вѣ́рꙋ, и҆ є҆́же къ бли́жнемꙋ сострада́нїе. И҆́миже дꙋша̀ воз̾ѡбразꙋ́ющисѧ въ добро́тꙋ ѡ҆́браза хрⷭ҇то́ва, свѣ́тъ быва́етъ человѣ́кѡмъ, и҆ лꙋча́ми добродѣ́телей привлачи́тъ къ себѣ̀ зрѣ̑нїѧ и҆́хъ, и҆ подви́житъ всѣ́хъ къ славосло́вїю бж҃їю. А҆́ще же ѡ҆ до́льныхъ и҆ человѣ́ческихъ, и҆ ровє́нныѧ мѣста̀ возмꙋща́етъ и҆ возжиза́етъ грѣ́хъ, сни́зꙋ и҆мꙋ́щи ѕлосмра́дїе и҆ мра́къ: воздѣ́ловаетъ не́нависть и҆ ѿвраще́нїе блага́гѡ и҆́мже, пе́рстнымъ воѡбразꙋ́ющисѧ и҆ без̾ѡбра́знымъ ѡ҆́бразомъ ве́тхагѡ, тьма̀ всѧ́чески приближа́ющымсѧ быва́етъ: и҆ дѣ́ланїемъ ѕлы́хъ, и҆ бесѣ́дою растлѣва́етъ дꙋ́шы неле́стны и҆ неꙋтвержде́ны, и҆ подви́жетъ на бг҃а хꙋлꙋ̀. И҆ та́кѡ въ ни́хже ѹ҆̀бо сме́ртїю постиже́на бꙋ́детъ дꙋша̀, и҆ воздаѧ́нїе по ра́венствꙋ ѡ҆брѣта́етъ.

<rubric class="inline">л҃г.</rubric> <red>В</red>оздѣ́лователь ѕлы́хъ мы́слей, мра́чны своѧ̑ твори́тъ и҆ дрѧ́хлы внѣ̑шнїѧ зра́ки, и҆ безгла́сенъ ѧ҆зы́къ и҆́мать бж҃е́ственныхъ пѣ́сней, и҆ неꙋдобосрѣ́тенъ є҆́сть всѣ̑мъ въ бесѣ́дꙋ. Воздѣ́латель же благи́хъ и҆ безсме́ртныхъ садѡ́въ се́рдца, радостовзо́рно и҆ возра́дованно и҆́мать лицѐ, сладкопѣ́снивъ же въ молє́нїѧ ѧ҆зы́къ сво́й, и҆ всего̀ себѐ въ бесѣ́дꙋ сладча́йша. Ꙗ҆́кѡ ꙗ҆вле́ннꙋ бы́ти и҆ быва́ти зрѧ́щымъ ѿсю́дꙋ до́брѣ и҆ самомꙋ̀ томꙋ̀ под̾ рабо́тою є҆щѐ нечи́стыхъ сꙋ́щемꙋ страсте́й, и҆ под̾ нꙋ́ждою зако́на сꙋ́щемꙋ земна́гѡ мꙋдрова́нїѧ: и҆ свобо́ждшемꙋсѧ таковы́ѧ рабо́ты, зако́номъ дꙋ́ха, по премꙋ́дромꙋ соломѡ́нꙋ: се́рдцꙋ веселѧ́щꙋсѧ, цвѣте́тъ лицѐ: въ печа́лехъ же сꙋ́щꙋ, сѣ́тꙋетъ.

<rubric class="inline">л҃д.</rubric> <red>Д</red>ѣ́ѧтельнѣ соверша́ємыѧ стра̑сти, дѣ́ѧтельнѣ и҆ и҆сцѣлѧ́ютсѧ. Ꙗ҆́коже бо невоздержа́нїе сла́сть, и҆ ѡ҆б̾ѧде́нїе и҆ житїѐ неради́во и҆ разлїѧ́нно, ѡ҆стра́ственнѣйшее навыкнове́нїе соверша́ютъ въ дꙋшѝ, и҆ надѣ̑ѧнїѧ безмѣ̑стна тꙋ̀ ведꙋ́тъ: та́кѡ ѹ҆тѣсне́нїе и҆ воздержа́нїе, трꙋды̀ и҆ по́двизи дꙋхо́внїи, безстра́стїе снабдѣва́ютъ є҆́й, и҆ ѿ пристра́стїѧ въ безстра́стїе тꙋ̀ приво́дѧтъ.

<rubric class="inline">л҃є.</rubric> <red>Є҆</red>гда̀, ѿ приболѣ́зненна кто̀ и҆ крѣ́пка подви́жничества, дарова́нїй вели́кихъ ѿ бг҃а смиренномꙋ́дрїемъ сподо́битсѧ, та́же низвлече́нъ бы́въ ѿѻнꙋ́дꙋ, страсте́мъ пре́данъ бꙋ́детъ и҆ бѣсѡ́мъ: наказа́телемъ да вѣ́сть себѐ возвы́сившасѧ, и҆ вели̑ка ѡ҆ себѣ̀ возмнѣ́вша, и҆ на и҆нѣ́хъ возне́сшасѧ. Ни ѿкꙋ́дꙋ же ѹ҆̀бо ѿи́нꙋдꙋ таковы́й ѡ҆брѧ́щетъ и҆сцѣле́нїе и҆ свобожде́нїе ѿ содержа́щихъ живо́тъ є҆гѡ̀, ра́звѣ то́чїю ѡ҆ є҆́же востещѝ є҆мꙋ̀ покаѧ́нїемъ въ пе́рвое ѹ҆строе́нїе, и҆ ѹ҆потреби́ти хода́таѧ до́брѣ, смире́нїе и҆ позна́нїе свои́хъ мѣ́ръ: и҆́миже всѧ́къ стоѧ́й до́брѣ на ѡ҆снова́нїи добродѣ́телей, и҆́мать себѐ под̾ все́ю тва́рїю.

<rubric class="inline">л҃ѕ.</rubric> <red>Р</red>а́вно ѕло̀ є҆́сть пред̾ бг҃омъ и҆ человѣ́ки живꙋ́щими по бз҃ѣ, є҆́же и҆ встра́ственнꙋ комꙋ̀ бы́ти дѣѧ́нїи произволе́нїѧ неꙋдержа́нїемъ, и҆ возгордѣ́вшꙋсѧ въ добродѣ́телехъ дꙋ́хомъ мнѣ́нїѧ. И҆́мже бо ѡ҆́бразомъ пе́рвагѡ дѣ́ѧтельнѣ и҆ ѻ҆́тай быва́ющаѧ сра́мно є҆́сть и҆ глаго́лати: та́кѡ и҆ втора́гѡ возвыше́нїѧ се́рдца, ме́рзѡсти сꙋ́ть пред̾ бг҃омъ. И҆ ꙗ҆́коже ѻ҆́нъ ненави́димь є҆́сть бг҃ꙋ въ поко́й, за є҆́же бы́ти є҆мꙋ̀ пло́ть по бж҃е́ственномꙋ словесѝ: та́кѡ и҆ се́й пред̾ гдⷭ҇емъ нечи́стъ, за є҆́же бы́ти є҆мꙋ̀ го́рдꙋ.

<rubric class="inline">л҃з.</rubric> <red>Н</red>е бо̀ є҆́же є҆́сть стра́сть, сїѐ и҆ дѣ́ѧтеленъ грѣ́хъ, но и҆́но сїѐ, и҆ дрꙋго́е ѻ҆́но. Про́чее стра́сть ѹ҆́бѡ є҆́сть, въ дꙋшѝ дви́жимаѧ: дѣѧ́нїе же грѣха̀ въ тѣлесѝ зри́мое. Си́рѣчь, сластолю́бїе, сребролю́бїе и҆ славолю́бїе, стра́сти лю́ты сꙋ́ть дꙋшѝ: блꙋ́дъ же и҆ лихои́мство и҆ ѻ҆би́да, дѣѧ̑нїѧ грѣ̑шна пло́ти. Вожделѣ́нїе, ꙗ҆́рость, и҆ горды́нѧ стра̑сти сꙋ́ть дꙋшѝ, внѣ̀ є҆стества̀ си́ламъ є҆ѧ̀ дви́жꙋщымсѧ: прелюбодѣѧ́нїе же, и҆ ѹ҆бі́йство, и҆ татьба̀, и҆ пїѧ́нство, и҆ а҆́ще что̀ и҆́но тѣ́ломъ содѣва́емо, дѣѧ̑нїѧ грѣ̑шна, и҆ люта̀ сꙋ́ть пло́ти.

<rubric class="inline">л҃и.</rubric> <red>Т</red>рѝ сꙋ́ть пе́рвѣйшїи всѣ́хъ страсте́й нача̑льницы, и҆ трѝ ꙗ҆̀же на ни́хъ ѡ҆полчє́нїѧ, и҆ трѝ побѣжда́ющїи же си́хъ и҆ низлага́ющїи, новонача́льный, сре́днїй, соверше́нный, сластолю́бїѧ, сребролю́бїѧ и҆ славолю́бїѧ, трегла́внагѡ ѕмі́ѧ.

<rubric class="inline">л҃ѳ.</rubric> <red>Н</red>е є҆ди́нъ и҆ то́йжде по́двигъ трїе́мъ над̾ тремѧ̀ нача́лами и҆ си́лами ѡ҆блада́ющагѡ дꙋ́ха, но и҆́нъ, и҆ и҆́нъ. И҆на́кѡ вою́емꙋ є҆ди́номꙋ и҆ є҆ди́номꙋ си́хъ нача́лꙋ, кі́имждо проти́внѡ бра́ни тогѡ̀ стоѧ́щымъ и҆ воѡрꙋжа́ющымсѧ є҆сте́ственнѣ пра́ведною ꙗ҆́ростїю.

<rubric class="inline">м҃.</rubric> <red>И҆́</red>же пе́рвѣе къ подвигѡ́мъ благоче́стїѧ совлекі́йсѧ и҆ вводи́мь сы́й ко ѡ҆полче́нїю на стра̑сти, на дꙋ́ха сластолю́бїѧ всю̀ взе́млетъ бра́нь свою̀, и҆ си́льнѣ всѧ́кимъ ѕлострада́нїемъ на́нь вою́етъ. Пло́ть ѹ҆́бѡ неѧде́нїемъ и҆стаева́ѧ, до́лꙋ лега́нїемъ, бдѣ́нїемъ, и҆ всено́щными моле́нми: дꙋ́шꙋ же сокрꙋша́ѧ па́мѧтїю а҆́довыхъ томле́нїй, и҆ размышле́нїемъ сме́рти, и҆ се́рдце ѡ҆чища́ѧ ѿ скве́рны и҆ сочета́нїй и҆ сосложе́нїй слеза́ми покаѧ́нїѧ.

<rubric class="inline">м҃а.</rubric> <red>И҆́</red>же къ средѣ̀, нача́ла преложи́вый восхоже́нїе, и҆ по́двиги, и҆́же на сластолюби́ваго дꙋ́ха гꙋ́бою пе́рвагѡ безстра́стїѧ ѡ҆те́рый, ны́нѣ же ѻ҆чи́ма є҆гѡ̀ ѿкрове́но бы́сть, и҆ є҆стества̀ зрѣ́ти сꙋ́щихъ нача́вый: на дꙋ́ха невѣ́рнаго сребролю́бїѧ взе́млетъ ѻ҆рꙋ̑жїѧ вѣ́ры. Ѹ҆́мъ бо возвыша́ѧ сво́й полꙋче́нїемъ бж҃е́ственныхъ веще́й, сло́вомъ же прикаса́ѧсѧ словесє́мъ тва́ри, и҆ во є҆́же є҆стества̀ и҆́хъ ска́зовати ѹ҆ѧснѧ́ѧ: дꙋ́шꙋ же возводѧ̀ вѣ́рою ѿ ви́димыхъ, на высѡты̀ неви́димыхъ, и҆ вѣ́рꙋѧ, самаго̀ бы́ти промышлѧ́юща ѡ҆ дѣ́лѣхъ свои́хъ, и҆́же ѿ небытїѧ̀ въ бытїѐ всѧ̀ приве́дшаго бг҃а, и҆ всю̀ наде́ждꙋ творѧ̀ бж҃е́ственныѧ жи́зни.

<rubric class="inline">м҃в.</rubric> <red>И҆́</red>же сре́дꙋ видѣ́нїемъ и҆ безстра́стїемъ преше́дый, и҆ преле́стное возни́кїй всемі́рнагѡ чꙋ́вства, ны́нѣ же сло́вомъ ра́зꙋма и҆ ѵ҆поста́сныѧ бж҃їѧ премꙋ́дрости, во мра́къ бг҃осло́вїѧ вше́дый, на дꙋ́ха славолю́бїѧ взе́млетъ си́лою смиренномꙋ́дрїѧ ѻ҆рꙋ́жїѧ. Дꙋ́шꙋ свѧще́нными ѿкрове́нми ѹ҆милѧ́ѧ, и҆ сле́зы пролива́ти неболѣ́зненни творѧ̀: мꙋдрова́нїе же є҆ѧ̀ па́мѧтїю низздага́ѧ человѣ́ческїѧ не́мощи, и҆ возвыша́ѧ то̀ бж҃е́ственнагѡ ра́зꙋма разꙋмѣ́нїй.

<rubric class="inline">м҃г.</rubric> <red>П</red>още́нми ѹ҆́бѡ и҆ бдѣ́нми и҆ моли́твами, долꙋлега́нми же и҆ трꙋды̀ тѣле́сными, и҆ ѿсѣче́нїемъ во́лей во смире́нїи дꙋшѝ, недѣ́йственна содѣва́емъ дꙋ́ха сластолю́бїѧ. Є҆́млемъ же є҆го̀ слеза́ми покаѧ́нїѧ, и҆ ко ѹ҆зи́лищи ведꙋ́ще воздержа́нїѧ, недви́жна сего̀ и҆ недѣ́йственна соверша́емъ, во тщали́выхъ, си́рѣчь, двиза́ющихсѧ стоѧ́ще ѡ҆полче́нїи.

<rubric class="inline">м҃д.</rubric> <red>В</red>ѣ́ры ѻ҆рꙋ́жїемъ и҆ мече́мъ дꙋхо́внымъ, и҆́же є҆́сть глаго́лъ бж҃їй, дꙋ́ха среролю́бїѧ побѣди́вше, закала́емъ: ны́нѣ къ видѣ́нїю сꙋ́щихъ сло́вомъ премꙋ́дрости восте́кше, и҆ превы́шше смире́нїѧ бы́вше ви́димыхъ сло́вомъ ра́зꙋма, и҆ въ ца́рскихъ домѣ́хъ любвѐ съ многобога́тными сокро́вищи наде́жды ꙗ҆́же на бг҃а внꙋ́трь почи́вше.

<rubric class="inline">м҃є.</rubric> <red>К</red>рилы̀ безстра́стїѧ и҆ смиренномꙋ́дрїѧ на воздꙋ́сѣ та́интвеннагѡ бг҃осло́вїѧ пла́вающе, и҆ въ го́рнюю глꙋбинꙋ̀ ра́зꙋма та́инъ бж҃їихъ съ бж҃е́ственнымъ дх҃омъ входѧ́ще, мо́лнїѧми бж҃е́ственныхъ догма́тъ и҆ разꙋмѣ́нїй, славолю́бїѧ попалѧ́емъ дꙋ́ха. Тꙋ́чами же слѣ́зъ и҆ рѣка́ми ѹ҆миле́нїѧ на кончи̑ны человѣ́ческихъ веще́й зрѧ́ще, трїста́ты є҆гѡ̀ потоплѧ́емъ бѣ́сы, мнѣ́нїемъ и҆ тщесла́вїемъ и҆ горды́нею на ны̀ вою́ющыѧ.

<rubric class="inline">м҃ѕ.</rubric> <red>И҆́</red>же по́хоть плотскꙋ́ю, и҆ по́хоть ѻ҆че́съ, и҆ го́рдость жите́йскꙋю, мїрскі̑ѧ сїѧ̑ непра̑вды, и҆́хже любле́нїемъ вразѝ быва́емъ бг҃ꙋ, ѿ дꙋшѝ возненави́дѣвый, и҆ си́хъ ѿрекі́йсѧ: мі́рꙋ себѐ распѧ̀, и҆ то́й распѧ́сѧ є҆мꙋ̀, разори́въ бы́вшꙋю междꙋ̀ бг҃омъ и҆ дꙋше́ю враждꙋ̀ во пло́ти свое́й, и҆ сотвори́въ во ѻ҆бои́хъ ми́ръ: и҆́же бо си́мъ въ совлече́нїи плотска́гѡ мꙋдрова́нїѧ ѹ҆мертви́выйсѧ, примири́сѧ съ бг҃омъ, ѹ҆би́въ враждꙋ̀ мі́ра ѹ҆мерщвле́нїемъ сласте́й, распѧ́тою мі́рови жи́знїю, и҆ любо́вь со і҆и҃сомъ лобыза̀. Не ктомꙋ̀ ѹ҆̀бо таковы́й вра́гъ, ꙗ҆́кѡ дрꙋ́гъ мі́рови, но дрꙋ́гъ бж҃їй быва́етъ, ꙗ҆́кѡ распѧ́сѧ мі́рови, и҆ могі́й глаго́лати: мнѣ̀ мі́ръ распѧ́сѧ, а҆ а҆́зъ мі́рꙋ.

<rubric class="inline">м҃з.</rubric> <red>В</red>сѧ́кѡ подвиза́ющымсѧ попꙋще́нїе си́хъ ра́ди быва́ти ѡ҆бы́че: тщесла́вїѧ ра́ди, ѡ҆сꙋжде́нїѧ ра́ди ко бли́жнемꙋ, и҆ возноше́нїѧ ра́ди є҆́же ѡ҆ добродѣ́телехъ. А҆́ще ѹ҆́бѡ что̀ ѿ си́хъ въ дꙋша́хъ подвиза́ющихсѧ прибли́жившисѧ предвари́тъ, ѿ бг҃а си́мъ ѡ҆ставле́нїѧ вино́ю быва́етъ. И҆ сегѡ̀ ѹ҆́бѡ пра́веднагѡ ѡ҆ паде́нїихъ не и҆збѣжа́тъ сꙋда̀, до́ндеже предвари́вшꙋю винꙋ̀ ѡ҆ставле́нїѧ ѿве́ргше, къ хра́мꙋ смиренномꙋ́дрїѧ прибѣ́гнꙋтъ.

<rubric class="inline">м҃и.</rubric> <red>Н</red>е бо̀ є҆́же не бы́ти чи́стꙋ ѿ встра́ственныхъ помышле́нїй, сїѐ є҆́сть то́чїю се́рдца нечистота̀, и҆ скве́рна дꙋшѝ: но и҆ є҆́же ѡ҆ мно́жествѣ и҆справле́нїй возноси́тисѧ, и҆ є҆́же ѡ҆ добродѣ́телехъ кичи́тисѧ, и҆ є҆́же ве́лїѧ мнѣ́ти себѐ ѡ҆ премꙋ́дрости и҆ ра́зꙋмѣ бж҃їи, и҆ є҆́же ѹ҆корѧ́ти ѿ бра́тїи лѣни̑выѧ и҆ неради̑выѧ: и҆ ѻ҆но̀ ѹ҆́бѡ ꙗ҆́вственно є҆́сть ѿ фарїсе́евы и҆ мытаре́вы при́тчи.

<rubric class="inline">м҃ѳ.</rubric> <red>Н</red>е мнѝ ѿ страсте́й ѡ҆сла́бꙋ прїѧ́ти, и҆ бы́вшихъ ѿѻнꙋ́дꙋ стра́стныхъ помышле́нїй скве́рны и҆збѣжа́ти, го́рдо є҆щѐ и҆мы́й мꙋдрова́нїе и҆ надмѣва́ющеесѧ ѡ҆ добродѣ́телехъ. Не бо̀ ѹ҆́зриши ми́ра до́мъ, во благосты́ни помыслѡ́въ, нижѐ во хра́мъ любвѐ вни́деши съ ра́достїю во всѧ́кой бла́гости и҆ тишинѣ̀ се́рдца, до́ндеже на себѐ надѣ́ешисѧ и҆ на дѣла̀ твоѧ̑.

<rubric class="inline">н҃.</rubric> <red>А҆́</red>ще къ благоша́рїємъ тѣле́съ привлека́етсѧ дꙋша̀ твоѧ̀ стра́стнѣ, и҆ а҆́кибы ѿ ражда́ющихсѧ ѿѻнꙋ́дꙋ къ тебѣ̀ стра́стныхъ помыслѡ́въ мꙋчи́тельствꙋема є҆́сть, не мнѝ сїѧ̑ бы́ти вины̀ сꙋ́щагѡ въ тебѣ̀ смꙋще́нїѧ и҆ пристра́стнагѡ сїѧ̑ бы́ти движє́нїѧ: но сокрове́ннꙋ вѣ́ждь бы́ти винꙋ̀ внꙋ́трь дꙋшѝ твоеѧ̀, ꙗ҆́коже нѣ́кїй ка́мень магни́тъ, влекꙋ́щꙋ къ себѣ̀ си́лою навыкнове́нїѧ стра́стнагѡ и҆ лꙋка́ва ѻ҆бы́чаѧ вре́дъ ѿ ли́цъ, ꙗ҆́коже желѣ́зо. Занѐ и҆ созда̑нїѧ бж҃їѧ сꙋ́ть всѧ̑, и҆ ѕѣлѡ̀ свои́мъ сло́вомъ дѡбра̀, ни є҆ди́но же сло́во порица́тельно и҆мꙋ́ща на творе́нїе бж҃їе.
