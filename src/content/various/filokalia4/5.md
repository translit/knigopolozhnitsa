---
title: "Смире́ннагѡ нїки́ты мона́ха и҆ пресвѵ́тера свѧтѣ́йшїѧ ѻ҆би́тели стиѳа́та стꙋді́йскагѡ, ѹ҆ченика̀ сѷмеѡ́на но́вагѡ бг҃осло́ва"
navigation:
  key: various-filokalia4-5
  title: "Смире́ннагѡ нїки́ты мона́ха и҆ пресвѵ́тера свѧтѣ́йшїѧ ѻ҆би́тели стиѳа́та стꙋді́йскагѡ, ѹ҆ченика̀ сѷмеѡ́на но́вагѡ бг҃осло́ва"
  parent: various-filokalia4
  order: 5
type: "various"
---

# Смире́ннагѡ нїки́ты мона́ха и҆ пресвѵ́тера свѧтѣ́йшїѧ ѻ҆би́тели стиѳа́та стꙋді́йскагѡ, ѹ҆ченика̀ сѷмеѡ́на но́вагѡ бг҃осло́ва.

<rubric>Пе́рваѧ дѣ́ѧтельныхъ гла́въ со́тница.</rubric>

<rubric class="inline">н҃а.</rubric> <red>Ꙗ҆́</red>коже преходѧ́щїи мо́ре и҆ блюю́щїи, не ѿ є҆стества̀ мо́рѧ стра́ждꙋтъ сїѐ, но ѿ є҆стества̀ внꙋтрьꙋ́дꙋ предхрани̑мыѧ вины̀ согни́вшихъ мокро́тъ: та́кѡ и҆ дꙋша̀ не ѿ вины̀ ли́цъ, но ѿ вины̀ внꙋ́трь сокрове́ннагѡ є҆щѐ навыкнове́нїѧ ѕла́гѡ, въ себѣ̀ пристра́стнѣйшее те́рпитъ колеба́нїе и҆ смꙋще́нїе.

<rubric class="inline">н҃в.</rubric> <red>С</red>огла́снѡ внꙋ́треннемꙋ настрое́нїю дꙋшѝ, и҆змѣнѧ́тисѧ ѡ҆бы́че и҆ са́мое є҆стество̀ веще́й. Є҆гда̀ ѹ҆́бѡ по є҆стествꙋ̀ стоѧ́тъ въ не́й ѹ҆́мнаѧ чꙋ̑вства, и҆ ѹ҆́мъ ѡ҆ словесѣ́хъ бы́вшихъ тва́рей незаблꙋ́днѡ ше́ствꙋетъ, сло́во и҆мѣ́ѧ и҆з̾ѧснѧ́ющее є҆стества̑ и҆ движє́нїѧ си́хъ, по є҆стествꙋ̀ зрѧ́тсѧ є҆́й и҆ ве́щы и҆ ли́ца, и҆ всѧ́ко є҆стество̀ веще́ственныхъ тѣле́съ, и҆ неимꙋ́ща нѣ́кꙋю тлѝ и҆лѝ вре́да внꙋ́трь сокрове́ннꙋю винꙋ̀. Є҆гда́ же проти́вꙋ є҆стества̀ тоѧ̀ си́лы дви́жꙋтсѧ са́ми на себѐ крамо́льствꙋюще, проти́вꙋ є҆стества̀ то́й и҆ сїѧ̑ зрѧ́тсѧ: не є҆сте́ственною свое́ю добро́тою къ ѹ҆разꙋмѣ́нїю родосодѣ́телѧ сїю̀ возводѧ́ща, но стра́ственнѣйшимъ навыкнове́нїемъ є҆ѧ̀ во глꙋбинꙋ̀ поги́бели низводѧ́ща.

<rubric class="inline">н҃г.</rubric> <red>А҆́</red>ще па́лъ є҆сѝ ѡ҆ста́вленъ бы́въ паде́нїемъ пло́ти, и҆лѝ ѧ҆зы́ка, и҆лѝ по́мысла, приболѣ́зненнѡ влекі́й и҆ жесточа́йше житїѐ, да не стра́нно и҆ ѹ҆диви́тельно тебѣ̀ ꙗ҆ви́тсѧ: твое́ бо є҆́сть паде́нїе и҆ ѿ твоеѧ̀ вины̀. А҆́ще бо не бы̀ са́мъ и҆лѝ но́во что̀ пе́рвѣе и҆ надме́нїѧ и҆спо́лненно, ꙗ҆́коже не до́лжно бѧ́ше, возмнѣ́лъ є҆сѝ ѡ҆ себѣ̀, и҆лѝ возне́слсѧ є҆сѝ на и҆но́го кичи́тельнымъ мꙋдрова́нїемъ, и҆лѝ ѡ҆сꙋди́лъ є҆сѝ въ не́мощи є҆стества̀ человѣ́ческа кого̀, не бы̀ ѡ҆ста́вленъ бы́въ сꙋдо́мъ пра́веднымъ бж҃їимъ, свою̀ позна́лъ є҆сѝ не́мощь. Позна́лъ же є҆сѝ, да ѿсю́дꙋ наꙋчи́шисѧ не ѡ҆сꙋжда́ти и҆ не мꙋ́дрствовати па́че, є҆́же подоба́етъ мꙋ́дрствовати, нижѐ над̾ кѣ́мъ возноси́тисѧ.

<rubric class="inline">н҃д.</rubric> <red>П</red>а́дъ во глꙋбины̑ ѕѡ́лъ, ника́коже воззва́нїѧ да ѿча́ешисѧ, а҆́ще и҆ во глꙋбинꙋ̀ низведе́нъ бы́лъ є҆сѝ послѣ́днюю а҆́да ѕло́бы. А҆́ще бо дѣ́ѧтельными добродѣ́тельми предхрани́мо те́плѣ ѡ҆снова́нїе и҆́маши ѹ҆ тебѐ благоче́стїѧ, а҆́ще и҆ паде́нїе пострада̀ поколеба́вшеесѧ со́зданное сегѡ̀ жили́ще тобо́ю ѿ разли́чныхъ ка́меней добродѣ́тели, да́же до помо́ста стра́ственнѣйшїѧ землѝ ѕѡ́лъ, но не забꙋ́детъ дре́внихъ твои́хъ трꙋдѡ́въ и҆ по́двигѡвъ бг҃ъ, а҆́ще сокрꙋше́нно ѡ҆ паде́нїихъ твои́хъ се́рдце и҆́маши, помина́ющо дни̑ дрє́внїѧ и҆ своѐ воззыва́ющо паде́нїе съ воздыха́нїи пред̾ ни́мъ. Призира́ѧ бо при́зритъ скорѣ́е на тѧ̀ трепе́щꙋща слове́съ є҆гѡ̀, и҆ прико́снетсѧ ѻ҆́чїю твоє́ю неви́димѡ печа́льнагѡ се́рдца, и҆ на предположе́нномъ тобо́ю ѡ҆снова́нїи добродѣ́тели съ трꙋда́ми поста́витъ, и҆ да́стъ тѝ па́че пре́жнїѧ крѣ́пости, лꙋ́чшꙋ же и҆ соверше́ннѣйшꙋ крѣ́пость, съ теплото́ю горѧ́щагѡ дꙋ́ха, во є҆́же па́ки возстѧжа́ти низложє́ннаѧ за́вистїю лꙋка́вагѡ, съ терпѣ́нїемъ дѣ́лъ добродѣ́тели, и҆ воздви́гнꙋти въ дꙋ́сѣ смире́нїѧ до́мъ є҆ѧ̀ пре́жнѧгѡ свѣтлѣ́йшїй, въ поко́й, по пи́санномꙋ, вѣ́ченъ є҆гѡ̀.

<rubric class="inline">н҃є.</rubric> <red>В</red>сѧ̑ къ безче́стїю на́мъ приключа̑ющаѧсѧ, и҆лѝ ѿ человѣ̑къ и҆лѝ ѿ бѣсѡ́въ, сꙋдо́мъ пра́веднымъ бж҃їимъ по смотре́нїю приключа́ютсѧ къ смире́нїю сꙋ́етнагѡ дме́нїѧ дꙋ́шъ на́шихъ. Намѣ́ренїе бо є҆́сть бг҃ови ѡ҆корми́телю жи́зни на́шеѧ, є҆́же при́снѡ смире́ннымъ на́мъ бы́ти, и҆ не мꙋ́дрствовати па́че є҆́же подоба́етъ мꙋ́дрствовати, но мꙋ́дрствовати въ цѣломꙋ́дрїи. Нижѐ мнѣ́ти вели̑ка ѡ҆ себѣ̀, но къ немꙋ̀ взира́ти, и҆ подража́ти тогѡ̀ по возмо́жности блаже́нномꙋ смире́нїю. Поне́же кро́токъ бѣ̀ и҆ смире́нъ се́рдцемъ, таковы́хъ и҆ на́съ бы́ти жела́етъ претерпѣ́вый за ны̀ сме́рть непра́веднꙋ же и҆ безче́стнꙋ. Ничто́же бо и҆́но та́кѡ любе́зно томꙋ̀ и҆ ѹ҆своѧ́емо во всѧ́цѣй вои́стиннꙋ добродѣ́тели, и҆ могꙋ́щее ѿ гно́ища страсте́й возвыша́ти, ꙗ҆́коже кро́тость и҆ смире́нїе и҆ любо́вь ко бли́жнемꙋ. Си̑мъ же не сꙋ́щымъ съ на́ми дѣ́лающими добродѣ́тєли, всѐ дѣ́ланїе на́ше сꙋ́етно, и҆ ве́сь трꙋ́дъ подви́жничества безполе́зенъ и҆ непрїѧ́тенъ.

<rubric class="inline">н҃ѕ.</rubric> <red>В</red>води̑мымъ ѹ҆̀бо въ добродѣ́тельное житїѐ, стра́хъ мꙋче́нїй содѣ́йствꙋетъ къ дѣ́ланїю за́повѣдей, и҆ ѹ҆клоне́нїю ѿ ѕѡ́лъ. Пред̾ꙋспѣ́вшымъ же добродѣ́телїю къ видѣ́нїю сла́вы бж҃їѧ, и҆́нъ подо́бнѣ припослѣ́дствꙋетъ стра́хъ, ѕѣлѡ̀ сы́й тѣ́мъ стра́шенъ ѿ любвѐ чи́стый, и҆́же и҆ содѣ́йствꙋетъ си̑мъ въ пребыва́нїи непоколеби́мѡ стоѧ́ти любвѐ бж҃їѧ, боѧ́щымсѧ ѿ сеѧ̀ стра́шнѣйшагѡ поползнове́нїѧ: ѻ҆́нѣмъ ѹ҆́бѡ па́дшымъ ѿ сꙋ́щагѡ въ рꙋцѣ̀ намѣ́ренїѧ, раскаѧва́ющымсѧ и҆ па́ки востаю́щымъ, пе́рвый стра́хъ припослѣ́дствꙋетъ со ѹ҆пова́нїи благи́ми. Си́мъ же за́вистїю сꙋпоста́та погрѣши́вшымъ паде́нїемъ, ѿ высоты̀ видѣ́нїѧ бж҃їѧ, не а҆́бїе вторы́й послѣ́дꙋетъ: но мгла̀ нѣ́каѧ и҆ тьма̀ ѡ҆сѧза́ема тѣ́хъ прее́млетъ, и҆спо́лнь сꙋ́щи печа́ли и҆ болѣ́зней и҆ го́рести съ пе́рвымъ мꙋче́нїй стра́хомъ. И҆ а҆́ще не бы̀ гдⷭ҇ь саваѡ́ѳъ дни̑ ѻ҆́ны пресѣ́клъ несно́сныѧ сеѧ̀ болѣ́зни, не бы̀ спа́слсѧ всѧ́къ и҆спада́ѧй ѿтꙋ́дꙋ.

<rubric class="inline">н҃з.</rubric> <red>В</red>негда̀ пребыва́тельнагѡ стра́ственныхъ пѡ́мыслъ стꙋже́нїѧ дꙋша̀ ѡ҆сла́бꙋ прїи́метъ, и҆ пла́мень мꙋчи́тель пло́ти ѹ҆вѧ́нетъ, бꙋ́ди тогда̀ вѣ́дый наи́тїю бы́ти ст҃а́гѡ дх҃а въ ны̀, возвѣща́ющꙋ ѡ҆ставле́нїе пре́жде согрѣше́нныхъ, и҆ да́рꙋющꙋ на́мъ безстра́стїе. А҆ доне́лѣже воню̀ и҆́хъ ча́стымъ стꙋже́нїемъ ѡ҆щꙋща́етъ, и҆ подчрє́внаѧ распалѧ́ютсѧ пло́ти, дале́че вѣ́ждь, ѿ сеѧ̀ бы́ти благово́нїю ст҃а́гѡ дх҃а, и҆ всю̀ под̾ ѹ҆́зами держи́мꙋ бы́ти нерѣши́мыми страсте́й же и҆ чꙋ́вствъ.

<rubric class="inline">н҃и.</rubric> <red>В</red>и́дѣхъ под̾ со́лнцемъ, глаго́летъ премꙋ́дрый, мꙋ́жа непщева́вша себѐ мꙋ́дра бы́ти, є҆го́же ви́дѣхъ и҆ а҆́зъ въ жи́зни человѣ́честѣй ѹ҆пова́юща на дѣла̀ своѧ̑, и҆ вє́лїѧ мꙋ́дрствꙋюща ѡ҆ человѣ́честѣй премꙋ́дрости и҆ земно́й и҆ дꙋше́вной. И҆ не то́чїю сеѧ̀ ра́ди над̾ неле́стными взе́млющасѧ: но и҆ сꙋ́щымъ въ бж҃е́ственномъ поко́и ѹ҆чи́телємъ хрⷭ҇тѡ́вымъ подсмѣва́ющасѧ же вкꙋ́пѣ и҆ рꙋга́ющасѧ за рече́нїѧ и҆́хъ грꙋбоѡбра́зность, и҆ занѐ не восхотѣ́ша послѣ́довати и҆збра́нїемъ ѹ҆кра́шенныхъ рече́нїй внѣ́шнѧгѡ ра́зꙋма, нижѐ ѡ҆ благовчине́нїи положе́нїѧ и҆́хъ потща́шасѧ въ напи́санныхъ ѹ҆че́нїихъ свои́хъ. Є҆мꙋ́же ꙗ҆́кѡ не ѹ҆вѣ́дѣвшꙋ ꙗ҆́кѡ ѹ҆бо́га, ни и҆зѡбрѣта́тели рече́нїй, ни благогла́сность гласѡ́въ, но благознамени́тельность предпочита́тельнѣйша є҆́сть и҆ любе́знѣйша разꙋмѣ́нїй. Сїю̀ прирекꙋ̀ при́тчꙋ: пе́съ живы́й, то́й бла́гъ па́че льва̀ ме́ртвагѡ: и҆, бла́гъ ѻ҆́трокъ ни́щъ и҆ мꙋ́дръ, па́че царѧ̀ ста́ра и҆ безꙋ́мна, и҆́же не разꙋмѣ̀ внима́ти є҆щѐ.

<rubric class="inline">н҃ѳ.</rubric> <red>Л</red>юта̀ и҆ неꙋдобопобѣжда́ема є҆́сть стра́сть хꙋлы̀, и҆́мать же вины̀ ѿ го́рдыѧ мы́сли сатанины̀, ꙗ҆́же и҆ всѣ̑мъ ѹ҆́бѡ по бз҃ѣ живꙋ́щымъ въ добродѣ́тели стꙋжа́етъ, мно́га же пред̾ꙋспѣва́ющымъ въ моли́твꙋ и҆ въ видѣ́нїе бж҃е́ственныхъ веще́й, є҆гѡ́же ра́ди подоба́етъ всѧ́цѣмъ хране́нїемъ чꙋ̑вства блюстѝ, и҆ благоговѣ́ѧти ѡ҆ всѣ́хъ стра́шныхъ та̑инъ бж҃їихъ, и҆ сщ҃е́нныхъ и҆зѡбраже́нїй и҆ слове́съ, и҆ внима́ти ѡ҆ наше́ствїи дꙋ́ха сегѡ̀: присѣди́тъ бо молѧ́щымсѧ и҆ пою́щымъ на́мъ, и҆ ѿрыга́етъ ѻ҆вогда̀ ѹ҆стна́ми на́шими не внима́ющымъ, клѧ̑твы на ны̀ и҆ хꙋлы̑ неподѡ́бны на бг҃а вы́шнѧго, стїхо́мъ ѱалмѡ́въ и҆ глаго́ломъ мл҃твы приводѧ̀ ты̑ѧ, но ѡ҆браща́ти подоба́етъ на́нь сло́во хрⷭ҇то́во, внегда̀ таково̀ что̀ прино́ситъ во ѹ҆стнѣ̀, и҆лѝ подсѣва́етъ въ мы̑сли на́шѧ. И҆, и҆дѝ за мно́ю сатано̀, рце́мъ къ немꙋ̀, всѧ́кагѡ ѕлосмра́дїѧ и҆спо́лненне и҆ пови́нне ѻ҆гню̀ вѣ́чномꙋ: на главꙋ̀ твою̀ хꙋла̀ твоѧ̀ да бꙋ́детъ: и҆ а҆́бїе ѹ҆́мъ ѡ҆ и҆но́й ко́ей ве́щи бж҃е́ственной и҆лѝ чл҃вѣ́ческой ны́нѣ плѣне́нїемъ ѹ҆праздни́мъ, и҆лѝ и҆ со слеза́ми къ небесє́мъ тогѡ̀, и҆ къ бг҃ꙋ возвы́симъ: и҆ та́кѡ, бг҃ꙋ помога́ющꙋ на́мъ, и҆зба́вимсѧ ѿ тѧготы̀ хꙋ́льныѧ.

<rubric class="inline">ѯ҃.</rubric> <red>Т</red>лѣтво́рна є҆́сть стра́сть печа́ль въ дꙋшѣ̀ и҆ тѣ́лѣ, и҆ самѣ́хъ каса́ющаѧсѧ мозгѡ́въ. Но ꙗ҆́же є҆́сть мі́ра сегѡ̀ привре́менныхъ ра́ди человѣ́кѡмъ прикаса́ющаѧсѧ, ꙗ҆́же мно́жицею тѣ̑мъ и҆ сме́рти вино́вна быва́етъ. Печа́ль же по бз҃ѣ, спаси́тельна же вкꙋ́пѣ, и҆ ѕѣлѡ̀ поле́зна сꙋ́щи, терпѣ́нїе въ болѣ́знехъ и҆ и҆скꙋше́нїѧхъ содѣ́ловаетъ, и҆сто́чникъ ѹ҆миле́нїѧ разширѧ́ющи подвиза́ющемꙋсѧ, и҆ жа́ждꙋщемꙋ пра́вды бж҃їѧ, и҆ пита́ющи слеза́ми се́рдце є҆гѡ̀, ꙗ҆́коже и҆сполнѧ́тисѧ дв҃довꙋ на ѻ҆́нѣхъ словесѝ: Напита́еши на́съ, глаго́летъ, хлѣ́бомъ сле́знымъ, и҆ напои́ши на́съ слеза́ми въ мѣ́рꙋ, вїно́мъ ѹ҆миле́нїѧ.

<rubric class="inline">ѯ҃а.</rubric> <red>С</red>низпа́дшїѧ ча́сти дꙋшѝ ѿ ѕлы́хъ дѣ́ланїѧ, ѕѣлѡ̀ ꙗ҆́же по бз҃ѣ печа́ль востѧжава́етъ, и҆ во є҆́же по є҆стествꙋ̀ воззыва́етъ. Толи́кѡ бо зи́мꙋ страсте́й, и҆ ѻ҆́блаки грѣха̀ и҆стончава́етъ слеза́ми, и҆ ѿ мы́сленнагѡ дꙋшѝ ѿгонѧ́етъ воздꙋ́ха, ꙗ҆́кѡ ве́дрꙋ въ по́мыслѣхъ а҆́бїе ѹ҆ма̀ на́шегѡ быва́ти, и҆ тишинѣ̀ въ мо́ри мы́сли, и҆ весе́лїю въ сердца́хъ на́шихъ, и҆ и҆змѣне́нїю на ꙗ҆вле́нїи лица̀ на́шегѡ: на не́же до́брѣ зрѧ́щїи, ꙗ҆́коже зра́ки и҆ завѣща́нїѧ своѧ̑ прїꙋпокоѧ́юще та́кѡ по дв҃дꙋ взыва́ютъ: сїѧ̀ и҆змѣ́на десни́цы вы́шнѧгѡ.

<rubric class="inline">ѯ҃в.</rubric> <red>Н</red>е прїе́мли ѿ мнѣ́нїй подвсѣва́ємыѧ тѝ по́мыслы на бли́жнѧго: сꙋ́ть бо ло́жни и҆ гꙋби́тельни, и҆ всѧ́чески прельсти́тельни. Вѣ́ждь ѹ҆̀бо, ꙗ҆́кѡ си́мъ намѣ́ренїемъ покꙋша́ютсѧ бѣ́сове въ ро́въ поги́бели ври́нꙋти дꙋ́шы творѧ́щихъ ѹ҆жѐ предспѣ̑ѧнїѧ въ добродѣ́телехъ: и҆́нагѡ бо во глꙋбинꙋ̀ ѡ҆сꙋжде́нїѧ и҆ грѣха̀ дѣ́ѧтельна ѿ подвиза́ющихсѧ кого̀ воврещѝ не мо́гꙋтъ, а҆́ще не повинꙋ́тъ того̀ прїѧ́ти подзрѣва̑нїѧ лꙋка̑выѧ ѿ внѣ́шнихъ нра́вѡвъ же и҆ ѹ҆строе́нїй бли́жнѧгѡ. Та́кѡ бо под̾ сꙋдо́мъ и҆ паде́нїемъ грѣха̀ сегѡ̀ сотво́рше, соѡсꙋди́тисѧ съ мі́ромъ дѣ́лаютъ, по преподо́бномꙋ словесѝ: а҆́ще бо бы́хомъ себѐ, глаго́летъ писа́нїе, разсꙋжда́ли, не бы́хомъ ѡ҆сꙋжде́ни бы́ли: сꙋди́ми же ѿ гдⷭ҇а наказꙋ́емсѧ, да не съ мі́ромъ ѡ҆сꙋ́димсѧ.

<rubric class="inline">ѯ҃г.</rubric> <red>Є҆</red>гда̀ ѿ ѹ҆ны́нїѧ мѣ́сто дади́мъ бѣсовѡ́мъ глаго́лати во ѹ҆́хо на́ше, ꙗ҆̀же на бра́тїю на́шꙋ подозрѣ̑нїѧ, не хранѧ́щесѧ си́рѣчь ѡ҆ движе́нїихъ ѻ҆́чїю, тогда̀ и҆ во є҆́же ѡ҆сꙋжда́ти поꙋща́еми є҆смы̀ ѿ ни́хъ, ѻ҆вогда̀ и҆ соверше́нныхъ добродѣ́телїю. А҆́ще бо радостовзо́рнѣ зрѧ́й ѡ҆склаблѧ́ющимсѧ лице́мъ, и҆ ѹ҆добопристꙋ́пный всѣ̑мъ въ бесѣ́дꙋ сосложи́теленъ къ сласте́мъ и҆ страсте́мъ тебѣ̀ мни́тсѧ, да бꙋ́детъ тѝ всѧ́къ и҆ сѣ́тованнѡ зрѧ́й и҆ дрѧ́хлѡ, ꙗ҆́ростїю дыха́ѧ и҆ горды́ни и҆спо́лненъ. Но не подоба́етъ человѣ́чєскимъ внима́ти сво́йствамъ, погрѣ́шенъ бо є҆́сть всѣ́ми, и҆́же ѡ҆ таковы́хъ сꙋ́дъ. Сꙋ́ть бо человѣ́кѡмъ мнѡ́га вои́стиннꙋ разли̑чїѧ є҆сте́ствъ и҆ навыкнове́нїй и҆ тѣле́сныхъ положе́нїй, ꙗ҆̀же є҆ди́нѣмъ ѻ҆́нѣмъ въ лѣ́потꙋ сꙋ́ть под̾ видѣ́нїемъ и҆ сꙋдо́мъ и҆́стиннымъ чи́стѡ стѧжа́вшымъ ѹ҆́мное ѻ҆́ко дꙋшѝ мно́гимъ ѹ҆миле́нїемъ, и҆ все́льника и҆мꙋ́щымъ безконе́чный свѣ́тъ бж҃е́ственныѧ жи́зни: и҆̀мже и҆ вѣ́дѣти дано̀ є҆́сть та̑йны црⷭ҇твїѧ бж҃їѧ.

<rubric class="inline">ѯ҃д.</rubric> <red>С</red>амодѣ́лателїе ѕлы́хъ дѣ́лъ быва́юще пло́ти, сꙋ́щемꙋ проти́вꙋ є҆стества̀ жела́нїю и҆ ꙗ҆́рости дꙋше́внѣй слꙋ́жимъ: пло́ть ѹ҆́бѡ сквернѧ́ще ѕлы́ми тече́нїи грѣха̀, дꙋ́шꙋ же го́рестїю ꙗ҆́рости помрача́юще, и҆ ѿчꙋжда́ющесѧ сн҃а бж҃їѧ. Подоба́етъ про́чее скве́рнꙋ ѹ҆́бѡ сꙋще́ственнагѡ ѿ тѣлесѐ тече́нїѧ, пото́ки сꙋще́ственныхъ сле́зъ ѡ҆чища́ти. Да є҆́же сла́сть тече́нїемъ є҆сте́ственнымъ ѡ҆сквернѝ тѣ́ло, сїѐ болѣ́знь печа́ли тече́нїемъ па́ки сле́зъ є҆сте́ственнымъ ѡ҆чища́етъ. Мра́къ же дꙋшѝ, и҆́же ѿ го́рести ꙗ҆́ростныѧ свѣ́томъ ѹ҆миле́нїѧ и҆ сла́достїю любвѐ, ꙗ҆́же по бз҃ѣ, ѿгонѧ́ти и҆ соединѧ́тисѧ па́ки съ тѣ́мъ, ѿ негѡ́же пе́рвѣе ѻ҆́нѣми ѿчꙋжди́хомсѧ.

<rubric class="inline">ѯ҃є.</rubric> <red>Ꙗ҆́</red>коже скве́рна, ꙗ҆́же ѿ сла́сти сатани́нское раче́нїе предвари́вшее и҆́мать во и҆сполне́нїе ѕло́бы: та́кѡ и҆ ѡ҆чище́нїе, є҆́же ѿ болѣ́зненныѧ печа́ли, теплотꙋ̀ и҆́мать покаѧ́нїѧ предварѧ́ющꙋю во и҆сполне́нїе пла́ча и҆ сле́зъ. И҆ сїѐ смотре́нїе є҆́сть, ꙗ҆́же къ на́мъ бж҃їѧ бла́гости, да трꙋды̀ болѣ́зненными трꙋ́дъ сла́сти, и҆ тече́нїи сле́зъ тече́нїе стꙋ́днѣйшее пло́ти ѿража́юще же и҆ ѡ҆чища́юще, и҆з̾ѡбражє́нїѧ ѕлы́хъ ѿ ѹ҆ма̀, и҆ без̾ѡбра̑зныѧ ѡ҆́бразы ѿ дꙋшѝ безвѣ̑стны сотвори́мъ, и҆ свѣтлѣ́йшꙋ сїю̀ добро́тою є҆сте́ственною пока́жемъ.

<rubric class="inline">ѯ҃ѕ.</rubric> <red>И҆́</red>мже ѡ҆́бразомъ лꙋка́вымъ дꙋ́хомъ дѣ́йствꙋемь блꙋдѧ́й, мздꙋ̀ ѡ҆б̾е́млетъ сла́сть плотскꙋ́ю, и҆ коне́цъ тоѧ̀ ѕлы́хъ, скве́рна. Та́кѡ, и҆́же дх҃омъ свы́ше дѣ́йствꙋемый ст҃ы́мъ, мздꙋ̀ ѡ҆б̾е́млетъ ра́дость дꙋше́внꙋю: и҆ коне́цъ тогѡ̀ до́брыхъ, є҆́же ѿ сле́зъ ѡ҆чище́нїе и҆ порожде́нїе, и҆ є҆́же къ бг҃ꙋ соедине́нїе и҆ сопрѧже́нїе.

<rubric class="inline">ѯ҃з.</rubric> <red>Д</red>вꙋ́мъ сꙋ́щымъ въ на́съ, ѿ тогѡ́жде сꙋщества̀, є҆сте́ствєннымъ тече́нїємъ сѣ́мене и҆ сле́зъ, и҆́мже на ри́зѣ дꙋше́внѣй ѡ҆сквернѧ́емсѧ, и҆ и҆́миже па́ки на то́й ѡ҆чища́емсѧ: нꙋ́жда є҆́сть сꙋ́щꙋю ѿ сꙋщества̀ на́шегѡ скве́рнꙋ ѡ҆мы́ти дви́жимыми ѿ тогѡ́жде сꙋщества̀ слеза́ми: и҆́накѡ бо сꙋ́щꙋю ѿ є҆стества̀ скве́рнꙋ ѡ҆чи́стити не возмо́жно.

<rubric class="inline">ѯ҃и.</rubric> <red>В</red>сѧ́ко дꙋшѝ согрѣша́ющїѧ ѹ҆строе́нїе, ѕло́бою дви́жимо нра́вѡвъ, въ сла́сти кра́тцѣй разорѧ́етъ трꙋ́дъ: всѧ́ка же ѡ҆чища́ема дꙋша̀ ѕла́гѡ ѡ҆бы́чаѧ и҆ ѹ҆строе́нїѧ, въ до́лгꙋ сла́сть весе́лїѧ простира́етъ трꙋды̀. И҆ чꙋ́до, ка́кѡ сла́сть, сла́сть ѹ҆кроща́ющи, ражда́емꙋю ѿ сла́сти ѹ҆слажда́етъ болѣ́знь.

<rubric class="inline">ѯ҃ѳ.</rubric> <red>Ѻ҆</red>вогда̀ ѹ҆́бѡ го́ресть и҆ болѣ́знь прибыва́етъ ѹ҆́мномꙋ се́рдца чꙋ́вствꙋ ѿ тече́нїѧ сле́зъ, ѻ҆вогда́ же весе́лїе и҆ ра́дованїе. Є҆гда̀ ѹ҆́бѡ ѡ҆чища́емсѧ покаѧ́нїемъ ржѝ, и҆ скве́рны грѣха̀ теплото́ю ѻ҆гнѧ̀, подѡ́бны и҆мꙋ́ще ѿ сегѡ̀ сле́зы ѿ бж҃е́ственнагѡ ѻ҆гнѧ̀ разжига́еми, и҆ а҆́кибы млаты̑ тѧ́жкими на по́мыслѣ ѹ҆ѧзвлѧ́еми, возсыла́еми и҆з̾ глꙋбины̀ воздыха́нїи серде́чными, го́рести и҆ бѡлѣ́зни ѹ҆́мнѣ же и҆ чꙋ́вственнѣ ѡ҆щꙋща́емъ. Внегда́ же сицевы́ми дово́льнѣ ѡ҆чи́щшесѧ слеза́ми, въ свобо́дꙋ дости́гнемъ страсте́й, тогда̀ ѿ бж҃е́ственнагѡ ѹ҆тѣша́еми дх҃а, ꙗ҆́кѡ ти́хо и҆ чи́сто се́рдце стѧжа́вшїи, сла́сти и҆ ра́дости неизрече́нныѧ и҆сполнѧ́емсѧ ѿ радостотво́рныхъ сле́зъ ѹ҆миле́нїѧ.

<rubric class="inline">ѻ҃.</rubric> <red>И҆́</red>ны сле́зы сꙋ́ть, ꙗ҆̀же ѿ покаѧ́нїѧ, и҆ и҆́ны ꙗ҆̀же ѿ бж҃е́ственна пролива́ємыѧ ѹ҆миле́нїѧ. Занѐ ѻ҆́во ѹ҆́бѡ ꙗ҆́кѡ рѣка̀ потоплѧ́ющи и҆ низвлача́щи всѧ̑ грѣха̀ тверды̑ни: ѻ҆́вы же, ꙗ҆́кѡ тꙋ́ча на трѡ́стїѧ прихо́дѧтъ въ дꙋ́шꙋ, и҆ ꙗ҆́кѡ и҆́ней на сѣ́но: кла́съ ра́зꙋма воспитова́юще, и҆ плодови́та сего̀, и҆ плодоно́сна соверша́юще.

<rubric class="inline">ѻ҃а.</rubric> <red>Н</red>е бо̀ є҆́же є҆́сть слеза̀, сїѐ и҆ ѹ҆миле́нїе, но мно́го посре́дство сле́зъ и҆ ѹ҆миле́нїѧ. Занѐ ѻ҆́ва ѹ҆́бѡ ѿ раска́ѧнїѧ нра́вѡвъ, и҆ па́мѧти дре́внихъ дꙋшѝ паде́нїй прихо́дитъ, ꙗ҆́кѡ ѿ ѻ҆гнѧ̀ и҆ горѧ́щїѧ воды̀ ѡ҆чище́нїе се́рдца. Ѻ҆́во же, свы́ше ѿ бж҃е́ственныѧ росы̀ дꙋ́ха, во ѹ҆тѣше́нїе и҆ прохлажде́нїе схо́дитъ дꙋшѝ, но́во во глꙋбинꙋ̀ смиренномꙋ́дрїѧ те́плѣ вше́дшїѧ, и҆ наслажда́ющїѧсѧ видѣ́нїй непристꙋ́пнагѡ свѣ́та, и҆ къ бг҃ꙋ си́це вопїю́щїѧ дв҃дски съ ра́достїю: проидо́хомъ сквозѣ̀ ѻ҆́гнь и҆ во́дꙋ, и҆ и҆зве́лъ ны̀ є҆сѝ въ поко́й.

<rubric class="inline">ѻ҃в.</rubric> <red>С</red>лы́шахъ глаго́лющихъ: не мо́щно комꙋ̀ въ навыкнове́нїе прїитѝ добродѣ́тели без̾ ѿше́льствїѧ дале́ка, и҆ бѣ́гства въ пꙋсты́ню, и҆ ѹ҆диви́хсѧ, ка́кѡ неѡпредѣле́нное и҆зво́лисѧ тѣ̑мъ въ мѣ́стѣ ѡ҆предѣлѧ́ти. А҆́ще бо навыкнове́нїе добродѣ́тели, возпоставле́нїе є҆́сть си́лъ дꙋше́вныхъ въ дре́внее благоро́дство, и҆ вкꙋ́пѣ собра́нїе пе́рвѣйшихъ добродѣ́телей въ дѣ́йство є҆́же по є҆стествꙋ̀. Сїѧ̑ же ѿ внѣꙋ́дꙋ а҆́ки привводи̑ма, къ на́мъ прибыва́ютъ, но сꙋ́ть съ на́ми ѿ содѣ́тельства бж҃е́ственнымъ и҆ ѹ҆́мнымъ чꙋ́вствомъ: и҆́миже и҆ съ ни́ми же по є҆стествꙋ̀ дви́жими, вхо́димъ въ ца́рствїе небе́сное. А҆́ще же внꙋ́трь на́съ є҆́сть по гла́сꙋ гдⷭ҇ню: ѹ҆̀бо и҆зли́шнѧѧ ве́щь є҆́сть пꙋсты́нѧ, входѧ́щымъ на́мъ въ нѐ и҆ без̾ тоѧ̀ покаѧ́нїемъ и҆ всѧ́цѣмъ хране́нїемъ за́повѣдей бж҃їихъ. Є҆́же и҆ на всѧ́комъ мѣ́стѣ влады́чества є҆гѡ̀ по бж҃е́ственномꙋ дв҃дꙋ мо́жетъ бы́ти: бл҃гослови́ бо, глаго́летъ, дꙋшѐ моѧ̀, гдⷭ҇а на всѧ́комъ мѣ́стѣ влады́чества є҆гѡ̀.

<rubric class="inline">ѻ҃г.</rubric> <red>И҆́</red>же посредѣ̀ ца́рскагѡ ѡ҆полче́нїѧ под̾ воево́дами и҆ чинонача́льники защища́емый же и҆ вчинѧ́емый, не возмогі́й во бра́ни сꙋпоста́тѡвъ дерзнове́ннѡ что̀, и҆ хра́брѡ на сꙋпоста́ты показа́ти, и҆лѝ понѐ є҆ди́нагѡ ѿ си́хъ побѣди́ти, ка́кѡ є҆динора́товати и҆́мать, и҆ посредѣ̀ мно́гихъ тє́мъ врагѡ́въ воево́дственно нѣ́кое дѣ́ло пока́жетъ неискꙋ́сенъ сы́й во бра́ни; А҆́ще же сїѐ въ человѣ́ческихъ не возмо́жно є҆́сть: мно́гѡ па́че въ бж҃е́ственныхъ. Кто́ бо въ пꙋсты́ню бѣжа́въ натечє́нїѧ бѣсѡ́въ, и҆ страсте́й нашє́ствїѧ, безвѣ̑стнаѧ и҆ проѧвлє́ннаѧ позна́етъ: и҆лѝ нападе́нїе сотвори́тъ на тѣ́хъ, не пе́рвѣе до́брѣ ѡ҆бꙋчи́всѧ ѿсѣче́нїѧ во́ли посредѣ̀ собо́ра бра́тїй, под̾ и҆скꙋ́снымъ началовожде́мъ таковы́ѧ бра́ни, неви́димыѧ вои́стиннꙋ и҆ мы́сленныѧ; А҆́ще же сїѐ не возмо́жно є҆́сть, ѹ҆̀бо ѿню́дъ не возмо́жно є҆́сть, ꙗ҆́кѡ да и҆нѣ́хъ таковы́й побѣди́тъ, и҆ и҆нѣ́хъ наꙋ́читъ на неви̑димыѧ врагѝ побѣ́дамъ.

<rubric class="inline">ѻ҃д.</rubric> <red>Ѿ</red>имѝ ѿ себѐ поно́съ нерадѣ́нїѧ, и҆ ѹ҆ничиже́нїе презрѣ́нїѧ за́повѣдей бж҃їихъ: ѿве́ржи самолю́бїе, и҆ на пло́ть неща́днѡ ѹ҆стреми́сѧ: взыщѝ ѡ҆правда́нїй гдⷭ҇нихъ и҆ свидѣ́нїй є҆гѡ̀: пренебрезѝ сла́вꙋ и҆ безче́стїе: возненави́ждь сла̑стнаѧ похотѣ̑нїѧ тѣлесѐ: бѣжѝ сы́тости, є҆́юже подчрє́внаѧ распалѧ́ютсѧ: лобжѝ ѹ҆бо́жество, ѕлострада́нїе: ста́ни проти́вꙋ страсте́й: ѡ҆братѝ чꙋ̑вства твоѧ̑ ко внꙋ́трєннимъ дꙋшѝ: воззрѝ внꙋ́трь къ дѣ́ланїю лꙋ́чшагѡ: ѡ҆гло́хни ѿ человѣ́ческихъ веще́й: и҆стощѝ всю̀ твою̀ крѣ́пость на дѣ́ланїе за́повѣдей: пла́чи, долꙋлега́й, пости́сѧ, ѕлопостраждѝ, безмо́лвствꙋй, ѹ҆вѣ́ждь коне́чное, не ꙗ҆̀же ѡ҆ тебѣ̀, но самаго̀ себѐ: превы́шше смире́нїѧ ви́димыхъ бꙋ́ди: прострѝ ѹ҆́мное твоѐ ѻ҆́ко къ видѣ́нїю бж҃їю, и҆ ви́ждь сла́дость гдⷭ҇ню ѿ добро́ты созда́нїй. И҆ ѿтꙋ́дꙋ сше́дъ повѣ́ждь бра́тїи твое́й, ꙗ҆̀же вѣ́чныѧ жи́зни, и҆ та̑йны црⷭ҇твїѧ бж҃їѧ. И҆ сѐ є҆́сть дѣ́ло бѣ́гства ѿ человѣ̑къ соверше́ннымъ прилѣжа́нїемъ, и҆ коне́цъ є҆́же въ пꙋсты́ни пребыва́нїѧ.

<rubric class="inline">ѻ҃є.</rubric> <red>А҆́</red>ще хо́щеши ѹ҆ви́дѣти блага̑ѧ, ꙗ҆̀же ѹ҆гото́ва бг҃ъ лю́бѧщымъ є҆го̀, въ пꙋсты́ни бꙋ́ди ѿверже́нїѧ своеѧ̀ во́ли и҆ бѣжѝ мі́ра. Кото́рагѡ же сегѡ̀; По́хоти ѻ҆че́съ, пло́ти, го́рдости по́мыслѡвъ, и҆ пре́лести ви́димыхъ. Сегѡ́ бо а҆́ще бѣжи́ши мі́ра, ра́нѡ возсїѧ́етъ на тѧ̀ свѣ́тъ, ѹ҆зрѣ́нїемъ бж҃е́ственныѧ жи́зни, и҆ и҆сцѣлє́нїѧ дꙋшѝ твоеѧ̀, глаго́лю же, сле́зы ско́рѡ возсїѧ́ютъ, и҆ и҆змѣне́нїемъ и҆змѣни́шисѧ десни́цы вы́шнѧгѡ, и҆ ра́на ѿто́лѣ страсте́й не прибли́житсѧ тѣлесѝ твоемꙋ̀. И҆ та́кѡ посредѣ̀ мі́ра и҆ люде́й пребыва́ѧ, бꙋ́деши ꙗ҆́кѡ въ пꙋсты́ни живꙋ́щъ, и҆ человѣ́ка не ви́дѧ. А҆́ще ли же сегѡ̀ не та́кѡ бѣжи́ши мі́ра, ничто́же тебѣ̀ ѿ бѣ́гства є҆ди́нагѡ ви́димагѡ мі́ра къ соверше́нствꙋ добродѣ́телей и҆ соедине́нїю бж҃їю прибꙋ́детъ.

<rubric class="inline">ѻ҃ѕ.</rubric> <red>Є҆́</red>же бы́ти и҆́нокꙋ, не є҆́же внѣ̀ человѣ̑къ и҆ мі́ра бы́ти є҆́сть: но є҆́же ѡ҆ста́вити себѐ, внѣ̀ по́хотей пло́ти бы́ти, и҆ пойтѝ въ пꙋсты́ню страсте́й. А҆́ще бо и҆ къ вели́комꙋ ѻ҆́номꙋ рече́сѧ: бѣ́гай человѣ̑къ, и҆ спасе́шисѧ, но си́мъ ѡ҆́бразомъ рече́сѧ: занѐ и҆ по є҆́же бѣжа́ти ѻ҆́номꙋ, посредѣ̀ человѣ̑къ водворѧ́шесѧ, и҆ въ населє́ннаѧ приходѧ̀ бѣ̀, и҆ со ѹ҆ченикѝ живѧ́ше: но мы́сленнымъ бѣ́гствомъ въ чꙋ́вственномъ спѣ́шнѡ бѣжа́въ, ничто́же ѿ человѣ́ческагѡ сочета́нїѧ поврежда́шесѧ: сїе́ же и҆ и҆́нъ нѣ́кто ѿ вели́кихъ вопїѧ́ше ѿ собра́нїѧ и҆сходѧ̀: бѣ́гайте бра́тїе, на ѹ҆ста̀ пока́зоваше, вопроша́емь вины̀.

<rubric class="inline">ѻ҃з.</rubric> <red>Є҆́</red>же вкꙋ́пѣ во ѻ҆бщежи́тїи житїѐ, ѹ҆едине́нїѧ є҆́сть ѹ҆твержде́ннѣйше: занѐ ѡ҆ нꙋ́жднѣмъ ѹ҆́бѡ є҆́же вкꙋ́пѣ житїѧ̀, свидѣ́тель є҆́сть свѧще́нное сло́во і҆и҃са и҆ бг҃а: и҆дѣ́же бо є҆ста̀ два̀ и҆лѝ трїѐ со́брани, глаго́летъ, во и҆́мѧ моѐ, тꙋ̀ є҆́смь посредѣ̀ и҆́хъ. Ѡ҆ прибѣ́дственности же ѹ҆едине́нїѧ соломѡ́нъ, го́ре є҆ди́номꙋ, глаго́летъ, ꙗ҆́кѡ, є҆гда̀ паде́тъ, нѣ́сть воздви́жай є҆го̀. И҆́бо въ любвѝ и҆ є҆диномы́слїи бг҃а пою́щихъ, и҆ даві́дъ ѹ҆блажа́етъ: блаже́ни, вопїѧ̀, лю́дїе вѣ́дꙋщїи воскликнове́нїе. И҆ є҆́же вкꙋ́пѣ житїѐ похвалѧ́етъ, глаго́лѧ: сѐ что̀ добро̀, и҆лѝ что̀ красно̀, но є҆́же жи́ти бра́тїи вкꙋ́пѣ; И҆ во ѹ҆ченицѣ́хъ гдⷭ҇нихъ, є҆ди́на бѣ̀ въ ни́хъ дꙋша̀ и҆ се́рдце. Но и҆ є҆́же къ на́мъ бж҃їе соше́ствїе, не въ пꙋсты́ни бы́сть, но въ населе́нныхъ и҆ посредѣ̀ человѣ̑къ грѣ́шныхъ. Нꙋ́жно ѹ҆̀бо є҆́сть є҆диномы́слїе, є҆́же вкꙋ́пѣ жи́зни: погрѣ́шно же ѹ҆едине́нїе и҆ прибѣ́дственно.

<rubric class="inline">ѻ҃и.</rubric> <red>Н</red>ꙋ́жда (є҆́сть) прїитѝ собла́знѡмъ, глаго́летъ гдⷭ҇ь, но го́ре томꙋ̀, и҆́мже собла́знъ прихо́дитъ. И҆́же ѹ҆́бѡ благоговѣ́нїе погꙋби́вый, и҆ съ пренебреже́нїемъ и҆ безстра́шїемъ бж҃їимъ посредѣ̀ собо́ра бра́тїй пребыва́ѧй, мнѡ́гимъ ѿ простѣ́йшихъ дае́тъ собла́зны. Ѻ҆́во ѹ҆́бѡ дѣ́лы, и҆ ѡ҆́бразы, и҆ ѕлѣ́йшими нра̑вы: ѻ҆́во же словесы̑ и҆ бесѣ́дою растлѣ́нною, и҆ растлѣва́етъ дꙋ́шы и҆ нра́вы бла́ги и҆ добры̀.

<rubric class="inline">ѻ҃ѳ.</rubric> <red>Б</red>люды́й за́пѡвѣди бж҃їѧ, не ка́мень собла́зна быва́етъ человѣ́кѡмъ, занѐ нижѐ собла́знъ є҆́сть въ не́мъ: ми́ръ бо мно́гъ лю́бѧщымъ зако́нъ тво́й, и҆ нѣ́сть и҆̀мъ собла́зна: но свѣ́тъ, и҆ со́ль и҆ жи́знь, по гдⷭ҇ню гла́сꙋ: вы̀ є҆стѐ свѣ́тъ мі́ра, и҆ со́ль жи́зни. Свѣ́тъ ѹ҆́бѡ, ꙗ҆́кѡ житїе́мъ добродѣ́теленъ, и҆ свѣ́телъ сло́вомъ, и҆ премꙋ́дръ ѹ҆мо́мъ: со́ль же, ꙗ҆́кѡ въ ра́зꙋмѣ бж҃е́ственномъ мно́гъ, и҆ си́ленъ въ премꙋ́дрости бж҃їей. Жи́знь же, ꙗ҆́кѡ глаго́лы бесѣ́ды своеѧ̀ животворѧ́й ѹ҆мерщвле́нныхъ страстьмѝ, и҆ си́хъ ѿ а҆́да возставлѧ́ѧй ѿча́ѧнїѧ, и҆ свѣ́томъ ѹ҆́бѡ дѣ́лъ свои́хъ пра́вды сїѧ́ѧй пред̾ человѣ́ки, и҆ просвѣща́ѧй и҆̀хъ. Сла́достїю же и҆ те́рпкостїю слове́съ, востѧга́ѧй тѣ́хъ ѿ разслабле́нїѧ, и҆ и҆збавлѧ́ѧй ѿ согни́тїѧ страсте́й: жи́знїю же глагѡ́лъ свои́хъ живо́тъ даѧ́й ѹ҆мерщвлє́ннымъ ѿ грѣха̀ дꙋша́мъ.

<rubric class="inline">п҃.</rubric> <red>С</red>тра́сть тщесла́вїѧ треѻ́стенъ волче́цъ є҆́сть, тщесла́вїемъ и҆ мнѣ́нїемъ и҆ горды́нею ѿ бѣсѡ́въ разжига́емь же и҆ и҆ско́вываемь: но водворѧ́ющимисѧ въ кро́вѣ бг҃а небе́снагѡ, ви́димь быва́етъ, и҆ ѻ҆стны̀ сегѡ̀ сокрꙋша́ютсѧ, превозлета́ющими си́рѣчь сїѧ̑ смире́нїемъ, и҆ въ са́дѣ жи́зни внꙋ́трь почива́ющими.

<rubric class="inline">п҃а.</rubric> <red>В</red>негда̀ нечи́стый се́й и҆ многоко́зненный бѣ́съ прило́гствꙋетъ тѝ предспѣ́ѧнїѧ творѧ́щꙋ въ добродѣ́тели, и҆ предгада́етъ тѝ престо́лѡвъ высотꙋ̀, ѹ҆мышле́нїи, въ па́мѧтствованїе возводѧ̀ и҆ возносѧ̀ дѣ́ланїе твоѐ, ꙗ҆́кѡ превы́шше лежа́щее про́чихъ, но и҆ дꙋ́шы води́ти дово́льна тѧ̀ совѣ́тꙋетъ бы́ти: ѹ҆держа́въ є҆го̀ мы́сленнѡ, не ѡ҆ста́ви ѹ҆бѣ́гнꙋти, а҆́ще ѹ҆́бѡ си́лꙋ прїѧ́лъ є҆сѝ съ высоты̀ та́кѡ твори́ти. И҆ пое́мь, пойдѝ мы́слїю, и҆ мнѣ́нїемъ къ нѣ́чесомꙋ нѣ́когда содѣ́ѧнномꙋ тобо́ю ѕлꙋ̀, и҆ сїѐ пред̾ ни́мъ ѡ҆бнажи́въ, рцы̀ къ немꙋ̀: дѣ́ющїи такѡва́ѧ досто́йни ли сꙋ́ть на таковꙋ̀ взы́ти предсѣда́нїѧ высотꙋ̀; и҆ довѡ́льны ли ті́и мнѧ́тсѧ бы́ти води́ти дꙋ́шы, и҆ приводи́ти спасє́ны ко хрⷭ҇тꙋ̀; ты̀ да рече́ши, а҆́зъ бо молчꙋ̀. Не и҆мѣ́ѧ ѹ҆́бѡ ѻ҆́нъ что̀ ѿвѣща́ти тебѣ̀, ꙗ҆́кѡ ды́мъ ѿ стꙋда̀ ѿи́детъ, и҆ не ктомꙋ̀ съ си́лою стꙋжи́тъ тѝ. А҆́ще ли же что̀ содѣ́ѧнно, и҆лѝ глаго́ланно ѿ ѕлы́хъ нѣ́сть въ тебѣ̀, преми́рною жи́знїю твое́ю, то̀ понѐ за́повѣдьми себѐ и҆ страстьмѝ восприложѝ гдⷭ҇ꙋ: и҆ толи́кѡ себѐ ѡ҆брѧ́щеши соверше́нства недоста́точна сꙋ́ща, є҆ли́кѡ кꙋпѣ́ль воднꙋ́ю недоста́точнꙋ сꙋ́щꙋ мо́рѧ. Пра́вда бо человѣ́ческаѧ толи́кѡ пра́вды ѡ҆скꙋдѣва́етъ бж҃їѧ, є҆ли́кѡ къ вели́чествꙋ землѧ̀ небесѐ, и҆ кома́ръ льва̀.

<rubric class="inline">п҃в.</rubric> <red>И҆́</red>же во глꙋбинꙋ̀ ѹ҆ѧзви́выйсѧ ѿ любвѐ бж҃їѧ, ѡ҆скꙋдѣва́ющꙋ и҆́мать предложе́нїѧ тѣле́снꙋю си́лꙋ: не бо̀ є҆́сть сы́тость сегѡ̀ предложе́нїю въ трꙋдѣ́хъ и҆ по́тѣхъ и҆́ночества. Подо́бнѡ бо томи̑мымъ жа́ждою сꙋ́щꙋ, разпале́нїе къ подви́жничествꙋ нѣ́сть врачество̀ въ сы́тость, но чрез̾ ве́сь де́нь же и҆ но́щь жа́ждетъ, є҆́же трꙋди́тисѧ, и҆ си́лою тѣлесѐ побѣжда́етсѧ. Мню́ же, ꙗ҆́кѡ па́че є҆сте́ственною се́ю стра́стїю и҆ мꙋ́чєницы хрⷭ҇тѡ́вы ѡ҆б̾ѧ́ти бы́вше, мꙋ́къ не ѡ҆щꙋща́хꙋ, и҆ сы́тости не и҆мѣ́ѧхꙋ си̑мъ прїѡбща́ющесѧ: но побѣжда́хꙋ са́ми себѐ распале́ннымъ къ бг҃ꙋ раче́нїемъ, и҆ при́снѡ ѡ҆стаю́щихсѧ зрѧ́хꙋ ѿ разжже́ннагѡ по є҆́же пострада́ти предложе́нїѧ.

<rubric class="inline">п҃г.</rubric> <red>И҆́</red>же себѐ по каково́мꙋлибо ѡ҆́бразꙋ примѣрѧ́ѧй ѿ подви́жничествꙋющихъ, и҆лѝ пребыва́ющихъ съ ни́мъ бра́тїй, ѹ҆таи́сѧ ѹ҆мопрельща́ѧ себѐ и҆ стра́ннымъ ѿ бг҃а ходѧ̀ пꙋте́мъ: занѐ и҆лѝ себѐ таковы́й не позна̀, и҆лѝ ѹ҆клони́сѧ ѿ ведꙋ́щагѡ къ небесє́мъ. И҆́мже тщали́вїи долꙋпове́рженнымъ мꙋдрова́нїемъ текꙋ́тъ, и҆́мже и҆ сѣ̑ти превозлета́юще врага̀, въ мы́сленъ воздꙋ́хъ кри́лы безстра́стїѧ вхо́дѧтъ, и҆ въ свѣ́тлыхъ вѣснꙋ́ютъ мѣ́стехъ мѣрномꙋ́дрїемъ ѹ҆кра́шени.

<rubric class="inline">п҃д.</rubric> <red>Н</red>апыще́нный и҆ чрез̾ возноше́нїе ѹ҆мо́мъ прельща́ѧйсѧ, никогда́ же смире́нїѧ во свѣ́тѣ ѹ҆миле́нїѧ полꙋ́читъ благода́ть, є҆́юже любода́рствꙋетсѧ свѣ́тъ премꙋ́дрости бж҃їѧ сокрꙋше́ннымъ се́рдцемъ, по пи́санномꙋ: Во свѣ́тѣ твое́мъ ѹ҆́зримъ свѣ́тъ: но но́щь того̀ покры́етъ страсте́й, въ не́йже всѝ ѕвѣ́рїе дꙋбра́внїи человѣ́ческагѡ є҆стества̀ прохо́дѧтъ, и҆ ски́мни мнѣ́нїѧ, тщесла́вїѧ, глаго́лю, и҆ блꙋда̀ бѣ́съ, рыка́юще и҆́щꙋтъ кого̀ поглоти́ти, и҆ во чре́во ѿча́ѧнїѧ воврещѝ.

<rubric class="inline">п҃є.</rubric> <red>Ж</red>ивꙋ́щемꙋ по человѣ́кѡмъ и҆ дви́жимомꙋ дꙋ́хомъ мнѣ́нїѧ, мо́ре ѕѡ́лъ житїѐ сїѐ и҆ настоѧ́щаѧ жи́знь быва́етъ, полива́ющее ѹ҆́мнꙋю ча́сть дꙋшѝ є҆гѡ̀ сла́ностїю сласте́й, и҆ свирѣ́пыми волна́ми страсте́й трича́стїе є҆гѡ̀ бїю́щее, ѿ дꙋхѡ́въ си́рѣчь лꙋка́вствїѧ неи́стовствꙋющеесѧ, на́нь же лю́тое недоꙋмѣ́нїе велича́йшїѧ печа́ли воспростира́етсѧ, внегда̀ ладїѧ̀ є҆гѡ̀ и҆ корми́ло дꙋше́вное ѿ сласте́й сокрꙋша́ютсѧ пло́ти, и҆ ко́рмчїй ѹ҆́мъ под̾ глꙋбино́ю грѣха̀, и҆ мы́сленною сме́ртїю быва́етъ. До́ндеже мо́ре ѹ҆́бѡ ѕѡ́лъ, въ бе́зднꙋ смире́нїѧ и҆ тишинꙋ̀ є҆мꙋ̀ ѹ҆кроти́тъ во́лны: сла́ность же сласте́й въ тꙋ̑чи сле́зъ тече́нїѧ ѡ҆брати́тъ, и҆ въ сла́дость прело́житъ свѣтови́днѡ ѹ҆миле́нїѧ.

<rubric class="inline">п҃ѕ.</rubric> <red>В</red>ъ сы́тость сласте́мъ тѣ́ла и҆ дѣѧ́нїємъ того̀ порабо́тавъ, въ сы́тость ѹ҆потребѝ и҆ трꙋдѡ́въ по́стничества въ по́тѣхъ ѕлострада́нїѧ: да сы́тость сы́тостїю, и҆ сла́сть болѣ́знїю, и҆ ѡ҆сла́ба трꙋды̑ тѣле́сными ѿрази́ттисѧ, и҆ сы́тость весе́лїѧ и҆ ра́дованїѧ во ѹ҆покое́нїе ѡ҆брѧ́щеши: та́кѡ бо и҆ чистоты̀ наслади́шисѧ благоꙋха́нїѧ, и҆ цѣломꙋ́дрїѧ, и҆ сла́сти наслади́шисѧ неизрече́нныѧ безсме́ртныхъ плодѡ́въ дꙋхо́вныхъ. Поне́же и҆ ѡ҆чища̑ющаѧ бы̑лїѧ по подо́бїю ѡ҆быко́хомъ, на сквє́рны ри́зъ, во ѡ҆чище́нїе и҆́хъ налага́ти, внегда̀ скве́рною во глꙋбинꙋ̀ ѡ҆непотре́бствꙋютсѧ.

<rubric class="inline">п҃з.</rubric> <red>П</red>оле́зни сꙋ́ть недꙋ́зи вводи̑мымъ є҆щѐ къ добродѣ́тельномꙋ житїю̀, содѣ́йствꙋюще си̑мъ ко и҆ста́ѧнїю и҆ смире́нїю разжиза́емыѧ пло́ти: сі́и бо си́лꙋ ѹ҆́бѡ пло́ти немощнѣ́йшꙋ дѣ́лаютъ, пе́рстное же мꙋдрова́нїе дꙋшѝ ѡ҆тончава́ютъ, са́мꙋ же тꙋ̀ крѣ́пость є҆ѧ̀, крѣ́пльшꙋ же и҆ си́льнѣйшꙋ по бж҃е́ственномꙋ соверша́ютъ а҆пⷭ҇лꙋ: є҆гда́ бо, глаго́летъ немоществꙋ́ю, тогда̀ си́ленъ є҆́смь. Но є҆ли́кѡ сі́и си̑мъ сꙋ́ть поле́зни, толи́кѡ привре́дни пред̾ꙋспѣ́вшымъ въ трꙋдѣ́хъ добродѣ́телей, и҆ ны́нѣ чꙋ́вство превозни́кшымъ, и҆ въ небє́снаѧ видѣ̑нїѧ вше́дшымъ: возбранѧ́ютъ бо тѣ́мъ ѿ ѹ҆праждне́нїѧ ѡ҆ бж҃е́ственныхъ, и҆ ѡ҆дебелѧ́ютъ болѣ́зньми и҆ ѡ҆бстоѧ́нїи по́мысленное дꙋшѝ и҆́хъ: и҆ ѻ҆́блакомъ печа́ли возмꙋща́ютъ то̀, и҆ ѹ҆миле́нїе сꙋ́шею болѣ́зней и҆зсꙋша́ютъ. Є҆́же па́ѵелъ вѣ́дый прилѣжѧ̀ до́брѣ ѡ҆ себѣ̀, зако́номъ разсꙋжде́нїѧ глаго́лаше: ѹ҆мерщвлѧ́ю тѣ́ло моѐ по́двигами трꙋдѡ́въ, порабоща́ю є҆̀ послꙋша́нїѧмъ, да не ка́кѡ и҆ны̑мъ проповѣ́дꙋѧ, са́мъ неключи́мь бꙋ́дꙋ.

<rubric class="inline">п҃и.</rubric> <red>Ѿ</red> нестро́йнагѡ и҆ ра́вности неимꙋ́щагѡ ѹ҆ста́ва пи́щи, мно́жицею ражда́ютсѧ мнѡ́гимъ недꙋ́зи: и҆лѝ къ кра́йнемꙋ неѧде́нїю тщали́вомꙋ, и҆лѝ къ трꙋдѡ́мъ добродѣ́телей безмѣ́рнѡ и҆ неразсꙋ́днѡ просте́ршꙋсѧ, и҆лѝ къ ѡ҆б̾ѧде́нїю и҆ сы́тости ѹ҆кло́ншꙋсѧ є҆стествꙋ̀ сꙋпоста́тꙋ. Нꙋ́ждно ѹ҆̀бо и҆ вводи̑мымъ къ добродѣ́тели є҆́сть воздержа́нїе, и҆ вы́шше среды̀ прело́жшымъ по́двиги къ соверше́ннѣйшемꙋ видѣ́нїѧ восхожде́нїю: ма́ти бо здра́вїѧ є҆́сть сїѐ, дрꙋ́гъ чистоты̀, и҆ смиренномꙋ́дрїѧ бла́гъ сожи́тель.

<rubric class="inline">п҃ѳ.</rubric> <red>С</red>ꙋгꙋ́бо бы́ти безстра́стїе вѣ́ждь, и҆ сꙋгꙋ́бо во тщали́выхъ па́че быва́ти: и҆ пе́рвѣе ѹ҆́бѡ, ѿ конца̀ дѣ́ѧтельнагѡ любомꙋ́дрїѧ пе́рвое быва́етъ тщали̑вымъ безстра́стїе, є҆́же ѿ зако́ннагѡ по́двига трꙋды̀ многоѡбра́знѡ пред̾ꙋспѣ́вшымъ, ѹ҆мерщвлѧ́ти ѹ҆́бѡ вѣ́сть а҆́бїе стра̑сти, и҆ стремлє́нїѧ пло́ти недѣ́йствєнна поставлѧ́ти, и҆ двиза́тисѧ ко є҆́же по є҆стествꙋ̀ дꙋшє́внымъ си́ламъ твори́тъ, и҆ ѹ҆́мъ въ поꙋче́нїи бж҃е́ственныхъ съ ра́зꙋмомъ воспоставлѧ́етъ. Та́же ѿ нача́ла є҆сте́ственнагѡ видѣ́нїѧ, второ́е и҆ соверше́ннѣйшее премꙋ́дрѣ тѣ́мъ прибыва́етъ. Є҆́же ѿ ѹ҆́мнагѡ безмо́лвїѧ помыслѡ́въ, въ ми́рное ѹ҆ма̀ возвы́сившосѧ ѹ҆строе́нїе, прозри́тельнѣйшъ же и҆ предзри́тельнѣйшъ вѣ́сть ѹ҆́мъ содѣ́ловати. Прозри́тельнѣйшъ ѹ҆́бѡ, въ ве́щехъ бж҃е́ственныхъ, и҆ во видѣ́нїихъ лꙋ́чшагѡ, и҆ въ ѿкрове́нїихъ та̑инъ бж҃їихъ: презри́тельнѣйшъ же, въ ве́щехъ человѣ́ческихъ, ѿдале́че грѧдꙋ́щихъ, и҆ и҆мꙋ́щихъ быва́ти, въ ни́хже є҆ди́нъ и҆ то́йжде дꙋ́хъ дѣ́йствꙋѧй є҆́сть, держа́й ѹ҆́бѡ и҆ содержа́й по пе́рвомꙋ безстра́стїю, ѿпꙋща́ѧй же по второ́мꙋ въ свобо́дꙋ вѣ́чныѧ жи́зни, ꙗ҆́коже па́ѵелъ глаго́летъ.

<rubric class="inline">ч҃.</rubric> <red>И҆́</red>же безстра́стїѧ прибли́живыйсѧ предѣ́лѡмъ, и҆́стинна ѹ҆́бѡ ѡ҆ бз҃ѣ, и҆ ѡ҆ є҆стества́хъ сꙋ́щихъ, творѧ̀ зрѣ̑нїѧ, ѿ добро́ты созда́нїй по мѣ́рѣ своеѧ̀ чистоты̀ ко творцꙋ̀ востека́ѧ, прїе́млетъ свѣтоли̑тїѧ дх҃а: бла̑га же мнѣ̑нїѧ и҆мѣ́ѧ ѡ҆ всѣ́хъ, приснопомышлѧ́етъ ѡ҆ всѣ́хъ дѡ́браѧ: ст҃ы́ми же всѣ́хъ зри́тъ и҆ чи́стыми, и҆ ѡ҆ бж҃е́ственныхъ и҆ человѣ́ческихъ ве́щехъ сꙋ́дъ пра́въ и҆зно́ситъ: и҆ рачи́тельствꙋетъ ѹ҆́бѡ ничесогѡ́же ѿ ꙗ҆̀же ѡ҆ веществѣ̀ мі́ра и҆ человѣ́кѡмъ тщи́мыхъ. И҆зше́дъ же ѹ҆мо́мъ всемі́рнагѡ чꙋ́вства, къ небесє́мъ и҆ бг҃ꙋ востече́тъ чи́стъ всѧ́кїѧ ти́ны, и҆ всѧ́кїѧ рабо́ты свобо́дь, и҆ ве́сь быва́етъ мы́сленныхъ бж҃їихъ благи́хъ во є҆ди́номъ дс҃ѣ, и҆ бж҃е́ственнꙋю добро́тꙋ зри́тъ и҆ бг҃олѣ́пнѡ пребыва́етъ въ бж҃е́ственныхъ мѣ́стѣхъ блаже́нныѧ бж҃їѧ сла́вы въ неизрече́ннѣмъ молча́нїи и҆ ра́дости: и҆ чꙋ́вствами всѣ́ми и҆змѣне́нъ бы́въ, ꙗ҆́кѡ а҆́гг҃лъ въ веще́ственнѣмъ тѣ́лѣ невеще́ственъ съ человѣ́ки соѡбраща́етсѧ.

<rubric class="inline">ч҃а.</rubric> <red>Ч</red>ꙋ̑вства вѣ́сть сло́во пѧ́ть и҆ ѡ҆бꙋчє́нїѧ: бдѣ́нїе, поꙋче́нїе, моли́твꙋ, воздержа́нїе, и҆ безмо́лвїе. Си̑мъ чꙋ̑вства своѧ̑ присовокꙋпи́вый: зрѣ́нїе ѹ҆́бѡ, бдѣ́нїю: слꙋ́хъ же поꙋче́нїю: ѡ҆бонѧ́нїе мл҃твѣ: вкꙋ́съ, воздержа́нїю: и҆ ѡ҆сѧза́нїе спрѧгі́й безмо́лвїю, ско́рѡ ѡ҆чища́етъ ѹ҆́мъ своеѧ̀ дꙋшѝ, и҆ ѡ҆тончи́въ си́ми є҆го̀, безстра́стна и҆ прозри́тельна є҆го̀ содѣ́ловаетъ.

<rubric class="inline">ч҃в.</rubric> <red>Ѹ҆́</red>мъ безстра́стенъ є҆́сть, своѧ̑ побѣди́вый стра̑сти, и҆ превы́ше печа́ли и҆ ра́дости бы́вый, и҆́же ни ѡ҆ печа́лехъ, ꙗ҆̀же ѿ нанесе́нїй, ѹ҆ныва́етъ, ни ра́достїю ꙗ҆̀же ѿ благодꙋ́шїѧ, разлива́етсѧ: но во ско́рбехъ ѹ҆́бѡ ра́дꙋющꙋюсѧ и҆мѣ́ѧ дꙋ́шꙋ, во благодꙋ́шїихъ же воздержа́ющꙋюсѧ, и҆ не внѣ̀ мѣ́ры дѣ́йствꙋющꙋю.

<rubric class="inline">ч҃г.</rubric> <red>М</red>но́го на творѧ́щихъ въ видѣ́нїе предспѣ́ѧнїѧ неи́стовство бѣсѡ́въ: подсѣда́ютъ бо на тѣ́хъ но́щь и҆ де́нь. И҆ пребыва́ющими ѹ҆́бѡ съ ни́ми, и҆скꙋшє́нїѧ лю̑та на нѧ̀ воздвиза́ютъ: собо́ю же то́поты творѧ́тъ въ страхова́нїе, и҆ на спѧ́щихъ си́хъ навѣ́тꙋютъ, ѻ҆тра́дѣ и҆́хъ зави́дѧще, и҆ разли́чнѡ ѡ҆печалѧ́ютъ и҆̀хъ, а҆́ще и҆ не мо́гꙋтъ ѡ҆би́дѣти прилѣпле́нныхъ сꙋ́щихъ бг҃ꙋ. И҆ а҆́ще не бы̀ а҆́гг҃лъ гдⷭ҇а вседержи́телѧ хранѧ́й и҆̀хъ бы́лъ, не бы́ша навѣ́та и҆́хъ и҆ сме́ртныхъ сѣ́тей ѹ҆гонзнꙋ́ли.

<rubric class="inline">ч҃д.</rubric> <red>П</red>одвиза́ѧйсѧ въ дѣ́ѧтельнѣмъ любомꙋ́дрїи добродѣ́тели, внемлѝ и҆звѣ́стнѡ ѡ҆ навѣ́тѣхъ гꙋби́тельныхъ бѣсѡ́въ: є҆ли́кѡ бо восхождє́нїѧ предспѣ́ѧнїй въ высѡ́кїѧ добродѣ́тєли полага́еши, и҆ свѣ́тъ ѹ҆множа́еттисѧ бж҃е́ственный въ моли́твахъ, и҆ ко ѿкрове́нїѧмъ грѧде́ши и҆ видѣ́нїѧмъ неизречє́ннымъ, дх҃омъ: толи́кѡ ѻ҆нѝ, восходѧ́ща тѧ̀ зрѧ́ще на не́бо, скреже́щꙋтъ зꙋбы̑, и҆ ѕло́бы своеѧ̀ многоплетє́нныѧ мрє́жи по мы́сленномꙋ воздꙋ́хꙋ тща́тельнѡ простира́ютъ. Не то́чїю бо по́хотнїи и҆ ꙗ҆́ростнїи и҆ плотолюби́вїи же и҆ ѕвѣ́рстїи на тѧ̀ дхнꙋ́тъ бѣ́си, но и҆ хꙋле́нїѧ за́вистїю го́рькою на тѧ̀ воста́нꙋтъ. И҆ къ си̑мъ ꙗ҆вле́ннѡ же и҆ неѧвле́ннѡ воздꙋ́шнїи и҆ нача̑ла и҆ вла̑сти летѧ́щїи, по мечта́нїю є҆ди́номꙋ въ ви́дахъ стра́нныхъ и҆ стра́шныхъ представлѧ́ющїисѧ, во ѡ҆ѕлобле́нїе твоѐ, є҆ли́кѡ мо́щно є҆́сть тѣ̑мъ, воздви́гнꙋтсѧ. Но во ѹ҆́мномъ дѣ́ланїи моли́твы бо́дрымъ ѻ҆́комъ ѹ҆ма̀ ѹ҆пражнѧ́ѧсѧ, и҆ мы́слѧми є҆сте́ственнагѡ ѹ҆мозрѣ́нїѧ въ творе́нїихъ бж҃їихъ поꙋча́ѧсѧ, не ѹ҆бои́шисѧ ѿ стрѣлы̀ и҆́хъ летѧ́щїѧ во днѝ: ниже́ бо тѣлесѝ твоемꙋ̀ приближа́тисѧ возмо́гꙋтъ, ѿ сꙋ́щагѡ въ тебѣ̀ свѣ́та ꙗ҆́кѡ тьма̀ прогонѧ́еми, и҆ ѿ бж҃е́ственнагѡ ѻ҆гнѧ̀ пожига́еми.

<rubric class="inline">ч҃є.</rubric> <red>Б</red>лагода́ти бж҃е́ственнагѡ дх҃а боѧ́тсѧ ѕѣлѡ̀ лꙋка́вїи дꙋ́си, и҆ наипа́че є҆гда̀ бога́тнѣ на́йдетъ на ны̀ ѡ҆чища́ющихсѧ поꙋче́нїемъ и҆ чи́стою моли́твою: не дерза́юще бо прибли́житисѧ тѣлесѝ ѡ҆сїѧва́емыхъ ѿѻнꙋ́дꙋ, є҆ди́нѣми мечта́нїи и҆ стра́шными то́поты, и҆ безвѣ́стными гла̑сы ѹ҆страша́ти и҆ смꙋща́ти покꙋша́ютсѧ, и҆ ѿ дѣ́лъ ѿводи́ти бдѣ́нїѧ и҆ моли́твы. Но и҆ спѧ́щымъ тѣ̑мъ на землѝ не щадѧ́тъ, и҆ зави́дѧще кратча́йшемꙋ трꙋдѡ́въ и҆́хъ поко́ю навѣ́тꙋютъ, и҆ торга́нїи нѣ́кїими взе́млютъ со́нъ ѿ вѣ́ждей и҆́хъ, притрꙋ́днѣйшїй си́хъ живо́тъ и҆ болѣ́зни и҆спо́лненъ твори́ти таковы́ми ѹ҆мышлѧ́юще.

<rubric class="inline">ч҃ѕ.</rubric> <red>Ѡ҆</red>тѣлесѣва́тисѧ мнѧ́тсѧ то́нцѣ нѣ́какѡ дꙋ́си тьмы̀, ꙗ҆́коже сло́во ѿ и҆скꙋ́са мнѣ́ти дае́тъ. И҆лѝ сїѐ мечта́ющи чꙋ́вствꙋ подꙋкра́дꙋемꙋ, и҆лѝ въ сїѐ и҆ ѡ҆сꙋжде́нни бы́вше, ѿ дре́внѧгѡ ѿпаде́нїѧ. Но ѻ҆ба́че сосража́тисѧ съ подви́жною ѹ҆стремлѧ́ютсѧ дꙋше́ю, клонѧ́щꙋсѧ тоѧ̀ ко снꙋ̀ ле́стномꙋ тѣ́лꙋ, є҆́же и҆ и҆скꙋше́нїе нѣ́кое мни́тмисѧ бы́ти дꙋшѝ, ны́нѣ быва́ющїѧ превы́шше смире́нїѧ тѣлесѐ, ꙗ҆́кѡ да ꙗ҆рови́дное тоѧ̀ и҆ мꙋ́жественное, ка́кѡ є҆́сть, на таковы́хъ пока́жетсѧ, претѧ́щымъ то́й стра́шными съ ꙗ҆́ростїю и҆ неи́стовствомъ мно́гимъ. И҆́миже въ раче́нїе ѹ҆ѧ́звленна бж҃їе, и҆ ѡ҆бдержи́тельными добродѣ́тельми ѡ҆б̾ѧ́та дꙋша̀, не то́чїю пра́ведною ꙗ҆́ростїю сопротивлѧ́етсѧ, но и҆ бїе́тъ си́хъ, а҆́ще ко́е тѣ̑мъ є҆́сть чꙋ́вство, ꙗ҆́коже мни́тсѧ, неща́днѡ ѡ҆землени́вшымсѧ ѿпаде́нїемъ пе́рвагѡ и҆ бж҃е́ственнагѡ свѣ́та.

<rubric class="inline">ч҃з.</rubric> <red>П</red>ре́жде сраже́нїѧ и҆ побѣ́ды мно́жицею бѣ́сове чꙋ́вство дꙋшѝ смꙋща́ютъ, и҆ со́нъ ѿ вѣ́ждей восхища́ютъ. Но де́рзости и҆ мꙋ́жества ѿ дх҃а ст҃а́гѡ и҆спо́лненнаѧ дꙋша̀ небреже́тъ ѹ҆́бѡ си́хъ нахожде́нїѧ и҆ го́рькагѡ неи́стовства: животворѧ́щымъ же то́чїю воѡбраже́нїемъ, и҆ призыва́нїемъ і҆и҃са и҆ бг҃а, и҆ мечта̑нїѧ и҆́хъ разрꙋша́етъ, и҆ си́хъ кꙋ́пнѡ бѣглецы̀ соверша́етъ.

<rubric class="inline">ч҃и.</rubric> <red>А҆́</red>ще коры̑сти плѣни́ти сꙋпоста́тныхъ дꙋхѡ́въ ѿ дѣ́ѧтельнагѡ и҆зше́лъ є҆сѝ любомꙋ́дрїѧ, зрѝ и҆ внемлѝ, ѻ҆рꙋ́жїи себѐ ѿвсю́дꙋ дꙋхо́вными воѡрꙋжи́въ. Вѣ́си бо, кі́ихъ сосꙋ́ды расхи́тити воз̾ꙋсе́рдствовалъ є҆сѝ. Сꙋпоста̑тъ ѹ҆́бѡ, но мы́сленныхъ и҆ безпло́тныхъ, съ тѣ́ломъ є҆щѐ царе́ви дꙋхѡ́въ и҆ бг҃ꙋ во́инствꙋѧй. Вѣ́ждь бо, ꙗ҆́кѡ горча́е, не́жели пе́рвѣе вою́ютъ на тѧ̀, и҆ мно́зи на тѧ̀ прїи́дꙋтъ ко́зньми: до́ндеже и҆лѝ ѹ҆таи́вшесѧ, внегда̀ коры́сти припогꙋблѧ́ти, съ си́ми тѧ̀ плѣ́нника восхи́тѧтъ и҆ мно́гїѧ го́рести дꙋ́шꙋ твою̀ и҆спо́лнѧтъ, и҆лѝ ѕлы̑мъ тѧ̀ и҆ болѣ́знєннымъ подве́ргнꙋтъ и҆скꙋше́нїѧмъ, во ѡ҆скорбле́нїе пло́ти твоеѧ̀ и҆ ѡ҆ѕлобле́нїе.

<rubric class="inline">ч҃ѳ.</rubric> <red>Н</red>е мо́жетъ и҆сто́чникъ бла́гъ, во́ды мꙋ̑тны и҆ смра̑дны и҆сточа́ти, вещество́мъ мїрски́мъ смердѧ́щѧ: нижѐ се́рдце, внѣ̀ ца́рствїѧ сꙋ́ще небе́снагѡ, стрꙋи̑ жи́зни когда̀ бж҃е́ствєннаѧ и҆сточа́ти, благоꙋха́нїе мѵ́ра мы́сленна возсыла́ющыѧ. Є҆да́ ли бо, глаго́летъ, и҆сто́чникъ ѿ є҆ди́нагѡ ѹ҆́стїѧ и҆сточа́етъ сла́дкое и҆ го́рькое; Є҆да̀ мо́жетъ кꙋпина̀ ма̑слины сотвори́ти, и҆лѝ же́лꙋди ма́слина; Та́кѡ нижѐ и҆сто́чникъ є҆ди́нъ се́рдца, лꙋка́въ и҆ бла́гъ вкꙋ́пѣ роди́ти ра́зꙋмъ. Но благі́й ѹ҆́бѡ человѣ́къ ѿ блага́гѡ сокро́вища се́рдца своегѡ̀ и҆зно́ситъ блага̑ѧ: лꙋка́вый же ѿ лꙋка́вагѡ сокро́вища се́рдца своегѡ̀ и҆зно́ситъ лꙋка̑ва, по гдⷭ҇ню гла́сꙋ.

<rubric class="inline">р҃.</rubric> <red>Ꙗ҆́</red>коже невозмо́жно є҆́сть без̾ є҆ле́а и҆ ѻ҆гнѧ̀ свѣти́льникꙋ горѣ́ти, и҆ свѣти́ти сꙋ́щымъ въ хра́минѣ: та́кѡ и҆ дꙋшѝ не возмо́жно є҆́сть без̾ бж҃е́ственна дх҃а и҆ ѻ҆гнѧ̀, бж҃е́ствєннаѧ ꙗ҆вле́ннѣе вѣща́ти, и҆ просвѣща́ти человѣ́ки: всѧ́къ бо да́ръ соверше́нъ свы́ше є҆́сть ѿ ѻ҆ц҃а̀ свѣ́тѡвъ, раздѣлѧ́емь всѧ́кой бг҃олюби́вой дꙋшѝ: въ не́мже нѣ́сть, по словесѝ, и҆змѣне́нїѧ и҆лѝ преложе́нїѧ сѣ́нь.
