---
title: "Ѿ ꙗ҆̀же сꙋ́ть ка́ллїста катафѷгїѡ́та"
navigation:
  key: various-filokalia4-9
  title: "Ѿ ꙗ҆̀же сꙋ́ть ка́ллїста катафѷгїѡ́та"
  parent: various-filokalia4
  order: 9
type: "various"
---

# Ѿ ꙗ҆̀же сꙋ́ть ка́ллїста катафѷгїѡ́та.

<rubric class="inline">а҃.</rubric> <red>В</red>сѧ́ко живо́тно, ѿ рожде́ннагѡ, лꙋ́чшимъ є҆сте́ственнымъ свои́мъ дѣ́йствомъ, и҆ поко́ѧ причаща́етсѧ, и҆ сла́дости ра́вныѧ, и҆ ѡ҆ се́мъ ра́дꙋетсѧ, и҆ пристра́ствꙋетъ си́хъ ра́ди. Тѣ́мже и҆ человѣ́къ, а҆́ки ѹ҆́мъ и҆мы́й, и҆ то є҆́же помышлѧ́ти, є҆сте́ственнѣ живо́тъ: па́че ѹ҆слажда́етсѧ, и҆ поко́ѧ въ прича́стїи быва́етъ и҆́стиннѣмъ, внегда̀ лꙋ̑чшаѧ помышлѧ́етъ, и҆ ꙗ҆̀же и҆лѝ блага̑ѧ хо́щетъ кто̀ глаго́лати, и҆лѝ дѡ́браѧ ѡ҆ себѣ̀. Є҆́же быва́етъ вои́стиннꙋ, бг҃а и҆мѣ́ѧ во ѹ҆мѣ̀, и҆ добродѣ́тєли є҆гѡ̀ помышлѧ́ѧ кра́ю сꙋ́щꙋ и҆ па́че ѹ҆ма̀ мы́сленномꙋ, и҆ кра́йнѣ лю́бѧщꙋю и҆ па́че ѹ҆ма̀ человѣ́ка: кра́йнїѧ и҆ по́чести и҆ па́че ѹ҆ма̀ блага̑ѧ и҆ дѡ́браѧ свои̑мъ сѝ ѹ҆готовлѧ́етъ, и҆ сїѧ̑ вѣ́чнѣ наипа́че.

<rubric class="inline">в҃.</rubric> <red>А҆́</red>ще всѧ́ко рожде́нїе прїꙋподоблѧ́тисѧ твори́тъ ражда́ющемꙋ рожде́нное, ꙗ҆́коже речѐ гдⷭ҇ь: ꙗ҆́кѡ рожде́нное ѿ пло́ти пло́ть є҆́сть: и҆ рожде́нное ѿ дх҃а, дх҃ъ є҆́сть. А҆́ще ѹ҆́бѡ дх҃ъ є҆́сть рожде́нный ѿ дх҃а: ꙗ҆́вѣ, ꙗ҆́кѡ и҆ бг҃ъ бꙋ́детъ по ро́ждшемꙋ дх҃ꙋ. Поне́же и҆ бг҃ъ и҆́стиненъ є҆́сть дх҃ъ, ѿ негѡ́же по благода́ти роди́сѧ прича́стникъ дх҃а. А҆́ще таковы́й бг҃ъ є҆́сть и҆ зри́теленъ преѧвле́ннѡ мо́глъ бы бы́ти, влѣ́потꙋ. И҆́бо ѿ є҆́же зрѣ́ти бг҃ъ рече́сѧ бг҃ъ. Тѣ́мже ѹ҆̀бо не зрѧ́й, и҆лѝ дꙋхо́внагѡ рожде́нїѧ и҆ прича́стїѧ не ѹ҆̀ полꙋчѝ: и҆лѝ полꙋчи́въ є҆̀, смѣжава́етъ ѿ невѣ́жества зри́тельнꙋю свою̀ си́лꙋ, и҆ мы́сленныхъ ѻ҆́крестъ мы́сленнагѡ пра́вды со́лнца бж҃е́ственныхъ лꙋче́й ѿвраща́етсѧ ненака́заннѣ, и҆ зри́тельныѧ си́лы прича́стникъ бы́въ, дѣ́йствїѧ сеѧ̀ лиша́етсѧ ѻ҆каѧ́ннѣ, а҆́ще и҆ къ ст҃ы́ни горѣ̀ простира́етсѧ.

<rubric class="inline">г҃.</rubric> <red>В</red>сѧ̑ сꙋ̑щаѧ ѿ сотво́ршагѡ ѧ҆̀ по сло́вꙋ свое́ си прїѧ́ша движе́нїе, и҆ є҆сте́ственное. Сво́йство: тѣ́мже послѣ́дованнѡ и҆ ѹ҆́мъ. Но движе́нїе ѹ҆ма̀ и҆́мать при́сное. При́сное же, безконе́чно є҆́сть и҆ безпредѣ́льно. Проти́вꙋ своемꙋ̀ ѹ҆̀бо досто́инствꙋ и҆ є҆стествꙋ̀ вои́стиннꙋ є҆мꙋ̀ бꙋ́детъ, дви́жимꙋ коне́чнѡ и҆лѝ предѣ́льнѡ. Сїе́ же постра́ждетъ, а҆́ще въ коне́чныхъ двиза́лсѧ бы и҆ предѣ́льныхъ. Не бо̀ возмо́жно є҆́сть бы́ти ѹ҆́бѡ ве́щи се́й коне́чнѣй и҆лѝ предѣ́льнѣй, движе́нїю же ѹ҆ма̀ є҆́же къ не́й, и҆лѝ ѻ҆́крестъ є҆ѧ̀ происходи́ти въ безконе́чное. Тре́бꙋетъ же ѹ҆̀бо приснодви́жное ѹ҆ма̀ вои́стиннꙋ безконе́чнаѧ и҆ безпредѣ́льна чесогѡ̀, къ немꙋ́же по сло́вꙋ и҆ своѐ є҆гѡ̀ є҆стество̀ бы́ло бы двиза́ющосѧ. Но ѹ҆̀бо безконе́чно и҆ вои́стиннꙋ безпредѣ́льно ничто́же є҆́сть кромѣ̀ бг҃а, є҆стество́мъ и҆ вои́стиннꙋ сꙋ́щагѡ є҆ди́на. Къ вои́стиннꙋ ѹ҆̀бо безконе́чнꙋ є҆ди́номꙋ, си́рѣчь къ бг҃ꙋ горѣ̀ простре́тисѧ, и҆ взира́ти и҆ двиза́тисѧ ѹ҆мꙋ̀ подоба́етъ: сїе́ бо вои́стиннꙋ є҆́сть є҆мꙋ̀ є҆стество̀.

<rubric class="inline">д҃.</rubric> <red>Б</red>езконє́чна сꙋ́ть и҆ безпредѣ̑льна и҆ ꙗ҆̀же ѡ҆ бз҃ѣ зри̑маѧ, но ѻ҆ба́че нижѐ въ си́хъ соверше́ннѣ ра́доватисѧ мо́жетъ ѹ҆́мъ, и҆ща̀ тогѡ̀, ѿ негѡ́же бы́сть. И҆́бо, поне́же ѡ҆ подо́бнѣмъ себѣ̀ ко́еждо є҆сте́ственнѣ ра́дꙋетсѧ, є҆ди́нъ сы́й ѹ҆́мъ є҆стество́мъ, а҆́ще и҆ мнѡ́га сꙋ́ть помышлє́нїѧ, горѣ̀ простира́ѧсѧ, и҆ а҆́ки двиза́ѧсѧ къ бг҃ꙋ, є҆ди́номꙋ є҆стество́мъ, и҆ мнѡ́га дѣ́йствїемъ, невозмо́жно є҆́сть ра́доватисѧ всесоверше́ннѣ, пре́жде да́же въ є҆сте́ственнѣ безпредѣ́льномъ є҆ди́нымъ дх҃омъ не бꙋ́детъ, ѿ мно́гихъ а҆́ки преше́дъ, въ є҆ди́нѣмъ ѹ҆̀бо ѹ҆́мъ двиза́ѧсѧ бз҃ѣ, є҆сте́ственнѣ ра́доватисѧ мо́жетъ всесоверше́ннѣ, но ѻ҆ба́че ѿ сꙋ́щихъ ко́еждо, наипа́че ѡ҆ сво́йствѣ ра́дꙋетсѧ є҆сте́ственнѣмъ. Є҆сте́ственно ѹ҆̀бо сво́йство є҆́сть ѹ҆мꙋ̀, и҆ наипа́че, є҆́же въ само́мъ бз҃ѣ, про́стѣ и҆ безпредѣ́льнѣ є҆ди́нѣмъ, и҆ двиза́тисѧ и҆ горѣ̀ простира́тисѧ и҆ быва́ти и҆ ра́доватисѧ всесоверше́ннѡ.

<rubric class="inline">є҃.</rubric> <red>В</red>сѧ́ко какова́либо зда́нна движе́нїе, є҆ще́ же и҆ са́магѡ ѹ҆ма̀ къ ста́тїю и҆ почи́тїю вои́стиннꙋ тщи́тсѧ и҆ взира́етъ, и҆ є҆́же ста́ти и҆ почи́ти ѿ негѡ̀, и҆ коне́цъ є҆́сть, и҆ по ра́вности поко́й зда́нномꙋ. Но ѻ҆ба́че ѹ҆́мъ є҆ди́нъ сы́й ѿ зда́нныхъ, въ зда́нныхъ двиза́ѧсѧ, стоѧ́нїѧ и҆ почи́тїѧ причасти́тисѧ не мо́жетъ. (Зда́ннѣй бо ве́щи прили́чнѣ прїе́мшей коне́цъ и҆мѣ́ти, а҆́ки наче́ншейсѧ, приснодви́жное ѹ҆ма̀ пра́веднѣ ѡ҆ста́лосѧ бы, и҆ послѣ́дованнѣ взыска́ло бы, гдѣ̀ двиза́тисѧ и҆́мать: и҆ ника́коже ѿню́дъ и҆мѣ́ти бꙋ́детъ, є҆́же престава́ти, и҆лѝ сво́й коне́цъ полꙋчи́ти, и҆лѝ приснодви́жное не бꙋ́детъ и҆мѣ́ти съ собо́ю по подлежа́щымъ, а҆́ще соѡб̾ѧ́тъ бꙋ́детъ ѡ҆предѣле́нными и҆ коне́цъ и҆мꙋ́щими, є҆́же дале́че є҆́сть є҆сте́ственнагѡ сво́йства ѹ҆ма̀, преѧвле́ннѣ приснодви́жна сꙋ́ща.) Нѣ́сть ѹ҆̀бо влѣ́потꙋ ѡ҆брѣстѝ є҆́же престава́ти, и҆лѝ ста́ти ѹ҆мꙋ̀, въ зда́нныхъ си́рѣчь ѡ҆брѣта́ющꙋсѧ. Гдѣ̀ ѹ҆̀бо возмо́глъ бы ѹ҆́мъ ѹ҆потреби́ти свое́ си сво́йство, є҆́же движе́нїемъ стоѧ́ти, си́рѣчь и҆ та́кѡ безмо́лвствовати, и҆ ми́ръ и҆мѣ́ти, и҆ поко́ѧ прїѧ́ти чꙋ́вство ѹ҆твержде́ннѣ, а҆́ще бы въ незда́нное и҆ неѡпи́санное не дости́глъ: сїе́ же є҆́сть бг҃ъ, вои́стиннꙋ и҆ премі́рнѣ є҆ди́но сы́й. Въ сїѐ ѹ҆̀бо є҆ди́ное и҆ неѡпи́санное дости́гнꙋти движе́нїемъ ѹ҆мꙋ̀ подоба́етъ, да є҆сте́ственнꙋю свою̀ тишинꙋ̀ ѡ҆брѣ́тъ, въ поко́й ста́нетъ ѹ҆́мнѣ влѣ́потꙋ. Та́мѡ бо є҆́сть стоѧ́нїе дх҃омъ и҆ странноѡбра́зенъ поко́й, и҆ всѣ́хъ коне́цъ безконе́чный, и҆ движе́нїе во є҆ди́но дости́гшꙋ ѻ҆́но не ѡ҆скꙋдѣва́етъ ника́коже, всѧ́комꙋ ѹ҆мꙋ̀ безпредѣ́льное и҆ безконе́чное дости́гшꙋ, и҆ неѡпи́санное, безви́дное, и҆ невоѡбраже́нное, и҆ соверше́ннѣ про́стое: таково́ бо є҆́сть рече́нное є҆ди́но, си́рѣчь бг҃ъ.

<rubric class="inline">ѕ҃.</rubric> <red>А҆́</red>ще твори́тъ бг҃ъ, по даві́дꙋ, а҆́гг҃лы своѧ̑ дх҃и, но и҆ и҆̀же ѿ человѣ̑къ ражда́етъ дх҃ъ, дх҃а твори́тъ и҆̀хъ. Ꙗ҆́коже речѐ гдⷭ҇ь: А҆́гг҃лъ ѹ҆̀бо и҆́нъ є҆́сть человѣ́къ рожде́нный ѿ дх҃а ꙗ҆́вственнымъ прича́стїемъ є҆гѡ̀. Но ѹ҆́бѡ а҆́гг҃лъ дѣ́ло є҆́сть, є҆́же вы́нꙋ зрѣ́ти лицѐ ѻ҆ц҃а̀ на́шегѡ, и҆́же на небесѣ́хъ, ꙗ҆́коже и҆ сїѐ речѐ гдⷭ҇ь. Тѣ́мже и҆ свѣ́тломꙋ дх҃а ст҃а прича́стникꙋ подоба́етъ зрѣ́ти, горѣ̀ простира́ющꙋсѧ, ꙗ҆́коже лѣ́потствꙋетъ, лицѐ бж҃їе. Тѣ́мже ѹ҆чи́тъ ꙗ҆́вѣ и҆ даві́дъ: взыщи́те, глаго́лѧ, гдⷭ҇а, и҆ ѹ҆тверди́тесѧ: взыщи́те лица̀ є҆гѡ̀ вы́нꙋ. Не блюде́тъ ѹ҆̀бо лѣ́потное и҆ подоба́ющее бы́вый прича́стникъ ст҃а́гѡ и҆ животворѧ́щагѡ и҆ просвѣти́тельнагѡ и҆ рачи́телѧ дх҃а, и҆ во и҆скꙋ́съ неизрече́ннагѡ рожде́нїѧ прише́дый сꙋ́щагѡ ѿ дх҃а, и҆ къ досто́инствꙋ а҆́гг҃лъ востекі́й: та́же ꙗ҆́коже прилꙋчи́сѧ за и҆зли́шнее говѣ́инство смѣжава́ти творѧ́й къ бг҃ꙋ ѹ҆́мное чꙋ́вство своѐ, и҆ не хотѣ́ти къ бг҃ꙋ горѣ̀ простира́тисѧ и҆ къ бж҃е́ствєннымъ: па́че же сп҃си́телю повелѣва́ющꙋ пребыва́ти въ не́мъ, занѐ и҆ то́й пребыва́етъ въ на́съ. И҆ даві́дꙋ глаго́лющꙋ: пристꙋпи́те къ немꙋ̀, и҆ просвѣти́тесѧ. И҆ вои́стиннꙋ а҆́ще хо́щемъ твори́ти подоба̑ющаѧ и҆ слѣ̑дꙋющаѧ, во свѣ́тѣ бг҃а ѻ҆ц҃а̀, глаго́лю же дх҃а ст҃а́гѡ: ѹ҆́зримъ свѣ́тъ и҆́же ѡ҆ бз҃ѣ, си́рѣчь бж҃е́ственнꙋю и҆́стинꙋ, а҆́ще не нѣ́какѡ невѣ́жественнѣ прїи́мемъ къ бж҃е́ствєннымъ лꙋча́мъ не ѡ҆браща́тисѧ.

<rubric class="inline">з҃.</rubric> <red>Т</red>ремѝ ѡ҆́бразы восхо́дитъ ѹ҆́мъ къ видѣ́нїю бж҃їю: самодви́жнѣ, и҆нодви́жнѣ, и҆ междꙋ̀ си́ми. И҆ самодви́жный ѹ҆́бѡ ѡ҆́бразъ, ѿ є҆стества̀ ѹ҆ма̀ то́чїю соверша́етсѧ хотѣ́нїе своѐ мечта́нїемъ ѹ҆потреблѧ́ющъ, є҆гѡ́же коне́цъ є҆́сть видѣ́нїе сꙋ́щихъ ѡ҆ бз҃ѣ: ꙗ҆̀же и҆ є҆́ллини нѣ́какѡ мечта́ша. Вторы́й є҆́сть преесте́ственъ, хотѣ́нїемъ, и҆ просвѣще́нїемъ то́чїю бж҃їимъ быва́ющъ: тѣ́мже и҆ под̾ бж҃е́ственнымъ содержа́нїемъ тогда̀ ѹ҆́мъ ве́сь ѡ҆брѣта́етсѧ, и҆ въ бж҃є́ственна ѿкровє́нїѧ восхища́етсѧ, и҆ неизрече́нныхъ вкꙋша́етъ бж҃їихъ та̑инъ, и҆ бꙋ́дꙋщихъ сбытїѧ̑ зри́тъ. Ѡ҆́бразъ же, и҆́же междꙋ̀ си́ми, двѣма̀ по ча́сти совокꙋплѧ́етсѧ. Занѐ є҆ли́кѡ ѹ҆́бѡ хотѣ́нїемъ и҆ мечта́нїемъ свои́мъ дѣ́лаетъ, самодви́жномꙋ согла́сенъ показꙋ́етсѧ: и҆нодви́жномꙋ же прїѡбща́етсѧ, поне́же ѿ бж҃е́ственнагѡ соединѧ́етсѧ къ себѣ̀ самомꙋ̀ просвѣще́нїѧ, неизрече́ннѡ ви́дитъ бг҃а вы́шше своегѡ̀ ѹ҆́мнагѡ соедине́нїѧ. Всѣ́хъ бо ѡ҆ бз҃ѣ ви́димыхъ и҆ глаго́лемыхъ внѣ̀ быва́етъ тогда̀, нижѐ благонача́лїе и҆лѝ ѡ҆боже́нїе, нижѐ премꙋ́дрость и҆лѝ силотво́рнꙋ держа́вꙋ, и҆лѝ про́мыслъ, и҆лѝ и҆́но что̀ ѿ бж҃е́ственныхъ зрѧ̀, и҆спо́лненъ быва́ѧ наипа́че ѹ҆́мна свѣ́та, є҆ще́ же и҆ ра́дости дѣ́йствꙋемыѧ ѿ бж҃е́ственна ѻ҆гнѧ̀ любо́вїю срастворе́нна.

<rubric class="inline">и҃.</rubric> <red>Ѹ҆́</red>мъ, своѐ мечта́нїе ко є҆́же зрѣ́ти неви̑димаѧ ѹ҆потреблѧ́ѧ, вѣ́рою наставлѧ́етсѧ, ѡ҆сїѧва́емь же ѿ бл҃года́ти, наде́ждею ѹ҆твержда́етсѧ. Ѿ бж҃е́ственнагѡ же свѣ́та восхища́емь, сокро́вище любвѐ быва́етъ человѣ́ческїѧ, и҆ мно́гѡ же па́че бж҃їѧ. Та́кѡ тро́йственный ѹ҆ма̀ чи́нъ, и҆ движе́нїе въ вѣ́рѣ и҆ наде́ждѣ и҆ любвѝ соверше́ннѣй, и҆ бг҃отво́ренъ, и҆ тве́рдъ же и҆ непрекло́ненъ быва́етъ: и҆ сегѡ̀ дости́гши простра́нства верхогра́дїѧ, ꙗ҆́коже бы кто̀ ре́клъ, въ стра́жбищи любвѐ себѐ ѹ҆твердѝ. Ѿ є҆ѧ́же вины̀ є҆́сть, є҆́же глаго́летсѧ ѿ Па́ѵла: любы̀ всѧ̑ терпи́тъ, всѧ̑ претерпѣва́етъ за бла́гость вѣ́ры и҆ наде́жды. Любы̀, глаго́летъ, николи́же ѿпа́даетъ, за разжже́нное своѐ съ бг҃омъ соедине́нїе и҆ совокꙋпле́нїе неизрече́нное.

<rubric class="inline">ѳ҃.</rubric> <red>Н</red>и въ чесо́мъ зда́нномъ и҆зрѧ́днѣ є҆́сть є҆ди́ное: ꙗ҆́кѡ бо ра́знствꙋетъ ко́еждо когѡ́ждо, по нѣ́коемꙋ ѡ҆́бразꙋ сво́йства не возмо́жно не вѣ́дѣти. А҆ ꙗ҆́кѡ сꙋ́ть зда́нна ко́еждо когѡ́ждо не ра́знствꙋетъ, наче́ншосѧ же сꙋ́що, и҆ коне́цъ и҆мꙋ́що, и҆ под̾ є҆стество́мъ сꙋ́що, и҆ не сꙋ́що вои́стиннꙋ про́сто є҆ди́но. То́чїю бо є҆ди́но вои́стиннꙋ є҆́сть несозда́нное, ꙗ҆́кѡ про́сто, ꙗ҆́кѡ безнача́льно, ꙗ҆́кѡ конца̀ не и҆мꙋ́що и҆ безпредѣ́льно, и҆ сегѡ̀ ра́ди безконе́чно, є҆́же є҆́сть бг҃ъ. Къ немꙋ́же а҆́ще бы ѹ҆́мъ зрѣ́лъ съ прича́стїемъ и҆ посо́бїемъ дх҃а животворѧ́щагѡ, вы́нꙋ прили́чествꙋющее своѐ раще́нїе прїе́млетъ, соеди́ненъ сы́й и҆ просте́ртъ, и҆ бг҃отво́рна держа́сѧ ѹ҆строе́нїѧ. Є҆ще́ же и҆ ѕѣлѡ̀ разꙋмѣ̀ ꙗ҆́снѣ, ꙗ҆́кѡ кромѣ̀ є҆ди́нагѡ, и҆ є҆́же къ немꙋ̀ дꙋ́хомъ взира́нїѧ, ѹ҆мꙋ̀ лꙋ́чшꙋ бы́ти невозмо́жно є҆́сть. Ѻ҆́во ѹ҆́бѡ ꙗ҆́кѡ ѹ҆́мъ расточи́сѧ, многоча́стномꙋ мі́рꙋ и҆ страсте́мъ повинꙋ́всѧ, и҆ тре́бꙋетъ прили́чнѣ премі́рны си́лы, и҆ послѣ́дованнѡ преесте́ственна є҆ди́нагѡ ко взира́нїю: да та́кѡ ѿ раздѣ́льныхъ восхище́нъ бы́въ, внѣ̀ бꙋ́детъ страсте́й и҆ раздѣле́нїѧ, и҆ та́кѡ полꙋчи́лъ бы бг҃ови́дное. Сегѡ̀ ра́ди и҆ гдⷭ҇ь моле́нїе твори́тъ ко ѻ҆ц҃ꙋ̀, да бꙋ́демъ є҆ди́но вѣ́рнїи во ѻ҆ц҃ѣ̀, и҆ въ не́мъ сн҃ѣ дх҃омъ, и҆ та́кѡ є҆ди́но, ꙗ҆́коже и҆ ті́и сꙋ́ть є҆ди́но (не ѕлосло́внѣ си́рѣчь, ꙗ҆́коже саве́ллїй речѐ є҆ди́ное) ꙗ҆́кѡ да бꙋ́демъ, ꙗ҆́коже подоба́етъ, соверше́ни сꙋ́ще и҆ благода́тїю соединѧ́ющагѡ дх҃а, и҆ видѣ́нїемъ є҆динови́днымъ во є҆ди́номъ бз҃ѣ. Сїѐ на́мъ ꙗ҆́вѣ є҆́сть и҆́стинное предспѣ́ѧнїе на лꙋ́чшее: и҆ се́й коне́цъ, и҆ и҆́стиненъ и҆ є҆ди́нъ поко́й. Сегѡ̀ ра́ди и҆ зави́стнаѧ и҆ человѣконенави́стнаѧ бѣсо́вскаѧ дрꙋжи́на, на мно́гихъ богѡ́въ, є҆́же ѽ дабы̀ не бы́ло! Чествова́нїе расточи́вши, въ пре́лесть посѣ́ѧ є҆ди́нственное ѹ҆ма̀, и҆ не ѡ҆ста́ви сїѐ и҆мѣ́ти, мечта́нїе є҆ди́нагѡ премі́рнагѡ. Ꙗ҆́кѡ да на мнѡ́ги бо́ги слꙋже́нїемъ, взира́нїемъ же и҆ раздѣле́нїемъ проти́вꙋ своемꙋ́ си є҆стествꙋ̀ повинꙋ́въ двиза́тисѧ ѹ҆мꙋ̀, всѧ́ческихъ страсте́й жела́телѧ пока́жетъ и҆ лжѝ, вмѣ́стѡ и҆́стины и҆ добродѣ́тели. Тѣ́мже дх҃ъ ст҃ы́й завѣщава́етъ проро́комъ: Пристꙋпи́те глаго́лѧ, къ немꙋ̀, къ є҆ди́номꙋ си́рѣчь, и҆ просвѣти́тесѧ. И҆ є҆щѐ и҆́ндѣ: а҆́зъ бг҃ъ пе́рвый, и҆ а҆́зъ по си́хъ, и҆ кромѣ̀ менѐ нѣ́сть и҆но́гѡ бг҃а. И҆ па́ки: слы́ши і҆сра́илю, гдⷭ҇ь бг҃ъ тво́й, гдⷭ҇ь є҆ди́нъ є҆́сть. Не бо̀ трїѷпоста́сное є҆ди́нагѡ бж҃ества̀ є҆ди́ное раздѣлѧ́етсѧ гдⷭ҇ьство, но и҆ трѝ сꙋ́ть ѻ҆па́снѣ ли́ца и҆ ничи́мже мнѣ́е є҆ди́но сꙋщество́мъ же и҆ си́лою, хотѣ́нїемъ же и҆ дѣ́йствомъ, и҆ и҆нѣ́ми сꙋще́ственными благи́ми. Ѹ҆̀бо є҆́же слꙋжи́ти є҆ди́нствꙋ бж҃їю, и҆ взира́ти, и҆ собира́тисѧ є҆ли́ка си́ла къ немꙋ̀ ѿ мно́гихъ, во́лѧ бж҃їѧ є҆́сть, и҆ ѹ҆ма̀ пред̾ꙋспѣ́ѧнїе на лꙋ́чшее, ꙗ҆́кѡ и҆́стины ѡ҆брѣ́тенїе, и҆ бж҃е́ственна раче́нїѧ, и҆ послѣ́дованнѡ ѡ҆боже́нїѧ пло́дъ.

<rubric class="inline">і҃.</rubric> <red>А҆́</red>ще лжа̀ ѹ҆́бѡ є҆́сть многоча́стна, є҆ди́но же и҆́стина: ѹ҆̀бо ѹ҆́мъ дꙋ́хомъ къ є҆ди́номꙋ горѣ̀ простира́ющїйсѧ, къ превосходѧ́щемꙋ, премі́рномꙋ па́че всѣ́хъ, къ томꙋ̀, ѿ негѡ́же мнѡ́гаѧ, къ са́мой то́й вои́стиннꙋ и҆́стинѣ горѣ̀ простира́етсѧ. Но ѹ҆̀бо не мо́жетъ бы́ти ѹ҆́мъ свобо́денъ ѿ страсте́й, а҆́ще не и҆́стина свободи́тъ є҆го̀: ѹ҆́мъ ѹ҆̀бо страсте́й свобо́денъ быва́етъ зрѧ̀ и҆ горѣ̀ простира́ѧсѧ є҆ди́нственнымъ ѡ҆́бразомъ къ є҆ди́номꙋ премі́рномꙋ. Прили́чествꙋетъ же и҆́стина ѹ҆мꙋ̀ къ безстра́стїю, и҆ бг҃ови́днꙋ ѹ҆строе́нїю и҆ сыноположе́нїю дꙋхо́внꙋ наипа́че, ника́коже ра́бство: зане́же ра́бъ, глаго́летъ, не вѣ́сть что̀ твори́тъ гдⷭ҇ь є҆гѡ̀. А҆́ще же невѣ́жество ра́бїе є҆́сть, ꙗ҆́вѣ ꙗ҆́кѡ прича́стникъ сы́й свобо́ды, вѣ́сть та̑йны ѻ҆ц҃а̀, и҆ взы́ти подо́бнѣ бы́сть є҆мꙋ̀ бла́го и҆ до́брѣ на досто́инство сыноположе́нїѧ. Ꙗ҆́коже бо є҆́же не вѣ́дѣти семꙋ̀ є҆́же вѣ́дѣти проти́вно є҆́сть преѧвле́ннѣ, та́кѡ вои́стиннꙋ и҆ ра́бїй чи́нъ, сопроти́внѣ є҆́сть къ сыно́вню ꙗ҆́вѣ. И҆ а҆́ще не вѣ́дый, ра́бъ є҆́сть: вѣ́дый же вои́стиннꙋ нѣ́сть ра́бъ, но свобо́денъ, и҆лѝ да рекꙋ̀ сы́нъ. И҆́бо дꙋ́хъ и҆́стины свобожда́ѧ вои́стиннꙋ, са́мъ се́й сынополага́етъ бг҃ови тѣ́хъ, въ ни́хже бы прише́лъ: є҆ли́цы бо, глаго́летъ, дх҃омъ бж҃їимъ во́дѧтсѧ, сі́и сꙋ́ть сы́нове бж҃їи. А҆́ще бо къ пресꙋ́щественнꙋ є҆ди́номꙋ взира́ти, и҆́стины бы́ти є҆́сть: и҆́стина же свобо́дꙋ ѹ҆мꙋ̀ подае́тъ: свобо́да же, сыноположе́нїѧ бж҃е́ственна зна́менїе є҆́сть ꙗ҆́вно: сегѡ́ же да́ра сыноположе́нїѧ, ничто́же нижѐ бо́льше є҆́сть, нижѐ ѹ҆́бѡ є҆стествꙋ̀ слове́снꙋ па́че прили́чествꙋющо и҆́но: ѕѣлѡ̀ смы́сленно и҆ ѕѣлѡ̀ ѿ нꙋ́ждныхъ бы́ло бы вои́стиннꙋ, є҆́же горѣ̀ простре́тисѧ и҆ взира́ти и҆ собира́тисѧ дꙋхоно́снѣ ѹ҆мꙋ̀, є҆ли́ка си́ла къ є҆ди́номꙋ премі́рнꙋ, си́рѣчь къ бг҃ꙋ.

<rubric class="inline">а҃і.</rubric> <red>Г</red>дⷭ҇ь бг҃ъ тво́й, глаго́летъ дх҃а ст҃ы́й, гдⷭ҇ь є҆ди́нъ є҆́сть. Толи́ко попече́нїе є҆́сть бж҃ествꙋ̀ дх҃а возводи́ти ѹ҆́мъ къ є҆ди́номꙋ премі́рномꙋ. И҆ не ѹ҆̀бо ꙗ҆́кѡ є҆ди́ное проповѣ́даетъ, ѹ҆ма́ же къ немꙋ̀ ѡ҆браще́нїе и҆ взира́нїе не лю́битъ, лѣ́ть є҆́сть глаго́лати. Є҆́же бо ст҃ы́й глаго́летъ дх҃ъ, семꙋ̀ и҆ помышлѧ́тисѧ хо́щетъ: и҆ є҆́же помышлѧ́етсѧ, къ семꙋ̀ и҆ ѹ҆мꙋ̀ ѡ҆браща́тисѧ. Ѿсꙋ́тствꙋющꙋ бо ѹ҆ма̀ ѡ҆браще́нїю къ помы́сленномꙋ, и҆ є҆́же мо́глъ бы помы́слити ѹ҆́мъ, ѿсꙋ́тствꙋетъ. И҆ є҆́сть по нꙋ́ждѣ всꙋ́е рече́но проповѣ́данїе є҆ди́нственнагѡ: и҆ сегѡ̀ ра́ди и҆ вѣ́ра. А҆́ще же сїѐ безмѣ́стно: ѹ҆̀бо и҆ є҆́же не размышлѧ́ти є҆ди́ное ѡ҆браща́ющꙋсѧ ѹ҆мꙋ̀ къ немꙋ̀ и҆ горѣ̀ простира́ющꙋсѧ, безмѣ́стно є҆́сть.

<rubric class="inline">в҃і.</rubric> <red>А҆́</red>ще є҆стество̀ є҆́сть къ вини̑мымъ и҆ па́че же словє́снымъ къ вино́вномꙋ горѣ̀ простре́тисѧ и҆ взира́ти ѡ҆браща́тельнѣ. Ѿ вины́ же всѧ̑ произведо́шасѧ бг҃а, и҆ ѿ негѡ́же и҆ ѹ҆́мъ: Бг҃ъ же є҆́сть верхо́вное и҆ про́стѣ є҆ди́ное: ѹ҆̀бо є҆стество̀ є҆́сть ѹ҆мꙋ̀, къ верхо́вномꙋ и҆ про́стѣ є҆ди́номꙋ ꙗ҆́кѡ къ вино́вномꙋ ѡ҆браща́ющꙋсѧ, горѣ̀ простре́тисѧ и҆ взира́ти.

<rubric class="inline">г҃і.</rubric> <red>А҆́</red>ще и҆з̾ тогѡ̀ и҆ тѣ́мъ и҆ въ не́мъ всѧ́чєскаѧ: є҆́сть же и҆ ѹ҆́мъ ѿ всѣ́хъ є҆ди́но, ѹ҆̀бо и҆з̾ тогѡ̀ и҆ тѣ́мъ и҆ се́й є҆́сть, па́че же ближа́е и҆з̾ тогѡ̀ и҆ тѣ́мъ то́й, за бг҃оподо́бное. Тѣ́мже и҆ па́че се́й взира́ти до́лженъ є҆́сть къ немꙋ̀. Глаго́лемое же къ немꙋ̀, ꙗ҆влѧ́етъ, ꙗ҆́кѡ на премі́рное є҆ди́нагѡ подоба́етъ ꙗ҆вле́нїе ѡ҆браща́тельнѣ взира́ти. На є҆ди́ное ѹ҆̀бо ѹ҆́мъ до́лженъ є҆́сть взира́ти.

<rubric class="inline">д҃і.</rubric> <red>Ѿ</red> є҆ди́нагѡ происхо́дѧтъ мнѡ́гаѧ, не ктомꙋ́ же ѿ мно́гихъ є҆ди́ное. Но ѹ҆̀бо тва́рь є҆́сть мнѡ́гаѧ, тѣ́мже ѿ є҆ди́нагѡ є҆́сть тва́рь ꙗ҆́вѣ. Бꙋ́детъ же па́че тва́ри ꙗ҆́кѡ творе́цъ и҆ содѣ́тель ѻ҆́но є҆ди́ное. Зрѧ́й ѹ҆̀бо тва́рь ꙗ҆́коже подоба́етъ, по нꙋ́ждѣ къ премі́рномꙋ є҆ди́номꙋ и҆мѣ́ти бꙋ́детъ видѣ́нїѧ своегѡ̀ заключе́нїе: поне́же и҆ сꙋ́ть въ вино́вныхъ премнѡ́га вино́внагѡ а҆́ки и҆зглашє́нїѧ, и҆́миже познава́етсѧ и҆́же хꙋдо́жествомъ и҆ премꙋ́дростїю, и҆ си́лою, и҆ бла́гостїю промысли́тельнѣ всѧ̑ произведы́й, ꙗ҆́коже восхотѣ̀. Сегѡ̀ ра́ди и҆ и҆са́їа дх҃омъ, возведи́те, глаго́летъ, ѻ҆́чи ва́ши, и҆ ви́дите, кто̀ сотворѝ сїѧ̑ всѧ̑; Сїѧ̑ ѹ҆́бѡ всѧ̑ мно́гихъ ра́ди, ре́къ, вини́мыхъ: сїе́ же, кто̀; Къ томꙋ̀ ѿ негѡ́же сїѧ̑ сꙋ́ть, є҆́же є҆́сть про́стѣ по є҆стествꙋ̀ є҆ди́но, возводѧ̀ ѹ҆́мъ.

<rubric class="inline">є҃і.</rubric> <red>С</red>обира́етсѧ и҆ тва́рь во є҆ди́но, но сло́жно и҆ многоча́стно, и҆ не безнача́льно, а҆́ки зда́нно. Зи́ждꙋщее же є҆́сть є҆ди́но: не то́кмѡ є҆ди́но ꙗ҆́кѡ мно́гихъ и҆ разли́чныхъ согла́сїѧ въ є҆ди́но содхнове́нїе всегѡ̀ и҆ намѣ́ренїе твори́тельно, но є҆щѐ про́чее и҆ несозда́нно, ꙗ҆́кѡ преднача́льно вино́вно. Восходѧ́ бо на послѣ́дствꙋющее ѹ҆́мъ нꙋ́жда є҆́сть дости́гнꙋти къ нѣ́чесомꙋ є҆ди́нꙋ, нача́льнꙋ же и҆ ѹ҆строѧ́ющꙋ сегѡ̀ ви́димагѡ сꙋ́щихъ чи́на и҆ бытїѧ̀, составле́нїѧ же и҆ содхнове́нїѧ є҆́же во є҆ди́но: и҆лѝ а҆́ще не сїѐ, въ безконе́чность произше́лъ бы, є҆́же є҆́сть безвѣ́стно. Все́ бо дви́жимое и҆ быва́юще є҆́сть, є҆гда̀ не бѣ̀, и҆ не сꙋ́що нача́тсѧ. А҆́ще же нача́сѧ, то̀ и҆ подви́гнꙋсѧ: подоба́етъ ѹ҆́бѡ и҆ска́ти, что̀ є҆́сть подви́гнꙋвшее и҆ въ бытїѐ приве́дшее: є҆́же бꙋ́детъ ѹ҆́бѡ и҆ недви́жно, поели́кꙋ є҆́сть дви́жꙋщо. А҆́ще бо нѝ, то̀ что́ є҆сть дви́жꙋщее, є҆́же не под̾ и҆нѣ́мъ нача́ломъ сꙋ́щее, поне́же є҆́сть безнача́льно; А҆́ще же недви́жно є҆́сть, то̀ и҆ непрело́жно. А҆́ще ли же ѹ҆́бѡ сїѐ, то̀ ѿню́дъ и҆ про́сто, да несло́жно сꙋ́ще преложи́тсѧ, є҆щѐ непрело́жно на́мъ ꙗ҆ви́сѧ. Сложе́нїе бо нача́ло є҆́сть крамолы̀: сїѧ̑ же, рѣше́нїѧ, є҆́же движе́нїѧ є҆́сть послѣ́днее. Ника́коже ѹ҆́бѡ та́мѡ є҆́сть сложе́нїе, да не и҆ крамола̀: нижѐ крамола̀, да не и҆ рѣше́нїе: нижѐ рѣше́нїе, да не и҆ прело́гъ, и҆ движе́нїе ѡ҆ непрело́жнѣмъ ꙗ҆ви́тсѧ и҆ недви́жнѣмъ, ꙗ҆́кѡ дви́жꙋщемъ, а҆ не дви́жимѣмъ, и҆ въ бытїѐ ведꙋ́щемъ, не бы́вшемъ, и҆лѝ быва́ющемъ. А҆́ще ѹ҆́бѡ є҆́сть непрело́жно и҆ недви́жно, по нꙋ́ждѣ є҆́сть (и҆) несло́жно, и҆ сегѡ̀ ра́ди простѣ́йшо и҆ соверше́ннѣ є҆ди́но премі́рно. Къ немꙋ́же горѣ̀ простира́ющїйсѧ ѹ҆́мъ, всѣ́хъ всѧ́цѣмъ ѡ҆́бразомъ внѣ̀ быва́етъ, взира́нїѧ ра́ди є҆́же и҆́мать къ предобро́тномꙋ, и҆ жела́нїѧ ра́ди ѡ҆ сꙋ́щемъ па́че всегѡ̀, па́че же ѡ҆ то́мъ, ѿ негѡ́же всѐ, и҆ къ немꙋ́же всѧ̑ є҆сте́ственнѣ горѣ̀ простира́ютсѧ. Семꙋ́ же быва́ющꙋ, по сло́вꙋ прили́чествꙋющꙋ, и҆ страсте́й внѣ̀ быва́етъ. Превы́ше бо и҆ предобро́тныхъ препростира́ѧйсѧ и҆ быва́ющїй, ника́коже бы сотвори́лсѧ пребы́ти въ стꙋдѣ̀ страсте́й. Сегѡ̀ ра́ди томꙋ̀ є҆ди́номꙋ послꙋ́жиши, є҆ди́номꙋ си́рѣчь, свѧще́нный глаго́летъ зако́нъ. Къ є҆ди́номꙋ ѹ҆̀бо верхо́вномꙋ горѣ̀ простре́тисѧ подоба́етъ, а҆́ще хо́щемъ и҆ зако́нъ бж҃їй и҆сполнѧ́ти, и҆ превы́ше страсте́й ѡ҆брѣта́тисѧ.

<rubric class="inline">ѕ҃і.</rubric> <red>Г</red>дⷭ҇ь, глаго́летъ, є҆ди́нъ вожда́ше и҆̀хъ, и҆ не бѣ̀ съ ни́ми бг҃ъ чꙋ́ждь. Зри́ши ли є҆ди́нственнагѡ и҆ є҆ди́нагѡ си́лꙋ, ка́кѡ не бѣ̀ съ ни́ми бг҃ъ чꙋ́ждь: поне́же є҆ди́нъ вожда́ше и҆̀хъ гдⷭ҇ь. Но ѹ҆́бѡ гдⷭ҇ь послѣ́дꙋющыѧ, а҆ не ѿвраща́ющыѧсѧ во́дитъ. А҆ є҆мꙋ́же кто̀ послѣ́дꙋетъ, къ томꙋ̀ и҆ ѡ҆брати́сѧ. Тѣ́мже а҆́ще не хо́щемъ бо́га и҆на́гѡ, бѣ́са и҆лѝ стра́сть съ на́ми и҆мѣ́ти, возпослѣ́дꙋимъ са́момꙋ и҆ є҆ди́номꙋ ѡ҆браще́нїемъ ѹ҆́мнымъ: ꙗ҆́кѡ да и҆ ѡ҆ на́съ не неподо́бнѣ глаго́лано бы́ти возмни́тсѧ, ꙗ҆́кѡ гдⷭ҇ь є҆ди́нъ во́дитъ и҆̀хъ. Тѣ́мже и҆ бг҃ъ чꙋ́ждь нѣ́сть съ ни́ми.

<rubric class="inline">з҃і.</rubric> <red>А҆́</red>ще и҆ ѿ є҆ди́нагѡ, но разли́чнѣ сꙋ́ть мнѡ́гаѧ: занѐ вои́стиннꙋ и҆ сꙋ́щихъ ѡ҆́бразъ, по немꙋ́ же сїѧ̑ ѿ пе́рвыѧ є҆ди́ницы происхо́дѧтъ, є҆́сть разли́ченъ. Занѐ ѻ҆́ва ѹ҆́бѡ ѿ си́хъ наче́ншасѧ сꙋ́ть и҆зда̑нна, ѻ҆́ва же незда̑нна, и҆ словесѐ вре́меннагѡ нача́ла и҆збѣ́гша, и҆ всѣ̑мъ ѹ҆́бѡ всѧ́цѣмъ ѡ҆́бразомъ, вино́вно пресꙋ́щественное є҆ди́но, но ѻ҆́вѣмъ ѹ҆́бѡ содѣ́тельнѣ, ѻ҆́вѣмъ же є҆сте́ственнѣ. И҆ сегѡ̀ ра́ди не ко всѣ̑мъ си̑мъ є҆ди́ною ра́внѣ пристꙋпа́ти, и҆ си́хъ держа́тисѧ подоба́етъ. Но къ под̾ нача́ломъ ѹ҆́бѡ и҆ созда́нїемъ сꙋ́щымъ пристꙋпа́ти подоба́етъ за и҆́но (нѣ́что) а҆ не наро́чнѡ, ꙗ҆́коже къ зерца́лꙋ за воѡбража́емое въ не́мъ и҆лѝ показꙋ́емое. И҆на́кѡ бо тва́рь къ преспѣ́ѧнїю на лꙋ́чшее непристꙋпа́тельна є҆́сть, то́чїю за пред̾ѧвлѧ́ющеесѧ въ не́й кра́йнѧгѡ є҆ди́нагѡ: къ безнача̑льнымъ же пристꙋпа́емъ и҆ є҆сте́ствєннымъ, не за и҆́но (нѣ́что), но за та̑ и҆ за то̀ ѿ негѡ́же сꙋ́ть. Ѻ҆́на бо сꙋ́ть вои́стиннꙋ пристꙋпа́тєльна наро́чнѡ, и҆ ѻ҆́нѣхъ є҆́сть бли́зъ же и҆ є҆сте́ственнѣ верхо́вное є҆ди́ное, па́че же ѹ҆̀бо кра́йнѧгѡ и҆ верхо́внагѡ сїѧ̑ сꙋ́ть є҆ди́нагѡ бли́зъ и҆ ꙗ҆́коже глаго́ласѧ є҆сте́ственнѣ. Подоба́етъ ѹ҆̀бо не то́кмѡ къ си̑мъ пристꙋпа́ти, но и҆ прилѣплѧ́тисѧ, и҆ ко ѹ҆подобле́нїю пе́рвагѡ и҆ є҆ди́нагѡ добра̀ си́ми тща́тисѧ и҆з̾ѡбража́тисѧ: да содѣ́йствїемъ и҆ по́мощїю благода́ти, сꙋ́щїѧ по ѡ҆́бразꙋ и҆ по подо́бїю сла́вы бж҃їѧ и҆мѣ́ти бꙋ́демъ досто́инство. Ѿ сеѧ̀ вины̀ разсмотрѧ́ющымъ пра́во, содѣ́тельнѣ ѹ҆́бѡ вини́мыми, слꙋча́етсѧ: зри́тельнѣ возводи́ти ѹ҆́мъ къ созерца́нїю є҆ди́нагѡ, и҆ соединѧ́ти є҆го̀ въ є҆ди́нственнꙋю мы́сль, и҆́же па́че ѹ҆ма̀ є҆ди́нагѡ соверше́ннѣ же и҆ про́стѣ, а҆́ще ѹ҆́бѡ въ сїѧ̑ ѹ҆́мъ взира́етъ, ꙗ҆́коже подоба́етъ. А҆ и҆́мже є҆стество́мъ є҆́сть вино́вное дѣйстви́тельствꙋющꙋсѧ ѹ҆мꙋ̀ си́ми, и҆лѝ по ни́мъ воѡбража́ющꙋсѧ, си́ми мо́щно є҆́сть соединѧ́ти къ вои́стиннꙋ є҆ди́номꙋ ѻ҆́номꙋ себѐ. Тѣ́мже ѿ каковыхли́бо всѣ́хъ и҆лѝ є҆сте́ственныхъ, и҆лѝ содѣ́тельныхъ сꙋ́щихъ вини́мыхъ, къ разли́чнѣ є҆ди́номꙋ вино́вномꙋ, ѹ҆́мъ собира́тисѧ ѡ҆бы́че є҆сте́ственнѣ, и҆лѝ дѣйстви́тельнѣ, и҆лѝ зри́тельнѣ. И҆ є҆́же ѹ҆́мъ и҆лѝ є҆ди́но, и҆лѝ мнѡ́жайша содѣ́тєльна, и҆лѝ є҆сте́ствєнна ѹ҆потреблѧ́ѧ, не є҆ди́нагѡ ра́ди ѹ҆потреблѧ́етъ, нижѐ да къ пе́рвомꙋ є҆ди́номꙋ собра́въ себѐ приво́дитъ, и҆ ѿню́дъ ко ѻ҆́номꙋ взира́етъ ст҃ы́мъ прича́стїемъ и҆ посо́бїемъ просвѣща́ющаго дх҃а, про́стѣ є҆динови́днѣ же и҆ є҆динственнови́днѣ, въ грѣ́хъ є҆мꙋ̀ сїѐ вмѣнѧ́етсѧ: а҆́ще и҆ мечта́нїе и҆́мать добра̀ сїѐ ѹ҆потребле́нїе є҆гѡ̀. Сꙋ̑щаѧ бо ѿ є҆ди́нагѡ на є҆ди́ное води́ти є҆стество̀ и҆́мꙋтъ ѹ҆потреблѧ́ющихъ сїѧ̑, ꙗ҆́коже подоба́етъ. Всѧ́ко бо, ꙗ҆́коже глаго́летъ вели́кїй дїонѵ́сїй, ѿ ѻ҆ц҃а̀ дви́жима свѣтоѧвле́нїѧ происхожде́нїе въ на́съ благодѣ́тельнѣ приходѧ́ще, па́ки ꙗ҆́кѡ є҆динотво́рна си́ла воспростира́тельнѣ на́съ и҆сполнѧ́етъ, и҆ ѡ҆браща́етъ къ собира́телѧ ѻ҆ц҃а̀ є҆ди́нствꙋ, и҆ бг҃отво́рной простотѣ̀: и҆з̾ тогѡ́ бо и҆ въ не́мъ всѧ́чєскаѧ. А҆́ще же не возво́дитъ къ семꙋ̀, внѣ̀ є҆стества̀ є҆́сть и҆ подоба́ющагѡ ѹ҆потребле́нїе сїѐ внѣ̀ быва́етъ не та́кѡ быва́юще.

<rubric class="inline">и҃і.</rubric> <red>Є҆́</red>сть дѣѧ́нїе, предварѧ́юще видѣ̑нїѧ, и҆ є҆́сть дѣѧ́нїе, послѣ́дꙋюще зри́тельномꙋ. Пе́рвое ѹ҆́бѡ соверша́етсѧ тѣле́снѣ, ꙗ҆́кѡ да стремлє́нїѧ тѣлесѐ ѡ҆бꙋзда́вшемꙋ, и҆ благочи́ннѣ води́тисѧ ѹ҆стро́ившемꙋ съ разсмотре́нїемъ, возмогло́ бы си́це да́ти ѹ҆мꙋ̀ свобо́дною ного́ю прейтѝ во своѧ̑, ꙗ҆̀же сꙋ́ть мы́слєннаѧ, и҆ та́мѡ бы свою̀ по́льзꙋ до́брѣ дѣ́лалъ: второ́е же ѿ ѹ҆ма̀ начина́ющесѧ, и҆ ѿ є҆́же помышлѧ́ти въ дс҃ѣ, собира́етсѧ къ сꙋ́щемꙋ па́че ѹ҆ма̀, є҆́же є҆́сть бг҃ъ. Къ немꙋ́же прибли́живсѧ ѹ҆́мъ во є҆ди́но достиза́етъ: є҆ди́но бо, бг҃ъ є҆́сть. Про́чее ѹ҆жѐ и҆ ѹ҆́мъ соединѧ́етсѧ въ себѣ̀ во є҆ди́но, и҆ нераздѣ́ленъ па́ки быва́етъ. Є҆ди́ницы бо вино́вно є҆́сть є҆ди́ное и҆ простоты̀ бг҃ови́дны зри́мо. Не соста́вно бо є҆́сть є҆ди́ное зрѧ́щꙋ ѹ҆мꙋ̀, не бы́ти и҆ томꙋ̀ є҆ди́но и҆ про́сто. Раздѣлє́нна же зрѧ́щꙋ и҆ слѡ́жна, нꙋ́жда є҆́сть раздѣлѧ́тисѧ же и҆ разли́чнꙋ быва́ти. Рече́сѧ же мно́ю є҆ди́но про́стѣ, є҆́же са́мо ѡ҆ себѣ̀ ѡ҆сꙋществова́нное про́стое. Поне́же бо что́ бы ни бы́лъ ѹ҆́мъ, и҆змѣне́нїѧ стра́ждетъ по дѣ́йствꙋ, то́йже є҆́сть про́стъ, нꙋ́жда (ѹ҆̀бо) є҆́сть є҆ди́но бы́ти и҆ по дѣ́йствꙋ є҆ди́ное зрѧ̀. А҆́ще же бы є҆ди́ное ѹ҆́бѡ зрѣ́лъ, то́й же бы раздѣли́лсѧ на дво́ицꙋ, є҆́же є҆́сть малѣ́йшее, что́ бы была̀ дѣ́лающи го́лень є҆гѡ̀ раздѣле́на сꙋ́щи ѿ зрѧ́щагѡ є҆ди́ное: и҆ли́ бо зри́тъ и҆́но что̀, и҆лѝ не зри́тъ. И҆ сїѐ дво́йственнѣ: и҆лѝ не хотѧ́щи, и҆лѝ притꙋплѧ́ющисѧ, и҆лѝ не́гли ко и҆но́мꙋ нѣ́коемꙋ дѣ́ланїю и҆мꙋ́щи є҆стество̀, а҆ не ко є҆́же зрѣ́ти. Но а҆́ще ѹ҆́бѡ и҆́но что̀ подложи́лъ бы кто̀ зрѣ́ти, ви́ждь, ꙗ҆́кѡ ѹ҆́мъ не зри́тъ є҆ди́ное про́стѣ, но два̀ внѣ̀ слѡ́ва, и҆ два̀ зрѧ̀, є҆ди́но бы́ти не мо́жетъ. Сѣче́тсѧ бо, ꙗ҆́коже показа́сѧ, на та̑, ꙗ҆̀же ви́дитъ. А҆́ще же не ви́дитъ, а҆́ще ѹ҆́бѡ не хотѣ́лъ бы сїѐ, не возмо́жно є҆́сть. Не мо́щно бо є҆́сть недѣ́йство и҆ въ са́момъ то́мъ кратча́йшемъ мгнове́нїи (вре́мене) ѹ҆мꙋ̀ слове́сномꙋ пострада́ти. Но нижѐ притꙋплѧ́етсѧ го́лень сїѧ̀ ѹ҆ма̀, но бы́стрꙋ сїю̀ и҆́мать. И҆лѝ си́це сло́женъ бы бы́лъ, и҆лѝ не про́стъ, ѿ неподобноча́стїй нѣ́кихъ составлѧ́емь, ꙗ҆́коже слꙋчи́тсѧ. И҆ а҆́ще ѹ҆́бѡ є҆ди́на ча́сть го́лени зри́тъ, дрꙋга́ѧ же ко и҆но́мꙋ нѣ́коемꙋ ви́дꙋ дѣ́йства ѹ҆чини́сѧ, сложе́нїѧ (же) и҆ сїѐ, є҆́сть порече́нїе: є҆́же ѡ҆ простотѣ̀ ѹ҆ма̀ рещѝ, ѕѣлѡ̀ є҆́сть непрїѧ́тно. За сїѧ̑ ѹ҆̀бо є҆ди́нственное и҆ про́стое ѹ҆ма̀, а҆́ще бы про́стѣ є҆ди́ное смотрѣ́ло, є҆ди́но и҆ то̀ дѣ́йствомъ быва́етъ. И҆ а҆́ще бы є҆ди́но бы́ло про́стѣ, про́стое є҆ди́но зри́тъ. Тѣ́мже ѹ҆̀бо каково́либо дѣѧ́нїе и҆лѝ видѣ́нїе, по нꙋ́ждѣ ви́димо бы́ти до́лжно є҆́сть къ па́че ѹ҆ма̀ є҆ди́номꙋ: а҆́ще ли же нѝ, не соверши́тъ ничто́же, но всꙋ́е ꙗ҆ви́тсѧ дѣ́ѧ и҆лѝ зрѧ̀ ѹ҆́мъ. Бꙋ́детъ бо дѣйстви́тельнѣ под̾ раздѣле́нїемъ страсте́й лежа́щъ. Не пригвожда́етсѧ чꙋ́вствомъ дꙋшѝ къ па́че ѹ҆ма̀ є҆ди́нагѡ є҆динови́днѣ соедине́нїю. Є҆́же ѹ҆́бѡ соедине́нїе процѣжда́ти вѣ́сть и҆ ѡ҆чища́ти зри́тельное ѹ҆ма̀, ко ѻ҆́номꙋ є҆ди́номꙋ возвыша́емо и҆ взира́ющо, и҆ ко ѻ҆́номꙋ пристра́ждꙋщо, ѿ негѡ́же всѧ̑, и҆́мже и҆ въ не́мже всѧ̑ и҆ на не́же и҆ быва́ютъ, и҆ сꙋ́ть и҆ въ сꙋщество̀ произведє́на сꙋ́ть.

<rubric class="inline">ѳ҃і.</rubric> <red>В</red>сѣ́хъ жела́нїй кра́й є҆́сть бж҃е́ственное съ дꙋше́ю и҆ па́че ѹ҆ма̀ соедине́нїе: (и҆) бж҃е́ственнагѡ ра́ди соедине́нїѧ, нꙋ́ждно є҆́сть бж҃е́ственное подо́бїе: бж҃е́ственнагѡ (же) ра́ди подо́бїѧ, нꙋ́ждно є҆́сть є҆́же ѹ҆мо́мъ дѣ́йствовати, си́рѣчь зрѣ́ти. Таково́ бо и҆ бж҃е́ственное є҆́сть, ѿ чегѡ̀ и҆ и҆́мѧ, бг҃ъ, къ семꙋ̀ ѡ҆предѣли́сѧ. Но ѹ҆́бѡ є҆́же зрѣ́ти а҆́бїе на мы́сль бг҃а восхо́дитъ. Вездѣ́ бо, и҆ во всѣ́хъ, а҆́ки нѣ̑кїѧ лꙋчы̀ влага́етъ бг҃ъ во зри́тельный ѹ҆́мъ, и҆ ѹ҆́мъ зри́теленъ прѧмополо́жна и҆́мать бг҃а, бг҃ъ же є҆́сть є҆ди́но премі́рно. Є҆́сть же и҆ є҆стество̀ ѹ҆ма̀ быва́ти тако́въ дѣ́йствомъ, ꙗ҆кова̀ зри́тъ, ꙗ҆́коже бг҃осло́вный ѧ҆зы́къ бж҃е́ственнѣйшагѡ григо́рїа ꙗ҆влѧ́етъ: свѣ́тлость бж҃їю, глаго́лющъ, и҆ ви́дѣти и҆ пострада́ти. Є҆́же бо ѹ҆́мъ ви́дѣ, сїѐ и҆ пострада̀, ѹ҆жѐ тако́въ и҆ бы́сть: ѡ҆шарѧ́етсѧ во ѹ҆́мъ, глаго́летъ пе́тръ и҆́же ѿ дама́ска, по ви̑димымъ и҆́мъ. И҆ ꙗ҆́коже въ раздѣле́нныхъ зрѧ̀ и҆ разли́чныхъ, разли́ченъ быва́етъ и҆ раздѣлѧ́етсѧ: та́кѡ и҆ къ взира́нїю премі́рнагѡ и҆ про́стѣ є҆ди́нагѡ возше́дъ, послѣ́дованнѣ є҆ди́но быва́етъ, ꙗ҆́коже мно́ю глаго́ласѧ напре́дъ. Повнегда́ же бы во є҆ди́номъ бы́лъ, безнача́льное и҆ безконе́чное зри́тъ и҆ невоѡбраже́нное и҆ про́стое, таково́ бо є҆́сть є҆ди́ное. <rubric class="inline">(Зрѝ)</rubric> <red>Т</red>ѣ́мже про́чее и҆ то́й безнача́ленъ, безконе́ченъ и҆ невоѡбраже́нъ, и҆ про́стъ по дѣ́йствꙋ быва́етъ. Сїе́ же пострада́въ, и҆ си́це и҆змѣне́нъ бы́въ, во ѹ҆подобле́нїи по ча́сти бж҃їи, поели́кꙋ мо́щно є҆́сть, ѡ҆брѣта́етсѧ. И҆ ѿсю́дꙋ востека́етъ ко всѣ́хъ жела́нїй кра́ю, къ бж҃е́ственномꙋ (си́рѣчь) и҆ па́че ѹ҆ма̀ и҆ неизрече́нномꙋ соедине́нїю, є҆́же є҆́сть, кра́йнее по бг҃ꙋ намѣ́ренїе. Подоба́етъ же ѹ҆́бѡ си́хъ ра́ди ѹ҆мꙋ̀ тща́тисѧ всѧ́цѣмъ ѹ҆хищре́нїемъ горѣ̀ прострѣ́тисѧ и҆ взира́ти дꙋ́хомъ къ премі́рнагѡ и҆ є҆ди́нагѡ видѣ́нїю и҆ взира́нїю.

<rubric class="inline">к҃.</rubric> <red>Є҆</red>гда̀ ѹ҆́мъ во мно́гихъ, и҆лѝ є҆́же малѣ́йшее бꙋ́детъ понѐ во двою̀, ꙗ҆́вѣ ꙗ҆́кѡ не про́стѣ є҆ди́ное зри́тъ, сегѡ̀ ра́ди ѡ҆предѣле́нъ же є҆́сть и҆ коне́ченъ. Ꙗ҆̀же бо несоверше́ннѡ прѡ́ста, такова̑ сꙋ́ть. <rubric class="inline">(Зрѝ)</rubric> <red>В</red>негда́ же вои́стиннꙋ є҆ди́нагѡ во ѡ҆сѧза́нїи бꙋ́детъ неѡсѧ́жнѣмъ по ѹ҆́мномꙋ на сїѐ дꙋ́хомъ взира́нїю без̾ѻче́снѣ воззрѣ́въ, безнача́ленъ, безконе́ченъ, безпридѣ́ленъ, невоѡбраже́нъ же и҆ безви́дѣнъ быва́етъ, и҆ въ неглаго́ланїе ѡ҆блека́етсѧ, и҆ є҆́же молча́ти ѡ҆бꙋча́етсѧ со ѹ҆́жасомъ, и҆ и҆сполнѧ́етсѧ весе́лїѧ, и҆ стра́ждетъ неизглагѡ́ланнаѧ. <rubric class="inline">(Зрѝ)</rubric> <red>Б</red>езнача́льна же и҆ безконє́чна и҆ безпредѣ́льна да не по сꙋществꙋ́ мѧ возмни́ши глаго́люща быва́ти, но по дѣ́йствꙋ. Занѐ и҆ въ не́же прелага́етсѧ ѹ҆́мъ, не сꙋщество̀ є҆гѡ̀ є҆́сть, но дѣ́йство. А҆́ще бо бы по сꙋществꙋ̀ и҆змѣни́лсѧ ви́дѣвъ и҆ пострада́въ ѡ҆боже́нїе, си́рѣчь, ѡ҆боже́нъ бы́въ ѿ є҆́же бг҃а ви́дѣти, бы́лъ бы по сꙋществꙋ̀ бг҃ъ. Но ѹ҆́бѡ нѣ́сть сїѐ, ни ѿ а҆́гг҃лъ никто́же, ра́звѣ са́магѡ и҆ кра́йнѧгѡ и҆ є҆ди́нагѡ бг҃а, є҆́же по сꙋществꙋ̀ бы́ти бг҃ъ. А҆́ще ѹ҆́бѡ по сꙋществꙋ̀ ѡ҆божа́тисѧ ѹ҆мꙋ̀ рещѝ є҆́сть безмѣ́стно, ѡ҆стае́тсѧ глаго́лати сїѐ страда́ти є҆мꙋ̀ самѣ́мъ тѣ́мъ є҆́же зрѣ́ти. Не ѹ҆́бѡ є҆стество̀ и҆́мать и҆змѣнѧ́тисѧ на сꙋществѣ̀ томꙋ̀, но на дѣ́йствѣ. Па́че же а҆́ще и҆ и҆змѣнѧ́етсѧ є҆сте́ственнѣ ѹ҆́мъ, ꙗ҆́коже рече́сѧ, по ви́димымъ и҆́мъ, но ѿню́дъ ника́коже зри́тъ бж҃е́ственное сꙋщество̀, но дѣ́йствїе, ѹ҆́бѡ ни то́й по сꙋществꙋ̀ и҆змѣни́тсѧ, но по дѣ́йствꙋ.

<rubric class="inline">к҃а.</rubric> <red>В</red>сѧ̑ ѿ премі́рнагѡ є҆ди́нагѡ ꙗ҆́кѡ возсїѧ́вша не ѿстꙋпи́ша, ѿѻнꙋ́дꙋже прїѧ́ша бытїѐ всѧ́цѣмъ ѡ҆́бразомъ. Но въ не́мъ ꙗ҆́коже бы́ша, та́кѡ и҆ содержа́тсѧ и҆ соверша́ютсѧ: и҆ ничто́же є҆́сть ни въ чесо́мъ ѿ всѣ́хъ, въ не́мже нѣ́сть и҆злїѧ́нїѧ, и҆ а҆́ки нѣ́каѧ вонѧ̀ ѻ҆́нагѡ твори́тельнагѡ и҆ сꙋ́щагѡ є҆ди́нагѡ, и҆ всѧ̀ сꙋ́щагѡ причаща́ющаѧсѧ то́кмѡ не гла́съ и҆спꙋща́ютъ въ себѣ̀ показꙋ́юща, не премі́рное є҆ди́но: сїе́ бо превы́ше сѣди́тъ всѧ́кагѡ какова́гѡлибо а҆́ще видѣ́нїѧ, а҆́ще помышле́нїѧ: но нѣ́кꙋю лꙋчꙋ̀ є҆ди́нагѡ премі́рнагѡ. Тѣ́мже, поне́же всѣ́ми призыва́етсѧ є҆ди́ное, и҆ всѧ̑ зрѧ́тъ къ є҆ди́номꙋ, и҆ са́мо то̀ є҆ди́ное премі́рное всѣ́ми сꙋ́щими проѧвлѧ́етъ себѐ ѹ҆мꙋ̀: нꙋ́жда є҆́сть рꙋководи́тисѧ и҆ наставлѧ́тисѧ и҆ води́тисѧ ѹ҆мꙋ̀ къ є҆ди́номꙋ премі́рномꙋ. Ѻ҆́во ѹ҆́бѡ мно́гихъ сꙋ́щихъ ѹ҆вѣ́томъ понꙋжда́емꙋ: ѻ҆́во же и҆ ꙗ҆́кѡ зи́ждꙋщее є҆ди́но: (ѡ҆ не́мже на́мъ ны́нѣ сло́во є҆́сть) хо́щетъ зрѣ́тисѧ ѿ ѹ҆ма̀ и҆збы́точествомъ бла́гости, да въ се́мъ ѹ҆́мъ стра́ждетъ є҆́же жи́ти, ꙗ҆́коже са́мо то̀ глаго́летъ неизрече́нное є҆ди́но: а҆́зъ є҆́смь живо́тъ. И҆, сѐ є҆́сть живо́тъ вѣ́чный, да зна́ютъ тебѐ є҆ди́наго и҆́стиннаго бг҃а. И҆ и҆́ндѣ: взыщи́те гдⷭ҇а, и҆ жива̀ бꙋ́детъ дꙋша̀ ва́ша: ѿ взыска́нїѧ бо є҆́сть видѣ́нїе, ѿ сегѡ́же живо́тъ. И҆ ꙗ҆́кѡ да ра́дꙋетсѧ и҆ просвѣща́етсѧ и҆ весели́тсѧ, ꙗ҆́коже даві́дъ глаго́летъ: ꙗ҆́кѡ веселѧ́щихсѧ всѣ́хъ жили́ще въ тебѣ̀. И҆, во свѣ́тѣ твое́мъ ѹ҆́зримъ свѣ́тъ. И҆лѝ ка́кѡ ѹ҆́мъ ѹ҆́бѡ созда̀ зри́теленъ, своѧ̑ же во всѣ́хъ сꙋ́щихъ разсѣ́ѧ: и҆́миже а҆́ки нѣ́кїими ѻ҆́кнами ѡ҆заре́нїемъ ѹ҆́мнымъ ѹ҆мꙋ̀ показꙋ́ѧсѧ, привлачи́тъ дви́жима сего̀ къ себѣ̀ просвѣща́ема.

<rubric class="inline">к҃в.</rubric> <red>Б</red>г҃ъ, (є҆́же є҆́сть тро́ическое благо́е є҆ди́но) є҆́же сотворѝ, хотѧ́й сотворѝ. Но ѹ҆́бѡ є҆́же бг҃ъ хо́щетъ, кра́йнее є҆́сть бла́го. Є҆стество́ бо є҆́сть ѹ҆мꙋ̀ бла́гость: сотворѝ ѹ҆̀бо ѹ҆ма̀ самаго̀ себѐ, и҆лѝ свои́хъ сѝ зри́тельна, є҆́же собира́ти вѣ́сть зрѧ́щаго къ є҆ди́номꙋ: ѹ҆го́дно ѹ҆̀бо є҆́сть бг҃ови зри́тельнꙋ бы́ти ѹ҆мꙋ̀ самагѡ̀ є҆гѡ̀: и҆ сїѐ є҆мꙋ̀ є҆́сть кра́йнѣ благо́е. Бг҃ъ же є҆́сть вои́стиннꙋ и҆ про́стѣ є҆ди́ное, къ немꙋ́же взира́ти и҆ собира́тисѧ є҆динови́днѣ, кра́йнѣ є҆́сть бла́го, ꙗ҆́коже показа́сѧ.

<rubric class="inline">к҃г.</rubric> <red>А҆́</red>ще є҆ди́но є҆́сть, и҆ соедине́нно раче́нїе, собо́рное по бг҃омꙋ́дрыхъ сказа́нїю, є҆ди́но є҆́сть ꙗ҆́вѣ ꙗ҆́кѡ и҆ рачи́тельствꙋемое. А҆́ще бо бы́ли бы́ста два̀ є҆́же малѣ́йшее, рачи́тельствꙋємаѧ: и҆лѝ два̀ бы́ли бы́ста рачє́нїѧ, и҆лѝ на два̀ раздѣли́лосѧ бы є҆ди́ное раче́нїе, и҆ ника́коже бы и҆менова́лосѧ є҆ди́но и҆ со́брано: ны́нѣ же є҆ди́но бы́ти глаго́лемо и҆ со́брано собо́рное раче́нїе, ꙗ҆́снѣ разꙋмѣ́ти подоба́етъ є҆ди́но бы́ти и҆ рачи́тельствꙋемое. Но ѹ҆́бѡ преимꙋ́ществꙋетъ рачи́тельствꙋемое є҆́же ѻ҆́крестъ себѐ раче́нїѧ. И҆ не возмо́жно є҆́сть ѿню́дъ, пре́жде да́же кто̀ не ꙗ҆́лсѧ бы за рачи́тельствꙋемаго, ка́кѡлибо дабы̀ возмо́глъ и҆мѣ́ти раче́нїе є҆гѡ̀. Є҆́сть же раче́нїе сїѐ, протѧже́на любы̀, ю҆́же къ бг҃ꙋ и҆мѣ́ти, є҆сте́ственный же и҆ пи́санный зако́нъ бж҃їй и҆стѧзꙋ́етъ ѿ на́съ. Ѻ҆́въ ѹ҆́бѡ, кра́йнѣ ѹ҆́мъ добротолю́бенъ сꙋ́щꙋ ѹ҆вѣщава́ѧ ꙗ҆́тисѧ за лꙋ́чшее, є҆́же є҆́сть бг҃ъ: се́й же, возлю́биши, глаго́лѧ, гдⷭ҇а бг҃а твоего̀ ѿ всеѧ̀ дꙋшѝ твоеѧ̀, и҆ ѿ всегѡ̀ се́рдца твоегѡ̀, и҆ всѣ́мъ помышле́нїемъ твои́мъ. И҆ гдⷭ҇ь же бг҃ъ тво́й, гдⷭ҇ь є҆ди́нъ є҆́сть. Є҆ди́но ѹ҆́бѡ є҆́сть рачи́тельствꙋемое: є҆́же є҆́сть тро́ическаѧ є҆ди́ница, є҆́йже вои́стиннꙋ и҆ пре́жде бы́ти подоба́етъ во ѹ҆мѣ̀ є҆́же ѻ҆́крестъ є҆ѧ̀ раче́нїѧ. Къ премі́рномꙋ ѹ҆́бѡ є҆ди́номꙋ горѣ̀ прострѣ́тисѧ ѹ҆мꙋ̀ жела́ти подоба́етъ. Ꙗ҆́кѡ да ѡ҆брѣ́тенїемъ и҆ видѣ́нїемъ сегѡ̀, возсїѧ́етъ и҆ є҆́же ѻ҆́крестъ є҆гѡ̀ раче́нїе, и҆ и҆сполни́тель человѣ́къ бы́ти возмо́глъ бы и҆ зако́на и҆ за́повѣди, возлюби́въ, по рече́ннымъ, гдⷭ҇а бг҃а своего̀.

<rubric class="inline">к҃д.</rubric> <red>Н</red>е возмо́жно є҆́сть возше́дшꙋ ѹ҆мꙋ̀ къ па́че ѹ҆ма̀ є҆ди́номꙋ нерачи́тельнꙋ нѣ́какѡ бы́ти є҆гѡ̀: добро́тꙋ бо неизрече́ннꙋ и҆ недомы́сленнꙋ произница́ющꙋ и҆з̾ негѡ̀, ꙗ҆́кѡ ѿ вседержи́тельна ко́рене ѹ҆срѣта́етъ: є҆гда̀ и҆ а҆́ки мре́жа раздра́тисѧ бѣ́дствꙋющи ѡ҆брѣ́тенїемъ мно́гихъ ры́бъ и҆ влече́нїемъ, ѿ бж҃е́ственныхъ просвѣще́нїй ѹ҆́мъ ѡ҆брѣта́етсѧ: и҆ ю҆́же па́че ѹ҆ма̀ добро́тꙋ зрѧ̀ ѹ҆жаса́етсѧ, и҆ а҆́ки ѿ вїна̀ ѹ҆пива́етсѧ, и҆ ꙗ҆́кѡ безꙋ́мный и҆зстꙋпа́етъ, и҆ є҆́же па́че мы́сли стра́ждетъ ѹ҆дивле́нїе, ѹ҆жа́сныѧ добро́ты па́че добро́тное видѣ́нїе не вмѣща́ѧ взира́ти. Тѣ́мже вои́стиннꙋ и҆ ѹ҆́зами любвѐ содержи́мь є҆́сть, и҆ а҆́ки ѿ жа́жды ѡ҆брѣта́етсѧ ѡ҆палѧ́емь. Є҆ди́но бо є҆́сть є҆́же па́че ѹ҆ма̀ є҆ди́ное. Но ѿ всѣ́хъ проповѣ́дꙋетсѧ ꙗ҆́кѡ всѣ́хъ преднача́ло вино́вно, ꙗ҆́кѡ нача́ло и҆ ꙗ҆́кѡ коне́цъ, ꙗ҆́кѡ содержа́нїе всегѡ̀. Но до́брыхъ и҆ благи́хъ всѣ́хъ добрѡ́ты и҆ бла́гости преисточе́нїемъ добрототво́рныѧ си́лы са́мо произведѐ, превы́ше всѧ́кїѧ добро́ты, и҆ всѧ́кїѧ бла́гости безконечнокра́тнѣ безконе́чнѡ внꙋ́трь сѣдѧ́що, и҆ без̾ сравне́нїѧ є҆ди́но сꙋ́що премі́рно: є҆ди́но є҆стество́мъ рачи́тельствꙋемо па́че всѧ́кагѡ рачи́тельствꙋема, ꙗ҆́кѡ є҆ди́но вои́стиннꙋ добро̀ и҆ бла́го, превы́шше сꙋ́що всѧ́кагѡ добра̀ и҆ бла́га, и҆ є҆ди́но зако́номъ є҆стества́ же и҆ чи́на вои́стиннꙋ возлю́блено, ꙗ҆́кѡ всѣ́хъ вино́вно, и҆ ꙗ҆́кѡ толи́кѡ, є҆ли́кѡ возлю́бленнаѧ всѧ̑ и҆ рачи́тельствꙋєма превосхожде́нїемъ добро́ты и҆ бла́гости превозше́дшо: и҆ є҆ди́но премі́рно вои́стиннꙋ, ꙗ҆́кѡ є҆ди́но вои́стиннꙋ сꙋ́що, и҆ всѣ́хъ сꙋ́щихъ производи́тельно. Ѡ҆браща́тисѧ ѹ҆́бѡ подоба́етъ съ благи́мъ полꙋче́нїемъ, є҆́же глаго́летсѧ, дх҃омъ къ са́магѡ є҆ди́нагѡ ѡ҆брѣ́тенїю и҆ ра́зꙋмꙋ: ѿѻнꙋ́дꙋ же всѣ́хъ нача̑ла, и҆ и҆дѣ́же всѣ́хъ концы̀, и҆ всѧ́кѡ сама̀ ѡ҆ себѣ̀ бж҃е́ственныѧ любвѐ две́рь на́мъ благода́тїю хрⷭ҇то́вою ѿверза́етсѧ, и҆ вни́демъ въ поко́й гдⷭ҇а на́шегѡ въ весе́лїи и҆ ра́дованїи мно́зѣ, и҆ сла́дость тогѡ̀ є҆ди́нагѡ позна́емъ, и҆ бж҃е́ственна наслажде́нїѧ во и҆скꙋ́сѣ бꙋ́демъ, є҆ди́но и҆ са́ми бы́вше, а҆ не на мнѡ́га раздира́ющесѧ, и҆лѝ раздѣлѧ́ющесѧ, по сп҃си́телѧ ко ѻ҆ц҃ꙋ̀ моле́нїю, да бꙋ́дꙋтъ, глаго́лющагѡ, є҆ди́но, ꙗ҆́коже и҆ мы̀ є҆ди́но є҆смы̀. Тогда̀ ѹ҆́бѡ и҆ за́повѣди ѻ҆па́сни бꙋ́демъ храни́тели: возлю́биши, глаго́лющїѧ, гдⷭ҇а бг҃а твоего̀ ѿ всеѧ̀ дꙋшѝ твоеѧ̀, и҆ бли́жнѧго своего̀ ꙗ҆́кѡ са́мъ себѐ, и҆ є҆́же по человѣ́кꙋ соверше́нства и҆́мемсѧ, є҆ли́кѡ дости́гнꙋти мо́щно. Коне́цъ бо зако́на любы̀ є҆́сть, въ не́йже не то́кмѡ ве́сь зако́нъ и҆ проро́цы, но и҆ всѝ ви́сѧтъ соверше́ни бы́вшїи по бг҃ꙋ во хрⷭ҇тѣ̀.

<rubric class="inline">к҃є.</rubric> <red>В</red>сѧ́кагѡ є҆стества̀ и҆мꙋ́щагѡ соединѧ́тисѧ съ дх҃омъ, ѹ҆мале́нїе є҆́сть раздѣле́нїе. Тѣ́мже ѹ҆́бѡ и҆ ѹ҆́мъ, дѣ́йствомъ а҆́ще бы нѣ́что и҆ раздѣлѧ́лсѧ, внѣ̀ є҆́сть послѣ́дствꙋющагѡ є҆мꙋ̀ по благода́ти. Сїе́ же стра́ждетъ разли̑чна нѣ̑каѧ зрѧ̀: нѣ́сть бо мо́щно въ разли́чныхъ взира́нїихъ и҆мѣ́ти нераздѣ́льность. А҆́ще бо бы кто̀ (семꙋ̀) ѹ҆чи́лъ не ѡ҆брѧ́щетъ со ѹ҆до́бствомъ возда́ть сло́во. Чесогѡ̀ ра́ди ѹ҆́мъ безмо́лвїѧ, и҆́нъ є҆́сть па́че (ѹ҆ма̀) слїѧ́нїѧ, и҆ ѹ҆́мъ ли бг҃обоѧ́щихсѧ стꙋжа́емомꙋ ѿ (непостоѧ́нства) страсте́й подо́бенъ бы́ти дока́жетъ, є҆́же є҆́сть безмѣ́стно. Тако́въ быва́ѧ всѧ́къ ѹ҆́мъ дѣ́йствомъ ꙗ҆кѡва̀ зри́тъ, по нꙋ́ждѣ зрѧ̀ слѡ́жна, и҆ то́й разли́ченъ быва́етъ: и҆ простоты̀ и҆спа́даѧ, нѣ́сть возмо́жно, дабы̀ возмо́глъ и҆мѣ́ти въ се́мъ нераздѣ́льное. Под̾ раздѣле́нїемъ же лежа́щїй, ѿню́дъ ника́коже є҆́сть ѿ грѣха̀ чи́стъ, внегда̀ и҆ са́мо то̀ є҆́же раздѣлѧ́тисѧ ѡ҆ себѣ̀, возмо́гшими созира́ти ѡ҆ таковы́хъ, грѣ́хъ сꙋди́сѧ. Поне́же ѹ҆́мнаѧ ѹ҆ма̀ ве́щь къ высоча́йшемꙋ и҆ премі́рномꙋ є҆ди́номꙋ горѣ̀ взира́нїемъ, пачеесте́ственнагѡ вкꙋси́ти ѹ҆́мнымъ чꙋ́вствомъ добра̀ должна̀ сꙋ́щи, въ раздѣле́нїе є҆́же внѣ̀ благода́ти и҆зстꙋ́пльши є҆́сть ѹ҆жѐ. Подоба́етъ же ѹ҆́бѡ премі́рнагѡ є҆ди́нагѡ держа́тисѧ, и҆ горѣ̀ простре́тисѧ, и҆ взира́ти къ немꙋ̀, и҆ то́чїю и҆ є҆ди́нственнѣ все́ю дꙋше́ю, а҆́ще и҆збѣ́гнꙋти хо́щемъ раздѣле́нїѧ и҆ и҆́нства. Не то́кмѡ же, но нижѐ а҆́ще бы къ є҆ди́номꙋ ѹ҆́бѡ взира́лъ, зда́ннꙋ же, нераздѣле́нъ мо́жетъ бы́ти ѹ҆́мъ. Є҆ди́но бо зда́нно, не мо́жетъ глаго́латисѧ вои́стиннꙋ про́сто: предѣ́льно бо є҆́сть и҆ сло́жно, и҆ ѡ҆пи́сано: и҆ сегѡ̀ ра́ди нижѐ про́стѣ є҆ди́ное и҆мѣ́ти пра́веднѣ є҆́сть и҆менова́тисѧ, нижѐ про́стѡ и҆мѣ́ти бꙋ́детъ и҆ є҆динови́дно ѹ҆́мъ своѐ дѣ́йство къ семꙋ̀ неꙋкло́ннѣ взира́ѧ: бꙋ́детъ бо предѣ́льно и҆ ѡ҆пи́сано взира́нїе сегѡ̀ со сложе́нїемъ, ꙗ҆ково̀ є҆́сть и҆ зри́мое ѿ негѡ̀, и҆ бг҃ови́дныѧ благода́ти про́ста, и҆ безнача́льна, безпредѣ́льна же и҆ неѡпи́сана ѹ҆строѧ́ющїѧ є҆го̀ ѿпаде́тъ, и҆ та́йнагѡ, и҆ па́че ѹ҆ма̀ є҆ди́нагѡ внѣ̀ бꙋ́детъ. И҆ своеѧ̀ сла́вы, ꙗ҆́же є҆́сть наслажде́нїе є҆динонача́льна сво́йства, и҆ безнача́лїѧ безпредѣ́лїе и҆ простота̀, въ безви́дномъ є҆динови́днѣ быва́ющи, лиши́лсѧ є҆́сть. И҆ преесте́ственныѧ и҆ неизрече́ннѣйшїѧ добро́ты не достиза́етъ мечта́нїе пострада́ти. Подоба́етъ же ѹ҆́бѡ ѹ҆мꙋ̀ къ безнача́льномꙋ про́стомꙋ и҆ безпредѣ́льномꙋ и҆ вои́стиннꙋ є҆ди́номꙋ взира́ти, и҆ горѣ̀ простира́тисѧ: и҆ та́мѡ тща́тисѧ ѡ҆сїѧва́тисѧ, (и҆) съ началособира́тельною є҆ди́ницею соединѧ́тисѧ, и҆ сегѡ̀ ра́ди съ собо́ю, да не то́кмѡ возлю́бленъ бꙋ́детъ ѿ лꙋ́чшагѡ, ꙗ҆́кѡ ѹ҆подо́билсѧ є҆мꙋ̀, є҆ли́ко є҆́сть возмо́жно, безпредѣ́лїемъ же и҆ простото́ю, безви́дїемъ и҆ невоѡбраже́нїемъ: но да и҆ са́мъ бж҃е́ственнꙋю и҆ предобро́тнꙋю добро́тꙋ и҆ преесте́ственнꙋю возлюби́ти возмо́жетъ, ꙗ҆́кѡ восте́къ, по речє́ннымъ, ко ѹ҆подобле́нїю. Поне́же бо подо́бнымъ быва́ти є҆сте́ственнѣ ѡ҆бы́че люби́тельно завѣща́нїе къ подѡ́бнымъ, ꙗ҆́вѣ є҆́сть вои́стиннꙋ, ꙗ҆́кѡ возлю́бленъ бꙋ́детъ, и҆ взаи́мъ возлю́битъ ѹ҆́мъ бг҃а: подо́бное бо подо́бномꙋ є҆́сть подо́бно. И҆ ꙗ҆́коже подо́бїе и҆́мать є҆́же воз̾ѡбраща́тисѧ, ѿню́дъ и҆мѣ́ти бꙋ́детъ си́це, и҆ ко є҆́же люби́ти, є҆́же взаи́мъ люби́мꙋ бы́ти. Па́че чесогѡ̀ бо́льша страда́нїѧ междꙋ̀ бг҃омъ и҆ дꙋше́ю ничто́же є҆́сть.

<rubric class="inline">к҃ѕ.</rubric> <red>П</red>а́че своегѡ̀ сѝ є҆стества̀ тогда̀ ѹ҆́мъ быва́етъ, є҆гда̀ въ сꙋ́щемъ па́че ѹ҆ма̀ ѿню́дъ бꙋ́детъ, безви́денъ же и҆ без̾ѡбра́зенъ, и҆ ѿню́дъ ѡ҆боже́ннѣ невоѡбраже́нъ бы́въ, безнача́ленъ же и҆ безконе́ченъ, и҆ ꙗ҆́коже сло́вомъ рещѝ, па́че своегѡ̀ соедине́нїѧ. Є҆гда́ же по́мысленное своѐ и҆́мать съ собо́ю, и҆ въ бж҃е́ственныхъ бы́лъ бы и҆ мы́сленныхъ ѹ҆пражднѧ́ѧсѧ, тогда̀ є҆сте́ственнѣ глаго́летсѧ, и҆ двиза́тисѧ и҆ дѣ́йствовати, и҆ во свое́мъ сѝ є҆стествѣ̀ стоѧ́ти. Помно́гꙋ же превы́ше є҆́сть є҆́же па́че є҆стества̀ тогѡ̀, є҆́же по є҆стествꙋ̀, и҆ є҆́сть ѕѣлѡ̀ вы́шше. Подоба́етъ ѹ҆́бѡ люби́ти тща́тисѧ бы́ти тогѡ̀, є҆́же па́че є҆стества̀, ꙗ҆́кѡ наипа́че лꙋ́чшагѡ, по глаго́лющей за́повѣди, ревнова́ти бо́льшихъ дарова́нїй. Но ѹ҆́бѡ ꙗ҆́вѣ ꙗ҆́кѡ ѹ҆́мъ въ пачеесте́ственнѣмъ сы́й въ бз҃ѣ є҆́сть, (кромѣ́шнїй бо є҆́сть всѧ́кагѡ є҆стества̀ бг҃ъ, и҆́же вои́стиннꙋ є҆́сть дре́внѣйшее и҆ про́стѣ є҆ди́ное) подоба́етъ ѹ҆́бѡ къ дре́внѣйшемꙋ и҆ про́стѣ є҆ди́номꙋ ѹ҆мꙋ̀ горѣ̀ простира́тисѧ, и҆ тща́тисѧ взира́ти и҆ возводи́тисѧ а҆́ки въ преесте́ственное є҆ди́но, да па́че своегѡ̀ є҆сте́ственнагѡ дѣ́йства возше́дшꙋ, лꙋ́чше бꙋ́детъ є҆мꙋ̀, не́жели во свое́мъ сѝ по є҆стествꙋ̀ стоѧ́щꙋ.

<rubric class="inline">к҃з.</rubric> <red>К</red>о́еждо ѿ сꙋ́щихъ во свои́хъ сѝ сво́йственныхъ ра́дꙋетсѧ же и҆ почива́етъ є҆сте́ственнѣ: ꙗ҆̀же всѧ̑ во дре́внѣйшемъ вино́внѣмъ предсоста́вишасѧ по винѣ̀ є҆динови́днѣй. Тогда̀ ѹ҆́бѡ во и҆́стинна весє́лїѧ ѹ҆́мъ прїи́детъ є҆сте́ственнѣ, и҆ ра́дость и҆мѣ́ти бꙋ́детъ не ма́лꙋ, и҆ почі́етъ ѿню́дъ, є҆гда̀ всѧ̑ прише́дъ и҆ ѡ҆ста́вль, къ є҆динонача́льнѣй ѻ҆́нѣй и҆ пе́рвѣйшей винѣ̀ горѣ̀ просте́рлсѧ бы, и҆ та́мѡ бы дости́глъ ѡ҆браще́нїемъ ѹ҆́мнымъ, ѿ неѧ́же всѧ̑ же сꙋ́ть, и҆ ꙗ҆̀же всѣ́хъ, си́рѣчь нача̑ла же и҆ среды̀ и҆ концы̀, и҆ въ не́йже всѧ̑ соста́вишасѧ и҆ соде́ржатсѧ, и҆ є҆́юже къ концꙋ̀ своемꙋ̀ во́дѧтсѧ соверша́ємаѧ: и҆ є҆ѧ́же ра́ди благостра́ждꙋтъ благостра́ждꙋщаѧ: ѿ неѧ́же и҆ са́мъ то́й ѹ҆жѐ ѹ҆́мъ, и҆ како́въ є҆́сть, созда́сѧ: ѡ҆́бразомъ нѣ́кимъ самомꙋ̀ къ себѣ̀ мо́щно є҆́сть ѹ҆мꙋ̀ ѡ҆браща́тисѧ, ко ѻ҆́нѣй и҆́стиннѣй и҆ всѣ́хъ винѣ̀ ѡ҆браща́емꙋ, сꙋ́щей є҆гѡ̀ и҆́стинномꙋ первоѡбра́зїю. А҆ поне́же ко́еждо са́мо себѐ лю́битъ є҆сте́ственнѣ, и҆ наина́че же ѹ҆́мъ сїѐ стра́ждетъ, ꙗ҆́кѡ недости́жныѧ добро́ты па́че ѹ҆ма̀ є҆ди́нагѡ ѡ҆́бразъ сы́й предобро́тенъ: ѕѣлѡ̀ лю́битъ ѡ҆браще́нїемъ взира́ѧ къ своемꙋ̀ сѝ вино́вномꙋ, занѐ, ꙗ҆́коже рече́сѧ, самаго̀ себѐ зри́тъ та́мѡ зрѧ̀, и҆ превозлюблѧ́етъ. И҆ и҆́накѡ же, ꙗ҆́кѡ и҆ сїѐ любы̀ нѣ́каѧ є҆́сть тѣ́мъ, и҆з̾ негѡ́ же къ томꙋ̀ ѿ негѡ́же є҆сте́ственнѣ люби́тельна, ꙗ҆́коже и҆ напроти́въ, раче́нїе ѡ҆бдержи́тсѧ въ роди́телехъ къ рождє́ннымъ. Сегѡ̀ ра́ди мно́га нѣ́каѧ возница́етъ и҆ неизрече́нна сла́дость къ всѣ́хъ вино́вномꙋ возвраща́ющꙋсѧ є҆ди́номꙋ. Къ томꙋ́ бо и҆з̾ негѡ́же є҆́сть, ѡ҆браща́етсѧ, и҆ къ самомꙋ̀ себѣ̀, ꙗ҆́коже рече́сѧ. Та́мѡ бо предсоста́вишасѧ сло́вомъ вины̑ всѧ̑, тѣ́мже и҆ ѹ҆́мъ ꙗ҆́кѡ ѿ всѣ́хъ сы́й є҆ди́но, во є҆́же бы́ти є҆́сть въ па́че ѹ҆ма̀ є҆ди́номъ, ꙗ҆́кѡ вино́внѣмъ первоѡбра́знѣмъ.

<rubric class="inline">к҃и.</rubric> <red>Ꙗ҆́</red>коже ѿ па́че сꙋщества̀ сꙋ́щагѡ всѧ́ко сꙋщество̀, и҆ є҆стество̀ всѧ́ко ѿ и҆́же па́че є҆стества̀, и҆ ѿ безлѣ́тнагѡ и҆ несло́жнагѡ, ꙗ҆̀же во вре́мени же и҆ слѡ́жнаѧ, є҆ще́ же ѹ҆́бѡ ѿ незда́ннагѡ, зда̑ннаѧ бы́ти є҆стество̀ и҆́мꙋтъ: та́къ и҆ всѧ́къ ви́дъ ѿ безви́днагѡ бы́сть и҆ ѿ премі́рнагѡ є҆ди́нагѡ, мнѡ́гаѧ и҆ ви̑димаѧ. Ѹ҆̀бо къ є҆ди́номꙋ безви́дномꙋ не ѹ҆пражнѧ́ѧйсѧ, и҆ взира́ѧй, и҆ а҆́ки ѿ ѻ҆́нагѡ зави́сѧй, но ко и҆но́мꙋ чесомꙋ̀ въ ви́дѣ и҆ тва́ри зри́мыхъ: се́й несравне́нною мѣ́рою ѹ҆ма́ленное превышесꙋ́щагѡ пе́рвѣйшее положѝ, и҆ і҆дѡлослꙋжи́телей не́гли бли́зъ стои́тъ: въ не́мже бо ѹ҆пражнѧ́етсѧ кто̀, и҆ къ немꙋ́же взира́етъ, сегѡ̀ и҆ жела́етъ, и҆ є҆гѡ́же жела́етъ, си́мъ и҆ побѣжда́етсѧ, и҆ и҆́мже побѣжде́нъ быва́етъ, си́мъ и҆ порабо́тисѧ. Си́це слꙋ́житъ се́й тва́ри па́че творца̀. Си́мъ во ѹ҆́мъ коегѡ́ждо и҆ порабо́тисѧ и҆ слꙋ́житъ є҆мꙋ̀, и҆ лю́битъ (є҆̀) є҆́же взира́етъ, и҆ въ не́мже ѹ҆пражднѧ́етсѧ. А҆́ще же кромѣ̀ є҆ди́нагѡ про́стагѡ и҆ безви́днагѡ ѹ҆праждне́нїе и҆ взира́нїе толи́кѡ пополза́тисѧ твори́тъ: къ є҆ди́номꙋ безви́дномꙋ про́стомꙋ (да бꙋ́детъ) на́мъ тща́нїе, и҆ позна́нїе ѡ҆браще́нїемъ: и҆ горѣ̀ просте́ртїемъ ѹ҆́мнымъ, и҆дѣ́же сокрѡ́вища всѧ́кагѡ сꙋ́ть ра́зꙋма, и҆ и҆дѣ́же дости́гшымъ, всѧ́кагѡ видѣ́нїѧ поко́й и҆лѝ почи́тїе, и҆ ѿ є҆́же помышлѧ́ти преста́тїе, и҆ па́че ѹ҆ма̀ молча́нїе, и҆ неисповѣди́мо ра́дованїе во мно́зѣ ѹ҆дивле́нїи.

<rubric class="inline">к҃ѳ.</rubric> <red>А҆́</red>ще всѧ̑ сꙋ̑щаѧ є҆́же бы́ти жела́ютъ: є҆́сть же всѣ́хъ є҆́же бы́ти, по винѣ̀, въ па́че є҆́же бы́ти є҆ди́номъ, всѧ̑ ѹ҆́бѡ и҆ па́че же словє́снаѧ, ѿ сꙋ́щихъ, пра́вѡ и҆ ꙗ҆́коже подоба́етъ дви́жꙋщасѧ, па́че є҆́же бы́ти и҆ є҆ди́нагѡ жела́ютъ, є҆́же бы́ти жела́ющаѧ, ѹ҆̀бо не къ па́че є҆́же бы́ти є҆ди́номꙋ горѣ̀ простира́ѧйсѧ ѹ҆́мъ, нижѐ сегѡ̀ жела́ѧй, развращє́нна и҆ погрѣ̑шна ѹ҆потреблѧ́етъ движє́нїѧ, и҆ своегѡ̀ и҆спа́даетъ досто́инства, є҆́же є҆́сть па́че є҆́же бы́ти є҆ди́нагѡ позна́нїе, и҆ бж҃е́ственнѣйшее къ немꙋ̀ па́че ѹ҆ма̀ є҆динови́дное соедине́нїе и҆ возлюбле́нїе.

<rubric class="inline">л҃.</rubric> <red>В</red>инѡ́внаѧ и҆зли́шше и҆́мꙋтъ добрѡ́ты вини́мыхъ: вино́вное же всѣ́хъ ѻ҆́бще, є҆ди́ное пресꙋ́щественное. А҆́ще ѹ҆́бѡ ѹ҆́мъ прилѣпи́лсѧ бы къ нѣ́чесомꙋ ѿ ꙗ҆̀же по є҆ди́нѣмъ пресꙋ́щественнѣмъ, ꙗ҆́кѡ къ добрꙋ̀, и҆лѝ ꙗ҆́кѡ ка́кѡ ли́бо ѹ҆́мна досто́йнꙋ привлече́нїѧ, ꙗ҆́вѣ погрѣшѝ намѣ́ренїе є҆гѡ̀. Добротолю́бенъ ѹ҆̀бо сы́й, но не къ пе́рвомꙋ и҆ и҆́стинномꙋ (ѿ негѡ́же всѧ̑ дѡ́браѧ прича́стїемъ сꙋ́ть дѡбра̀) пресꙋ́щественномꙋ є҆ди́номꙋ: но къ прича̑стнымъ сꙋ́щымъ ѿ ѻ҆́нагѡ добро́ты ѹ҆ны́нїемъ и҆лѝ невѣ́жествомъ дви́жимь. Ѹ҆лꙋче́ннѣ же разсмотрева́ющїй ѹ҆́мъ, къ є҆ди́номꙋ пресꙋ́щественномꙋ своѐ простира́етъ мы́сли взира́нїе: разсꙋжда́ѧ ꙗ҆́снѣ, ꙗ҆́кѡ ли́шше полꙋ́читъ то̀, є҆гѡ́же жела́етъ, ꙗ҆́кѡ въ вино́вно во ѻ҆́но ѹ҆́мно взира́нїе дости́гъ: и҆ ꙗ҆́кѡ ничто́же є҆́сть свои́хъ, и҆лѝ какова̀ ли́бо добра̀ препода́тельно, то́чїю пресꙋ́щественное є҆ди́но. А҆́ще бо нѣ́каѧ и҆ мнѣ́ласѧ бы́ша си́лы сꙋ́ща предпода̑тельныѧ свои́хъ, но не вы́нꙋ пребыва́ти и҆́мꙋтъ є҆стество̀ сїѧ̀ въ рачи́тельнѣмъ ѹ҆мѣ̀: є҆ди́номꙋ бо сїѧ̀ ст҃о́мꙋ дх҃ꙋ твори́ти вѣ́рꙋетсѧ, и҆ ꙗ҆́коже бы хотѣ́лъ дѣ́йствовати, и҆ гдѣ́ либо, ꙗ҆́кѡ гдⷭ҇ь сы́й, и҆ є҆стества̀ сы́й влⷣчнѧ, и҆ лицѐ трїѷпоста́сныѧ є҆ди́ницы. Къ пресꙋ́щественномꙋ ѹ҆̀бо є҆ди́номꙋ ѡ҆браща́тисѧ подоба́етъ ѹ҆мꙋ̀, и҆дѣ́же не то́кмѡ и҆сто́чникъ каковы́хъ ли́бо бла̑гъ, но и҆ дарова́нїй неѿе́млемое є҆́сть раздаѧ́нїе.

<rubric class="inline">л҃а.</rubric> <red>В</red>сѧ̑ сꙋ̑щаѧ жела́ютъ є҆сте́ственнѣ блага́гѡ: є҆ди́но же є҆́сть вои́стиннꙋ бла́го, а҆́ще и҆ мнѡ́гимъ глаго́лємымъ благи̑мъ. Про́стѣ бо бла́го, и҆ а҆́ки всесоверше́нно во мно́гихъ не ѡ҆брѧ́щеши ничесо́же. Но по нѣ́коемꙋ бла́га прича́стїю глаго́лемо бла́го нѣ́какѡ, ѿ є҆ди́на пресꙋ́щественнагѡ причаща́ющосѧ блага́гѡ, ника́коже сїѐ и҆мꙋ́що ѿ себѐ. Ѻ҆́но бо то́кмѡ є҆ди́но пресꙋ́щественное, бла́го є҆́сть про́стѣ и҆ пребла́го, и҆ и҆сто́чникъ всѧ́кїѧ бла́гости, и҆ свои́хъ сѝ препода́тельно, и҆ къ самомꙋ̀ себѣ̀ є҆сте́ственнѣ ѡ҆брати́тельно, всѧ́кагѡ сꙋщества̀, бытїѧ̀, навыкнове́нїѧ, си́лы, движе́нїѧ, дѣ́йства, сво́йства, и҆ каковы́ѧ ли́бо добро́ты и҆ бла́гости: и҆ про́стѣ сꙋ̑щаѧ всѧ̑, и҆ всѧ̑ ѻ҆́крестъ сꙋ́щихъ ви̑димаѧ, ѿѻнꙋ́дꙋ ѿ є҆ди́нагѡ пресꙋ́щественнагѡ прїѧ́ша ꙗ҆вле́нїе твори́тельнѣ. Сегѡ̀ ра́ди ѹ҆́мъ къ и҆но́мꙋ чесомꙋ̀, а҆ не къ пресꙋ́щественномꙋ про́стꙋ є҆ди́нꙋ носи́мь, погрѣ́шно и҆́мать движе́нїе, двиза́ѧсѧ ѹ҆́бѡ не́гли ко бла́гꙋ, не къ вои́стиннꙋ же и҆ про́стѣ бла́гꙋ. Нижѐ ко ѹ҆благода́тствꙋющемꙋ и҆ лꙋ́чша сотворѧ́ющемꙋ, и҆ и҆на̑ѧ превосхожде́нїемъ благотвѡ́рна преизлїѧ́нїѧ ѹ҆благода́тствованїѧ и҆ лꙋ́чшинства тре́бꙋющаѧ.

<rubric class="inline">л҃в.</rubric> <red>Ѹ҆́</red>мъ ѹ҆́бѡ мно́гихъ под̾ раздѣле́нїемъ ѿ безꙋ́мїѧ лежа́щъ и҆ а҆́ки растерзава́емь ѿ мно́гихъ, не вѣ́сть благо́е про́стѣ є҆ди́ное: нижѐ ѹ҆́бѡ и҆́щетъ, нижѐ ѹ҆пражднѧ́етсѧ къ немꙋ̀. Ѡ҆ ни́хже глаго́летъ и҆́же въ дв҃дѣ дх҃ъ: Мно́зи глаго́лютъ: кто̀ ꙗ҆ви́тъ на́мъ блага̑ѧ; а҆ не благо́е, и҆ влѣ́потꙋ: ѡ҆ мно́гихъ пекꙋ́щесѧ и҆ мо́лвѧще, невѣ́дꙋще ꙗ҆́кѡ є҆ди́нагѡ є҆́сть и҆ска́ти потре́ба. Є҆гѡ́же ча́сть, ꙗ҆́же ст҃ы́мъ бж҃їимъ сло́вомъ бла́га и҆зрече́сѧ, и҆лѝ не разꙋмѣ́вше претеко́ша, и҆лѝ вознеради́вше ѿтщети́шасѧ (є҆ѧ̀) ни понѐ во ѹ҆́мъ полага́юще взыска́ти па́че всѣ́хъ взыска́тисѧ досто́йнѣйшагѡ: води́ми же бы́вшїи дв҃домъ наказа́телемъ, и҆ ꙗ҆́кѡ стопа́мъ ѻ҆́нагѡ послѣ́довати подоба́етъ сꙋди́вшїи: зна́менасѧ на на́съ, глаго́лютъ, свѣ́тъ лица̀ твоегѡ̀ гдⷭ҇и: си́рѣчь ра́зꙋмъ є҆ди́нственныѧ сла́вы твоеѧ̀ зна́менасѧ ꙗ҆́кѡ въ зерца́лѣ въ на́съ. Та́кѡ во мно́гихъ ра́дꙋютсѧ и҆зѻби́льнїи и҆ мно́зи лю́дїе благи́хъ. Си́це внꙋ́трь ѡ҆зарѧ́ютсѧ живꙋ́щїи дꙋхо́внѡ є҆ди́нственнагѡ и҆ про́стѣ блага́гѡ вѣ́дѣнїемъ ѿ дх҃а премі́рнѣ просвѣща́еми.

<rubric class="inline">л҃г.</rubric> <red>Ꙗ҆́</red>коже влече́нїе водна́гѡ тече́нїѧ бо́льше бы бы́ло є҆динови́днѣ пролїва́емо, не́жели раздѣлѧ́емо и҆ раскала́емо на мнѡ́га. Та́кѡ и҆ взира́нїе ѹ҆ма̀, и҆ движе́нїе же є҆гѡ̀ и҆ жела́нїе ѕѣ́льнѣйше бꙋ́детъ ѹ҆́бѡ, взира́ющо не многоча́стнѣ, ни многоѡбра́знѣ, но є҆динови́днѣ и҆ без̾ раздѣле́нїѧ, є҆́же быва́ти є҆стество̀ и҆́мать къ премі́рномꙋ и҆ про́стѣ є҆ди́номꙋ горѣ̀ протѧже́нїемъ и҆ взира́нїемъ и҆ видѣ́нїемъ. Собира́тельно бо є҆́сть вои́стиннꙋ премі́рное и҆ простѣ́йшее є҆ди́но. И҆ сїѐ зрѣ́ти ѹ҆́мъ сподо́бисѧ, не мо́щно є҆́сть не воѡбрази́тисѧ ꙗ҆́коже подоба́етъ подо́бнѣ томꙋ̀ а҆́ки ѡ҆́бразъ, и҆ не бы́ти безви́денъ, въ чинꙋ̀ є҆динови́днѣмъ, про́стъ, безша́ренъ, безви́денъ, безка́чественъ, неѡсѧ́женъ, безпредѣ́ленъ, безконе́ченъ, безѡбра́зенъ: и҆ є҆щѐ про́стѣ є҆ди́но премі́рно, лꙋча́ми бж҃е́ственна и҆ премі́рна раче́нїѧ просвѣще́нъ во ѿкрове́нїи ра́зꙋма та́инственна, безгла́сїемъ и҆ неразꙋ́мїемъ, па́че сло́ва и҆ помышле́нїѧ ѹ҆вѣнча́нъ бы́въ, наслажда́ѧсѧ дꙋхо́вна ра́дованїѧ, и҆ весе́лїѧ небе́сна. И҆ є҆щѐ и҆змѣнѧ́етсѧ на бж҃е́ственнѣйшее и҆ въ бж҃е́ственный ѡ҆́бразъ ѡ҆блека́етсѧ, въ про́стое и҆ безконе́чное, и҆ безѡбра́зное, и҆ безви́дное, и҆ є҆ди́ное, и҆ въ предречє́ннаѧ и҆на̑ѧ дꙋхо́внѣ воѡбразꙋ́емь. И҆ а҆́ще бы ѹ҆́бѡ не сїѐ томꙋ̀ бы́ло и҆ не пострада́лъ бы таково́е бж҃е́ственно и҆змѣне́нїе во ѡ҆сѧза́нїе и҆ мечта́нїе є҆ди́нагѡ премі́рнагѡ, ника́коже дости́же. Є҆ди́ница бо є҆динотво́рна є҆́сть бг҃ъ, и҆ ѹ҆́мъ па́че помышле́нїѧ, и҆ тогда̀ є҆ли́кѡ мо́щно є҆́сть ѹ҆́мъ премі́рнѣ сего̀ мечта́етъ: є҆гда̀ съ глаго́ланными и҆ є҆ди́но па́че помышле́нїѧ бꙋ́детъ, бж҃е́ственнымъ мечта́нїемъ сїѐ пострада́въ.

<rubric class="inline">л҃д.</rubric> <red>Т</red>ро́ическое пресꙋ́щественнагѡ бж҃ества̀ въ є҆ди́нственное собра́сѧ преесте́ственнѣ. Є҆ди́ница бо трїѷпоста́снаѧ є҆́сть бг҃ъ. Нѣ́сть ѹ҆̀бо мо́щно въ подо́бїи прїи́скреннѣмъ бж҃їи бы́ти дꙋшѝ ѡ҆бра́знѣ, не и҆ то́й сꙋ́щей трича́стнѣй, къ себѣ̀ бы́вшей преесте́ственнѣ є҆ди́но: глаго́лю же трича́стнꙋю дꙋ́шꙋ: не по слове́ственнѣй и҆ похотѣ́тельнѣй и҆ ꙗ҆́ростнѣй ча́сти: и҆́стиннѡ бо не въ се́мъ є҆́сть трича́стна дꙋша̀: не бо̀ ѹ҆свое́ннѣ ѡ҆брѣта́етсѧ слове́сна дꙋша̀ къ по́хоти и҆ ꙗ҆́рости: сꙋ́ть бо сїѧ̑ ѿ безслове́сныѧ ча́сти привзѧ̑та настоѧ́щагѡ ра́ди ско́тнагѡ житїѧ̀ приподстоѧ̑ща, безсловє́сна и҆ тє́мна ѡ҆ себѣ̀. Дꙋша́ же и҆ слове́сна є҆́сть, и҆ є҆стество̀ є҆ѧ̀ и҆спо́лнь є҆́сть свѣ́та ѹ҆́мна. И҆ подоба́етъ вои́стиннꙋ ѻ҆́на глаго́лати бы́ти є҆ѧ̀, и҆́хже кромѣ̀ дѣ́йствовати свое́ си не мо́жетъ дѣ́йство. Но ѹ҆́бѡ без̾ ꙗ҆́рости и҆ по́хоти дѣ́йствꙋетъ, и҆ наипа́че тогда̀ вои́стиннꙋ дѣ́йствꙋетъ, є҆гда̀ без̾ си́хъ дѣ́йствꙋетъ. Не вои́стиннꙋ ѹ҆́бѡ ча̑сти сїѧ̑ є҆ѧ̀ сꙋ́ть, но ꙗ҆́коже рѣ́хъ, ско́тнагѡ и҆ до́льнагѡ слꙋ́чаѧ си̑лы сꙋ́ть, то́й приподста́вше. Дꙋша́ бо слове́сна, ѹ҆́мнѣ вы̑шнѧѧ разсмотрѧ́ющи, и҆ мечта́ющи мы́слєннаѧ, и҆ па́че себѐ горѣ̀ простира́ющисѧ: и҆, ꙗ҆́коже рещѝ, возска́чꙋщи, дале́че нѣ́гдѣ поверга́етъ ꙗ҆́кѡ бꙋесло́вїе сꙋ́етно по́хоть и҆ ꙗ҆́рость, не и҆мꙋ́щи въ нѧ́же сїѧ̑ да ѹ҆потреби́тъ, (та́мѡ) и҆дѣ́же простота̀ и҆ безви́дное, и҆ безѡбра́зное, безша́рное же и҆ невоѡбраже́нное, и҆ и҆на̑ѧ є҆ли̑ка ѹ҆́мъ свобо́денъ и҆ є҆динови́денъ и҆ соедине́нъ къ себѣ̀, и҆ ѿню́дъ про́стъ и҆стѧзꙋ́ютъ. Но є҆́сть трича́стна сво́йственнѣ свое́ю простото́ю дꙋша̀ ѹ҆́мъ сꙋ́щи, ѹ҆потреблѧ́ющи сло́во и҆ дꙋ́хъ своѧ̑ си сво́йствєннѣйшаѧ, и҆ простотꙋ̀ є҆ѧ̀ ѿню́дъ ника́коже поврежда̑ющаѧ. Занѐ нижѐ тро́йственное є҆динонача́льнагѡ бж҃ества̀, є҆гѡ́же ѡ҆́бразъ подо́бенъ є҆́сть дꙋша̀, своемꙋ̀ є҆ди́нственномꙋ и҆ про́стомꙋ препѧ́тственнѣ стои́тъ, но є҆́сть и҆ про́сто є҆диноизвѣ́стнѣ бж҃ество̀ пресꙋ́щественно, и҆ па́ки ничто́же мнѣ́е, и҆ та́кѡ ѹ҆твержде́ннѣ трⷪ҇ца. Сїѧ̑ ѹ҆́бѡ, дꙋша̀, (си́рѣчь ѹ҆́мъ, ѹ҆́мъ бо є҆́сть, и҆ всѐ ѹ҆́мъ, дꙋша̀,) сло́во, и҆ дꙋ́хъ, преесте́ственнѣ бы́ша є҆ди́но, и҆́стинное подо́бїе подаю́тъ на́мъ трїѷпоста́снагѡ є҆ди́нагѡ бж҃ества̀. Сїе́ же не ѿи́нꙋдꙋ мо́щно є҆́сть бы́ти, то́чїю ѿ горѣ̀ зрѣ́нїѧ и҆ видѣ́нїѧ преесте́ственныѧ тро́ическїѧ є҆ди́ницы. Сїѧ́ бо є҆́сть дꙋ́шꙋ таковꙋ̀ сотво́ршаѧ, и҆ ѡ҆браща́ющаѧ сїю̀ на сїѐ, ѿпа́дшꙋ: и҆ кромѣ̀ є҆́же къ не́й зрѣ́нїѧ и҆ видѣ́нїѧ семꙋ̀ бы́ти дꙋшѝ не возмо́жно є҆́сть. Є҆мꙋ́же не бы́вшꙋ, нижѐ возвра́щшꙋсѧ подо́бїю, и҆ си́мъ ѡ҆́бразомъ скꙋ́дни ꙗ҆ви́мсѧ, и҆ па́че же на зри́тельнѣй ча́сти, и҆ на и҆́стинѣ, ꙗ҆̀же наипа́че тща́нїю достѡ́йнѣйша. И҆ без̾ ни́хже, въ безстра́стно ѹ҆строе́нїе дости́гнꙋти на́мъ нѣ́сть возмо́жно. Ꙗ҆́коже бо во благо́мъ дѣ́йственнѣ на́мъ бы́ти подоба́етъ, да бꙋ́демъ ѿ безстра́стныхъ. Та́кѡ и҆ ко и҆́стинѣ зри́тельнѣ, да бꙋ́демъ бг҃ови́дни, бг҃ꙋ и҆́же над̾ всѣ́ми слꙋжа́ще и҆ бо́зи положе́нїемъ и҆ сотвори́тисѧ, и҆ бы́ти по возмо́жномꙋ подо́бїю началоѡбра́зїѧ жела́юще. А҆́ще же є҆ди́но бы́ти нꙋ́жно є҆́сть на́мъ за первоѡбра́знагѡ премі́рнагѡ є҆ди́нагѡ подо́бїе, сїе́ же є҆́же къ са́момꙋ томꙋ̀ премі́рномꙋ є҆ди́номꙋ горѣ̀ зрѣ́нїе и҆ видѣ́нїе и҆ горѣ̀ просте́ртїе и҆ ѹ҆́мнѡ ѡ҆браще́нїе є҆стество̀ и҆́мꙋтъ твори́ти на́мъ, и҆ є҆́же къ са́момꙋ томꙋ̀ є҆ди́номꙋ неꙋкло́ннѣ смотрѣ́ти. Всѧ́цѣмъ ѹ҆́бѡ ѡ҆́бразомъ подоба́етъ покꙋша́тисѧ взира́ти къ па́че ѹ҆ма̀ є҆ди́номꙋ премі́рномꙋ, и҆ та́мѡ завѣща́ти всѣ́хъ себѐ всѧ́цѣмъ тща́нїемъ, и҆ всѣ́мъ се́рдцемъ и҆ дꙋше́ю, и҆ пита́ти въ себѣ̀ препросте́ртое є҆ди́нагѡ и҆ са́магѡ премі́рнагѡ раче́нїе, ꙗ҆́кѡ да са́мо раче́нїе є҆гѡ̀ вмѣ́стѡ кри́лъ ст҃ы́хъ бꙋ́детъ є҆́же къ немꙋ̀ ѹ҆́мномꙋ горѣноше́нїю на́шемꙋ. И҆ та́кѡ всегда̀ ꙗ҆́кѡ на воздꙋ́сѣ въ безви́днѣмъ ѹ҆строе́нїи є҆динови́днѣмъ съ гдⷭ҇емъ бꙋ́демъ вои́стиннꙋ є҆ди́нѣмъ, тро́ичнѣ тро́ицꙋ ѹ҆́мнѣ, слове́снѣ же и҆ дꙋхо́внѣ воспѣва́юще, и҆ къ не́й ꙗ҆́кѡ вои́стиннꙋ возсїѧ́юще и҆ ѹ҆жаса́ющесѧ, и҆ є҆́же по си́лѣ на́шей соедине́нїемъ съ є҆ди́нѣмъ соединѧ́еми є҆динови́днѣ па́че соедине́нїѧ.

<rubric class="inline">л҃є.</rubric> <red>Є҆</red>ди́ница чꙋ́вствена, всѧ́кагѡ чи́слимагѡ мно́жества є҆́сть нача́ло. И҆ є҆ди́ница премі́рна всегѡ̀ ви́димагѡ же и҆ помышлѧ́емагѡ мно́жества, и҆ всегѡ̀ сꙋ́щагѡ, нача́ло є҆́сть. Ꙗ҆́коже ѹ҆̀бо всѧ́ко число̀ ѿ є҆ди́ницы и҆́мать нача́ло, та́кѡ всѐ сꙋ́щее ка́колибо, ѿ премі́рнагѡ пролива́етсѧ є҆ди́нагѡ, по винѣ̀ и҆лѝ є҆сте́ственнѣй и҆лѝ твори́тельнѣй. Ѻ҆ба́че чи́слимыѧ ѹ҆́бѡ є҆ди́ницы положе́нїе, є҆ли́кѡ чꙋ́вствена є҆́сть, є҆стествꙋ̀ своемꙋ̀ послѣ́дованнѣ послѣ́дствꙋетъ. Нача́ло бо сꙋ́щихъ всѣ́хъ ꙗ҆̀же под̾ число́мъ, и҆ чꙋ́вство (сїѐ) пе́рво полага́етъ ю҆̀ чи́слѧщи. На премі́рномъ же є҆ди́номъ, занѐ є҆́сть па́че ѹ҆ма̀, сопроти́вное зри́тсѧ. Є҆сте́ственнѣ бо сꙋ́щи є҆ди́ница, пе́рвѣйшаѧ всѣ́хъ, ѹ҆́мъ сїю̀ по всѣ́хъ полага́етъ. Ни є҆ди́нъ бо возмо́же ѹ҆́мъ, премі́рное є҆ди́но сотвори́ти нача́ло, ѿ сегѡ̀ происходи́ти на мнѡ́гаѧ, но проти́вное, ѿ мно́гихъ, ко ѻ҆́номꙋ восхо́дитъ и҆ собира́етсѧ. И҆ та́кѡ ѹ҆́бѡ нꙋ́жно є҆́сть чꙋ́вствꙋ чи́слимое є҆ди́но, за происхо́дна мнѡ́гаѧ, и҆́накѡ не сꙋ́ще мо́щно чи́слити, и҆лѝ пред̾итѝ ꙗ҆́коже хо́щетъ. Здѣ́ же нꙋ̑ждна сꙋ́ть ѹ҆мꙋ̀ мнѡ́гаѧ, ра́ди ко премі́рномꙋ є҆ди́номꙋ си́ми возвожде́нїѧ, и҆ а҆́ки сама́гѡ себѐ собра́нїе, ѿи́нꙋдꙋ взы́ти ꙗ҆́коже хо́щетъ на мечта́нїе є҆ди́нагѡ премі́рнагѡ ни ѿкꙋ́дꙋ могі́й. Та́кѡ ѹ҆́бѡ ѹ҆́мъ чи́нъ и҆ пꙋ́ть себѣ̀ сво́йственъ ѹ҆потреблѧ́ѧ, начина́етъ ѹ҆́бѡ ѿ мно́гихъ, коне́цъ же твори́тъ премі́рное и҆ верхо́внѣйшее є҆ди́но. Поне́же бо ѹ҆добопости́жно є҆́сть и҆ ѹ҆добопредѣ́льно чи́слимое по чꙋ́вствꙋ є҆ди́но, є҆сте́ственнѣ чꙋ́вство, сїѐ полага́етъ, ꙗ҆́коже є҆стество̀ є҆гѡ̀ и҆стѧзꙋ́етъ, и҆ положе́нїемъ пе́рвѣйше. И҆ско́маѧ же ѹ҆мо́мъ є҆ди́ница премі́рна и҆ преесте́ственна же сꙋ́щи, и҆ є҆́же помышлѧ́ема бы́ти и҆збѣга́ющи, дале́че нѣ́гдѣ є҆́сть, и҆ своегѡ̀ є҆́же по є҆стествꙋ̀ положе́нїѧ, ꙗ҆́коже ѿ ѻ҆́ныѧ ѹ҆мꙋ̀ начина́ти, но па́че ꙗ҆́кѡ преесте́ственнꙋ преесте́ственнѣ не нача́ло, но коне́цъ тꙋ̀ ѡ҆брѣта́етъ ѹ҆́мъ, по преше́ствїи, и҆ да си́це рекꙋ̀ и҆счисле́нїи мно́гихъ. Поне́же бо ѹ҆́мъ є҆стество̀ и҆́мать є҆́же помышлѧ́ти, премі́рное же є҆ди́но є҆́сть ѡ҆ себѣ̀ непости́жно и҆ непристꙋ́пно, ко мнѡ́гимъ и҆ не хотѧ́що ѹ҆потребле́нїе прекланѧ́етсѧ ѹ҆ма̀, нижѐ пра́зденъ бы́ти ѿ є҆́же помышлѧ́ти могі́й ѹ҆́мъ, нижѐ верхо́вное и҆ премі́рное є҆ди́но и҆мѣ́ѧ крѣ́пость ѡ҆б̾ѧ́ти. Взира́ѧ ѹ҆̀бо на мнѡ́гаѧ, въ ко́емждо ѿ всѣ́хъ взира́етъ мы́сленно (нѣ́что), не є҆́же что̀ є҆́сть бы́ти, но є҆́же є҆́сть нѣ́коегѡ є҆ди́нагѡ. Та́же собира́ѧ ѿ коегѡ́ждо ви́дима ко́еждо мы́сленно пред̾ѧвлѧ́емо, и҆ междꙋ̀ собо́ю сїѧ̑ согла̑сна сꙋ́ща, а҆ не проти̑вна зрѧ̀, и҆ всѧ̑ а҆́ки є҆ди́нагѡ ко́рене и҆ и҆зраще́нїѧ цвѣ́ты, послѣ́дованнѡ происхо́дитъ ѿ мно́гихъ на є҆ди́но верхо́внѣйшее, и҆з̾ негѡ́же сꙋ́ть мнѡ́гаѧ и҆ всѧ̑ є҆сте́ственнѣ собира́етсѧ ѿ є҆сте́ственныхъ сꙋ́щихъ въ чи́нъ преесте́ственъ, преесте́ственное и҆ пресꙋ́щественное а҆́ки въ зерца́лѣ зрѧ̀ є҆ди́ное, ꙗ҆́коже и҆́мать є҆стество̀ є҆́же па́че є҆стества̀ ѿ сꙋ́щихъ по є҆стествꙋ̀ зрѣ́тисѧ є҆динови́днѣ. Тогда̀ ѹ҆̀бо ѹ҆́мъ и҆сточи́тельное бла́гостей и҆ всѣ́хъ добро́тъ происточе́нїе, и҆ твори́тельно неизрече́ннѣ взира́ѧ, и҆ насла́ждсѧ пресꙋ́щественнагѡ є҆ди́на, не самово́ленъ ѡ҆браща́етсѧ на мнѡ́гаѧ, а҆́ще сꙋ́ща и҆ дѡбра̀ и҆ ча́сти благі́ѧ прича̑стна. Добротолюби́въ бо сы́й наипа́че, є҆сте́ственнѣ нево́лею ѿстои́тъ ѿ є҆́же па́че всѣ́хъ, а҆́ще не ка́кѡ по ѡ҆бстоѧ́нїю нѣ́коемꙋ слꙋчи́лосѧ бы є҆мꙋ̀ сїѐ. Но поне́же ѡ҆́бразъ сꙋ́щихъ є҆́сть разли́ченъ, и҆ разли́чно и҆́мать ѹ҆́мное взира́нїе, и҆ разли́чнѣ ѹ҆́мъ си́ми на премі́рное є҆ди́но, и҆ преесте́ственное востека́етъ: подоба́етъ ꙗ҆́коже а҆́зъ мню̀, ма́лѡ нѣ́кое ѹ҆хи́трити мно́гими къ пресꙋ́щественномꙋ премі́рномꙋ є҆ди́номꙋ пꙋтѝ прїѡбрѣ́тенїе: ꙗ҆́кѡ да а҆́ки по лѣ́ствицѣ ѹ҆́мъ восходѧ̀ ѹ҆твержде́ннѣйше своѐ твори́тъ движе́нїе, и҆ познава́етъ, а҆́ще бы что̀ когда̀ въ не́мъ ѡ҆скꙋдѣва́ло: и҆лѝ є҆́стьли когда̀ въ не́мже подоба́етъ бы́ти, и҆ всѣ́мъ нѣ́коликѡ наслажда́етсѧ ли, и҆ что̀ є҆́сть низме́щꙋщее и҆ ѿставлѧ́ющее є҆го̀ добро́ты ѻ҆́ныѧ и҆ восхожде́нїѧ и҆лѝ бж҃е́ственнагѡ пирова́нїѧ: и҆ ка́кѡ па́ки мо́щно бы бы́ло є҆мꙋ̀ возврати́тисѧ, ѿѻнꙋ́дꙋже поползе́сѧ. Ѿсю́дꙋ позна́етъ и҆ мглꙋ̀ страсте́й: и҆ чи́стагѡ се́рдца ѡ҆заре́нїе и҆ позна́нїе и҆́стины каково̀ нѣ́кое є҆́сть возмо́глъ вы̀ зрѣ́ти ꙗ҆́кѡ въ зерца́лѣ, и҆ небе́сныхъ зри́тельствъ прича́стникъ бꙋ́детъ, и҆ бж҃е́ственное чꙋ́вство ѹ҆вѣ́сть, и҆ не та́йно бꙋ́детъ є҆мꙋ̀, расте́тъ ли, и҆лѝ ко ѹ҆мале́нїю и҆́детъ. И҆ мно́гихъ досточꙋ́дныхъ въ разꙋмѣ́нїи возмо́глъ бы бы́ти, и҆ намѣ́ренїе безмо́лвїѧ, ко́е є҆́сть, ѹ҆разꙋмѣ́етъ, и҆ затво́ра. Глаго́лемъ ѹ҆́бѡ та́кѡ: всѧ̑ сꙋ̑щаѧ, раздѣли́шасѧ на чꙋ́вствєнна зда̑нна, и҆ на зда̑нна мы́слєнна на мы́слєнна не зда̑нна, и҆ на незда́нно па́че ѹ҆ма̀ є҆ди́но пресꙋ́щественно. Въ си́хъ ѻ҆́ко дꙋше́вное ѡ҆браща́ѧсѧ, си́рѣчь ѹ҆́мъ, и҆ ча́стѣ взира́ѧ, и҆ въ по́стничествѣ є҆́же безмо́лвствовати и҆зволѧ́ѧ, воздви́жетсѧ ѿ є҆́же подоба̑ющаѧ на є҆динѣ̀ дѣ́ѧти, ꙗ҆́кѡ ѿ сте́пене нѣ́коегѡ во є҆́же зрѣ́ти, и҆ въ вои́стиннꙋ сꙋ́щемъ ѹ҆пражнѧ́тисѧ небе́сныхъ, и҆ лꙋча́ми и҆́стины ѹ҆вѣнчава́тисѧ, и҆ ра́доватисѧ, и҆ богатѣ́ти безконе́чнѣ присносꙋ́щными, и҆ чꙋ́днѣ весели́тисѧ и҆ ѹ҆слажда́тисѧ, не́гли же содѣ́йствомъ благода́ти, и҆ ѿ землѝ восхища́тисѧ пред̾идꙋ́щꙋ вре́мени, и҆ ѹ҆тверди́вшꙋсѧ ѹ҆́мномꙋ свѣ́тꙋ по навыкнове́нїю, и҆ не чꙋ́вствовати сꙋ́щихъ здѣ̀ содержа́нїемъ сꙋ́щагѡ па́че ѹ҆ма̀, и҆ мечта́нїемъ сꙋ́щагѡ па́че всѧ́кагѡ добра̀ несравне́ннѡ. Пѧточа́стнѣ же сщ҃е́ннѣй се́й лѣ́ствицѣ раздѣле́ннѣ сꙋ́щей, и҆ ꙗ҆́кѡ степе́нми восходѧ́щей на кра́йнее намѣ́ренїе, не мѣ́стно и҆́мать разстоѧ́нїе сте́пень ѿ сте́пене: но ра́знство, и҆ є҆́же разстои́тъ ѿ дрꙋга́гѡ, и҆́нъ чи́нъ є҆́сть, а҆́ки ка́чества, и҆лѝ сво́йства нѣ́коегѡ. Ꙗ҆́коже, сꙋ́ща ѹ҆́бѡ, сꙋ́ть ра́внѣ: чꙋ́вствєннаѧ зда̑нна, и҆ зда̑ннаѧ мы́слєнна, но втора̑ѧ, мно́гою мѣ́рою пе́рвѣйшихъ превыша́ютъ, є҆ли́кѡ чꙋ́вство ѹ҆́мъ, сво́йственнымъ добро́мъ: па́ки же превосхо́дѧтъ по мно́гꙋ незда̑нна мы́слєнна, мы́сленныхъ зда́нныхъ, ѻ҆боемꙋ̀ си́хъ чи́нꙋ въ сꙋ́щихъ ꙗ҆вле́нꙋ сꙋ́щꙋ: ѻ҆ба́че ни̑зша сꙋ́ть сꙋ̑щаѧ незда̑нна мы́слєнна пред̾ па́че ѹ҆ма̀ незда́ннымъ є҆ди́нымъ. И҆ є҆́сть ѿсю́дꙋ ꙗ҆́вѣ, ꙗ҆́кѡ є҆́же въ превосходѧ́щемъ всѣ́хъ сꙋ́щихъ стоѧ́ти прише́дшꙋ ѹ҆мꙋ̀ ѿ дѣѧ́нїѧ, и҆ во ѻ҆́нѣмъ верхо́внѣйшемъ сокрове́нствѣ превы́ше лежа́щемъ всѣ́хъ чꙋ́вственныхъ же и҆ мы́сленныхъ бы́ти лꙋ́чшее є҆́сть взира́нїе є҆гѡ̀ и҆ видѣ́нїе, ꙗ҆́коже смире́ннѣйшее въ чꙋ́вственныхъ зда́нныхъ и҆лѝ и҆ па́че въ дѣ́лательствѣ. Подоба́етъ ѹ҆̀бо добротолю́бнꙋ сꙋ́щꙋ є҆мꙋ̀ є҆стество́мъ, всѧ́цѣмъ ѡ҆́бразомъ лꙋ́чшагѡ жела́ти, не то́чїю да наслади́тсѧ, но да и҆ постра́ждетъ лꙋ́чшее и҆ па́че ѹ҆ма̀, ꙗ҆́коже подоба́етъ, и҆змѣне́нїе. Поне́же ꙗ҆́коже глаго́ласѧ, ꙗ҆кѡва̀ ѹ҆́мъ зри́тъ, и҆ въ ꙗ҆ковы́хъ наслажда́етсѧ: таково̀ прїе́млетъ и҆ и҆змѣне́нїе. Ѻ҆ба́че поне́же сплете́нный съ є҆стество́мъ ѹ҆ма̀ прело́гъ, никогда́же преста́нетъ ѿ негѡ̀, до́ндеже дне́шнее бꙋ́детъ, и҆ по глаго́лющемꙋ, до́ндеже дви́гнꙋтсѧ сѣ̑ни, то̀ є҆́сть, до́ндеже пре́йдемъ ѿ настоѧ́щїѧ жи́зни, показꙋ́ющїѧ а҆́ки въ зерца́лѣ и҆ гада́нїи ѡ҆сѣне́ннѣ и҆́стинꙋ: подоба́етъ препа́дающымъ ѿ видѣ́нїѧ и҆ взира́нїѧ, є҆ди́нагѡ па́че ѹ҆ма̀ незда́ннагѡ, ѹ҆хищрѧ́тисѧ стоѧ́ти, ꙗ҆́кѡ въ бли́жнемъ въ мы́сленныхъ незда́нныхъ, ꙗ҆́кѡ да па́ки скорѣ́е къ є҆ди́номꙋ па́че ѹ҆ма̀ незда́нномꙋ бꙋ́детъ на́мъ возвраще́нїе. Дебе́льшей же напа́дшей мглѣ̀, и҆ є҆́же помышлѧ́ти помрача́ющей, и҆ ѹ҆ны́нїе возлива́ющей ко є҆́же зрѣ́ти на ѹ҆́мъ, на моли̑твы дѣ́ѧтельнѣ съ се́рдцемъ смире́ннымъ ѡ҆браща́ти подоба́етъ на́мъ є҆го̀, и҆ тьмѣ̀ си́лою моли́твы преше́дшей, па́ки ꙗ҆́коже ѡ҆снова́нїе нѣ́кое твори́ти чꙋ́вствєннаѧ зда̑нна: предживꙋ́щꙋ въ се́рдцѣ дѣ́йствомъ дꙋхо́внымъ сꙋще́ственнымъ свѣ́тꙋ ѹ҆́мнꙋ, и҆ предсодержа́щꙋ ѹ҆мꙋ̀ ꙗ҆́вѣ ꙗ҆́кѡ дѣ́ѧтельныѧ разꙋ́мнѡ ѕѣлѡ̀ держа́вꙋ. Ꙗ҆́кѡ восходи́ти ѹ҆́мъ є҆стество̀ и҆́мать а҆́ки на нѣ́кое верхого́рїе, и҆лѝ смотри́лище вои́стиннꙋ, и҆ зрѣ́ти мно́гими не то́кмѡ неви̑дима, но и҆ неискѡ́ма и҆ недомы́слєнна: и҆ є҆гѡ́же кромѣ̀ никто́же ѹ҆́зритъ, нижѐ самого̀ себѐ, нижѐ и҆ наипа́че бг҃а. Ѡ҆ кото́рой дѣ́ѧтельнѣ (добродѣ́тели) мимоше́ственнѣ ны́нѣ ѹ҆жѐ рещѝ не́гли не дале́че намѣ́ренїѧ бꙋ́детъ.

<rubric class="inline">л҃ѕ.</rubric> <red>Т</red>рѝ дꙋша̀ внꙋтрьꙋ́дꙋ и҆́мать тре́бꙋюща дѣѧ̑нїѧ, слове́снꙋ (ча́сть), жела́тельнꙋ, и҆ ꙗ҆́ростнꙋ. И҆ трѝ внѣꙋ́дꙋ, жела́нїе сла́вы, сла́сти, и҆ мно́гшагѡ. Сі́и ѹ҆̀бо двѣ̀ тро́йцѣ разꙋ́мнѡ дꙋша̀ взира́ющи на є҆́же во пло́ти жи́тельство і҆и҃са хрⷭ҇та̀ четы́рми свои́ми собо́рными добродѣ́тельми, мꙋ́дростїю, си́рѣчь пра́вдою, цѣломꙋ́дрїемъ, и҆ мꙋ́жествомъ, благода́тїю гдⷭ҇а і҆и҃са и҆сцѣлѧ́етъ, и҆ дае́тъ ѹ҆мꙋ̀ своемꙋ̀ неѡмраче́ннѣ возвыша́тисѧ, и҆ бж҃е́ствєннаѧ разсмотрѣва́ти, и҆ зрѣ́ти бг҃а. Є҆гда́ бо гдⷭ҇ь і҆и҃съ веде́нъ бы́сть въ пꙋсты́ню дꙋ́хомъ, и҆мѣ́ѧ боре́нїемъ побѣди́ти дїа́вола, посто́мъ ѹ҆́бѡ похотѣ́тельнꙋю ча́сть и҆сцѣлѝ: бдѣ́нїемъ же и҆ безмо́лвною моли́твою, слове́ственнꙋю: ꙗ҆́ростнꙋю же сопротиворѣ́чїемъ: сластолю́бїе же, славолю́бїе, и҆ сребролю́бїе: тѣ́ми, и҆́миже а҆лча̀ не взыска̀, ꙗ҆́коже дїа́волъ совѣ́товаше, да ка́менїе хлѣ́бы бꙋ́дꙋтъ, нижѐ ве́ржесѧ ни́зꙋ ѿ крила̀ церко́внагѡ, да ѿ наро́да ничто́же пострада́въ низпаде́нїемъ просла́витсѧ, нижѐ поклони́тисѧ повинꙋ́сѧ ѡ҆бѣща́нїѧ ра́ди взѧ́тїѧ бога́тства всѣ́хъ ца́рствъ: но сопротиворѣ́чїемъ ꙗ҆рови́днымъ, мꙋ́дрымъ, и҆ пра́веднымъ, цѣломꙋ́дрымъ же, и҆ мꙋ́жественнымъ, сатанꙋ̀ ѿразѝ, и҆ на́съ си́мъ ѹ҆ча̀ побѣжде́нїю є҆гѡ̀ проти́вꙋ всѧ́комꙋ наше́ствїю. Сїѐ ѹ҆́бѡ и҆́стое кто̀ и҆ при крⷭ҇тѣ̀ сп҃совѣ ѹ҆́зритъ и҆ ѹ҆вѣ́сть: и҆́бо мо́литсѧ ли въ тогда́шнее вре́мѧ сп҃съ, ѹ҆ченикѡ́въ ѹ҆дали́всѧ: Сїѐ и҆сцѣле́нїе слове́ственныѧ ча́сти є҆́сть. Бо́дрствꙋетъ ли и҆ бди́тъ, и҆ жа́ждꙋ терпи́тъ на крестѣ̀; сїѐ врачба̀ є҆́сть похотѣ́тельныѧ. Не вопрекѝ глаго́летъ, нижѐ ѹ҆́бѡ при́тсѧ и҆ вопїе́тъ, да є҆щѐ ѡ҆болгава́емь, и҆ ѡ҆ стꙋжа́ющихъ мо́литсѧ ли; Сїѐ бл҃гочи́нїѧ є҆́сть ꙗ҆́ростныѧ: дїа́вола ѹ҆́бѡ сопротиворѣ́чїемъ ѹ҆дарѧ́ти, человѣ́кѡмъ же стꙋжа́ющымъ, ꙗ҆́кѡ и҆ тѣ̑мъ стꙋжа́ємымъ ѿ сатаны̀ (ѿпꙋща́ти) молча́нїемъ, долготерпѣ́нїемъ, и҆ ѡ҆ ни́хъ воздава́ти моли́твою. Ѡ҆плева́емь ли є҆́сть, заꙋше́нїе прїе́млетъ, терпи́тъ подсмѣва̑нїѧ и҆ порꙋга́нїе; сїѐ и҆сцѣле́нїе є҆́сть сластолю́бїѧ, ѻ҆́цтомъ ли напоѧ́етсѧ, же́лчїю напитова́етсѧ, копїе́мъ пробода́етсѧ; сїѐ врачба̀ є҆́сть сластолю́бїѧ. На́гъ ли повѣ́шаваетсѧ подвоздꙋ́шенъ, бездо́менъ на крестѣ̀, презрѣ́нъ всѣ́ми а҆́ки нѣ́кїй ни́щъ и҆ ѹ҆бо́гъ; сїѐ є҆́сть сребролюби́вагѡ завѣща́нїѧ ѹ҆праздне́нїе. Внꙋ́треннихъ ѹ҆̀бо страсте́й и҆ внѣ́шнихъ сп҃си́тель два́жды показа̀ врачбꙋ̀: є҆гда̀ въ мі́рѣ ꙗ҆влѧ́тисѧ съ тѣ́ломъ нача́тъ, и҆ є҆гда̀ ѿ мі́ра ѿитѝ и҆мѣ́ѧше. Тѣ́мже и҆ къ немꙋ̀, и҆ ко ѹ҆че́нїю є҆гѡ̀ и҆ ко крестꙋ̀ зрѧ́й, поели́кꙋ є҆́сть мо́щно себѐ подража́нїе є҆гѡ̀ творѧ̀, мꙋ́дрѣ и҆ пра́веднѣ, цѣломꙋ́дреннѣ же и҆ мꙋ́жественнѣ ꙗ҆́коже ѻ҆́нъ ѹ҆праздни́тъ ѹ҆́бѡ є҆́же на ѕло̀ дѣ́йствїе страсте́й си́хъ, и҆ всѣ́хъ си́ми: ѹ҆потреби́тъ же сїѧ̑, ꙗ҆́коже подоба́етъ, и҆ по си́хъ всѧ̑, и҆ дѣ́ѧтеленъ мꙋ́жъ бꙋ́детъ вои́стиннꙋ, и҆ ко є҆́же зрѣ́ти, и҆ къ бг҃ꙋ горѣ̀ простира́тисѧ и҆ ѹ҆пражнѧ́тисѧ во ѹ҆́мнѣмъ зри́тельствѣ гото́вѣйшъ. И҆ та́кѡ ѹ҆́бѡ ѿ мно́гихъ ѹ҆́мъ є҆гѡ̀ чꙋ́вственныхъ зда́нныхъ наче́нъ, и҆ ѹ҆ви́дѣвъ добродѣ́лїѧ и҆́хъ благополꙋ́чїе, и҆ разꙋмѣ́въ зда̑ннаѧ мы́слєнна, и҆ на мы́слєннаѧ незда̑нна преше́дъ, ꙗ҆́кѡ на лѣ́ствицѣ степе́ни ѹ҆жѐ пре́йде четы́ри. По си́хъ же бж҃е́ственное и҆ па́че ѹ҆ма̀ послѣ́дствꙋетъ є҆мꙋ̀ невѣща́нїе и҆ молча́нїе и҆ ѹ҆́жасъ, и҆ вкра́тцѣ рещѝ, є҆ди́нагѡ премі́рнагѡ взира́нїе и҆ видѣ́нїе, и҆ па́че помышле́нїѧ соедине́нїе. Є҆́же є҆́сть безмо́лвїѧ ве́рхъ: кра́йнее и҆ соверше́нное жела́нїе є҆ли́кѡ въ настоѧ́щей жи́зни: и҆́стины предѣ́лъ: вѣ́ры припло́дїе: свѣ́тлое просвѣще́нїе надѣ́емыѧ сла́вы: ѡ҆снова́нїе любвѐ: пра́вило ѹ҆ма̀: стоѧ́нїе приснодвиже́нїѧ є҆гѡ̀, и҆ недомы́сленно почи́тїе, и҆ є҆динови́дно ѹ҆строе́нїе: є҆́же ꙗ҆́кѡ во ѡ҆брꙋче́нїи дѣ́ланїе є҆́сть бꙋ́дꙋщагѡ вѣ́ка: вина̀ безмечта́нныѧ ра́дости: ло́жница ми́ра: ѹ҆гаше́нїе мꙋдрова́нїй пло́ти: ѿвраще́нїе настоѧ́щагѡ вѣ́ка: пристра́стїе бꙋ́дꙋщагѡ, кни́га распꙋ́стнаѧ стра́стныѧ жи́зни, соесте́ствїе безстра́стїѧ: дꙋшѝ весе́лое ра́дованїе, и҆ свои́хъ є҆ѧ̀ движе́нїй и҆ си́лъ собра́нїе, поко́й же и҆ стра́жа: и҆ все́мственнѣ рещѝ, бж҃е́ственный ра́зꙋмъ и҆ безстра́стїе. Подоба́етъ же смотрѣ́ти, свои́мъ ѹ҆ны́нїемъ и҆лѝ внѣ́шнимъ нѣ́кимъ ѡ҆бстоѧ́нїемъ ꙗ҆́тꙋ бы́вшꙋ ѹ҆мꙋ̀, па́ки на своѐ возвраща́тисѧ видѣ́нїѧ добро̀ сопроти́въ стоѧ́щїѧ стра́сти, и҆ дале́че творѧ́щїѧ є҆го̀ своегѡ̀ намѣ́ренїѧ ѿверже́нїемъ, и҆ коли́кѡ ѿстои́тъ кра́йнѧгѡ жела́емагѡ; и҆ почто̀; и҆ въ чꙋ́вственныхъ ли зда́нныхъ, и҆лѝ зда́нныхъ мы́сленныхъ, и҆лѝ мы́сленныхъ незда́нныхъ є҆́сть своѐ є҆гѡ̀ зрѧ́щее; и҆лѝ пѡ́мыслы сꙋ́етными, и҆лѝ потре́бы ра́ди нѣ́кїѧ раздѣлѧ́етсѧ ѿ предлежа́щагѡ, и҆ са́магѡ вои́стиннꙋ, и҆ є҆ди́нагѡ па́че всѧ́кагѡ є҆ди́нагѡ премі́рнагѡ, и҆ ѿѧ́ти си́це ꙗ҆̀же посредѣ̀ возбране́нїѧ; Да па́ки возврати́тисѧ є҆динови́днѣ, ꙗ҆́коже са́мъ то́й чи́нъ и҆стѧзꙋ́етъ, къ є҆ди́нагѡ премі́рнагѡ видѣ́нїю и҆ взира́нїю. Внѣ́ бо нѣ́гдѣ премі́рнагѡ назда́ннагѡ па́че ѹ҆ма̀ ѹ҆́мъ ѡ҆брѣта́ѧсѧ под̾ раздѣле́нїемъ є҆́сть, и҆ не въ вои́стиннꙋ до́брѣмъ, а҆́ще бы и҆ двиза́лсѧ до́брѣ. Сїе́ бо є҆́сть верхо́вное добро̀, є҆́же па́че ѹ҆ма̀ пресꙋ́щественное незда́нное и҆ про́стое є҆ди́но: и҆ се́й є҆́сть вои́стиннꙋ кра́йнїй прѧ́мѡ ѹ҆ма̀ лежа́щъ коне́цъ. И҆ ѹ҆̀бо здра́вѡ двиза́ѧсѧ ѹ҆́мъ та́мѡ рече́нными ѡ҆брѣта́етсѧ восходѧ̀, и҆ є҆́же па́че ѹ҆ма̀ стра́ждетъ соедине́нїе. Гони́ти ѹ҆́бѡ подоба́етъ, є҆ли́ка си́ла, безконе́чное, и҆ и҆спытова́ти є҆́же па́че ѹ҆ма̀, и҆ зрѣ́ти безви́дное є҆ди́но, и҆ постиза́ти наше́ствїемъ непости́жное, да возмо́жемъ полꙋчи́ти є҆ди́нственное є҆ди́нагѡ наслѣ́дїе кра́йнѧгѡ бг҃а, благода́тїю гдⷭ҇а на́шегѡ і҆и҃са, и҆ животворѧ́щаго дх҃а, и҆́мже просвѣща́еми зри́тельныѧ сподоблѧ́емсѧ благода́ти, и҆ бо́зи положе́нїемъ бг҃осодѣ́лавшесѧ быва́емъ да́ромъ бж҃їимъ.

<rubric class="inline">л҃з.</rubric> <red>В</red>ъ мѣ́сто бж҃е́ственнагѡ сокрове́нства возше́дъ ѹ҆́мъ, є҆сте́ственнѣ молча́нїю прилѣжи́тъ соедини́всѧ простотѣ̀, и҆ послѣ́дованнѡ є҆ди́нственнѣ є҆́же па́че мы́сли є҆ди́номꙋ, ѡ҆сїѧва́емь прича́стїемъ дх҃а. Что́ бо и҆ возглаго́лалъ бы превы́ше своегѡ̀ ѹ҆́мствованїѧ дости́гши, и҆ внѣ̀ всѧ́кагѡ помышле́нїѧ бы́въ, и҆ на́гъ ѿню́дъ ꙗ҆́кѡ па́че є҆́же помышлѧ́ти; А҆́ще бо сло́во ꙗ҆́коже глаго́лати є҆щѐ є҆мꙋ̀ ѡ҆стае́тсѧ, ꙗ҆́вѣ є҆́сть, ꙗ҆́кѡ и҆ помышлѧ́етъ: всѧ́ко бо сло́во є҆́сть по помышле́нїи, и҆ а҆́ще что̀ помышлѧ́етъ, ка́кѡ въ мѣ́стѣ сокрове́нства ста̀; не бо̀ є҆́сть та́йно вои́стиннꙋ, є҆́же и҆но́мꙋ не ви́дѧщꙋ са́мъ то́й ѹ҆́мъ ви́дитъ. Занѐ та́кѡ ѹ҆́бѡ мнѡ́га глаго́лаласѧ бы́ша та̑йна, ꙗ҆́кѡ премнѡ́га, и҆лѝ да си́це рекꙋ̀, всѧ̑ є҆ли̑ка ѹ҆́мъ ви́дитъ, не вѣ́дꙋщꙋ и҆но́мꙋ є҆́же ви́дитъ, сїѐ ви́дитъ. Бꙋ́дꙋтъ ѹ҆̀бо си́це та̑йнаѧ и҆ безконе́чнагѡ бли́зъ: є҆́же є҆́сть безмѣ́стно. Є҆ди́но бо є҆́сть вои́стиннꙋ та́йное, въ не́мже ѹ҆́мъ по всѣ́хъ восхо́дитъ, ꙗ҆́кѡ въ то̀, ѿ негѡ́же всѐ є҆́сть, а҆́ще ви́димое, а҆́ще помышлѧ́емое. Тѣ́мже и҆ то́й, ꙗ҆́кѡ ко є҆́же па́че всѣ́хъ восте́къ, и҆ ви́димыхъ, и҆ глаго́лемыхъ, и҆ помышлѧ́емыхъ, внѣ̀ и҆ є҆́же помышлѧ́ти и҆ ви́дѣти и҆ глаго́лати быва́етъ. И҆ не ѹ҆̀ на толи́ко взы́де, нижѐ въ бж҃е́ственное дости́же сокрове́нство, до́ндеже бы глаго́лати мо́глъ: помышлѧ́етъ бо. Но ѻ҆ба́че та́йное недомы́сленно, ѹ҆̀бо и҆ па́че сло́ва є҆́сть. Ѹ҆̀бо ѹ҆́мъ въ мѣ́сто бж҃е́ственнагѡ сокрове́нства возше́дъ и҆ соедини́всѧ, послѣ́дованнѡ молча́нїю прилѣжи́тъ не во́лею, но є҆сте́ственнѡ и҆ є҆ди́нственнѡ па́че мы́сли є҆ди́нымъ ѡ҆сїѧва́емь.

<rubric class="inline">л҃и.</rubric> <red>А҆́</red>ще напре́дъ пред̾итѝ и҆ пред̾ꙋспѣва́ти твори́ти ѹ҆́мъ словеса̀ є҆стество̀ и҆́мꙋтъ, ѹ҆̀бо возведꙋ́тъ є҆го̀ пред̾ꙋспѣ́вша, и҆дѣ́же сло́во не достиза́етъ въ ве́щь ꙗ҆́вѣ ꙗ҆́кѡ соверша́емꙋ молча́нїемъ. А҆́ще ли же при́снѡ словеса̀ бы́ли бы́ша ѹ҆мꙋ̀, и҆ при́снѡ тре́бꙋетъ и҆́хъ дꙋша̀, а҆́зъ не ви́ждꙋ, ко́е є҆́сть ѹ҆́мное ѿ є҆́же глаго́лати предспѣ́ѧнїе: є҆́же бо глаго́лати, не то́кмѡ є҆́сть, во є҆́же дѣ́ѧти поле́зно, но ничто́же мнѣ́е и҆ во є҆́же ви́дѣти. Въ ню́же ча́сть ѹ҆́мъ восхо́дитъ ѿ ꙗ҆̀же во ѡ҆́бразѣ слове́съ сꙋ́щихъ, къ про́стѣ па́че сло́ва без̾ѡбра́зномꙋ, и҆ соверше́ннѡ и҆ вои́стиннꙋ є҆ди́номꙋ, внегда̀ и҆ всѧ́ко сло́во мни́тсѧ (бы́ти) чрездѣ́льно, и҆лѝ и҆́стиннѣйше рещѝ, є҆́сть на препѧ́тїе. Словеса́ бо, по всемꙋ̀, въ прехожде́нїи сꙋ́ть ѿ помышле́нїѧ не́гли на и҆́но помышле́нїе: про́стое же и҆ соверше́нное, и҆ безпредѣ́льное и҆ без̾ѡбра́зное, и҆ ѿню́дъ є҆ди́но вои́стиннꙋ и҆ па́че сло́ва сꙋ́щее, ка́кѡ слове́съ востре́бꙋетъ, да нѣ́гдѣ пре́йдетъ; и҆лѝ ка́кѡ возмогло́ бы ѡ҆б̾ѧ́то бы́ти; ѡ҆б̾ѧ́тїе бо нѣ́какѡ сло́во твори́ти ѻ҆бы́чай и҆́мать: неѡб̾ѧ́тїе же, ꙗ҆́кѡ безпредѣ́льно и҆ без̾ѡбра́зно є҆́сть. А҆́ще же сло́во не бы̀ прили́чествовало та́йномꙋ па́че ѹ҆ма̀ є҆ди́номꙋ, не ѡ҆б̾ѧ́тꙋ же сꙋ́щꙋ и҆ без̾ѡбра́знꙋ: вои́стиннꙋ восприли́чествꙋетъ молча́нїе, ѹ҆̀бо є҆́же глаго́лати, ѡ҆конча́ти пред̾ꙋспѣ́вшымъ подоба́етъ ко є҆́же молча́ти, поне́же ко є҆́же про́стѣ зрѣ́ти, и҆ невоѡбраже́ннѣ, и҆ без̾ѡбра́знѣ, пред̾ꙋспѣ́ша.

<rubric class="inline">л҃ѳ.</rubric> <red>А҆́</red>ще словеса̀ сꙋ́ть ѹ҆вѣ́дѣнныхъ (веще́й), та́йное же є҆́сть невѣ́домо: ѹ҆̀бо внѣ̀ сло́ва є҆́сть та́йное. А҆́ще бо вы́шше вѣ́дѣнїѧ невѣ́дѣнїе та́йнагѡ є҆́сть, вы́шшее же вѣ́дѣнїѧ ника́коже тре́бꙋетъ вѣ́дѣнїѧ, мно́гѡ мнѣ́е сло́ва востре́бꙋетъ. Къ та́йномꙋ ѹ҆̀бо про́стѣ є҆ди́номꙋ возше́дъ ѹ҆́мъ, молча́нїю прилѣжи́тъ є҆сте́ственнѣ, и҆ а҆́ще не бы̀ є҆стество́мъ и҆ не ѹ҆хищре́ннѣ молча́лъ, не ѹ҆̀ въ та́йное и҆ препро́стое є҆ди́но дости́же возше́дъ.

<rubric class="inline">м҃.</rubric> <red>Ꙗ҆́</red>коже безмо́лвїю прилѣжа́ще человѣ́цы, и҆ ѿ ке́ллїи ѻ҆вогда̀ и҆схо́дѧтъ, и҆ са́мымъ и҆скꙋ́сомъ ра́знство сидѣ́нїѧ и҆ и҆схожде́нїѧ разсꙋжда́ютъ. Та́кѡ вои́стиннꙋ и҆ є҆́же молча́ти стра́ждꙋще, и҆ є҆́же глаго́лати по́слѣжде приходѧ́ще зри́тельнѣ сла́вѣ бж҃їей присѣдѧ́щїи, вѣ́дѧтъ себѐ, что̀ за ѹ҆строе́нїе сꙋ́ть, (є҆гда̀) є҆́же молча́ти напа́даетъ на нѧ̀ є҆стество́мъ, а҆ не произволе́нїемъ. И҆ что̀ сꙋ́ть, є҆гда̀ ко є҆́же глаго́лати прекланѧ́ютсѧ; И҆ є҆щѐ, а҆́ще є҆стество́мъ на́йде на нѧ̀ є҆́же молча́ти, мо́лѧтсѧ ли, и҆лѝ ѿню́дъ нижѐ ѹ҆́стъ ѿве́рсти бы́сть и҆̀мъ когда̀, стоѧ́щымъ во ѻ҆́номъ ѹ҆строе́нїи; А҆́гг҃ли бо сꙋ́ть на землѝ и҆ні́и, є҆динови́днѡ, безви́днѡ, без̾ѻче́снѡ, без̾ѡбра́знѡ, и҆ про́стѣ непрехо́дными ѹ҆ма̀ взира́нїи и҆́стинѣ совокꙋплѧ́еми, то́чїю съ собо́ю и҆мꙋ́ще ѹ҆́жасъ и҆ ѹ҆дивле́нїе без̾ є҆́же помышлѧ́ти что̀. Па́че же по є҆́же без̾ѻче́снѣ взира́ти на безнача̑льнаѧ и҆ бж҃е́ствєннаѧ ѡ҆сїѧ̑нїѧ, и҆ ѿѻнꙋ́дꙋ сше́дшꙋ ѹ҆мꙋ̀ ꙗ҆́кѡ и҆мꙋ́щемꙋ прело́гъ, достиза́ютъ ко є҆́же глаго́лати и҆ преходи́ти ѹ҆́мнѣ во мнѡ́га и҆ разли̑чна прехождє́нїѧ: и҆ да па́ки тѣ́мъ є҆́же молча́ти ѹ҆строе́нїе возврати́тсѧ, ꙗ҆́кѡ лꙋ́чше мно́гѡ па́че є҆́же глаго́лати сꙋ́щее, безмо́лвїе лобыза́ютъ и҆ хранѧ́тсѧ съ чꙋ́вственными чꙋ́вствъ, и҆ всѧ́ко ѹ҆хищре́нїе ѹ҆потреблѧ́ютъ, ка́кѡ бы возмоглѝ бѣжа́ти со є҆́же глаго́лати и҆ самагѡ̀ тогѡ̀ є҆́же помышлѧ́ти. Да мо́гꙋтъ глаго́лати и҆ ті́и съ даві́домъ: ѡ҆нѣмѣ́хъ и҆ смири́хсѧ, и҆ ѹ҆моча́хъ ѿ бла̑гъ. И҆́бо и҆ блага̑ѧ глаго́лати, ни́жше є҆́сть молча́нїѧ съ разсꙋжде́нїемъ.

<rubric class="inline">м҃а.</rubric> <red>Н</red>ижѐ всѧ́чески и҆з̾ѧвле́но є҆́сть бж҃е́ственное, нижѐ па́ки та́йно, но ꙗ҆́кѡ ѹ҆́бѡ є҆́сть, и҆з̾ѧви́сѧ и҆ ѕѣлѡ̀ ꙗ҆́снѣ: что́ же є҆́сть по сꙋществꙋ̀, є҆́сть та́йно. Ѕѣлѡ́ же ра́знствꙋетъ вѣ́дѣти, є҆́же что́ є҆сть, ѿ тогѡ̀, ꙗ҆́кѡ є҆́сть. Занѐ то̀ ѹ҆́бѡ, ѿ дѣ́йствїѧ ꙗ҆влѧ́етсѧ: сїе́ же, что́ є҆сть, ѿ сꙋщества̀ є҆́сть. Є҆́же вои́стиннꙋ и҆ а҆́гг҃лѡмъ въ бз҃ѣ вѣ́дѣти ѿча́ѧно є҆́сть. Є҆́сть бо бг҃ъ па́че всѧ́кагѡ сꙋщества̀ безконечнокра́тнѣ безконе́чный: и҆ па́че всѧ́кагѡ ѹ҆ма̀, и҆ па́че є҆́же помышлѧ́емь бы́ти. Внегда̀ ѹ҆́бѡ ѹ҆́мъ дости́глъ бы въ ꙗ҆влѧ̑ющаѧ, ꙗ҆́кѡ є҆́сть бг҃ъ, тогда̀ мнѡ́га мо́жетъ глаго́лати, и҆ любомꙋ́дрствовати и҆зрѧ́днѣйше, и҆ любомꙋ́дръ мо́жетъ глаго́латисѧ и҆ бг҃осло́венъ. Є҆гда́ же превозни́къ и҆ превозше́дъ ѿ тогѡ̀, ꙗ҆́кѡ є҆́сть бж҃е́ственнымъ ѡ҆б̾ѧ́тъ бы́въ сокрове́нствомъ, мечта́нїемъ тогѡ̀, что́ є҆сть дѣ́йствꙋемь, и҆ ѿню́дъ безви́денъ и҆ неѡсѧ́женъ, и҆ без̾ѻче́сенъ, ꙗ҆́коже подоба́етъ, бꙋ́детъ благода́тїю, всѧ́ко сло́во глаго́лати ѡ҆ бз҃ѣ что̀ могꙋ́щее, пребыва́етъ недѣ́йственно, и҆ недви́жимь пребыва́етъ ѹ҆́мъ є҆ди́нствꙋемь, (и҆) вше́дъ въ недомы́сленное. И҆ тогда̀ ве́сь тогѡ̀, є҆́же всѣ́хъ внѣ̀ є҆́сть, быва́етъ, и҆дѣ́же ни сло́во, ни помышле́нїе, ни ѹ҆мышле́нїе ко́е пред̾ꙋспѣва́етъ разли́чествꙋющо, но простота̀ и҆ непости́жность: безгла́сїе же и҆ ѹ҆́жасъ, без̾ѡбра́зное и҆ безконе́чное и҆ безпредѣ́льное: и҆ неви́димагѡ стра́ннымъ ѡ҆́бразомъ ви́дитъ видѣ́нїе, и҆ безви́дный ви́дъ, ѿрѣше́нъ и҆ то́й и҆ безви́денъ въ правотѣ̀ бы́въ, и҆ по неви́димѡ ви́димымъ и҆́мъ, и҆ без̾ѻче́снѡ зри́мымъ, вкра́тцѣ рещѝ, въ себѣ̀ бж҃е́ственною и҆ преесте́ственною добро́тою ѡ҆шарѧ́емь, и҆ созда́вшаго сего̀ такова̀, прославлѧ́ѧ бг҃а.

<rubric class="inline">м҃в.</rubric> <red>Н</red>е то́кмѡ ꙗ҆́кѡ про́стъ є҆́сть бг҃ъ па́че всѧ́кагѡ сы́й сложе́нїѧ глаго́летсѧ є҆ди́но, но ꙗ҆́кѡ и҆ вои́стиннꙋ сы́й є҆ди́нъ то́й во всѣ́хъ сꙋ́щихъ глаго́лемыхъ, и҆мꙋ́щихъ же є҆́же бы́ти ѿ негѡ̀. Не вои́стиннꙋ бо и҆ про́стѣ сꙋ́щее, нѣ́сть є҆ди́но. И҆ ꙗ҆́кѡ та́кожде сы́й вездѣ̀ неѡб̾ѧ́тнѣ, и҆ ꙗ҆́кѡ є҆ди́нъ Всѣ̑мъ неподо́бенъ, и҆ чи́стѣ всѣ́хъ внѣ̀. И҆ ꙗ҆́кѡ присносꙋ́щенъ, нижѐ наче́нсѧ, нижѐ престаю́щъ. И҆ ꙗ҆́кѡ во всѣ́хъ бж҃е́ственнꙋю про́мысла своегѡ̀ лꙋчꙋ̀ пречи́стѣ возсїѧва́ющъ ра́внѣ: а҆́ще и҆ не подо́бнѣ всѧ̑ сїю̀ прїе́млютъ. Є҆ще́ же ѹ҆́бѡ и҆ ꙗ҆́кѡ во всѣ́хъ неѡдержи́мѡ познава́емь, ѹ҆ма̀ неразли́чна, безви́дна, безѡбра́зна, безша́рна, всѣ́хъ ка́колибо сꙋ́щихъ некаса́тельна, и҆ ѿню́дъ ѿрѣше́нна, въ безконе́чность безпредѣ́лїѧ, вре́мене же и҆ мѣ́ста и҆ є҆стества̀, и҆ сꙋ́щихъ ѡ҆ є҆стествѣ̀ вышевосходѧ́ща и҆стѧзꙋ́ющъ, во є҆́же ѡ҆́бразомъ нѣ́кїимъ ви́дѣтисѧ (ѿ негѡ̀) є҆динови́днѣ па́че соедине́нїѧ ѹ҆́мна.

<rubric class="inline">м҃г.</rubric> <red>Є҆</red>гда̀ па́че є҆́же помышлѧ́тисѧ быва́ющее междꙋ̀ бг҃омъ и҆ ѹ҆мо́мъ дꙋхо́вное совокꙋпле́нїе быва́етъ, глаго́летсѧ бы́ти тогда̀ во є҆́же па́че своегѡ̀ (є҆стества̀) ѹ҆́мъ, преесте́ственное, та́йное є҆ди́но чꙋ́вствомъ ѹ҆́мнымъ соверше́ннѡ мечта́ѧ. Ѻ҆ба́че са́мъ ѹ҆́мъ, є҆́же стра́ждетъ, по своемꙋ̀ є҆стествꙋ̀ є҆́сть (стражда̀) ѡ҆чи́щшемꙋсѧ благода́тїю: сїе́ бо є҆́сть є҆́же помышлѧ́ти ѹ҆мꙋ̀, є҆́же ѻ҆́кꙋ зрѣ́ти. Ꙗ҆́коже ѹ҆̀бо внꙋ́трь во тьмѣ̀ ви́дѧй, ви́дитъ ѹ҆̀бо ничто́же, ѻ҆ба́че ви́дитъ а҆́ки є҆ди́но ѻ҆́нꙋ тьмꙋ̀, и҆ ви́дитъ, ꙗ҆́кѡ не ви́дитъ. А҆́ще бо бы покрове́нъ бы́лъ на ѻ҆́чїю, не́гли бы и҆ свѣ́тъ бы́ти вознепщева́лъ ѻ҆́крестъ себѐ и҆ ѿ веще́й нѣ̑каѧ. Ны́нѣ же ви́дѧ, ꙗ҆́снѣ ви́дитъ, ꙗ҆́кѡ не ви́дитъ, и҆ є҆́же ѹ҆́бѡ, внꙋ́трь тьмы̀ зри́тельнѣй пройтѝ си́лѣ, и҆ ѹ҆вѣ́дѣти сокровє́ннаѧ, па́че є҆стества̀ ѻ҆чесѐ є҆́сть: а҆ не ѹ҆́бѡ, є҆́же ви́дѣти, ꙗ҆́кѡ не ви́дитъ. Та́кѡ вои́стиннꙋ, и҆ на ѹ҆мѣ̀ въ бж҃е́ственнꙋю восте́кшемъ сокрове́нность, и҆ є҆́же помышлѧ́ти вы́ше бы́вшемъ, ви́дитъ ѹ҆́бѡ ничто́же. Ѿкꙋ́дꙋ бо; Ѻ҆ба́че ви́дитъ, ꙗ҆́кѡ не ви́дитъ. И҆ ꙗ҆́кѡ є҆́же не ви́дитъ є҆ди́но є҆́сть, ꙗ҆́кѡ во мра́цѣ нѣ́коемъ сокрове́нно: ѿ негѡ́же пролива́етсѧ всѐ кі́имлибо ѡ҆́бразомъ сꙋ́щее, и҆лѝ ви́димое, и҆лѝ помышлѧ́емое, а҆́ще съ тва́рїю счислѧ́емое, а҆́ще присносꙋ́щнѣ сꙋ́щее незда́нно. И҆ а҆́ще бы не ви́дѣлъ, не бы̀ вы́ше себѐ ви́дѣлъ себѐ препростира́ема. Ны́нѣ же ви́дѧ, ꙗ҆вле́ннѣйше ви́дитъ, ꙗ҆́кѡ не ви́дитъ, сы́й па́че є҆́же ви́дѣти. И҆ ꙗ҆́кѡ ви́дѣтисѧ не возмо́жно є҆́сть (томꙋ̀) є҆́же не ви́дитъ. И҆ внꙋ́трь ѹ҆́бѡ бж҃е́ственнагѡ и҆ па́че ѹ҆ма̀ є҆ди́нственнагѡ сокрове́нства вни́ти и҆ зрѣ́ти, па́че є҆стества̀ ѹ҆ма̀ є҆́сть. А҆ є҆́же, воззрѣ́ти на бж҃е́ственный мра́къ ѻ҆́нагѡ сокрове́нства, и҆ возмечта́ти неизрече́ннꙋю є҆ди́ницꙋ въ неизглаго́ланнѣ та́инствѣ превышележа́щꙋю па́че всѣ́хъ, и҆ ѹ҆ви́дѣти ꙗ҆́кѡ не ви́дитъ внꙋ́трь бж҃е́ственнагѡ мра́ка ничто́же, и҆ ѕѣлѡ̀ чи́ста ѹ҆ма̀ сво́йственно є҆́сть зрѧ́щагѡ въ дс҃ѣ. Не бо̀ затворе́но и҆́мать и҆ смѣжа́ющеесѧ ѹ҆́мное взира́нїе и҆ недѣ́йственно ѹ҆́мъ є҆гда̀ ви́дитъ, ꙗ҆́кѡ не ви́дитъ, ра́звѣ то́чїю, (ꙗ҆́кѡ ви́дитъ) бж҃е́ственное и҆ про́стѣ въ сокрове́нствѣ є҆ди́но: сїе́ бо невѣ́дѣнїѧ є҆́сть зна́менїе. Но є҆гда̀ па́че ꙗ҆́вѣ зрѣ́ти и҆́мать, тогда̀ во є҆́же па́че ѹ҆ма̀ вости́четъ, и҆ тогда̀ зри́тъ своѐ незрѣ́нїе въ простѣ́йшагѡ є҆ди́нагѡ сокрове́нность зрѧ̀. А҆́ще и҆ ꙗ҆́кѡ є҆ди́но є҆́сть то̀, ѿ негѡ́же всѧ̑, и҆ ꙗ҆́кѡ та́йнѡ, и҆ ѕѣлѡ̀ ꙗ҆́снѣ ви́дитъ: что́ же є҆́сть, не ви́дитъ. И҆ за сїѧ̑ глаго́летсѧ бы́ти ѹ҆́мъ во ꙗ҆̀же па́че є҆стества̀ своегѡ̀, поне́же въ простѣ́йшее бж҃їе взира́етъ сокрове́нство. Сїе́ же бы́ти є҆мꙋ̀, по є҆стествꙋ̀ є҆́сть чи́стꙋ бы́вшꙋ, и҆ ꙗ҆́коже рещѝ, по є҆стествꙋ̀ є҆́сть є҆мꙋ̀ въ то́мъ, є҆́же па́че є҆стества̀ бы́ти безѻче́снѣ: то́ є҆сть недомы́сленнѣ взира́ти на бж҃е́ственное и҆ препросте́ртое па́че ѹ҆ма̀ є҆ди́нственное сокрове́нство. Не бо̀ и҆́мать тогда̀ каково́либо разꙋмѣ́тельное постиже́нїе, ра́звѣ то́чїю неисхо́днагѡ преесте́ственнагѡ є҆ди́нагѡ. И҆ тꙋ̀ ѹ҆́бѡ дости́гъ сво́йственнымъ себѣ̀ движе́нїемъ, въ стоѧ́нїе ѡ҆ка́нчиваетсѧ и҆ преста́тїе. Не стоѧ́нїе глаго́лю ѿ є҆́же зрѣ́ти, сїе́ бо є҆́сть неи́стовна стра́сть: но стоѧ́нїе и҆ преста́тїе ѿ є҆́же преходи́ти ѿ помышле́нїѧ въ помышле́нїе, и҆лѝ зри́тельство. Ѹ҆́мъ бо та́мѡ воскочи́въ, поне́же во глꙋбинꙋ̀ безконе́чїѧ, и҆ безпредѣ́лїѧ па́даетъ во свѣ́тъ ѹ҆́менъ, въ непости́жное прише́дъ бж҃е́ственнагѡ ѻ҆́нагѡ неѡбозри́магѡ сокрове́нства, ꙗ҆́коже рещѝ, и҆счеза́етъ и҆ стои́тъ, ничто́же и҆́но то́чїю ѹ҆́жасъ во свѣ́тлости стражда̀ ѹ҆́мнѣй, а҆́ще и҆ не преходѧ̀, ѻ҆ба́че ѹ҆́мнымъ просвѣще́нїемъ дѣ́йствꙋетсѧ взира́ѧ недви́жнѡ въ пресꙋ́щественное сокрове́нство, є҆ди́нственнѣ же и҆ є҆динови́днѣ ѡ҆ непристꙋ́пнѣй внꙋ́тренности неисходи́магѡ ѡ҆заре́нїѧ недоꙋмѣва́ѧсѧ и҆ ѹ҆добрѧ́ѧсѧ. А҆́ще ли же бы бы́лъ ѿ є҆́же зрѣ́ти недѣ́йственъ, ка́кѡ бы страда́лъ, є҆́же ѹ҆жаса́тисѧ и҆ просвѣща́тисѧ; но си́мъ ѡ҆́бразомъ глаго́летсѧ стоѧ́ти та́мѡ дости́гшꙋ ѹ҆мꙋ̀, ꙗ҆́кѡ не прехо́дитъ є҆ди́ное зрѧ̀, и҆ къ є҆ди́нагѡ свѣ́тлости и҆ пристражда̀ и҆ ра́дꙋѧсѧ и҆ просвѣща́ѧсѧ, и҆ стои́тъ недви́жимь, ника́коже смѣжава́ѧ своѐ видѣ́нїѧ наслажде́нїе. Сїѧ́ бо бѣ́гательна стра́сть, а҆ не похва́льна, и҆ тьмы̀ невѣ́дѣнїѧ и҆спо́лнь, нигдѣ́же ника́коже зрѣ́ти: рече́нное же стоѧ́нїе ѹ҆ма̀, по непристꙋ́пнꙋ свѣ́та ѡ҆сїѧ́нїю быва́етъ. И҆ видѣ́нїе є҆́сть не и҆́щꙋщо прехожде́нїѧ, но почи́тїѧ и҆ стоѧ́нїѧ. Безконе́чно бо є҆́сть ѻ҆́но преесте́ственное и҆ сокровеннота́йное пресꙋ́щественное є҆ди́но и҆ непрохо́дно всѧ́комꙋ ѹ҆мꙋ̀, и҆ и҆́ндѣ нѣ́гдѣ зрѣ́ти не попꙋща́етъ зрѧ́щаго є҆̀ ѹ҆ма̀. Поели́кꙋ бы́лъ бы причаще́нъ ѹ҆́мъ подоба́ющагѡ є҆мꙋ̀ ѡ҆чище́нїѧ и҆ бж҃е́ственныѧ по́мощи, и҆ не и҆́накѡ припа́даетъ ѿ бж҃е́ственнагѡ сегѡ̀ видѣ́нїѧ и҆ предобро́тныѧ свѣ́тлости и҆ безконе́чїѧ, то́чїю привлачи́мь ѿ нѣ́чесогѡ пристра́стїѧ и҆мѣ́ѧ, и҆лѝ прїѧ́тїемъ, и҆лѝ ѿ є҆сте́ственнагѡ є҆гѡ́же стра́ждетъ прело́га.

<rubric class="inline">м҃д.</rubric> <red>Ѹ҆</red>мꙋ̀ є҆стество̀ є҆́сть є҆́же помышлѧ́ти. А҆ є҆́же помышлѧ́ти, во движе́нїи є҆́сть и҆ прехожде́нїи. А҆ поне́же ѹ҆́мъ въ бг҃ѣ быва́ѧ, превы́ше помышле́нїѧ ѡ҆брѣта́етсѧ и҆ движе́нїѧ, въ лѣ́потꙋ си́це бы мо́глъ глаго́латисѧ ѹ҆́мъ во є҆́же па́че є҆стества̀ своегѡ̀ бы́ти, соверше́ннѡ бг҃а мечта́ѧ. Всѧ́ко во помышле́нїе, ꙗ҆́вѣ ꙗ҆́кѡ ѿ ве́щи быва́ти є҆стество̀ и҆́мать: а҆ и҆дѣ́же ве́щь не зри́тсѧ, помышле́нїе нижѐ ражда́етсѧ, нижѐ ѹ҆́бѡ ѡ҆брѣта́етсѧ. Бг҃ъ ѹ҆́бѡ и҆́же никаковы́мъ ѡ҆́бразомъ могі́й зрѣ́тисѧ ве́щнѣ, мечта́етъ ѹ҆́мъ є҆сте́ственнѣ ѿ ꙗ҆̀же ѻ҆́крестъ себѐ, ꙗ҆̀же си́рѣчь дѣ́йствꙋетъ: ꙗ҆̀же мѣ́сто содержа́тъ си̑лы ѿ нѣ́коегѡ происходѧ́щыѧ си́льна. Поне́же ѹ҆́бѡ ѹ҆́мъ во и҆ны́хъ всѣ́хъ ѡ҆бы́че си́лы съ могꙋ́щими зрѣ́ти, сїѐ и҆́щетъ и҆ на бз҃ѣ пострада́ти, и҆ не могі́й вои́стиннꙋ (па́че бо є҆стества̀ сїѐ всѧ́кагѡ зда́нна ѹ҆ма̀ є҆́сть) ꙗ҆́же ѻ҆́крестъ бг҃а зри́тъ, и҆ бг҃а безѻче́снѣ, є҆́же глаго́летсѧ, просто́ю мечта́етъ и҆ вкꙋ́пѣ со́бранною мы́слїю. Безмо́лвна же воздꙋ́ха є҆́мсѧ, и҆ бж҃е́ственныѧ прїѧ́зни бы́въ полꙋчи́тель, и҆ дѣ́йствꙋющꙋ въ не́мъ бж҃е́ственномꙋ и҆ покло́нномꙋ дх҃ꙋ, ѿ є҆́же помышлѧ́ти ча́стѣе восхища́етсѧ въ безви́дно и҆ не ка́чественно и҆ про́сто ѹ҆строе́нїе, внꙋ́трь се́рдца ско́рѡ входѧ̀ си́лою дх҃а преесте́ственною, и҆ стоѧ̀ въ мечта́нїи бг҃а, и҆ ничто́же помышлѧ́ѧ, но превы́ше є҆́же помышлѧ́ти быва́ѧ. Ѿ чесогѡ̀ си́рѣчь ѿ є҆́же ꙗ҆̀же ѻ҆́крестъ бг҃а помышлѧ́ти, восхо́дитъ въ бж҃е́ственно мечта́нїе, ꙗ҆́коже рече́сѧ, про́стъ бы́въ, (и҆) глаго́летсѧ, ꙗ҆́кѡ въ превы́шшемъ є҆стества̀ своегѡ̀ є҆́сть, ꙗ҆́кѡ быва́етъ превы́ше є҆́же помышлѧ́ти.

<rubric class="inline">м҃є.</rubric> <red>В</red>сѧ́комꙋ чесомꙋ́либо глаго́лемꙋ та́йнꙋ и҆мѣ́ти нꙋ́жда є҆́сть нѣ́что пред̾ѧвлѧ́емо, ѿѻнꙋ́дꙋже ꙗ҆́кѡ сїѐ є҆́сть та́йно разꙋмѣва́етсѧ. А҆́ще бо нѝ, не сꙋ́щемꙋ подо́бно є҆́сть наипа́че. Соверше́ннѣ бо не даю́щее ꙗ҆вле́нїѧ разꙋмѣва́тельна сꙋществова́нїѧ ка́колибо, ра́внѡ возмнѣ́лосѧ бы ѿню́дъ ника́коже сꙋ́щемꙋ. Тѣ́мже вои́стиннꙋ и҆ съ та́йностїю бж҃їею вкꙋ́пѣ сꙋ́ть нѣ̑каѧ пред̾ѧвлѧ́єма. И҆̀мже а҆́ки припослѣ́дствꙋѧ ѹ҆́мъ, бж҃е́ственнагѡ сокрове́нства чꙋ́вство прїе́млетъ, пости́жнымъ бж҃їимъ восходѧ̀ къ непости́жномꙋ, въ не́же дости́гъ вѣ́сть, ꙗ҆́кѡ є҆́сть нѣ́что и҆звѣ́стнѣ, є҆́же и҆збѣга́етъ своегѡ̀ є҆гѡ̀ є҆сте́ственнагѡ постиже́нїѧ, превы́ше сꙋ́ще всѧ́кагѡ ѹ҆́мнагѡ постиже́нїѧ, и҆ а҆́гг҃льска какова́либо, ꙗ҆́кѡ сꙋ́щагѡ превы́ше свѣ́та, и҆ всѧ́кагѡ ѹ҆́бѡ є҆стества̀ и҆ сꙋщества̀, и҆ сꙋ́ща всегѡ̀ вино́ю, и҆ нача́ло и҆ коне́цъ то́же преесте́ственно, и҆ пресꙋ́щественно всѧ́кагѡ превы́ше сꙋ́ще безконе́чнѣ сꙋщества̀, нерожде́нно же и҆ безнача́льно и҆ безпредѣ́льно, и҆ є҆стество́мъ и҆ мѣ́стомъ и҆ вре́менемъ про́стѣ неѡб̾е́млемо, и҆ сїѐ є҆́сть є҆ди́ное та́йное па́че ѹ҆ма̀. И҆ є҆́сть бж҃е́ственнаѧ пости́жность є҆сте́ственнѡ и҆з̾ тогѡ̀ происходѧ́щи, премно́га нѣ́каѧ сꙋ́щи, и҆ на́съ па́ки ѿ себѐ къ себѣ̀ горѣ̀ простира́ющи, и҆ а҆́ки воз̾ѡкрꙋжа́ющи ѹ҆́мными рꙋковожде́нїи, и҆ горѣ̀ просте́ртїи къ нача́лꙋ та́йномꙋ преесте́ственнꙋ є҆ди́нꙋ, толи́кѡ соединѧ́ющи ны̀ съ ни́мъ, є҆ли́кѡ ѹ҆разꙋмѣ́ти ꙗ҆́кѡ є҆́сть, и҆ ꙗ҆́кѡ є҆ди́но є҆́сть, є҆ще́ же ѹ҆́бѡ и҆ ꙗ҆́кѡ всѧ́цемъ ѡ҆́бразомъ недомы́сленно є҆́сть є҆́же вѣ́дѣти, что̀ є҆́сть, по сꙋществꙋ̀ сїѐ та́йное є҆ди́но. Превы́ше же ѹ҆ма̀ ѡ҆брѣ́тенное и҆ и҆збѣга́ющее ра́зꙋма ка́кѡ бы сло́во проходи́ти возмогло̀. Сло́во же проходи́ти не возмо́же, мы́сленное. Невѣща́ннѣ (же) и҆ неизрече́ннѣ и҆ въ молча́нїи ѹ҆мꙋ̀ па́че мы́сли є҆динови́днѣ взира́ти ꙗ҆́кѡ та́йнѡ, и҆ ра́доватисѧ ꙗ҆́кѡ ѡ҆ вино́внѣ и҆ промы́сленницѣ, и҆ ѹ҆жаса́тисѧ ꙗ҆́кѡ ѡ҆ превы́шшемъ свѣ́та и҆ превы́шшемъ бла́гости, превы́шшемъ премꙋ́дрости же и҆ превы́шшемъ си́лы, и҆ бж҃е́ственна наслажда́тисѧ ѿ сегѡ̀ ра́дованїѧ, та́кожде и҆ ѡ҆ сꙋ́щихъ безконе́чныхъ и҆ безпредѣ́льныхъ всѣ́хъ, и҆́миже зри́тсѧ пресꙋ́щественное та́йное є҆ди́но, ѿню́дъ є҆стества̀ слове́сна є҆́сть послѣ́дованїе. Непослѣ́довано же є҆́сть, въ таковы́хъ сꙋ́щꙋ ѹ҆мꙋ̀, слове́съ ѹ҆потреблѧ́ти и҆ проходи́ти преходѧ́щꙋ: ѹ҆потреблѧ́ѧй ѹ҆̀бо не є҆́же молча́ти, но є҆́же глаго́лати, соверше́ннагѡ ѡ҆скꙋдѣва́етъ ѹ҆строе́нїѧ ѹ҆ма̀. Сїе́ бо є҆́сть кра́йнее сегѡ̀ ѹ҆строе́нїе, ꙗ҆́коже и҆ ѡ҆ ничто́же па́че и҆́стины предпочита́ющихъ могло́ бы и҆сповѣ́стисѧ, є҆́же въ кра́йнѣйшее дѣ́йства своегѡ̀ дости́гнꙋти: кра́йнѣйшее же є҆́сть є҆́же къ кра́йнѣйшемꙋ взира́нїе є҆гѡ̀: є҆́же и҆ без̾ѻче́снѣ соверша́тисѧ глаго́летсѧ: мно́гѡ ѹ҆́бѡ мнѣ́е и҆ неглаго́льно.

<rubric class="inline">м҃ѕ.</rubric> <red>В</red>зира́ѧ ѹ҆́мъ без̾ѻче́снѡ на бж҃е́ственнѣйшее є҆ди́нственное пренача́льное, и҆ верхо́внѣйшее сокрове́нство, (и҆) прїѧ́тїе, и҆ сїѐ без̾ѻче́снѣ ѿѻнꙋ́дꙋ нахо́дитъ на ѹ҆́мъ є҆динови́днѡ, и҆ є҆динственнови́днѡ, предобрѡ́тныѧ и҆ пресвѣ́тлыѧ и҆ неизрече́нныѧ свѣ́тлости и҆спо́лненъ, и҆ въ глꙋбинꙋ̀ ѹ҆дивле́нїѧ и҆ ѹ҆́жаса призыва́юще ѹ҆́мъ въ молча́нїи. И҆ предꙋдержава́юще се́рдце дѣ́йствомъ дꙋхо́внымъ и҆ ра́достїю сла́достною, ѻ҆но̀ быва́етъ ѹ҆мꙋ̀ ѹ҆́мно просвѣще́нїе, ѡ҆сїѧ́нїе, и҆ бж҃е́ственно по мѣ́рѣ раче́нїе, и҆ свѣ́тло ра́дованїе: и҆́мать же винꙋ̀ ѿ бг҃а, ѿѻнꙋ́дꙋже всѧ́кое даѧ́нїе бла́го, за чистотꙋ̀ ѹ҆ма̀, и҆ ꙗ҆́коже бы ре́клъ кто̀ за вещество̀, є҆́же ѿ бж҃е́ственныхъ по ча́сти ꙗ҆вле́нїй писа́нїй, и҆ сꙋ́щихъ, и҆ ѹ҆ви́дѣнныхъ разꙋ́мнѡ съ правото́ю въ безмо́лвїи и҆ моли́твѣ. Не бо̀ ꙗ҆́коже бы приключи́лосѧ, взира́етсѧ та́йное внꙋ́треннѣйшее бж҃їе є҆ди́но па́че мы́сли, но въ происходѧ́щей ѿѻнꙋ́дꙋ свѣ́тлости є҆динови́днѣй, взира́нїе и҆ видѣ́нїе преисполнѧ́ющей ѹ҆́мное, є҆́же не пострада́вый слове́снѣ же и҆ разꙋ́мнѣ, ѿвнѣꙋ́дꙋ восхо́дитъ къ преесте́ственномꙋ и҆ та́йнꙋ про́стꙋ є҆ди́номꙋ, не серде́чнѣ дѣ́йствꙋемь, нижѐ ѹ҆̀бо ѹ҆́мнѣ ѡ҆сїѧва́емь.
