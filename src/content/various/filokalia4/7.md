---
title: "Смире́ннагѡ нїки́ты мона́ха и҆ пресвѵ́тера свѧтѣ́йшїѧ ѻ҆би́тели стиѳа́та стꙋді́йскагѡ, ѹ҆ченика̀ сѷмеѡ́на но́вагѡ бг҃осло́ва"
navigation:
  key: various-filokalia4-7
  title: "Смире́ннагѡ нїки́ты мона́ха и҆ пресвѵ́тера свѧтѣ́йшїѧ ѻ҆би́тели стиѳа́та стꙋді́йскагѡ, ѹ҆ченика̀ сѷмеѡ́на но́вагѡ бг҃осло́ва"
  parent: various-filokalia4
  order: 7
type: "various"
---

# Смире́ннагѡ нїки́ты мона́ха и҆ пресвѵ́тера свѧтѣ́йшїѧ ѻ҆би́тели стиѳа́та стꙋді́йскагѡ, ѹ҆ченика̀ сѷмеѡ́на но́вагѡ бг҃осло́ва.

<rubric>Тре́тїѧ со́тница глави́знъ ѡ҆ любвѝ и҆ соверше́нствѣ житїѧ̀, тогѡ́жде.</rubric>

<rubric class="inline">а҃.</rubric> <red>Ѹ҆́</red>мъ безстра́стенъ є҆́сть бг҃ъ, па́че всѧ́кагѡ ѹ҆ма̀ и҆ всѧ́кагѡ безстра́стїѧ свѣ́тъ, и҆ и҆сто́чникъ свѣ́та бла́га: премꙋ́дрость, сло́во и҆ ра́зꙋмъ, и҆ премꙋ́дрости сло́ва и҆ ра́зꙋма пода́тель. И҆̀мже ѹ҆́бѡ да́шасѧ сїѧ̑ чистоты̀ ра́ди, и҆ въ ни́хже ѹ҆смотрѣва́ютсѧ бога́тнѣ, си́ми воспасо́шасѧ, и҆ є҆́же по ѡ҆́бразꙋ соблюде́сѧ, ꙗ҆́коже бы́ти тѣ̑мъ ѿсю́дꙋ сынѡ́мъ бж҃їимъ води̑мымъ, по рече́нномꙋ, ѿ дх҃а: Є҆ли́цы дх҃омъ бж҃їимъ во́дѧтсѧ, сі́и сꙋ́ть сы́нове бж҃їи.

<rubric class="inline">в҃.</rubric> <red>Є҆</red>ли́цы трꙋды̀ ѡ҆бꙋче́нїѧ чи́стыхъ себѐ содѣ́лаша ѿ всѧ́кїѧ скве́рны пло́ти и҆ дꙋ́ха, прїѧ́тєлища безсме́ртнагѡ бы́ша є҆стества̀ дарова́нїй дх҃а. Доспѣ́вшїи же въ сїѐ, свѣ́та сꙋ́ть бла́га и҆спо́лненни, ѿ негѡ́же тишины̀ въ ми́рѣ се́рдцемъ и҆сполнѧ́еми, ѿрыга́ютъ словеса̀ бла̑га, и҆ премꙋ́дрость бж҃їѧ и҆стека́етъ ѿ ѹ҆сте́нъ и҆́хъ съ ра́зꙋмомъ бж҃е́ственныхъ и҆ человѣ́ческихъ веще́й, и҆ сло́во и҆́хъ не мꙋ́тно глꙋбины̑ дх҃а сказꙋ́ющо: На таковы́хъ нѣ́сть зако́на є҆ди́ною соедини́вшихсѧ бг҃ови, и҆ до́брымъ и҆змѣни́вшихсѧ и҆змѣне́нїемъ.

<rubric class="inline">г҃.</rubric> <red>И҆́</red>же ѹ҆се́рднымъ тща́нїемъ къ бг҃ꙋ и҆справлѧ́ѧйсѧ притрꙋ́днѡ, и҆з̾ѡбраже́нїе ѡ҆́браза ѻ҆́нагѡ добродѣ́тельми дꙋшѝ и҆ тѣ́ла быва́етъ: то́й ѹ҆́бѡ въ бз҃ѣ, и҆ бг҃ъ въ не́мъ почива́ѧ по растворе́нїю. Ꙗ҆́коже бы́ти и҆ ви́дѣтисѧ томꙋ̀ ѹ҆́бѡ ѿсю́дꙋ, ѡ҆́бразꙋ бж҃е́ственнагѡ блаже́нства въ бога́тствѣ дарова́нїй дх҃а, и҆ положе́нїемъ бг҃ꙋ: Бг҃ꙋ же тайнонача́льникꙋ соверше́нства є҆гѡ̀.

<rubric class="inline">д҃.</rubric> <red>Н</red>е ѿ члено́внагѡ тѣлесѐ положе́нїѧ невѣ́жествомъ води́мь да рече́тъ кто̀, по ѡ҆́бразꙋ бж҃їю бы́ти человѣ́кꙋ, но ѿ ѹ҆́мнагѡ є҆стества̀ ѹ҆ма̀, не ѡ҆писꙋ́емагѡ ѿ тѧготѣ́ющагѡ до́лꙋ тѣ́ла. Ꙗ҆́коже бо бж҃е́ственное є҆стество̀ внѣ̀ всѧ́кїѧ тва́ри и҆ дебельства̀ сꙋ́ще не ѡ҆писꙋ́етсѧ, безпредѣ́льно и҆ безтѣле́сно сꙋ́ще, и҆ па́че сꙋщества̀ и҆ сло́ва всѧ́кагѡ нека́чественно, неприкоснове́нно, неколи́чественно, неви́димо, безсме́ртно, непостижи́мо, неразꙋмѣва́емо ѿню́дъ ѿ на́съ: та́кѡ и҆ да́нное ѿ негѡ̀ на́мъ ѹ҆́мное є҆стество̀ неѡпи́санно сꙋ́ще и҆ кромѣ̀ дебельства̀ сегѡ̀ безтѣле́снѡ є҆́сть, неви́димо, неприкоснове́нно, непостижи́мо, и҆ ѡ҆́бразъ безсме́ртныѧ и҆ присносꙋ́щныѧ сла́вы є҆гѡ̀.

<rubric class="inline">є҃.</rubric> <red>Ѹ҆́</red>мъ пе́рвый сы́й бг҃ъ, ꙗ҆́кѡ ца́рь всегѡ̀, є҆диносꙋ́щное въ себѣ̀ и҆́мать сло́во и҆ со дх҃омъ соприсносꙋ́щное. Нижѐ без̾ сло́ва и҆ дх҃а сы́й когда̀ за є҆стества̀ нераздѣ́льное, нижѐ слива́емь съ ни́ми, за неслїѧ́нное ра́знства сꙋ́щихъ въ не́мъ ѵ҆поста́сей. Тѣ́мже и҆ сло́во ѿ сꙋщества̀ своегѡ̀ є҆сте́ственнѣ ражда́ѧ, са́мъ себѣ̀ раздѣлѧ́етсѧ, нераздѣ́ленъ сы́й себѣ̀. И҆́мать же соесте́ственнаго, собезнача́льнаго своего̀ дх҃а ѿ ѻ҆ц҃а̀ и҆сходѧ́щаго предвѣ́чнѣ соприсносꙋ́щное сло́во, и҆ ро́ждшаго не ѿсѣца́етсѧ: є҆ди́но бо є҆́сть ѻ҆бои̑мъ є҆стество̀ и҆ нераздѣ́льнѡ, а҆́ще и҆ ра́знствомъ ѵ҆поста́сей, раздѣлѧ́етсѧ на ли́ца, и҆ тро́ичнѣ воспѣва́етсѧ ѻ҆ц҃ъ, сн҃ъ и҆ ст҃ы́й дх҃ъ. И҆ никогда́же сїѧ̑ ꙗ҆́кѡ є҆ди́но є҆стество̀, и҆ бг҃ъ є҆ди́нъ соприсносꙋ́щнагѡ раздѣлѧ́ютсѧ сꙋщества̀ и҆ є҆стества̀. Сегѡ̀ ѹ҆́бѡ трїѷпоста́снагѡ и҆ є҆ди́нственнагѡ є҆стества̀ ѡ҆́бразъ мѝ ви́ждь, по разꙋмѣва́емомꙋ созда́ннаго ѿ негѡ̀ человѣ́ка, а҆ не по ви́димомꙋ по безсме́ртномꙋ и҆ при́снѡ та́кожде сꙋ́щемꙋ, а҆ не по ме́ртвенномꙋ и҆ разрѣша́емомꙋ.

<rubric class="inline">ѕ҃.</rubric> <red>Ꙗ҆́</red>коже ѹ҆́мъ сы́й и҆ превы́шше премꙋ́дростїю тѣ́мъ содѣ́тельствованныхъ созда́нїй бг҃ъ ражда́ѧ нете́чно сло́во, къ си́хъ пребыва́нїю, и҆ къ си́лѣ и҆́хъ и҆спꙋща́ѧ, ꙗ҆́коже пи́сано є҆́сть, прест҃а́го дх҃а, внѣ̀ є҆́сть и҆ внꙋ́трь всегѡ̀: та́кѡ и҆ бж҃е́ственнагѡ є҆гѡ̀ є҆стества̀ прича́стникъ человѣ́къ, ѡ҆́бразъ сы́й є҆гѡ̀ по разꙋмѣва́емомꙋ ѹ҆́мныѧ и҆ безтѣле́сныѧ и҆ безсме́ртныѧ дꙋшѝ, и҆ ѹ҆́мъ и҆мѣ́ѧ є҆сте́ственнѣ сло́во ражда́ющъ ѿ сꙋщества̀ своегѡ̀, и҆́миже всѧ̀ си́ла соблюда́етсѧ тѣлесѐ, внѣ̀ є҆́сть и҆ внꙋ́трь вещества̀ и҆ ви́димыхъ си́хъ. И҆ ꙗ҆́коже созда́вый є҆го̀ нераздѣ́ленъ є҆́сть свои́хъ ѵ҆поста́сей, сло́ва глаго́лю и҆ дх҃а: та́кѡ и҆ то́й по дꙋшѝ нераздѣ́ленъ є҆́сть ѹ҆ма̀ и҆ сло́ва є҆ди́нагѡ є҆стества̀ и҆ сꙋщества̀, неѡпи́саннагѡ тѣ́ломъ.

<rubric class="inline">з҃.</rubric> <red>Т</red>рїѷпоста́сно є҆́сть бж҃ество̀ во ѻ҆ц҃ѣ̀ и҆ сн҃ѣ и҆ ст҃ѣ́мъ дс҃ѣ покланѧ́емое. Во трїе́хъ зри́тсѧ раздѣле́нїихъ и҆ созда́нный ѿ негѡ̀ ѡ҆́бразъ, человѣ́къ въ дꙋшѝ, ѹ҆мѣ̀ и҆ сло́вѣ, покланѧ́ѧйсѧ самомꙋ̀ ѿ не сꙋ́щихъ всѧ̑ сотво́ршемꙋ бг҃ꙋ: ꙗ҆̀же ѹ҆́бѡ бг҃ꙋ по є҆стествꙋ̀ соприсносꙋ́щна же сꙋ́ть и҆ є҆диносꙋ́щна, сїѧ̑ и҆ ѡ҆́бразꙋ є҆гѡ̀ по є҆стествꙋ̀ соесте́ствєнна же сꙋ́ть и҆ є҆диносꙋ́щна, ѿ ни́хже є҆́же по ѡ҆́бразꙋ въ на́съ зри́тсѧ, и҆ и҆́миже ѡ҆́бразъ є҆́смь бж҃їй, а҆́ще и҆ бре́нїю и҆ пра́хꙋ смѣша́юсѧ.

<rubric class="inline">и҃.</rubric> <red>И҆́</red>но є҆́сть ѡ҆́бразъ бж҃їй, а҆ и҆́но ви̑димаѧ на ѡ҆́бразѣ. Ѡ҆́бразъ бо бж҃їй є҆́сть, дꙋша̀ ѹ҆́мна, ѹ҆́мъ и҆ сло́во, є҆ди́ное и҆ нераздѣ́льное є҆стество̀: ви̑димаѧ же на ѡ҆́бразѣ, нача́льственное є҆́сть и҆ ца́рское и҆ самовла́стное. Си́це и҆ сла́ва, и҆́но є҆́сть ѹ҆ма̀, и҆́но же досто́инство: и҆ и҆́но же по ѡ҆́бразꙋ бж҃їю, и҆ и҆́но є҆́же по подо́бїю. И҆ сла́ва ѹ҆́бѡ ѹ҆ма̀ є҆́сть: горѣно́сное, приснодви́жное къ гѡ́рнимъ, ѻ҆́строе, чи́стое, разꙋ́мное, премꙋ́дрое, безсме́ртное. Досто́инство же слове́сное: ца́рское, нача́льственное же и҆ самовла́стное. А҆ є҆́же по ѡ҆́бразꙋ бж҃їю є҆́сть, є҆́же ѡ҆ дꙋшѝ и҆ ѹ҆мѣ̀ и҆ сло́вѣ тождеѷпоста́сное же и҆ є҆диносꙋ́щное, нераздѣ́льное же и҆ неразлꙋ́чное: дꙋши́ бо є҆́сть ѹ҆́мъ и҆ сло́во безпло́тныѧ и҆ безсме́ртныѧ, и҆ бж҃е́ственныѧ, и҆ ѹ҆́мныѧ, ꙗ҆̀же и҆ є҆диносꙋ̑щна сꙋ́ть и҆ соприсносꙋ̑щна, несѣкѡ́ма никогда́же ѿ себѐ, и҆лѝ разлꙋчи́тисѧ могꙋ̑ща. А҆ є҆́же по подо́бїю є҆́сть: пра́ведное, и҆́стинное, благоꙋтро́бное, милосе́рдое и҆ человѣколюби́вое. Въ ни́хже ѹ҆́бѡ сїѧ̑ дѣ́йствꙋютсѧ и҆ хранѧ́тсѧ, въ тѣ́хъ зри́тсѧ ꙗ҆́снѡ и҆ є҆́же по ѡ҆́бразꙋ и҆ по подо́бїю. По є҆стествꙋ̀ ѹ҆́бѡ ꙗ҆́ственнѡ дви́жимыхъ: по досто́инствꙋ же, па́че и҆ны́хъ вы́шше лежа́щихъ.

<rubric class="inline">ѳ҃.</rubric> <red>С</red>лове́снѣй дꙋшѝ въ трѝ раздѣлѧ́емѣй, и҆ во двою̀ зри́мѣй: ѻ҆́во ѹ҆́бѡ є҆ѧ̀ слове́сно є҆́сть, ѻ҆́во же страда́тельно. И҆ слове́сное ѹ҆́бѡ є҆ѧ̀ по ѡ҆́бразꙋ созда́вшагѡ ю҆̀ сꙋ́ще, неꙋдержи́мо є҆́сть и҆ неви́димо, и҆ неѡпредѣле́нно чꙋ́вствами, ꙗ҆́кѡ внѣ̀ и҆ внꙋ́трь сꙋ́ще и҆́хъ. Си̑мъ спрїѡбща́ющисѧ ѹ҆́мнымъ и҆ бж҃е́ствєннымъ си́ламъ по є҆стествꙋ̀, къ бг҃ꙋ ꙗ҆́кѡ къ первоѡбра́зїю свѧще́ннымъ ра́зꙋмомъ сꙋ́щихъ востека́етъ, и҆ бж҃е́ственнагѡ є҆гѡ̀ въ наслажде́нїи быва́етъ є҆стества̀: страда́тельное же є҆ѧ̀ раздѣлѧ́етсѧ чꙋ́вствами, страсте́мъ и҆ ѿра́дамъ подлежа́ще. Си́мъ чꙋвстви́тельномꙋ пита́тельномꙋ же и҆ расти́тельномꙋ спрїѡбща́ющисѧ є҆стествꙋ̀, воздꙋ́хъ прїе́млетъ, хла́дъ же и҆ теплотꙋ̀, и҆ пи̑щи въ пребыва́нїе, въ живо́тъ, раще́нїе и҆ здра́вїе. Тѣ́мже и҆ си́мъ соизмѣнѧ́емо, ѻ҆вогда̀ ѹ҆́бѡ жела́етъ безслове́снѡ по́хоти, ѿ є҆́же по є҆стествꙋ̀ движе́нїѧ предви́гшесѧ, ѻ҆вогда́ же раздража́етсѧ, и҆ безслове́сною ꙗ҆́ростїю но́ситсѧ: а҆лка́ти же твори́тъ и҆ жажда́ти, ѡ҆печалѧ́тисѧ, болѣ́зновати, и҆ напроти́въ ѹ҆слажда́тисѧ. Ꙗ҆́кѡ ѿра́дами ѹ҆́бѡ ѹ҆слажда́емо, скорбьми́ же мꙋ́чимо: є҆́же и҆ страда́тельна ча́сть є҆ѧ̀ пра́веднѣ нарица́етсѧ, ꙗ҆́кѡ и҆стѧза́ема страстьмѝ. Є҆гда̀ ѹ҆̀бо ме́ртвенное сїѐ поже́рто бꙋ́детъ сло́ва живото́мъ, лꙋ́чшемꙋ побѣди́вшꙋ: тогда̀ и҆ живо́тъ і҆и҃совъ ꙗ҆ви́тсѧ въ ме́ртвеннѣй пло́ти на́шей, животво́рнꙋю ме́ртвость въ на́съ творѧ̀ безстра́стїѧ и҆ нетлѣ́нїе безсме́ртїѧ подаѧ̀, прише́ствїемъ дх҃а.

<rubric class="inline">і҃.</rubric> <red>Ꙗ҆́</red>коже содѣ́тель всегѡ̀ и҆ пре́жде не́же всѧ̑ ѿ не сꙋ́щихъ сотвори́ти, ра́зꙋмъ, є҆стєства̀, и҆ словеса̀ всѣ́хъ сꙋ́щихъ и҆мѣ́ѧше ꙗ҆́кѡ цр҃ь вѣкѡ́въ и҆ прови́дѣцъ въ себѣ̀: та́кѡ и҆ по ѡ҆́бразꙋ своемꙋ̀ созда́ннаго въ царѧ̀ тва́ри человѣ́ка, всѣ́хъ и҆мѣ́ти сотворѝ сꙋ́щихъ словеса̀, є҆стєства̀, и҆ ра́зꙋмъ въ себѣ̀. Тѣ́мже и҆ сꙋхо́е ѹ҆́бѡ и҆ хла́дное вла́ги ѿ землѝ и҆́мать по созда́нїю своемꙋ̀: те́плое же кро́ве и҆ вла́жное ѿ воздꙋ́ха и҆ ѿ ѻ҆гнѧ̀: вла́жное же фле́гмы и҆ хла́дное ѿ воды̀, и҆ ѿ садѡ́въ ѹ҆́бѡ расти́тельное: ѿ животносадо́вныхъ же, пита́тельное: ѿ безслове́сныхъ же живо́тныхъ, страда́тельное: ѿ а҆́гг҃лѡвъ, ѹ҆́мное же и҆ слове́сное: ѿ бг҃а же дыха́нїе: са́мꙋ тꙋ̀ невеще́ственнꙋю, безтѣле́снꙋю и҆ безсме́ртнꙋю дꙋ́шꙋ во ѹ҆мѣ̀ и҆ сло́вѣ зри́мꙋю, и҆ си́лою дх҃а ст҃а въ сꙋществѣ̀ и҆ жи́зни.

<rubric class="inline">а҃і.</rubric> <red>П</red>о подо́бїю є҆смы̀ бг҃а, созда́вшагѡ ны̀ по ѡ҆́бразꙋ своемꙋ̀ и҆ по подо́бїю, добродѣ́телїю и҆ ра́зꙋмомъ: покры́ бо небеса̀ добродѣ́тель є҆гѡ̀, и҆ хвале́нїѧ є҆гѡ̀ и҆спо́лнь землѧ̀. Добродѣ́тель же бж҃їѧ є҆́сть, пра́вда, и҆ преподо́бїе, и҆ и҆́стина, ꙗ҆́коже глаго́летъ даві́дъ: си́ленъ є҆сѝ гдⷭ҇и, и҆ и҆́стина твоѧ̀ ѻ҆́крестъ тебѐ. И҆ па́ки: Пра́веденъ и҆ преподо́бенъ гдⷭ҇ь. Пра́востїю и҆ бла́гостїю: бла́гъ бо и҆ пра́въ гдⷭ҇ь, сло́вомъ премꙋ́дрости и҆ сло́вомъ вѣ́дѣнїѧ: въ то́мъ бо сꙋ́ть сїѧ̑, и҆ премꙋ́дрость и҆ сло́во нарица́етсѧ. Свѧты́нею и҆ соверше́нствомъ, ꙗ҆́коже са́мъ глаго́летъ: Бꙋ́дите соверше́ни, ꙗ҆́коже ѻ҆ц҃ъ ва́шъ небе́сный соверше́нъ є҆́сть. Бꙋ́дите свѧ́ти, ꙗ҆́коже а҆́зъ ст҃ъ є҆́смь. Смире́нїемъ и҆ кро́тостїю: Наꙋчи́тесѧ ѿ менѐ, глаго́летъ, ꙗ҆́кѡ кро́токъ є҆́смь и҆ смире́нъ се́рдцемъ: и҆ ѡ҆брѧ́щете поко́й дꙋша́мъ ва́шымъ.

<rubric class="inline">в҃і.</rubric> <red>Ѡ҆́</red>бразъ бж҃їй ѹ҆́мъ на́шъ сво́йственное въ себѣ̀ и҆́мать, є҆гда̀ во свои́хъ пребыва́етъ и҆ не дале́че досто́инства своегѡ̀ дви́житсѧ, въ бз҃ѣ пребыва́ти и҆ томꙋ̀ соединѧ́тисѧ и҆́щетъ, ѿ негѡ́же нача́ло и҆́мать, и҆́мже и҆ дви́житсѧ, къ немꙋ́же и҆ востека́етъ є҆сте́ственными сво́йствы, и҆ того̀ подража́ти жела́етъ человѣколю́бїемъ, кро́тостїю и҆ простото́ю. Тѣ́мже и҆ са́мъ сло́во ражда́ѧ, ꙗ҆́кѡ и҆́на небеса̀ дꙋшѝ па́ки созида́етъ є҆диноплеме́нныхъ человѣ̑къ, и҆ крѣ́пки ты̑ѧ терпѣ́нїемъ дѣ́ѧтельныхъ соверша́етъ добродѣ́телей, и҆ животвори́тъ сїѧ̑ дх҃омъ ѹ҆́стъ свои́хъ, си́лꙋ на гꙋби̑тельныѧ стра̑сти подаѧ̀ въ нѧ̀. И҆ та́кѡ ви́димь є҆́сть содѣ́тель и҆ то́й мы́сленныѧ тва́ри, и҆ вели́кагѡ мі́ра, своего̀ подража́ѧ влѣ́потꙋ бг҃а, и҆ слы́шитъ ꙗ҆́снѣ свы́ше: и҆зводѧ́й досто́йна ѿ недосто́йныхъ, ꙗ҆́кѡ ѹ҆ста̀ моѧ̑ бꙋ́детъ.

<rubric class="inline">г҃і.</rubric> <red>И҆́</red>же въ тѣ́хъ ꙗ҆̀же по є҆стествꙋ̀ движе́нїихъ ѹ҆ма̀ и҆ досто́инствѣ пребыва́ѧй сло́ва, чи́стъ ѿ вещества̀ соблюда́етсѧ, и҆ ѹ҆краша́етсѧ кро́тостїю. Смиренномꙋ́дрїемъ, любо́вїю и҆ милосе́рдїемъ, и҆ ѡ҆сїѧ́нїи ст҃а́гѡ просвѣща́етсѧ дх҃а. На высѡ́ка же видѣ̑нїѧ взира́ѧ, въ ра́зꙋмѣ быва́етъ сокрове́нныхъ бж҃їихъ та́инствъ. И҆ сло́вомъ премꙋ́дрости, могꙋ́щимъ слы́шати сїѧ̑, благолюби́вѡ слꙋ́житъ: не себѣ̀ то́чїю многоꙋмножа́ѧ тала́нтъ, но и҆ бли̑жнимъ сегѡ̀ преподаѧ̀ наслажде́нїе.

<rubric class="inline">д҃і.</rubric> <red>И҆́</red>же є҆ди́но па́че дво́ицы превозвы́сивый, и҆ ѿ сеѧ̀ свобо́дно содѣ́лавый сегѡ̀ благоро́дїе, невеще́ственно ѡ҆брѣ́те междꙋ̀ невеще́ственными дꙋ́хи жи́тельство, дꙋ́хъ и҆ са́мъ мы́сленъ бы́въ, а҆́ще и҆ посредѣ̀ ви́димь є҆́сть и҆нѣ́хъ человѣ̑къ соѡбраща́ѧсѧ тѣ́ломъ.

<rubric class="inline">є҃і.</rubric> <red>И҆́</red>же є҆ди́наго досто́инствꙋ и҆ є҆стествꙋ̀ дво́ицы покори́вый рабо́тꙋ, всю̀ тва́рь бг҃ови покорѝ, во є҆ди́но разстоѧ̑щаѧсѧ совокꙋпи́въ, и҆ ѹ҆миротвори́въ всѧ́чєскаѧ.

<rubric class="inline">ѕ҃і.</rubric> <red>Д</red>о́ндеже проти́въ себѐ є҆стество̀ сꙋ́щихъ въ на́съ си́лъ безчи́нствꙋетъ, и҆ во мнѡ́га и҆на́чєвства расточа́етсѧ: неприча́стни є҆смы̀ и҆ преесте́ственныхъ дарѡ́въ бж҃їихъ. Си́хъ же сꙋ́ще неприча́стни, дале́че нѣ́гдѣ, и҆ та́инственнагѡ сщ҃еннодѣ́йства нбⷭ҇нагѡ же́ртвенника въ мы́сленномъ ѹ҆ма̀ дѣ́ланїи соверша́емагѡ, стои́мъ. Повнегда́ же мно́гимъ тща́нїемъ сщ҃е́нныхъ пѡ́двигъ ѿ привеще́ственныѧ ѕло́бы ѡ҆чи́стимсѧ, и҆ во є҆ди́но и҆на́чєвства на̑ша си́лою дꙋ́ха присобере́мъ: тогда̀ и҆ неизрече́нныхъ бла̑гъ бж҃їихъ въ прича́стїи быва́емъ, и҆ бж҃е́ствєннаѧ та̑инства, та́инственнагѡ сщ҃еннодѣ́йства ѹ҆ма̀ на пренебе́сный и҆ мы́сленный бж҃їй же́ртвенникъ досто́йнѡ сло́вꙋ и҆ бг҃ꙋ возно́симъ: ꙗ҆́кѡ зри́тели и҆ свѧще́нницы безсме́ртныхъ та̑инъ є҆гѡ̀.

<rubric class="inline">з҃і.</rubric> <red>П</red>ло́ть похотствꙋ́етъ на дꙋ́ха, и҆ дꙋ́хъ на пло́ть. Ра́ть нѣ́каѧ є҆́сть во ѻ҆бои́хъ непримири́тельна: ка́кѡ є҆ди́но на дрꙋго́е побѣди́тєльнаѧ и҆мѣ́ти бꙋ́детъ, и҆ под̾ свою̀ держа́вꙋ приведе́тъ. Сїѐ и҆на́чевство въ на́съ глаго́летсѧ и҆ крамола̀, и҆ преклоне́нїе, и҆ мѣ́рило, и҆ ѻ҆бою́дна бра́нь, и҆́мже дꙋша̀ раздѣлѧ́етсѧ, гдѣ́либо преклоне́нїе ѹ҆́мъ да́стъ въ ве́щь и҆ стра́сть человѣ́ческꙋ.

<rubric class="inline">и҃і.</rubric> <red>Д</red>о́ндеже нестоѧ́тельными пѡ́мыслы раздѣлѧ́емсѧ, и҆ зако́нъ пло́ти въ на́съ держи́тсѧ и҆ блюде́тсѧ: во мнѡ́гїѧ же ча̑сти расточа́емсѧ, и҆ ѿ бж҃е́ственныѧ є҆ди́ницы и҆зме́щеми є҆смы̀, ꙗ҆́кѡ не ѡ҆богатѣ́вше сеѧ̀ є҆ди́нствомъ. Внегда́ же ме́ртвенное сїѐ поже́рто бꙋ́детъ є҆динотво́рною си́лою и҆ преесте́ственнымъ безпопече́нїемъ, и҆ ѹ҆́мъ самагѡ̀ себѐ бꙋ́детъ, премꙋдротво́рными ѡ҆сїѧ́нїи и҆ разꙋмѣ́нїи ѡ҆заре́нъ бы́въ: сплета́ема въ є҆ди́ницꙋ бг҃ови́днѣ дꙋша̀, є҆ди́но вмѣ́стѡ мно́гихъ и҆на́чевствъ быва́етъ, и҆ бж҃е́ственнѣй совокꙋ́пльшисѧ є҆ди́ницѣ, простото́ю бг҃оподража́тельнѣ соединѧ́етсѧ. И҆ сѐ є҆́сть є҆́же во дре́внее дꙋшѝ па́ки ѹ҆строе́нїе, и҆ є҆́же на лꙋ́чшее на́ше ѡ҆бновле́нїе.

<rubric class="inline">ѳ҃і.</rubric> <red>Л</red>ю́то є҆́сть невѣ́жество, и҆ па́че лю́тыхъ, са́мою ве́щїю тьма̀ сꙋ́щи ѡ҆сѧза́ема, и҆ дꙋ́шы, въ ни́хже ни бꙋ́детъ, мра̑чны сотворѧ́ющо, и҆ на мнѡ́га по́мысленное раздѣлѧ́ющо, и҆ ѿ є҆́же съ бг҃омъ соедине́нїѧ дꙋ́шꙋ ѿсѣца́ющо. Сегѡ̀ всѐ собира́емое, безслове́сїе є҆́сть: безслове́сна бо и҆ нечꙋ́вственна всего̀ содѣ́ловаетъ человѣ́ка. И҆ и҆́мже ѡ҆́бразомъ невѣ́жество въ дебе́лость возлїѧ́вшисѧ мно́гꙋ, глꙋбина̀ а҆́дова быва́етъ си́мъ покрыва́емой дꙋшѝ, въ не́йже всѧ́ко томле́нїе и҆ болѣ́знь, печа́ль и҆ воздыха́нїе є҆́сть: та́кѡ и҆ бж҃е́ственный ра́зꙋмъ свѣ́телъ нѣ́какѡ и҆ безмѣ́ренъ въ свѣтолїѧ́нїе сы́й, свѣтови́дны дꙋ́шы, въ ни́хже чрез̾ чистотꙋ̀ ни бꙋ́детъ, бг҃олѣ́пнѡ содѣ́ловаетъ, и҆ и҆сполнѧ́етъ сїѧ̑ ми́ра, тишины̀, ра́дости, премꙋ́дрости неизрече́нныѧ, и҆ соверше́нныѧ любвѐ.

<rubric class="inline">к҃.</rubric> <red>П</red>рише́ствїе бж҃е́ственнагѡ свѣ́та про́сто и҆ є҆ди́нственно сꙋ́щи, къ себѣ̀ собира́етъ прича̑стницы своѧ̑ дꙋ́шы, и҆ къ себѣ̀ ѡ҆браща́етъ, и҆ соединѧ́етъ ѧ҆̀ своемꙋ̀ є҆ди́нствꙋ, и҆ соверша́етъ свои́мъ соверше́нствомъ, и҆ къ глꙋбина́мъ бж҃їимъ возво́дитъ зри́тельное ѹ҆ма̀ и҆́хъ, и҆ та̑инъ вели́кихъ зри́тєльницы и҆ таи̑нницы и҆ тайноводи́тєльницы ты̑ѧ содѣ́ловаетъ. Ѡ҆чи́ститисѧ ѹ҆̀бо восхощѝ трꙋды̑ вконе́цъ, и҆ ѹ҆́зриши глаго́лемыхъ въ тебѣ̀ ꙗ҆́вственнѡ любе́зное бг҃ꙋ дѣ́йство.

<rubric class="inline">к҃а.</rubric> <red>П</red>риходѧ̑щаѧ ра́зꙋмомъ ко ѡ҆чищє́ннымъ дꙋша́мъ ѡ҆сїѧ̑нїѧ пе́рвагѡ свѣ́та, не то́чїю ты̑ѧ бла̑ги сотворѧ́ютъ и҆ свѣтови̑дны содѣ́ловаютъ: но и҆ возво́дѧтъ є҆сте́ственнымъ видѣ́нїемъ на мы́слєннаѧ небеса̀. И҆ ни си́це си̑мъ ꙗ҆̀же бж҃е́ственнагѡ сто́ѧтъ дѣ́йства: но да́же дото́лѣ та́мѡ соверша́ютсѧ, до́ндеже съ є҆ди́нѣмъ премꙋ́дростїю и҆ ра́зꙋмомъ неизрече́нныхъ соединѧ́тсѧ, є҆ди́но вмѣ́стѡ мно́гихъ въ не́мъ бꙋ́дꙋтъ

<rubric class="inline">к҃в.</rubric> <red>П</red>е́рвѣе ѹ҆́бѡ непримѣ̑снымъ и҆ немꙋ̑тнымъ на́мъ подоба́етъ бы́ти ѡ҆чисти́тельнымъ чи́номъ ѿ привеще́ственныѧ ѕло́бы мы́сленныхъ. Та́же просвѣщє́ннымъ и҆ присносїѧ́тєльнымъ, и҆ны́мъ чи́номъ просвѣти̑тельнымъ ѹ҆́мными ѻ҆чесы̑, и҆́же та́инственною соверша́етсѧ и҆ въ бз҃ѣ сокрове́нною премꙋ́дростїю. И҆ та́кѡ востещѝ во свѧще́нныхъ ра́зꙋмѡвъ вѣ́дѣнїе нѡ́ваѧ и҆ вє́тхаѧ сло́вомъ и҆мꙋ́щымъ ѹ҆́ши слꙋжа́щее, и҆ препода́тєльнымъ бы́ти сокрове́нныхъ тогѡ̀ та́инственныхъ разꙋмѣ́нїй, въ несквє́рныѧ та̑ ꙗ҆́вѣ ꙗ҆́кѡ преводѧ́щимъ слꙋ́хи, и҆ ѿ несоверше́ннѣйшихъ сокрыва́ющимъ, да не ст҃а̑ѧ даю́тсѧ псѡ́мъ, нижѐ би́серъ сло́ва поме́щетсѧ во сви́нствєнныѧ дꙋ́шы непотре́бенъ творѧ́щыѧ є҆го̀.

<rubric class="inline">к҃г.</rubric> <red>Є҆</red>гда̀ кто̀ горѧ́честь дꙋшѝ своеѧ̀ въ зало́гственной вѣ́рѣ зри́тъ разширѧ́емꙋ, и҆ бж҃їю любо́вь: тогда̀ хрⷭ҇та̀ носи́ти да вѣ́сть въ себѣ̀, є҆́же ѿ землѝ и҆ ви́димыхъ дѣ́йствꙋюща возвыше́нїе дꙋшѝ є҆гѡ̀, и҆ на небесѣ́хъ жили́ще ѹ҆готовлѧ́юща є҆́й. Є҆гда́ же ра́дости и҆сполнѧ́тисѧ се́рдце своѐ ѹ҆смотрѣва́етъ, и҆ въ жела́нїи бы́ти неизрече́нныхъ бж҃їихъ бла̑гъ со ѹ҆миле́нїемъ: тогда̀ вѣ́дый да бꙋ́детъ ѿ бж҃е́ственна дѣ́йствꙋема себѐ дꙋ́ха. Є҆гда́ же свѣ́та неизрече́нна и҆сполнѧ́емь ѡ҆щꙋти́тъ сво́й ѹ҆́мъ, и҆ разꙋмѣ́нїй премꙋ́дрости лꙋ́чшїѧ: тогда̀ да вѣ́сть прише́ствїю бы́ти и҆ быва́ти ѹ҆тѣ́шителѧ въ дꙋшѝ свое́й, въ ꙗ҆вле́нїе сокрове́нныхъ въ не́мъ сокро́вищъ ца́рствїѧ небе́снагѡ. И҆ ꙗ҆́коже пала́тꙋ бж҃їю и҆ жили́ще дх҃а, и҆звѣ́стнѡ себѐ да храни́тъ.

<rubric class="inline">к҃д.</rubric> <red>Х</red>ране́нїе сокрове́нныхъ дꙋ́ха сокро́вищъ, ѹ҆праздне́нїе ѿ человѣ́ческихъ веще́й є҆́сть: є҆́же вои́стиннꙋ и҆ безмо́лвїе сло́во нарица́етъ. Сїе́ же раче́нїе любвѐ бж҃їѧ ѿ чистоты̀ се́рдца и҆ сла́дости ѹ҆миле́нїѧ ѕѣ́льнѣе возжига́ющи, разрѣша́етъ дꙋ́шꙋ ѿ ѹ҆́зъ чꙋ́вствъ, и҆ свобо́дꙋ нра́вѡвъ покарѧ́етъ лобыза́ти. Си́лы же тоѧ̀ прело́жши, ко є҆́же по є҆стествꙋ̀ воззыва́етъ, и҆ дре́внее тѣ́мъ па́ки ѹ҆строе́нїе дае́тъ, во є҆́же не бы́ти ѕло́бы ко́емꙋ порече́нїю на содѣ́телѧ до́брыхъ ѿ є҆́же на го́ршее ѡ҆́браза превраще́нїѧ и҆ движе́нїѧ.

<rubric class="inline">к҃є.</rubric> <red>В</red>о свѧще́нное сїѐ и҆ бж҃е́ственное соверше́нство, благосло́вное возво́дитъ и҆ хꙋдо́жное свѣ́тлѣ безмо́лвїе, ѡ҆бꙋча́емо си́рѣчь и҆ проходи́мо зако́ннѣ. А҆́ще же не въ толи́цѣ возвыше́нїе и҆́мать и҆ соверше́нство мнѧ́йсѧ безмо́лвствовати: ѹ҆̀бо мы́сленнымъ є҆щѐ и҆ соверше́ннымъ не безмо́лвствова безмо́лвїемъ, но нижѐ безмо́лвствꙋетъ ѿ внꙋ́треннїѧ бꙋ́ри неꙋдержи́мыхъ страсте́й, до́ндеже на сїю̀ востече́тъ высотꙋ̀, но то́чїю тѣ́ло стѣна́ми ѡ҆предѣлѧ́емо и҆лѝ про́пастьми и҆ верте́пы и҆мѣ́ти бꙋ́детъ, ѹ҆мо́мъ безчи́ннымъ и҆ скита́ющимсѧ и҆знꙋрѧ́емо.

<rubric class="inline">к҃ѕ.</rubric> <red>Д</red>ꙋ́шы на ве́рхъ чистоты̀ дости́гшыѧ, и҆ на высотꙋ̀ восте́кшыѧ ве́лїю премꙋ́дрости и҆ ра́зꙋма херꙋві́мѡмъ подо́бны сꙋ́ть, несре́дственнѣ нѣ́какѡ вѣ́дѣнїемъ свои́мъ ко и҆сто́чникꙋ приближа́ющесѧ до́брыхъ. И҆ ѿѻнꙋ́дꙋ пра́вагѡ видѣ́нїѧ и҆з̾ѧвле́нїе чи́стѣ внꙋ́трь прїе́млюще, а҆́ще и҆ є҆ди́ны херꙋві́мѡвъ си̑лы несре́дственнѣ ѿ бг҃онача́лїѧ са́магѡ ѡ҆сїѧва́ютсѧ мно́гѡ, ꙗ҆́коже речѐ нѣ́кто ѿ бж҃е́ственныхъ зри́тєль, по превысоча́йшꙋ возпросте́ртїю.

<rubric class="inline">к҃з.</rubric> <red>Ꙗ҆́</red>коже пє́рвыѧ гѡ́рнїѧ си̑лы, ѻ҆́вы ѹ҆́бѡ ѿ ни́хъ теплѣ́йши сꙋ́ть и҆ быстрѣ́йши ѡ҆ бж҃е́ственныхъ, и҆ непреста́ннꙋ ѡ҆ си́хъ приснодви́жность и҆мꙋ́ще: ѻ҆́вы же бг҃ови́днѣйши, разꙋ́мны и҆ премꙋ́дрѣйши. И҆ сїѧ̀ ве́щь бж҃е́ственное навыкнове́нїе є҆́сть, є҆́же тѣ́мъ ѡ҆ си́хъ двиза́тисѧ при́снѡ. Та́кѡ и҆ сицевы̑ѧ дꙋ́шы теплѣ́йши сꙋ́ть ѡ҆ бж҃е́ственныхъ, и҆ ѕѣлѡ̀ быстрѣ́йши, премꙋ́дры же и҆ разꙋ́мны, та́инственными видѣ́нїи возпросте́ртѣйши. И҆̀мже сво́йственно є҆́сть по си́лѣ и҆ бж҃е́ственнꙋ навыкнове́нїю, ꙗ҆̀же къ бг҃ꙋ приснодви́жность и҆ неꙋкло́нно водрꙋже́нїе и҆ пребыва́нїе. И҆ къ си̑мъ, преима́тельное ѡ҆сїѧ́нїй навыкнове́нїе, съ ни́мже сꙋ́щагѡ прича̑стницы быва́ютъ, и҆ препосыла́ютъ ко и҆нѣ́мъ и҆з̾ѻби́льнѡ сло́вомъ свѣтолїѧ́нїѧ сегѡ̀ и҆ благода́ти.

<rubric class="inline">к҃и.</rubric> <red>Ѹ҆́</red>мъ є҆́сть бг҃ъ, и҆ вина̀ приснодви́жности всегѡ̀. И҆ всѝ ѹ҆́мове въ са́момъ то́мъ пе́рвомъ ѹ҆мѣ̀ и҆ стоѧ́нїе и҆́мꙋтъ пребыва́тельно, и҆ движе́нїе непреста́нно. Сїе́ же стра́ждꙋтъ, є҆ли́цы не привеще́ственно нѣ́кое движе́нїе и҆ примѣ́сно, но немꙋ́тно свѧще́нными и҆́мꙋтъ по́двиги, стра́ждꙋтъ же сїѐ по раче́нїю бж҃е́ственнꙋ прїѻбща́юще дрꙋ́гъ дрꙋ́гꙋ и҆ са́ми себѣ̀ ѿ бг҃онача́лїѧ и҆спꙋща́ємаѧ благода́тельнѣ ѡ҆сїѧ̑нїѧ, и҆ сокрове́ннꙋю въ си́хъ премꙋ́дрость та́инъ бж҃їихъ, и҆ и҆нѣ̑мъ благолюби́вѡ преподаю́ще во хвале́нїе непреста́нно любвѐ бж҃їѧ.

<rubric class="inline">к҃ѳ.</rubric> <red>С</red>тоѧ́тъ и҆ дви́жꙋтсѧ ѻ҆́крестъ въ бз҃ѣ дꙋ́шы, є҆ли́ки помы́сленное легко̀ ѿ вещества̀ содѣ́лаша, и҆ ра́тꙋющꙋюсѧ съ тобо́ю по всемꙋ̀ дво́ицꙋ, колесни́цꙋ си́мъ благоꙋправлѧ́емꙋ текꙋ́щꙋ на небеса̀ соста́виша. И҆ ѻ҆́крестъ ѹ҆́бѡ непреста́ннѡ дви́жꙋтсѧ въ бз҃ѣ ꙗ҆́коже при ѻ҆стнѣ̀, и҆ движе́нїѧ крꙋ́га вино́внѣмъ: стоѧ́тъ же пребыва́тельнѣ и҆ неꙋкло́ннѣ ꙗ҆́кѡ въ крꙋ́зѣ, расточи́тисѧ не могꙋ́ще ѿ своегѡ̀ въ то́мжде мѣ́стѣ содержа́нїѧ къ чꙋ́вствꙋ и҆ до́льнѣй пре́лести человѣ́ческихъ веще́й. Се́й ѹ҆́бѡ є҆́сть соверше́нный коне́цъ безмо́лвїѧ, въ сїѐ ведꙋ́щъ безмо́лвствꙋющихъ вои́стиннꙋ: ꙗ҆́коже дви̑жимымъ стоѧ́ти, и҆ пребыва́тельнѣ стоѧ́щымъ двиза́тисѧ ѡ҆ бж҃е́ственныхъ. И҆ до́ндеже ѹ҆́бѡ сїѐ не бꙋ́детъ, мни́мымъ на́шимъ безмо́лвїемъ, не возмо́жно є҆́сть внѣ̀ вещества̀ и҆ пре́лести бы́ти на́шемꙋ ѹ҆мꙋ̀.

<rubric class="inline">л҃.</rubric> <red>В</red>негда̀ ко дре́внѣй добро́тѣ сло́ва всѧ́кимъ прилѣжа́нїемъ же и҆ тща́нїемъ прїи́демъ, и҆ свы́ше дае́мыѧ на́мъ премꙋ́дрости и҆ ра́зꙋма прише́ствїемъ дꙋ́ха благꙋ́ю ча́сть полꙋ́чимъ: тогда̀ пе́рвый и҆сто́чникъ и҆ вина̀ всѣ́хъ произведе́нїѧ премꙋ́дра и҆ добра̀ на́ми могꙋ́щымъ зрѣ́ти є҆сте́ственнѣ познава́етсѧ: ничто́же порица́тельно на себѐ въ на́съ носѧ́щи ѿ прише́дшїѧ ѕло́бы созда́нїю, превраще́нїемъ на гѡ́ршаѧ. Внегда̀ ѻ҆́во ѹ҆́бѡ и҆ ѿто́ргшисѧ превознесе́сѧ, и҆ ѿ дре́внїѧ добро́ты и҆сте́кши, ѿпадѐ ѡ҆боже́нїѧ: ѻ҆́во же на сїѐ наше́дши, безслове́сный тогѡ̀ зра́къ внꙋ́трь сотворѝ.

<rubric class="inline">л҃а.</rubric> <red>Є҆</red>ди́нъ и҆ пе́рвый сте́пень простира́ющихсѧ въ предспѣ̑ѧнїѧ є҆́сть ра́зꙋмъ сꙋ́щихъ ѿ дѣ́ѧтельнагѡ прибыва́ѧй тѣ́мъ любомꙋ́дрїѧ. Вторы́й сокрове́нныхъ та́инъ бж҃їихъ позна́нїе ѿ є҆сте́ственнагѡ видѣ́нїѧ тайноꙋчи́мо и҆̀мъ. И҆ тре́тїй съ пе́рвымъ свѣ́томъ совокꙋпле́нїе и҆ растворе́нїе, въ не́мже всѧ́кагѡ предспѣ́ѧнїѧ любомꙋ́дрена и҆ видѣ́нїѧ поко́й.

<rubric class="inline">л҃в.</rubric> <red>В</red>сѝ ѹ҆́мове са́ми же въ себѣ̀ и҆ къ себѣ̀ и҆ къ вои́стиннꙋ сꙋ́щемꙋ тре́ми є҆динови́днѣ носи́ми собира́ютсѧ, и҆ бли́жнихъ просвѣща́юще тайнонаꙋча́ютъ бж҃е́ствєннымъ, и҆ соверша́ютъ ꙗ҆́кѡ ѡ҆чище́нни дꙋ́си небе́сною премꙋ́дростїю, тѣ́хъ съ собо́ю и҆ съ є҆ди́ницею є҆динотворѧ́ще.

<rubric class="inline">л҃г.</rubric> <red>Ѡ҆</red>боже́нїе є҆́сть въ житїѝ, ѹ҆́мное и҆ бж҃е́ственное вои́стиннꙋ свѧщеннодѣ́йство, въ не́мже свѧщеннодѣ́йствꙋетсѧ сло́во неизрече́нныѧ премꙋ́дрости, и҆ ѹ҆гото́вльшымъ себѐ, є҆ли́кѡ мо́щно, преподае́тсѧ. Сїѐ благолѣ́пнѡ бг҃ъ слове́сномꙋ є҆стествꙋ̀ свы́ше дарова̀ во є҆ди́нство вѣ́ры. Да ѻ҆́ви ѹ҆́бѡ, є҆ли́цы за чистотꙋ̀ досто́инства тогѡ̀ ра́зꙋмомъ бж҃е́ственныхъ въ прича́стїи бы́ша, ѹ҆подоблѧ́ютсѧ бг҃ꙋ, соѡбра́зни ѡ҆́бразꙋ сн҃а є҆гѡ̀ бы́вше, высо́кими и҆ ѹ҆́мными свои́ми ѡ҆ бж҃е́ственныхъ движе́нми. И҆ та́кѡ положе́нїемъ бо́зи бꙋ́дꙋтъ и҆нѣ̑мъ человѣ́кѡмъ на землѝ: ѻ҆́ви же ѡ҆чище́нїемъ чрез̾ бж҃е́ственное и҆́хъ сло́во и҆ свѧще́нное сочета́нїе соверша́ютсѧ къ добродѣ́тели, и҆ по мѣ́рѣ своегѡ̀ предспѣ́ѧнїѧ и҆ ѡ҆чище́нїѧ въ прича́стїи ѡ҆боже́нїѧ си́хъ быва́ютъ, и҆ прїѡбща́ютсѧ съ ни́ми въ бз҃ѣ соедине́нїѧ: ꙗ҆́кѡ да всѝ во є҆ди́но соединѧ́еми же и҆ соѡб̾е́млеми є҆ди́нствомъ любвѐ съ є҆ди́нѣмъ бг҃омъ соединѧ́тсѧ непреста́ннѡ: и҆ бꙋ́детъ бг҃ъ посредѣ̀ богѡ́въ благи́хъ дѣ́лъ вино́венъ, и҆́же є҆стество́мъ, сꙋ́щихъ положе́нїемъ, ничто́же порица́тельно на себѐ носѧ̀ ѿ созда́нїѧ.

<rubric class="inline">л҃д.</rubric> <red>Є҆́</red>же къ бг҃ꙋ ѹ҆подобле́нїе, є҆ли́кѡ на́мъ мо́щно дости́гнꙋти, не возмо́жно є҆́сть полꙋчи́ти тщали́вомꙋ, а҆́ще не пе́рвѣе надлежа́щагѡ ѕлы́хъ тимѣ́нїѧ слеза́ми те́плыми без̾ѡбра́зїе ѿло́житъ, и҆ свѧщеннодѣ́йствїѧ ко́снетсѧ свѧще́нныхъ хрⷭ҇то́выхъ за́повѣдей: и҆на́кѡ бо въ причаще́нїи неизрече́нныхъ бж҃їихъ бла̑гъ бы́ти семꙋ̀ не возмо́жно. Жела́ѧй бо вкꙋси́ти бж҃е́ственныѧ ѹ҆́мнѣ ѹ҆́мныхъ сла́дости же и҆ сла́сти, всѧ́кагѡ ѿхо́дитъ мїрска́гѡ по всемꙋ̀ чꙋ́вства, и҆ жела́нїемъ ѿложе́нныхъ ст҃ы̑мъ бла̑гъ въ видѣ́нїи сꙋ́щихъ при́снѡ поꙋча́ющꙋсѧ и҆́мать свою̀ дꙋ́шꙋ.

<rubric class="inline">л҃є.</rubric> <red>Є҆́</red>же бг҃ови́дное ѹ҆подобле́нїе неизмѣ́нное самѣ́мъ себѣ̀ соблюстѝ, ѿ кра́йнѣйшагѡ прибыва́ющее ѡ҆чище́нїѧ мно́гїѧ любвѐ бж҃їѧ, є҆ди́нагѡ є҆́сть къ бг҃ꙋ при́снагѡ горѣ̀ зрѣ́нїѧ, и҆ воспротѧже́нїѧ зри́тельнѣйшагѡ ѹ҆ма̀. Є҆́же прибыва́ти ѡ҆бы́че дꙋшѝ ѿ пребыва́тельнагѡ добродѣ́телей безмо́лвїѧ, ѿ невеще́ственныѧ и҆ непари́тельныѧ и҆ всегда́шнїѧ моли́твы, ѿ ѡ҆бдержи́тельнагѡ воздержа́нїѧ и҆ ча́стагѡ писа́нїй чте́нїѧ.

<rubric class="inline">л҃ѕ.</rubric> <red>Н</red>е є҆́же въ ми́ръ то́чїю прїитѝ сꙋ́щихъ въ на́съ си́лъ тща́тисѧ подоба́етъ: но є҆́же и҆ въ жела́нїе дости́гнꙋти ѹ҆́мнагѡ поко́ѧ, и҆́же всѧ́кѡ вѣ́сть ѡ҆ благи́хъ жела́нїе тишино́ю ѹ҆покоева́ти помыслѡ́въ, и҆ съ небесѐ сходѧ́щею бж҃е́ственною росо́ю ѹ҆ѧ́звленное и҆сцѣлѧ́ти и҆ прохлажда́ти се́рдце, ѿ ѻ҆гнѧ̀ свы́ше вверга́емагѡ и҆ возгара́ющагѡсѧ ѿ дх҃а.

<rubric class="inline">л҃з.</rubric> <red>Н</red>е мо́жетъ во глꙋбинꙋ̀ ѹ҆ѧ́звленна бы́вши дꙋша̀ раче́нїемъ бж҃їимъ, по вкꙋ́сѣ мы́сленныхъ сла́дости є҆гѡ̀ дарѡ́въ, ѿню́дъ въ себѣ̀ стоѧ́ти, и҆лѝ пребыва́ти въ то́мжде, а҆ не въ прє́днѧѧ тѣ́хъ ꙗ҆̀же на небеса̀ восхожде́нїй возпростира́тисѧ. Є҆ли́кѡ бо восхождє́нїѧ своѧ̑ прохо́дитъ дꙋ́хомъ, и҆ во глꙋбины̑ прихо́дитъ бж҃їѧ: толи́кѡ воспалѧ́етсѧ ѻ҆гне́мъ жела́нїѧ, и҆ є҆щѐ глꙋбоча́йшихъ є҆гѡ̀ та̑инъ вели́чїе и҆спытꙋ́етъ, и҆ прибли́житисѧ блаже́нномꙋ свѣ́тꙋ поспѣша́етъ, и҆дѣ́же всѧ́кѡ ѹ҆ма̀ и҆зстꙋпле́нїе стои́тъ, да свои́хъ тече́нїй преста́тїе въ весе́лїи ѹ҆поко́итъ се́рдца.

<rubric class="inline">л҃и.</rubric> <red>В</red>негда̀ бꙋ́детъ кто̀ въ причаще́нїи ст҃а́гѡ дх҃а, и҆ наи́тїе сегѡ̀ нѣ́кимъ неизрече́ннымъ въ себѣ̀ позна́етъ дѣ́йствомъ и҆ благоꙋха́нїемъ, ꙗ҆́коже протещѝ благоꙋха́нїю є҆гѡ̀ и҆ на пове́рхность тѣ́ла: тогда̀ пребыва́ти таковы́й въ предѣ́лѣхъ є҆стества̀ про́чее не те́рпитъ, но до́брымъ и҆змѣне́нїемъ десни́цы вы́шнѧгѡ и҆змѣни́всѧ, забыва́етъ пи́щꙋ, со́нъ, презира́етъ тѣлє́снаѧ, небреже́тъ ѡ҆ поко́и, и҆ ве́сь де́нь въ трꙋдѣ́хъ сы́й и҆ по́тѣхъ и҆́ноческихъ, трꙋда̀ ко́егѡ, и҆лѝ є҆сте́ственныѧ нꙋ́жды не ѡ҆щꙋща́етъ, а҆́лчбы, и҆лѝ жа́жды, и҆лѝ сна̀, и҆лѝ и҆ны́хъ є҆стества̀ нꙋ́ждъ: и҆злїѧ́сѧ бо неви́димѡ любы̀ бж҃їѧ съ ра́достїю неизрече́нною въ се́рдце є҆гѡ̀, и҆ всю̀ но́щь въ просвѣще́нїи ѻ҆гнѧ̀ претерпѣва́ѧ, ѹ҆́мное въ тѣле́снѣмъ ѡ҆бꙋче́нїи дѣ́ланїе дѣ́лаетъ, и҆ безсме́ртнагѡ наслажда́етсѧ всепи́ршества, безсме́ртныхъ мы́сленнагѡ раѧ̀ садѡ́въ, во́ньже и҆ па́ѵелъ восхище́нъ бы́въ, слы́ша неизречє́нныѧ глаго́лы, и҆́хже не лѣ́ть є҆́сть человѣ́кꙋ ѹ҆слы́шати, къ чꙋ́вствꙋ ви́димыхъ пристра́стїе и҆мꙋ́щꙋ.

<rubric class="inline">л҃ѳ.</rubric> <red>Є҆</red>ди́ною тѣ́ло разже́но ѻ҆гне́мъ подви́жничества, и҆ водо́ю ѡ҆роше́нно сле́зъ, не ктомꙋ̀ трꙋда́ми немощнѣ́йше быва́етъ ѿ мно́гихъ преста́вши по́тѡвъ, ꙗ҆́кѡ вы́шше дѣ́ѧтельнагѡ бы́вши си́рѣчь тща́нїѧ: но тишинꙋ̀ и҆ молча́нїе ми́ра прїе́мши внꙋ́трь ѹ҆́дꙋ, и҆спо́лнь наипа́че и҆ны́ѧ си́лы быва́етъ, и҆на́гѡ благомо́щїѧ, и҆ны́ѧ крѣ́пости дꙋ́ха. Такѡвы́мъ же содѣ́йствꙋющымъ дꙋша̀ ѡ҆богатѣ́вши тѣ́ломъ, и҆ вы́шше тѣле́снагѡ ѡ҆бꙋче́нїѧ ѡ҆брѣ́тши сегѡ̀ ѹ҆строе́нїе, въ мы́слєнныѧ по́двиги є҆сте́ствєннаѧ премѣнѧ́етъ движє́нїѧ, и҆ ѹ҆́мное дѣ́ланїе бы́стрѣ дѣ́лающи, храни́тъ безсме́ртныхъ садѡ́въ себѣ̀ плоды̀ въ мы́сленномъ раѝ: ѿѻнꙋ́дꙋже и҆сто́чникъ бг҃олѣ́пныхъ разꙋмѣ́нїй, ꙗ҆́коже рѣка̀ и҆стека́етъ: въ не́мже и҆ са́дъ ра́зꙋма бж҃їѧ стои́тъ, приносѧ̀ премꙋ́дрости плоды̀, ра́дости, ми́ра, бла́гости, милосе́рдїѧ, долготерпѣ́нїѧ и҆ любвѐ неизрече́нныѧ. Та́кѡ же тщали́вѡ дѣ́лающи, и҆ та́кѡ хранѧ́щи, и҆схо́дитъ ѿ тѣлесѐ, и҆ въ мра́къ вхо́дитъ бг҃осло́вїѧ, и҆зстꙋпа́етъ всегѡ̀ ꙗ҆́кѡ ничи́мже держи́ма ви́димыхъ, и҆ бг҃ꙋ соедини́вшисѧ, трꙋдѡ́въ престае́тъ и҆ жела́нїѧ.

<rubric class="inline">м҃.</rubric> <red>Ч</red>то̀ ѿ сꙋ́щихъ въ на́съ є҆́сть вы́шше, сло́во глаго́летъ на́мъ тщали̑вымъ, ви́димое ли, и҆лѝ мы́сленное. А҆́ще ѹ҆́бѡ ви́димое: то̀ ничто́же ѹ҆́бѡ па́че тли́мыхъ бꙋ́детъ на́мъ предпочита́тельно и҆лѝ и҆ люби́мо, нижѐ лꙋ́чша па́че тѣ́ла дꙋша̀. А҆́ще же мы́сленное: то̀ дх҃ъ є҆́сть бг҃ъ, и҆ и҆́же кла́нѧетсѧ є҆мꙋ̀, дх҃омъ и҆ и҆́стиною досто́итъ кла́нѧтисѧ. И҆ та́кѡ, и҆зли́шне є҆́сть тѣле́сное ѡ҆бꙋче́нїе, внегда̀ здра́вствꙋетъ ѹ҆́мное дꙋшѝ дѣ́ланїе, тѧготѣ́ющее до́лꙋ ѡ҆блегчава́ющо, и҆ всѐ є҆гѡ̀ содѣ́ловающо дꙋхо́вно соедине́нїемъ лꙋ́чшагѡ.

<rubric class="inline">м҃а.</rubric> <red>Т</red>рѝ сꙋ́ть чи́ни междꙋ̀ творѧ́щими предспѣ̑ѧнїѧ совершенотво́рныхъ восхожде́нїй: чисти́теленъ, просвѣти́теленъ, та́инственъ, и҆́же є҆́сть и҆ совершенотво́ренъ. И҆ ѻ҆́въ ѹ҆́бѡ є҆́сть вводи́мыхъ, ѻ҆́въ же сре́днихъ, ѻ҆́въ же соверше́нныхъ. Тре́ми бо си́ми по чи́нꙋ восходѧ̀ тщали́вый, расте́тъ и҆́же ко хрⷭ҇тꙋ̀ во́зрастомъ, и҆ прихо́дитъ въ мꙋ́жа соверше́нна, въ мѣ́рꙋ во́зраста и҆сполне́нїѧ хрⷭ҇то́ва.

<rubric class="inline">м҃в.</rubric> <red>Ч</red>исти́тельный, къ подвигѡ́мъ ѹ҆жѐ свѧщє́ннымъ вводи́мыхъ є҆́сть. И҆ сво́йственно ѹ҆̀бо є҆́сть тѣ̑мъ, ѿложе́нїе зра́ка пе́рстнагѡ человѣ́ка, и҆збавле́нїе всѧ́кїѧ привеще́ственныѧ ѕло́бы, и҆ ѡ҆дѣѧ́нїе но́вагѡ человѣ́ка дх҃омъ ѡ҆бновлѧ́емагѡ ст҃ы́мъ. Дѣ́ло же, не́нависть вещества̀, и҆ста́ѧнїе пло́ти, и҆ ѹ҆клоне́нїе ѿ всѧ́кїѧ вины̀ поѡщрѧ́ющїѧ къ стра́сти, по́мысленное раска́ѧнїѧ ѡ҆ содѣ́ѧнныхъ: къ семꙋ́ же, є҆́же слеза́ми потопи́ти сла́ность грѣха̀, є҆́же нра́вы бла́гостїю ѹ҆стро́ити дꙋ́ха, и҆ внꙋ́треннее стклѧ́ницы, си́рѣчь ѹ҆́мъ, ѹ҆миле́нїемъ ѡ҆чи́стити ѿ всѧ́кїѧ скве́рны, пло́ти же и҆ дꙋ́ха: и҆ та́кѡ вїно̀ сло́ва влїѧ́ти во́нь веселѧ́щагѡ се́рдце человѣ́ка ѡ҆чища́ема, и҆ принестѝ цр҃е́ви дх҃ѡ́въ на вкꙋше́нїе. Коне́цъ же, є҆́же разжещи́сѧ дѣ́ѧтельнѣ ѻ҆гне́мъ по́стничества, и҆ трꙋда́ми по́двигѡвъ всѧ́кїй ꙗ҆́дъ ѿри́нꙋти грѣха̀: и҆ ѹ҆крѣпи́тисѧ до́брѣ, и҆ напои́тисѧ водо́ю ѹ҆миле́нїѧ, и҆ ме́чь соверши́тисѧ посѣца́ющъ стра̑сти и҆ бѣ́сы, є҆ли́кѡ по си́лѣ. И҆́же въ сїѐ дости́гїй мно́гими по́двиги по́стничества, ѹ҆гасѝ си́лꙋ є҆сте́ственнагѡ ѻ҆гнѧ̀: заградѝ ѹ҆ста̀ львѡ́въ, свирѣ́пыхъ страсте́й: возмо́же дх҃омъ ѿ не́мощи, бы́сть крѣ́покъ, и҆ ꙗ҆́коже и҆́нъ нѣ́кїй а҆ѵсїтїді́тѧнинъ ѡ҆долѣ́нїѧ терпѣ́нїе поста́ви, побѣди́въ и҆скꙋша́ющаго.

<rubric class="inline">м҃г.</rubric> <red>П</red>росвѣти́тельный, свѧще́нными по́двиги пред̾ꙋспѣ́вшихъ є҆́сть въ пе́рвое безстра́стїе. И҆ сво́йственно ѹ҆́бѡ є҆́сть тѣ̑мъ ра́зꙋмъ сꙋ́щихъ, видѣ́нїе слове́съ тва́ри, и҆ прича́стїе ст҃а́гѡ дх҃а: дѣ́ло же, ѡ҆чище́нїе ѹ҆ма̀ ѻ҆гне́мъ быва́ющее бж҃е́ственнымъ, ѹ҆́мное ѻ҆́чїю се́рдца ѿкрове́нїе, и҆ сло́ва рожде́нїе съ высо́кими помышле́нїи ра́зꙋма. Коне́цъ же, ѹ҆ѧснѧ́ющее сло́во премꙋ́дрости є҆стества̀ сꙋ́щихъ: позна́нїе бж҃е́ственныхъ и҆ человѣ́ческихъ веще́й, и҆ ѿкрове́нїе та̑инъ ца́рствїѧ небе́снагѡ. И҆́же въ сїѐ дости́гїй ѹ҆́мнымъ ѹ҆ма̀ дѣ́ланїемъ, на колесни́цѣ ѻ҆́гненнѣй носи́мь є҆́сть четвери́цею добродѣ́телей, ꙗ҆́коже а҆́ще кто̀ и҆́нъ ѳесві́тѧнинъ. И҆ є҆щѐ жи́въ сы́й, на воздꙋ́хъ мы́сленный взе́млетсѧ, и҆ ѡ҆бхо́дитъ небє́снаѧ, превы́ше смире́нїѧ тѣлесѐ бы́въ.

<rubric class="inline">м҃д.</rubric> <red>Т</red>а́инственный и҆ совершенотво́рный чи́нъ, всѧ̑ ѹ҆жѐ прете́кшихъ є҆́сть, и҆ въ мѣ́рꙋ во́зраста прише́дшихъ хрⷭ҇то́ва. И҆ сво́йственно ѹ҆́бѡ є҆́сть тѣ̑мъ, є҆́же пресѣщѝ воздꙋ́хъ, и҆ всегѡ̀ превозни́кнꙋти, є҆́же въ го́рнихъ чи́нѣхъ бы́ти небе́сныхъ, и҆ пе́рвомꙋ свѣ́тꙋ прибли́житисѧ, и҆ глꙋбины̑ бж҃їѧ и҆спыта́ти дх҃омъ. Дѣ́ло же, є҆́же и҆спо́лнити зри́телѧ таковы́хъ ѹ҆ма̀ словесы̀, ꙗ҆̀же ѡ҆ про́мыслѣ, ꙗ҆̀же ѡ҆ пра́вдѣ и҆ и҆́стинѣ, ꙗ҆̀же ѡ҆ разрѣше́нїи гада́нїй и҆ при́тчъ и҆ те́мныхъ слове́съ бж҃е́ственнагѡ писа́нїѧ. Коне́цъ же, є҆́же тайнонаꙋчи́ти та́кѡ соверше́ннаго сокровє́ннымъ та́йнамъ бж҃їимъ: є҆́же премꙋ́дрости того̀ неизрече́нныѧ и҆спо́лнити сочета́нїемъ ст҃а́гѡ дх҃а, и҆ премꙋ́дра бг҃осло́ва посредѣ̀ це́ркве вели́кїѧ бж҃їѧ показа́ти, сло́вомъ бг҃осло́вїѧ человѣ́ки просвѣща́юща. И҆́же въ сїѐ дости́гїй глꙋбоча́йшимъ смиренномꙋ́дрїемъ и҆ ѹ҆миле́нїемъ, на тре́тїе не́бо взѧ́тъ бы́сть бг҃осло́вїѧ, ꙗ҆́коже а҆́ще кто̀ и҆́нъ па́ѵелъ, и҆ глаго́лы ѹ҆слы́ша неизречє́нныѧ, и҆́хже не лѣ́ть є҆́сть человѣ́кꙋ под̾ чꙋ́вствомъ сꙋ́щꙋ ѹ҆слы́шати, и҆ неизрече́нныхъ бла̑гъ, и҆́хже ѻ҆́ко не ви́дѣ, и҆ ѹ҆́хо не слы́ша, вкꙋсѝ, и҆ слꙋжи́тель бы́сть та̑инъ бж҃їихъ, ѹ҆ста̀ бы́въ тогѡ̀, слꙋжа̀ сїѧ̑ человѣ́кѡмъ сло́вомъ, и҆ почива́ѧ въ се́мъ блаже́ннымъ поко́емъ, соверше́нъ въ соверше́нномъ бз҃ѣ: совокꙋ́пльсѧ съ бг҃осло́вы превысоча́йшымъ си́ламъ херꙋві́мѡвъ же и҆ серафі́мѡвъ, и҆́хже и҆ сло́во премꙋ́дрости є҆́сть вкꙋ́пѣ и҆ ра́зꙋма.

<rubric class="inline">м҃є.</rubric> <red>Н</red>а два̀ раздѣлѧ́емо человѣ́ческое житїѐ, въ трѝ чи́ны и҆́мать концы̀ собира́емы сегѡ̀, и҆ ѻ҆́во ѹ҆́бѡ є҆гѡ̀ ѻ҆бщи́тельно є҆́сть и҆ мі́рско: ѻ҆́во же неѻбщи́тельно и҆ премі́рно. И҆ ѻ҆бщи́тельное ѹ҆́бѡ, въ цѣломꙋ́дрїе раздѣлѧ́етсѧ, и҆ несы́тство: неѻбщи́тельное же, въ любомꙋ́дрїе, въ є҆сте́ственно бѣ́жество, и҆ въ па́че є҆стества̀ дѣ́йство. Ѿ си́хъ ѻ҆́во ѹ҆́бѡ, и҆лѝ пра́вдѣ совокꙋплѧ́етсѧ по є҆стествꙋ̀ грѧдꙋ́що: и҆лѝ непра́вдѣ, и҆ въ непра́вдꙋ ѿхо́дитъ, заблꙋ́ждшо ѿ є҆́же по є҆стествꙋ̀ движе́нїѧ: ѻ҆́во же, а҆́ще ѹ҆́бѡ къ намѣ́ренїю тещѝ бꙋ́детъ пра́виломъ и҆справлѧ́емо, въ безконе́чно скончава́ющосѧ є҆стество̀, па́че є҆стества̀ соверши́вшосѧ бꙋ́детъ. А҆́ще же по любоче́стїю ѡ҆бꙋча́ющосѧ намѣ́ренїѧ погрѣши́тъ, въ неискꙋ́сенъ скончава́етсѧ ѹ҆́мъ, и҆ ꙗ҆́кѡ не соверше́нно, въ лѣ́потꙋ и҆зме́щетсѧ соверше́ннагѡ.

<rubric class="inline">м҃ѕ.</rubric> <red>С</red>вѣ́тъ и҆ живо́тъ и҆ ми́ръ є҆́сть дх҃ъ. Ѿ бж҃е́ственнагѡ ѹ҆́бѡ просвѣща́емый дх҃а, ти́хꙋ ми́рствꙋѧ соверша́етъ жи́знь. Ѿсю́дꙋ же ра́зꙋмъ томꙋ̀ сꙋ́щихъ, и҆ премꙋ́дрость сло́ва и҆стека́етъ. Се́й вѣ́сть та̑йны ца́рствїѧ, во глꙋбины̑ вхо́дитъ бж҃їѧ, и҆ де́нь днѝ ѿрыга́етъ словеса̀ жи́зни ѿ невла́ема и҆ просвѣще́нна се́рдца бла́га человѣ́кѡмъ: поне́же бла́гъ є҆́сть бл҃га́го и҆мѣ́ѧ, глаго́люща въ себѣ̀ нѡ́ваѧ же и҆ вє́тхаѧ.

<rubric class="inline">м҃з.</rubric> <red>П</red>ремꙋ́дрость є҆́сть бг҃ъ, и҆ сло́вомъ и҆ премꙋ́дростїю ходѧ́щихъ, ра́зꙋмомъ небе́сныхъ бг҃отворѧ̀, соединѧ́етъ тѣ́хъ себѣ̀ свѣ́томъ, и҆ положе́нїемъ бо́ги содѣ́ловаетъ. И҆ ꙗ҆́коже са́мъ ѿ не сꙋ́щагѡ премꙋ́дростїю всѧ̑ сотвори́въ, премꙋ́дростїю сꙋ̑щаѧ въ мі́рѣ наставлѧ́етъ, и҆ ѹ҆правлѧ́етъ и҆ спасе́нїе всѣ́хъ приближа́ющихсѧ є҆мꙋ̀ ѡ҆браще́нїемъ, та́кожде при́снѡ премꙋ́дростїю дѣ́лаетъ: та́кѡ и҆ сподо́бивыйсѧ го́рнѣйшїѧ бы́ти премꙋ́дрости чистото́ю прича́стникъ, при́снѡ ꙗ҆́кѡ ѡ҆́бразъ бж҃їй, и҆ то́й премꙋ́дростїю твори́тъ и҆ дѣ́лаетъ, ꙗ҆̀же сꙋ́ть бж҃е́ственныѧ во́ли. Собира́ѧ же всегда̀ и҆ воспростира́ѧ по́мысленное своѐ ра́зꙋмомъ неизрече́нныхъ ко а҆́гг҃льскомꙋ вои́стиннꙋ животꙋ̀, и҆ є҆динови́днꙋ, є҆ли́кѡ дости́гнꙋти мо́щно, жи́знь свою̀ дѣ́лаѧ, соединѧ́етъ гѡ́рнимъ си́ламъ себѐ, є҆ди́нственнѣ ѡ҆ бз҃ѣ дви́жимымъ, и҆ тѣ́ми къ пе́рвомꙋ нача́лꙋ и҆ винѣ̀ ꙗ҆́кѡ благи́ми вождьмѝ возво́дитсѧ.

<rubric class="inline">м҃и.</rubric> <red>И҆́</red>же премꙋ́дростїю лꙋ́чшею себѐ соедини́вый гѡ́рнимъ си́ламъ, и҆ сегѡ̀ ра́ди бг҃ови соедини́выйсѧ, по подо́бїю сы́й бж҃їю, со всѣ́ми сло́вомъ и҆ сочета́нїемъ любопремꙋ́дростнѣ бесѣ́дꙋѧ, ѿсѣца́етъ хотѧ́щихъ бж҃е́ственною си́лою навыкновє́нїѧ, ѿ внѣ́шнихъ и҆ раздѣле́нныхъ, и҆ къ є҆динови́дной жи́зни, ꙗ҆́коже себѐ, ꙗ҆́кѡ бж҃їй подража́тель и҆ тѣ́хъ собира́ѧ дꙋ́хомъ, возво́дитъ премꙋ́дростїю и҆ ра́зꙋмомъ, и҆ сокрове́нныхъ ѡ҆сїѧ́нїемъ къ видѣ́нїю сла́вы є҆ди́нагѡ и҆ пе́рвагѡ свѣ́та: и҆ соедини́въ тѣ́хъ, ꙗ҆̀же ѡ҆ бз҃ѣ сꙋществѡ́мъ и҆ чинѡ́мъ, въ є҆ди́нство приво́дитъ бж҃їе всесїѧ̑тельны бы́вшѧ ѡ҆сїѧ́нїемъ дх҃а.

<rubric class="inline">м҃ѳ.</rubric> <red>Ч</red>етвери́цѣ добродѣ́телей ѻ҆смери́ца спослѣ́дствꙋетъ є҆сте́ственныхъ же и҆ пе́рвѣйшихъ добродѣ́телей, къ є҆ди́ной ѿ си́хъ ко́ейждо ѿ є҆ди́ныѧ и҆ дрꙋгі́ѧ страны̀ двѣма̀ привозсїѧва́ющема: ꙗ҆́коже и҆ то́й ко́ейждо быва́ти въ трⷪ҇цꙋ. Мꙋ́дрости ѹ҆́бѡ, ра́зꙋмъ привозсїѧва́етъ и҆ премꙋ́дрости видѣ́нїе, пра́вдѣ разсꙋжде́нїе и҆ благосострада́теленъ совѣ́тъ: мꙋ́жествꙋ, терпѣ́нїе и҆ сопротивле́нїе крѣ́пко: цѣломꙋ́дрїю, чистота̀ и҆ дѣ́вство. Сеѧ̀ тро́ичныѧ дванадесѧ́тницы, ꙗ҆́коже нѣ́кїй зижди́тель и҆ тайноводи́тель бг҃ъ, премꙋ́дростїю превы́шше сѣди́тъ на прⷭ҇то́лѣ ѹ҆ма̀, сло́во посыла́ѧ, въ содѣ́тельство мі́ра добродѣ́телей, є҆́же и҆ прїе́млющо ѿ подлежа́щихъ нача̑лъ, вещество̀ ѿ є҆ди́ныѧ и҆ дрꙋгі́ѧ рече́нныхъ, мы́сленный благоче́стїѧ мі́ръ содѣ́тельствꙋетъ въ дꙋшѝ. И҆ ꙗ҆́коже ѹ҆́бѡ не́бо простира́етъ въ не́й мꙋ́дрость, всю̀ ѕвѣ́зднꙋ во всесїѧ́тельнꙋ жи́знь: въ не́йже ꙗ҆́коже два̀ свѣти̑ла вели̑ка, бж҃е́ственный ра́зꙋмъ и҆ є҆сте́ственное видѣ́нїе сїѧ́ти и҆ просвѣща́ти сїю̀ твори́тъ, и҆ ꙗ҆́коже зе́млю ѡ҆сно́вываетъ пра́вдꙋ въ не́й, во всепи́ршество неиждива́емо: и҆ ꙗ҆́коже воздꙋ́хъ простира́етъ цѣломꙋ́дрїе, въ прохлажде́нїе и҆ ро́сꙋ чистѣ́йшїѧ жи́зни: и҆ ꙗ҆́коже мо́ре мꙋ́жество ѡ҆предѣлѧ́етъ въ не́мощи є҆стества̀, на разоре́нїе тве́рдємъ и҆ возноше́нїємъ сопроти́внагѡ. Се́й ѹ҆́бѡ та́кѡ мі́ръ сло́во созида́ѧ, си́лꙋ влага́етъ въ ню̀ дх҃ъ, въ движе́нїе ѹ҆́бѡ мы́сленно и҆ приснодви́жно, и҆ въ содержа́нїе нерасточа́емо же и҆ пребыва́тельно, по рече́нномꙋ бж҃е́ственнымъ даві́домъ сло́вомъ гдⷭ҇нимъ небеса̀ ѹ҆тверди́шасѧ, и҆ дх҃омъ ѹ҆́стъ є҆гѡ̀ всѧ̀ си́ла и҆́хъ.

<rubric class="inline">н҃.</rubric> <red>С</red>ъ дꙋхо́вными превозра́стїи тщали́выхъ совозраста́ти ѡ҆бы́че и҆ гдⷭ҇ь на́шъ і҆и҃съ хрⷭ҇то́съ. И҆ є҆гда̀ ѹ҆́бѡ младе́нцы сꙋ́ть тре́бꙋюще млека̀, сса́ти глаго́летсѧ млеко̀ вводи́тельныхъ добродѣ́телей ѡ҆бꙋче́нїѧ тѣле́снагѡ: є҆гѡ́же поле́зное, вма́лѣ є҆́сть возраста́ющымъ добродѣ́телїю, и҆ пома́лꙋ ѿлага́ющымъ младе́нчество. Є҆гда́ же въ ю҆́ношы взы́дꙋтъ, и҆ тве́рдою пи́щею пита́ютсѧ видѣ́нїѧ сꙋ́щихъ, ꙗ҆́кѡ ѡ҆бꙋче́нни дꙋше́вными чꙋ́вствы: преспѣва́ти, глаго́летсѧ, во́зрастомъ и҆ благода́тїю, и҆ посредѣ̀ ста́рєцъ сѣдѣ́ти, и҆ ѿкрыва́ти тѣ̑мъ глꙋбѡ́каѧ ѿ тьмы̀. Є҆гда́ же въ мꙋ́жа соверше́нна въ мѣ́рꙋ во́зраста соверша́тсѧ и҆сполне́нїѧ хрⷭ҇то́ва: проповѣ́дати, глаго́летсѧ, сло́во всѣ̑мъ покаѧ́нїѧ, и҆ ѹ҆чи́ти люде́й, ꙗ҆̀же ѡ҆ црⷭ҇твїи нбⷭ҇нѣмъ, и҆ ко є҆́же пострада́ти спѣши́тисѧ: се́й бо є҆́сть коне́цъ всѧ́кагѡ соверши́вшагосѧ въ добродѣ́телехъ, да всѧ̑ проше́дъ во́зрасты хрⷭ҇тѡ́вы, ко стра́сти дости́гнетъ и҆скꙋше́нїй по крⷭ҇тꙋ̀ ѻ҆́нагѡ.
