---
title: "Бж҃е́ственнагѡ ѻ҆тца̀ и҆лїѝ є҆́кдика разꙋмѣ́тельны, глави̑зны дѣ́ѧтельны и҆ зри́тельны"
navigation:
  key: various-filokalia5-5
  title: "Бж҃е́ственнагѡ ѻ҆тца̀ и҆лїѝ є҆́кдика разꙋмѣ́тельны, глави̑зны дѣ́ѧтельны и҆ зри́тельны"
  parent: various-filokalia5
  order: 5
type: "various"
---

# Бж҃е́ственнагѡ ѻ҆тца̀ и҆лїѝ є҆́кдика разꙋмѣ́тельны, глави̑зны дѣ́ѧтельны и҆ зри́тельны.

<rubric>Тогѡ́жде разꙋмѣ́тельны.</rubric>

<red>П</red>росвѣща́етсѧ ѹ҆́мъ, разꙋмѣ́тельнагѡ видѣ́нїѧ къ высотѣ̀ взѧ́тъ бы́въ, сїѧ̑ проче́тъ словеса̀: помрача́етсѧ же па́ки впада́ѧй въ стра́сть.

<rubric class="inline">а҃.</rubric> <red>Н</red>ꙋ́жно є҆́сть вѣ́дѣти разꙋмѣ́тельномꙋ, когда̀ ѹ҆́бѡ ѹ҆́мъ є҆гѡ̀ во странѣ̀ разꙋмѣ́нїй є҆́сть: когда́ же во странѣ̀ по́мыслѡвъ, и҆ когда̀ въ странѣ̀ чꙋ́вственнѣй. И҆ въ се́й па́ки, въ сꙋ́щихъ ли во вре́мѧ, и҆лѝ въ чрезвре́менныхъ па́че ѡ҆брѣта́етсѧ.

<rubric class="inline">в҃.</rubric> <red>В</red>ъ разꙋмѣ́нїихъ не сы́й ѹ҆́мъ, въ по́мыслѣхъ всѧ́ко є҆́сть: въ по́мыслѣхъ же сы́й, въ разꙋмѣ́нїихъ нѣ́сть: въ чꙋ́вствѣ же быва́ѧ, со всѣ́ми є҆́сть.

<rubric class="inline">г҃.</rubric> <red>Ч</red>рез̾ разꙋмѣ́нїе ѹ҆́бѡ ѹ҆́мъ прехо́дитъ къ мы́слєннымъ, чрез̾ по́мыслъ же къ словє́снымъ сло́во: къ дѣ̑ѧтельнымъ же, чрез̾ мечта́нїе чꙋ́вство.

<rubric class="inline">д҃.</rubric> <red>С</red>а́мъ въ себѣ̀ ѹ҆́мъ собира́емь, ничто́же ни ѿ сꙋ́щихъ по чꙋ́вствꙋ, ни ѿ сꙋ́щихъ по по́мыслꙋ ви́дитъ: на́ги бо ѹ҆мы̀ и҆ бж҃е́ственны лꙋчы̀ точа́щыѧ ми́ръ же и҆ ра́дость.

<rubric class="inline">є҃.</rubric> <red>И҆́</red>но є҆́сть ѹ҆́мъ ве́щи, и҆ и҆́но сло́во є҆гѡ̀, и҆ и҆́но є҆́же чꙋ́вствомъ возводи́мое, и҆ то̀ ѹ҆́бѡ є҆́сть є҆стество̀, сїе́ же слꙋ́чай: сегѡ́ же разли́чїе подлежа́щагѡ.

<rubric class="inline">ѕ҃.</rubric> <red>М</red>нѡ́ги пꙋти̑ проходѧ̀ ѹ҆́мъ, несы́тенъ показꙋ́етсѧ. Къ є҆ди́номꙋ же пꙋтѝ собира́емь моли́твы, пре́жде соверше́нства ѹ҆тѣснѧ́емь ви́дитсѧ молѧ́сѧ, прича́стникꙋ ѿпꙋще́нꙋ бы́ти къ тѣ̑мъ, ѿ ни́хже и҆зы́де.

<rubric class="inline">з҃.</rubric> <red>С</red>вы́ше низведе́нъ бы́въ ѹ҆́мъ, не востека́етъ па́ки та́мѡ, а҆́ще не соверше́нное до́льныхъ сотвори́тъ презрѣ́нїе, ѡ҆ бж҃е́ственныхъ ѹ҆праждне́нїемъ.

<rubric class="inline">и҃.</rubric> <red>А҆́</red>ще дꙋ́шꙋ твою̀ не мо́жеши съ є҆ди́нѣми сотвори́ти сꙋ́щими въ не́й по́мыслы, понѐ тѣ́ло твоѐ ѹ҆единѧ́тисѧ понꙋ́ди, є҆́же ѡ҆ не́мъ ѕлострада́нїе вы́нꙋ помышлѧ́ѧ: та́кѡ бо со вре́менемъ ми́лостїю бж҃їею, и҆ на пе́рвое востещѝ возмо́жеши благоро́дства досто́инство.

<rubric class="inline">ѳ҃.</rubric> <red>Д</red>ѣ́ѧтельный ѹ҆́бѡ, покарѧ́ти ѹ҆́мъ ѹ҆до́бнѣ мо́жетъ моли́твѣ: зри́тельный же, моли́твꙋ ѹ҆мꙋ̀. То́й ѹ҆́бѡ ѿ ви́димыхъ собира́ѧ ѡ҆бразѡ́въ чꙋ́вство: се́й же дꙋ́шꙋ къ сокровє́ннымъ во ѡ҆́бразѣхъ словесе́мъ преводѧ̀, и҆ то́й ѹ҆́бѡ тѣле́съ повинꙋ́етъ ѹ҆́мъ словеса̀ не вѣ́дѣти: се́й же безтѣле́сныхъ словеса̀ разꙋмѣва́ти. Безтѣле́сныхъ же сꙋ́ть словеса̀ тѣле́съ, сво́йства же и҆ сꙋщества̀ и҆́хъ.

<rubric class="inline">і҃.</rubric> <red>Є҆</red>гда̀ ѹ҆́мъ тво́й тѣле́съ, и҆ и҆мѣ́нїй, и҆ бра́шенъ сладостра́стїѧ свободи́ши: тогда̀ и҆ є҆́же а҆́ще твори́ши, да́ръ чи́стъ бг҃ови вмѣни́тсѧ. Возда́стсѧ же тебѣ̀, є҆́же ѿве́рстисѧ се́рдца твоегѡ̀ ѻ҆чесе́мъ, и҆ ꙗ҆́снѣ поꙋча́тисѧ внꙋ́трь напи̑саннымъ во ѹ҆мѣ̀ словесе́мъ бж҃їимъ, ꙗ҆̀же па́че ме́да и҆ со́та, мы́сленномꙋ твоемꙋ̀ вмѣнѧ́тсѧ горта́ни, и҆здава́емою ѿ ни́хъ сла́достїю.

<rubric class="inline">а҃і.</rubric> <red>Н</red>е возмо́жеши тѣле́съ, и҆ и҆мѣ́нїй, и҆ ненꙋ́жныхъ бра́шенъ, жела́нїѧ вы́шшїй сотвори́ти ѹ҆́мъ, а҆́ще не въ чи́стое пра́ведныхъ мѣ́сто введе́ши є҆го̀. Въ не́мже сме́рти же и҆ бг҃а па́мѧть, па́ки и҆сте́кши ѿ земна́гѡ се́рдца и҆згла́дитъ всѐ жела́нїѧ воста́нїе.

<rubric class="inline">в҃і.</rubric> <red>Н</red>ичто́же, ни мы́сли сме́ртныѧ страшнѣ́йшее, ни бж҃їѧ па́мѧти ди́внѣйшее. Та́ бо ѹ҆́бѡ є҆́сть печа́ли спаси́тельныѧ пода́тельна, сїѧ́ же весе́лїѧ дарова́тельна: помѧнꙋ́хъ бо, глаго́летъ проро́къ бг҃а, и҆ возвесели́хсѧ. И҆ премꙋ́дрый: помина́й послѣ̑днѧѧ твоѧ̑, и҆ во вѣ́ки не согрѣши́ши. Не возмо́жно же втора́гѡ комꙋ̀ во ѹ҆свое́нїи бы́ти, и҆скꙋ́са те́рпкости пе́рвагѡ не прїе́мшꙋ.

<rubric class="inline">г҃і.</rubric> <red>Д</red>о́ндеже сла́вꙋ бж҃їю ѿкрове́нныхъ лице́мъ не ѹ҆ви́дитъ ѹ҆́мъ, не мо́жетъ дꙋша̀ глаго́лати въ чꙋ́вствѣ свое́мъ: а҆́зъ же возра́дꙋюсѧ ѡ҆ гдⷭ҇ѣ, возвеселю́сѧ ѡ҆ спасе́нїи є҆гѡ̀. Покро́въ бо лежи́тъ самолю́бїѧ на се́рдцѣ є҆ѧ̀, ко є҆́же не ѿкры́тисѧ є҆́й ѡ҆снова́нїемъ вселе́нныѧ, ꙗ҆̀же сꙋ́ть словеса̀ бы́вшихъ, є҆́же не ѿе́млетсѧ ѿ неѧ̀, кромѣ̀ во́льныхъ и҆ нево́льныхъ трꙋдѡ́въ.

<rubric class="inline">д҃і.</rubric> <red>Н</red>е по бѣ́гствѣ ѿ є҆гѵ́пта, и҆́же є҆́сть по дѣ́йствꙋ грѣ́хъ: нижѐ по преше́ствїи мо́рѧ, рабо́ты, глаго́лю, ꙗ҆́же по ѹ҆свое́нїю: но по пребыва́нїи, є҆́же въ пꙋсты́ни, посредѝ лежа́щей дѣ́йствъ и҆ движе́нїй ѕло́бы, і҆зра́илевъ народоводи́тель соглѧ́дати мо́жетъ зе́млю ѡ҆бѣтова́нїѧ, ꙗ҆́же є҆́сть безстра́стїѧ: зри́тельнꙋю посыла́ѧ и҆ назира́тельнꙋю свою̀ си́лꙋ.

<rubric class="inline">є҃і.</rubric> <red>С</red>ѣдѧ́щїй ѹ҆́бѡ въ пꙋсты́ни, си́рѣчь въ недѣ́йствїи страсте́й, слꙋ́хомъ є҆ди́нѣмъ бл҃же́нныѧ ѻ҆́ныѧ и҆́мꙋтъ блага̑ѧ землѝ. А҆ ꙗ҆̀же въ не́й смотри́вшїи въ ра́зꙋмѣ, ꙗ҆́вѣ ꙗ҆́кѡ то́нцѣ ви́димыхъ видѣ́нїѧ бы́ша. Сподо́бльшїисѧ же въ ню̀ вни́ти, всѣ́мъ чꙋ́вствомъ и҆стека́ющихъ ѿ неѧ̀, ꙗ҆́кѡ млеко̀ и҆ ме́дъ, пе́рвагѡ, глаго́лю, и҆ втора́гѡ видѣ́нїѧ слове́съ насы́тишасѧ.

<rubric class="inline">ѕ҃і.</rubric> <red>Н</red>е ѹ҆̀ сраспѧ́тсѧ хрⷭ҇тꙋ̀, є҆щѐ є҆сте́ствєнна движє́нїѧ и҆мы́й пло́ти. Нижѐ спогребе́сѧ дꙋше́вными помышле́нїи привлека́емый. Ка́кѡ ѹ҆̀бо воскре́снетъ съ ни́мъ таковы́й во ѡ҆бновле́нїи жи́зни жи́ти;

<rubric class="inline">з҃і.</rubric> <red>Т</red>рїе́мъ сꙋ́щымъ въ дꙋшѝ ѡ҆бде́ржнѣйшымъ добродѣ́телемъ: постꙋ̀, моли́твѣ же и҆ молча́нїю: нꙋ́ждно є҆́сть сꙋ́щемꙋ ѹ҆́бѡ ѿ моли́твы, и҆зба́витисѧ хотѧ́щꙋ, въ нѣ́коемъ є҆сте́ственномъ видѣ́нїи почива́ти. Сꙋ́щемꙋ же ѿ молча́нїѧ во правоꙋчи́тельной бесѣ́дѣ, во второ́й же благода́тнѣй пи́щи постѧ́щемꙋсѧ.

<rubric class="inline">и҃і.</rubric> <red>Д</red>о́ндеже въ бж҃е́ственныхъ є҆́сть ѹ҆́мъ, спаса́етъ є҆́же по подо́бїю, бла́гъ же и҆ милосе́рдъ ѡ҆брѣта́ѧсѧ. Въ сꙋ́щихъ же по чꙋ́вствꙋ бы́въ, а҆́ще ѹ҆́бѡ благовре́меннѣ, и҆ прили́чнѣ схо́дитъ, и҆скꙋ́съ даѧ̀ и҆ прїе́млѧ во ѻ҆́нѣхъ, благода́рствꙋѧ па́ки къ себѣ̀ возвраща́етсѧ. Внѣ̀ вре́мене же, и҆ потре́бы, ꙗ҆́коже нѣ́кїй воево́да не ѡ҆смотрели́въ ѡ҆брѧ́щетсѧ, мно́гое своеѧ̀ пресѣца́ѧ си́лы, внегда̀ ра́товатисѧ.

<rubric class="inline">ѳ҃і.</rubric> <red>В</red>нꙋ́трь сокрове́нный въ на́съ безстра́стїѧ ра́й, ѡ҆́бразъ є҆́сть и҆мꙋ́щагѡ пра́ведники прїѧ́ти. Ѻ҆ба́че не всѝ внѣ̀ ѻ҆́нагѡ ѡ҆брѧ́щꙋтсѧ, є҆ли́цы внꙋ́трь содержи́магѡ бы́ти не возмого́ша.

<rubric class="inline">к҃.</rubric> <red>Ч</red>ꙋ́вственное ѹ҆́бѡ со́лнце, стра́нны своѧ̑ лꙋчы̀ ѿ хра́мины затворє́нныѧ сотворѧ́етъ: мы́сленное же не мо́жетъ и҆спꙋсти́ти сла́дкихъ лꙋче́й на дꙋ́шꙋ ѡ҆жида́ющꙋю, но не и҆мꙋ́щꙋю чꙋ́вствъ затворе́нныхъ ѿ ви́димыхъ.

<rubric class="inline">к҃а.</rubric> <red>Р</red>азꙋмѣ́теленъ є҆́сть, и҆́же схождє́нїѧ ѹ҆́бѡ своѧ̑ велелѣ́пнѡ, дꙋши́ же восхождє́нїѧ смиренномꙋ́дреннѣ располага́ѧй.

<rubric class="inline">к҃в.</rubric> <red>П</red>чела̀ ѹ҆́бѡ цвѣтникѝ ѡ҆блета́ющи, ѿѻнꙋ́дꙋ ме́дꙋ вины̀ прїѡбрѣта́етъ: дꙋша́ же вѣ́ки ѡ҆бходѧ́щи разли́чны, ѿсю́дꙋ сла́дость во ѹ҆́мъ пꙋща́етъ.

<rubric class="inline">к҃г.</rubric> <red>П</red>оѧ́дшїй ѹ҆́бѡ є҆ле́нь ѕмїє́въ, ꙗ҆́дъ ѹ҆гаси́ти къ водны̑мъ тече́тъ и҆сто́чникѡмъ: дꙋша́ же стрѣла́ми бж҃е́ственными ѹ҆ѧ́звленна, непреста́ннагѡ влече́тсѧ ко ѹ҆ѧзви́вшемꙋ раче́нїемъ.

<rubric class="inline">к҃д.</rubric> <red>Т</red>о́нцыи ѹ҆́бѡ по́мыслы во ѹ҆едине́нной жи́зни прозѧба́ютъ: ѹ҆мышлє́нїѧ же въ раздѣ́льной: во многобезмо́лвнѣй же дꙋшѝ, по́мыслы ѹ҆́бѡ ѿгна́шасѧ: ѹ҆́ми же то́чїю на́зи тѣле́съ къ то́й приближа́ютъ, и҆̀же ѡ҆ про́мыслѣ и҆ сꙋдѣ̀ словеса̀, а҆́ки нѣ̑каѧ ѡ҆снова̑нїѧ землѝ ѿкрыва́юще, то́й и҆з̾ѧвлѧ́ютъ.

<rubric class="inline">к҃є.</rubric> <red>В</red>ъ раздѣ́льной жи́зни мꙋ́жескїй по́лъ и҆ же́нскїй, про́стѣ ви́дѣтисѧ не ѡ҆бы́че. Сїе́ бо во и҆́ноческой ѡ҆брѧ́щетсѧ, въ не́й же мꙋ́жа и҆ жены̀ разли́чїе, за є҆́же по подо́бїю во хрⷭ҇тѣ̀ і҆и҃сѣ, не познае́тсѧ.

<rubric class="inline">к҃ѕ.</rubric> <red>П</red>о́мыслы, нижѐ безслове́сныѧ ча́сти сꙋ́ть дꙋшѝ (не бо̀ є҆́сть въ безслове́сныхъ по́мыслъ) нижѐ ѹ҆́мныѧ: занѐ ни во а҆́гг҃лѣхъ є҆́сть: са̑мыѧ же тоѧ̑ словє́сныѧ сꙋ́ще рождє́нїѧ, ꙗ҆́кѡ лѣ́ствицꙋ мечта́нїе ѹ҆потреблѧ́юще, восхо́дѧтъ ѹ҆́бѡ къ ѹ҆мꙋ̀ ѿ чꙋ́вства, ꙗ҆̀же сꙋ́ть ѻ҆́нагѡ, томꙋ̀ возвѣща́юще: низхо́дѧтъ къ немꙋ̀ ѿ негѡ̀, ꙗ҆̀же сꙋ́ть ѻ҆́нагѡ, совѣ́тꙋюще.

<rubric class="inline">к҃з.</rubric> <red>Ꙗ҆́</red>коже нѣ́цыи и҆з̾ глꙋбины̀ возводи́ми, и҆ нѣ́чесогѡ въ по́мощь ꙗ҆́тисѧ покꙋша́ющесѧ, лꙋка́вїи по́мыслы ѡ҆брѧ́щꙋтсѧ, ꙗ҆́коже кораблю̀ бѣ́дствꙋющей ѕло́бѣ сле́зъ пото́помъ.

<rubric class="inline">к҃и.</rubric> <red>П</red>о подлежа́щемꙋ ка́чествꙋ дꙋшѝ, и҆лѝ ꙗ҆́кѡ морсті́и разбо́йницы потоплѧ́ти, и҆лѝ ꙗ҆́кѡ гребцы̀ спомоществова́ти бѣ́дствꙋющей, и҆̀же ѡ҆ не́й собира́ютсѧ по́мыслы. Ѻ҆́ви ѹ҆́бѡ въ пꙋчи́нꙋ влекꙋ́щи неподо́бныхъ пѡ́мыслъ: ѻ҆́ви же ближа́йшїй пꙋ́ть и҆збира́юще, къ ти̑химъ брегѡ́мъ кора́бль ѹ҆клонѧ́ютъ.

<rubric class="inline">к҃ѳ.</rubric> <red>С</red>едмо́мꙋ тщесла́вїѧ по́мыслꙋ сꙋ́щꙋ жела́ющаѧ, ꙗ҆́кѡ послѣ́днѧѧ, ѿри́нꙋти дꙋша̀, а҆́ще не тѣ́хъ, и҆̀же пре́жде є҆гѡ̀, совлече́тсѧ. Не возмо́жетъ въ ѻ҆сма́го и҆́же по тѣ́хъ ѡ҆блещи́сѧ, є҆го́же и҆ жили́ще небе́сно нарица́ти вѣ́сть бж҃е́ственный а҆по́столъ, и҆ воздыха́нми ѡ҆блещи́сѧ, мощѝ є҆гѡ̀ ра́ди веще́ствꙋющихъ наги̑мъ сꙋ́щымъ.

<rubric class="inline">л҃.</rubric> <red>К</red>ъ соверше́ннѣй ѹ҆́бѡ моли́твѣ, а҆́гг҃льстїи приходи́ти ѡ҆быко́ша по́мыслы: къ сре́днѣй же, дх҃о́внїи: къ води́тельнѣй же, є҆стествосло́внїи.

<rubric class="inline">л҃а.</rubric> <red>Ꙗ҆́</red>коже благоро́дное зерна̀ кла́сомъ, та́кѡ и҆ чистота̀ видѣ́нїѧ, моли́твою ꙗ҆влѧ́тисѧ ѡ҆бы́че. И҆́мꙋтъ же ѻ҆́въ ѹ҆́бѡ къ возбране́нїю пти́цъ сѣменособира́тельныхъ, а҆́ки нѣ̑каѧ кѡ́пїѧ, ѡ҆крꙋжа́ющыѧ ѻ҆́сти: ѻ҆́въ же, любомꙋ́дрствꙋющыѧ во и҆скꙋше́нїѧхъ по́мыслы ко ѻ҆́нѣхъ потребле́нїю.

<rubric class="inline">л҃в.</rubric> <red>В</red>и̑димаѧ ѹ҆́бѡ дꙋшє́внаѧ, дѣѧ̑нїѧ ра́ди посре́брена, ꙗ҆́коже крилѣ̀ голꙋби̑нѣ сꙋ́ть: разꙋмѣва́ємаѧ же, глаго́лю же междора̑мїѧ, видѣ́нїѧ ра́ди ꙗ҆́кѡ въ блеща́нїи зла́та сꙋ́ть. Не ѹ҆краси́вшаѧсѧ бо дꙋша̀ полетѣ́ти и҆ почи́ти не мо́жетъ, и҆дѣ́же всѣ́хъ веселѧ́щихсѧ жили́ще є҆́сть.



<rubric>Тогѡ́жде глави̑зны дѣ́ѧтельны и҆ зри́тельны.</rubric>

<red>П</red>о́ле здѣ̀ плодѡ́въ и҆спо́лнено дꙋхо́внагѡ дѣѧ́нїѧ и҆ видѣ́нїѧ.

<rubric class="inline">л҃г.</rubric> <red>Н</red>ача̑тки гꙋмна̀ и҆ точи́ла, дре́вле ѹ҆́бѡ дрє́внимъ приноси́ти во хра́мъ повелѣ́но бы́сть: ны́нѣ же мы̀ дѣ́ѧтельныѧ ѹ҆́бѡ (добродѣ́тели) нача́тки воздержа́нїе подоба́етъ бг҃ꙋ приноси́ти, и҆ и҆́стинꙋ: зри́тельныѧ же добродѣ́тели, любо́вь, и҆ моли́твꙋ. Ѻ҆́ными ѹ҆́бѡ, по́хоти безслове́сныѧ и҆ ꙗ҆́рости вины̀ пресѣца́юще: си́ми же мы̑сли тщє́тныѧ, и҆ ꙗ҆̀же ѿ бли́жнѧгѡ навѣ́ты.

<rubric class="inline">л҃д.</rubric> <red>Д</red>ѣ́ѧтельныѧ ѹ҆́бѡ (добродѣ́тели) нача́ло, воздержа́нїе и҆ и҆́стина: среда́ же, цѣломꙋ́дрїе и҆ смиренномꙋ́дрїе: коне́цъ же є҆ѧ̀, по́мыслѡвъ ми́ръ и҆ ст҃ы́нѧ тѣ́ла.

<rubric class="inline">л҃є.</rubric> <red>Д</red>ѣѧ́нїе є҆́сть, не є҆́же дѣ́ѧти про́стѣ мощѝ дѡ́браѧ, но и҆ є҆́же ꙗ҆́коже подоба́етъ дѣ̑ѧти та̀, вре́мѧ и҆ мѣ́рꙋ и҆ дѣ̑емымъ сприносѧ́щꙋ дѣ́ющемꙋ.

<rubric class="inline">л҃ѕ.</rubric> <red>В</red>идѣ́нїе є҆́сть, не є҆́же ви́дѣти то́чїю, ꙗ҆́коже сꙋ́ть тѣлеса̀ є҆стество́мъ, но є҆́же и҆ словеса̀ и҆́хъ къ чесомꙋ̀ зрѧ́тъ.

<rubric class="inline">л҃з.</rubric> <red>Н</red>ѣ́сть ни дѣѧ́нїе ѹ҆твержде́нно без̾ видѣ́нїѧ, ни видѣ́нїе и҆́стинно без̾ дѣѧ́нїѧ. Подоба́етъ бо и҆ дѣѧ́нїю достосло́внꙋ бы́ти, и҆ видѣ́нїю дѣ́ѧтельнꙋ: да тѣ́мъ ѹ҆́бѡ некрѣпка̀ ѡ҆брѣта́етсѧ ѕло́ба, си́мъ же си́льна добродѣ́тель, во благоволе́нїи бла́гости.

<rubric class="inline">л҃и.</rubric> <red>К</red>оне́цъ ѹ҆́бѡ дѣ́ѧтельныхъ, ѹ҆мерщвле́нїе страсте́й: коне́цъ же разꙋмѣва́емыхъ, видѣ́нїе добродѣ́телей.

<rubric class="inline">л҃ѳ.</rubric> <red>Ꙗ҆́</red>коже вещество̀ зрѣ́нїю ѻ҆че́съ, та́кѡ дѣѧ́нїе зрѣ́нїю ѹ҆ма̀: и҆ ꙗ҆́коже ѻ҆́ко лицꙋ̀, та́кѡ ѹ҆мозрѣ́нїе дѣѧ́нїю ꙗ҆влѧ́етсѧ.

<rubric class="inline">м҃.</rubric> <red>В</red>ъ по́прищи дѣ́ѧтельныѧ добродѣ́тели, мно́зи ѹ҆́бѡ текꙋ́тъ: є҆ди́нъ же прїе́млетъ по́честь, пре́жде конца̀ тоѧ̀ прїитѝ во видѣ́нїе жела́ѧй.

<rubric class="inline">м҃а.</rubric> <red>Ѹ҆</red>миле́нїе ѹ҆́бѡ питїѐ прїе́млетъ дѣ́ѧтельный въ моли́твѣ: ча́шею же держа́вною ѹ҆поева́етсѧ зри́тельный. То́й ѹ҆́бѡ во ꙗ҆̀же по є҆стествꙋ̀ любомꙋ́дрствꙋѧй: се́й же и҆ себѐ не вѣ́дый внегда̀ моли́тисѧ.

<rubric class="inline">м҃в.</rubric> <red>Н</red>е попꙋща́емь є҆́сть дѣ́ѧтельный въ дꙋхо́внѣ видѣ́нїи намно́зѣ терпѣ́ти: ѡ҆брѣта́етсѧ бо ꙗ҆́кѡ страннопрїѧ́тъ бы́въ нѣ́кїимъ, и҆ ѿ ѻ҆́нагѡ хра́мины ско́рѡ ѻ҆́тай и҆сходѧ̀.

<rubric class="inline">м҃г.</rubric> <red>Ꙗ҆́</red>кѡ во врата̀ ѹ҆́бѡ вхо́дѧтъ дѣ́ѧтельнїи за́повѣдей бж҃їихъ, внегда̀ моли́тисѧ: ꙗ҆́кѡ во дворы́ же добродѣ́телей съ пѣ́сньми зри́тельнїи благодарѧ́ще: ѻ҆́ви ѹ҆́бѡ ꙗ҆́кѡ разрѣше́нни бы́ша ѿ ѹ҆́зъ: ѻ҆́ви же ꙗ҆́кѡ и҆ плѣ́нники ꙗ҆́ша ра́тꙋющыѧ и҆́хъ.

<rubric class="inline">м҃д.</rubric> <red>П</red>одоба́етъ по держа́вѣ дѣ́ѧтельныѧ (добродѣ́тели) и҆ держа́вѣ видѣ́нїѧ ѡ҆брѣта́тисѧ. Да не по подо́бїю кораблѧ̀ нера̑внаѧ вѣ́трила ѡ҆бносѧ́щꙋ, и҆лѝ бѣдꙋ̀ прете́рпитъ вѣ́трѡвъ ѕѣ́льностїю, за неꙋмѣ́ренность и҆́хъ, и҆лѝ тщетꙋ̀ дꙋхѡ́въ за ма́лость ꙗ҆́же въ ладїѝ.

<rubric class="inline">м҃є.</rubric> <red>Г</red>ребцы̀ ѹ҆́бѡ мы́сленнагѡ кораблѧ̀, разꙋмѣ́й благочести̑выѧ по́мыслы: ве́сла же, живо́тныѧ си̑лы дꙋшє́вныѧ, ꙗ҆́рость, и҆ жела́нїе, хотѣ́нїе и҆ произволе́нїе. Си́хъ дѣ́ѧтельный ѹ҆́бѡ въ тре́бованїи є҆́сть всегда̀: не всегда́ же и҆ зри́тельный. Во вре́мѧ бо моли́твы ра́доватисѧ се́й всѣ̑мъ ре́къ, са́мъ себѐ на корми́лѣхъ ра́зꙋмомъ посажда́ѧ, чрез̾ всю̀ бо́дрствоваше въ видѣ́нїи но́щь, хвалє́нїѧ приносѧ̀ содержи́телю всегѡ̀. А҆́ще нѣ́гдѣ и҆ пѣ́снь нѣ́кꙋю рачи́тельнꙋ воспрїе́млѧ къ свое́й напѣва́етъ дꙋшѝ, и҆но́гѡ мо́рѧ ѿ дале́че смотрѧ̀ возвышє́нїѧ, и҆ шꙋ̑мнаѧ движє́нїѧ, бж҃е́ственными ѹ҆жаса́емь сꙋдьба́ми же и҆ ѡ҆правда́нїи.

<rubric class="inline">м҃ѕ.</rubric> <red>И҆́</red>же посредѣ̀ сы́й дѣѧ́нїѧ и҆ видѣ́нїѧ, нижѐ всѧ́ко ве́слами ꙗ҆́коже кора́бленницы, твори́тъ пла́ванїе, нижѐ всѧ́кѡ мы́сленными вѣ́трилами: но ѻ҆бѣ́ма потре́бꙋ ѹ҆добопла́ванїѧ дѣ́лаетъ, сла́дцѣ носѧ̀ и҆ трꙋды̀ дѣѧ́нїѧ, мѣ́ры ра́ди видѣ́нїѧ: и҆ словеса̀ несоверше́ннагѡ видѣ́нїѧ, ра́ди по́мощи ѿ дѣѧ́нїѧ.

<rubric class="inline">м҃з.</rubric> <red>З</red>ри́тельный ѹ҆́бѡ съ произволе́нїемъ є҆стество̀ и҆мѣ́ѧ стекꙋ́щее, ꙗ҆́коже нѣ́каково тече́нїе без̾ трꙋда̀ твори́тъ пла́ванїе: дѣ́ѧтельный же сопротивлѧ́ющеесѧ ѡ҆брѣта́ѧ произволе́нїю ѹ҆свое́нїе, мно́гꙋ по́мыслѡвъ те́рпитъ бꙋ́рю, и҆ ма́лѡ не во ѿча́ѧнїе бѣ́дствꙋетъ тѧ́жести ра́ди прїитѝ.

<rubric class="inline">м҃и.</rubric> <red>Н</red>ижѐ ни́ва не до́брѣ воздѣ́лана бы́вши, мно́гѡ гобзова́тельно и҆ чи́сто воздаѧ́ти сѣ́мѧ сѣ́ющемꙋ ѡ҆бы́че: нижѐ дѣ́ѧтельнꙋю (добродѣ́тель) проходѧ́й, а҆́ще не прилѣ́жнѣ сїю̀ и҆ без̾ ꙗ҆влѧ́тельства прохо́дитъ, и҆́же ѡ҆ мл҃твы ѹ҆́зритъ пло́дъ мно́гъ же и҆ чи́стъ.

<rubric class="inline">м҃ѳ.</rubric> <red>П</red>опира́емой ча́стѣ, подо́бна є҆́сть землѝ мы́сль, непреста́нными моли́твами слѣда́ми ѹ҆тира́ема. Ѻ҆́наѧ бо гла́дка бꙋ́детъ, и҆ сїѧ̀ пра́ва къ под̾ѧ́тїю: ѻ҆́на ѹ҆́бѡ но́гъ мѧ́гкихъ, а҆ сїѧ̀ моли́твъ чи́стыхъ.

<rubric class="inline">н҃.</rubric> <red>В</red>о веще́ственныхъ ѹ҆́мъ споспѣ́шника и҆́мать по́мысла: въ невеще́ственныхъ же, а҆́ще тогѡ̀ не ѡ҆ста́витъ, па́костника и҆мѣ́ти бꙋ́детъ па́кѡсти дѣ́ющаго.

<rubric class="inline">н҃а.</rubric> <red>П</red>окро́въ ѹ҆́бѡ и҆́мать дѣ́ѧтельный на се́рдцѣ свое́мъ въ моли́твѣ, ра́зꙋмъ чꙋ́вственныхъ, ѿкры́тисѧ за ѹ҆свое́нїе не могꙋ́щїй: є҆ди́нъ же зри́тельный за неѡде́ржное, ѿкрове́ннымъ лице́мъ зрѣ́ти ѿ ча́сти мо́жетъ сла́вꙋ бж҃їю.

<rubric class="inline">н҃в.</rubric> <red>М</red>оли́тва ꙗ҆́же съ дꙋхо́внымъ видѣ́нїемъ, землѧ̀ ѡ҆бѣтова́ннаѧ є҆́сть: въ не́йже тече́тъ ꙗ҆́кѡ млеко̀ и҆ ме́дъ, ра́зꙋмъ ꙗ҆́же ѡ҆ про́мыслѣ и҆ сꙋдѣ̀ слове́съ бж҃їихъ. А҆ є҆́же съ нѣ́кимъ є҆сте́ственнымъ (видѣ́нїемъ) є҆гѵ́петъ є҆́сть, въ не́мже дебелѣ́йшихъ по́хотей па́мѧть въ молѧ́щихсѧ быва́етъ. Проста́ѧ же (моли́тва) ма́нна є҆́сть ꙗ҆́же въ пꙋсты́ни, ꙗ҆́же за є҆динови́дное нетерпѣли́вымъ ѹ҆́бѡ затворѧ́ющи жела́нїемъ ѡ҆бѣтова́нныхъ до́браѧ. Терпѧ́щымъ же въ таково́й ѹ҆тѣсне́нной пи́щи, вино́вна быва́ющи лꙋ́чшагѡ вкꙋ́са и҆ пребыва́ющагѡ.

<rubric class="inline">н҃г.</rubric> <red>Д</red>ѣѧ́нїе съ видѣ́нїемъ ѹ҆́бѡ, ꙗ҆́кѡ тѣ́ло съ дꙋ́хомъ влады́чественнымъ: без̾ видѣ́нїѧ же, ꙗ҆́кѡ пло́ть съ дх҃омъ произволи́тельнымъ вмѣни́тсѧ.

<rubric class="inline">н҃д.</rubric> <red>С</red>лове́сныѧ дꙋшѝ дво́ръ ѹ҆́бѡ є҆́сть чꙋ́вство: хра́мъ же мы́сль: а҆рхїере́й же ѹ҆́мъ. Во дворѣ̀ ѹ҆̀бо стои́тъ ѹ҆́мъ, ѿ безслове́сныхъ пресѣца́емый пѡ́мыслъ: во хра́мѣ же, и҆́же ѿ благовре́менныхъ: ни ѿ є҆ди́нагѡ же ѿ си́хъ, и҆́же въ бж҃е́ственное ст҃и́лище сподо́бивыйсѧ вни́ти.

<rubric class="inline">н҃є.</rubric> <red>П</red>ла́чь ѹ҆́бѡ и҆ пѣ́снь, и҆ го́ре, въ домꙋ̀ дѣ́ѧтельныѧ дꙋшѝ трꙋда̀ ра́ди ѡ҆брѣта́етсѧ: гла́съ же ра́дованїѧ и҆ и҆сповѣ́данїѧ ра́зꙋма ра́ди, въ домꙋ̀ зри́тельныѧ слы́шитсѧ.

<rubric class="inline">н҃ѕ.</rubric> <red>Д</red>ѣ́ѧтельный ѹ҆́бѡ, жела́етъ разрѣши́тисѧ трꙋдѡ́въ ра́ди, и҆ со хрⷭ҇то́мъ бы́ти: зри́тельный же благоволи́тъ па́че во пло́ти пребыва́ти. И҆ за ра́дость ю҆́же прїе́млетъ ѿ моли́твы, и҆ за бли́жнѧгѡ пребыва́ющꙋю по́льзꙋ.

<rubric class="inline">н҃з.</rubric> <red>В</red>ъ слове́снѣйшихъ ѹ҆́бѡ, видѣ́нїе предварѧ́етъ дѣѧ̑нїѧ: въ простѣ́йшихъ же, видѣ̑нїѧ дѣѧ́нїе, во є҆ди́нъ ѹ҆́бѡ коне́цъ ѻ҆боѧ̀ ѡ҆канчава̑ющасѧ. Сокраще́нѣйшее же сїѐ ꙗ҆ви́тсѧ, въ ни́хже видѣ́нїе предварѧ́етъ дѣѧ̑нїѧ.

<rubric class="inline">н҃и.</rubric> <red>Р</red>а́й є҆́сть видѣ́нїе мы́сленныхъ. Въ се́й ѹ҆́бѡ разꙋмѣ́тельный, ꙗ҆́кѡ во сво́й до́мъ внꙋ́трь вхо́дитъ моли́твою: дѣ́ѧтельный же ꙗ҆́кѡ пꙋ́тникъ ꙗ҆ви́тсѧ, жела́ѧ ѹ҆́бѡ внꙋ́трь прини́кнꙋти. Не попꙋща́емъ же, за є҆́же превзы́ти ѻ҆пло́тꙋ па́че дх҃о́внагѡ во́зраста є҆гѡ̀.

<rubric class="inline">н҃ѳ.</rubric> <red>Т</red>ѣлє́сныѧ ѹ҆́бѡ стра̑сти, ѕвѣрє́мъ подо́бни сꙋ́ть, пти́цамъ же дꙋшє́вныѧ: и҆ ѻ҆́вы ѹ҆́бѡ ѡ҆сѣнѧ́етъ ѿ слове́снагѡ вїногра́да дѣ́ѧтельный, не ктомꙋ́же и҆ пти̑чныѧ, а҆́ще во видѣ́нїи дх҃о́внѣ не бꙋ́детъ. А҆́ще и҆ ꙗ҆́кѡ наипа́че твори́тъ тща́нїе ѡ҆ внꙋ́треннихъ хране́нїи.

<rubric class="inline">ѯ҃.</rubric> <red>И҆́</red>же во нра́вномъ благолѣ́пїи лꙋ́чшїй є҆́сть, дѣ́ѧтеленъ бы́ти не мо́жетъ. А҆́ще и҆ то́й по патрїа́рхꙋ а҆враа́мꙋ не внѣ̀ бꙋ́детъ, ꙗ҆́кѡ ѹ҆́бѡ землѝ своеѧ̀ є҆сте́ственнагѡ зако́на: а҆ ꙗ҆́кѡ сродства̀ све́рстныѧ себѣ̀ по ѹ҆свое́нїю жи́зни. Та́кѡ бо и҆ се́й ꙗ҆́кѡ печа́ть прїи́метъ врожде́нныѧ сла́сти ѿѧ́тїе: на не́йже и҆́же ѿ рожде́нїѧ покро́вꙋ ѡ҆блежа́щꙋ, соверше́нной свобо́дѣ не попꙋща́етъ пода́тисѧ на́мъ.

<rubric class="inline">ѯ҃а.</rubric> <red>Н</red>ижѐ жребѧ̀ весно́ю при ꙗ҆́слехъ бы́ти, и҆ ꙗ҆̀же въ ни́хъ ꙗ҆́сти претерпѣва́етъ: нижѐ новоѡбꙋча́емый ѹ҆́мъ стѣсне́нїе ѿ моли́твы на до́лзѣ терпѣ́ти мо́жетъ, сла́дцѣ па́че хотѧ̀ ꙗ҆́коже жребѧ̀ на широтꙋ̀ є҆сте́ственнагѡ и҆сходи́ти вѣ́дѣнїѧ, не́жели во ѱалмопѣ́нїи и҆ чте́нїи ѡ҆брѣта́емагѡ.

<rubric class="inline">ѯ҃в.</rubric> <red>Ꙗ҆́</red>коже чрє́сла ѹ҆̀бо и҆́мать препоѧ̑сана посто́мъ и҆ бдѣ́нїемъ дѣ́ѧтельнаѧ добродѣ́тель живѡ́тныѧ си̑лы своѧ̑: и҆ ꙗ҆́коже свѣти́льники горѧ̑щѧ, молча́нїемъ же и҆ моли́твою разꙋмѣ́тельныѧ зри́тельнаѧ добродѣ́тель поставлѧ́ющи мы̑сленныѧ си̑лы: то̀ ѹ҆́бѡ ѻ҆́нѣмъ слове́ство ꙗ҆́кѡ пѣ́стꙋна, сїѧ́ же си́мъ ꙗ҆́кѡ невѣстокраси́телѧ сло́во взало́гственное.

<rubric class="inline">ѯ҃г.</rubric> <red>Н</red>есоверше́нный ѹ҆́мъ въ плодови́тый вїногра́дъ моли́твы не попꙋща́етсѧ входи́ти, въ є҆ди́на же и҆ є҆два̀ ꙗ҆́кѡ къ верхогро́здїйцамъ ни́щъ прѡ́стаѧ ѱалмѡ́въ и҆зглашє́нїѧ.

<rubric class="inline">ѯ҃д.</rubric> <red>Ꙗ҆́</red>коже не всѝ къ бесѣ́дѣ царѧ̀ входи́ти соѡбѣ́довати съ ни́мъ мо́гꙋтъ: та́кѡ нижѐ къ бесѣ́дѣ мл҃твы и҆дꙋ́щїи во видѣ́нїи є҆́же во ѻ҆́нѣй ѹ҆ви́дѣни бꙋ́дꙋтъ.

<rubric class="inline">ѯ҃є.</rubric> <red>Ꙗ҆́</red>рости ѹ҆́бѡ ѹ҆зда̀ благовре́менное быва́етъ молча́нїе: жела́нїѧ же безслове́сна, соꙋмѣ́реннаѧ снѣ́дь: не ѹ҆дободе́ржна же по́мысла є҆диномы́сленнаѧ моли́тва.

<rubric class="inline">ѯ҃ѕ.</rubric> <red>И҆́</red>же въ до́льнюю глꙋбинꙋ̀ понырѧ́ѧй чꙋ́вственнагѡ ра́ди, и҆ и҆́же въ разꙋмѣ́тельнꙋю мы́сленнагѡ ра́ди би́сера, да того̀ и҆знесе́тъ, а҆́ще не ѡ҆бнажи́тсѧ ѻ҆́въ ѹ҆́бѡ ѻ҆де́жды, се́й же чꙋ́вства, ѻ҆́ба взыскꙋ́емагѡ погрѣша́етъ.

<rubric class="inline">ѯ҃з.</rubric> <red>В</red>нꙋ́трь ѹ҆́бѡ мы́сли своеѧ̀ входѧ́й ѹ҆́мъ внегда̀ моли́тисѧ, ꙗ҆́кѡ съ невѣ́стою жени́хъ въ черто́зѣ бесѣ́дꙋѧ, ѡ҆брѧ́щетсѧ. Непопꙋща́емый же вни́ти, внѣ̀ стоѧ̀ стенѧ̀ вопїе́тъ: кто̀ введе́тъ мѧ̀ во гра́дъ ѡ҆гражде́нїѧ; и҆лѝ кто̀ наста́витъ мѧ̀, до є҆́же не зрѣ́ти въ сꙋеты̀ и҆ неистовлє́нїѧ лѡ́жнаѧ, внегда̀ моли́тисѧ мѝ;

<rubric class="inline">ѯ҃и.</rubric> <red>Ꙗ҆</red>акова̀ без̾ со́ли горта́ни вмѣнѧ́емаѧ є҆́сть пи́ща, такова̀ и҆ без̾ ѹ҆миле́нїѧ вмѣни́тсѧ ѹ҆мꙋ̀ дѣ́йствꙋемаѧ моли́тва.

<rubric class="inline">ѯ҃ѳ.</rubric> <red>В</red>зыскꙋ́ющаѧ ѹ҆̀бо є҆щѐ дꙋша̀ моли́твꙋ, болѧ́щей при рожде́нїи є҆́сть подо́бна: пости́гшаѧ же ро́ждшей, и҆спо́лнь бы́вшей ѡ҆ рождествѣ̀ ра́дости.

<rubric class="inline">ѻ҃.</rubric> <red>Д</red>ре́вле ѹ҆́бѡ а҆мѡре́й на горѣ̀ сїѡ́нѣ жи́тельствꙋѧй, и҆сходѧ̀ поража́ше нꙋ́дѧщихсѧ проходи́ти, ны́нѣ же лꙋка́вое забве́нїе возбранѧ́етъ покꙋша́ющихсѧ пре́жде чистоты̀ на вы́шшꙋю и҆ безмо́лвнѣйшꙋю взы́ти моли́твꙋ.

<rubric class="inline">ѻ҃а.</rubric> <red>Ч</red>и̑стыѧ моли̑твы во враждѣ̀ мно́зѣ ѡ҆быко́ша бы́ти бѣ́сове. Ѹ҆жаса́етъ же си́хъ не мно́жество ѱалмѡ́въ, ꙗ҆́коже внѣ̑шнїѧ сопꙋста́ты во́инство, но трїе́хъ согла́сїе, ѹ҆ма̀ къ сло́вꙋ, и҆ сло́ва къ чꙋ́вствꙋ.

<rubric class="inline">ѻ҃в.</rubric> <red>П</red>роста́ѧ ѹ҆̀бо моли́тва, ꙗ҆́кѡ хлѣ́бъ ꙗ҆ви́тсѧ молѧ́щымсѧ, ѹ҆крѣплѧ́ющи: а҆ ꙗ҆́же съ нѣ́кимъ видѣ́нїемъ, ꙗ҆́кѡ є҆ле́й ѹ҆тꙋчна́ющи: безви́днаѧ же ꙗ҆́кѡ вїно̀ благово́нно: є҆гѡ́же насыща́ющїисѧ несы́тнѡ и҆зстꙋпа́ютъ.

<rubric class="inline">ѻ҃г.</rubric> <red>Д</red>и́вїй ѹ҆́бѡ ѻ҆се́лъ, гра́да глаго́летсѧ, мно́гꙋ наро́дꙋ смѣѧ́тисѧ, и҆ є҆диноро́гъ же ни ѿ когѡ̀ привѧ́зоватисѧ могі́й. Ѹ҆́мъ же, над̾ є҆стество́мъ и҆ над̾ противꙋесте́ственными воцари́всѧ словесы̀, сꙋетѣ̀ ѹ҆́бѡ насмѣва́етсѧ пѡ́мыслъ: молѧ́сѧ, и҆ ни ѿ чесогѡ̀, мо́жетъ ꙗ҆̀же под̾ чꙋ́вствомъ ѡ҆блада́емь бы́ти.

<rubric class="inline">ѻ҃д.</rubric> <red>Ж</red>е́злъ ѹ҆́бѡ на псы̀ потрѧса́ѧй, разсвирѣ́питъ на себѐ: бѣ́сы же, чи́стѣ понꙋжда́ѧйсѧ моли́тисѧ.

<rubric class="inline">ѻ҃є.</rubric> <red>П</red>одоба́етъ подвиза́ющемꙋсѧ чꙋ́вство ѹ҆́бѡ своѐ въ є҆динови́днꙋю состѧ́говати пи́щꙋ: ѹ҆́мъ же въ є҆динопо́мысленнꙋю моли́твꙋ. Та́кѡ бо не ѹ҆держи́мь бы́въ ѿ страсте́й, и҆ во є҆́же восхища́тисѧ ко гдⷭ҇ꙋ прїи́детъ внегда̀ моли́тисѧ.

<rubric class="inline">ѻ҃ѕ.</rubric> <red>С</red>ладостра́стнїи молѧ́щесѧ а҆́ки бла́тни сꙋ́ще, ꙗ҆́коже жа̑бы и҆́мꙋтъ развлека́ющыѧ и҆̀хъ по́мыслы: мѣрностра́стнїи же, ѹ҆мозрѣ́нїѧ ꙗ҆́кѡ сла́вїи ѹ҆слажда́ющыѧ въ є҆ди́ной на дрꙋгꙋ́ю вѣ́твь, си́ є҆сть въ разли̑чнаѧ ѹ҆мозрѣ̑нїѧ прехожде́нїемъ: молча́нїе же сво́йственно є҆́сть безстра̑стнымъ, и҆ мно́га тишина̀ по́мыслѡвъ, и҆ мы́слей, внегда̀ моли́тисѧ и҆̀мъ.

<rubric class="inline">ѻ҃з.</rubric> <red>Д</red>ре́вле ѹ҆́бѡ мѡѷсе́ова марїа́мъ сꙋпоста́тѡвъ паде́нїе ви́дѣвши, тѷмпа́нъ взе́мши, преднача̀ пою́щымъ побѣди́тєльнаѧ: ны́нѣ же въ благохвале́нїи побѣ́ждшыѧ стра̑сти дꙋшѝ, лꙋ́чшаѧ въ добродѣ́телехъ любы̀ возста́вши, гꙋ́сль ꙗ҆́же съ пѣ́снїю ꙗ҆́кѡ нѣ́кое видѣ́нїе ѹ҆смотрѧ́ющи, таковы́мъ ѡ҆́бразомъ дре́вле содѣ́ѧннꙋю ѿ добро́ты превосхожде́нїй, не престае́тъ ѡ҆ ꙗ҆̀же ѡ҆ не́й ра́дꙋющихсѧ хвали́те бг҃а.

<rubric class="inline">ѻ҃и.</rubric> <red>В</red>негда̀ ча́стостїю ꙗ҆́же въ моли́твѣ, ѹ҆дє́ржана бꙋ́дꙋтъ словеса̀ ѱалмѡ́въ къ се́рдцѣ молѧ́щагѡсѧ: тогда̀ и҆ то̀ ꙗ҆́кѡ землѧ̀ бла́га, начина́етъ са́мо ѡ҆ себѣ̀ и҆зноси́ти: ꙗ҆́кѡ ши́пки, видѣ́нїе безтѣле́сныхъ: и҆ ꙗ҆́кѡ крі́ны, свѣ̑тлаѧ тѣлеса̀, и҆ ꙗ҆́кѡ цвѣты̀ мѷродыха́нны, разли́чное бж҃е́ственныхъ сꙋде́бъ и҆ неꙋдобозри́мое и҆зноси́ти начина́етъ.

<rubric class="inline">ѻ҃ѳ.</rubric> <red>С</red>ъ вещество́мъ ѹ҆̀бо свѧза́всѧ пла́мень, свѣтоно́сенъ быва́етъ, ѿ вещества́ же разрѣши́вшисѧ дꙋша̀, бг҃оно́сна ѡ҆брѣта́етсѧ. И҆ ѻ҆́нъ взима́тисѧ ѡ҆бы́че да́же до подгнѣ́та: сїѧ́ же да́же до заключе́нїѧ є҆́же въ бж҃е́ственномъ раче́нїи.

<rubric class="inline">п҃.</rubric> <red>С</red>оверше́ннѡ ѿре́кшаѧсѧ себѐ дꙋша̀, и҆ всѧ́кѡ къ моли́твѣ просте́ршаѧсѧ, не є҆гда̀ хо́щетъ быва́етъ до́лꙋ, вы́ше тва́ри ѡ҆брѣта́ющаѧсѧ: но є҆гда̀ пра́веднѡ бы́ти возмни́тсѧ всѧ̑ на̑ша вѣ́сомъ и҆ мѣ́рою ѹ҆правлѧ́ющемꙋ.

<rubric class="inline">п҃а.</rubric> <red>Є҆</red>гда̀ ѿ дꙋшѝ ѹ҆́бѡ ѹ҆ны́нїе ѿгна́но бꙋ́детъ, ѿ мы́сли же лꙋка́вство и҆зве́ржетсѧ: тогда̀ ѹ҆́мъ на́гъ бы́въ простото́ю, и҆ жи́знїю безхꙋдо́жною, и҆ без̾ всѧ́кагѡ на стꙋдѣ̀ прикрове́нїѧ, пѣ́снь ѹ҆̀бо пое́тъ и҆ се́й но́вꙋ бг҃ови, бл҃годари́тъ же пѣ́снь брѧца́ѧ съ весе́лїемъ, се́ю бꙋ́дꙋщагѡ ѡ҆бновле́нїѧ пра́зднꙋетъ житїѧ̀.

<rubric class="inline">п҃в.</rubric> <red>Є҆</red>гда̀ въ бж҃е́ствєннаѧ дѣ̑йства дѣ́йствоватисѧ начина́етъ молѧ́щаѧсѧ дꙋша̀, тогда̀ подо́бнѣ и҆ та̀ ꙗ҆́коже въ пѣ́снехъ невѣ́ста къ подобонра̑внымъ, сицєва́ѧ возглаша́етъ: Бра́тъ мо́й посла̀ рꙋ́кꙋ свою̀ сквозѣ̀ сква́жню, и҆ чре́во моѐ вострепета̀ ѿ негѡ̀.

<rubric class="inline">п҃г.</rubric> <red>И҆</red> во́инъ ѿ бра́ни возврати́всѧ, тѧ́жесть ѻ҆рꙋ́жїй ѿлага́етъ. И҆ дѣ́ѧтеленъ по́мыслы, во видѣ́нїе грѧды́й. Ниже́ бо то́й ра́звѣ то́чїю во бра́ни потре́бꙋ и҆́мать ѻ҆рꙋ́жїй: нижѐ се́й по́мыслѡвъ, а҆́ще не ѻ҆́тай пребыва́етъ въ тѣ́хъ, во ꙗ҆̀же под̾ чꙋ́вствомъ.

<rubric class="inline">п҃д.</rubric> <red>Д</red>ѣ́ѧтельнїи ѹ҆̀бо въ каково́мъ сꙋ́ть положе́нїи, зрѧ́тъ тѣлеса̀: зри́тельный же въ каково́мъ є҆стествѣ̀. Є҆ди́ни же прозри́тельни сꙋ́ще зрѧ́тъ сво́йство ѻ҆бои́хъ.

<rubric class="inline">п҃є.</rubric> <red>В</red>ъ сво́йствахъ ѹ҆́бѡ тѣле́сныхъ познаю́тсѧ безтѣлє́снаѧ: въ безтѣле́сныхъ же сло́во пресꙋ́щное: къ немꙋ́же разрѣши́тисѧ всѧ́каѧ до́браѧ дꙋша̀ тщи́тсѧ.

<rubric class="inline">п҃ѕ.</rubric> <red>С</red>ловеса̀ безтѣле́сныхъ, ꙗ҆́коже кѡ́сти сꙋ́ть чꙋ́вственными прикрыва́еми, и҆̀хже никто́же ѹ҆ви́дитъ, внѣ̀ не бы́вшихъ пристра́стїѧ чꙋ́вственныхъ.

<rubric class="inline">п҃з.</rubric> <red>Ѿ</red>лага́етъ и҆ во́инъ ѻ҆рꙋ̑жїѧ, ѡ҆ста́вивъ бра́нь: и҆ зри́тельный, по́мыслы, восходѧ̀ ко гдⷭ҇ꙋ.

<rubric class="inline">п҃и.</rubric> <red>И҆</red> военача́льникъ на бра́ни лиша́сь коры́сти, въ печа́ли пребыва́етъ: и҆ дѣ́ѧтельный въ моли́твѣ видѣ́нїѧ дх҃о́внагѡ.

<rubric class="inline">п҃ѳ.</rubric> <red>Є҆</red>ле́нь ѹ҆́бѡ на тѣлє́сныѧ во́дъ тече́тъ и҆сто́чники, ѿ ѕвѣ́рѧ ѹ҆грызе́нъ бы́вши, дꙋша́ же сладча́йшею стрѣло́ю ѹ҆ѧзви́вшисѧ моли́твенною, на безтѣле́сныхъ лꙋчы̀.

<rubric class="inline">ч҃.</rubric> <red>Н</red>ижѐ тѣле́сное ѻ҆́ко зе́рно пшени́чное ѹ҆ви́дѣти мо́жетъ, нижѐ ѹ҆́мъ дѣ́ѧтеленъ є҆стество̀ своѐ. А҆́ще не ѡ҆бнажи́тсѧ: ѻ҆но̀ ѹ҆́бѡ влага́лища: се́й же ѹ҆свое́нїѧ ѻ҆́крестъ покрыва́ющагѡ є҆го̀.

<rubric class="inline">ч҃а.</rubric> <red>С</red>крыва́ютсѧ ѕвѣ́зды при восхожде́нїи со́лнца: по́мыслы же ѡ҆скꙋдѣва́ютъ, ѹ҆мꙋ̀ къ ца́рствїю своемꙋ̀ возвраща́ющꙋсѧ.

<rubric class="inline">ч҃в.</rubric> <red>П</red>о концѣ̀ дѣ́ѧтельности, дх҃ѡ́внаѧ видѣ̑нїѧ ѡ҆блїѧ́вше ѹ҆́мъ, а҆́ки нѣ̑каѧ сѡ́лнечныѧ лꙋчы̀ ѿ ѡ҆предѣлѧ́ющагѡ превозни́кша, мнѧ́тсѧ и҆звнѣꙋ́дꙋ є҆гѡ̀ приходи́ти сво́йственна сꙋ́ща, и҆ за чистотꙋ̀ тогѡ̀ ѡ҆б̾е́млюща.

<rubric class="inline">ч҃г.</rubric> <red>Т</red>акѡва̀ и҆ ѹ҆́мъ зри́теленъ и҆зглаго́лати мо́жетъ, є҆гда̀ свы́ше съ небе́съ сни́детъ є҆стества̀ нꙋ́ждами преклоне́нъ, ꙗ҆́коже и҆ вѣща́вый: бж҃е́ственныѧ добро́ты что́ є҆сть чꙋ́днѣйшее; и҆ ка́ѧ мы́сль бж҃їѧ велелѣ́пїѧ ѡ҆бра́дованнѣйша; Ка́ѧ же та́кѡ любы̀ ѕѣ́льна и҆ нестерпи́ма, ꙗ҆́кѡ ѿ бг҃а быва́ющаѧ во ѡ҆чище́ннѣй ѿ всѧ́кїѧ ѕло́бы дꙋшѝ, и҆ ѿ завѣща́нїѧ глаго́лющей: ꙗ҆́кѡ ѹ҆ѧ́звленна є҆́смь любо́вїю а҆́зъ.

<rubric class="inline">ч҃д.</rubric> <red>Ѻ҆́</red>нагѡ є҆́сть є҆́же глаго́лати: согрѣ́ѧсѧ се́рдце моѐ во мнѣ̀, и҆ въ поꙋче́нїи мое́мъ разгори́тсѧ ѻ҆́гнь, не ѹ҆трꙋжда́ющагѡсѧ въ слѣ́дъ бг҃а послѣ́довати моли́твою, нижѐ де́нь человѣ́чь жела́ющагѡ ѹ҆ви́дѣти.

<rubric class="inline">ч҃є.</rubric> <red>Д</red>а глаго́летъ и҆ дѣ́ѧтельнаѧ дꙋша̀ по ѿложе́нїи ѕлы́хъ, ꙗ҆́коже ѻ҆́наѧ въ пѣ́сни къ лꙋка̑вымъ де́мѡнѡмъ и҆ помыслѡ́мъ, взира́ти на сꙋеты̑ и҆ неистовлє́нїѧ лѡ́жнаѧ ю҆̀ па́ки нꙋ́дѧщымъ: Совлеко́хсѧ ри́зы моеѧ̀, ка́кѡ ѡ҆блекꙋ́сѧ въ ню̀; Ѹ҆мы́хъ но́зѣ моѝ, ка́кѡ ѡ҆скверню̀ и҆̀хъ;

<rubric class="inline">ч҃ѕ.</rubric> <red>Д</red>ꙋшѝ бл҃голюби́выѧ є҆́сть глаго́лати дерза́ющїѧ къ бг҃ꙋ: возвѣсти́ ми па́стырю до́брый, гдѣ̀ пасе́ши ѻ҆́вцы твоѧ̑, и҆ гдѣ̀ почива́ти твори́ши въ полꙋ́днѣ а҆́гнцємъ твои̑мъ; да си̑мъ послѣ́дꙋющи, не бꙋ́дꙋ ꙗ҆́кѡ ѡ҆блага́ющаѧсѧ над̾ ста́ды дрꙋгѡ́въ твои́хъ.

<rubric class="inline">ч҃з.</rubric> <red>И҆́</red>щꙋщїи моли́твенное дѣ́ѧтельнаѧ ѹ҆держа́ти сло́во дꙋша̀, и҆ не могꙋ́щи, такова̀ ꙗ҆́коже ꙗ҆̀же въ пѣ́снехъ и҆ та̀ вопїе́тъ: На ло́жи мое́мъ въ но́щехъ и҆ска́хъ, є҆гѡ́же возлюби́хъ: и҆ска́хъ, и҆ не ѡ҆брѣто́хъ є҆гѡ̀, воззва́хъ є҆го̀, и҆ не послꙋ́ша менѐ. Воста́нꙋ ѹ҆́бѡ моли́твою притрꙋ́днѣйшею, и҆ ѡ҆бше́дше во гра́дѣ, на сто́гнахъ, и҆ на то́ржищахъ, поищꙋ̀ є҆го́же возлюби́хъ, не́гли ѡ҆брѧ́щетсѧ мно́ю, и҆́же во все́мъ се́мъ сы́й, и҆ всегѡ̀ внѣ̀. Насы́щꙋсѧ внегда̀ ꙗ҆ви́тимисѧ сла́вѣ твое́й.

<rubric class="inline">ч҃и.</rubric> <red>Є҆</red>гда̀ всѧ̑ сле́зна ѿ ра́дости ꙗ҆́же въ моли́твѣ на́чнетъ быва́ти дꙋша̀, тогда̀ и҆ та̀ не ѡ҆бинꙋ́ющисѧ, ꙗ҆́кѡ къ своемꙋ̀ сѝ женихꙋ̀ невѣ́ста вопїе́тъ: Да сни́детъ бра́тъ мо́й въ вертогра́дъ сво́й, и҆ да ꙗ҆́стъ сле́зъ мои́хъ, ꙗ҆́кѡ плодѡ́въ древе́сныхъ, содѣ́ѧнное ѹ҆тѣше́нїе.

<rubric class="inline">ч҃ѳ.</rubric> <red>Є҆</red>гда̀ дѣ́ѧтельнаѧ дꙋша̀ ѿ мно́жества и҆ добро́ты тва́рей чꙋди́тисѧ на́чнетъ творцꙋ̀, и҆ наслажда́тисѧ сꙋ́щею ѿ ни́хъ сла́достїю, си́ми и҆ та̀ ѹ҆жа́сшисѧ вопїе́тъ: Что̀ ѹ҆краси́лсѧ є҆сѝ женишѐ, раю̀ ѻ҆ц҃а̀ твоегѡ̀; цвѣ́тъ по́лный и҆ ке́дръ є҆гѡ̀, ꙗ҆́коже ке́дры лїва́нстїи. Под̾ сѣ́нь є҆гѡ̀ восхотѣ́хъ и҆ сѣдо́хъ, и҆ пло́дъ є҆гѡ̀ ꙗ҆ви́сѧ сла́докъ въ горта́ни мое́мъ.

<rubric class="inline">р҃.</rubric> <red>А҆́</red>ще царѧ̀ под̾е́млѧй въ до́мъ сво́й, та́кѡ свѣ́телъ ѡ҆брѣта́етсѧ и҆ знамени́тъ, и҆ всѧ́кїѧ ра́дости и҆спо́лнь, кольмѝ па́че дꙋша̀ цр҃ѧ̀ царе́й внегда̀ ѡ҆чи́ститисѧ є҆́й под̾е́мшаѧ по нело́жномꙋ ѻ҆́нагѡ ѡ҆бѣща́нїю. Ѻ҆ба́че благоговѣ́йнѡ ѕѣлѡ̀ такова́ѧ себѣ̀ ѹ҆держа́ти должна̀ є҆́сть. Внѣ̀ ѹ҆́бѡ поме́щꙋщи всѐ є҆́же не ко ѹ҆покое́нїю ѻ҆́нагѡ мнѧ́щеесѧ: внꙋ́трь же вводѧ́щи всѐ є҆го̀ ко ѻ҆́нагѡ ѹ҆гожде́нїю.

<rubric class="inline">р҃а.</rubric> <red>Ѡ҆</red>жида́ѧй зва́нъ бы́ти ѿ царѧ̀ воꙋ́трїе, ѡ҆ чесо́мъ въ попече́нїи и҆но́мъ ви́дѣнъ бꙋ́детъ, то́чїю ѡ҆ поꙋче́нїи слове́съ ко ѻ҆́нагѡ сꙋ́щихъ ѹ҆гожде́нїю. Сїѐ блюдꙋ́щи дꙋша̀, не ꙗ҆ви́тсѧ не ѹ҆гото́вленна къ та́мошнемꙋ сꙋди́щꙋ.

<rubric class="inline">р҃в.</rubric> <red>Б</red>лаже́нна дꙋша̀, ꙗ҆́же, за ꙗ҆̀же дне́сь прїитѝ ча́ѧти гдⷭ҇а своего̀, ничто́же вмѣнѧ́ющаѧ ве́сь трꙋ́дъ дневны́й нижѐ нощны́й за є҆́же а҆́бїе воꙋ́трїе сегѡ̀ ча́ѧти ꙗ҆влѧ́тисѧ.

<rubric class="inline">р҃г.</rubric> <red>В</red>сѧ̑ ѹ҆̀бо ви́дитъ бг҃ъ, зрѧ́тъ же бг҃а, зрѧ́щїи ничто́же внегда̀ моли́тисѧ. И҆ є҆ли́цы ѹ҆́бѡ зрѧ́тъ бг҃а, и҆ ѹ҆слы́шаваеми сꙋ́ть ѿ негѡ̀, є҆ли́цы же не сꙋ́ть ѹ҆слы́шаваеми, нижѐ зрѧ́тъ є҆го̀, блаже́нъ же вѣ́рꙋѧй, ꙗ҆́кѡ ви́димь є҆́сть ѿ бг҃а: не подви́гнетсѧ бо нога̀ є҆гѡ̀ без̾ ѹ҆гожде́нїѧ ѻ҆́нагѡ.

<rubric class="inline">р҃д.</rubric> <red>В</red>нꙋ́трь на́съ сꙋ́щагѡ ца́рствїѧ блага̑ѧ, и҆̀хже добролюби́во ѻ҆́ко не ви́дѣ, и҆ слꙋ́хъ честолюби́въ не слы́ша, и҆ на се́рдце тщѐ дх҃а ст҃а не взыдо́ша, ѡ҆брꙋче́нїѧ сꙋ́ть и҆мꙋ́щихъ даѧ́тисѧ пра́ведникѡмъ бла̑гъ, въ бꙋ́дꙋщемъ ца́рствїи ѿ бг҃а, и҆ и҆́же въ си́хъ не наслажда́ѧйсѧ, и҆̀же сꙋ́ть плоды̀ дх҃а, въ наслажде́нїи ѻ҆́нѣхъ бы́ти не мо́жетъ.

<rubric class="inline">р҃є.</rubric> <red>Д</red>ѣ́ѧтельныхъ по́мыслы, є҆ле́нѧмъ ѹ҆подо́бишасѧ. Ꙗ҆́коже бо сі́и ѻ҆вогда̀ горѣ̀ сꙋ́ть на высота́хъ, ра́ди стра́ха ловцє́въ: ѻ҆вогда́ же ни́зꙋ во ѹ҆до́лїѧхъ ра́ди жела́нїѧ сꙋ́щихъ въ ни́хъ: та́кѡ и҆ ті́и, нижѐ всегда̀ въ видѣ́нїи дх҃о́внѣмъ бы́ти мо́гꙋтъ ра́ди не́мощи и҆́хъ: нижѐ при́снѡ въ є҆сте́ственнѣмъ, зане́же не при́снѡ поко́ѧ и҆́щꙋтъ. Ѻ҆ба́че зри́тельнїи земны́хъ видѣ́нїй презри́тели быва́ютъ.

<rubric class="inline">р҃ѕ.</rubric> <red>К</red>а̑пли ѹ҆̀бо росы̀, землѝ ѹ҆поева́ютъ бразды̑: завѣща̑нїѧ же дꙋше́внаѧ въ моли́твѣ, слє́знаѧ воздыха̑нїѧ ѿ се́рдца и҆здаю́тъ.

<rubric class="inline">р҃з.</rubric> <red>Р</red>азꙋмѣва́емаго въ трⷪ҇цѣ бж҃ества̀, никто́же ѹ҆́зритъ въ видѣ́нїи, веще́ственныѧ дво́ицы, и҆ бли́зкїѧ то́й є҆ди́ницы превы́ше не ꙗ҆ви́выйсѧ, нижѐ сеѧ̀ бꙋ́детъ вы́шшїй, не содѣ́лавъ сво́й є҆ди́нъ въ познава́емыхъ ѹ҆́мъ.

<rubric class="inline">р҃и.</rubric> <red>Н</red>е толи́кѡ не ѹ҆до́бнѡ ѡ҆брѧ́щетсѧ пресѣщѝ пꙋ́ть рѣкѝ, дабы̀ не стреми́тисѧ до́лꙋ, коли́кѡ стремле́нїе ѹ҆ма̀ ѹ҆держа́ти, да въ ви́димыхъ не разсѣва́етсѧ, къ гѡ́рнимъ же и҆ срѡ́днымъ молѧ́щемꙋсѧ, є҆гда̀ восхо́щетъ, совозво́дитсѧ: а҆́ще сїѐ ѹ҆́бѡ и҆ по є҆стествꙋ̀, то́же па́че є҆стества̀ быва́етъ.

<rubric class="inline">р҃ѳ.</rubric> <red>Ѡ҆</red>чища́емїи внꙋ́трь въ ви̑димаѧ ѹ҆́мъ направлѧ́юще, толи́кагѡ и҆сполнѧ́ютсѧ ѹ҆́жаса, и҆ толи́кїѧ ра́дости, ꙗ҆́кѡ ничто́же и҆́но ѿ земны́хъ вмѣсти́ти мо́гꙋтъ, нижѐ а҆́ще бы и҆ всѧ̑ стека́лисѧ къ ни̑мъ вожделѣ̑ннаѧ.

<rubric class="inline">р҃і.</rubric> <red>Д</red>овлѣ́ютъ то́чїю рече́нїи зако́ны є҆стества̀, да чꙋди́мсѧ ѻ҆́нѣмъ: разсꙋжда́емїи же вертогра́ди ѡ҆брѧ́щꙋтсѧ благоцвѣ́тнїи, ꙗ҆́коже ѿ небе́снагѡ сладкопи́тїѧ чи́стыми цвѣ́ты точа́ще дх҃о́внагѡ пирова́нїѧ сла́дость.

<rubric class="inline">ра҃і.</rubric> <red>Р</red>оси́стыми ѹ҆́бѡ цвѣ́ты цвѣтникѡ́въ цари́цꙋ роѧ̀ ѡ҆крꙋжа́ютъ пче́лы: во ѹ҆миле́нїи же быва́ющемъ непреста́ннѡ дꙋ́шы, ꙗ҆́кѡ сво́йственны ѹ҆́мныѧ си̑лы ѡ҆крꙋжа́юще, вкꙋ́пѣ содѣ́ловаютъ жела́тєльнаѧ.

<rubric class="inline">рв҃і.</rubric> <red>В</red>о ви́димѣмъ ѹ҆̀бо мі́рѣ, ꙗ҆́кѡ и҆́нъ нѣ́кїй ви́димь є҆́сть мі́ръ человѣ́къ. Въ разꙋмѣва́емѣмъ же по́мыслъ, небесе́ бо и҆ землѝ, и҆ сꙋ́щихъ посредѣ̀, се́й ѻ҆́нѣхъ є҆́сть возвѣсти́тель. Ѹ҆ма́ же и҆ чꙋ́вства, и҆ є҆́же ѻ҆́нѣмъ и҆сповѣ́датель є҆́сть по́мыслъ, и҆́хже кромѣ̀, ѻ҆́ба мі́ра глꙋ́ха бы́ли бы́ша.

<rubric class="inline">рг҃і.</rubric> <red>Н</red>е та́кѡ съ ра́достїю ѿпꙋще́нъ бы́въ плѣ́нникъ вре́менемъ ше́ствꙋетъ ꙗ҆́кѡ ѹ҆́мъ ѹ҆свое́нїѧ свобожде́нъ бы́въ къ небє́снымъ ꙗ҆́кѡ ко свои̑мъ ше́ствꙋетъ ра́дꙋющеюсѧ ного́ю.

<rubric class="inline">рд҃і.</rubric> <red>Н</red>е со внима́нїемъ молѧ́щемꙋсѧ, и҆ноѧзы́чникъ ѹ҆́бѡ ѱало́мъ вмѣни́тсѧ, и҆ то́й ѱалмꙋ̀ ꙗ҆́кѡ и҆ноѧзы́чникъ, и҆ ꙗ҆́кѡ неи́стовѧщесѧ ѻ҆́ба бѣ́сомъ.

<rubric class="inline">рє҃і.</rubric> <red>Н</red>е то́жде є҆́сть, и҆́мже мі́ръ распѧ́тсѧ, и҆ и҆̀же мі́рꙋ: ѻ҆́вымъ бо гво́здїѧ, по́стъ, и҆ бдѣ́нїе: ѻ҆́вымъ же нестѧжа́нїе, и҆ ѹ҆ничиже́нїе. Кромѣ́ же вторы́хъ, трꙋды̀ пе́рвыхъ безполе́зни.

<rubric class="inline">рѕ҃і.</rubric> <red>Н</red>икто́же чи́стѣ помоли́тисѧ мо́жетъ, добротолюби́вою стра́стїю и҆ честолюби́вою держи́мь: си́хъ бо ѡ҆держа́нїемъ, и҆ сꙋ́етства по́мыслы ѹ҆свое́нїе и҆мꙋ́ще, а҆́ки ѹ҆́жи ѻ҆́нѣмъ сплета́ющесѧ быва́ютъ, низвлача́ще а҆́ки пти́цꙋ свѧ́зани возлетѣ́ти покꙋша́ющсѧ ѹ҆́мъ во вре́мѧ моли́твы.

<rubric class="inline">рз҃і.</rubric> <red>Н</red>е возмо́жно во вре́мѧ моли́твы ми́рнꙋ бы́ти ѹ҆мо́мъ, дрꙋги́ню не стѧжа́вшемꙋ воздержа́нїе и҆ любо́вь: то́ бо ю҆́же на дꙋ́шꙋ ѿ тѣ́ла враждꙋ̀ разори́ти приподвиза́етсѧ: сїѧ́ же ю҆́же на бли́жнѧго гдⷭ҇а ра́ди и҆ ѿсю́дꙋ преимꙋ́щїй всѧ́къ ѹ҆́мъ ми́ръ приходѧ́щъ ѻ҆би́тель твори́ти въ та́кѡ ѹ҆мири́вшемсѧ ѡ҆бѣщава́етсѧ.

<rubric class="inline">ри҃і.</rubric> <red>Н</red>ꙋ́ждно є҆́сть въ црⷭ҇твїе бж҃їе подвиза́ющꙋсѧ вни́ти, и҆збы́точествовати во благи́хъ дѣ́лꙋ пра́вды є҆гѡ̀, въ ми́лостынѧхъ ѹ҆́бѡ ѿ лише́нїѧ подаѧ́нїемъ, во трꙋдѣ́хъ же и҆́же ѡ҆ ми́рѣ и҆зрече́нїемъ є҆́же ѡ҆ гдⷭ҇ѣ терпѣ́нїѧ.

<rubric class="inline">рѳ҃і.</rubric> <red>Н</red>ижѐ ѡ҆скꙋдѣва́й въ добродѣ́тели за нерадѣ́нїе, нижѐ и҆збы́точествꙋѧй за возноше́нїе, внꙋ́трь приста́нища є҆́же въ безстра́стїи ѡ҆брѧ́щꙋтсѧ: ни є҆ди́нъ бо, ни дрꙋгі́й, ꙗ҆̀же ѿ пра́вды въ наслажде́нїи бы́сть благи́хъ, сре́дственникꙋ ѡ҆брѣта́ющꙋсѧ въ ни́хъ, ѡ҆скꙋдѣ́нїю, и҆ превосхожде́нїю.

<rubric class="inline">р҃к.</rubric> <red>Н</red>ижѐ землѧ̀, а҆́ще не ѹ҆мно́жено земледѣ́льцеви сѣ́мѧ, дарова́ти и҆́мать, бога́та мо́жетъ содѣ́лати є҆го̀, то́чїю на сѣ́мѧ подаю́щи, и҆лѝ и҆ ма́лъ нѣ́кїй прило́гъ. Нижѐ дѣ́ѧтельными соверша́емое, а҆́ще не лꙋ́чшее па́че произволе́нїѧ є҆гѡ̀ тща́нїе ко бг҃ꙋ ѡ҆брѧ́щетсѧ, пра́ведна содѣ́лати мо́жетъ.

<rubric class="inline">рк҃а.</rubric> <red>Н</red>е всѝ не лю́бѧщїи бли́жнѧго ненави́дѣти мо́гꙋтъ, нижѐ не ненави́дѧщїи є҆го̀ люби́ти. И҆ и҆́но ѹ҆́бѡ є҆́сть є҆́же зави́дѣти ѻ҆́наго предспѣ́ѧнїю: и҆́но же є҆́же предпѧ́тїемъ томꙋ̀ не быва́ти къ предспѣ́ѧнїю. Послѣ́днїѧ же ѕло́бы сте́пень ѡ҆брѧ́щетсѧ, є҆́же не то́кмѡ ѹ҆грыза́емꙋ бы́ти ѡ҆ ѻ҆́нагѡ предпочте́нїихъ, но и҆ ѡ҆болгова́ти ѻ҆́нагѡ дѡ́браѧ, ꙗ҆́кѡ не такова̑ сꙋ̑ща.

<rubric class="inline">рк҃в.</rubric> <red>И҆́</red>ны сꙋ́ть тѣлє́сныѧ стра̑сти, и҆ и҆́ны дꙋшє́вныѧ. И҆́ны же по є҆стествꙋ̀, и҆ и҆́ны ꙗ҆̀же проти́вꙋ є҆стества̀. И҆ и҆́же ѻ҆́вы ѹ҆́бѡ ѿрѣва́ѧй, ѡ҆ ѻ҆́вѣхъ же про́мысла не творѧ́й, подо́бенъ є҆́сть человѣ́кꙋ, ѻ҆пло́тъ ѹ҆́бѡ высо́къ покрове́нъ на ѕвѣ́ри поставлѧ́ющꙋ, соꙋслажда́ющꙋсѧ же пти́цамъ ꙗ҆дꙋ́щымъ мы́сленнагѡ вїногра́да грѡ́здїѧ, вои́стиннꙋ свѣ̑тлаѧ.

<rubric class="inline">рк҃г.</rubric> <red>В</red>опе́рвыхъ дꙋша̀ въ мечта́нїи быва́етъ ѕла́гѡ, та́же въ жела́нїи, посе́мъ въ сла́сти, и҆лѝ въ печа́ли, та́же си́це въ чꙋ́вствѣ, и҆ посе́мъ во ѡ҆сѧза́нїи ви́димомъ, и҆ неѧ́вномъ во всѣ́хъ, съ послѣ́дꙋющимъ, по́мысломъ, кромѣ̀ пе́рвагѡ движе́нїѧ, є҆мꙋ́же прїѧ́тꙋ не бы́вшꙋ, всѐ є҆́же по не́мъ ѕло̀ недѣ́йственно ѡ҆брѧ́щетсѧ.

<rubric class="inline">рк҃д.</rubric> <red>П</red>риближа́ющїисѧ ѹ҆́бѡ къ безстра́стїю, мечта́нїи є҆ди́нѣми коле́блеми сꙋ́ть, жела́нїи же, ѹ҆мѣ́реннѡ стра́стнїи, въ чꙋ́вствѣ же быва́ютъ ѕла́гѡ. Ѕлоꙋпотреблѧ́ющїи ѹ҆́бѡ потрє́бнаѧ, но скорбѧ́щїи, во ѡ҆сѧза́нїи же сопребыва́ющїи съ ни́мъ безпеча́льнѡ.

<rubric class="inline">рк҃є.</rubric> <red>С</red>ла́сть во всѣ́хъ ѹ҆́бѡ тѣле́сныхъ сѣда́лище и҆́мать ѹ҆десѣ́хъ, не всѣ̑мъ же та́кожде стꙋжа́ющи ви́дитсѧ, но ѻ҆́вѣмъ ѹ҆́бѡ наипа́че въ жела́тельной ча́сти дꙋшѝ, ѻ҆́вѣмъ же въ ꙗ҆́ростной, и҆нѣ́мъ же въ слове́снѣй, чревобѣ́сїемъ, ꙗ҆́ростїю и҆ лꙋка́вствомъ, вино́ю всѣ́хъ скве́рныхъ страсте́й.

<rubric class="inline">рк҃ѕ.</rubric> <red>Н</red>ꙋ́ждно ѹ҆̀бо є҆́сть чꙋ̑вства ꙗ҆́кѡ врата̀ ѿверза́ти гра́да: нꙋ́ждно же не попꙋща́ти во ѿверзе́нїи нꙋ́ждныхъ совходи́ти ꙗ҆зы́кѡмъ, хотѧ́щымъ бра́ней и҆ ра́ти винѡ́внымъ быва́ющїѧ.

<rubric class="inline">рк҃з.</rubric> <red>С</red>ла́сть ѹ҆́бѡ, ма́ти жела́нїѧ: ꙗ҆́рости же ѡ҆строже́лчїе, за́висти же лꙋка́вство быва́етъ: не и҆́мать же ми́ра съ послѣ́дними, проти́вꙋ нача́льныхъ не подвиза́ѧйсѧ, нижѐ въ приста́нище ѹ҆мѣренностра́стїѧ мо́жетъ входи́ти нꙋ́ждею за́пѡвѣди дѣ́лаѧ.

<rubric class="inline">рк҃и.</rubric> <red>П</red>рило́ги ѿража́ющїи не попꙋща́ютъ внꙋ́трь слове́снагѡ вїногра́да, ꙗ҆́кѡ ѕвѣрє́мъ, помыслѡ́мъ входи́ти, и҆ сꙋ́щихъ є҆гѡ̀ на вре́дъ быва́ти. Сочетава́ющїисѧ же ѹ҆́бѡ, но не соꙋслажда́ющїисѧ, про́стѣ входи́ти тѣ̑мъ попꙋща́ютъ. Не каса́тисѧ же ничесогѡ̀ сꙋ́щихъ є҆гѡ̀, сла́дцѣ же ѹ҆́бѡ сочетава́ющїисѧ со страстьмѝ чрез̾ по́мыслы, въ сосложе́нїе же не приходѧ́щїи, ѹ҆подо́бишасѧ ѡ҆ста́вльшымъ вє́при ди̑вїѧ внꙋ́трь села̀, и҆ ѻ҆пло́та вни́ти, въ сы́тости же тогѡ̀ вїногра́дныхъ бы́ти гро́здїй не попꙋсти́вшымъ. Та́же ѡ҆брѣто́ша того̀ си́лы своеѧ̀ крѣ́пльша, въ сосложе́нїи мно́жицею страсте́й ѡ҆брѣта́ющеесѧ.

<rubric class="inline">рк҃ѳ.</rubric> <red>Н</red>е ѹ҆̀ дости́же въ простотꙋ̀ є҆щѐ тре́бꙋѧй прилѣжа́нїѧ ѡ҆ ѻ҆пло́тѣ воздержа́нїѧ: соверше́нный бо, глаго́летъ, не возде́ржитсѧ, но є҆щѐ подвиза́ѧйсѧ. Подо́бенъ же є҆́сть и҆мꙋ́щемꙋ вїногра́дъ и҆лѝ ни́вꙋ, не посредѣ̀ мно́гихъ и҆ны́хъ вїногра̑дъ и҆лѝ ни́въ, но во ѹ҆́глѣ нѣ́гдѣ: и҆ сегѡ̀ ра́ди тре́бꙋющемꙋ мно́га хране́нїѧ, и҆ трезве́нїѧ. Въ простотꙋ́ бо прише́дшагѡ ѿ всегѡ̀ вїногра́дъ неприкоснове́нъ быва́етъ. Ꙗ҆́коже царю̀ и҆лѝ и҆но́мꙋ комꙋ̀ вкꙋ́пѣ нача́льствꙋющꙋ стра́шнꙋ, и҆ ѿ є҆ди́нагѡ слꙋ́ха, татє́мъ же и҆ приходѧ́щымъ, ѹ҆жаса́тисѧ творѧ́щымъ начина́нїе.

<rubric class="inline">р҃л.</rubric> <red>М</red>но́зи ѹ҆́бѡ на кре́стъ ѕлострада́нїѧ восхо́дѧтъ, ма́ли же и҆ гвѡ́здїѧ є҆гѡ̀ прїе́млютъ: трꙋдѡ́въ бо и҆ скорбе́й ꙗ҆̀же по произволе́нїю послꙋшли́ви мно́зи, без̾ произволе́нїѧ же приходѧ́щихъ, є҆ди́ни мі́рꙋ семꙋ̀ соверше́ннѣ ѹ҆ме́ршїи и҆ поко́ю є҆гѡ̀.

<rubric class="inline">рл҃а.</rubric> <red>В</red>сѣ́хъ ѹ҆́бѡ ко́жаныхъ ри́зъ мно́зи совлеко́шасѧ, послѣ́днїѧ же ꙗ҆̀же тщесла́вїѧ, є҆ди́ни и҆̀же ма́тери є҆гѡ̀ самоꙋго́дїѧ возгнꙋша́вшїисѧ.

<rubric class="inline">рл҃в.</rubric> <red>П</red>охвалꙋ̀ человѣ̑къ и҆ ѻ҆тра́дꙋ тѣ́ла прїе́млѧй, ѹ҆́бѡ не стерпѣва́ѧй же, се́й послѣ́днїѧ тщесла́вїѧ ри́зы на́гъ бы́въ, со мно́гими воздыха́нїи взыскꙋ́емагѡ жили́ща нбⷭ҇нагѡ въ свѣ́тлость ѿсю́дꙋ сподо́бисѧ ѡ҆блещи́сѧ.

<rubric class="inline">рл҃г.</rubric> <red>И҆́</red>но дѣ́йство, и҆ и҆́но дѣ́йстованїе, и҆ сїѐ ѹ҆́бѡ грѣха̀ соверши́вшагѡсѧ є҆́сть показа́тельно, то́ же сладостра́стїѧ є҆ди́нагѡ внꙋтрьꙋ́дꙋ дѣ́йствꙋемагѡ, но не внѣ̀: ꙗ҆́коже ѿ своеѧ̀ ѹ҆́бѡ не преходѧ́щїи землѝ, да́нь же носѧ́щїи ѻ҆ба́че нача́льствꙋющымъ тоѧ̀ жела́ннꙋю.

<rubric class="inline">рл҃д.</rubric> <red>В</red>кꙋ́сꙋ держа́щꙋсѧ въ сласте́хъ, не возмо́жно и҆ всѣ̑мъ чꙋ́вствамъ не спослѣ́дствовати, а҆́ще хла́днѣйшихъ и҆ ми́рна бы́ти мнѧ́тсѧ подчрє́внаѧ, ꙗ҆́коже ꙗ҆̀же состарѣ́вшихсѧ, разжже́нїѧ не стра́ждꙋщихъ ѿ ѹ҆вѧде́нїѧ. Но не за є҆́же не ражда́ти цѣломꙋ́дренна непло́ды прелюбодѣ́йствꙋющи сꙋжде́на бꙋ́детъ. Цѣломꙋ́дрствовати же всѧ́каго не стра́ждꙋщаго внꙋ́трь, реклѝ бы́хомъ ни зрѣ́нїемъ ѹ҆слажда́ющагосѧ.

<rubric class="inline">рл҃є.</rubric> <red>В</red>ъ пи́щи и҆ зрѣ́нїи и҆ гла́сѣхъ жела́тельное дꙋшѝ ѡ҆блича́етсѧ, ꙗ҆ково̀ є҆́сть: ѹ҆слади́тельными же и҆ и҆́накѡ сꙋ́щими во вкꙋ́сѣ, и҆ зрѣ́нїи, и҆ слꙋ́хѣ, и҆лѝ ꙗ҆́кѡ ѹ҆потреблѧ́юще и҆̀хъ, и҆лѝ ꙗ҆́кѡ ѕлоꙋпотреблѧ́юще, и҆лѝ сре́дственнѡ ко ѻ҆бои́мъ ѡ҆брѣта́ющесѧ.

<rubric class="inline">рл҃ѕ.</rubric> <red>В</red>ъ ни́хже стра́хъ не предварѧ́етъ, ꙗ҆́кѡ ѻ҆́вцы, не и҆мꙋ́ще па́стырѧ въ смꙋще́нїи по́мыслы ѡ҆брѧ́щꙋтсѧ, во благочи́нїи же и҆ внꙋ́трь ѡ҆гра́ды сꙋ́щыѧ по благозако́нїю, послѣ́дꙋющꙋ и҆лѝ пред̾идꙋ́щꙋ є҆мꙋ̀.

<rubric class="inline">рл҃з.</rubric> <red>В</red>ѣ́ры сы́нъ є҆́сть стра́хъ, за́повѣдей же се́й є҆́сть па́житникъ: и҆ и҆́же ма́терь не стѧжа́вый, ѻ҆вча̀ ꙗ҆ви́тсѧ, ꙗ҆́же ѡ҆ гдⷭ҇ѣ па́жити не сподо́битсѧ.

<rubric class="inline">рл҃и.</rubric> <red>Ѻ҆́</red>ви ѹ҆́бѡ нача̑ла є҆ди̑на и҆́мꙋтъ до́брыхъ, ѻ҆́ви же и҆ си́хъ среды̑ ѻ҆́ви же и҆ концы̀ и҆́хъ: без̾ ни́хже ꙗ҆́кѡ во́инъ на́гъ кі́йждо ѡ҆брѧ́щетсѧ, и҆лѝ сано́вникъ без̾ ѻ҆бро́кѡвъ. И҆ сегѡ̀ ра́ди то́й ѹ҆́бѡ свою̀ то́кмѡ хра́минꙋ, ѿ начина́ющихъ тѣ́й стꙋжа́ти соблюда́ѧ, се́й же не въ че́сти прили́чнѣ ѡ҆брѣта́ѧсѧ, съ ни́миже а҆́ще собира́етсѧ.

<rubric class="inline">рл҃ѳ.</rubric> <red>П</red>одꙋща́ющїи на́съ со сластьмѝ ходи́ти горта́нїю несоверше́нныхъ сꙋ́щихъ, подо́бно нѣ́что творѧ́тъ срѣ́зовати побꙋжда́ющымъ ра̑ны во здра́вїе ѹ҆жѐ прише́дшыѧ, и҆лѝ кра́сты за сла́дость чеса́ти, и҆лѝ возжига̑ющаѧ ѻ҆гне́вицꙋ ꙗ҆́сти, и҆лѝ разгражда́ти вїногра́дъ сво́й, и҆ попꙋща́ти входи́ти ꙗ҆́кѡ ве́прю ди́вїю мꙋдрова́нїю пло́ти, и҆ мы̑сли благі̑ѧ ꙗ҆́кѡ грѡ́здїѧ поѧда́ти, и҆̀мже повинова́тисѧ не подоба́етъ, нижѐ безвре́менными прекланѧ́тисѧ ласка́нїи, человѣ̑къ же и҆ страсте́й, ѹ҆крѣплѧ́ти же па́че ѻ҆пло́тъ воздержа́нїемъ, до́ндеже преста́нꙋтъ и҆ ѕвѣ́рїе плотскі̑ѧ стра̑сти рыка́ти, и҆ ꙗ҆́кѡ пти́цы по́мыслы не сходи́ти гꙋби́ти вїногра́дъ, гобзꙋ́ющꙋ дꙋ́шꙋ видѣ́нїи, ꙗ҆́же во хрⷭ҇тѣ̀ і҆и҃сѣ гдⷭ҇ѣ на́шемъ, є҆мꙋ́же сла́ва во вѣ́ки, а҆ми́нь.
