---
title: "Ст҃а́гѡ кассїа́на ри́млѧнина, ѡ҆ ѻ҆смѝ стра́стныхъ по́мыслѣхъ"
navigation:
  key: various-filokalia5-6
  title: "Ст҃а́гѡ кассїа́на ри́млѧнина, ѡ҆ ѻ҆смѝ стра́стныхъ по́мыслѣхъ"
  parent: various-filokalia5
  order: 6
type: "various"
---

# Ст҃а́гѡ кассїа́на ри́млѧнина, ѡ҆ ѻ҆смѝ стра́стныхъ по́мыслѣхъ.

<rubric>Преподо́бный ѻ҆те́цъ на́шъ кассїа́нъ ри́млѧнинъ живѧ́ше въ ца́рство ѳеодо́сїа ю҆нѣ́йшагѡ, въ лѣ́то ѿ хрⷭ҇та̀ четы́реста три́десѧть тре́тїе. Ѿ трꙋдолю́бнѡ сочине́нныхъ и҆́мъ сло́въ, ѡ҆ ѻ҆смѝ по́мыслѣхъ, и҆ ѡ҆ разсꙋжде́нїи здѣ̀ положи́шасѧ, ꙗ҆́кѡ всѧ́кꙋ по́льзꙋ и҆ благода́ть и҆сточа́ющыѧ. Помина́етъ же ѡ҆ си́хъ и҆ премꙋ́дрѣйшїй фѡ́тїй си́ми словесы̀ глаго́лѧ: въ чте́нїи рч҃з, страни́цѣ сѯ҃є и҆ сѯ҃ѕ. И҆ второ́е, речѐ, є҆́сть преподо́бнагѡ кассїа́на сло́во, ѡ҆ ѻ҆смѝ по́мыслѣхъ: на чревобѣ́сїе, блꙋ́дъ, сребролю́бїе, гнѣ́въ, печа́ль и҆ ѹ҆ны́нїе, тщесла́вїѧ же и҆ горды́ни каса́етсѧ. Поле́зна же, а҆́ще что̀ и҆́но сꙋ́ть словеса̀ сїѧ̑ и҆зволѧ́ющымъ трꙋдолю́бный воспрїѧ́ти по́двигъ. И҆ тре́тїе же съ си́ми кꙋ́пнѡ сло́во прочтено̀ на́ми. Ѹ҆́читъ ѻ҆́нъ въ то́мъ, что̀ є҆́сть разсꙋжде́нїе, и҆ ꙗ҆́кѡ сїѐ бо́льшее є҆́сть и҆ны́хъ добродѣ́телей, и҆ ѿкꙋ́дꙋ ражда́етсѧ, и҆ ꙗ҆́кѡ мно́жае свы́ше сходѧ́щь є҆́сть да́ръ, и҆ прѡ́чаѧ.</rubric>

<rubric>Ѡ҆ се́мъ преподо́бномъ и҆ цр҃ковь, к҃ѳ феврꙋа́рїа мцⷭ҇а творѧ̀ па́мѧть, честьми́ же и҆ хвала́ми ѹ҆блажа́етъ є҆го̀.</rubric>



<rubric>Ст҃а́гѡ кассїа́на ри́млѧнина, ѡ҆ ѻ҆смѝ стра́стныхъ по́мыслѣхъ.</rubric>

<red>П</red>ред̾ си́мъ ѡ҆ ѡ҆́бразѣ ѻ҆бщежи́тїй сочини́вше сло́во, па́ки въ настоѧ́щемъ на ва́ши дерзнꙋ́вше моли́твы, предпрїѧ́хомъ написа́ти ѡ҆ ѻ҆смѝ по́мыслѣхъ грѣха̀: ѡ҆ ѡ҆б̾ѧде́нїи глаго́лю, и҆ блꙋдѣ̀, ѡ҆ сребролю́бїи, гнѣ́вѣ, печа́ли, ѹ҆ны́нїи, тщесла́вїи и҆ горды́ни.



<rubric>Ѡ҆ воздержа́нїи чре́ва.</rubric>

<red>П</red>ервонача́льнѣ ѡ҆ воздержа́нїи чре́ва на́ми рече́тсѧ, противолежа́щемъ чревоѡб̾ѧде́нїю: ѡ҆ ѡ҆́бразѣ поще́нїѧ и҆ ка́чествѣ и҆ коли́чествѣ бра́шенъ: и҆ сїѧ̑ не ѿ себѐ рече́мъ, но ꙗ҆̀же прїѧ́хомъ ѿ ст҃ы́хъ ѻ҆тє́цъ. Ѻ҆нѝ ѹ҆́бѡ не є҆ди́но пра́вило поще́нїѧ, нижѐ є҆ди́нъ ѡ҆́бразъ прїѧ́тїѧ пи́щи, ни тꙋ́южде мѣ́рꙋ преда́ша: за є҆́же не всѣ̑мъ тꙋ́южде и҆мѣ́ти крѣ́пость, и҆лѝ во́зраста ра́ди, и҆лѝ не́мощи ра́ди, и҆лѝ по навыкнове́нїю ра́ди сво́йства тѣ́ла. Въ є҆ди́номъ же всѣ́мъ то̀ преда́ша намѣ́ренїи, бѣ́гати многоѧ́стїѧ, и҆ ѿвраща́тисѧ и҆зли́шества бра́шенъ. Повседне́вное съ ѹ҆мѣ́ренностїю прїѧ́тїе пи́щи поле́знѣйшее и҆скꙋси́ша бы́ти, и҆ чистотѣ̀ споспѣшествꙋ́ющее па́че, не́жели чрез̾ трѝ и҆лѝ четы́ре дни̑, и҆лѝ до седми́цы простира́ющеесѧ поще́нїе. И҆́бо, речѐ, безмѣ́рнѣ простира́ющїйсѧ на поще́нїе, вы́ше мѣ́ры пото́мъ ча́стѣ ѹ҆потреблѧ́етъ пи́щꙋ: ꙗ҆́кѡ ѿ сегѡ̀, ѻ҆вогда̀ ѹ҆́бѡ ѿ чрезмѣ́рнагѡ неѧде́нїѧ и҆знемога́етъ тѣ́ло, и҆ къ дх҃о́внымъ слꙋже́нїємъ лѣни́вѣйшее быва́етъ: ѻ҆вогда́ же мно́жествомъ ꙗ҆́ствъ ѡ҆тѧгча́емое, ѹ҆ны́нїе и҆ разслабле́нїе твори́тъ въ дꙋшѣ̀. И҆ па́ки: не всѣ̑мъ прили́чно бы́ти и҆скꙋси́ша ѹ҆потребле́нїе ѕѣ́лїй и҆ ѻ҆воще́й, нижѐ всѣ̑мъ мощѝ ѹ҆потреблѧ́ти пи́щꙋ сꙋ́хагѡ хлѣ́ба. И҆ и҆но́мꙋ ѹ҆́бѡ рѣ́ша, двѣ̀ ли̑трѣ ꙗ҆дꙋ́щꙋ хлѣ́ба є҆щѐ а҆лка́ти: и҆но́мꙋ же ꙗ҆дꙋ́щꙋ ли́трꙋ и҆лѝ ше́сть ѹ҆́нгїй, насыща́тисѧ. Всѣ̑мъ ѹ҆́бѡ, ꙗ҆́коже предрече́сѧ, є҆ди́нъ предѣ́лъ воздержа́нїѧ преда́ша, є҆́же не прельща́тисѧ насыще́нїемъ чре́ва, нижѐ привлека́тисѧ сла́стїю горта́ни. Ниже́ бо разли́чїе ка́чества бра́шенъ то́чїю, но и҆ коли́чество мно́жества ѻ҆́нѣхъ разжжє́нныѧ стрѣ́лы блꙋда̀ ѡ҆бы́че возжига́ти. Ꙗ҆ковы́ѧлибо когда̀ пи́щи наполнѧ́емо чре́во, блꙋ́дное сѣ́мѧ ражда́етъ. И҆ па́ки, не то́чїю пїѧ́нство вїна̀ мы́сль ѹ҆поева́ти ѡ҆бы́че, но и҆ сы́тость воды̀, и҆ всѧ́кихъ бра́шенъ и҆збы́токъ ѡ҆тѧгче́ннꙋ и҆ дре́млющꙋ тꙋ̀ содѣ́ловаетъ. Содо́млѧнѡмъ не вїна̀ и҆ разли́чныхъ бра́шенъ пїѧ́нство низвраще́нїѧ бы́сть вїна̀, но хлѣ́ба сы́тость, по проро́кꙋ. Не́мощь тѣле́снаѧ чистотѣ̀ се́рдца не сопротивлѧ́етсѧ, є҆гда̀ подае́мъ тѣ́лꙋ, ꙗ҆̀же не́мощь тре́бꙋетъ, а҆ не ꙗ҆̀же сла́сть хо́щетъ. Бра́шенъ ѹ҆потребле́нїе, є҆ли́кѡ послꙋжи́ти къ житїю̀ прїе́млетсѧ, а҆ не є҆ли́кѡ рабо́тати стремле́нїємъ по́хоти. Ѹ҆мѣ́ренное и҆ съ ра́зꙋмомъ пи́щи прїѧ́тїе здра́вїѧ прича́стно быва́етъ тѣле́снагѡ, а҆ не свѧты́ню ѿе́млетъ. Предѣ́лъ воздержа́нїѧ, и҆ пра́вило пре́данно ѿ ѻ҆тє́цъ и҆звѣ́стно є҆́сть сїѐ: вкꙋша́ющемꙋ каковꙋ́юлибо пи́щꙋ, є҆щѐ жела́нїю въ не́мъ сꙋ́щꙋ, ѿ тоѧ̀ воздержа́тисѧ, и҆ не ѡ҆жида́ти насыще́нїѧ. И҆ а҆по́столъ ре́кшїй, пло́ти ѹ҆го́дїѧ не твори́ти въ по́хоти, не нꙋ́жное жи́зни ѡ҆кормле́нїе возбранѝ, но сластолю́бное прилѣжа́нїе ѿречѐ. Прито́мъ же къ чистотѣ̀ соверше́ннѣй дꙋшѝ, є҆ди́но воздержа́нїе бра́шенъ не си́льно, а҆́ще не и҆ про́чыѧ добродѣ̑тели соединѧ́тсѧ. Тѣ́мже смире́нїе съ послꙋша́нїемъ и҆ тѣ́ла ѹ҆дрꙋче́нїемъ мно́гѡ на́мъ посо́бствꙋютъ. Воздержа́нїе ѿ сребролю́бїѧ, не то́чїю, є҆́же не и҆мѣ́ти сребра̀, но и҆ не вожделѣ́ти стѧжа́ти ѻ҆́ное, къ чистотѣ̀ дꙋшѝ пꙋтево́дствꙋетъ. Гнѣ́ва ѹ҆дале́нїе, печа́ли, тщесла́вїѧ, горды́ни, всѧ̑ сїѧ̑ гла́внꙋю дꙋшѝ чистотꙋ̀ содѣ́ловаютъ. Ча́стнꙋ же цѣломꙋ́дрїемъ, сі́есть, чистотꙋ̀ дꙋшѝ и҆зрѧ́днѡ воздержа́нїе и҆ по́стъ и҆справлѧ́етъ. Не возмо́жно бо чре́вомъ насыще́нномꙋ проти́вꙋ дꙋ́ха блꙋда̀ ра́товати въ мы́сли. Тѣ́мже пе́рвый на́мъ да бꙋ́детъ по́двигъ, є҆́же ѡ҆блада́ти чре́вомъ, и҆ порабоща́ти тѣ́ло: не то́чїю посто́мъ, но и҆ бдѣ́нїемъ, и҆ трꙋдо́мъ, и҆ чте́нїемъ, и҆ є҆́же собира́ти се́рдце въ стра́хъ гее́нны, и҆ въ жела́нїе ца́рствїѧ небе́снагѡ.



<rubric>Ѡ҆ стра́сти блꙋ́днѣй и҆ по́хоти плотстѣ́й.</rubric>

<red>В</red>торы́й на́мъ по́двигъ є҆́сть проти́вꙋ стра́сти блꙋда̀, и҆ по́хоти пло́ти: сїѧ̀ по́хоть ѿ пе́рвагѡ во́зраста начина́етъ стꙋжа́ти человѣ́кꙋ. Вели́кїй се́й по́двигъ и҆ лю́тъ, и҆ сꙋгꙋ́бꙋ и҆мꙋ́щъ борьбꙋ̀. Поне́же и҆ны̑мъ поро́камъ въ дꙋшѣ̀ то́чїю и҆мꙋ́щымъ бра́нь, се́й же сꙋгꙋ́бꙋ є҆́сть въ дꙋшѣ̀ и҆ тѣ́лѣ составлѧ́емый: и҆ сегѡ̀ ра́ди сꙋгꙋ́бо боре́нїе воспрїѧ́ти подоба́етъ. Ни бо̀ дово́льно є҆́сть є҆ди́но тѣле́сное поще́нїе къ стѧжа́нїю соверше́ннагѡ цѣломꙋ́дрїѧ и҆ и҆́стинныѧ чистоты̀, а҆́ще и҆ се́рдца не бꙋ́детъ сокрꙋше́нїе, и҆ моли́тва къ бг҃ꙋ непреста́ннаѧ, и҆ ча́стое писа́нїй поꙋче́нїе, и҆ трꙋ́дъ, и҆ рꙋкодѣ́лїе: ꙗ҆̀же мо́гꙋтъ непостоѧ́ннаѧ дꙋшѝ стремлє́нїѧ ѹ҆де́рживати, и҆ ѿ скве́рныхъ мечта́нїй возвраща́ти ю҆̀. Пре́жде же всѣ́хъ споспѣшествꙋ́етъ смире́нїе дꙋшѝ, є҆гѡ́же кромѣ̀, ни блꙋ́дъ, ни и҆́но что̀ возмо́жетъ кто̀ побѣди́ти. Предвари́тельнѣ ѹ҆́бѡ подоба́етъ всѧ́кимъ хране́нїемъ блюстѝ се́рдце ѿ скве́рныхъ по́мыслѡвъ: ѿ сегѡ́ бо происхо́дѧтъ, по гдⷭ҇ню сло́вꙋ, помышлє́нїѧ ѕла̑ѧ, ѹ҆бі̑йства, прелюбодѣѧ̑нїѧ, любодѣѧ̑нїѧ, и҆ прѡ́чаѧ. И҆́бо и҆ поще́нїе, не то́чїю къ ѹ҆дрꙋче́нїю тѣ́ла на́мъ ѹ҆зако́нено є҆́сть, но и҆ къ трезвѣ́нїю ѹ҆ма̀, да не мно́жествомъ бра́шенъ помрачи́всѧ и҆знемо́жетъ къ наблюде́нїю по́мыслѡвъ. Подоба́етъ ѹ҆́бѡ не то́чїю въ тѣле́сномъ поще́нїи всѧ́ко тща́нїе ꙗ҆влѧ́ти, но и҆ во внима́нїи по́мыслѡвъ, и҆ въ дх҃о́вномъ поꙋче́нїи: и҆́хже кромѣ̀ не возмо́жнѡ къ высотѣ̀ и҆́стиннагѡ цѣломꙋ́дрїѧ и҆ чистоты̀ взы́ти. Прили́чествꙋетъ ѹ҆́бѡ на́мъ ѡ҆чища́ти пе́рвѣе, по гдⷭ҇ню сло́вꙋ, внꙋ́треннее стклѧ́ницы и҆ блю́да, да бꙋ́детъ и҆ внѣ́шнее чи́сто. Сегѡ́ же ра́ди а҆́ще є҆́сть въ на́съ тща́нїе по а҆пⷭ҇лꙋ, зако́ннѡ подвиза́тисѧ и҆ ѹ҆вѣнча́тисѧ побѣди́вшымъ нечи́стаго бѣ́са блꙋ́днаго, не ѡ҆ на́шей си́лѣ и҆ по́двизѣ дерза́имъ, но ѡ҆ по́мощи влⷣки на́шегѡ бг҃а: не престае́тъ бо человѣ́къ ра́тꙋемь бы́ти ѿ дꙋ́ха сегѡ̀, до́ндеже вои́стиннꙋ вѣ́ровати бꙋ́детъ, ꙗ҆́кѡ не свои́мъ тща́нїемъ, ни свои́мъ трꙋдо́мъ, но бж҃їимъ покро́вомъ и҆ по́мощїю и҆збавлѧ́етсѧ сегѡ̀ недꙋ́га, и҆ на высотꙋ̀ чистоты̀ восхо́дитъ: и҆ па́че є҆стества̀ є҆́сть ве́щь, и҆ нѣ́кїимъ ѡ҆́бразомъ внѣ̀ тѣ́ла быва́етъ, и҆́же разжє́нїѧ пло́ти и҆ сла̑сти тоѧ̑ попра́вый. И҆ сегѡ̀ ра́ди, не возмо́жно є҆́сть человѣ́кꙋ (да та́кѡ рекꙋ̀) свои́ма крыло́ма къ высо́кой се́й, и҆ небе́сной по́чести ст҃ы́ни возлетѣ́ти, и҆ подража́телю а҆́гг҃лъ бы́ти, а҆́ще не благода́ть бж҃їѧ, сего̀ ѿ землѝ и҆ бла́та возведе́тъ. Ни є҆ди́ною бо и҆но́ю добродѣ́телїю ѡ҆бложе́нные пло́тїю человѣ́цы дꙋхѡ́внымъ па́че подо́бѧтсѧ а҆́гг҃лѡмъ, ꙗ҆́коже цѣломꙋ́дрїемъ. Се́ю бо є҆щѐ на землѝ сꙋ́ще и҆ пребыва́юще, и҆́мꙋтъ по а҆по́столꙋ житїѐ на нб҃сѣ́хъ. Зна́менїе же, є҆́же добродѣ́тель сїю̀ соверше́ннѡ стѧжа́ти на́мъ, є҆́сть, є҆гда̀ ни є҆ди́номꙋ ѡ҆́бразꙋ скве́рнагѡ мечта́нїѧ во снѣ́хъ дꙋша̀ внима́етъ. А҆́ще бо и҆ не вмѣнѧ́етсѧ въ грѣ́хъ таково́е движе́нїе, ѻ҆ба́че зна́менїе є҆́сть, ꙗ҆́кѡ недꙋ́гꙋетъ дꙋша̀, и҆ стра́сти не и҆зба́висѧ. И҆ сегѡ̀ ра́ди слꙋча́ющаѧсѧ на́мъ во снѣ́хъ сквє́рнаѧ мечта̑нїѧ, ѡ҆бличе́нїе бы́ти предвари́вшагѡ ѹ҆ны́нїѧ, и҆ сꙋ́щїѧ въ на́съ не́мощи, вѣ́ровати до́лжни є҆смы̀: сокрове́нный въ та́йностѣхъ дꙋшѝ недꙋ́гъ ꙗ҆вле́нъ творѧ́щꙋ, слꙋча́ющꙋсѧ въ со́нномъ видѣ́нїи скве́рномꙋ и҆скꙋше́нїю. Тѣ́мже и҆ вра́чь дꙋ́шъ на́шихъ, въ та́йныхъ дꙋшѝ цѣльбꙋ̀ положѝ, и҆дѣ́же и҆ вины̑ недꙋ́га вѣ́дѧше бы́ти, глаго́лѧ: ꙗ҆́кѡ всѧ́къ, и҆́же воззри́тъ на женꙋ̀, ко є҆́же вожделѣ́ти є҆ѧ̀, ѹ҆жѐ любодѣ́йствова съ не́ю въ се́рдцѣ свое́мъ: не толи́кѡ любопы̑тныѧ, и҆ блꙋ̑дныѧ ѻ҆́чи и҆справлѧ́ѧ, є҆ли́кѡ внꙋ́трь водрꙋже́ннꙋю дꙋ́шꙋ, ꙗ҆́же да̑нныѧ на бла́го ѿ бг҃а ѻ҆́чи, ѕлѣ̀ ѹ҆потребѝ. Сегѡ̀ ра́ди и҆ премꙋ́драѧ при́тча не глаго́летъ: всѧ́цѣмъ хране́нїемъ блюдѝ твоѝ ѻ҆́чи, но всѧ́цѣмъ хране́нїемъ блюдѝ се́рдце: ѻ҆́номꙋ наипа́че нало́жиши врачевство̀ хране́нїѧ, во є҆́же хо́щетъ ѻ҆чеса̀ ѹ҆потреблѧ́ющемꙋ. Тѣ́мже сїѐ да бꙋ́детъ се́рдца на́шегѡ пред̾ѡхране́нїе: да є҆гда̀ въ на́шей мы́сли па́мѧть бꙋ́детъ жены̀, дїа́вольскимъ ѕлодѣ́йствомъ произра́стшаѧ, а҆́ще слꙋчи́тсѧ ма́тере, и҆лѝ сестры̀, и҆лѝ и҆нѣ́хъ нѣ́кїихъ же́нъ благоговѣ́йныхъ, ско́рѡ сїю̀ и҆зго́нимъ ѿ се́рдца: да не на мно́зѣ пребыва́ющымъ на́мъ въ се́й па́мѧти, ѕлы́хъ преле́стникъ ѿ си́хъ ли́цъ низведе́тъ и҆ низри́нетъ мы́сль въ сквє́рнаѧ и҆ врє́днаѧ помышлє́нїѧ. Ꙗ҆́коже и҆ ѿ бг҃а къ первозда́нномꙋ да́ннаѧ за́повѣдь повелѣва́етъ блюстѝ главꙋ̀ ѕмі́евꙋ: сі́есть вре́дныхъ по́мыслѡвъ нача̑ла, и҆́миже ползстѝ въ дꙋ́шы на́шѧ покꙋша́етсѧ: да не главы̀ прїѧ́тїемъ, ꙗ҆́же є҆́сть прило́гъ по́мысла, про́чее тѣ́ло ѕмі́ѧ, сі́есть, сла́сти сосложе́нїе прїи́мемъ. И҆ ѿ сегѡ̀ а҆́бїе на беззако́нное дѣѧ́нїе низведе́тъ мы́сль. Но прили́чествꙋетъ по пи́санномꙋ, во ѹ҆́трїѧ и҆збива́ти всѧ̑ грѣ̑шныѧ землѝ. Си́рѣчь свѣ́томъ ра́зꙋма разсꙋжда́ти и҆ потреблѧ́ти грѣхѡ́вныѧ по́мыслы ѿ землѝ, ꙗ҆́же є҆́сть се́рдце на́ше, по ѹ҆че́нїю гдⷭ҇ню: и҆ доко́лѣ є҆щѐ младе́нцы сꙋ́ть сы́ны вавѷлѡ́нскїи, ѕлы́и, глаго́лю, по́мыслы, си́хъ разбива́ти и҆ сокрꙋша́ти ѡ҆ ка́мень, и҆́же є҆́сть хрⷭ҇то́съ. А҆́ще во на́шимъ сосложе́нїемъ возмꙋжа́ютъ, не без̾ вели́ка воздыха́нїѧ и҆ трꙋда̀ побѣжде́ни бы́ти мо́гꙋтъ. Къ речє́ннымъ же ѡ҆ бж҃е́ственнагѡ писа́нїѧ, добро̀ є҆́сть и҆ словеса̀ ст҃ы́хъ ѻ҆тє́цъ воспомѧнꙋ́ти. Рече́но бы́сть ѹ҆̀бо ст҃ы́мъ васі́лїемъ, є҆пі́скопомъ кесарі́и каппадокі́йскїѧ: и҆ жены̀ не зна́ю, и҆ дѣ́вственникъ нѣ́смь. Толи́кѡ вѣ́дѧше, ꙗ҆́кѡ не въ тѣле́снѣмъ то́чїю воздержа́нїи ѿ жены̀, да́ръ дѣ́вства и҆справлѧ́етсѧ, є҆ли́кѡ въ дꙋше́внѣй свѧ́тости и҆ чистотѣ̀, ꙗ҆́же стра́хомъ бж҃їимъ и҆справлѧ́тисѧ ѡ҆бы́че. Глаго́лютъ же и҆ сїѐ ѻ҆тцы̀: ꙗ҆́ко не возмо́жно на́мъ добродѣ́тель чистоты̀ соверше́ннѡ стѧжа́ти, а҆́ще не пе́рвѣе и҆́стинное смиренномꙋ́дрїе въ се́рдцѣ на́шемъ стѧ́жемъ: ни ра́зꙋма и҆́стиннагѡ сподо́битисѧ, доко́лѣ въ та́йныхъ дꙋшѝ стра́сть блꙋ́днаѧ присѣди́тъ. Но, да ꙗ҆̀же сꙋ́ть, и҆справле́нїѧ цѣломꙋ́дрїѧ, и҆ ѿ а҆по́стола пока́жемъ, є҆ди́но є҆гѡ̀ воспомѧнꙋ́вше рече́нїе, ѡ҆ко́нчимъ сло́во: ми́ръ и҆мѣ́йте и҆ ст҃ы́ню со всѣ́ми, и҆́хже кромѣ̀ никто́же ѹ҆́зритъ гдⷭ҇а. Ꙗ҆́коже бо ѡ҆ се́мъ глаго́летъ ꙗ҆́вѣ, ѿ ни́хже приложѝ рекі́й: да никто́же блꙋдодѣ́й, и҆лѝ скверни́тель, ꙗ҆́коже и҆са́ѵъ. Є҆ли́кѡ ѹ҆́бѡ небе́сное и҆ а҆́гг҃льское є҆́сть и҆справле́нїе ст҃ы́ни, толи́кѡ тѧ́жшими сопроти́вникѡвъ навѣ́ты ра́тꙋемо є҆́сть. И҆ сегѡ̀ ра́ди тща́тисѧ до́лжни є҆смы̀, не то́чїю воздержа́нїю тѣле́сномꙋ ѡ҆бꙋча́тисѧ, но и҆ сокрꙋше́нїю се́рдца, и҆ ча́стымъ моли́твамъ со воздыха́нїи: ꙗ҆́кѡ да пе́щь на́шеѧ пло́ти, ю҆́же вавѷлѡ́нскїй ца́рь по́хотными разже́нїи возжига́етъ на всѧ́къ де́нь, росо́ю прише́ствїѧ ст҃а́гѡ дꙋ́ха ѹ҆гаси́мъ. Къ си́мъ вели́ко на́мъ ѻ҆рꙋ́жїе бра́ни є҆́сть, є҆́сть по бг҃ꙋ бдѣ́нїе. Ꙗ҆́коже бо сохране́нїе днѧ̀ нощнꙋ́ю ѹ҆строѧ́етъ свѧты́ню: си́це и҆ нощно́е по бг҃ꙋ бдѣ́нїе, дневнꙋ́ю дꙋшѝ пред̾ꙋготовлѧ́етъ чистотꙋ̀.



<rubric>Ѡ҆ сребролю́бїи.</rubric>

<red>Т</red>ре́тїй на́шъ по́двигъ, проти́вꙋ дꙋ́ха сребролю́бїѧ. Стра́нна сїѧ̀ бра́нь, и҆ и҆звнѣ̀ є҆стества̀ познава́ема, ѿ невѣ́рїѧ винꙋ̀ во и҆́ноцѣ ѡ҆брѣта́ющи. И҆́бо и҆ны́хъ страсте́й, ꙗ҆́рости, глаго́лю, и҆ вожделѣ́нїѧ, раздраже́нїе ѿ тѣ́ла мни́тсѧ и҆мѣ́ти вины̀, и҆ нѣ̑кїимъ ѡ҆́бразомъ, ꙗ҆́кѡ врожде́нные, ѿ рожде́нїѧ и҆мꙋ́ще нача́ло: тѣ́мже и҆ мно́гимъ вре́менемъ побѣжда́ютсѧ: сребролю́бїѧ же недꙋ́гъ и҆звнѣ̀ приходѧ́щъ, ѹ҆до́бѣе ѿсѣца́тисѧ мо́жетъ, а҆́ще прилѣжа́нїе полꙋ́читъ и҆ внима́нїе. Вознерадѣ́нъ же бы́въ, па́гꙋбнѣйшїй и҆ны́хъ страсте́й, и҆ неꙋдобоѿме́тенъ быва́етъ. Ко́рень бо всѣ̑мъ ѕлы̑мъ сребролю́бїе є҆́сть, по а҆по́столꙋ. Смотрѧ́имъ же си́це: тѣлесѐ є҆сте́ствєннаѧ движє́нїѧ, не то́чїю въ дѣ́тѧхъ зрѧ́тсѧ, въ ни́хже не ѹ҆̀ разꙋмѣ́нїе добра́ же и҆ ѕла̀ є҆́сть, но и҆ въ малѣ́йшихъ и҆ млекопита́емыхъ младе́нцахъ, и҆̀же нижѐ слѣ́да сла́сти въ себѣ̀ и҆мꙋ́ще є҆сте́ственное ѻ҆ба́че во пло́ти ѡ҆знача́ютъ движе́нїе. Подо́бнѡ и҆ ꙗ҆́рости ѻ҆строта̀ во младе́нцѣхъ ви́дима є҆́сть, є҆гда̀ сопротивоѧрѧ́щихсѧ и҆̀хъ ко ѡ҆скорби́вшымъ зри́мъ. И҆ сїѧ̑ глаго́лю не є҆стество̀ порица́ѧ, ꙗ҆́кѡ грѣхꙋ̀ вино́вно, да не бꙋ́детъ. Но да покажꙋ̀, ꙗ҆́кѡ ꙗ҆́рость и҆ жела́нїе, а҆́ще и҆ на бла́го ѿ содѣ́телѧ врожде́ны человѣ́кꙋ, но ѻ҆ба́че мни́тсѧ, ꙗ҆́кѡ ѡ҆ є҆сте́ственныхъ нѣ́какѡ въ сопротивоесте́ствєннаѧ ѿпа́даютъ небреже́нїемъ. И҆́бо тѣле́сное движе́нїе, къ чадоро́дїю, и҆ пото́мственномꙋ ро́да пребыва́нїю, не къ блꙋдꙋ̀ ѿ содѣ́телѧ даде́сѧ: и҆ ꙗ҆́рости же движе́нїе, спаси́тельнѣ на́мъ всѣ́ѧсѧ ꙗ҆ри́тисѧ на ѕло́бꙋ, а҆ не на є҆диноплеме́ннаго свирѣ́пствовати. Не ѹ҆́бѡ, а҆́ще и҆ ѕлѣ̀ сїѧ̑ ѹ҆потреблѧ́емъ, грѣшно̀ є҆́сть є҆стество̀, и҆лѝ содѣ́телѧ ѡ҆бвини́мъ: ꙗ҆́коже ни да́вшагѡ но́жъ къ нꙋ́ждной и҆ поле́зной потре́бѣ, а҆́ще прїе́мый и҆ къ содѣ́ѧнїю ѹ҆бі́йства то́й ѹ҆потребѝ. Сїѧ̑ же рѣ́хомъ показа́ти хотѧ́ще, ꙗ҆́кѡ сребролю́бїѧ стра́сть, не ѿ є҆стества̀ винꙋ̀ и҆́мать, но ѿ є҆ди́нагѡ ѕла́гѡ и҆ растлѣ́ннагѡ произволе́нїѧ. Се́й бо недꙋ́гъ, є҆гда̀ хла́днꙋ и҆ невѣ́рнꙋ въ нача́лѣ и҆́ночества ѡ҆брѧ́щетъ дꙋ́шꙋ, пра́ведныѧ нѣ́кїѧ и҆ по ви́димомꙋ благосло́вныѧ нѣ́кїѧ вины̀ ѻ҆́ной подме́щетъ, ко є҆́же ѹ҆держа́ти что́либо ѿ ни́хже стѧжа̀. Написꙋ́етъ бо въ мы́сли и҆́нокꙋ ста́рости долготꙋ̀, и҆ не́мощь тѣ́ла, и҆ ꙗ҆́кѡ дає́мыѧ потрє́бы ѿ ѻ҆бщежи́тїѧ не сꙋ́ть дово́льни ко ѹ҆тѣше́нїю, не глаго́лю, немощствꙋ́ющꙋ, но и҆ здра́вомꙋ, и҆ ꙗ҆́кѡ здѣ̀ не быва́етъ попече́нїе по достоѧ́нїю ѡ҆ недꙋ́гꙋющихъ, но и҆ ѕѣлѡ̀ вознерадѣ́нно, и҆ ꙗ҆́кѡ, а҆́ще не и҆́мать сокрове́нно зла́то, ѻ҆каѧ́ннѣ ѹ҆́мретъ. Послѣди́ же подме́щетъ, ни пребыва́ти мощѝ намно́зѣ въ монастырѣ̀ тѧготы̀ ра́ди дѣ́лъ, и҆ ѻ҆те́ческїѧ ра́ди стро́гости. И҆ є҆гда̀ таковы́ми помышле́ньми прельсти́тъ мы́сль, ко є҆́же а҆́ще и҆ є҆ди́нъ пѣ́нѧзь ѹ҆держа́ти: тогда̀ склонѧ́етъ є҆го̀ и҆ рꙋкодѣ́лїю ѻ҆́тай а҆́ввы наꙋчи́тисѧ, ѿ негѡ́же возмо́жетъ жела́емое себѣ̀ сребро̀ ѹ҆мно́жити. Тѣ́мже и҆ наде́ждами безвѣ́стными прельща́етъ ѻ҆каѧ́ннаго, предлага́ѧ томꙋ̀ ѿ рꙋкодѣ́лїѧ прїѡбрѣ́тенїе, и҆ ѿ сегѡ̀ ѡ҆сла́бꙋ и҆ безпеча́лїе, и҆ ве́сь помышле́нїю ѡ҆ прїѡбрѣ́тенїи вда́всѧ, ничесо́же ѿ сопроти́вныхъ сматрѧ́етъ: ни гнѣ́ва неи́стовство, а҆́ще когда̀ слꙋчи́тсѧ є҆мꙋ̀ въ ѹ҆бы́токъ впа́сти: ни помраче́нїе ѿ печа́ли, а҆́ще лиши́тсѧ наде́жды прїѡбрѣ́тенїѧ: но быва́етъ, ꙗ҆́коже и҆ны̑мъ чре́во бг҃ъ, та́кѡ семꙋ̀ зла́то. Тѣ́мже и҆ блаже́нный а҆пⷭ҇лъ сїѐ вѣ́дый, не то́чїю ко́рень всѣ̑мъ ѕлы̑мъ, но і҆дѡлослꙋже́нїе то̀ наречѐ. Зри́мъ ѹ҆́бѡ, въ ко́ль вели́къ грѣ́хъ недꙋ́гъ се́й человѣ́ка влече́тъ, ꙗ҆́кѡ и҆ во і҆дѡлослꙋже́нїе, вве́ргнꙋти є҆го̀: ѿврати́въ бо сребролю́бецъ ѹ҆́мъ сво́й ѿ любвѐ бж҃їѧ, і҆́дѡлы человѣ̑ческїѧ, и҆зва̑ѧнныѧ зла́томъ лю́битъ. Си́ми же по́мыслы и҆́нокъ помрачи́всѧ, и҆ на го́ршее простира́ѧсѧ, ни є҆ди́но ѹ҆жѐ послꙋша́нїе и҆мѣ́ти мо́жетъ: но негодꙋ́етъ, смꙋща́етсѧ, и҆ проти́вꙋ коегѡ́ждо дѣ́ла ро́пщетъ, прекосло́витъ, и҆ ниеди́номꙋ же про́чее благоговѣ́инствꙋ въ не́мъ храни́мꙋ, ꙗ҆́коже ко́нь жесточа́йшъ по стремни́намъ но́ситсѧ: ни повседне́вною пи́щею дово́льствꙋѧсѧ, ꙗ҆́внѡ ѡ҆ себѣ̀ повѣ́даетъ, ꙗ҆́кѡ ѿню́дъ сегѡ̀ ѻ҆́нъ терпѣ́ти не мо́жетъ, и҆ бг҃а не та́мѡ то́чїю бы́ти глаго́летъ, ни своемꙋ̀ спасе́нїю во ѻ҆́номъ заключе́ннꙋ мѣ́стѣ: и҆ ꙗ҆́кѡ, а҆́ще не ѹ҆дали́тсѧ ѿ монастырѧ̀ ѻ҆́нагѡ, поги́бнетъ. И҆ та́кѡ растлѣ́нномꙋ семꙋ̀ мнѣ́нїю, содѣ́йственника и҆мѣ́ѧ сохране́нны сре́бренники, ꙗ҆́коже кри́лы си́ми лего́къ бы́въ, и҆ и҆зше́ствїю ѿ монастырѧ̀ поꙋча́ѧсѧ: тѣ́мже гордели́вѡ и҆ же́стокѡ проти́вꙋ всѣ̑мъ завѣща́нїѧмъ ѿвѣщава́етъ, и҆ ꙗ҆́кѡ стра́нна, и҆ ѿнѣ́кꙋдꙋ прише́дша себѐ вмѣнѧ́ѧ, а҆́ще что́либо ѹ҆ви́дитъ въ монастырѣ̀ и҆справле́нїѧ тре́бꙋющее, небреже́тъ и҆ презира́етъ, и҆ порица́етъ всѧ̑ въ монастырѣ̀ быва̑ющаѧ. Та́же вины̑ взыскꙋ́етъ, и҆́миже бы прогнѣ́валсѧ, и҆лѝ ѡ҆скорби́лсѧ, да не пока́жетсѧ легкомы́сленнымъ, є҆гда̀ без̾ вины̀ и҆з̾ монастырѧ̀ и҆зы́детъ. А҆́ще же и҆ и҆но́го кого̀ возмо́жетъ шепта́ньми и҆ сꙋесло́вїи прельсти́въ, и҆звестѝ и҆з̾ монастырѧ̀, нижѐ сїѐ ѿрица́етсѧ сотвори́ти, хотѧ̀ и҆мѣ́ти своеѧ̀ сла́бости споспѣ́шника. Си́це же возжига́емь ѻ҆гне́мъ свои́хъ пѣ́нѧзей сребролюби́вый, никогда́же безмо́лвствовати возмо́жетъ въ монастырѣ̀, и҆лѝ под̾ пра́виломъ жи́тельствовати. Є҆гда́ же сего̀ бѣ́съ, ꙗ҆́коже во́лкъ, и҆з̾ ѻ҆гра́ды восхи́титъ, и҆ ѿлꙋчи́въ ста́да, гото́ва къ снѣде́нїю по́йметъ: тогда̀ дѣла̀, ꙗ҆̀же во ѻ҆бщежи́тїи во ѹ҆ста̑вленныѧ часы̀ творѧ́ше неради́вѡ, та̑ въ ке́ллїи но́щь и҆ де́нь со мно́гимъ ѹ҆се́рдїемъ твори́ти є҆го̀ ѹ҆строѧ́етъ. И҆ ни моли́твъ ѻ҆быкнове́нїѧ, ни поще́нїй ѡ҆́бразъ, ни бдѣ́нїй пра́вило храни́ти попꙋща́етъ: но сребролю́бїѧ неи́стовствомъ сего̀ свѧза́въ, всѧ́ко тща́нїе ѡ҆ рꙋкодѣ́лїи и҆мѣ́ти ѹ҆вѣщава́етъ. Недꙋ́га же сегѡ̀ трѝ сꙋ́ть ѡ҆́брази, и҆̀хже ра́внѡ ѿверга́етъ бж҃е́ственное писа́нїе, и҆ ѹ҆че́нїе ѻ҆тє́цъ. Є҆ди́нъ ѹ҆́бѡ, и҆́же ѹ҆строѧ́етъ ѻ҆каѧ́нные и҆́ноки, ꙗ҆̀же въ мі́рѣ не и҆мѣ́ѧхꙋ, сїѧ̑ стѧжа́ти и҆ собра́ти. Дрꙋгі́й же, и҆́же раскаѧва́тисѧ твори́тъ и҆мѣ́нїй є҆ди́ною ѿре́кшихсѧ, побꙋжда́ѧ и҆̀хъ и҆ска́ти, ꙗ҆̀же бг҃ꙋ принесо́ша. Тре́тїй же, въ нача́лѣ невѣ́рїемъ и҆ хла́дностїю и҆́нока свѧза́въ, не попꙋща́етъ є҆мꙋ̀ соверше́ннѡ ѿрещи́сѧ веще́й мі́ра: стра́хъ представлѧ́ѧ ѹ҆бо́жества, и҆ невѣ́рїе бж҃їѧ про́мысла: и҆ престꙋ́пника показꙋ́ѧ свои́хъ ѡ҆бѣ́тѡвъ, ꙗ҆̀же и҆сповѣ́да ѿрица́ѧсѧ мі́ра. Си́хъ же трїе́хъ ѡ҆бразѡ́въ примѣ́ры въ бж҃е́ственномъ писа́нїи, ꙗ҆́коже рече́сѧ, ѡ҆сꙋжде́нны ѡ҆брѣто́хомъ. И҆́бо гїезі́и, и҆мѣ̑нїѧ, ꙗ҆̀же пе́рвѣе не и҆мѣ̀, восхотѣ́въ стѧжа́ти, ѿпадѐ проро́ческїѧ благода́ти, ю҆́же ѹ҆чи́тель въ чи́нѣ наслѣ́дїѧ ѡ҆ста́вити є҆мꙋ̀ хотѧ́ше: и҆ вмѣ́стѡ благослове́нїѧ, вѣ́чнꙋ прока́зꙋ проро́ческою клѧ́твою наслѣ́дствова. И҆ і҆ꙋ́да восхотѣ́въ взѧ́ти и҆мѣ̑нїѧ, ꙗ҆̀же пе́рвѣе ѡ҆ста́ви хрⷭ҇тꙋ̀ послѣ́дꙋѧ, не то́чїю къ преда́нїю влⷣки поползнꙋ́всѧ, ли́ка а҆пⷭ҇льскагѡ ѿпадѐ, но и҆ са́мꙋ во пло́ти жи́знь свою̀ наси́льственною сме́ртїю сконча̀. А҆на́нїа же и҆ сапфі́ра, сохра́нше нѣ̑каѧ ѿ тѣ́хъ, ꙗ҆̀же стѧжа́хꙋ, а҆пⷭ҇льскими ѹ҆сты̀ сме́ртїю наказꙋ́ютсѧ. Мѡѷсе́й же вели́кїй во второзако́нїи та́инственнѣ заповѣ́даетъ ѡ҆бѣщава́ющымсѧ ѿрещи́сѧ мі́ра, и҆ стра́хомъ невѣ́рїѧ па́ки держа́щымсѧ земны́хъ веще́й: а҆́ще кі́й, речѐ, человѣ́къ страшли́въ, и҆ сла́бъ се́рдцемъ, да не и҆схо́дитъ на бра́нь: да и҆́детъ и҆ возврати́тсѧ въ до́мъ сво́й, да не когда̀ ѹ҆страши́тисѧ сотвори́тъ сердца̀ бра́тїй свои́хъ. Є҆́сть ли сегѡ̀ свидѣ́тельства твердѣ́йше что̀, и҆лѝ ꙗ҆снѣ́йше; не си́ми ли ѹ҆́бѡ ѹ҆́чимсѧ ѿрица́ющїисѧ мі́ра, соверше́ннѣ ѿрица́тисѧ, и҆ та́кѡ на бра́нь и҆сходи́ти, да не полага́юще нача́ло сла́бо и҆ растлѣ́нно, ѿвраща́емъ и҆нѣ́хъ ѿ є҆ѵⷢ҇льскагѡ соверше́нства, и҆ боѧ́знь и҆̀мъ влага́емъ; а҆ поне́же до́брѣ рече́нное бж҃е́ственнымъ писа́нїемъ, блаже́ннѣе є҆́сть па́че даѧ́ти не́жели прїима́ти, ѕлѣ̀ толкꙋ́ютъ, нꙋ́дѧще то̀ къ свое́й пре́лести, и҆ къ сребролю́бїѧ жела́нїю. Мы́сль рече́ннагѡ превраща́юще, и҆ гдⷭ҇не ѹ҆че́нїе глаго́лющее: а҆́ще хо́щеши соверше́нъ бы́ти, прода́ждь и҆мѣ́нїе твоѐ, и҆ да́ждь ни́щымъ, и҆ и҆мѣ́ти и҆́маши сокро́вище на небесѝ, и҆ грѧдѝ въ слѣ́дъ менѐ: и҆ сꙋ́дѧтъ не стѧжа́нїѧ бы́ти блаже́ннѣйше свои́мъ владѣ́ти бога́тствомъ, и҆ ѿ и҆збы́тка тогѡ̀ даѧ́ти тре́бꙋющымъ. Да вѣ́дѧтъ такові́и, ꙗ҆́кѡ не ѹ҆̀ ѿтреко́шасѧ мі́ра, нижѐ взыдо́ша на и҆́ноческое соверше́нство, поне́же стыдѧ́тсѧ ѡ҆ хрⷭ҇тѣ̀ со а҆пⷭ҇ломъ воспрїѧ́ти нищетꙋ̀, и҆ дѣ́ланїемъ рꙋ́къ себѣ̀ и҆ тре́бꙋющымъ слꙋжи́ти, дѣ́ломъ и҆спо́лнити и҆́ноческїй ѻ҆бѣ́тъ, и҆ со а҆по́столомъ просла́витисѧ, расточи́вшымъ пре́жнее бога́тство, во а҆́лчбѣ и҆ жа́ждѣ, въ зимѣ̀ и҆ наготѣ̀, съ па́ѵломъ да подвиза́ютсѧ до́брымъ по́двигомъ. И҆́бо а҆́ще бы и҆мѣ́ли пре́жнее бога́тство нꙋ́жднѣйшее къ соверше́нствꙋ разꙋмѣ́лъ са́мъ а҆по́столъ, не бы̀ пренебре́глъ пе́рвый сво́й са́нъ: наро́чита бо себѐ глаго́летъ бы́ти и҆ граждани́на ри̑млѧнъ. И҆ во і҆ерꙋсали́мѣ, и҆̀же продаѧ́хꙋ до́мы своѧ̑ и҆ се́ла, и҆ полага́хꙋ цѣ́ны ѻ҆́нѣхъ при нога́хъ а҆по́стѡлъ, не бы̀ сїѐ твори́ли, а҆́ще бы сꙋжде́но вѣ́дѣли ѿ а҆пⷭ҇лъ, блаже́ннѣйше бы́ти свои́ми и҆мѣ́нїи пита́тисѧ, а҆ не трꙋдо́мъ свои́мъ, и҆ ѿ ꙗ҆зы̑къ приноше́нїемъ. Ꙗ҆снѣ́е же ꙗ҆влѧ́етъ ѡ҆ си́хъ рече́нный а҆по́столъ въ посла́нїи къ ри́млѧнѡмъ, та́кѡ глаго́лѧ: Ны́нѣ же грѧдꙋ̀ во і҆ерꙋсали́мъ послꙋжи́ти ст҃ы̑мъ, бл҃говоли́ша бо, и҆ до́лжни и҆̀мъ сꙋ́ть. И҆ са́мъ та́кожде ѹ҆́замъ и҆ темни́цамъ и҆ стꙋже́нїю пꙋтеше́ствїѧ ча́стѣ подве́рженъ бы́въ, и҆ припина́емь ѿ сегѡ̀, ꙗ҆́кѡ ѡ҆бы́че свои́ма рꙋка́ма прїѡбрѣта́ти себѣ̀ потрє́бнаѧ, и҆ и҆звѣща́етъ, ꙗ҆́кѡ трє́бованїѧ сїѧ̑ прїѧ̀, ѿ бра́тїй прише́дшихъ къ немꙋ̀ ѿ македо́нїи, глаго́лѧ: скꙋ́дость бо мою̀ и҆спо́лниша бра́тїѧ прише́дше ѿ македо́нїи. И҆ фїлїппїсі́ємъ пишѧ̀ глаго́летъ: вѣ́сте же и҆ вы̀ фїлїппїсі́ане, ꙗ҆́кѡ и҆зше́дшымъ на́мъ ѿ македо́нїи, ни є҆ди́на це́рковь ѡ҆бщева́сѧ въ сло́во даѧ́нїѧ и҆ прїѧ́тїѧ, то́чїю вы̀ є҆ди́ни. Ꙗ҆́кѡ и҆ въ солꙋ́нь и҆ є҆ди́ною, и҆ два́щи въ тре́бованїе моѐ посла́сте мѝ. Да бꙋ́дꙋтъ ѹ҆́бѡ по мнѣ́нїю сребролюби́выхъ и҆ сі́и блаже́ннѣйшїи а҆по́стола, поне́же ѿ свои́хъ и҆мѣ́нїй є҆мꙋ̀ ѻ҆нѝ подаѧ́хꙋ тре́бѡванїѧ. Но никто̀ ра́звѣ въ послѣ́днее безꙋ́мїе прише́дъ, рещѝ де́рзнетъ сїѐ. А҆́ще ѹ҆́бѡ хо́щемъ є҆ѵⷢ҇льскомꙋ повелѣ́нїю, и҆ все́й ѻ҆́ной ѿ нача́ла на а҆пⷭ҇лѣхъ ѡ҆сно́ванной це́ркви послѣ́довати, не на́шымъ мнѣ́нїємъ повинꙋ́имсѧ, нижѐ до́брѣ речє́ннаѧ ѕлѣ̀ разꙋмѣ́имъ: но ѿве́ргше хла́дное и҆ невѣ́рное мнѣ́нїе, воспрїи́мимъ и҆́стинꙋ є҆ѵⷢ҇лїа. Та́кѡ бо возмо́жемъ и҆ ѻ҆те́чєскимъ стопа́мъ послѣ́довати, и҆ ѹ҆че́нїѧ ѻ҆бщежи́тельнагѡ никогда́же ѿстꙋпи́ти, и҆ сегѡ̀ мі́ра вои́стиннꙋ ѿрещи́сѧ. Бла́го ѹ҆̀бо є҆́сть здѣ̀ и҆ сло́во ст҃а́гѡ воспомѧнꙋ́ти. Глаго́лютъ, ст҃о́мꙋ васі́лїю є҆пі́скопꙋ кесарі́и каппадокі́йскїѧ къ нѣ́коемꙋ сѷгклі́тикꙋ хла́днѣ ѿре́кшемꙋсѧ мі́ра, и҆ и҆мѣ́вшꙋ нѣ̑каѧ ѿ свои́хъ и҆мѣ́нїй, глаго́лъ тако́въ рещѝ: и҆ сѷгклі́тика погꙋби́лъ, и҆ и҆́нока не сотвори́лъ є҆сѝ. Подоба́етъ ѹ҆́бѡ всѧ́кимъ тща́нїемъ и҆зсѣца́ти ѿ на́шеѧ дꙋшѝ ко́рень всѣ̑мъ ѕлы̑мъ, и҆́же є҆́сть сребролю́бїе, и҆звѣ́стнѡ вѣ́дꙋщымъ, ꙗ҆́кѡ пребыва́ющꙋ ко́реню, ѹ҆до́бно вѣ̑тви возраста́ютъ. Добродѣ́тель же нестѧжа́нїѧ и҆спра́вити неꙋдо́бно є҆́сть не во ѻ҆бщежи́тїи пребыва́ющымъ: въ то́мъ бо и҆ ѡ҆ са́мыхъ нꙋ́жныхъ потре́бахъ не пече́мсѧ. Ѡ҆сꙋжде́нїе ѹ҆́бѡ а҆на́нїи и҆ сапфі́ры пред̾ ѻ҆чи́ма и҆мꙋ́ще, ѹ҆жасни́мсѧ ѡ҆ставлѧ́ти себѣ̀ что̀ когда̀ ѿ пре́жнѧгѡ и҆мѣ́нїѧ: подо́бнѣ гїезі́ева ѹ҆боѧ́вшесѧ наказа́нїѧ, и҆́же за сребролю́бїе вѣ́чнѣй прока́зѣ пре́данъ, блюде́мсѧ не собира́ти себѣ̀ и҆мѣ́нїй, ꙗ҆̀же ни въ мі́рѣ и҆мѣ́ѧхомъ Є҆ще́ же і҆ꙋ́динꙋ помышлѧ́юще ѹ҆давле́нїемъ кончи́нꙋ, ѹ҆бои́мсѧ воспрїима́ти что̀ когда̀, ꙗ҆̀же ѿрица́ющесѧ презрѣ́хомъ. Над̾ всѣ́ми же си́ми, пред̾ ѻ҆ча́ми и҆мꙋ́ще при́снѡ безвѣ́стность сме́рти, да не ка́кѡ, въ ѻ҆́нъ же ча́съ не ча́емъ, прїи́детъ гдⷭ҇ь на́шъ, и҆ ѡ҆брѧ́щетъ ѡ҆скверне́ннꙋ сребролю́бїемъ со́вѣсть на́шꙋ, и҆ рече́тъ на́мъ, ꙗ҆̀же во є҆ѵⷢ҇лїи речє́на бы́ша бога́томꙋ ѻ҆́номꙋ: безꙋ́мне, въ сїю̀ но́щь дꙋ́шꙋ твою̀ и҆стѧ́жꙋтъ ѿ тебѐ, а҆ ꙗ҆̀же ѹ҆гото́валъ є҆сѝ, комꙋ̀ бꙋ́дꙋтъ;



<rubric>Ѡ҆ гнѣ́вѣ.</rubric>

<red>Ч</red>етве́ртый на́мъ по́двигъ проти́вꙋ дꙋ́ха гнѣ́ва. И҆ потре́ба є҆́сть, да съ бг҃омъ смертоно́сенъ ꙗ҆́дъ сегѡ̀ и҆з̾ глꙋбины̀ дꙋшѝ на́шеѧ и҆зсѣче́мъ. Семꙋ́ бо въ се́рдцѣ на́шемъ присѣдѧ́щꙋ, и҆ ѻ҆чеса̀ се́рдца на́шегѡ те́мными смꙋще́нми ѡ҆слѣплѧ́ющꙋ, ни разсꙋжде́нїе поле́зныхъ стѧжа́ти мо́жемъ, ни дх҃о́внагѡ ра́зꙋма ѡ҆брѣстѝ постиже́нїе, ни совѣ́та бла́га соверше́нство ѹ҆держа́ти, ни жи́зни и҆́стинныѧ бы́ти прича̑стницы, ни зрѣ́нїѧ бж҃е́ственнагѡ и҆ и҆́стиннагѡ свѣ́та прїима́теленъ ѹ҆́мъ на́шъ бꙋ́детъ. Смѧте́сѧ бо, глаго́летъ, ѿ ꙗ҆́рости ѻ҆́ко моѐ: но нижѐ бж҃е́ственныѧ премꙋ́дрости прича̑стницы бꙋ́демъ, а҆́ще и҆ ѕѣлѡ̀ мꙋ́дри по мнѣ́нїю ѿ всѣ́хъ почита́емсѧ. Поне́же, пи́сано є҆́сть, ꙗ҆́рость въ нѣ́дрѣ безꙋ́мныхъ водворѧ́етсѧ: но нижѐ спаси́тельныѧ разсꙋждє́нїѧ и҆ совѣ́ты стѧжа́ти мо́жемъ, а҆́ще и҆ мꙋ́дри ѿ человѣ̑къ мни́мсѧ: пи́сано бо є҆́сть, гнѣ́въ и҆ мꙋ́дрыхъ погꙋблѧ́етъ: не ѡ҆кормле́нїѧ пра́вды тре́звеннымъ се́рдцемъ ѹ҆держа́ти возмо́жемъ: пи́сано бо є҆́сть, ꙗ҆́кѡ гнѣ́въ мꙋ́жа пра́вды бж҃їѧ не содѣ́ловаетъ: но нижѐ ѿ всѣ́хъ похвалѧ́емꙋю кро́тость и҆ благоѡбра́зїе мо́жемъ стѧжа́ти: пи́сано бо є҆́сть, мꙋ́жъ ꙗ҆́рый не благоѡбра́зенъ. Хотѧ́й ѹ҆́бѡ къ соверше́нствꙋ прїитѝ, и҆ жела́ѧ дх҃о́внымъ по́двигомъ зако́ннѡ подвиза́тисѧ, всѧ́кагѡ поро́ка, гнѣ́ва же и҆ ꙗ҆́рости чꙋ́ждъ да бꙋ́детъ. И҆ да слы́шитъ, что̀ томꙋ̀ сосꙋ́дъ и҆збра́нный заповѣ́даетъ: Всѧ́ка, глаго́летъ, го́ресть и҆ гнѣ́въ и҆ ꙗ҆́рость, и҆ кли́чь и҆ хꙋла̀, да во́зметсѧ ѿ ва́съ, со всѧ́кою ѕло́бою. Є҆гда́ же речѐ, всѧ́ка, ни є҆ди́нꙋ винꙋ̀ ꙗ҆́рости, и҆лѝ ꙗ҆́кѡ нꙋ́жднꙋ, и҆лѝ благосло́внꙋ на́мъ ѡ҆ста́ви. Хотѧ́й ѹ҆́бѡ согрѣша́юща бра́та и҆спра́вити, и҆лѝ запреще́нїе томꙋ̀ пода́ти, да тщи́тсѧ себѐ несмꙋще́нна храни́ти, да не когда̀ и҆но́го ѹ҆врачева́ти хотѧ̀, себѣ̀ недꙋ́гъ навлече́тъ, и҆ рече́тсѧ є҆мꙋ̀ є҆ѵⷢ҇льскїй ѻ҆́ный глаго́лъ: Врачꙋ̀ и҆сцѣли́сѧ са́мъ. И҆ па́ки: Что̀ ви́диши сꙋче́цъ, и҆́же во ѻ҆́цѣ бра́та твоегѡ̀, бервна́ же є҆́же є҆́сть во ѻ҆́цѣ твое́мъ, не чꙋ́еши. Ѿ каковы́ѧлибо когда̀ вины̀ движе́нїѧ гнѣ́ва воспали́вшисѧ ѡ҆слѣплѧ́етъ ѻ҆́чи дꙋшє́вныѧ, и҆ не ѡ҆ставлѧ́етъ ѹ҆ви́дѣти со́лнце пра́вды, ꙗ҆́коже положи́вый на ѻ҆́чїю златы̑ѧ листы̀, и҆лѝ ѻ҆ловѧ̑нныѧ, ра́внѡ возбранѝ зри́тельнꙋю си́лꙋ, и҆ ника́коже дра́гость злата́го листа̀ разли́чїе сотворѝ: си́це ѿ коеѧ́либо когда̀ вины̀ благосло́вныѧ си́рѣчь, и҆лѝ не благосло́вныѧ гнѣ́вꙋ возже́гшꙋсѧ зри́тельнаѧ си́ла дꙋшѝ помрача́етсѧ. Тогда̀ то́чїю по є҆стествꙋ̀ ꙗ҆́рость ѹ҆потреблѧ́имъ, є҆гда̀ проти́вꙋ страстны̑мъ и҆ сластолюби̑вымъ помыслѡ́мъ сїю̀ подвиза́емъ. Си́це бо на́съ и҆ проро́къ ѹ҆́читъ глаго́лѧ: Гнѣ́вайтесѧ, и҆ не согрѣша́йте, сі́есть, на своѧ̑ стра̑сти гнѣ́въ подвиза́йте. И҆ на лꙋка̑выѧ по́мыслы, и҆ не соверша́юще подмета̑емаѧ ѿ си́хъ, согрѣша́йте. И҆ сїю̀ ꙗ҆́вѣ мы́сль ꙗ҆влѧ́етъ приложе́нное: є҆́же бо глаго́лете въ сердца́хъ ва́шихъ на ло́жахъ ва́шихъ ѹ҆мили́тесѧ: то́ є҆сть, є҆гда̀ прїи́дꙋтъ въ се́рдце ва́ше лꙋка́вїи по́мыслы, и҆згонѧ́ще ты̑ѧ гнѣ́вомъ, и҆̀же проти́вꙋ тѣ̑мъ, по и҆згна́нїи же ѻ҆́ныхъ а҆́ки на ло́жи безмо́лвїѧ дꙋшѝ ѡ҆брѣта́ющесѧ, тогда̀ ѹ҆мили́тесѧ къ покаѧ́нїю. Согласꙋ́етъ же семꙋ̀ и҆ блаже́нный па́ѵелъ, ѹ҆потреби́въ свидѣ́тельство рече́нїѧ сегѡ̀, и҆ приложи́въ: Со́лнце да не за́йдетъ въ гнѣ́вѣ ва́шемъ: нижѐ дади́те мѣ́ста дїа́волꙋ. Сі́есть, не содѣ́лайте, да со́лнце пра́вды хрⷭ҇то́съ, прогнѣвле́нїемъ и҆ сосложе́нїемъ ѕлы́хъ помыслѡ́въ за́йдетъ ѿ серде́цъ ва́шихъ: да не ѿхожде́нїемъ сегѡ̀ ѡ҆брѧ́щетъ въ ва́съ мѣ́сто дїа́волъ. Ѡ҆ се́мъ со́лнцѣ и҆ бг҃ъ чрез̾ проро́ка глаго́летъ: боѧ́щымсѧ же и҆́мене моегѡ̀, возсїѧ́етъ со́лнце пра́вды: и҆ и҆сцѣле́нїе въ крилꙋ̑ є҆гѡ̀ бꙋ́детъ: а҆́ще же и҆ по пи́смени разꙋмѣ́ти бꙋ́демъ рече́нное, ни до захожде́нїѧ со́лнечнагѡ попꙋще́но є҆́сть на́мъ храни́ти гнѣ́въ. Что̀ ѹ҆́бѡ ѡ҆ си́хъ рече́мъ: и҆̀же свирѣ́пствомъ и҆ неи́стовствомъ стра́стнагѡ ѹ҆строе́нїѧ, не то́чїю да́же до захожде́нїѧ сегѡ̀ со́лнца соблюда́ютъ гнѣ́въ, но и҆ на мно́жайши дни̑ простира́юще ѻ҆́ный ѹ҆молчава́ютъ дрꙋ́гъ ѿ дрꙋ́га, не ктомꙋ̀ ѹ҆́бѡ глаго́лы и҆зносѧ́ще є҆го̀: молча́нїемъ же дрꙋ́гъ ко дрꙋ́гꙋ ꙗ҆́дъ ѕлопомнѣ́нїѧ въ па́гꙋбꙋ свою̀ ѹ҆множа́юще: не вѣ́дѧще, ꙗ҆́кѡ подоба́етъ, не то́чїю ѿ быва́ющагѡ по дѣ́йствꙋ, но и҆ ѿ сꙋ́щагѡ въ мы́сли гнѣ́ва воздержа́тисѧ: да не тьмо́ю ѕлопомнѣ́нїѧ ѹ҆́мъ помрачи́всѧ, ѿпаде́тъ свѣ́та ра́зꙋма и҆ разсꙋжде́нїѧ, и҆ лиши́тсѧ ѡ҆бита́нїѧ ст҃а́гѡ дх҃а. Сегѡ́ бо ра́ди и҆ гдⷭ҇ь во є҆ѵⷢ҇лїихъ повелѣва́етъ ѡ҆ста́вити да́ръ пред̾ ѻ҆лтаре́мъ, и҆ смири́тисѧ съ бра́томъ: занѐ нѣ́сть мо́щно семꙋ̀ благопрїѧ́тнꙋ бы́ти, ꙗ҆́рости и҆ ѕлопомнѣ́нно храни̑мымъ въ на́съ. И҆ а҆по́столъ та́кожде глаго́лѧ: Непреста́ннѡ моли́тесѧ: и҆ на всѧ́комъ мѣ́стѣ воздѣва́ти преподѡ́бныѧ рꙋ́ки без̾ гнѣ́ва, и҆ размышле́нїѧ семꙋ̀ на́съ поꙋча́етъ. Ѡ҆стае́тсѧ ѹ҆́бѡ, и҆лѝ никогда́же моли́тисѧ, и҆ по томꙋ̀ пови̑ннымъ бы́ти а҆по́стольскомꙋ заповѣ́данїю, и҆лѝ тща́щымсѧ храни́ти повелѣ̑ннаѧ, без̾ гнѣ́ва и҆ ѕлопомнѣ́нїѧ сїѐ твори́ти. И҆ поне́же мно́жицею ѡ҆скорби́вшꙋюсѧ бра́тїю, и҆лѝ смꙋти́вшꙋюсѧ презира́емъ, глаго́люще, не ѿ на́шеѧ вины̀ скорбѧ́тъ ѻ҆нѝ: вра́чь дꙋ́шъ и҆звѣ́ты дꙋшѝ и҆з̾ ко́рене ѿ се́рдца и҆зто́ргнꙋти хотѧ̀, не то́чїю а҆́ще мы̀ бꙋ́демъ ѡ҆скорбле́ни на бра́та, повелѣва́етъ ѡ҆ста́вити да́ръ и҆ смири́тисѧ, но а҆́ще и҆ то́й ѡ҆скорби́тсѧ на ны̀ пра́веднѡ и҆лѝ непра́веднѡ, ѡ҆правда́нїемъ врачева́ти є҆го̀, и҆ тогда̀ приноси́ти да́ръ. Но что̀ на мно́зѣ во є҆ѵⷢ҇льскихъ и҆ а҆по́стольскихъ заповѣ́данїѧхъ ѹ҆коснѣва́емъ: мо́щно є҆́сть и҆ ѿ ве́тхагѡ зако́на семꙋ̀ наꙋчи́тисѧ, и҆́же и҆ снизхожде́нїе во и҆стѧза́нїи и҆мѣ́ти мнѧ́йсѧ, сїѧ̑ глаго́летъ: Да не возненави́диши бра́та твоегѡ̀ въ се́рдцѣ твое́мъ. И҆ па́ки: пꙋтїѐ ѕлопомни́телей въ сме́рть, и҆ здѣ̀ не то́чїю, и҆́же по дѣ́йствꙋ гнѣ́въ возбранѧ́етъ, но и҆ и҆́же въ мы́сли наказꙋ́етъ. Тѣ́мже подоба́етъ бж҃е́ственномꙋ зако́нꙋ послѣ́дꙋющымъ, все́ю си́лою подвиза́тисѧ проти́вꙋ дꙋ́ха гнѣ́ва, и҆ проти́вꙋ внꙋ́трь на́съ кры́ющагѡсѧ недꙋ́га, а҆ не проти́вꙋ человѣ̑къ ꙗ҆́рость подвиза́ющымъ, въ пꙋсты́ню и҆ ѹ҆едине́нїе ѿходи́ти, ꙗ҆́кѡ та́мѡ, си́рѣчь не сꙋ́щꙋ подви́жꙋщемꙋ ны̀ на гнѣ́въ, и҆ ꙗ҆́кѡ ѹ҆до́бнѡ во ѹ҆едине́нїи добродѣ́тель долготерпѣ́нїѧ и҆спра́вити. Ѿ го́рдости бо и҆ ѿ є҆́же не хотѣ́ти себѐ ѹ҆корѧ́ти, и҆ припи́совати своемꙋ̀ нерадѣ́нїю вины̀ смꙋще́нїѧ, ѿ бра́тїи ѿитѝ жела́емъ. Доне́лѣ же ѹ҆́бѡ на́шеѧ не́мощи вины̀ и҆нѣ́мъ приписꙋ́емъ, не возмо́жно є҆́сть на́мъ къ соверше́нствꙋ долготерпѣ́нїѧ дости́гнꙋти. Нача́ло ѹ҆́бѡ на́шегѡ и҆справле́нїѧ и҆ ми́ра, не ѡ҆ долготерпѣ́нїѧ бли́жнѧгѡ къ на́мъ сꙋ́щагѡ и҆справлѧ́етсѧ, но ѿ на́шегѡ къ бли́жнемꙋ неѕло́бїѧ. Є҆гда́ же по́двига долготерпѣ́нїѧ ѹ҆далѧ́ющесѧ, въ пꙋсты́ню ѿхо́димъ и҆ ѹ҆едине́нїе: є҆ли́ки ѿ на́шихъ страсте́й не ѹ҆врачева́нны, тꙋды̀ ѿнесе́мъ, покрове́нны, а҆ не и҆стреблены̀ сꙋ́ть. И҆́бо пꙋсты́нѧ и҆ ѿше́льство страсте́й не и҆зба́вльшимсѧ, не то́чїю храни́ти ты̑ѧ вѣ́сть, но и҆ прикрыва́ти ѻ҆́ныѧ зна́етъ, и҆ не ѡ҆щꙋща́ти самы́мъ въ себѣ̀, ко́ею стра́стїю побѣжда́ютсѧ, попꙋща́етъ. Напроти́въ же, мечта́нїе добродѣ́тели таковы̑мъ подме́щетъ, и҆ ꙗ҆́кѡ долготерпѣ́нїе и҆ смире́нїе и҆спра́виша, ѹ҆вѣрѧ́етъ и҆̀хъ, до́ндеже нѣ́сть раздража́ѧй и҆ и҆скꙋша́ѧй и҆̀хъ Є҆гда́ же слꙋчи́тсѧ вина̀ нѣ́каѧ подви́жꙋщаѧ и҆̀хъ и҆ возбꙋжда́ющаѧ, а҆́бїе внꙋ́трь кры́емыѧ стра́сти, и҆ пре́жде таѧ́щїѧсѧ, ꙗ҆́коже ко́ни не ѡ҆бꙋ́зданны ѿ свои́хъ ста́ней и҆зскочи́вше, и҆ въ до́лгомъ безмо́лвїи и҆ пра́здности пита́вшесѧ, ѕѣ́льнѣе и҆ свирѣ́пѣе къ ги́бели влекꙋ́тъ своего̀ вса́дника. Мно́жае бо въ на́съ свирѣ́пѣютъ стра́сти не и҆мꙋ́ще ѿ человѣ̑къ ѡ҆бꙋче́нїѧ, и҆ са́мꙋ тꙋ̀ сѣ́нь терпѣ́нїѧ и҆ долготерпѣ́нїѧ, ю҆́же ѡ҆бра́знѡ непщева́хомъ, смѣше́ни бы́вше съ бра́тїею и҆мѣ́ти, небреже́нїемъ по́двига и҆ ѹ҆едине́нїѧ погꙋблѧ́емъ. Ꙗ҆́коже бо ѕвѣ́рїе ꙗ҆доме́тнїи, въ пꙋсты́ни и҆ во свои́хъ ло́жахъ поко́ѧщесѧ, тогда̀ своѐ неи́стовство показꙋ́ютъ, є҆гда̀ ѡ҆щꙋтѧ́тъ кого̀ приближа́ющасѧ: та́кѡ и҆ стра́стнїи человѣ́цы, не по любвѝ къ добродѣ́тели, но нꙋ́ждою пꙋсты́ни безмо́лвствꙋюще, тогда̀ дꙋше́вный ꙗ҆́дъ и҆зрыга́ютъ, є҆гда̀ прїи́мꙋтъ приближа́ющагосѧ и҆ раздража́ющаго. И҆ сегѡ̀ ра́ди соверше́нство кро́тости взыскꙋ́ющымъ, всѧ́ко тща́нїе должно̀ бы́ти, не то́чїю на человѣ́ки не гнѣ́ватисѧ, но нижѐ на безсловє́сныѧ, ни на бездꙋ̑шныѧ вє́щи. По́мню бо себѐ, є҆гда̀ въ пꙋсты́ни пребыва́хъ, на тро́сть пи́шꙋщꙋю ꙗ҆́ростїю подви́гшись, на дебе́лость тоѧ̀, и҆лѝ то́нкость прогнѣвлѧ́хсѧ: и҆ на дре́во па́ки, є҆гда̀ посѣщѝ сїѐ восхотѣ́въ, не ско́рѡ возмого́хъ. И҆ па́ки, на ка́мень ѻ҆гнеиспꙋща́теленъ, є҆гда̀ тща́щꙋсѧ мѝ и҆звестѝ ѻ҆́гнь, не ско́рѡ ѻ҆́гнь и҆зкочѝ. Та́кѡ гнѣ́вꙋ распросте́ршꙋсѧ, ꙗ҆́кѡ и҆ на нечꙋ̑вственныѧ вє́щи и҆зноси́ти ѻ҆́ный. А҆́ще ѹ҆̀бо жела́емъ полꙋчи́ти блаже́нство гдⷭ҇не, не то́чїю, и҆́же по дѣ́йствꙋ гнѣ́въ, ꙗ҆́коже рече́сѧ, до́лжни є҆смы̀ ѹ҆де́рживати, но и҆ и҆́же въ мы́сли. Ниже́ бо толи́кѡ по́льзꙋетъ, ѡ҆бꙋздова́ти ѹ҆ста̀ во вре́мѧ ꙗ҆́рости, и҆ не и҆зноси́ти глаго́лы неи̑стовы: є҆ли́кѡ, ѡ҆чища́ти се́рдце ѿ памѧтоѕло́бїѧ, и҆ не ѡ҆браща́ти въ мы́сли свое́й лꙋка́выхъ по́мыслѡвъ на бра́та. Корє́нїѧ бо согрѣше́нїй ѿсѣца́ти заповѣ́дꙋетъ є҆ѵⷢ҇льское ѹ҆че́нїе, па́че, не́жели плоды̑. Ко́реню бо ꙗ҆́рости и҆зсѣ́ченꙋ ѿ се́рдца, ни не́нависть, ни за́висть дѣ́ломъ содѣ́етсѧ. И҆́бо ненави́дѧй бра́та своего̀, человѣкоꙋбі́йца рече́сѧ: ѹ҆бива́ѧ є҆го̀ воѡбраже́нїемъ не́нависти въ мы́сли, є҆го́же кро́вь, не мече́мъ и҆злїѧ́ннꙋ человѣ́цы ви́дѧтъ, но мы́слїю и҆ расположе́нїемъ ѹ҆бїе́нное бг҃ъ зри́тъ. И҆́же не то́чїю ѡ҆ дѣѧ́нїихъ, но и҆ ѡ҆ по́мыслѣхъ и҆ произволе́нїи є҆ди́номꙋ коемꙋ́ждо и҆лѝ вѣнцы̀ и҆лѝ мꙋ́ки воздае́тъ, ꙗ҆́коже са́мъ чрез̾ проро́ка глаго́летъ: Сѐ а҆́зъ грѧдꙋ̀ собра́ти дѣла̀ и҆ помышлє́нїѧ и҆́хъ. И҆ па́ки а҆по́столъ глаго́летъ: междꙋ̀ собо́ю помыслѡ́мъ ѡ҆сꙋжда́ющымъ и҆ ѿвѣщава́ющымъ, въ де́нь, є҆гда̀ сꙋ́дитъ бг҃ъ та̑йнаѧ человѣ́кѡмъ. Са́мъ же влⷣка ѹ҆ча̀ ны̀, ꙗ҆́кѡ подоба́етъ всѧ́къ гнѣ́въ ѿлага́ти, глаго́летъ во є҆ѵⷢ҇лїихъ: Гнѣ́ваѧйсѧ на бра́та своего̀ всꙋ́е, пови́ненъ є҆́сть сꙋдꙋ̀. Та́кѡ бо вѣ̑рнаѧ преписа̑нїѧ ѡ҆бде́ржатъ. Є҆́же бо всꙋ́е, ѿ прило́га положено̀ є҆́сть, ꙗ҆́вѣ, ꙗ҆́кѡ ѿ предлежа́щїѧ во́ли припи́совавшагѡ. Намѣ́ренїе бо гдⷭ҇не, ко́рень и҆ и҆́скрꙋ гнѣ́ва ѿсѣца́ти всѣ́ми ѡ҆́бразы на́мъ хо́щетъ, и҆ ни є҆ди́нꙋ винꙋ̀ гнѣ́ва себѣ̀ храни́ти: да не благосло́внѡ, си́рѣчь въ нача́лѣ дви́жими, послѣди́ же въ неи́стовство безслове́сныѧ ꙗ҆́рости впаде́мъ. Недꙋ́га же сегѡ̀ соверше́нное врачевство̀ сїѐ є҆́сть: да вѣ́рꙋемъ, ꙗ҆́кѡ ни въ пра́вдѣ, ни въ непра́вдѣ лѣ́ть є҆́сть на́мъ подвиза́ти ꙗ҆́рость. Дꙋ́хꙋ бо гнѣ́ва мы́сль помрачи́вшꙋ, ни разсꙋжде́нїѧ свѣ́тъ, ни пра́вагѡ совѣ́та ѹ҆твержде́нїе, ни пра́вды ѹ҆правле́нїе въ на́съ ѡ҆брѧ́щетсѧ: нижѐ и҆ хра́момъ ст҃а́гѡ дх҃а дꙋшѝ на́шей бы́ти мо́щно, дꙋ́хꙋ гнѣ́ва мы́сль помрачи́вшꙋ и҆ воз̾ѡблада́вшꙋ на́ми. Наконе́цъ же всегѡ̀, подоба́етъ безвѣ́стное сме́рти на всѧ́къ де́нь пред̾ ѻ҆чи́ма и҆мꙋ́щымъ храни́ти себѐ ѿ гнѣ́ва, и҆ вѣ́дѣти, ꙗ҆́кѡ ни цѣломꙋ́дрїѧ, ни ѿрече́нїѧ всѧ́кагѡ вещества̀, ни поще́нїй же и҆ бдѣ́нїй ка́ѧлибо по́льза, а҆́ще ѿ гнѣ́ва и҆ не́нависти держи́ми, пови́нни сꙋдꙋ̀ ѡ҆брѧ́щемсѧ.



<rubric>Ѡ҆ печа́ли.</rubric>

<red>П</red>ѧ́тый на́мъ по́двигъ є҆́сть проти́вꙋ дꙋ́ха печа́ли, помрача́ющагѡ дꙋ́шꙋ ѿ всѧ́кагѡ дх҃о́внагѡ зрѣ́нїѧ, и҆ возбранѧ́ющагѡ ю҆̀ ѿ всѧ́кагѡ благодѣ́ланїѧ. Є҆гда́ бо лꙋка́вый се́й дꙋ́хъ ѡ҆б̾и́метъ дꙋ́шꙋ, и҆ всю̀ тꙋ̀ помрачи́тъ: ни мл҃твы со ѹ҆се́рдїемъ соверша́ти попꙋща́етъ: ни въ по́льзѣ свѧще́нныхъ чте́нїй пребыва́ти: кро́ткꙋ и҆ благоꙋмиле́ннꙋ къ бра́тїи человѣ́кꙋ бы́ти, не те́рпитъ: и҆ ко всѣ̑мъ дѣ́лъ начина́нїѧмъ, и҆ къ самомꙋ̀ житїѧ̀ ѻ҆бѣ́тꙋ не́нависть влага́етъ. И҆ всѧ̑ про́стѣ спаси̑тельныѧ совѣ́ты дꙋшє́вныѧ печа́ль смꙋти́вши, и҆ крѣ́пость є҆ѧ̀ и҆ терпѣ́нїе разсла́бивши, ꙗ҆́кѡ бе́зднꙋ и҆ безчꙋ́вственнꙋ содѣ́ловаетъ, ѿча́ѧнїѧ свѧза́вши по́мысломъ. Сегѡ̀ ра́ди, а҆́ще намѣ́ренїе є҆́сть на́мъ подвиза́тисѧ дх҃о́внымъ по́двигомъ, и҆ побѣди́ти съ бг҃омъ дꙋ́хи лꙋка́вствїѧ, всѧ́цѣмъ хране́нїемъ соблюда́имъ своѐ се́рдце ѿ дꙋ́ха печа́ли. Ꙗ҆́коже бо мо́ль ри́зꙋ, и҆ че́рвь дре́во, си́це печа́ль дꙋ́шꙋ человѣ́ческꙋю поѧда́етъ: ѹ҆клонѧ́тисѧ всѧ́кїѧ благі́ѧ бесѣ́ды ѹ҆вѣщава́ющи, и҆ ни ѿ и҆́скреннихъ дрꙋгѡ́въ сло́во совѣ́та прїима́ти ѡ҆ставлѧ́ющи, ни бла́гъ ѿвѣ́тъ и҆лѝ ми́ренъ и҆̀мъ пода́ти попꙋща́ющи: но всю̀ дꙋ́шꙋ ѡ҆б̾е́мши, го́рести тꙋ̀ и҆ ѹ҆ны́нїѧ и҆сполнѧ́етъ. И҆ наконе́цъ предлага́етъ є҆́й бѣ́гати человѣ̑къ, ꙗ҆́кѡ вино́вныхъ є҆ѧ̀ смꙋще́нїѧ бы́вшихъ. И҆ не ѡ҆ставлѧ́етъ тꙋ̀ позна́ти, ꙗ҆́кѡ не ѿ внѣ̀: но внꙋ́трь и҆́мать кры́ющїйсѧ недꙋ́гъ, и҆́же тогда̀ ꙗ҆влѧ́етсѧ, є҆гда̀ и҆скꙋшє́нїѧ предста́вше, движе́нїемъ въ ꙗ҆вле́нїе ѻ҆́ный произведꙋ́тъ. Никогда́же бо ѿ и҆на́гѡ повреди́тсѧ человѣ́къ, а҆́ще не внꙋ́трь и҆́мать храни̑мы страсте́й вины̑. И҆ сегѡ̀ ра́ди всѣ́хъ содѣ́тель, и҆ вра́чъ дꙋ́шъ на́шихъ бг҃ъ, є҆ди́нъ и҆звѣ́стнѡ вѣ́дый ꙗ҆́звы дꙋшє́вныѧ, не сопребыва́нїѧ съ человѣ́ки заповѣ́даетъ ѡ҆ставлѧ́ти, но сꙋ́щыѧ въ на́съ поро́кѡвъ ѿсѣца́ти вины̑. И҆ вѣ́дѣти, ꙗ҆́кѡ дꙋше́вное здра́вїе, не въ ѹ҆дале́нїи ѿ человѣ̑къ и҆справлѧ́етсѧ, но въ пребыва́нїи съ добродѣ́тельными и҆ по́двизѣ. Є҆гда̀ ѹ҆́бѡ за нѣ̑кїѧ благосло́вныѧ а҆́кибы вины̑ бра́тїю ѡ҆ставлѧ́емъ, не вины̑ печа́ли ѿсѣко́хомъ, но то́чїю и҆̀хъ премѣни́хомъ кры́ющꙋсѧ внꙋ́трь недꙋ́гꙋ, и҆ и҆нѣ́ми вещьмѝ ты̑ѧ возбꙋжда́ющꙋ. Сегѡ̀ ра́ди проти́вꙋ внꙋ́треннихъ страсте́й всѧ́кїй на́мъ да бꙋ́детъ по́двигъ. Си́мъ бо благода́тїю и҆ содѣ́йствомъ бж҃їимъ ѿ се́рдца и҆звє́рженнымъ бы́вшымъ, не глаго́лю съ человѣ́ки, но и҆ съ ди́вїими ѕвѣрьмѝ ѹ҆до́бнѡ поживе́мъ, по рече́нномꙋ ѿ бл҃же́ннагѡ і҆́ѡва: ѕвѣ́рїе ди́вїи примирѧ́тсѧ тебѣ̀. Предвари́тельнѡ ѹ҆́бѡ подвиза́тисѧ подоба́етъ проти́вꙋ дꙋ́ха печа́ли, вверга́юща дꙋ́шꙋ въ ѿча́ѧнїе, ꙗ҆́кѡ да ѿжене́мъ сего̀ ѿ на́шегѡ се́рдца. Се́й бо ка́їнꙋ не попꙋстѝ по братоꙋбі́йствѣ пока́ѧтисѧ, нижѐ і҆ꙋ́дѣ по преда́нїи влⷣки. Въ ѻ҆́ной то́чїю печа́ли пребыва́имъ, ꙗ҆́же ѡ҆ покаѧ́нїи согрѣше́нїй, съ наде́ждою благо́ю быва́емой: ѡ҆ не́йже а҆по́столъ речѐ: Ꙗ҆́кѡ печа́ль, ꙗ҆́же по бз҃ѣ, покаѧ́нїе нераска́ѧнно во спасе́нїе содѣ́ловаетъ. Печа́ль бо ꙗ҆́же по бз҃ѣ, наде́ждою покаѧ́нїѧ пита́ющаѧ дꙋ́шꙋ, съ ра́достїю соедине́нна є҆́сть. Тѣ́мже ко всѧ́комꙋ благо́мꙋ дѣ́ланїю ѹ҆се́рдна и҆ послꙋ́шна ѹ҆строѧ́етъ человѣ́ка, ѹ҆добопристꙋ́пна, смире́нна, кро́тка, неѕло́бива, ко всѧ́комꙋ трꙋдꙋ̀ благо́мꙋ и҆ ѕлострада́нїю терпѣли́ва, ꙗ҆́кѡ сі́есть печа́ль по бз҃ѣ сꙋ́щи, и҆ ѿ сегѡ̀ плоды̀ дх҃а ст҃а́гѡ познава́ютсѧ въ человѣ́цѣ, си́рѣчь, ра́дость, любы̀, ми́ръ, долготерпѣ́нїе, бла́гость, вѣ́ра, воздержа́нїе: ѿ сопроти́вныѧ же печа́ли плоды̀ познава́емъ лꙋка́вагѡ дꙋ́ха, и҆̀же сꙋ́ть: ѹ҆ны́нїе, нетерпѣ́нїе, ꙗ҆́рость, не́нависть, прекосло́вїе, ѿча́ѧнїе, къ моли́твѣ лѣ́ность. Ко́еѧ печа́ли та́кѡ до́лжни є҆смы̀ ѹ҆клонѧ́тисѧ, ꙗ҆́коже блꙋда̀ и҆ сребролю́бїѧ, и҆ ꙗ҆́рости: и҆ про́чихъ страсте́й. Врачꙋ́етсѧ же ѻ҆на̀ моли́твою, и҆ на бг҃а наде́ждою, и҆ поꙋче́нїемъ бж҃е́ственныхъ слове́съ, и҆ съ человѣ́ки благоговѣ́йными пребыва́нїемъ.



<rubric>Ѡ҆ ѹ҆ны́нїи.</rubric>

<red>Ш</red>есты́й на́мъ по́двигъ є҆́сть проти́вꙋ дꙋ́ха ѹ҆ны́нїѧ, сопрѧже́ннагѡ и҆ содѣ́йствꙋющагѡ дꙋ́хꙋ печа́ли. Лю́тъ се́й и҆ тѧ́жкїй бѣ́съ, и҆ и҆́ноки при́снѡ ра́тꙋѧ, и҆́же въ шесты́й ча́съ напада́етъ на и҆́ноки разслабле́нїе и҆ ѹ҆́жасъ томꙋ̀ влага́ѧ, и҆ не́нависть дѣ́лаѧ, и҆ къ самомꙋ̀ томꙋ̀ мѣ́стꙋ и҆ къ сожи́тельствꙋющымъ бра́тїѧмъ и҆ ко всѧ́комꙋ дѣ́ланїю и҆ къ самомꙋ̀ бж҃е́ственныхъ писа́нїй чте́нїю, подме́ща є҆мꙋ̀ и҆ по́мыслы прехожде́нїѧ, и҆ ꙗ҆́кѡ, а҆́ще не пресели́тсѧ ко и҆ны̑мъ мѣста́мъ, сꙋ́етенъ є҆мꙋ̀ ве́сь трꙋ́дъ и҆ вре́мѧ бꙋ́детъ. Къ си̑мъ всѣ̑мъ и҆ гла́дъ томꙋ̀ влага́етъ ѡ҆ шесто́мъ часѣ̀, є҆ли́къ не бы̀ слꙋчи́лсѧ є҆мꙋ̀ ѿ тридне́внагѡ поще́нїѧ, и҆лѝ должа́йшагѡ пꙋтѝ, и҆лѝ тѧгча́йшагѡ трꙋда̀. Та́же по́мыслы томꙋ̀ влага́етъ, ꙗ҆́кѡ никі́имъ же и҆нѣ́мъ ѡ҆́бразомъ возмо́жетъ недꙋ́га сегѡ̀, и҆ тѧ́жести и҆зба́витисѧ, то́чїю за є҆́же и҆сходи́ти ча́стѡ, и҆ приходи́ти ко бра́тїи а҆́кибы по́льзы ра́ди, и҆лѝ посѣще́нїѧ болѧ́щихъ. Є҆гда́ же не возмо́жетъ си́ми того̀ прельсти́ти дꙋ́хъ ѻ҆́ный, тогда̀ сно́мъ тѧгча́йшимъ погрꙋзи́въ є҆го̀, ѕѣ́льнѣйшїй и҆ крѣ́пльшїй на него̀ быва́етъ, не и҆на́кѡ низлага́емый, то́чїю моли́твою, и҆ ѹ҆дале́нїемъ праздносло́вїѧ, и҆ поꙋче́нїемъ бж҃е́ственныхъ слове́съ, и҆ во и҆скꙋше́нїихъ терпѣ́нїемъ. А҆́ще бо не си́ми ѻ҆рꙋ́жїи ѹ҆твержде́нна ѡ҆брѧ́щетъ ѻ҆́нъ и҆́нока, ѹ҆стрѣли́въ свои́ми є҆го̀ стрѣла́ми, непостоѧ́нна того̀ показꙋ́етъ, и҆ скита́телѧ содѣ́ловаетъ, и҆ ѹ҆ны́ла и҆ пра́здна, и҆ монастырѝ мно́ги ѡ҆бходи́ти ѹ҆строѧ́етъ: и҆ ни ѡ҆ че́мъ же и҆но́мъ пещи́сѧ, ра́звѣ, є҆́же смотрѧ́ти, гдѣ̀ ѡ҆бѣ́ды и҆ пиры̀ быва́ютъ. Ничто́же бо и҆́но мы́сль ѹ҆ны́лагѡ мечта́етъ, то́чїю ꙗ҆̀же ѿ си́хъ глꙋмлє́нїѧ. И҆ та́кѡ ѿ си́хъ и҆ въ мїрскі̑ѧ вє́щи є҆го̀ вплета́етъ, и҆ пома́лꙋ льсти́тъ таковы́ми привре́дными ѹ҆праждне́ньми, до́ндеже и҆ ѿ самагѡ̀ тогѡ̀ и҆́ноческагѡ ѻ҆бѣ́та соверше́ннѡ є҆го̀ и҆зведе́тъ. Се́й недꙋ́гъ тѧгча́йшъ бы́ти бж҃е́ственный а҆по́столъ свѣ́дый, и҆ хотѧ̀ є҆го̀ ѿ дꙋ́шъ на́шихъ, ꙗ҆́кѡ премꙋ́дръ вра́чь, и҆з̾ ко́рене и҆сто́ргнꙋти, вины̑ наипа́че, ѿ ни́хже ражда́етсѧ, показꙋ́етъ, и҆ сїѧ̑ глаго́летъ: повелѣва́емъ ва́мъ, бра́тїе, ѡ҆ и҆́мени гдⷭ҇а на́шегѡ і҆и҃са хрⷭ҇та̀, ѿлꙋча́тисѧ ва́мъ ѿ всѧ́кагѡ бра́та безчи́ннѡ ходѧ́ща, а҆ не по преда́нїю, є҆́же прїѧ́ша ѿ на́съ. Са́ми бо вѣ́сте, ка́кѡ лѣ́по є҆́сть (ва́мъ) подо́битисѧ на́мъ: ꙗ҆́кѡ не безчи́нновахомъ ѹ҆ ва́съ, нижѐ тꙋ́не хлѣ́бъ ꙗ҆до́хомъ ѹ҆ когѡ̀, но въ трꙋдѣ̀ и҆ по́двизѣ, но́щь и҆ де́нь дѣ́лающе, во є҆́же не ѡ҆тѧгчи́ти никогѡ́же ѿ ва́съ: не ꙗ҆́кѡ не и҆́мамы вла́сти, но да себѐ ѡ҆́бразъ да́мы ва́мъ, во є҆́же ѹ҆подо́битисѧ на́мъ. И҆́бо є҆гда̀ бѣ́хомъ ѹ҆ ва́съ, сїѐ завѣщава́хомъ ва́мъ, ꙗ҆́кѡ а҆́ще кто̀ не хо́щетъ дѣ́лати, нижѐ да ꙗ҆́стъ. Слы́шимъ бо нѣ̑кїѧ безчи́ннѡ ходѧ́щыѧ ѹ҆ ва́съ, ничто́же дѣ́лающыѧ, но лꙋка́внѡ ѡ҆бходѧ́щыѧ. Таковы̑мъ повелѣва́емъ, и҆ мо́лимъ ѡ҆ хрⷭ҇тѣ̀ і҆и҃сѣ, да съ безмо́лвїемъ дѣ́лающе, сво́й хлѣ́бъ ꙗ҆дѧ́тъ. Слы́шимъ, ка́кѡ ꙗ҆́вѣ на́мъ показꙋ́етъ вины̑ ѹ҆ны́нїѧ а҆по́столъ, безчи́нными бо нарица́етъ, не дѣ́лающыѧ: є҆ди́нѣмъ си́мъ глаго́ломъ, мно́гꙋ ѕло́бꙋ ꙗ҆влѧ́ѧ. Безчи́нный бо, и҆ неблагоговѣ́инъ є҆́сть, и҆ проде́рзливъ въ словесѣ́хъ, и҆ на ѹ҆коре́нїе ско́ръ, и҆ сегѡ̀ ра́ди къ безмо́лвїю неспосо́бенъ, и҆ ѹ҆ны́нїѧ ра́бъ. Повелѣва́етъ ѹ҆́бѡ ѿлꙋча́тисѧ ѿ си́хъ, то́ є҆сть ѹ҆далѧ́тисѧ ꙗ҆́кѡ ѿ гꙋби́тельнагѡ недꙋ́га. И҆ не по преда́нїю, є҆́же прїѧ́ша ѿ на́съ: рече́нїемъ си́мъ ꙗ҆влѧ́ѧ го́рдыхъ тѣ́хъ бы́ти, и҆ презри́телей, и҆ а҆по́стольскихъ преда́нїй разрꙋши́телей. И҆ па́ки глаго́летъ: ни тꙋ́не хлѣ́бъ ꙗ҆до́хомъ ѹ҆ когѡ̀, но въ трꙋдѣ̀, и҆ по́двизѣ, но́щь и҆ де́нь дѣ́лающе. Ѹ҆чи́тель ꙗ҆зы́кѡвъ, проповѣ́дникъ є҆ѵⷢ҇лїа, восхище́нный до тре́тїѧгѡ небесѐ, глаго́лѧй гдⷭ҇а повелѣ́вша проповѣ́дающымъ благовѣ́стїе, ѿ благовѣ́стїѧ жи́ти, въ трꙋдѣ̀ и҆ по́двизѣ но́щь и҆ де́нь дѣ́лаетъ, во є҆́же бы не ѡ҆тѧгчи́ти никогѡ́же. Что̀ ѹ҆́бѡ мы̀ сотвори́мъ ѹ҆ныва́юще ѿ дѣ́ла, и҆ тѣле́сенъ поко́й гонѧ́ще: и҆̀мже ни це́рквей попече́нїе, ни про́повѣдь є҆ѵⷢ҇лїа врꙋчена̀ є҆́сть, но своеѧ̀ то́чїю дꙋшѝ попече́нїе: та́же ꙗ҆́внѣе показꙋ́ѧ ражда́емый вре́дъ ѿ пра́здности, нано́ситъ: ничто́же дѣ́лающыѧ, но лꙋка́внѡ ѡ҆бходѧ́щыѧ: ѿ пра́здности бо лꙋка́вное ѡ҆бхожде́нїе, сі́есть, любопы́тство: ѿ такова́гѡ ѡ҆бхожде́нїѧ безчи́нїе, ѿ безчи́нїѧ всѧ́ка ѕло́ба. Ѹ҆строѧ́ѧ же па́ки цѣльбꙋ̀ и҆̀мъ, прилага́етъ: таковы̑мъ повелѣва́емъ въ безмо́лвїи дѣ́лающымъ сво́й хлѣ́бъ ꙗ҆́сти. И҆ призапрети́тельнѣе же глаго́летъ: а҆́ще кто̀ не хо́щетъ дѣ́лати, нижѐ да ꙗ҆́стъ. Си́ми а҆по́стольскими ѹ҆че́нїи, и҆̀же во є҆гѵ́птѣ ст҃і́и ѻ҆тцы̀ нака́зани бы́вше, ни во є҆ди́но вре́мѧ пра̑зднымъ бы́ти и҆́нокѡмъ попꙋща́ютъ, а҆ наипа́че ю҆́нымъ: вѣ́дѧще, ꙗ҆́кѡ терпѣ́нїемъ дѣ́ланїѧ и҆ ѹ҆ны́нїе ѿгонѧ́ютъ, и҆ пи́щꙋ себѣ̀ прїѡбрѣта́ютъ, и҆ тре́бꙋющымъ помога́ютъ. Не то́чїю бо своеѧ̀ ра́ди потре́бы дѣ́лаютъ, но и҆ стра̑ннымъ, и҆ ни́щымъ, и҆ сꙋ́щымъ въ темни́цахъ ѿ своегѡ̀ трꙋда̀ подава́ютъ, вѣ́рꙋюще таково́е благотворе́нїе же́ртвꙋ свѧ́тꙋ, бл҃гопрїѧ́тнꙋ бы́ти бг҃ови. И҆ сїе́ же глаго́лютъ ѻ҆тцы̀, ꙗ҆́кѡ дѣ́лаѧй со є҆ди́нѣмъ бѣ́сомъ бра́нь твори́тъ, и҆ ѿ негѡ̀ ѡ҆скорблѧ́етсѧ: пра́здный же, ѡ҆ мно́жайшихъ дꙋхѡ́въ плѣнѧ́емь быва́етъ. Добро́ же є҆́сть къ си̑мъ, и҆ сло́во воспомѧнꙋ́ти а҆́ввы мѡѷсе́а и҆скꙋ́снѣйша во ѻ҆тцѣ́хъ, є҆́же ко мнѣ̀ провѣща̀. Бы́вшꙋ бо мѝ ма́ло вре́мѧ въ пꙋсты́ни, стꙋжи́мь бы́въ ѿ ѹ҆ны́нїѧ, и҆ прише́дъ къ немꙋ̀ и҆ рѣ́хъ, ꙗ҆́кѡ вчера̀ ѕѣлѡ̀ стꙋжи́мь бы́хъ ѿ ѹ҆ны́нїѧ, и҆ и҆знемо́гшїй ѕѣлѡ̀ не пе́рвѣе и҆зба́вилъ бы́хъ сѧ̀ тогѡ̀, а҆́ще не бы́хъ ше́лъ и҆ прише́лъ ко а҆́ввѣ па́ѵлꙋ. Ѿвѣща́ же мѝ на сїѐ а҆́вва мѡѷсе́й, и҆ речѐ: не та́кѡ: не свободи́лъ є҆сѝ себѐ ѿ сегѡ̀, но па́че пре́далъ є҆сѝ себѐ томꙋ̀, и҆ порабо́тилъ. Вѣ́ждь ѹ҆̀бо, ꙗ҆́кѡ тѧгча́е тѧ̀, ꙗ҆́кѡ чи́нъ сво́й ѡ҆ста́вивша, ра́товати и҆́мать, а҆́ще наконе́цъ терпѣ́нїемъ и҆ моли́твою и҆ рꙋкодѣ́лїемъ то̀ побѣди́ти не потщи́шисѧ.



<rubric>Ѡ҆ тщесла́вїи.</rubric>

<red>С</red>едмы́й на́мъ по́двигъ проти́вꙋ дꙋ́ха тщесла́вїѧ. Многоѡбра́зна сїѧ̀ и҆ тонча́йша стра́сть, и҆ не ско́рѡ ни ѿ самагѡ̀ и҆скꙋша́емагѡ постиза́ема. И҆́бо и҆нѣ́хъ страсте́й прило́зи ꙗ҆вле́ннѣйши сꙋ́ть, и҆ ѹ҆до́бнѣйшꙋ нѣ́какѡ къ ни̑мъ бра́нь и҆́мꙋтъ, дꙋшѝ познаю́щей сꙋпоста́та, и҆ сопротиворѣ́чїемъ, и҆ моли́твою сего̀ а҆́бїе низлага́ющей. Тщесла́вїѧ же ѕло́ба, многоѡбра́зна сꙋ́щи, ꙗ҆́коже рече́сѧ, неꙋдобопобѣжда́ема є҆́сть. И҆́бо во всѧ́комъ начина́нїи, и҆ въ зра́цѣ, и҆ въ сло́вѣ, и҆ молча́нїи, и҆ въ дѣ́лѣ, и҆ въ бдѣ́нїихъ, и҆ въ поще́нїихъ, и҆ моли́твѣ, и҆ въ чте́нїихъ, и҆ въ безмо́лвїи, и҆ долготерпѣ́нїи. Всѣ́ми бо си́ми покꙋша́етсѧ во́ина хрⷭ҇то́ва ѹ҆стрѣли́ти. И҆́бо є҆го́же не возмо́жетъ многоцѣ́нными ѻ҆де́ждами къ тщесла́вїю прельсти́ти, сего̀ хꙋдо́ю ри́зою покꙋша́етсѧ и҆скꙋша́ти. И҆ є҆го́же не возмо́же че́стїю возвы́сити, сего̀ а҆́кибы терпѣ́нїемъ безче́стїѧ въ горды́ню возно́ситъ. И҆ є҆го́же не возмо́же склони́ти и҆скꙋ́ства ра́ди слове́съ тщесла́витисѧ, сего̀ молча́нїемъ ꙗ҆́кѡ безмо́лвника си́рѣчь льсти́тъ. И҆ є҆го́же не возмо́же склони́ти многоцѣ́нными бра́шны разсла́битисѧ, сего̀ поще́нїемъ къ похвалѣ̀ разслаблѧ́етъ. И҆ про́стѣ, всѧ́ко дѣ́ло, всѧ́ко начина́нїе винꙋ̀ бра́ни подае́тъ лꙋка́вомꙋ семꙋ̀ бѣ́сꙋ. Є҆ще́ же къ си̑мъ, и҆ ѡ҆ досто́инствѣ мечта́ти подме́щетъ. По́мню бо нѣ́коего ста́рца, є҆гда̀ въ ски́тѣ пребыва́хъ, ше́дша въ ке́ллїю нѣ́коегѡ бра́та посѣще́нїѧ ра́ди, и҆́же прибли́живсѧ къ две́ри є҆гѡ̀, слы́шитъ внꙋ́трь глаго́люща є҆го̀: и҆ возмнѣ́въ ста́рецъ, ꙗ҆́кѡ ѿ писа́нїѧ поꙋча́етсѧ ѻ҆́нъ, ста̀ послꙋ́шати: и҆ ѡ҆щꙋща́етъ и҆зꙋмлѧ́ющасѧ ѿ тщесла́вїѧ, и҆ себѐ самаго̀ рꙋкополага́юща во дїа́кона, и҆ ѡ҆глашє́ннымъ ѿпꙋ́стъ подаю́ща. Ꙗ҆́кѡ ѹ҆́бѡ слы́ша сїѧ̑ ста́рецъ, толкнꙋ́въ во две́рь, вни́де, и҆ срѣ́тъ є҆го̀ бра́тъ поклони́сѧ по ѻ҆бы́чаю, и҆ молѧ́ше ѹ҆разꙋмѣ́ти ѿ негѡ̀, а҆́ще мно́гъ ча́съ и҆́мать пред̾ две́рїю стоѧ̀. Ста́рецъ же прїѧ́тнѡ къ немꙋ̀ ѿвѣща̀: ны́нѣ, глаго́летъ, прїидо́хъ, є҆гда̀ ты̀ ѿпꙋ́стъ ѡ҆глашє́ннымъ соверша́лъ є҆сѝ. Бра́тъ же сїѧ̑ слы́шавъ падѐ при ногꙋ̑ ста́рца, и҆ молѧ́ше є҆го̀ моли́тисѧ ѡ҆ не́мъ, ꙗ҆́кѡ да и҆зба́витсѧ ѿ сеѧ̀ пре́лести. Сїѧ̑ же воспомѧнꙋ́хъ показа́ти хотѧ̀, въ коли́кое нечꙋ́вствїе приво́дитъ человѣ́ка се́й бѣ́съ. Хотѧ́й ѹ҆̀бо соверше́ннѡ подвиза́тисѧ, и҆ вѣнце́мъ пра́вды ѹ҆вѧзи́тисѧ, всѣ́ми ѡ҆́бразы да потщи́тсѧ многоѡбра́знаго сего̀ ѕвѣ́рѧ побѣди́ти, пред̾ ѻ҆чи́ма и҆мѣ́ѧ всегда̀ дв҃домъ рече́нное: гдⷭ҇ь разсы́па кѡ́сти человѣкоꙋго́дникѡвъ: и҆ ничто́же да твори́тъ ѡ҆бзира́ѧ человѣ́ческꙋю похвалꙋ̀, но ѿ гдⷭ҇а мзды̀ то́чїю да взыскꙋ́етъ. И҆ ѿверга́ѧ при́сно приходѧ́щыѧ въ се́рдце є҆гѡ̀ по́мыслы, и҆ похвалѧ́ющыѧ є҆го̀ да ѹ҆ничижа́етъ себѐ пред̾ бг҃омъ: та́кѡ бо возмо́жетъ съ бг҃омъ и҆зба́витсѧ дꙋ́ха тщесла́вїѧ.



<rubric>Ѡ҆ горды́ни.</rubric>

<red>Ѻ҆</red>смы́й на́мъ по́двигъ є҆́сть проти́вꙋ дꙋ́ха горды́ни. Лютѣ́йшїй се́й, и҆ всѣ́хъ пе́рвыхъ свирѣ́пѣйшїй. Соверше́нныхъ наипа́че ра́тꙋѧ, и҆ є҆два̀ не на высотꙋ̀ добродѣ́телей возше́дшыѧ покꙋша́ѧсѧ низврати́ти. Ꙗ҆́коже недꙋ́гъ гꙋби́теленъ и҆ тлетво́ренъ, не є҆ди́нъ ѹ҆́дъ тѣ́ла, но всѐ растлѣва́етъ: та́кѡ и҆ горды́нѧ, не ча́сть дꙋшѝ, но всю̀ тꙋ̀ растлѣва́етъ. И҆ ѿ и҆нѣ́хъ ѹ҆́бѡ страсте́й ка́ѧждо а҆́ще и҆ смꙋща́етъ дꙋ́шꙋ, но къ є҆ди́ной сопротивлѧ́ющейсѧ є҆́й добродѣ́тели бра́нь творѧ̀: и҆ сїю̀ побѣди́ти любопрѧ́щисѧ, ѿ ча́сти помрача́етъ дꙋ́шꙋ и҆ смꙋща́етъ ю҆̀. Горды́ни же стра́сть всю̀ тꙋ̀ помрача́етъ, и҆ въ послѣ́днее паде́нїе низво́дитъ. И҆ да ꙗ҆снѣ́е ѹ҆разꙋмѣ́емъ рече́нное, смо́тримъ си́це: чревобѣ́сїе, воздержа́нїе тщи́тсѧ растли́ти: блꙋ́дъ, цѣломꙋ́дрїе: сребролю́бїе, нестѧжа́нїе: ꙗ҆́рость, кро́тость, и҆ про́чїи ѕло́бы ви́ды сопроти̑вныѧ тѣ́мъ добродѣ́тєли. Ѕло́ба же горды́ни, є҆гда̀ поѡблада́етъ ѻ҆каѧ́ннꙋю дꙋ́шꙋ, ꙗ҆́коже нѣ́кїй лютѣ́йшїй мꙋчи́тель, вели́къ гра́дъ и҆ высо́къ прїе́мъ, ве́сь то́й низвраща́етъ, и҆ до ѡ҆снова́нїѧ раско́пываетъ. И҆ свидѣ́тель сегѡ̀ а҆́ггелъ ѻ҆́ный пады́й съ небесѐ го́рдости ра́ди: и҆́же ѿ бг҃а со́зданъ бы́въ, и҆ всѧ́кою добродѣ́телїю, и҆ премꙋ́дростїю ѹ҆кра́шенъ, не влⷣчнѣй благода́ти восхотѣ̀ сїѧ̑ приписа́ти, но своемꙋ̀ є҆стествꙋ̀. Тѣ́мже и҆ ра́вна себѐ мнѧ́ше бы́ти бг҃ꙋ. И҆ сїю̀ є҆гѡ̀ мы́сль ѡ҆блича́ѧ проро́къ глаго́летъ: Ре́клъ є҆сѝ въ се́рдцѣ твое́мъ: сѧ́дꙋ на горѣ̀ высо́цѣ, поста́влю престо́лъ мо́й на ѻ҆́блацѣхъ, и҆ бꙋ́дꙋ подо́бенъ вы́шнемꙋ. Ты́ же человѣ́къ є҆сѝ, а҆ не бг҃ъ. И҆ па́ки и҆́нъ проро́къ глаго́летъ: Что̀ хва́лишисѧ во ѕло́бѣ си́льне; и҆ прѡ́чаѧ ѱалма̀. Сїѧ̑ ѹ҆́бѡ вѣ́дѧще, ѹ҆бои́мсѧ, и҆ всѧ́цѣмъ хране́нїемъ соблюде́мъ своѐ се́рдце ѿ смертоно́снагѡ дꙋ́ха горды́ни, при́снѡ къ себѣ̀ а҆по́столово, є҆гда̀ добродѣ́тель нѣ́кꙋю и҆спра́вимъ, глаго́люще сїѐ: не а҆́зъ же, но благода́ть бж҃їѧ, ꙗ҆́же со мно́ю. И҆ сїѐ ѿ гдⷭ҇а рече́нное: Ꙗ҆́кѡ без̾ менѐ не мо́жете твори́ти ничесо́же. И҆ є҆́же ѿ проро́ка: а҆́ще не гдⷭ҇ь сози́ждетъ до́мъ, всꙋ́е трꙋди́шасѧ зи́ждꙋщїи. И҆ є҆́же: ни хотѧ́щагѡ, ни текꙋ́щагѡ, но ми́лꙋющагѡ бг҃а. И҆́бо а҆́ще и҆ наипа́че бꙋ́детъ кто̀ воспале́нъ ѹ҆се́рдїемъ, и҆ тща́теленъ произволе́нїемъ, пло́тїю ѡ҆бложе́нный и҆ кро́вїю, не возмо́жетъ къ соверше́нствꙋ дости́гнꙋти, то́чїю ми́лостїю хрⷭ҇то́вою и҆ благода́тїю є҆гѡ̀. И҆́бо и҆ і҆а́кѡвъ глаго́летъ: всѧ́ко даѧ́нїе бла́го свы́ше є҆́сть. И҆ а҆по́столъ па́ѵелъ, что́ бо и҆́маши, є҆гѡ́же нѣ́си прїѧ́лъ; а҆́ще же и҆ прїѧ́лъ є҆сѝ, что̀ хва́лишисѧ, ꙗ҆́кѡ не прїе́мь, но ꙗ҆́кѡ ѡ҆ свои́хъ возносѧ́йсѧ; А҆ ꙗ҆́кѡ благода́тїю и҆ ми́лостїю бж҃їею спасе́нїе на́мъ быва́етъ: свидѣ́тель и҆́стиненъ разбо́йникъ ѻ҆́ный, и҆́же не добродѣ́тели возме́здїе ца́рствїе небе́сное прїѧ́тъ, но благода́тїю бж҃їею и҆ ми́лостїю. Сїѧ̑ ѻ҆тцы̀ на́ши вѣ́дѧще, всѝ є҆диномы́сленнѡ преда́ша, не и҆на́кѡ мощѝ къ соверше́нствꙋ добродѣ́тели дости́гнꙋти, то́чїю смире́нїемъ, є҆́же ѿ вѣ́ры, и҆ стра́ха бж҃їѧ и҆ кро́тости, и҆ соверше́нна нестѧжа́нїѧ прибыва́ти ѡ҆бы́че: и҆́миже и҆ соверше́ннаѧ любы̀ и҆справлѧ́етсѧ, благода́тїю и҆ человѣколю́бїемъ гдⷭ҇а на́шегѡ і҆и҃са хрⷭ҇та̀, є҆мꙋ́же сла́ва во вѣ́ки вѣкѡ́въ, а҆ми́нь.
