---
title: "Прпⷣбнагѡ и҆ бг҃оно́снагѡ ѻ҆тца̀ на́шегѡ ні́ла по́стника, сло́во по́стническое, ѕѣлѡ̀ нꙋ́ждное и҆ преполе́зное"
navigation:
  key: various-filokalia5-9
  title: "Прпⷣбнагѡ и҆ бг҃оно́снагѡ ѻ҆тца̀ на́шегѡ ні́ла по́стника, сло́во по́стническое, ѕѣлѡ̀ нꙋ́ждное и҆ преполе́зное"
  parent: various-filokalia5
  order: 9
type: "various"
---

# Прпⷣбнагѡ и҆ бг҃оно́снагѡ ѻ҆тца̀ на́шегѡ ні́ла по́стника, сло́во по́стническое, ѕѣлѡ̀ нꙋ́ждное и҆ преполе́зное.

<red>Л</red>юбомꙋ́дрствовати покꙋси́шасѧ и҆ ѿ є҆́ллинъ мно́зи, и҆ ѿ і҆ꙋде́євъ не ма́лѡ. Є҆ди́ни же и҆́стиннѣй премꙋ́дрости поревнова́ша ѹ҆ченицы̀ хрⷭ҇тѡ́вы. Поне́же є҆ди́ни ѻ҆нѝ премꙋ́дрость и҆мѣ́ѧхꙋ ѹ҆чи́тельницꙋ, дѣ́ломъ подоба́ющее сицево́мꙋ начина́нїю житїѐ показꙋ́ющꙋю. Пе́рвїи бо ꙗ҆́коже на позо́рищи и҆грали́щное дѣ́йствїе притворѧ́юще, чꙋжди́мъ себѐ ѹ҆краша́ли ѡ҆бли́чїемъ: и҆́мѧ тще́тно взе́млюще, любомꙋ́дрїѧ и҆́стиннагѡ не и҆мꙋ́ще: въ хлами́дѣ, и҆ брадѣ̀, и҆ жезлѣ̀ любомꙋ́дрїе показꙋ́юще: тѣ́лꙋ ѹ҆гожда́юще, и҆ по́хотемъ ꙗ҆́кѡ влады́чицамъ слꙋжа́ще: чре́вꙋ сꙋ́ще рабѝ, и҆ подчрє́внымъ сласте́мъ, ꙗ҆́кѡ дѣ́ло є҆сте́ственно прїе́млюще ѻ҆́ныѧ: гнѣ́вꙋ повинꙋ́ющесѧ, и҆ сла́вѣ чꙋдѧ́щесѧ, къ бога̑тымъ трапе́замъ ꙗ҆́кѡ пси́чища а҆́лчнѡ наска́чꙋще, не вѣ́дѧще, ꙗ҆́кѡ пре́жде всегѡ̀ свобо́днꙋ бы́ти подоба́етъ любомꙋ́дрцꙋ: и҆ па́че бѣ́гати, да не ра́бъ бꙋ́детъ страсте́мъ: не́жели да не ра́бъ бꙋ́детъ комꙋ̀ кꙋ́пленный: человѣ́кꙋ бо бы́ти рабо́мъ, ничи́мже мню̀ не повредѝ пра́во живꙋ́щагѡ: страсте́мъ же ꙗ҆́кѡ влады́ки и҆мꙋ́щꙋ слꙋжи́ти сласте́мъ, сра́мъ нанесѐ и҆ смѣ́хъ мно́гъ. Сꙋ́ть ѹ҆́бѡ ѹ҆ ни́хъ ѿню́дъ ѡ҆ дѣѧ́нїи вознерадѣ́вшїи, слове́сное любомꙋ́дрїе, ꙗ҆́коже мнѧ́тъ, воспрїѧ́вшїи: высокомꙋ́дрцы нѣ́цыи сꙋ́ще, и҆ неꙋдобвѣ́рꙋемыхъ сказа́телє. И҆ небесѐ вели́чество, и҆ со́лнца мѣ́ры, и҆ звѣ́здъ дѣ̑йствїѧ вѣ́дѣти возвѣща́юще, ѻ҆вогда́ же и҆ бг҃осло́вствовати покꙋша́ющїисѧ, и҆дѣ́же и҆ и҆́стина непости́жна, и҆ гада́нїе прибѣ́дственно, живꙋ́ще же валѧ́ющихсѧ сви́нїй безче́стнѣе. А҆́ще же и҆ нѣ́цыи бы́ша дѣ́ѧтельнїи, си́хъ бы́ша хꙋ́дшїи, сла́вамъ и҆ хвала́мъ прода́вшїи трꙋды̀. Ничесогѡ́ бо и҆на́гѡ ра́ди, ра́звѣ показа́нїѧ и҆ тщесла́вїѧ ра́ди, ѹ҆мышлѧ́хꙋ сі́и ѻ҆каѧ́ннїи мнѡ́гаѧ: и҆ ма́лость и҆ ѹ҆ничиже́нїе, за сицево́е премѣнѧ́юще ѕлострада́нїе. Сїе́ бо, є҆́же молча́ти всегда̀, и҆ бы́лїемъ пита́тисѧ, и҆ рꙋ́бищами власѧны́ми покрыва́ти тѣ́ло, и҆ въ де́львѣ заключи́вшымсѧ пребыва́ти, ни є҆ди́нагѡ воздаѧ́нїѧ по сме́рти ча́ющымъ, всѧ́кагѡ безꙋ́мїѧ є҆́сть далеча́е. Вкꙋ́пѣ съ се́ю жи́знїю ѡ҆кончава́ти воздаѧ́нїѧ добродѣ́тели, и҆ по́двигъ предложи́ти вѣнцє́въ вре́мѧ себѣ̀ неимꙋ́щїй, и҆ борьбꙋ̀ всегда́шнюю, по́честей лише́ннꙋю и҆ потыка́нїѧ, ничто́же кромѣ̀ по́тѡвъ и҆мꙋ́щаѧ.

<red>Ѿ</red> і҆ꙋдє́й же є҆ли́цы сїѐ и҆збра́ша житїѐ, сꙋ́ть і҆ѡнада́ва сы́ны, всѣ́хъ си́це жи́ти хотѧ́щихъ предаю́щихсѧ, въ то́жде возво́дѧтъ жи́тельство: въ кꙋ́щахъ ѡ҆бита́ютъ всегда̀: ѿ вїна́ же и҆ всѣ́хъ къ сластолю́бїю влекꙋ́щихъ воздержава́ющесѧ, и҆ пи́щꙋ и҆мꙋ́ще простꙋ́ю, и҆ потре́бꙋ тѣ́ла ѹ҆мѣ́реннꙋ: ѕѣлѡ̀ ѹ҆́бѡ прилѣжа́ще правоꙋчи́тельномꙋ навыкнове́нїю, въ ѹ҆мозрѣ́нїи мно́жае пребыва́ютъ: ѿсю́дꙋ же и҆ є҆ссе́и и҆менꙋ́ютсѧ, сїѐ ꙗ҆влѧ́ющꙋ и҆́мени. И҆ про́стѣ, є҆́сть ѹ҆ ни́хъ и҆справлѧ́емо любомꙋ́дрїѧ намѣ́ренїе, ника́коже дѣлѡ́мъ проти̑внымъ сꙋ́щымъ ѻ҆бѣ́тꙋ. Но ка́ѧ по́двигѡвъ по́льза и҆̀мъ, и҆ притрꙋ́днагѡ пребыва́нїѧ, подвигополо́жника, ѹ҆би́вшымъ хрⷭ҇та̀, и҆ си́мъ бо подо́бнѣ трꙋдѡ́въ погиба́етъ мзда̀, ѿве́ргшымсѧ раздаѧ́телѧ по́честей, и҆ и҆́стинныѧ жи́зни: и҆ сегѡ̀ ра́ди въ любомꙋ́дрїи погрѣши́вшымъ. Любомꙋ́дрїе бо є҆́сть нра́вѡвъ ѹ҆строе́нїе, со мнѣ́нїемъ и҆́стиннагѡ ѡ҆ бж҃ествѣ̀ позна́нїѧ. Въ се́мъ же погрѣши́ша ѻ҆боѧ̀, і҆ꙋде́и и҆ є҆́ллини, прише́дшꙋю съ небе́съ премꙋ́дрость ѿри́нꙋвшїи, и҆ кромѣ̀ хрⷭ҇та̀ любомꙋ́дрствовати покꙋси́вшесѧ, томꙋ̀ є҆ди́номꙋ дѣ́ломъ и҆ сло́вомъ и҆́стинное любомꙋ́дрїе показа́вшꙋ. Се́й бо пе́рвый къ томꙋ̀ житїе́мъ пꙋ́ть ѿкры̀, жи́тельство показа́вый чи́сто, и҆ вы́шшꙋ при́снѡ тѣле́сныхъ страсте́й дꙋ́шꙋ носѧ̀: послѣди́ же и҆ сїю̀ презрѣ́въ, є҆гда̀ ѹ҆строѧ́емое ѿ негѡ̀ спасе́нїе человѣ́кѡвъ взы́скиваше сме́рти. Ѹ҆ча̀ си́ми, ꙗ҆́кѡ подоба́етъ любомꙋ́дрствовати пра́вѡ и҆зволѧ́ющꙋ, ѿрещи́сѧ всѣ́хъ сла́достныхъ житїѧ̀, трꙋды́ же и҆ стра̑сти до́блественнѡ побѣжда́ти, презира́ющꙋ тѣ́ло: и҆мѣ́ти же нижѐ дꙋ́шꙋ че́стнꙋ: и҆ сїю̀ ѹ҆се́рднѣ предава́ти, є҆гда̀ ра́ди показа́нїѧ добродѣ́тели, ѿложи́ти бы ю҆̀ потре́бно бы́ло. И҆ семꙋ̀, воспрїи́мше, подража́ша житїю̀ ст҃і́и а҆пⷭ҇ли, вкꙋ́пѣ внегда̀ зва̑ннымъ и҆̀мъ бы́ти, ѿве́ргшесѧ живота̀, и҆ презрѣ́вше ѻ҆те́чество, ро́дъ, и҆мѣ́нїе, къ жесто́комꙋ и҆ притрꙋ́дномꙋ а҆́бїе премѣни́шасѧ житїю̀, скво́зь всѧ̑ проше́дше неꙋдѡ́бства, ѡ҆скорблѧ́еми, ѡ҆ѕлоблѧ́еми, гони́ми, наготꙋ́юще, са́мыхъ нꙋ́ждныхъ не и҆мꙋ́ще, послѣди́ же и҆ на сме́рть дерзнꙋ́ша, до́брѣ во все́мъ ѹ҆чи́телю подража́вше, и҆ житїе́мъ ѡ҆ста́вивше и҆зрѧ́днѣйшїй ѡ҆́бразъ жи́тельства. Но є҆гда̀ напи́совати ѿ сегѡ̀ ѡ҆́браза хрⷭ҇тїа́не своѐ житїѐ до́лженствꙋюще, и҆лѝ не восхотѣ́ша, и҆лѝ и҆знемого́ша къ подража́нїю: не мно́зи же нѣ́цыи возмого́ша вы́ше мїрски́хъ возни́кнꙋти смꙋще́нїй, и҆ и҆збѣ́гнꙋти сꙋ́щїѧ во гра́дѣхъ бꙋ́ри, и҆ си́це внѣ̀ мо́лвъ бы́вше, ѹ҆едине́нное ѡ҆блобыза́ти житїѐ: и҆зѡбраже́нїе а҆пⷭ҇льскїѧ сотвори́ша добродѣ́тели: стѧжа́нїю нестѧжа́нїе предсꙋ́ждше, безпеча́лїѧ ра́ди: пи́щи же прїꙋмаще́ннѣй про́стѣ ѹ҆гото́ваннꙋю предпоче́тше ра́ди ѹ҆кроще́нїѧ страсте́й, ма́лою пи́щею потре́бꙋ и҆спо́лниша тѣ́ла: ѻ҆де́ждъ мѧ́гкихъ и҆ кромѣ̀ потре́бы, ꙗ҆́кѡ человѣ́ческагѡ сластолю́бїѧ ѹ҆мышле́нїе презрѣ́вше, простꙋ́ю нꙋ́жды ра́ди тѣ́ла и҆ неизбра́ннꙋю ѹ҆потреблѧ́хꙋ ри́зꙋ, не любомꙋ́дро бы́ти непщева́вше попече́нїе є҆́же ѡ҆ небе́сныхъ, къ до́лꙋ лежа́щымъ, и҆ ѕвѣрє́мъ без̾ трꙋда̀ прибыва́ющымъ ѡ҆браща́ти: не вѣ́дѣша ѹ҆краше́нїѧ, внѣ̀ чл҃вѣ́ческихъ бы́вше страсте́й, не бѧ́ше ѹ҆ ни́хъ лихои́мствꙋѧй, и҆лѝ лихои́мствꙋемый, сꙋдѧ́й и҆лѝ сꙋди́мый: и҆мѧ́ше бо кі́йждо сꙋдїю̀ неꙋмы́тнаго свою̀ со́вѣсть, не и҆́нъ ѹ҆́бѡ богатѧ́шесѧ, и҆́нъ же нище́тствоваше: нижѐ и҆́нъ ѹ҆́бѡ и҆стаѧва́ше гла́домъ, и҆́нъ же расторга́шесѧ пресыще́нїемъ: восполнѧ́ше бо ѡ҆скꙋдѣва́ющихъ потре́бꙋ и҆збы́точествꙋющихъ щедролю́бїе. И҆ бѧ́ше ра́венство, и҆ равножи́тельство, ра́ди преимꙋ́ществꙋющихъ къ смире́ннѣйшымъ доброво́льнагѡ ѡ҆бще́нїѧ и҆зве́рженнꙋ сꙋ́щꙋ нера́венствꙋ: па́че же нижѐ тогда̀ бѣ̀ ра́венство: творѧ́ше бо и҆ тогда̀ нера́венство, смирѧ́тисѧ па́че тща́щихсѧ ѹ҆се́рдїе: ꙗ҆́коже твори́тъ ны́нѣ па́че просла́витисѧ любопрѧ́щихсѧ безꙋ́мїе. И҆зве́рженна бѣ̀ тогда̀ за́висть, и҆згна́нна не́нависть, ѹ҆далено̀ тщесла́вїе, и҆стреблена̀ го́рдость, разрꙋше́но всѐ крамолы̀ вино́вное: къ ѹ҆множе́нїю бо страсте́й ме́ртвы нѣ́какѡ бы́ша, и҆ нечꙋ́вственни: нижѐ во снѣ̀ мечта́нїе тѣ́хъ прїе́млюще, зане́же до́брѣ съ нача́ла ѿврати́тисѧ и҆̀мъ си́хъ воспомина́нїѧ: ѿ повседне́внагѡ по́двига, и҆ терпѣ́нїѧ, на сицево́е навыкнове́нїе возше́дшїи. И҆ про́стѣ, свѣти́льники бы́ша во тьмѣ̀ свѣтѧ́щїи, и҆ ѕвѣ́зды постоѧ́нныѧ мра́чнꙋю житїѧ̀ но́щь просвѣща́ющыѧ: и҆ приста́нищъ защи́тницы въ себѣ̀ не ѡ҆бꙋрева́емїи: всѣ̑мъ ѹ҆до́бно показꙋ́ющїи и҆збѣга́ти прираже́нїѧ страсте́й безвре́днѡ. Но небла́зненное ѻ҆́но жи́тельство, и҆ є҆́же на нб҃сѣ́хъ пребыва́нїе, ꙗ҆́коже ѡ҆́бразъ вре́менемъ ѿ нерадѣ́нїѧ спи́сывающихъ, по ма́лꙋ ѹ҆малѧ́емый, въ кра́йнее неподо́бїе прихо́дитъ, и҆ дале́че ѿ первонача́льнагѡ ѡ҆́браза ѿстои́тъ. Па́ки бо распе́ншїисѧ мі́рꙋ, и҆ ѿве́ргшїи житїѐ, и҆ ѿре́кшїисѧ бы́ти человѣ́ки, и҆ ко безтѣле́сныхъ є҆стествꙋ̀ безстра́стїѧ є҆диноѡбра́зїемъ востекатѝ подвиза́ющїисѧ, возврати́хомсѧ вспѧ́ть кꙋ́плѧми жите́йскими, и҆ прїѡбрѣ́тенїи безче́стнѣйшими, помрача́юще до́брѣ пожи́вшихъ, цѣломꙋ́дрїе, и҆ бл҃гохвали́мыхъ бы́ти могꙋ́щихъ ра́ди своеѧ̀ добродѣ́тели, хꙋли́мымъ бы́ти творѧ́ще свои́мъ невнима́нїемъ. И҆ рꙋкоѧ́ть ра́ла держи́мъ, ѡ҆́бразъ хранѧ́ще че́стенъ: ѹ҆пра́влени же не быва́юще въ ца́рствїи небе́сное за ѡ҆браще́нїе вспѧ́ть, и҆ за бытїѐ до́лжныхъ со мно́гимъ проти́вѧщесѧ тща́нїемъ. Не ктомꙋ̀ во ѹ҆до́бь продае́мое и҆ ѹ҆до́бь ѡ҆брѣта́емое къ жи́зни ѹ҆ на́съ въ тща́нїи є҆́сть, нижѐ безмо́лвїе, ко ѹ҆дале́нїи ѿ дре́внихъ скве́рнъ поле́зное ѹ҆чреждено̀ є҆́сть. Стꙋже́нїе же дѣ́лъ, ко и҆́стинномꙋ намѣ́ренїю безполе́зно и҆мꙋ́щее тща́нїе предпочте́сѧ: и҆ ѡ҆ веществѣ̀ попече́нїе, сп҃си̑тельнаѧ побѣдѝ ѹ҆вѣща̑нїѧ. Гдⷭ҇ꙋ бо всѧ́кѡ ѿ попече́нїѧ ѡ҆ земны́хъ ѿводѧ́щꙋ, и҆ є҆ди́нагѡ и҆ска́ти црⷭ҇твїѧ нбⷭ҇нагѡ повелѣ́вшꙋ, ꙗ҆́кѡ проти́внымъ пꙋте́мъ потша́вшесѧ ше́ствовати, пренебрего́хомъ влады́чни за́пѡвѣди: и҆ ѿ промышле́нїѧ ѻ҆́нагѡ ѿстꙋ́пльше, въ рꙋка́хъ положи́хомъ наде́ждꙋ. Томꙋ́ бо глаго́лющꙋ: Воззри́те на пти̑цы нбⷭ҇ныѧ, ꙗ҆́кѡ не сѣ́ютъ, ни жнꙋ́тъ, ни собира́ютъ въ жи̑тницы, и҆ ѻ҆ц҃ъ на́шъ нбⷭ҇ный пита́етъ и҆̀хъ. И҆ па́ки: Смотри́те кри́нъ се́льныхъ, ка́кѡ растꙋ́тъ, не трꙋжда́ютсѧ, не прѧдꙋ́тъ. Но и҆ пи́ры, и҆ влага̑лища и҆ жезла̀ носи́ти возбрани́вшꙋ, и҆ є҆ди́нѣмъ ходи́ти непрело́жнѣйшимъ повелѣ́вшꙋ ѡ҆бѣтова́нїемъ, є҆́же а҆пⷭ҇лѡмъ во бл҃готворе́нїе про́чихъ человѣ̑къ посыла́емымъ заповѣ́да ре́къ: Досто́инъ дѣ́латель мзды̀ своеѧ̀: и҆звѣ́стнѣйшее въ промышле́нїи подоба́ющихъ ѡ҆бѣтова́нїе ѻ҆́ное па́че на́шегѡ попече́нїѧ вѣ́дый. Мы́ же зе́млю, є҆ли́кꙋ а҆́ще мо́жемъ стѧжа́ти, не ѿрица́емсѧ: ѻ҆ве́цъ же стада̀, и҆ волы̀ ѡ҆рю́щыѧ, ви́домъ и҆ вели́чествомъ добры̀, и҆ ѻ҆слы̀ ѹ҆пита̑нныѧ кꙋпꙋ́емъ: да ты́ѧ ѹ҆̀бо подаю́тъ во́лнꙋ къ потре́бѣ и҆зоби́льнѡ: волы́ же, сꙋ́щымъ ѿ земледѣ́лїѧ прїꙋготовле́нїѧмъ слꙋжа́ще, на́мъ ѹ҆́бѡ пи́щꙋ, себѣ́ же и҆ прѡ́чимъ живо́тнымъ ко́рмъ подаю́тъ: бременоносѧ̑щаѧ же под̾ѧрє́мнаѧ, свое́й странѣ̀ ѡ҆скꙋдѣва̑ющаѧ, ѿ да́льныѧ страны̀ привози́мыми восполнѧ̑ющаѧ: нꙋ́жнꙋю пи́щꙋ да прїꙋготовлѧ́ютъ неслади́тельнѡ на́мъ соꙋмножа̑ющаѧ житїѐ: не то́чїю же, но и҆ ѿ хꙋдо́жествъ и҆збира́емъ прибы́точнѣйшаѧ, и҆ ѿню́дъ не подаю́щыѧ вре́мене па́мѧти бж҃їѧ всѐ къ себѣ̀ влекꙋ́щаѧ ѹ҆пражне́нїе, ѡ҆сꙋди́вше, ꙗ҆́коже мни́тсѧ, промысли́телѧ не́мощь, и҆лѝ себѐ ѡ҆ пе́рвомъ ѻ҆бѣ́тѣ. А҆́ще бо и҆ не сло́вомъ сїѐ и҆сповѣ́дꙋемъ, ꙗ҆влѧ́емъ дѣ́лы, ра́дꙋющесѧ жите́йскихъ человѣ̑къ пребыва́нїю, є҆гда̀ та́ѧжде, ꙗ҆̀же и҆ ѻ҆нѝ ѹ҆мышлѧ́емъ. Є҆да̀ ка́кѡ и҆ мно́жае въ тѣле́сныхъ пребыва́емъ трꙋдолю́бїихъ, ꙗ҆́кѡ ѹ҆жѐ мнѡ́гимъ прїѡбрѣ́тенїе непщева́ти благоче́стїе, и҆ ни чесогѡ̀ и҆на́гѡ ра́ди дре́внее ѻ҆́ное ѹ҆мышлѧ́ти безмо́лвное и҆ блаже́нное житїѐ, то́чїю, ꙗ҆́кѡ да притво́рнымъ благоче́стїемъ, притрꙋ́дныхъ слꙋже́нїй и҆збѣ́гнемъ: свобо́дꙋ же наслажде́нїѧ стѧжа́вше, невозбра́ннѡ на ѹ҆гѡ́днаѧ на́мъ стремле́нїе простре́мъ: со мно́гимъ безстꙋ́дїемъ кича́щесѧ пред̾ простѣ́йшими, ѻ҆вогда́ же и҆ пред̾ преимꙋ́щими, ꙗ҆́кѡ винꙋ̀ на́глства, а҆ не смире́нїѧ и҆ кро́тости, вознепщева́вше бы́ти добродѣ́тельное житїѐ. Сегѡ̀ ра́ди и҆ ѿчествова́ти на́съ до́лженствꙋющихъ, ꙗ҆́кѡ просты́й наро́дъ зри́мсѧ: и҆ ѿ прише́льцѡвъ и҆ всѧ́кихъ человѣ̑къ: наипа́че на то́ржищахъ смѣ́шени быва́емъ: ничто́же па́че про́чихъ, ꙗ҆́коже подоба́ше, и҆зрѧ́дно и҆мꙋ́ще: не ѿ жи́тельства, но ѿ ѡ҆́браза познава́тисѧ хотѧ́ще, и҆ сꙋ́щихъ въ добродѣ́тели ѿрица́ющесѧ трꙋдѡ́въ, за ты́ѧ сла́вы безꙋ́мнѡ жела́емъ. Сѣ́нь бы́вшїѧ нѣ́когда и҆́стины показꙋ́юще. И҆ ны́нѣ нѣ́кто воспрїѧ́въ почте́нный се́й ѡ҆́бразъ, и҆ ника́коже скве́рны дꙋшѝ ѡ҆мы́въ, нижѐ впечатлѣ́нныѧ ѡ҆́бразы ве́тхихъ прегрѣше́нїй и҆згла́дивъ и҆з̾ мы́сли своеѧ̀, но є҆щѐ, є҆да̀ ка́кѡ си́хъ мечта́ньми безстꙋ́дствꙋѧ, и҆ нра́въ не ѹ҆̀ во ѹ҆гожде́нїе ѻ҆бѣ́тꙋ наста́вивъ, нижѐ ѹ҆вѣ́дѣвъ, что̀ є҆́сть, є҆́же по бз҃ѣ любомꙋ́дрїѧ намѣ́ренїе, ѹ҆жѐ фарїсе́йскꙋ бро́вь притворѝ, велемꙋ́дрствꙋѧ ѡ҆́бразомъ: и҆ ѡ҆бхо́дитъ ѻ҆рꙋ̑дїѧ носѧ̀, и҆́хже хꙋдо́жествꙋ не наꙋчи́сѧ: и҆ вѣ́дѣнїе возвѣща́етъ ꙗ҆влѧ́емымъ ѡ҆́бразомъ, є҆гѡ́же нижѐ кра́емъ ѹ҆́стъ вкꙋсѝ: ка́мень вмѣ́стѡ приста́нища, и҆ вмѣ́стѡ хра́ма гро́бъ пова́пленный: и҆ вмѣ́стѡ ѻ҆вцы̀ во́лкъ, на па́гꙋбꙋ прельще́нныхъ ѡ҆брѣта́ѧсѧ ꙗ҆вле́нїемъ. Є҆гда́ бо сицеві́и и҆з̾ монастыре́й и҆збѣ́гше, зане́же жесто́кости житїѧ̀ понестѝ не восхотѣ́ша, пи́ршествꙋютъ во гра́дѣхъ, тогда̀ про́чее ѿ нꙋ́жды чре́вныѧ преклонѧ́юще вы́ю, на ѡ҆больще́нїе и҆ны́хъ, ѡ҆́бразъ благоче́стїѧ ꙗ҆́кѡ пре́лесть ѡ҆бно́сѧтъ, всѧ̑ дѣ́ѧти терпѧ́ще, є҆ли̑ка потре́ба понꙋжда́етъ тѣ́ла. Ничто́же бо нꙋ́жды є҆сте́ственныѧ наси́лованнѣе, къ непристꙋ́пнымъ при́стꙋпъ ѹ҆до́бенъ ѹ҆мышлѧ́ющїѧ: наипа́че є҆гда̀ и҆ пра́здность прибꙋ́детъ къ томꙋ̀. Поꙋчи́всѧ, ка́кѡ и҆ кова́рнѣе ѹ҆мышлє́нїѧ ѹ҆спѣва́ютъ почита́ютъ ѹ҆́бѡ сі́и до́мы бога́тыхъ, не ме́нѣе ласка́телей: на то́ржищахъ же ꙗ҆́кѡ рабы̀ кꙋ́пленные къ ни̑мъ притека́ютъ, приближа́ющихсѧ ѿгонѧ́юще, ѿрѣва́юще же всѣ́хъ, ѹ҆до́бный прохо́дъ и҆̀мъ пода́ти тща́тсѧ, и҆ сїѧ̑ творѧ́тъ трапе́зы ра́ди, къ сла̑достнымъ ꙗ҆́ствїѧмъ жела́нїѧ ѹ҆крощава́ти не ѡ҆бꙋчи́вшесѧ: и҆ ѿ мѡѷсе́а заповѣ́данный потре́бы ра́ди ры́лецъ за по́ѧсомъ носи́ти не восхотѣ́вше. Вѣ́дѣли бо бы сїѐ стѧжа́вшїи, ꙗ҆́кѡ всѧ́кагѡ ѹ҆слажде́нїѧ бра́шенъ предѣ́лъ, гла́дъ быва́етъ, и҆ проста́ѧ снѣ́дь потре́бꙋ и҆сполнѧ́ющаѧ тѣ́ла, безвре́меннагѡ вожделѣ́нїѧ прикрыва́етъ безѡбра́зїе. Сегѡ̀ ра́ди и҆́мѧ бж҃їе хꙋ́литсѧ, и҆ превожделѣ́нное житїѐ ѕѣлѡ̀ бы́сть презрѣ́нно: и҆ и҆́стиннѡ по добродѣ́тели живꙋ́щихъ стѧжа́нїе, пре́лесть возмнѣ́сѧ. И҆ ѡ҆тѧгчава́ютсѧ ѹ҆̀бо гра́ды ѿ всꙋ́е ѡ҆бходѧ́щихъ: стꙋжа́еми же быва́ютъ сꙋ́щїи въ домѣ́хъ, и҆ са́мый и҆́хъ зра́къ и҆̀мъ непрїѧ́тенъ, зрѧ́щимъ и҆̀хъ безстꙋ́днѣе ни́щихъ при вратѣ́хъ пребыва́ющихъ. Мно́зи же и҆ прїѧ́ты въ до́мы, и҆ благоче́стїе нѣ́кое притворѧ́юще, и҆ мы́сль кова́рнꙋю притво́рства личи́ною прикры́вше, послѣди́ же ѡ҆кра́дше тѣ́хъ ѿидо́ша, ꙗ҆́коже на всю̀ и҆́хъ жи́знь безче́стїю разли́тисѧ ѹ҆стро́ивше. Сі́и ѹ҆̀бо ꙗ҆́кѡ гꙋби́тели и҆згонѧ́ютсѧ и҆з̾ градѡ́въ, сꙋ́щїи и҆ногда̀ цѣломꙋ́дренницы: и҆ ꙗ҆́кѡ нечи́стїи, ненави́дими быва́ютъ не ме́нѣе прока́зою ѡ҆держи́мыхъ: и҆ разбо́йникѡмъ, и҆ стѣ́нъ прокопа́телємъ восхотѣ́лъ бы кто̀ вѣ́рити па́че, не́же и҆́ноческое житїѐ проходѧ́щымъ: ѹ҆до́бѣе къ предохране́нїю ꙗ҆́внꙋю хи́трость, не́же въ та́йнѣ ѕлоꙋмы́шленное достовѣ́рїе непщꙋ́юще. И҆ си́хъ ѹ҆̀бо, нижѐ нача́вшихъ благоче́стїе, нижѐ ѹ҆вѣ́дѣвшихъ сꙋ́щее ѿ безмо́лвїѧ прїѡбрѣ́тенїе, ѿ нꙋ́жды є҆гда̀ ка́кѡ нѣ́кїѧ понꙋжде́нныхъ къ и҆́ноческомꙋ житїю̀ безразсꙋ́днѡ: и҆ кꙋ́пли винꙋ̀ къ сниска́нїю нꙋ́жныхъ непщꙋ́ющыѧ ве́щь, є҆́же бы, мню̀, честнѣ́е проходи́ли бы́ша, не ко всѣ́хъ две́рємъ приходѧ́ще, но бо́льшее прїѧ́тїй стыдѣ́нїе пока́зовали бы ѡ҆́бразомъ, и҆ хотѧ́щихъ подаѧ́нїе тѣ́лꙋ нꙋ́ждно прїѧ́ти: неизвѣ́стно, а҆́ще любосла́ствꙋющихъ безмѣ̑рнаѧ вожделѣ̑нїѧ возѡбнови́ло ла́комство, и҆ неисцѣ́льнѣ болѧ́щихъ и҆сцѣли́ти трꙋ́дно. Ка́кѡ бо бы кто̀ и҆ мо́глъ сказа́ти здра́вїѧ по́льзꙋ, во здра́вїи никогда́же бы́вшымъ, но ѿ са́мыхъ пеле́нъ въ разслаблѧ́ющемъ совоспи́таннымъ недꙋ́зѣ, и҆ неблагополꙋ́чїе є҆стества̀ ѻ҆бы́чай бы́ти непщꙋ́ющымъ, ничи́мже разли́чествовати томꙋ̀ ѿ є҆сте́ственныѧ си́лы мнѧ́ще. И҆зли́шно бо ко и҆справле́нїю всѧ́кое сло́во, є҆гда̀ слы́шащихъ ѹ҆клонѧ́ющеесѧ къ хꙋ́ждшемꙋ тща́нїе, словесє́мъ полє́знаѧ совѣща́ющымъ сопротивлѧ́етсѧ: и҆ наипа́че є҆гда̀ коры́сти наде́жда пита́етъ вожделѣ́нїе, загражда́етъ совѣ́тꙋ слꙋ́хъ всѧ́чески стра́сть, ꙗ҆́кѡ ни є҆ди́нагѡ цѣломꙋ́дреннымъ наставле́нїѧмъ ѡ҆брѣта́ти вхо́да, ѡ҆браще́ннѣй сꙋ́щей къ вожделѣ́нїю скверноприбы́точества мы́сли. Мы́ же, ѽ возлю́бленнїи, и҆̀же любо́вїю добродѣ́тели непщꙋ́емъ ѡ҆ста́вивше житїѐ, и҆ ѿве́ргшесѧ мїрски́хъ похоте́й, и҆ послѣ́довати ѡ҆бѣща́вшесѧ хрⷭ҇тꙋ̀, что̀ па́ки свѧзꙋ́емсѧ жите́йскими попече́ньми; и҆ ѕлѣ̀ зи́ждемъ ꙗ҆̀же до́брѣ разори́хомъ пе́рвѣе; Что̀ неприли́чнѣ проходѧ́щихъ зва́нїе своѐ ѕлосовѣ́тїю прїѡбща́емсѧ, немощнѣ́йшихъ жела̑нїѧ возжига́юще, свои́мъ ѡ҆ сꙋ́етныхъ тща́нїемъ, и҆ бы́хомъ неискꙋ́снѣйшымъ лихоима́нїѧ пꙋ́ть; Врачева́ти бо, не поврежда́ти ѹ҆добьпоползнове́нныхъ, и҆ вмѣ́стѡ, є҆́же ѹ҆го́дно на́мъ, поле́зное и҆̀мъ предлага́ти, ѿ гдⷭ҇а повелѣ́сѧ на́мъ: ꙗ҆́кѡ да не безразсꙋ́днымъ свои̑мъ мы̀ слѣ́дꙋюще хотѣ́нїѧмъ, мно́гихъ ѿ простѣ́йшихъ преткнꙋ́тисѧ сотвори́мъ, вина̀ и҆̀мъ люботща́тельнагѡ ѡ҆ земны́хъ попече́нїѧ сꙋ́ще. Почто̀ за вели́ко вмѣнѧ́емъ вещество̀, є҆́же презира́ти наꙋчи́хомсѧ; бога́тствомъ и҆ стѧжа́ньми ѡ҆бдержа́щесѧ, и҆ на мнѡ́гаѧ и҆ неполє́знаѧ попечє́нїѧ ѹ҆́мъ раздѣлѧ́юще: и҆́хже тща́нїе на́съ ѹ҆́бѡ ѹ҆далѧ́етъ ѿ нꙋ́жднѣйшагѡ внима́нїѧ, и҆ нерадѣ́ти ѡ҆ дꙋше́вныхъ бл҃ги́хъ ѹ҆строѧ́етъ: въ ве́лїю же поги́бель веде́тъ зїѧ́ющихъ къ жите́йскимъ веще́мъ, свѣ́тлое и҆ высоча́йшее непщꙋ́ющихъ блаже́нство бы́ти, є҆́же ѿ бога́тства наслажде́нїе: любомꙋ́дрствовати ѡ҆бѣщава́ющихсѧ, и҆ превы́ше сласте́й бы́ти хва́лѧщихсѧ, но па́че и҆́хъ самѣ́хъ ѡ҆ си́хъ тща́щихсѧ; Ничесо́же си́це въ мꙋче́нїе влече́тъ неизбѣ́жно, ꙗ҆́кѡ є҆́же мнѡ́гїѧ свои́хъ твори́ти ѕѡ́лъ ревни́тели: быва́етъ бо подража́вшихъ поги́бель, приложе́нїе мꙋче́нїѧ ѹ҆чи́вшемꙋ: и҆ не ѿве́ргшихъ, ꙗ҆́кѡ сра́мно подража́нїе, ѡ҆сꙋжде́нїе не ма́ло, ꙗ҆́кѡ ѹ҆чи́тели ѕѡ́лъ бы́ша: и҆́хже ѹ҆че́нїе поно́снѣйшее сꙋди́вше и҆збѣга́ли, цѣломꙋ́дренный ѹ҆потреби́вше по́мыслъ. Тѣ́мже никто́же да смꙋща́етсѧ глаго́лемыми, и҆лѝ и҆спра́вите погрѣши́тельнѣ, мно́гихъ ра́ди нерадѣ́нїѧ, къ срамотѣ̀ и҆́мени быва́ємаѧ, и҆лѝ и҆ и҆́мени ѿве́ргнитесѧ. А҆́ще бо любомꙋ́дрствовати предлежи́тъ, и҆зли̑шна сꙋ́ть стѧжа̑нїѧ, любомꙋ́дрїю и҆ са́магѡ тѣ́ла ѿчꙋжде́нїе чистоты̀ ра́ди дꙋшѝ ѹ҆вѣща́ющꙋ. А҆́ще же стѧжава́ти и҆ сла̑дкаѧ житїѧ̀ прїѧ́ти нѣ̑кїимъ є҆́сть ѕѣлѡ̀ вожделѣ́нно: почто̀ сло́вомъ любомꙋ́дрїе чествꙋ́ютъ, дѣ́ломъ ѿчꙋжде́нїе къ ѻ҆́номꙋ произволѧ́юще, и҆ дѣѧ̑нїѧ ѻ҆бѣ́та чꙋ̑ждаѧ содѣва́юще, честны́ми ѹ҆краша́юще себѐ и҆менова́нїи; Є҆да̀ не сра́мно бы́ти мни́мъ, ѡ҆ ме́ншихъ, и҆̀хже мїрски́ми и҆менꙋ́емъ, ѡ҆ престꙋпле́нїи законоположе́нїй спаси́телѧ поноша́еми, пренебреже́ннымъ є҆гѡ̀ за́повѣдемъ ѿ долженствꙋ́ющихъ ѹ҆чи́тисѧ, ѹ҆чи́мы быва́юще; Є҆гда́ бо прѧ́щымсѧ на́мъ глаго́лютъ: рабꙋ̀ хрⷭ҇то́вꙋ не подоба́етъ свари́тисѧ, но кро́ткꙋ бы́ти ко всѣ̑мъ: и҆ па́ки любопрѧ́щымсѧ ѡ҆ и҆мѣ́нїихъ, и҆лѝ стѧжа́нїихъ: а҆́ще взе́млетъ ри́зꙋ твою̀ кто̀, глаго́летъ, и҆ срачи́цꙋ взѧ́ти ѡ҆ста́ви є҆мꙋ̀: что̀ и҆́но творѧ́тъ ра́звѣ ѹ҆корѧ́юще на́съ, посмѣва́ютсѧ и҆ рꙋга́ютсѧ, сопроти̑внаѧ ѡ҆бѣ́тꙋ на́шемꙋ ви́дѧще дѣла̀ на̑ша. И҆ли́ бо не нꙋ́ждно прѣ́тисѧ, стѧжа̑нїѧ притѧзꙋ́ющымъ, и҆ всѧ̑ є҆ли̑ка ѡ҆ тѣ́хъ попече́нїе нꙋ́дитъ содѣва́ти. Разорѝ кто̀ предѣ́лъ вїногра́да, и҆ къ свое́й присовокꙋпѝ странѣ̀: и҆́нъ впꙋстѝ ско́тъ, и҆́нъ во́дꙋ текꙋ́щꙋю въ вертогра́дъ ѿведѐ и҆́нꙋды: и҆́бо ꙗ҆ри́тисѧ подоба́етъ, и҆ неи́стовствꙋющихъ хꙋ́ждшемꙋ бы́ти, си̑мъ всѣ̑мъ ѿмще́нїе даю́щꙋ: и҆ къ сꙋди́лищамъ пригвожде́нꙋ бы́ти, въ видѣ́нїи сꙋ́щихъ ѹ҆пражнѧ́тисѧ до́лженствꙋющемꙋ ѹ҆мꙋ̀, и҆ въ ѕлохи́трство дѣ́ѧтельно прелага́ти си́лꙋ зри́тельнꙋ, да на́мъ ничто́же на́съ по́льзꙋющихъ благоꙋспѣва́етъ ѻ҆би́лїе веще́й. Почто̀ чꙋжда̑ѧ ꙗ҆́кѡ своѧ̑ притѧжа́емъ, тѧ́жки себѣ̀ ѻ҆ко́вы вещества̀ ѹ҆строѧ́юще, ѡ҆каева́ющаго сицевы́хъ не слы́шаще; Го́ре бо, глаго́летъ проро́къ, ѹ҆множа́ющемꙋ себѣ̀ не сꙋ̑щаѧ є҆гѡ̀, и҆ ѡ҆тѧгча́ющемꙋ ѹ҆́зꙋ свою̀ тѧ́жцѣ. А҆́ще бо ле́гки сꙋ́ть гонѧ́щїи, по глаго́лющемꙋ: скорѣ́йшїи бы́ша гонѧ́щїи ва́съ па́че ѻ҆рлѡ́въ небе́сныхъ: мы́ же ѡ҆тѧгча́емъ себѐ мїрски́ми вещмѝ, ꙗ҆́вѣ ꙗ҆́кѡ ко́снѣе дви́жꙋщесѧ къ тече́нїю, ѹ҆до́бнѡ ѿ врагѡ́въ ꙗ҆́ты бꙋ́демъ. И҆̀хже бѣ́гати наꙋчи́ ны па́ѵелъ глаго́лѧ: бѣ́гайте лихоима́нїѧ: є҆гда̀ и҆ благоꙋстро́еннїи, внегда̀ тещѝ и҆̀мъ къ по́чести а҆́ще не крѣ́пкою си́лою текꙋ́тъ, мно́гѡ ѿ постиже́нїѧ ѡ҆стаю́тсѧ гонѧ́щихъ врагѡ́въ, скорѣ́йшыѧ є҆да̀ ка́кѡ стѡпы̀ и҆мꙋ́щихъ. Вели́кое къ добродѣ́тели тща́щымсѧ є҆́сть препѧ́тїе, къ мїрски̑мъ веще́мъ пристра́стїе, и҆ дꙋшѝ и҆ тѣ́лꙋ мно́жицею поги́бель содѣва́ющее. Что́ бо навꙋѳе́а і҆и҃льтѧнина погꙋбѝ, не вїногра́дъ ли зави́стный вино́венъ є҆мꙋ̀ сме́рти бы́сть, къ за́висти подви́гнꙋвъ проти́вꙋ негѡ̀ сосѣ́да а҆хаа́ва; Что́ же два̀ полꙋпле́мена внѣ̀ землѝ ѡ҆бѣтова́нїѧ пребы́ти ѹ҆стро́и, не мно́жество ли скотѡ́въ; Что́ же и҆ лѡ́та ѿ а҆враа́ма ѿлꙋчѝ, не пасо́мыхъ ли мно́жество, непреста́нныѧ пастꙋхѡ́мъ воздви́жꙋщее сва́ры, послѣдѝ дрꙋ́гъ ѿ дрꙋ́га ѿто́ргшее и҆̀хъ; А҆́ще ѹ҆̀бо не то́кмѡ къ за́висти и҆ рве́нїю раздража́ютъ зави́стливыхъ проти́вꙋ стѧжа́нїѧ и҆мꙋ́щымъ: но и҆ ѿ лꙋ́чшихъ ѿво́дѧтъ стѧжа́вшихъ та̑, и҆ сродство̀ пресѣка́ютъ, и҆ на дрꙋ́ги и҆мѣ́ти враждꙋ̀ ѹ҆строѧ́ютъ: и҆ къ бꙋ́дꙋщей жи́зни ничи́мже ѻ҆́бще, и҆ къ настоѧ́щей ничи́мже ѻ҆со́бнѡ по́льзꙋютъ: почто̀ слꙋже́нїѧ бж҃їѧ ѹ҆дали́вшесѧ, всѝ быва́емъ сꙋ́етни; є҆да́ бо мы̀ є҆смы̀ соверша́ющїи жи́знь свою̀; Бг҃ъ є҆́сть сїю̀ ѹ҆строева́ѧй, и҆ человѣ́ческое ѹ҆́бѡ тща́нїе не ѹ҆лꙋчи́вшее бж҃їѧ по́мощи, по нꙋ́ждѣ не достиза́етъ конца̀: бж҃їе же смотре́нїе, и҆ кромѣ̀ человѣ́ческагѡ содѣ́йствїѧ, соверше́ннаѧ подае́тъ блага̑ѧ. Что̀ по́льзова ѻ҆́нѣхъ своѐ тща́нїе, къ ни̑мже глаго́лаше бг҃ъ: сѣ́ѧсте мно́гѡ, и҆ внесо́сте ма́лѡ, ѿдꙋ́нꙋхъ ѧ҆̀ ѿ рꙋкꙋ̀ ва́шєю; Что́же по добродѣ́тели жи́вшымъ ѡ҆скꙋдѣ̀ ѿ нꙋ́ждныхъ, нижѐ ѿню́дъ пекꙋ́щымсѧ ѡ҆ тѣ́хъ; Не четы́редесѧтъ ли лѣ́тъ въ пꙋсты́нѣ і҆сра́иль пита́шесѧ, ничи́мже ѿ тѣ́хъ ꙗ҆̀же ѿ земледѣ́лїѧ наслажда́ющесѧ; И҆ не востре́боваша бра́шна: мо́ре новосодѣ́ловаше пи́щꙋ неча́емꙋ, кра́стєли и҆зрыга́ѧ: не́бо же ма́ннꙋ низводѧ̀, до́ждь неѻбы́чный и҆ стра́нный. Ка́мень же вла́ги неприча́стный расто́рженъ подаѧ́ше стрꙋи̑ во́дъ ѻ҆би́льны: ри̑зы же и҆ сапогѝ слꙋжа́хꙋ всѐ вре́мѧ неветша́еми. Кі́имъ же земледѣ́лїемъ при пото́цѣ и҆лїа̀ пита́шесѧ; не вра́ны ли є҆мꙋ̀ приноша́хꙋ пи́щꙋ; Не въ саре́птꙋ ли прише́дшꙋ вдови́ца, и҆ нꙋ́жныхъ тре́бꙋющаѧ, хлѣ́бъ подаѧ́ше, ѿ ѹ҆́стъ ча̑дъ свои́хъ ѿѧ́вши; Да пока́жетъ, ꙗ҆́кѡ и҆ є҆стествꙋ̀ предпочте́ннѣйша є҆́сть добродѣ́тель. И҆ сїѧ̑ преди̑вна ѹ҆́бѡ, ѻ҆ба́че не неꙋдѡ́бна: мо́щно бо и҆ не ꙗ҆дꙋ́щꙋ жи́ти, є҆гда̀ хо́щетъ бг҃ъ. Ка́кѡ бо и҆лїа̀ четы́редесѧти дне́й пꙋ́ть совершѝ въ крѣ́пости ꙗ҆́ди є҆ди́ныѧ; Ка́кѡ же мѡѷсе́й во́семьдесѧть дне́й на горѣ̀ молѧ́сѧ бг҃ꙋ, человѣ́ческїѧ не вкꙋ́шъ пи́щи пребы́сть; по четы́редесѧти дне́хъ снизше́дъ, и҆ ѡ҆ сотворе́нїи слїѧ́нїѧ те́лчнагѡ раз̾ѧри́всѧ, а҆́бїе сокрꙋши́въ скрижа̑ли, на го́рꙋ востечѐ, и҆ толи́кожде па́ки дне́й пребы́въ на горѣ̀, си́це вторы̑ѧ скрижа̑ли прїе́мь сни́де къ лю́демъ; Кі́й же по́мыслъ человѣ́чь винꙋ̀ чꙋдесѐ сегѡ̀ предста́вити мо́жетъ; Ка́кѡ сла́бое тѣ́ла є҆стество̀, толи́кѡ дви́жимо ѹ҆крѣпи́сѧ, ничесомꙋ́же восполнѧ́ющꙋ и҆стощава́емꙋю по всѧ́къ де́нь дыха́нїемъ си́лꙋ; Разрѣша́етъ же сїѐ недоꙋмѣ́нїе бж҃е́ственное сло́во, є҆гда̀ глаго́летъ: не ѡ҆ хлѣ́бѣ є҆ди́номъ жи́въ бꙋ́детъ человѣ́къ, но ѡ҆ всѧ́комъ глаго́лѣ, и҆сходѧ́щемъ и҆зо ѹ҆́стъ бж҃їихъ. Почто̀ ѹ҆́бѡ небе́сное жи́тельство на зе́млю низверга́емъ, въ веще́ственныхъ ѹ҆глꙋблѧ́ющесѧ попече́нїѧхъ, и҆ въ гно́й ѡ҆дѣва́емсѧ, пита́емїи нѣ́когда на багрѧни́цахъ; ꙗ҆́коже ѡ҆ нѣ́кїихъ і҆еремі́а рыда́ѧ глаго́лаше. Є҆гда́ бо свѣ́тлыми и҆ разжже́нными ко бг҃ꙋ восхо́димъ мы́сльми, на багрѧни́цахъ пита́емсѧ: є҆гда́ же сицево̀ ѡ҆ста́вивше ѹ҆строе́нїе, зємны́мъ примѣша́емсѧ веще́мъ, въ гно́й ѡ҆блача́емсѧ. Почто̀ наде́ждꙋ на бг҃а ѡ҆ста́вльше, пло́ть мы́шцы ѹ҆твержда́емъ, влады́чне промышле́нїе свои̑мъ приписꙋ́юще рꙋка́мъ, є҆́же въ велича́йшїй грѣ́хъ себѣ̀ вмѣни́тисѧ і҆́ѡвъ заклѧ̀, наложи́вшаго рꙋ́кꙋ на ѹ҆ста̀ ѡ҆блобыза́ти; Мы̀ сїѐ твори́ти ны́нѣ не страши́мсѧ. Ѻ҆бы́чай бо мнѡ́гимъ, рꙋ́цѣ лобыза́ти, ѿ ѻ҆́нѣхъ и҆мѣ́ти дово́льство глаго́люще: и҆̀хже гада́тельнѣ назна́менꙋѧ зако́нъ глаго́летъ: и҆́же хо́дитъ на ла́пахъ, нечи́стъ: и҆ и҆́же хо́дитъ на четы́рехъ всегда̀, нечи́стъ. На ла́пахъ же хо́дитъ, на рꙋ́ки ѡ҆пира́ющїйсѧ, и҆ всю̀ на ни́хъ наде́ждꙋ и҆мꙋ́щїй: на четы́рехъ же хо́дитъ, на чꙋ́вствєнныѧ ве́щы ѹ҆пова́ющїй, и҆ къ ѹ҆пражне́нїю въ тѣ́хъ непреста́нномꙋ сво́й ѹ҆́мъ пригвожда́ющїй. Ѡ҆ мно́гихъ же нога́хъ є҆́сть, крѣ́пкѡ тѣле́сныхъ держа́йсѧ. Сегѡ̀ ра́ди премꙋ́дрый при́точникъ, не двѣ̀ нѡгѝ и҆мѣ́ти соверше́нномꙋ хо́щетъ, но є҆ди́нꙋ, и҆ сїю̀ не ча́стѣ къ тѣлє́снымъ веще́мъ дви́жимꙋ. Не ѹ҆чаща́й, глаго́летъ, вноси́ти но́гꙋ твою̀ къ дрꙋ́гꙋ твоемꙋ̀, да не когда̀ насы́щьсѧ тебѐ, возненави́дитъ тѧ̀. А҆́ще бо не ча́стѣ хрⷭ҇тꙋ̀ ѡ҆ потре́бѣ тѣ́ла стꙋжа́ющїй, то́ бо є҆́сть сицевы́хъ дрꙋгѡ́въ намѣ́ренїе, ꙗ҆́коже къ свои̑мъ ѹ҆ченика́мъ глаго́летъ сп҃си́тель: вы̀ дрꙋ́зи моѝ є҆стѐ: а҆́ще сїѐ поча́стꙋ твори́тъ, ненави́стенъ быва́етъ. Что̀ ѹ҆́бѡ постра́ждетъ, и҆ ка́кѡ не ме́рзокъ бꙋ́детъ, въ си́хъ непреста́ннѡ ѹ҆пражнѧ́ющїйсѧ потре́бахъ, и҆ ника́коже къ го́рнѣй возбꙋжда́ющїисѧ жи́зни; Поне́же не и҆мѣ́етъ го́леней верхꙋ̀ но́гъ, дабы̀ скака́ти на ни́хъ ѿ землѝ. Ꙗ҆́коже бо го́лєни соедине́нїемъ всѣ̀ ѹ҆́бѡ прїе́млютъ пе́рвѣе на себѐ бре́мѧ тѣ́ла, ма́лѡ же прибли̑жшаѧсѧ землѝ, а҆́бїе ввы́спрь воскочи́ти ѹ҆строѧ́ютъ: си́це разсмотрѧ́ющїй сво́йство веще́й по́мыслъ, є҆гда̀ потре́бы ра́ди тѣ́ла смири́тсѧ, а҆́бїе пото́мъ горѣ̀ ле́гкое возсыла́етъ мꙋдрова́нїе, ничто́же ѿ бре́нныхъ съ тѣ́мъ возвыша́ѧ по́мыслѡвъ. Є҆́же бо и҆мѣ́ти пра̑выѧ го́лєни, быва́етъ и҆ не ѕѣлѡ̀ сластолюби̑вымъ, и҆ до́лꙋ лежа́щымъ всегда̀: но быва́етъ и҆ ст҃ы̑мъ си́ламъ, занѐ нижѐ всѧ́чески тре́бовати и҆̀мъ тѣле́сныхъ, нижѐ своѐ къ тѣ̑мъ и҆мѣ́ти соизволе́нїе. Сїе́ бо предзнаменꙋ́ѧ вели́кїй і҆езекі́иль глаго́летъ: ꙗ҆́кѡ бѣ́ша го́лєни и҆́хъ пра́вы, и҆ перна́ты но́зѣ и҆́хъ: є҆́же ꙗ҆влѧ́етъ непоколеби́мꙋ мы́сль, и҆ быстродви́жимое къ ѹ҆́мнымъ сꙋщества́мъ ѻ҆́нѣмъ стремле́нїе. Человѣ́кѡмъ же довлѣ́етъ го́лєни и҆мѣ́ти преклонѧ́ємыѧ, и҆ ѻ҆вогда̀ ѹ҆́бѡ къ тѣлє́снымъ нꙋ́ждамъ, ѻ҆вогда́ же къ горѣ̀ стремѧ́щымсѧ дꙋшє́внымъ ѹ҆пражне́нїѧмъ ѹ҆потреблѧ́ти ѻ҆́ныѧ. Ра́ди ѹ҆́бѡ сꙋ́щагѡ съ го́рними си́лами сро́дства дꙋшѝ, частокра́тнѡ къ ѻ҆́нѣмъ восходи́ти: ра́ди же тѣ́ла, толи́кое ѡ҆ земны́хъ попече́нїе и҆мѣ́ти, є҆ли́кѡ потре́ба принꙋжда́етъ. Всегда́ же наслади́тельныхъ приготовле́нїй жела́ти, не чи́сто є҆́сть вои́стиннꙋ, и҆ неприли́чно человѣ́кꙋ, благослове́сное и҆скꙋси́вшемꙋ позна́нїе. Ѡ҆предѣле́ннѣ бо, и҆ на четы́рехъ ходѧ́щее, а҆ не про́стѡ речѐ, нечи́сто бы́ти, но а҆́ще всегда̀ на четы́рехъ ходи́ло бы. Даде́ бо сꙋ́щымъ въ тѣ́лѣ вре́мѧ низходи́ти къ потре́бѣ тѣ́ла. И҆́бо і҆ѡнаѳа́нъ съ наа́сомъ бра́нь и҆мы́й а҆ммані́тѡмъ, на четы́рехъ ходи́въ побѣдѝ, занѐ нꙋ́ждѣ є҆стества̀ то́чїю слꙋжа́ше: подоба́ше бо бра́нь и҆мꙋ́щꙋ съ плѣ́жꙋщимъ на пе́рсѣхъ ѕмі́емъ, (то́ бо на́съ толкꙋ́етсѧ) нѣ́кое вма́лѣ хожде́нїемъ на четы́рехъ ѡ҆бразова́ти къ немꙋ̀ подо́бїе: и҆ си́це воста́вшꙋ въ правотꙋ̀ свою̀, покори́ти того̀ со мно́гою ѹ҆до́бностїю. Что̀ та́кожде и҆ ѡ҆ і҆евосѳе́и по́вѣсть не наказꙋ́етъ ли на́съ ѡ҆ тѣле́сныхъ не ѕѣлѡ̀ пещи́сѧ, нижѐ чꙋ́вствꙋ своѐ врꙋчи́ти хране́нїе: се́й бо ца́рь сы́й, и҆ на ѻ҆дрѣ̀ свое́мъ почива́ѧй, женѣ̀ две́рь стрещѝ, повелѣ̀, прїидо́ша же рїха́въ и҆ ваа́на, и҆ ѡ҆брѣ́тше вра́тника пшени́цꙋ ѡ҆чища́юща и҆ дре́млюща: ѹ҆таи́вшесѧ внидо́ста, и҆ ѹ҆би́ста і҆евосѳе́а. Всѧ̑ бо спѧ́тъ, и҆ ѹ҆́мъ, и҆ дꙋша̀, и҆ чꙋ́вство, тѣлє́снымъ прилѣжа́щихъ. Є҆́же бо вра́тникꙋ ѡ҆чища́ти пшени́цꙋ, показꙋ́етъ прилѣ́жное мы́сли въ тѣле́сныхъ ѹ҆пражне́нїе. И҆ не про́стѣ, но съ нѣ́кїимъ тѣ́хъ чистотꙋ̀ ѹ҆мышлѧ́ющыѧ тща́нїемъ. Ꙗ҆́кѡ бо не въ ви́дѣ по́вѣсти семꙋ̀ ѹ҆́читъ писа́нїе, ꙗ҆́вѣ ѿтꙋ́дꙋ: ка́кѡ бо ца́рь женꙋ̀ вра́тника и҆мѣ̀, до́лженъ сы́й ѿ мно́жества ѻ҆рꙋжено́сцєвъ сохранѧ́емь бы́ти, и҆ всѧ́кꙋ ѻ҆́крестъ себѣ̀ и҆мѣ́ти досто́инства сѣ́нь: И҆лѝ ка́кѡ си́це бѣ̀ ѹ҆бо́гъ, ꙗ҆́кѡ є҆́ю пшени́цꙋ ѡ҆чища́ше; Но мно́жицею къ по́вѣсти примѣша́етсѧ є҆́же па́че сло́ва, ра́ди и҆́стины по́вѣстїю зна́менꙋемыхъ. Коегѡ́ждо бо ѹ҆́мъ, ꙗ҆́коже ца́рь внꙋ́трь пребыва́етъ, вра́тника чꙋ́вствъ и҆мѣ́ѧ мы́сль: ꙗ҆́же є҆гда̀ тѣлє́снымъ себѣ̀ ввѣ́ритъ, тѣле́сное же є҆́сть, ѡ҆чища́ти пшени́цꙋ: ѹ҆до́бнѡ ѹ҆таи́вшесѧ навѣ́тницы, ѹ҆мерщвѧ́ютъ ѹ҆́мъ. Сегѡ̀ ра́ди вели́къ въ пра́ѻтцѣхъ а҆враа́мъ, не ввѣрѧ́етъ женѣ̀ стрещѝ две́рь, вѣ́дый ѹ҆добопрельща́емое чꙋ́вство, ꙗ҆́кѡ зрѣ́нїемъ чꙋ́вственныхъ ѹ҆слажда́емо, раздвоѧ́етъ ѹ҆́мъ, и҆ ѹ҆вѣщава́етъ сопричасти́тисѧ сла́дкихъ съ тѣ́мъ кꙋ́пнѡ, а҆́ще и҆ неизбѣ́дно бы́ло бы причаще́нїе то ꙗ҆́внѡ. Но са́мъ ѻ҆́нъ присѣди́тъ бж҃е́ствєннымъ ѹ҆́бѡ помышле́нїѧмъ ѿве́рстый подаѧ̀ вхо́дъ, мїрски̑мъ же попече́нїѧмъ заключа́ѧ две́рь. Что́ бо на́мъ ѿ сꙋ́етнагѡ въ си́хъ трꙋда̀ въ жи́знь по́льзы прихо́дитъ; Не ве́сь ли трꙋ́дъ человѣ́чь, по є҆кклесїа́стꙋ, во ѹ҆ста̀ є҆гѡ̀, пи́ща же и҆ ѡ҆дѣѧ́нїе, по а҆пⷭ҇лꙋ, довѡ́льна къ снабдѣ́нїю ѻ҆каѧ́нныѧ пло́ти; Что̀ ѹ҆́бѡ безконє́чнаѧ твори́мъ, и҆ трꙋди́мсѧ на вѣ́тръ, ꙗ҆́коже глаго́летъ соломѡ́нъ; Тща́нїемъ ѡ҆ земны́хъ, возбранѧ́юще дꙋ́шы къ бж҃е́ственныхъ бла̑гъ наслажде́нїю и҆ пло́ть лю́бѧще и҆ грѣ́юще мно́жае потре́бнагѡ, а҆́ки врага̀ ѿ бли́жнихъ и҆ проти́вныхъ тꙋ̀ пита́емъ, ꙗ҆́кѡ не то́чїю ѻ҆бою́дной тоѧ̀ бы́ти бра́ни, но ѿ мно́гагѡ преизбы́точества и҆ крѣпча́йше є҆́й подвиза́ющейсѧ проти́вꙋ дꙋшѝ, по́честей и҆ вѣнцє́въ жела́ти; Ка́ѧ бо є҆́сть потре́ба тѣлесѐ, ꙗ҆́кѡ тѣ́мъ и҆звѣ́тъ творѧ́ще въ нерѣши́маѧ недоꙋмѣ́нїѧ жела́нїе своѐ протѧза́емъ; Хлѣ́бъ є҆́сть всѧ́ко и҆ вода̀: не не и҆сто́чницы ли ѹ҆́бѡ и҆з̾ѡби́льное подаю́тъ питїѐ; хлѣ́бъ же не ѹ҆добьсни́скиваемь ли є҆́сть рꙋ́цѣ и҆мꙋ́щымъ, и҆ ѿ таковы́хъ трꙋдѡ́въ и҆збы́точествовати мо́жемъ, ѿ ни́хже и҆ потре́ба и҆сполнѧ́етсѧ тѣлесѐ и҆ ма́лѡ, и҆лѝ ничто́же ѿню́дъ ѡ҆бремѣнѧ́ющее; Ѡ҆дѣѧ́нїе ли мно́гъ подае́тъ трꙋ́дъ; Нижѐ сїѐ, а҆́ще не къ ѻ҆бы́чномꙋ киче́нїю, но къ потре́бѣ взира́емъ є҆ди́нѣй. Кі̑ѧ бо мѧ̑гкїѧ ѻ҆дє́жды, кі́й же вїссо́нъ и҆лѝ порфѵ́рꙋ, и҆лѝ хламѵ́дꙋ пе́рвый носѧ́ше человѣ́къ; Не ѿ ко́жъ ли є҆мꙋ̀ ѡ҆дѣѧ́нїе и҆мѣ́ти, и҆ не бы́лїемъ ли пита́тисѧ созда́тель заповѣ́да; Сїѧ̑ положи́въ предѣ́лы потре́бѣ тѣ́ла, си́це повелѣ́въ и҆ и҆здале́че ѿвраща́ѧ ны́нѣ ѡ҆казꙋ́емꙋю въ жи́тельствѣ нелѣ́потꙋ человѣ́ка. Не глаго́лю же, ꙗ҆́кѡ и҆ ны́нѣ пита́ти бꙋ́детъ всѧ́кѡ бл҃гоче́ствꙋющихъ на́съ, и҆́же пти̑цы пита́тъ небє́сныѧ: и҆ ѡ҆дѣ́етъ, и҆́же крі́ны сє́льныѧ толи́кою ѡ҆дѣ́ѧ сла́вою. Занѐ ника́коже ѹ҆вѣща́ти мо́щно мно́гѡ ѿстоѧ́щихъ сеѧ̀ вѣ́ры. Кто́ бо не со смире́нїемъ пода́стъ нꙋ̑жнаѧ по добродѣ́тели живꙋ́щемꙋ; А҆́ще бо человѣ́цы ва́рвары, и҆ бра́ни зако́номъ плѣни́вшїи і҆ерꙋсали́мъ, вавѷлѡ́нѧне, добродѣ́тель почто́ша і҆еремі́и, и҆ всѧ́кое є҆мꙋ̀ подава́хꙋ слꙋже́нїе тѣле́сное и҆з̾ѡби́льнѣ, не то́чїю къ пи́щи потрє́бнаѧ да́вше, но и҆ сосꙋ́ды, и҆́миже ѻ҆бы́чай слꙋжи́ти ꙗ҆дꙋ́щымъ: ка́кѡ не почтꙋ́тъ житїѐ добродѣ́тельно є҆диноплеме́нники, и҆ по́мыслъ ѿ наказа́нїѧ ва́рварскагѡ па́че ѡ҆чи́стившїи къ разꙋмѣ́нїю благи́хъ, и҆ добродѣ́тели ревни́тели! А҆́ще бо и҆ не возмого́ша тоѧ̀ дѣ́латели бы́ти за не́мощь є҆стества̀, но ѻ҆ба́че почита́ютъ добродѣ́тель, и҆ подви́жникѡмъ ѻ҆́ныѧ ѹ҆дивлѧ́ютсѧ. Кто̀ ѹ҆вѣща̀ сѡмані́тѧнинꙋ сотвори́ти є҆лїссе́ю го́рницꙋ, и҆ поста́вити трапе́зꙋ та́мѡ, и҆ престо́лъ и҆ свѣ́щникъ; Не добродѣ́тель ли мꙋ́жа; Что́ же вдови́цꙋ ѻ҆́нꙋ преклонѝ, гла́дꙋ всю̀ странꙋ̀ потреблѧ́ющꙋ, свое́й потре́бѣ предпочти́ти проро́ка слꙋже́нїе; Вои́стиннꙋ, а҆́ще не бы̀ любомꙋ́дрїемъ и҆лїѝ восхищена̀ была̀, не бы̀ ма́лое ѹ҆тѣше́нїе жи́зни своеѧ̀ и҆ ча̑дъ ѿе́мши, ѹ҆стꙋпи́ла бы томꙋ̀. Ю҆́же бо ма́лѡ пото́мъ помышлѧ́ше сме́рть, пре́жде вре́мени сїю̀ и҆збра̀, да щедролю́бнѡ ѹ҆чреди́тъ стра́ннаго. Сотвори́ же таковы́ми и҆̀хъ до́блество, и҆ въ трꙋда́хъ неѡсла́бность, и҆ жите́йскихъ веще́й презрѣ́нїе. Нищетꙋ́ бо стѧжа́вше, и҆ въ то́мъ да́же ничесѡ́же тре́бовати преꙋспѣ́вше, безтѣлє́снымъ си́ламъ ѹ҆подо́бишасѧ. Тѣ́мже и҆ незнамени́ты сꙋ́ще по тѣле́сномꙋ, и҆ несла́вны, всѧ̑ содержа́щихъ, и҆ дѣ́йствꙋющихъ бы́ша крѣ́пльши, съ толи́кимъ дерзнове́нїемъ, ца́рскимъ вѣнце́мъ съ ѹ҆краше́нными разглаго́льствꙋюще, съ є҆ли́кимъ нижѐ ті́и съ подрꙋ́чными себѣ̀. На ка̑ѧ бо ѻ҆рꙋ̑жїѧ надѣ́ѧсѧ, на кꙋ́ю же си́лꙋ ко а҆хаа́вꙋ глаго́лаше и҆лїа̀: Не развраща́ю а҆́зъ і҆сра́илѧ, но ра́звѣ ты̀, и҆ до́мъ ѻ҆тца̀ твоегѡ̀; Ка́кѡ же мѡѷсе́й ста̀ на бра́нь проти́вꙋ фараѡ́нꙋ, ничто́же и҆мѣ́ѧ, кромѣ̀ добродѣ́тели, де́рзости поможе́нїе; Ка́кѡ же є҆лїссе́й собра́вшꙋсѧ на бра́нь во́инствꙋ и҆ двꙋ́мъ царє́мъ і҆сра́илевꙋ и҆ і҆ꙋ́динꙋ, глаго́ла і҆ѡра́мꙋ: Жи́въ гдⷭ҇ь си́лъ, є҆мꙋ́же предстою̀ пред̾ ни́мъ: ꙗ҆́кѡ а҆́ще бы́хъ не лицѐ і҆ѡсафа́та царѧ̀ і҆ꙋ́дина а҆́зъ прїѧ́лъ, то̀ воззрѣ́лъ ли бы́хъ на тѧ̀, и҆ ви́дѣлъ ли бы́хъ тѧ̀; Нижѐ во́инства подви́гшагѡсѧ ѹ҆боѧ́всѧ, нижѐ ꙗ҆́рости ѹ҆страши́всѧ царе́вы, є҆мꙋ́же во вре́мѧ бра́ни вѣроѧ́тно и҆ безслове́сное воз̾имѣ́ти стремле́нїе по́мыслꙋ по́двига ра́ди смꙋще́нꙋ бы́вшꙋ, что́ бо мо́жетъ таково̀ ца́рь, каково̀ добродѣ́тель; Ка́ѧ порфѵ́ра расто́рже рѣкꙋ̀, ꙗ҆́коже ми́лѡть и҆лїѝ; Ка́ѧ же дїади́ма болѣ̑зни и҆сцѣлѝ, ꙗ҆́коже а҆по́стольстїи сꙋдарѝ; Ѡ҆бличѝ и҆ногда̀ проро́къ царѧ̀ законопрестꙋ́пльша є҆ди́нъ, со всѣ́мъ сꙋ́ща во́инствомъ. И҆ поне́же ꙗ҆́рость ѡ҆бличе́нїе возбꙋдѝ, просте́ръ ца́рь рꙋ́кꙋ ко проро́кꙋ и҆ є҆гѡ̀ не ꙗ҆́тъ, и҆ рꙋ́кꙋ и҆зсо́хшꙋю не возмо́же возврати́ти къ себѣ̀. И҆ бѣ̀ по́двигъ добродѣ́тели, и҆ вла́сти ца́рскїѧ. И҆ побѣ́да добродѣ́тели бы́сть. Не бра́сѧ проро́къ, и҆ добродѣ́тель низложѝ проти́вника. Пра́зденъ бѧ́ше подви́жникъ, и҆ вѣ́ра дѣ́лаше. Спобо́рники царе́вы свидѣ́тели по́двига бы́ша. И҆ рꙋка̀ ста̀ свидѣ́тельствꙋющаѧ добродѣ́тели побѣ́дꙋ. Сїѧ̑ же творѧ́хꙋ, занѐ дꙋшѝ є҆ди́нѣй жи́ти пред̾избра́ша, тѣ́ла и҆ тѣле́сныхъ потре́бъ ѿвраща́ющесѧ: и҆ всегѡ̀ вы́шшими и҆̀хъ творѧ́ше, є҆́же ни въ чесо́мже потре́бꙋ и҆мѣ́ти. Па́че бо ѡ҆ста́вити тѣ́ло и҆зволѧ́хꙋ, и҆ ꙗ҆̀же во пло́ти жи́зни свободи́тисѧ, не́же преда́ти добродѣ́тели досто́инство, и҆ потре́бы ра́ди тѣле́сныѧ ласка́ти кого̀ ѿ бога́тыхъ. Мы́ же є҆гда̀ въ тре́бованїи чесогѡ̀ быва́емъ, ѡ҆ста́вивъ до́блественнѡ подвиза́тисѧ къ ско́рбныхъ, ꙗ҆́коже пси́чища съ весе́лымъ двиза́нїемъ хвоста̀, ласка́ютсѧ къ поверга́ющымъ ко́сть въ ма́лѣ не нагꙋ́ю, и҆лѝ крꙋпи̑цы: си́це къ бога̑тымъ прибѣга́емъ, благодѣ́тельми и҆̀хъ на́шими и҆ хрїстїа́нъ попечи́тельми нарица́юще, и҆ всѧ́кꙋю и҆̀хъ без̾из̾ѧ́тнѡ похвалѧ́юще добродѣ́тель, а҆́ще и҆ въ кра́йнемъ сꙋ́ть нече́стїи, да соверша́тъ и҆ско́мое, не и҆спытꙋ́юще ст҃ы́хъ житїѧ̀, и҆́хже си́рѣчь ревнова́ти добродѣ́тели предположи́хомъ. Прїи́де къ є҆лїссе́ю неема́нъ кнѧ́зь си́лы сѷрі́йскїѧ, мно́ги прине́съ да́ры съ собо́ю. Что̀ ѹ҆́бѡ проро́къ; є҆да́ ли срѣ́те; є҆да́ ли притечѐ; Не чрез̾ є҆ди́наго ли ѻ҆́трока потре́бꙋ, є҆ѧ́же ра́ди прїи́де, сказа̀; нижѐ пред̾ лицѐ прїѧ́тъ є҆го̀, да не принесе́нныхъ ра́ди и҆сцѣле́нїе пода́ти возмни́тсѧ. Сїѧ̑ же реко́шасѧ, не да наꙋ́чимсѧ го́рдости, но да не потре́бы ра́ди ласка́емъ лю́бѧщихъ ѻ҆́наѧ, ꙗ҆̀же мы̀ презира́ти ѡ҆бѣщава́емсѧ. Почто̀ ѹ҆́бѡ мы̀ ѡ҆ста́вивъ намѣ́ренїе фїлосо́фїи, земледѣ́лїю и҆ кꙋ́пли прилѣжи́мъ; Что̀ ве́лїе пред̾ бг҃омъ, а҆́ще своѐ въ то́мъ мы̀ є҆мꙋ̀ привно́симъ попече́нїе, да и҆ ѻ҆́бщее та́кожде съ ни́мъ на́ше бꙋ́детъ земледѣ́лїю прилѣжа́нїе; Человѣ́ческое тща́нїе зе́млю разсѣка́етъ и҆ сѣ́мена вмета́етъ: Бг҃ъ же дождѧ́ми благовре́менными напоева́етъ сѣ́мена въ мѧ́гкихъ нѣ́драхъ землѝ коре́нїю распростира́тисѧ ѹ҆строева́ѧ: со́лнце возсїѧва́етъ согрѣва́ющее зе́млю, и҆ теплото́ю вы́спрь возводѧ́щее растѣ̑нїѧ, дыха̑нїѧ вѣ́трѡвъ посыла́етъ во́зрастꙋ пита́емыхъ плодѡ́въ соразмѣ̑рнаѧ: то́нкими ѹ҆́бѡ дыха́ньми подꙋва́ѧ въ нача́лѣ на зеленѣ́ющее по́ле, да не зно́йными поглажда́ємаѧ дꙋнове́нїи, ѡ҆палѧ́тсѧ посѣ̑ѧннаѧ: крѣпча́йшими же прираже́нїи вѣ́трѡвъ, во влага́лищахъ мле́чный со́къ зе́рна въ созрѣ́нїе приводѧ̀, во вре́мѧ млаче́нїѧ зно́й подаѧ̀ подоба́ющїй: во вре́мѧ же вѣ́ѧнїѧ спосѡ́бныѧ вѣ́тры: и҆ а҆́ще бы є҆ди́но что̀ ѿ си́хъ ѡ҆скꙋдѣ́ло, сꙋ́етенъ ꙗ҆ви́лсѧ бы человѣ́ческїй трꙋ́дъ, и҆ пра́здно бы́ло бы на́ше тща́нїе, не запечатлѣ́нно бж҃їими дара́ми. Мно́гажды же и҆ ѿ си́хъ къ соверше́нїю ѡ҆скꙋдѣ̀ ничто́же: ѻ҆ба́че до́ждь вели́къ и҆ безвре́мененъ бы́въ, и҆лѝ млачи́мый є҆щѐ кла́съ, и҆лѝ и҆ чи́стꙋ согромажде́ннꙋ пшени́цꙋ ѹ҆влечѐ. Ѻ҆вогда́ же и҆ въ са́мой жи́тницѣ че́рвь растлѝ, и҆з̾ са́мыхъ ѹ҆́стъ, ꙗ҆́коже рещѝ, гото́вꙋ похи́тивъ пи́щꙋ. Гдѣ̀ ѹ҆́бѡ на́мъ, и҆ къ чесомꙋ̀ поле́зно на́ше тща́нїе, бг҃ꙋ корми́ло веще́й держа́щꙋ, и҆ всѧ̑ дѣ́йствꙋющꙋ, ꙗ҆́коже хо́щетъ, и҆ стро́ѧщꙋ; Но въ не́мощехъ ѹ҆тѣше́нїѧ тре́бꙋетъ тѣ́ло, рече́тъ кто̀: и҆ є҆ли́ко лꙋ́чше є҆́сть ѹ҆мре́ти, не́же содѣ́ѧти что̀ ѡ҆бѣ́тꙋ неподоба́ющее. Всѧ́чески же, а҆́ще жи́ти на́мъ є҆щѐ хо́щетъ бг҃ъ, то̀ и҆лѝ си́лꙋ подае́тъ тѣ́лꙋ, ꙗ҆́кѡ и҆ трꙋ́дъ ѿ недꙋ́га нестѝ могꙋ́щꙋю: и҆лѝ и҆ вѣнцы̀ прїѧ́ти за до́блесть: и҆лѝ сре́дство и҆з̾ѡбрѧ́щетъ ко ѹ҆тѣше́нїю и҆знемога́ющагѡ: и҆ не ѡ҆скꙋдѣ́етъ и҆з̾ѡбрѣ́тенїе и҆сто́чникꙋ премꙋ́дрости. До́брѣ ѹ҆́бѡ возлю́бленнїи, и҆ ѕѣлѡ̀ до́брѣ, къ дре́внемꙋ взы́ти блаже́нствꙋ, и҆ дре́внихъ ꙗ҆́тисѧ жи́тельства: бꙋ́детъ бо то̀ всѣ̑мъ, ꙗ҆́коже мню̀ восхотѣ́вшымъ ѹ҆до́бно. А҆́ще же и҆ бꙋ́детъ трꙋ́дъ нѣ́кїй, не безпло́денъ бꙋ́детъ, дово́льное и҆мѣ́ѧй ѹ҆тѣше́нїе, предпꙋтеше́ствовавшихъ благохвале́нїе, и҆ и҆̀мъ послѣ́дствꙋющихъ и҆справле́нїе. Не ма́лое та́кожде бꙋ́детъ прїѡбрѣ́тенїе нача́вшымъ сицево̀ житїѐ, и҆ пото́мствꙋ ѡ҆ста́вльшымъ жи́тельства и҆зѧ́щнагѡ ѡ҆́бразъ, и҆знемо́гшихъ ѡ҆бодре́нїе. Да бѣжи́мъ ꙗ҆̀же во гра́дѣхъ и҆ ве́сехъ пребыва́нїй, да сꙋ́щїи во гра́дѣхъ и҆ ве́сехъ текꙋ́тъ къ на́мъ. Пꙋсты̑ни возлю́бимъ, да привлече́мъ ны́нѣ бѣгꙋ́щыѧ ѿ на́съ, а҆́ще любе́зно всѧ́чески сїѐ нѣ̑кїимъ. И҆́бо ѡ҆ и҆нѣ́хъ съ похвало́ю пи́сано є҆́сть, ꙗ҆́кѡ ѡ҆ста́виша гра́ды и҆ ѡ҆бита́ша на ка́менехъ, и҆ бы́ша ꙗ҆́кѡ го́рлицы скорбѧ́ще: и҆ крести́тель і҆ѡа́ннъ въ пꙋсты́ни ѡ҆бита́ше, и҆ всѝ къ немꙋ̀ и҆схожда́хꙋ живꙋ́щїи во гра́дѣхъ, и҆ ко зрѣ́нїю ѹ҆сме́нна по́ѧса потща́шасѧ въ ше́лкѡвыѧ ѡ҆дѣ́ѧни ѻ҆дє́жды: и҆ непокрове́нное и҆збира́хꙋ ѕлострада́нїе, позлащє́нныѧ и҆мꙋ́щїи до́мы, и҆ на ѹ҆кра́шенныхъ многоцѣ́нными ка́менїи ѻ҆дра́хъ ѹ҆покое́нїю возлега́нїе на песцѣ̀ предпочита́шесѧ. И҆ всѧ̑ и҆̀мъ бы́ша стерпи̑ма, а҆́ще и҆ па́че ѻ҆бы́чаѧ быва̑ющаѧ, ѡ҆блегчава́ше бо въ приско́рбныхъ чꙋ́вствїе, жела́нїе ви́дѣти человѣ́ка: жесто́кагѡ житїѧ̀ трꙋ́дъ ѿе́млѧше чꙋ́до добродѣ́тели. Толи́кѡ є҆́сть добродѣ́тель бога́тства честнѣ́йши, и҆ житїѐ безмо́лвно и҆мѣ́нїй мно́гихъ сла́внѣше. Коли́ки во ѻ҆́но вре́мѧ бѣ́ша бога́тїи, и҆ высокомꙋ́дрствꙋющїи ѡ҆ сла́вѣ, и҆ ѹ҆мо́лчани сꙋ́ть: и҆ чꙋ́до несла́внагѡ да́же до ны́нѣ воспѣва́етсѧ, и҆ па́мѧть пꙋстынножи́телѧ всѣ̑мъ є҆́сть любе́зна. Приснопое́маѧ бо добродѣ́тели сла́ва, вѣ́сть посыла́етъ своѧ̑ добрѡ́ты возвѣща́ющꙋю. Ѿрече́мсѧ ѹ҆̀бо скотопа́сства, да па́стырскїй чи́нъ воспрїи́мемъ: ѡ҆ста́вимъ кꙋ́плю поноси́мꙋ, да многоцѣ́ннꙋю стѧ́жемъ маргарі́тꙋ: бѣжи́мъ дѣ́ланїѧ землѝ, те́рнїе и҆ волче́цъ возраща́ющїѧ, да дѣ́латели и҆ храни́тели раѧ̀ бꙋ́демъ. Всѧ̑ ѿве́ргнемъ, и҆ безмо́лвное и҆збере́мъ житїѐ, да посрами́мъ ны́нѣ на́мъ въ поноше́нїе стѧжа́нїе вмѣнѧ́ющихъ: ничто́ бо та́кѡ постыжда́етъ порица́ющихъ, ꙗ҆́кѡ въ поноша́емыхъ и҆справле́нїе съ кро́тостїю. Быва́етъ бо поноша́емыхъ премѣне́нїе, поноша́ющымъ посрамле́нїе. Сра́мно же и҆ сїѐ непщꙋ́ю, и҆ є҆́сть сра́мно вои́стиннꙋ, ѡ҆ не́мже и҆ ѿ всѣ́хъ досто́йнѡ посмѣва́еми быва́емъ. Ны́нѣ бо нѣ́кто прише́дъ къ и҆́ноческомꙋ житїю̀, и҆ ѻ҆бы́чаи то́чїю по́двига ѹ҆вѣ́давъ, ка́кѡ мо́лѧтсѧ, сі́есть, и҆ когда̀, и҆ ко́е є҆́сть жи́тельства ѹ҆становле́нїе, ѹ҆чи́тель а҆́бїе, и҆̀мже не наꙋчи́сѧ, быва́етъ, и҆ и҆схо́дитъ, мно́жество ѹ҆ченикѡ́въ привлека́ѧ, са́мъ є҆щѐ тре́бꙋющїй ѹ҆че́нїѧ, и҆ толи́кѡ па́че, є҆ли́кѡ ѹ҆до́бнѣе сїѐ дѣ́ло вознепщева̀: не вѣ́дый, ꙗ҆́кѡ всѣ́хъ є҆́сть тѧгча́йшее ѡ҆ дꙋша́хъ прилѣжа́нїе, тре́бꙋющихъ пе́рвѣе ѡ҆чище́нїѧ ве́тхихъ скве́рнъ, послѣди́ же мно́гагѡ внима́нїѧ, дабы̀ воѡбраже́нїѧ ѹ҆че́нїй прїѧ́ти добродѣ́тели, ничесѡ́же па́че тѣле́сна по́двига мечта́вый, ка́кѡ и҆спра́витъ нра́вы подчине́нныхъ, ка́кѡ премѣни́тъ лꙋка́вымъ ѻ҆бы́чаемъ ѡ҆держи́мыхъ; Ка́кѡ ра́тꙋємымъ ѿ страсте́й помо́жетъ, нижѐ ѿню́дъ мы́сленнꙋю бра́нь вѣ́дый; И҆лѝ ка́кѡ на бра́ни прилꙋча́ющыѧсѧ ра́ны ѹ҆врачꙋ́етъ, са́мъ є҆щѐ лежа́й въ ра́нахъ, и҆ ѡ҆бвѧза́нїй тре́бꙋѧй; И҆лѝ всѧ́кое ѹ҆́бѡ хꙋдо́жество вре́мене и҆ ѹ҆че́нїѧ тре́бꙋетъ мно́гагѡ ко и҆справле́нїю: є҆ди́но ли хꙋдо́жество хꙋдо́жествъ без̾ ѹ҆че́нїѧ сни́скиваетсѧ: и҆ къ земледѣ́лїю не дерзне́тъ пристꙋпи́ти неискꙋ́сный, нижѐ враче́бной хи́трости ненаꙋче́нъ пристꙋ́питъ ко врачє́бнымъ дѣлѡ́мъ. Ѡ҆бличи́тсѧ бо се́й, ꙗ҆́кѡ не то́кмѡ ничто́же по́льзовавый болѧ́щихъ: но и҆ тѧ́жшꙋю ѹ҆стро́ивый болѣ́знь: то́й же ѡ҆ри́мꙋю зе́млю ѡ҆лѧденѣ́вшею и҆ бы́лїемъ заро́стшею содѣ́лавый: къ є҆ди́номꙋ же бг҃оче́стїю ꙗ҆́кѡ всѣ́хъ легча́йшемꙋ дѣ́лꙋ дерзнове́ннѡ пристꙋпа́ютъ то́мꙋ не ѡ҆бꙋчи́вшїисѧ: и҆ неꙋдо́бь и҆справлѧ́емое, ѹ҆до́бно возмнѣ́сѧ бы́ти мнѡ́гимъ: и҆ є҆́же не ѹ҆̀ себѐ, па́ѵелъ глаго́летъ, дости́гша соверше́ннѡ, то̀ ѻ҆нѝ позна́вшихъ себѐ ѹ҆твержда́ютъ, нижѐ са́мое то̀, ꙗ҆́кѡ не зна́ютъ вѣ́дꙋщїи. Сегѡ̀ ра́ди ѹ҆до́бь призира́емо житїѐ бы́сть, и҆ проходѧ́щїи є҆̀ ѿ всѣ́хъ поноша́еми быва́ютъ. Кто́ бо не посмѣе́тсѧ, вчера̀ въ корче́мницѣ ви́дѧ во́дꙋ носѧ́ща, дне́сь ꙗ҆́кѡ ѹ҆чи́телѧ добродѣ́тели, ѿ ѹ҆чени̑къ ѡ҆крꙋжа́ема: и҆лѝ не вда́внѣ бѣ́дъ гра́дскихъ ѹ҆дали́вшасѧ, ны́нѣ со мно́жествомъ ѹ҆ченикѡ́въ чрез̾ всѐ съ го́рдостїю то́ржище и҆дꙋ́ща: а҆́ще же бы́ша бы́ли ѹ҆вѣ́рены и҆звѣ́стнѡ, ꙗ҆́кѡ мно́гъ є҆́сть трꙋ́дъ наставлѧ́ти про́чихъ во благоче́стїи, и҆ послѣ́дꙋющее томꙋ̀ ѹ҆ви́дѣли бы бѣ́дствїе соверше́ннѡ, всѧ́кѡ бы ꙗ҆́кѡ превосходѧ́щагѡ и҆́хъ си́лꙋ ѿрекли́сѧ дѣ́ла: но доне́лѣже сегѡ̀ не вѣ́дѧтъ, и҆ сла́вꙋ непщꙋ́ютъ бы́ти нача́льствовати над̾ и҆ны́ми, доброво́льнѡ па́даютъ въ ро́въ, и҆ въ горѧ́щꙋю пе́щь вскочи́ти легко̀ бы́ти мнѧ́тъ, на смѣ́хъ ѹ҆́бѡ подвиза́юще вѣ́дѧщихъ вчера́шнее и҆́хъ житїѐ, бг҃а же къ негодова́нїю ѡ҆ сицево́й и҆́хъ де́рзости. А҆́ще бо и҆лі́а ничто́же и҆зба́ви ѿ гнѣ́ва бж҃їѧ, ни ста́рость честна̀, ни пре́жднее дерзнове́нїе, ни свѧще́нническое досто́инство, пренебре́гшаго ча̑дъ и҆справле́нїе: ка́кѡ что̀ и҆́зметъ ны́нѣ ѿ сицева́гѡ негодова́нїѧ, ни ѿ пре́жнихъ дѣ́лъ достовѣ́рїе и҆мꙋ́щихъ ѹ҆ бг҃а, нижѐ вѣ́дѧщихъ ни грѣха̀ сво́йство, и҆лѝ и҆справле́нїѧ ѡ҆́бразъ: но неискꙋ́снѡ любле́нїѧ ра́ди сла́вы пристꙋпа́ющихъ къ бѣ́дственномꙋ дѣ́лꙋ; Сегѡ̀ ра́ди по видѣ́нїю фарїсе́ѧми ѹ҆чи́телей гдⷭ҇ь нарица́ше: го́ре ва́мъ, глаго́лѧ, кни̑жницы и҆ фарїсе́є лицемѣ́ри, ꙗ҆́кѡ прехо́дите мо́ре и҆ сꙋ́шꙋ, сотвори́ти є҆ди́наго прише́льца, и҆ є҆гда̀ бꙋ́детъ, творитѐ є҆го̀ сы́на гее́нны сꙋгꙋ́бѣйша ва́съ: са́мою же и҆́стиною, ѻ҆́ныхъ ѹ҆коре́нїемъ предвѣща́ѧ ѡ҆ и҆мꙋ́щихъ по́слѣжде тѣ́мижде ѹ҆лови́тисѧ прегрѣше́ньми: да семꙋ̀ вне́млюще, го́ре, ѹ҆держа́тъ себѐ ѿ безвре́меннагѡ жела́нїѧ человѣ́ческїѧ сла́вы, стра́шное помышлѧ́юще ѻ҆каѧ́нство своѐ. Да ѹ҆вѣща́етъ та́кожде и҆ і҆́ѡвъ и҆́хъ, и҆лѝ подо́бнѣ є҆мꙋ̀ пещи́сѧ ѡ҆ подчине́нныхъ, и҆лѝ ѿрѣщи́сѧ сицева́гѡ нача́льства, є҆гда̀ та̑ѧжде ꙗ҆̀же и҆ ѻ҆́нъ твори́ти не вѣ́дѧтъ, нижѐ то́ежде ѡ҆ ввѣ́ренныхъ себѣ̀ тща́нїе и҆мѣ́ти хо́щꙋтъ. А҆́ще бо ѻ҆́нъ, и҆ ѿ сꙋ́щихъ въ мы́сли скве́рнъ сыновѡ́мъ чи̑стымъ бы́ти хотѧ́й, жє́ртвы всѧ̑ дни̑ ѡ҆ ни́хъ приноша́ше, глаго́лѧ: не́гли когда̀ сы́нове моѝ согрѣши́ша, и҆ въ мы́сли свое́й ѕла̑ѧ помы́слиша проти́вꙋ бг҃а: ка́кѡ сі́и и҆ ꙗ҆́вныхъ прегрѣше́нїй разсматрѧ́ти невѣ́дꙋщїи, ра́ди сꙋ́щагѡ є҆щѐ въ по́мыслѣ и҆́хъ ѿ борьбы̀ со страстьмѝ помраче́нїѧ, пристꙋпа́ютъ къ нача́льствованїю над̾ дрꙋги́ми, и҆ врачева́нїе и҆ны́хъ прїе́млютъ не ѹ҆̀ своѧ̑ стра̑сти и҆сцѣли́вше: нижѐ свое́ю побѣ́дою и҆ны́хъ къ подо́бномꙋ побѣжде́нїю наста́вити могꙋ́ще; Подоба́етъ бо пе́рвѣе бра́тисѧ со страстьмѝ, и҆ во мно́гомъ трезвѣ́нїи слꙋча̑ющаѧсѧ на бра́ни па́мѧти предава́ти: и҆ та́кѡ ѿ своегѡ̀ и҆скꙋ́са и҆ны́хъ ѹ҆чи́ти боре́нїю, и҆ побѣ́дꙋ и҆̀мъ ѹ҆до́бнѣйшꙋ твори́ти, ѡ҆ ѡ҆́бразѣхъ бра́ни сказа́въ пре́жде. Сꙋ́ть бо нѣ́цыи ѡ҆долѣ́вшїи страсте́мъ вели́кїѧ ра́ди, мню̀, жесто́кости житїѧ̀, и҆ не вѣ́дѧще ѡ҆́браза побѣ́ды, занѐ а҆́ки въ нощно́й бра́ни послѣ́доваша сраже́нїѧмъ, нижѐ вра̑жїѧ навѣ́ты разсмотрѧ́хꙋ ѹ҆мо́мъ. Сїѐ гада́тельнѣ творѧ́ше и҆ і҆исꙋ́съ, въ нощѝ і҆ѻрда́нъ преходѧ́щемꙋ во́инствꙋ, повелѣ́въ и҆з̾ рѣкѝ ка́менїе взима́ти, и҆ внѣ̀ рѣкѝ столпоѡбра́знѡ поста́вивъ, ѡ҆бѣли́ти и҆ написа́ти, ꙗ҆́кѡ преидо́ша і҆ѻрда́нъ, назна́менꙋѧ, ꙗ҆́кѡ подоба́етъ та̑йнаѧ пристра́стнагѡ житїѧ̀ помышлє́нїѧ въ ꙗ҆вле́нїе и҆зводи́ти, и҆ ꙗ҆́вѣ твори́ти, и҆ не зави́ствовати и҆ны́хъ зна́нїю, да не то́чїю преше́дый разꙋмѣ́етъ ѡ҆́бразъ прехожде́нїѧ, но да и҆ то́жде твори́ти и҆зволѧ́ющїи, ѹ҆до́бное по ѻ҆́номꙋ ѹ҆че́нїю прехожде́нїе сотворѧ́тъ, и҆ и҆ны́хъ и҆скꙋ́съ да бꙋ́детъ и҆ и҆ны̑мъ ѹ҆че́нїе. Но сїѧ̑ ѹ҆́бѡ нижѐ зрѧ́тъ ті́и, нижѐ и҆ны́хъ глаго́лющихъ слы́шатъ: є҆ди́номꙋ же тѣ́хъ вне́млюще ѹ҆вѣре́нїю, ꙗ҆́коже нае́мникѡмъ ра̑бскаѧ повелѣва́ютъ слꙋжє́нїѧ бра́тїѧмъ, въ се́мъ всю̀ сла́вꙋ полага́юще, да нача́льствꙋютъ мно́жайшими. И҆ є҆́сть и҆̀мъ ревнова́нїе, да не ме́ньше про́чихъ ѻ҆бщежи́тельствъ во и҆схожде́нїихъ и҆́хъ ꙗ҆́кѡ рабѝ послѣ́дствꙋютъ и҆̀мъ, торжникѡ́въ па́че, не́же ѹ҆чи́телей ѡ҆́бразъ показꙋ́юще: є҆гда́ бо сло́вомъ повелѣва́ти ѹ҆до́бно бы́ти непщꙋ́ютъ, а҆́ще бы и҆ тѧ̑жка бы́ша повелѣва́ємаѧ, дѣ́ломъ же ѹ҆чи́ти нижѐ ма́лѡ те́рпѧтъ, ꙗ҆́вно всѣ̑мъ своѐ творѧ́тъ намѣ́ренїе, ꙗ҆́кѡ не по́льзовати приходѧ́щыѧ, но свою̀ стра́сть соверши́ти тща́щесѧ, нача́льство воспрїима́ютъ сїѐ. Да наꙋча́тсѧ же ті́и, а҆́ще хо́щꙋтъ, ѿ гедеѡ́на, и҆ а҆вїмеле́ха, ꙗ҆́кѡ не сло́во, но дѣ́ло возбꙋжда́етъ подвла́стныхъ къ подража́нїю: семꙋ̀ ѹ҆́бѡ сотво́ршꙋ себѣ̀ вре́мѧ, дре́во, та́же носѧ́щꙋ то̀ и҆ глаго́лющꙋ: є҆́же ви́дѣсте мѧ̀ творѧ́ща, сотвори́те и҆ вы̀. Сїе́ же дѣ́ло предлага́ѧ ѻ҆́нъ всѣ̑мъ ѻ҆́бщее, и҆ себѐ предвчинѧ́ѧ въ дѣ́ланїе, и҆ глаго́лѧ, ѿ менѐ ви́дите, и҆ си́це твори́те. И҆ а҆по́столъ глаго́лѧй, ꙗ҆́кѡ тре́бованїю моемꙋ̀, и҆ сꙋ́щымъ со мно́ю, послꙋжи́стѣ рꙋ́цѣ моѝ сі́и: и҆ са́мъ гдⷭ҇ь творѧ́й и҆ тогда̀ ѹ҆ча́й: когѡ̀ не ѹ҆вѣрѧ́ютъ, за достовѣ́рнѣйшее почита́ти є҆́же дѣ́лы, не́же є҆́же словесы̀ быва́етъ ѹ҆че́нїе; Сі́и же къ сицєвы́мъ ѹ҆́бѡ ѡ҆бразѡ́мъ смѣжа́ютъ ѻ҆́чи своѝ, гордели́вѡ же ꙗ҆̀же подоба́етъ дѣ́лати, повелѣва́ютъ. Є҆гда́ же ѹ҆вѣ́дѣти что̀ себѐ ѿ си́хъ возмнѧ́тъ слы́шанїемъ, ꙗ҆́коже ѹ҆корѧ́емїи ѿ проро́ка ѡ҆ неискꙋ́сствѣ свое́мъ па́стыри, ме́чь на мы́шцѣ но́сѧтъ. Тѣ́мже и҆ мы́шца и҆́хъ и҆зсыха́етъ, и҆ десно́е ѻ҆́ко и҆́хъ ѡ҆слѣплѧ́етсѧ. Неради́мо бо горды́нь ра́ди десно́е дѣѧ́нїе, вкꙋ́пѣ съ собо́ю погаша́етъ и҆ свѣ́тъ видѣ́нїѧ. Сїе́ же же́стокѡ и҆ безчеловѣ́чнѡ пасꙋ́щїи стра́ждꙋтъ, є҆гда̀ ско́рꙋ ко ѿмще́нїю и҆́мꙋтъ си́лꙋ: а҆́бїе бо зри́тєльнаѧ помышлє́нїѧ ѿ десны́хъ, Ѹ҆гаса́ютъ: па́ки же дѣѧ̑нїѧ не и҆мꙋ̑щаѧ видѣ́нїѧ, ѹ҆вѧда́ютъ, нижѐ дѣ́ѧти что̀, нижѐ зрѣ́ти могꙋ́щымъ, не по бедрѣ̀, но на мы́шцѣ ме́чь препоѧ́савшымъ. На бедрѣ́ бо но́сѧчъ ме́чь, ѹ҆потреблѧ́ющїи сѣкꙋ́щее своѧ̑ со́бствєнныѧ стра̑сти сло́во: на мы́шцѣ же, ка́знь ско́рꙋ и҆мꙋ́щїи на чꙋ̑ждаѧ прегрѣшє́нїѧ. Си́це бо и҆ наа́съ а҆мані́тѧнинъ, и҆́же сказꙋ́етсѧ ѕмі́й, претѧ̀ прозорли́вомꙋ і҆сра́илю, и҆звертѣ́ти всѐ десно́е є҆гѡ̀ ѻ҆́ко, да ни є҆ди́но помышле́нїе десно́е въ не́мъ сꙋ́щее, къ десно́мꙋ дѣѧ́нїю веде́тъ стѧжа́вшаго є҆̀, вѣ́дый вино́вно сїѐ вели́кагѡ преспѣ́ѧнїѧ ѿ видѣ́нїѧ къ дѣѧ́нїю грѧдꙋ́щымъ: быва́етъ бо сицевы̑мъ неви́нно содѣ́ѧнное и҆́ми, ѻ҆строзри́тельными вѣ́дѣнїѧ и҆́хъ ѻ҆чесы̀ предꙋсмо́тренное. А҆ ꙗ҆́кѡ легкомы́сленныхъ человѣ̑къ и҆ ниеди́ныѧ ѿ себѐ по́льзы и҆мꙋ́щихъ, є҆́сть є҆́же над̾ и҆ны́ми воспрїѧ́ти нача́льство, ꙗ҆́вно и҆ ѿ и҆скꙋ́са: не бо̀ и҆збра́лъ бы кто̀ безмо́лвїѧ и҆ видѣ́нїѧ вкꙋси́вый, нѣ́коликѡ безмо́лвствовати наче́ншїй, жите́йскими попече́ньми свѧза́ти ѹ҆́мъ: ѹ҆дали́въ є҆го̀ ѿ вѣ́дѣнїѧ, и҆ горѣ̀ сꙋ́ща, мнѡ́гаѧ постиза́юща, къ зємны́мъ низвлещи́сѧ ве́щемъ: ꙗ҆́внѣе же и҆ ѿ сла́вныѧ при́чти ѻ҆́ныѧ, ю҆́же і҆ѡаѳа́мъ мꙋже́мъ сѷхє́мскимъ предложѝ, глаго́лѧ: и҆дꙋ́ще и҆до́ша древа̀ дꙋбра́внїи пома́зати себѣ̀ царѧ̀, и҆ рѣ́ша вїногра́дꙋ, ца́рствꙋй над̾ на́ми, и҆ речѐ и҆̀мъ лоза̀ вїногра́днаѧ: є҆да̀ ѡ҆ста́влю пло́дъ мо́й бла́гъ, є҆го́же просла́ви бг҃ъ и҆ человѣ́цы, и҆ пойдꙋ̀ владѣ́ти древа́ми; Подо́бнѣ же и҆ смоко́вницѣ ра́ди своеѧ̀ сла́дости, и҆ ма́сличинѣ ра́ди своеѧ̀ тꙋ́чности ѿве́ргшымсѧ, те́рнїе, дре́во безпло́дное и҆ боди́стое, си́хъ нача́льство воспрїѧ̀, нижѐ свою̀ и҆мꙋ́щее тꙋ́чность, нижѐ подчине́нныхъ дре́въ. Не бо̀ ра̑йскаѧ древа̀, но дꙋбра̑внаѧ просѧ̑щаѧ нача́льства, речѐ при́тча. Ꙗ҆́кѡ бо вїногра́дъ, и҆ смоко́вница и҆ ма́слина ѿреко́шасѧ нача́льствовати над̾ древа́ми дꙋбра́вными, па́че свои́мъ веселѧ́щыѧсѧ плодо́мъ, не́же нача́льства досто́инствомъ: си́це въ себѣ̀ нѣ́кїй зрѧ́щїи пло́дъ добродѣ́тели, и҆ ѿ сегѡ̀ по́льзꙋ ѡ҆щꙋща́ющїи, а҆́ще и҆ мно́зи къ сицево́мꙋ нача́льствꙋ понꙋжда́ютъ, ѿрека́ютсѧ, свою̀ ꙗ҆́же ѿ мно́гихъ че́сти по́льзꙋ предпочита́юще. А҆ є҆́же кленѧ́ше въ при́тчѣ древа́мъ, сїѐ и҆ человѣ́кѡмъ, кꙋ́плѧми ѡ҆бѧзꙋ́ющымсѧ, ꙗ҆́коже древа́мъ ѻ҆́нѣмъ прилꙋча́етсѧ подо́бнѣ: и҆ли́ бо да и҆зы́детъ, речѐ, ѻ҆́гнь и҆з̾ те́рнїѧ, и҆ поѧ́стъ древа̀ дꙋбра̑внаѧ, и҆лѝ ѿ дре́въ да и҆зы́детъ и҆ поѧ́стъ те́рнїе. Завѣ́тѡмъ бо сꙋ́щымъ безполе́знымъ, нꙋ́жно бѣ́дствїю воспослѣ́довати покарѧ́ющымъ себѐ наста́вникꙋ неискꙋ́снꙋ, и҆ самѣ́мъ нача́льство воспрїе́млющымъ ѡ҆ неповинове́нїѧ ѹ҆ча́щихсѧ. И҆́бо ѹ҆чи́телѧ неискꙋ́сство погꙋблѧ́етъ ѹ҆ча́щыѧсѧ. И҆ ѹ҆чени́ческое нерадѣ́нїе, бѣ́дствїе прино́ситъ ѹ҆чи́телю, и҆ наипа́че є҆гда̀ ѿ невѣ́жества є҆гѡ̀ ѡ҆слабѣва́ютъ ѻ҆нѝ. Ниже́ бо пред̾ ѹ҆чи́телемъ сокрове́нно что̀ бы́ти до́лженствꙋетъ ко и҆справле́нїю поднача́льныхъ ѿносѧ́щеесѧ, нижѐ ѻ҆нѝ презира́ти что̀ ѿ заповѣ́данїй ѹ҆чи́телѧ своегѡ̀ до́лжни сꙋ́ть. И҆́бо и҆ си̑мъ, дабы̀ ѹ҆стро́ити себѐ, и҆ томꙋ̀, є҆гда̀ пре́зритъ согрѣша́ющихъ, тѧ́жко є҆́сть, и҆ бѣ́дственно. Нижѐ да вознепщꙋ́ютъ ѿра́ды и҆ наслажде́нїѧ и҆звѣ́тъ бы́ти ве́щь: всѣ́хъ бо є҆́сть притрꙋ́днѣйше ѹ҆правлѧ́ти дꙋша́ми. Безслове́сными бо ѹ҆правлѧ́ющїи и҆ скота́ми, ни въ че́мже проти́вѧщыѧсѧ и҆́мꙋтъ стада̀, и҆ сегѡ̀ ра́ди и҆̀мъ нача́льство благоспѣ́шно быва́етъ мно́жицею: над̾ людьми́ же нача́льствꙋющымъ разли́чїе нра́вѡвъ, и҆ лꙋка́вство се́рдца и҆́хъ, трꙋ́днѣйшее творѧ́тъ нача́льство. И҆ подоба́етъ воспрїе́млющымъ ѻ҆́ное, ꙗ҆́кѡ на по́двигъ притрꙋ́дный и҆дꙋ́щымъ ѹ҆крѣпи́тисѧ, да и҆ всѣ́хъ прегрѣшє́нїѧ со мно́гими понесꙋ́тъ неѕло́бїемъ, и҆ въ неизвѣ́стныхъ невѣ́дѣнїѧ и҆́хъ ра́ди, ѹ҆́чатъ и҆̀хъ долготерпѣли́вѡ. Сегѡ́ бо ра́ди, кꙋпѣ́ль волы̀ во хра́мѣ на себѣ̀ де́ржатъ, свѣ́щникъ же ве́сь тве́рдъ и҆ ѡ҆бто́ченъ бы́сть ѹ҆стро́енъ: ꙗ҆влѧ́ющꙋ ѹ҆́бѡ свѣ́щникꙋ, ꙗ҆́кѡ свѣти́ти и҆ны̑мъ предпрїе́млѧй, до́лженъ всѣ́ми тве́рдъ бы́ти частьмѝ, и҆ ничто́же ле́гко и҆мѣ́ти и҆лѝ тще́тно: и҆ всѧ̑ ѡ҆бточи́ти и҆зли̑шнѧѧ, є҆ли̑ка не и҆мѣ́ѧхꙋ ѹ҆каза́нїемъ жи́тельства непоро́чнагѡ по́льзовати зрѧ́щихъ. Под̾ кꙋпѣ́лїю же тельцє́мъ ꙗ҆влѧ́ющымъ, ꙗ҆́кѡ ничесогѡ́же ѿ находѧ́щихъ прїи́мшꙋ сицево̀ дѣ́ло ѿрица́тисѧ подоба́етъ: но и҆ бремена̀ и҆ скве́рнꙋ носи́ти ме́ньшихъ, до́ндеже безбѣ́дственно є҆́сть носи́ти. Всѧ́кѡ бо, а҆́ще хо́щетъ кто̀ чи́ста содѣ́лати дѣѧ̑нїѧ приходѧ́щихъ, нꙋ́жно и҆ самомꙋ̀ нѣ́коей прїѡбщи́тисѧ скве́рнѣ. Занѐ и҆ кꙋпѣ́ль ѡ҆чища́ющи ѡ҆мыва́емыхъ рꙋ́цѣ, сама̀ прїе́млетъ ѻ҆́нѣхъ скве́рнꙋ. Ѡ҆ страсте́хъ бо разглаго́льствꙋющꙋ, и҆ и҆ны̑ѧ ѿ сицевы́хъ скве́рнъ ѡ҆чища́ющꙋ, не возмо́жно не ѡ҆скверне́нꙋ прейтѝ. Са́маѧ бо па́мѧть ѡ҆сквернѧ́ти мы́сль глаго́лющагѡ ѡ҆бы́че. И҆ а҆́ще же и҆ не глꙋбо́кѡ, гнꙋ́сными ва́пами назна́менꙋетъ начерта̑нїѧ, но ѻ҆ба́че лицѐ ѹ҆ма̀ скверни́тъ словесѐ и҆схожде́нїемъ, а҆́ки ша́рами нечи́стыми возмꙋща́ющи. Подоба́етъ же и҆ нача́льникꙋ си́це бы́ти вѣ́дꙋщꙋ, ꙗ҆́кѡ да ничто́же ѿ ѹ҆мышле́нїй вра́жїихъ ѹ҆тае́но бꙋ́детъ пред̾ ни́мъ. Да та̑йнаѧ ввѣ́рєннымъ є҆мꙋ̀ борє́нїѧ ѿкрове́ннѡ пока́жетъ, и҆ ѡ҆ навѣ́тахъ проти́вника предглаго́лѧ, без̾ трꙋда̀ побѣ́дꙋ и҆̀мъ пода́стъ, и҆ вѣнцено́сцы ѿ по́двига возведе́тъ и҆̀хъ. Но не мно́зи сицевы́и и҆ не ѹ҆до́бь ѡ҆брѣта́емы сꙋ́ть. Вели́кїй ѹ҆̀бо па́ѵелъ ѡ҆ себѣ̀ сїѐ свидѣ́тельствꙋетъ, глаго́лѧ: не не разꙋмѣва́емъ бо ѹ҆мышле́нїй є҆гѡ̀. Чꙋ́дный та́кожде і҆́ѡвъ недоꙋмѣ́ѧ ѡ҆ сицево́мъ, глаго́летъ: кто̀ ѿкры́етъ лицѐ ѡ҆бличе́нїѧ є҆гѡ̀; въ согбе́нїе же пе́рсей є҆гѡ̀ кто̀ вни́детъ; двє́ри же лица̀ є҆гѡ̀ кто̀ ѿве́рзетъ; А҆ є҆́же глаго́летъ, сїе́ є҆сть: нѣ́сть, глаго́летъ, ви́димое лицѐ на не́мъ, мно́гими бо ѻ҆де́ждами покрыва́етъ лꙋка́вство: льстѧ̀ ви́домъ преле́стнѡ, присѣди́тъ же ѻ҆́тай стро́ѧ поги́бель. И҆ да не и҆ себѐ сопричи́слитъ къ невѣ́дꙋщымъ, ꙗ҆̀же въ не́мъ, глаго́летъ зна́мєнїѧ є҆гѡ̀ ꙗ҆́вѣ, вѣ́дый чꙋ́дное въ не́мъ всѐ дѣ́йство. Ѻ҆́чи є҆гѡ̀, глаго́летъ, видѣ́нїе денни́цы, ѹ҆тро́ба же є҆гѡ̀ щиты̀ мѣ́дѧны. И҆ сїѧ̑ глаго́летъ, ѡ҆блича́ѧ є҆гѡ̀ кова́рство: ꙗ҆́кѡ да прїе́млѧ ѻ҆́нъ ѡ҆́бразъ на себѐ свѣтоно́сца, привлека́етъ къ себѣ̀ зрѧ́щыѧ, ѹ҆хищрѧ́ющꙋ є҆мꙋ̀ сїѐ: внꙋ́тренними же щиты̀ сме́рть приближа́ющымсѧ содѣ́ловающꙋ. И҆ при́тча та́кожде бѣ́дственнꙋ бы́ти ве́щь ѡ҆блича́ющи, глаго́летъ: разсѣца́ѧй дрова̀, бѣдꙋ̀ прїи́метъ въ ни́хъ, а҆́ще спаде́тъ сѣ́чиво: раздѣлѧ́ѧй бо сло́вомъ вє́щи, и҆ непщꙋ́ємаѧ соедини́тисѧ ѿлꙋча́ѧй ѿ соедине́нїѧ, и҆ чꙋ̑жда всѧ́чески є҆ди́но ѿ дрꙋга́гѡ показа́ти хотѧ́й, и҆́стиннаѧ блага̑ѧ ѿ мни́мыхъ таковы́хъ, а҆́ще не ѿвсю́дꙋ ѹ҆твержде́но и҆́мать сло́во, бѣдꙋ̀ прїе́млетъ въ слꙋ́шающихъ, ѿпа́дшꙋ ѹ҆твержде́нїѧ сло́вꙋ, собла́зна винꙋ̀ слы́шащымъ подаю́щꙋ. Си́це нѣ́кто ѿ прише́дшихъ къ є҆лїссе́ю, сѣкі́й дре́во при і҆ѻрда́нѣ, и҆ сѣки́рѣ въ рѣкꙋ̀ впа́дшей, бѣ́дство зрѧ́й, ко ѹ҆чи́телю возопѝ глаго́лѧ: го́ре мѝ господи́не, и҆ сїѐ зае́мное. Сїе́ же стра́ждꙋтъ неискꙋ́снымъ ѹ҆че́нїемъ ѹ҆чи́ти покꙋша́ющїисѧ, и҆ къ концꙋ̀ прїитѝ не могꙋ́щїе, занѐ не по си́лѣ свое́й глаго́лютъ. Є҆гда́ же посредѣ̀ слы́шащихъ въ сопроти́вномъ предлежа́щемꙋ чесо́млибо ѡ҆бличе́ни бꙋ́дꙋтъ глаго́лющїи, тогда̀ невѣ́дѣнїе своѐ и҆сповѣ́дꙋютъ ѡ҆ ѹ҆потребле́нномъ и҆́ми глаго́лѣ скорбѧ́ще: тѣ́мже и҆ вели́кїй є҆лїссе́й, дре́во во глꙋбинꙋ̀ вве́рже, и҆ на ве́рхъ всплы́ти желѣ́зо сотворѝ, недоꙋмѣва́емое ѿ ѹ҆ченика̀ и҆ во глꙋбинѣ̀ кры́тисѧ непщꙋ́емое ѿкры́въ помышле́нїе, и҆ пред̾ ѻ҆́чи слы́шащихъ то̀ предста́вивъ. І҆ѻрда́нъ же покаѧ́нїе зна́менꙋетъ. Та́мѡ бо соверша́шесѧ ѿ і҆ѡа́нна креще́нїе покаѧ́нїѧ: ѡ҆ покаѧ́нїи без̾ и҆спыта́нїѧ рекі́й, и҆ ѿкры́тїемъ сокрове́нныѧ бла́гости въ презрѣ́нїе прїитѝ слы́шащымъ ѹ҆стро́ивый. Во і҆ѻрда́нѣ взѧ̀ сѣки́рꙋ, до́брѣ вои́стиннꙋ и҆ ꙗ҆ви́вшесѧ дре́во и҆зно́ситъ ѿ глꙋбины̀ желѣ́зо, и҆ на ве́рхъ всплы́ти твори́тъ. Пре́жде ѹ҆̀бо креста̀ сокрове́нно бы́сть ѡ҆ покаѧ́нїи сло́во. Тѣ́мже и҆ восхотѣ́вый рещѝ что̀ ѡ҆ не́мъ, ѡ҆бличи́сѧ безразсꙋ́днѡ дерзнꙋ́въ. По́слѣ же креста̀ ꙗ҆́внѡ всѣ̑мъ бы́сть во своѐ вре́мѧ дре́вомъ пока́занное. Сїѧ̑ же глаго́лю, не ѿвраща́ѧ ѿ нача́льствованїѧ над̾ и҆ны́ми, нижѐ возбранѧ́ѧ наставлѧ́ти нѣ́кїихъ и҆з̾ новонача́льныхъ ко благоче́стїю: но ѹ҆вѣщава́ѧ пе́рвѣе навы́кнꙋти добродѣ́тели, разсмотрѧ́ѧ вели́чество ве́щи, и҆ не ско́рѡ предава́ти себѐ намѣ́ренїю: прїѧ́тнаѧ ѹ҆́бѡ помышлѧ́юще, и҆ ѿ ѹ҆чєни́къ почте́нїе, и҆ ѿ внѣ́шнихъ сла́вꙋ: ѡ҆ послѣ́дꙋющемъ же бѣ́дствїи не разсꙋжда́юще, и҆ не пре́жде ми́рнагѡ состоѧ́нїѧ бра̑ннаѧ ѻ҆рꙋ̑дїѧ въ сосꙋ́ды претворѧ́ти земледѣ́льчєскїѧ. Повнегда́ бо всѧ̑ покори́ти стра̑сти, и҆ ниѿкꙋ́дꙋже ктомꙋ̀ бра́немъ стꙋжа́ти, нижѐ ко ѹ҆потребле́нїю защити́тельныхъ ѻ҆рꙋ́дїй нꙋ́ждꙋ и҆мѣ́ти, добро̀ є҆́сть воздѣ́ловати и҆ны̑ѧ: но є҆гда̀ ѡ҆блада́ютъ стра̑сти, и҆ востае́тъ бра́нь пло́ти, по мꙋдрова́нїю пло́ти, не подоба́етъ ѹ҆де́рживати рꙋ́къ ѿ ѻ҆рꙋ́жїй, но въ тѣ́хъ непреста́ннѡ и҆мѣ́ти ѻ҆́наѧ: да не вре́мѧ къ нападе́нїю, на́шꙋ прїи́мше ѡ҆сла́бꙋ навѣ̑тницы, без̾ трꙋда̀ ѡ҆долѣ́ютъ на́съ. Ꙗ҆́кѡ бо до́брѣ ѡ҆ добродѣ́тели подвиза́ющымсѧ, и҆ ра́ди мно́гагѡ смиренномꙋ́дрїѧ, не ѹ҆̀ побѣди́ти мнѧ́щымъ, глаго́летъ ѹ҆вѣща́тельнѣ сло́во: Раскꙋ́йте мечѝ ва́шѧ на ра̑ла, и҆ кѡ́пїѧ ва̑ша на серпы̀. Совѣщава́ѧ и҆̀мъ, да побѣди́въ врагѡ́въ, не всꙋ́е про́чее ѹ҆пражнѧ́ютъ себѐ, но на по́льзꙋ и҆ны́хъ ѿ бра́ннагѡ ѹ҆строе́нїѧ ѡ҆браща́ютъ си̑лы дꙋшє́вныѧ къ воздѣ́ланїю ѻ҆́нѣхъ, є҆ли́цы є҆щѐ въ дѣ́лѣхъ ѕло́бы и҆збы́точествꙋютъ: та́кѡ пре́жде сицева́гѡ ѹ҆строе́нїѧ, и҆лѝ ра́ди неискꙋ́са, и҆лѝ высокоꙋ́мїѧ ра́ди предпрїѧ́вшымъ па́че своеѧ̀ си́лы, совѣ́тꙋетъ проти́вное, глаго́лѧ: Разсѣцы́те ра̑ла ва̑ша на мечѝ, и҆ серпы̀ ва́шѧ на ко́пїѧ. Ка́ѧ бо и҆ по́льза земледѣ́лїѧ, бра́ни зе́млю ѡ҆бдержа́щей, и҆ наслажде́нїе плодѡ́въ врагѡ́мъ па́че, не́же трꙋди́вшымсѧ ѻ҆би́льнѡ подаю́щей: сегѡ̀ ра́ди є҆да̀ ка́кѡ и҆ сꙋ́щымъ є҆щѐ въ пꙋсты́ни и҆ съ разли́чными бра́нь и҆мꙋ́щымъ ꙗ҆зы́ки і҆сра́ильтѧнѡмъ, не повелѣва́етъ къ земледѣ́лїю прилѣжа́ти, да не бра̑ннымъ воспѧти́тъ ѡ҆бꙋче́нїѧмъ. Во вре́мѧ же ми́ра ѿ врагѡ́въ, сїѐ ѹ҆потреблѧ́ти совѣ́тꙋетъ глаго́лѧ: Є҆гда̀ вни́дете въ зе́млю, ю҆́же а҆́зъ да́хъ ва́мъ, и҆ почі́етъ землѧ̀, не бꙋ́дете сѣ́ѧти: повинꙋ́етсѧ бо сїѐ ѹ҆ негѡ̀: и҆ пра́ведно, пре́жде бо соверше́нїѧ насажда́ємаѧ не быва́ютъ и҆звѣ̑стна, коле́блющымсѧ є҆щѐ въ непостоѧ́нномъ ѻ҆бы́чаѣ насажда́ти до́лженствꙋющымъ. Чи́нъ бо и҆ послѣ́дованїе, а҆́ще во и҆но́мъ чесо́мъ, то̀ и҆ въ дѣ́лѣхъ благоче́стїѧ є҆́сть, и҆ подоба́етъ ѿ нача́лъ приводи́ти. Презрѣ́вшїи бо нача́ло, и҆ любосла́стнѣйшими прельсти́вшесѧ, и҆ по нꙋждѣ̀ ходи́ти послѣ́дованїемъ чи́на ѹ҆вѣщава́ютсѧ. Ꙗ҆́коже і҆а́кѡвъ красото́ю рахі́ли привлече́нный, презрѣ̀ болѣ́знь лі́иныхъ ѻ҆че́съ, ѻ҆ба́че не и҆збы̀ въ стѧжа́нїи сицевы́ѧ добродѣ́тели трꙋда̀: и҆спо́лни седми́ны и҆ сеѧ̀ Подоба́етъ ѹ҆́бѡ зако́ннѡ по́двигъ проходи́ти хотѧ́щемꙋ, не ѿ конца̀ къ нача́лѡмъ ни возводи́тисѧ, но ѿ нача́ла преꙋспѣва́ти къ соверше́нствꙋ: та́кѡ бо и҆ са́мъ полꙋ́читъ и҆ско́мое, и҆ зна́емыхъ не ѹ҆ко́рнѡ наста́витъ къ соверше́нствꙋ добродѣ́тели. Но мно́зи ни є҆ди́нагѡ трꙋда̀ сопривне́сше, нижѐ ма́ло и҆лѝ вели́ко дѣ́ло бл҃гоче́стїѧ и҆спра́вивше, без̾ разсꙋжде́нїѧ на и҆́мѧ текꙋ́тъ, не бѣ́дственно то̀ бы́ти непщꙋ́юще. И҆ не то́чїю не ѿрица́ютсѧ поѡщрѧ́ющымъ и҆̀хъ нѣ̑кїимъ къ дѣ́лꙋ, но и҆ ѡ҆бходѧ́ще сто́гны всѣ́хъ влекꙋ́тъ прилꙋча́ющихсѧ, всѧ́кое ѡ҆бѣщава́юще ѹ҆гожде́нїе, ꙗ҆́коже съ нае́мники завѣ́тъ ѡ҆ пи́щи и҆ ѡ҆ ѻ҆де́ждѣ поло́жше. Нꙋ́жда же та́кѡ лю́бѧщымъ нача́льство, и҆ хотѧ́щымъ со мно́жествомъ во и҆схо́дѣхъ ꙗ҆влѧ́тисѧ и҆ на рꙋководѧ́щихъ почива́ти, и҆ всѧ́кѡ ви́дъ ꙗ҆влѧ́ти наста́вникѡвъ, ꙗ҆́кѡ притво́рный ѡ҆́бразъ взе́мшымъ, дабы̀ не ѡ҆ста́влєнымъ бы́ти ѿ ꙗ҆влѧ́ющихъ сїѐ и҆̀мъ слꙋже́нїе: ѹ҆гожда́ти мно́гѡ сласте́мъ и҆́хъ, и҆ похотьмѝ носи́тисѧ невозбра́ннѡ по про́пастемъ, ꙗ҆́коже вса́дникѡмъ пꙋсти́вшымъ ѹ҆здꙋ̀, и҆ самопроизво́льное и҆̀мъ тече́нїе попꙋсти́вшымъ, ꙗ҆́коже ѿ сегѡ̀ по стремни́намъ носи́тисѧ: и҆ на всѧ́каго напада́ти стоѧ́щаго на нога́хъ, никомꙋ́же сꙋ́щꙋ ѿража́ющꙋ и҆ безчи̑ннымъ стремле́нїѧмъ воспѧща́ющꙋ. Но да послꙋ́шаютъ сицеві́и блаже́ннагѡ є҆зекі́илѧ, ѡ҆каѧва́ющагѡ и҆ны́хъ сластє́мъ вещества̀ подаю́щихъ: и҆ за ѹ҆гожде́нїе коегѡ́ждо хотѣ́нїємъ, себѣ̀ го́ре сокро́виществꙋющихъ: глаго́летъ бо: Го́ре сшива́ющымъ возгла̑вицы под̾ всѧ́кїй ла́коть рꙋкѝ, и҆ сотворѧ́ющымъ покрыва̑ла над̾ всѧ́кꙋю главꙋ̀ всѧ́кагѡ во́зраста, є҆́же разврати́ти дꙋ́шы го́рсти ра́ди ꙗ҆чме́не, и҆ ра́ди ѹ҆крꙋ́ха хлѣ́ба. Си́це же и҆ ті́и потрє́бнаѧ тѣ́лꙋ ѿ подаѧ́нїй собира́юще, и҆ въ шве́нныхъ ꙗ҆́кѡ ѿ рꙋ́бищъ тка́нїѧхъ воз̾ꙋпокоева́ющесѧ, ѿкрове́нною главо́ю моли́тисѧ, и҆лѝ проро́чествовати до́лжныхъ сꙋ́щихъ, покрыва́лами срамлѧ́ютъ мꙋ́жественное ѹ҆строе́нїе возложе́нїемъ покрове́нїй въ же́нское претворѧ́юще, и҆ дꙋ́шы погꙋблѧ́юще, и҆̀мже не подоба́ше ѹ҆мре́ти. И҆ наипа́че подоба́ше послꙋ́шающымъ и҆́стиннагѡ ѹ҆чи́телѧ хрⷭ҇та̀ ѿрещи́сѧ, є҆ли́ка си́ла, и҆ны́хъ ѹ҆правлє́нїѧ. Глаго́летъ бо къ свои̑мъ ѹ҆ченика́мъ: вы́ же не нарица́йтесѧ ѹ҆чи́тели. А҆́ще же петрꙋ̀ и҆ і҆ѡа́ннꙋ и҆ всемꙋ̀ ли́кꙋ а҆по́стольскомꙋ совѣ́товаше дале́че бы́ти сицева́гѡ дѣ́ла, и҆ недовлѣ́ющихъ себѐ непщева́ти къ сицево́мꙋ досто́инствꙋ: кто̀ ѹ҆́бѡ бꙋ́детъ про́чее, па́че ѻ҆́нѣхъ ѡ҆ себѣ̀ мечта́ѧй и҆ досто́инствꙋ прїѡбща́ѧйсѧ, є҆гѡ́же возбране́ни бы́ша а҆по́столи: и҆лѝ не́гли глаго́лѧй, не нарица́йтесѧ ѹ҆чи́тели, не да бꙋ́дꙋтъ, но да не нарица́ютсѧ, возбранѧ́етъ. А҆́ще же бы кто̀ не по своемꙋ̀ хотѣ́нїю, занѐ є҆ди́наго и҆лѝ дрꙋга́го воспрїѧ̀, принꙋжде́нъ бы́лъ и҆ мно́жайшыѧ наставлѧ́ти: пе́рвѣе себѐ ѻ҆па́снѡ да и҆скꙋ́ситъ, а҆́ще мо́щенъ є҆́сть, дѣ́ломъ па́че, не́же сло́вомъ ѹ҆чи́ти, ꙗ҆̀же подоба́етъ твори́ти, ѡ҆́бразъ всѧ́кїѧ добродѣ́тели своѐ житїѐ предлага́ѧ ѹ҆ча́щымсѧ. Да не преписꙋ́юще ѿтꙋ́дꙋ безѡбра́зїемъ паде́нїѧ помрача́тъ красотꙋ̀ добродѣ́тели, пото́мъ да вѣ́сть, ꙗ҆́кѡ не ме́нѣе ѡ҆ поднача́льныхъ, ка́къ и҆ ѡ҆ себѣ̀ подвиза́тисѧ до́лженъ. Ꙗ҆́коже бо ѡ҆ себѣ̀, та́кѡ и҆ ѡ҆ тѣ́хъ возда́стъ сло́во, є҆ди́ною воспрїѧ́вый спасе́нїе и҆́хъ. И҆́бо ст҃ы̑мъ тща́нїе бы́сть, дабы̀ не ме́ньшими себѧ̀ ѡ҆ста́вить въ добродѣ́телѧхъ ѹ҆ченикѡ́въ, но ѿ пе́рвагѡ состоѧ́нїѧ преводи́ти въ лꙋ́чшее состоѧ́нїе. Та́кѡ а҆по́столъ па́ѵелъ ѻ҆ни́сїма ѿ бѣглеца̀ (слꙋгѝ) мꙋ́ченика сотворѝ. И҆лїа́ же ѿ ѡ҆ра́телѧ проро́ка є҆лїссе́а поста́ви. Мѡѷсе́й же і҆исꙋ́са всѣ́хъ ю҆нѣ́йша на лꙋ́чшее ѹ҆стро́и. И҆лі́й же самꙋ́ила, и҆ бо́льшаго себѐ показа̀. Є҆́стьли же и҆ си́хъ тща́нїе содѣ́йствова и҆̀мъ къ стѧжа́нїю добродѣ́тели: но по всемꙋ̀ вино́вно предспѣ́ѧнїѧ и҆̀мъ бы́сть, є҆́же и҆мѣ́ти ѹ҆чи́телей, возмо́гшихъ возже́ннꙋю и҆́скрꙋ ѹ҆се́рдїѧ въ бо́льшее предспѣ́ѧнїе возвѣ́ѧти и҆ возсїѧ́ти сотвори́ти. Сегѡ̀ ра́ди и҆ ѹ҆ста̀ бж҃їѧ бы́ша, є҆гѡ̀ хотѣ̑нїѧ человѣ́кѡмъ завѣща́вшїй. Слы́шаша бо сего̀ глаго́люща: А҆́ще и҆зведе́ши честно́е ѿ недосто́йнагѡ, ꙗ҆́кѡ ѹ҆ста̀ моѧ̑ бꙋ́деши: Чи́нъ же ѹ҆чи́телѧ и҆ є҆зекі́илю бг҃ъ предлага́етъ, наꙋча́ѧ каковы́хъ и҆ и҆з̾ каковы́хъ подоба́етъ ѹ҆ченикѡ́въ прїꙋготовлѧ́ти. Сы́не бо, глаго́летъ, человѣ́чь, возмѝ себѣ̀ плі́нѳꙋ, и҆ положи́ши ю҆̀ пред̾ лице́мъ твои́мъ, и҆ да напи́шеши на не́й гра́дъ і҆ерꙋсали́мъ. Зна́менꙋѧ, ꙗ҆́кѡ ѿ пе́рсти хра́мъ ст҃ы́й, ѹ҆ченика̀ ѹ҆чи́тель содѣ́ловаетъ. Добро́ же и҆ сїѐ: положи́ши є҆го̀ пред̾ лице́мъ твои́мъ. Та́кѡ бо ско́рый ѹ҆спѣ́хъ бꙋ́детъ ѹ҆ченикꙋ̀, є҆́жели пред̾ лице́мъ ѹ҆чи́телѧ бꙋ́детъ всегда̀. Ча̑стыѧ бо до́брыхъ примѣ́рѡвъ дѣ̑йствїѧ, подѡ́бныѧ ѡ҆́бразы начертава́ютъ не ѕѣлѡ̀ въ жесто́кихъ и҆ затвердѣ́лыхъ дꙋша́хъ. Сегѡ̀ ра́ди гїезі́й и҆ і҆ꙋ́да подпадо́ша, ѻ҆́въ ѹ҆́бѡ татьбѣ̀, ѻ҆́въ же преда́тельствꙋ. Поне́же ѹ҆дали́шасѧ ѿ ѻ҆че́й наста́вника, ꙗ҆́кѡ а҆́ще бы пребы́ша ѹ҆ цѣломꙋ́дренныхъ, не бы̀ прегрѣши́ша, поне́же ѻ҆па́сность слѣ́дꙋетъ наста́вникꙋ ѿ нерадѣ́нїѧ ѹ҆ченикѡ́въ, ѡ҆ че́мъ въ слѣ́дꙋющемъ ѡ҆б̾ѧсни́лъ говорѧ̀: И҆ положи́ши сковрадꙋ̀ желѣ́знꙋ междꙋ̀ тобо́ю и҆ междꙋ̀ плі́нѳою, и҆ бꙋ́детъ стѣна̀ междꙋ̀ тобо́ю и҆ междꙋ̀ є҆ѧ̀. Не хотѧ́щїй бо препода́ти лѣнѧ́щемꙋсѧ наказа́нїе, по є҆́же сотвори́ти є҆мꙋ̀ ѿ пе́рсти гра́дъ, вспѧ́ть бѣгꙋ́щымъ ѿ сицева́гѡ ѹ҆строе́нїѧ преще́нныѧ мꙋ́ки приглаго́лати до́лженъ. Да ѻ҆́ныѧ сꙋ́ще стѣна̀ разлꙋчи́тъ невино́внаго ѿ вино́внагѡ. Сїѐ повелѣва́ѧ бг҃ъ є҆зекі́илю, глаго́летъ: Сы́не человѣ́чь, стра́жа да́хъ тѧ̀ до́мꙋ і҆сра́илевꙋ. И҆ а҆́ще ви́диши ме́чь грѧдꙋ́щь, и҆ не проповѣ́си и҆̀мъ, прїи́метъ же нѣ́коего ѿ ни́хъ, дꙋ́шꙋ є҆гѡ̀ ꙗ҆́кѡ ѿ рꙋкѝ твоеѧ̀ взыщꙋ̀. Сицевꙋ̀ стѣ́нꙋ положѝ и҆ мѡѷсе́й себѣ̀, глаго́лѧ і҆сра́ильтѧнѡмъ: Внемлѝ себѣ̀, да не взы́щеши послѣ́довати и҆̀мъ, по є҆́же и҆стреби́ти и҆̀хъ ѿ тебѐ: быва́етъ бо и҆́же не ради́вѣйше мы́сли вне́млющымъ свое́й, по́слѣ ѿсѣче́нїѧ страсте́й, ꙗ҆́кѡ вѣ̑тви нѣ̑кїѧ возница́ти начина́ютъ ѡ҆́бразы дре́внихъ мечта́нїй: и҆̀мже а҆́ще да́стъ кто̀ мѣ́сто ча́стѣ напада́ти на влады́чество, и҆ не возбрани́тъ вхо́дъ и҆̀мъ, а҆́бїе воспрїи́метъ стра̑сти, подви́жническое себѣ̀ по побѣ́дѣ па́ки творѧ̀ житїѐ. Быва́етъ бо, что̀ и҆ ѹ҆крощє́нныѧ стра̑сти, ра́внѡ ка́къ и҆ волы̀ привы́кшїе травꙋ̀ ꙗ҆́сти, чрез̾ нерадѣ́нїе ѹ҆крощева́ющагѡ, па́ки содѣ́ловаютсѧ ди́кими, и҆ подо́бнꙋю ѕвѣрѧ́мъ воспрїе́млютъ жесто́кость. А҆ дабы̀ сїѐ не могло̀ бы́ть, глаго́летъ: не взы́щеши слѣ́довати и҆̀мъ, по и҆стребле́нїи и҆́хъ ѿ тебѐ, дабы̀ чрез̾ взыска́нїе дꙋша̀ навы́кши ѻ҆́ныхъ ѹ҆слажда́тисѧ таковы́ми мечта́ньми, на прє́жнїѧ па́ки не возврати́ласѧ ѕлодѣѧ̑нїѧ. Сїѧ̑ вѣ́даѧ блаже́нный і҆а́кѡвъ быва́єма ꙗ҆́кѡ ви̑дима и҆ ча́стѣ размышлѧ́єма, такѡва́ѧ па́че вредѧ́тъ мы́сль, впечатлѣва́ѧ на не́й ꙗ҆снѣ́йшыѧ и҆ ꙗ҆́внѣйшыѧ ѡ҆́бразы сра́мныхъ мечта́нїй въ сѷки́махъ скрыва́етъ бо́ги чꙋжды̑ѧ. И҆́бо трꙋ́дъ и҆ждива́емый длѧ страсте́й сокрыва́етъ и҆ погꙋблѧ́етъ ѻ҆́ныѧ не на кра́ткое нѣ́кое вре́мѧ, но да́же до дне́шнѧгѡ днѐ, сі́есть, всѐ вре́мѧ. Поне́же всемꙋ̀ вѣ́кꙋ сораспростира́етсѧ сло́во сїѐ, ны́нѣ, настоѧ́щее всегда̀ зна́менꙋѧ вре́мѧ. Сѷки́ма же мы́шца сказꙋ́етсѧ, є҆́же ꙗ҆влѧ́етъ ѡ҆ страстѧ́хъ трꙋ́дъ. Тѣ́мже дае́тъ и҆ і҆ѡ́сифꙋ сѷки́мꙋ и҆зрѧ́дный на стра̑сти ра́тꙋющемꙋ въ ни́хъ трꙋ́дъ. И҆́бо си́ми, і҆а́кѡвъ, мече́мъ и҆ лꙋ́комъ, взѧ́ти глаго́лѧй сѷки́мꙋ, показꙋ́етъ, ꙗ҆́кѡ бра́нїю и҆ трꙋдо́мъ ѡ҆блада̀ стра̑сти, сокры́въ ѻ҆́ныѧ въ сѷки́мстѣй землѝ. Мни́тсѧ же, ка́кѡ проти́вно ꙗ҆влѧ́тисѧ, є҆́же бо́ги скры́ти въ сѷки́мѣхъ, и҆ є҆́же полага́ти і҆́дѡла въ та́йнѣ. То̀ ѹ҆́бѡ є҆́сть похва́льно, є҆́же въ сѷки́мѣхъ скрыва́ти, сїе́ же ѹ҆кори́зненно, є҆́же полага́ти і҆́дѡла въ та́йнѣ. Си́це ѹ҆̀бо и҆ съ клѧ́твою положѝ сїѐ рекі́й, про́клѧтъ положи́вый і҆́дѡла въ та́йнѣ. Не сегѡ́ бо мо́щно въ землѝ всѧ́чески скры́ти, и҆ положи́ти въ та́йнѣ. И҆́бо въ землѝ сокры́тое, и҆ не ктомꙋ̀ чꙋ́вствꙋ ꙗ҆влѧ́емо, вре́менемъ и҆ ѿ па́мѧти и҆зглажда́етсѧ, а҆ є҆́же въ та́йнѣ положе́нное, ѿ дрꙋги́хъ мо́жетъ бы́ть сокрове́нно, ѿ самагѡ́же положи́вшагѡ зри́мо при́снѡ, па́мѧть воз̾ѡбновлѧ́етъ і҆дѡлоноси́мо ѻ҆́тай. Всѧ́кїй бо по́мыслъ сра́мный воѡбража́емъ въ мы́сли, и҆зва́ѧнно є҆́сть та́йнѡ: си́це ѹ҆́бѡ сра́мъ є҆́сть на средꙋ̀ предлага́ти сицєвы́ѧ помышлє́нїѧ. Сомни́тельно ѹ҆̀бо и҆ въ та́йнѣ полага́ти и҆зва́ѧнно, сомни́тельнѣйше же и҆ слѣ́довати и҆ и҆спы́товати ѹ҆жѐ и҆згла́жєнныѧ ѡ҆́бразы, ѹ҆до́бно мы́сли па́ки ѹ҆клонѧ́ющейсѧ ко ѿри́нꙋтой стра́сти, и҆ сласте́й ча́шицꙋ вѣсѡ́въ, ѡ҆тѧгча́ющей да́же до землѝ. Сицево́ бо навыкнове́нїе добродѣ́тели є҆́сть нѣ́что ѹ҆добопрекло́нное ѕѣлѡ̀, а҆́ще вознеради́тъ, ко сопрѡти́внымъ преклонѧ́ющисѧ. Сїе́ бо въ гада́нїи на́мъ зна́менати ѡ҆бы́че писа́нїе, є҆гда̀ глаго́летъ, землѧ̀, въ ню́же и҆́дете, передвига́ема є҆́сть въ передвига́нїи люде́й ꙗ҆зы́ческихъ. Вкꙋ́пѣ бо а҆́ще подви́гнетъ ко проти̑внымъ навыкнове́нїе и҆мꙋ́щи добродѣ́тели, сподви́жесѧ и҆ сїѧ̀. Землѧ́ бо передвига́ема є҆́сть. Тѣ́мже нꙋ́жно въ нача́лѣ не дава́ти привхо́да въ мы́сль мечта́нїѧмъ по́мыслѡвъ ѡ҆бы́кшихъ вреди́ти, нижѐ попꙋща́ти є҆́й нисходи́ти во є҆гѵ́петъ, ѿѻнꙋ́дꙋ бо ко а҆ссѷрі́анамъ низво́дитсѧ. А҆́ще бо въ помраче́нїе нечи́стыхъ по́мыслѡвъ сни́детъ мы́сль, сїе́ бо є҆гѵ́петъ сказꙋ́етсѧ, нꙋ́ждею про́чее и҆ нехотѧ́щаѧ ѿ страсте́й къ дѣ́ланїю влече́тсѧ. Сегѡ̀ ра́ди въ гада́нїи и҆ законополо́жникъ запреща́ѧ та́йное въ сла́сть вхожде́нїе, главꙋ̀ ѕмі́ѧ блюстѝ повелѣ̀, занѐ и҆ то́й пѧ́тꙋ блюде́тъ. Томꙋ̀ ѹ҆́бѡ намѣ́ренїе, а҆ семꙋ̀ дѣ́йствїе предлежи́тъ, є҆гѡ́же а҆́ще не воспрїи́метъ вложи́ти ѹ҆грызе́нїемъ ꙗ҆́дъ не ѹ҆до́бнѡ мо́жетъ. На́мъ же тща́нїе са́мое, сломи́ти прираже́нїе сла́сти. Се́й бо сокрꙋше́ннѣй, сла́бое є҆́сть дѣ́йствїе. А҆ посемꙋ̀ мо́жетъ бы́ть и҆ самѱѡ́нъ не заже́глъ бы и҆ноплеме́нныхъ ни̑вы, є҆́стьлибы ѡ҆братѧ̀ главы̑ лиси́цъ, не свѧза́лъ ѻ҆́шибъ ко ѻ҆́шибꙋ, (хвосты̀). Возмогі́й бо лꙋка́выхъ по́мыслѡвъ ѿ привхо́дѡвъ ѹ҆разꙋмѣ́ти кова́рство, и҆ начина̑нїѧ презрѣ́въ, кото́рыѧ по́мыслы ѹ҆хищре́ннѡ стара́ютсѧ пови́димомꙋ содѣ́лать начина̑нїѧ честны́ми, дабы̀ воспрїѧ́ти коне́цъ. И҆ ѿ сравне́нїѧ концє́въ, взаи́мнѡ съ дрꙋги́ми дока́зываетсѧ непристо́йность по́мыслѡвъ. Свѧза̀ ѻ҆́шибъ ко ѻ҆́шибꙋ, и҆ ѹ҆стро́и междꙋ̀ ѻ҆́нѣми свѣщꙋ̀ ѡ҆бличе́нїе. И҆ да ꙗ҆снѣ́е бꙋ́детъ глаго́лемое: въ двꙋ́хъ разсꙋжде́нїѧхъ ѿкро́ю рече́нное. Бꙋ́детъ бо сїѐ и҆ ѡ҆ про́чихъ ѹ҆вѣре́нїе и҆́стинное. Мно́гажды ѿ тщесла́вїѧ прихо́дитъ по́мыслъ блꙋда̀, и҆ хотѧ̀ чєстны́ѧ показꙋ́етъ преддвє́рїѧ во а҆́дъ ведꙋ́щихъ пꙋте́й: ѻ҆дна́кѡ скрыва́етъ ги́бєльныѧ мѣста̀, и҆́миже въ та̑йныѧ селє́нїѧ сме́рти низво́дитъ слѣ́дꙋющихъ безразсꙋ́днѡ за ѻ҆́нымъ: предполага́етъ бо ѻ҆вогда̀ ѹ҆́бѡ свѧще́нство, ѻ҆вогда́ же житїѐ и҆́нока соверше́нно. Мно́гихъ же длѧ по́льзы приходѧ́щихъ твори́тъ къ немꙋ̀, и҆ благохвале́нїе ѿ сло́ва же и҆ дѣѧ́нїѧ є҆гѡ̀ мечта́ти ѹ҆готовлѧ́етъ (ѹ҆строева́етъ). И҆ є҆гда̀ дово́льнѡ є҆го̀ си́ми прельсти́въ по́мыслы, ѿлꙋчи́тъ мно́гѡ ѿ є҆сте́ственнагѡ трезве́нїѧ, тогда̀ собесѣ́дованїе честны́ѧ си́рѣчь жены̀ пред̾изѡбрази́въ, къ согла́сїю на скве́рное дѣ́ло влече́тъ, со́вѣсти дерзнове́нїе въ кра́йнїй низводѧ̀ сра́мъ. И҆ та́къ, хотѧ́щїй ѻ҆́шибы свѧза́ти, да взира́етъ на концы̀ по́мыслѡвъ: тщесла́вїѧ ѹ҆́бѡ мздꙋ̀, и҆ блꙋда̀ безче́стїе, и҆ є҆гда̀ сопротивлѧ́ющыѧсѧ ѻ҆боѧ̀ зри́тъ ꙗ҆́снѣ, тогда̀ да помышлѧ́етъ, что̀ сотвори́лъ самѱѡ́нъ, па́ки чревобѣ́сїѧ по́мыслъ коне́цъ и҆́мать блꙋда̀, по́мыслъ же блꙋда̀ коне́цъ и҆́мать печа́ли: а҆́бїе бо ѹ҆ны́нїе и҆ печа́ль слѣ́дꙋетъ за побѣжде́ннымъ сицевы́ми по́мыслы, по и҆стребле́нїи да помышлѧ́етъ ѹ҆́бѡ подвиза́ющїйсѧ не ѡ҆ наслажде́нїи бра́шенъ, нижѐ ѡ҆ ра́дости ро́скоши, но ѡ҆ конца́хъ ѻ҆бои́хъ, и҆ є҆гда̀ ѡ҆брѧ́щетъ ско́рбь послѣ́дꙋющꙋю за ѻ҆бои́ми, да вѣ́сть ѻ҆́шибомъ ѻ҆́шибъ свѧза́вый, и҆ ѡ҆бличе́нїе и҆ноплеме́нныхъ потреби́въ ни̑вы. А҆́ще ѹ҆́бѡ толи́кагѡ вѣ́дѣнїѧ и҆ ѻ҆́пыта тре́бꙋетъ на стра́сти бра́нь, да разꙋмѣ́ютъ воспрїѧ́вшїи над̾ дрꙋги́ми нача́льство, коли́кагѡ и҆̀мъ потре́ба ра́зꙋма, да и҆ въ послꙋша́нїи сꙋ́щихъ, мꙋ́дреннѡ ведꙋ́тъ къ по́чести вы́шнѧгѡ зва́нїѧ, и҆ всемꙋ̀ къ бра́ни надлежа́щемꙋ ꙗ҆́внѣ да ѹ҆́чатъ, ꙗ҆́кѡ не то́чїю ма́нїемъ рꙋ́къ на воздꙋ́сѣ побѣ́дꙋ ѡ҆бразова́ти, но и҆ на са́мой проти́вꙋ врага̀ бра́ни благовре́мєнныѧ наноси́ти є҆мꙋ̀ поражє́нїѧ, да не всꙋ́е простира́ютъ на воздꙋ́хъ рꙋ́цѣ, но самаго̀ ѹ҆тѣснѧ́тъ противобо́рца: нага́гѡ бо по́двига, се́й по́двигъ (є҆́сть) трꙋ́днѣйшїй. Та́мѡ бо подви́жникѡвъ тѣлеса̀ преклонѧ́ютсѧ, ѹ҆до́бнѡ могꙋ́щыѧ воста́ти: здѣ́ же дꙋ́шы низпа́даютъ, ꙗ҆̀же є҆ди́ною низложє́нныѧ, не ѹ҆до́бь є҆́сть воздви́гнꙋти. А҆́ще же кто̀ ктомꙋ̀ пристра́стнѡ житїѐ гонѧ́щи, и҆ ѡ҆багре́нъ въ кровѝ, предпрїѧ́лъ бы хра́мъ бг҃а и҆з̾ разꙋ́мныхъ дꙋ́шъ созда́ти, всѧ́кѡ ѹ҆слы́шитъ се́й: ꙗ҆́кѡ не ты̀ сози́ждеши мнѣ̀ до́мъ, ꙗ҆́кѡ мꙋ́жъ крове́й є҆сѝ ты̀: ми́рнагѡ бо є҆́сть ѹ҆строе́нїѧ созида́ти хра́мъ бг҃ꙋ. И҆ мѡѷсе́й прїе́мъ ски́нїю, внѣ̀ ста́на водрꙋзи́вый, ꙗ҆влѧ́етъ, ꙗ҆́кѡ далеча́йше ѿ бра́ннагѡ смѧте́нїѧ подоба́етъ бы́ти наста́вникꙋ, и҆ дале́че смѧте́ннагѡ жи́ти во́инства, къ ми́рномꙋ и҆ небра́нномꙋ пресели́вшꙋсѧ житїю̀. Но є҆гда̀ ѡ҆брѧ́щꙋтсѧ такѡвы́ѧ наста́вники, тре́бꙋютъ ѹ҆ченикѡ́въ та́кѡ ѿве́ргшихсѧ себѐ, и҆ свои́хъ хотѣ́нїй, во є҆́же ничесѡ̀ бездꙋ́шна тѣ́ла и҆̀мъ носи́ти, и҆лѝ вещества̀ подлежа́щагѡ хꙋдо́жникꙋ. Да ꙗ҆́коже дꙋша̀ въ тѣ́лѣ дѣ́йствꙋетъ, є҆́же хо́щетъ, ничто́же тѣ́лꙋ противотворѧ́щꙋ, и҆лѝ, ꙗ҆́коже хꙋдо́жникъ въ веществѣ̀ своѐ показꙋ́етъ хꙋдо́жество, ничи́мже ѿ вещества̀ воспѧща́емый къ намѣ́ренїю своемꙋ̀: та́кѡ наста́вникъ ѹ҆ченика́мъ добродѣ́тели вѣ́рꙋ да содѣ́лаетъ, и҆мꙋ́щїй повинꙋ́ющыѧсѧ, и҆ ничемꙋ̀ не прекосло́вѧщыѧ: є҆́же бо и҆спы́товати наста́вника ѹ҆строє́нїѧ, и҆ и҆спы́товати хотѣ́ть повелѣ̑нїѧ, є҆́сть воспѧща́ти своемꙋ̀ предспѣ́ѧнїю. Не бо̀ соверше́нно, є҆́же благосло́вно и҆ вѣ́рно ꙗ҆влѧ́етсѧ неискꙋ́снꙋ, сїѐ и҆ и҆́стиннѡ благосло́вно є҆́сть. И҆на́кѡ бо хꙋдо́жникъ, и҆ и҆на́кѡ не хꙋдо́жный сꙋ́дитъ ѡ҆ принадлежа́щемъ къ хꙋдо́жествꙋ. И҆́бо за пра́вило то́тъ наꙋ́кꙋ, а҆ се́й правдоподо́бїе ѹ҆потреблѧ́етъ, кото́рое рѣ́дкѡ сбыва́етсѧ и҆́стиною, а҆ мно́гажды наипа́че ѿстои́тъ ѿ правоты̀, въ пре́лести и҆мꙋ́щи сво́йство. Что́ бо, по ви́димомꙋ, ка́жетсѧ ме́ньше сегѡ̀, ка́къ то̀, когда̀ ко́рмщикъ во вре́мѧ непрѧма́гѡ ноше́нїѧ кораблѧ̀, по мнѣ́нїю зна́ющихъ прѧмо́е пла́ванїе, вели́тъ сѣ́сть на потоплѧ́емꙋю странꙋ̀, ѡ҆ста́вивъ возвы́шеннꙋю; и҆ вѣ́трꙋ на тꙋ̀ странꙋ̀ па́че стремѧ́щꙋсѧ и҆ ѡ҆браща́ющꙋсѧ, кото́рꙋю ѡ҆тѧготи́ть повелѣ́лъ; и҆ не присто́йнѣе ли бы каза́лось повелѣ́ть возвы́шеннꙋю стѣ́нꙋ ѡ҆бремени́ть, и҆ не переходи́ть на находѧ́щꙋюсѧ въ ѻ҆па́сности; Но ѻ҆дна́кѡ ко́рмщикꙋ па́че ввѣрѧ́ютсѧ плывꙋ́щїе, не́жели свои̑мъ мнѣ́нїѧмъ: и҆́бо ѹ҆бѣжда́етъ и҆̀хъ нꙋ́жда, повинова́тисѧ и҆скꙋ́сствꙋ въ рꙋка́хъ вла́сть и҆мꙋ́щагѡ, хотѧ́ бы тако́е ѹ҆бѣжде́нїе по ви́димомꙋ и҆ не и҆мѣ́ло своегѡ̀ собы́тїѧ. Ѹ҆̀бо ввѣ́рившїе и҆ны̑мъ своѐ спасе́нїе, ѡ҆ста́вивъ правдоподѡ́бнаѧ, и҆скꙋ́сствꙋ ведꙋ́щагѡ да повинꙋ́ютсѧ, свои́хъ по́мыслѡвъ ѻ҆́ныхъ вѣ́дѣнїе достовѣ́рнѣйшимъ сꙋдѧ́ще. И҆ пе́рвѣе ѹ҆́бѡ ѿрица́ющїисѧ, ничесогѡ̀ внѣ̀ да не ѡ҆ставлѧ́ютъ, а҆на́нїи ѹ҆боѧ́вшесѧ тѧгча́йшагѡ примѣ́ра, кото́рый ѿ человѣ̑къ возмнѣ́въ ѹ҆таи́ти ѿдѣле́нїемъ (мзды̀), ѿ бг҃а въ татьбѣ̀ ѡ҆сꙋжде́нїе прїѧ́тъ. Но ꙗ҆́коже себѐ, та́кѡ и҆ своѧ̑ всѧ̑ да предадѧ́тъ, до́брѣ вѣ́дѣвше, ꙗ҆́кѡ ѹ҆держа́нное ча́стѡ къ себѣ̀ мы́сль влекꙋ́щи, ко мно́гомꙋ ѹ҆́бѡ привлече́тъ лꙋ́чшихъ: послѣди́ же и҆ всѧ́чески и҆зведе́тъ ѿ бра́тства. Сегѡ́ бо ра́ди житїѧ̑ дре́внихъ написа̀ дх҃ъ ст҃ы́й, да коего́ждо, ꙗ҆ково̀ ѹ҆́бѡ начина́ющихъ житїѐ, ѿ свои́хъ примѣ́рѡвъ приведе́тъ къ и҆́стинѣ: ка́кѡ ѹ҆́бѡ є҆лїссе́й, прилѣпи́вшись ѹ҆чи́телю, ѡ҆ста́ви мі́ръ; Си́ла, глаго́летъ, въ волѣ́хъ: и҆ двана́десѧть сꙋпрꙋ̑гъ волѡ́въ пред̾ ни́мъ, и҆ закла̀ волы̀, и҆ и҆спечѐ ѧ҆̀ въ сосꙋ́дѣхъ воло́выхъ. Сїе́ же теплотꙋ̀ ѹ҆се́рдїѧ въ гада́нїѧхъ предлага́етъ. Не рече́ бо, прода́мъ сосꙋ́ды, волѡ́въ до́лжнымъ ѹ҆стро́ю ѡ҆́бразомъ: нижѐ, ꙗ҆́кѡ прѡ́даннаѧ сїѧ̑ бо́льшꙋю потре́бꙋ принестѝ и҆мѣ́ѧхꙋ, помышлѧ́ше. Ве́сь же бы́въ жела́нїѧ влекꙋ́щагѡ є҆го̀ къ собесѣ́дованїю ѹ҆чи́телѧ, презрѣ̀ ви̑димаѧ, и҆ па́че, ꙗ҆́кѡ ѿвлека̑ющаѧ ѿ пра́вагѡ и҆зволе́нїѧ, ѿрещи́сѧ си́хъ тща́шесѧ, вѣ́дѣвъ ме́дленность и҆ раска́ѧнїѧ винꙋ̀ мно́гажды. Ка́кѡ ѹ҆́бѡ гдⷭ҇ь бога́томꙋ соверше́нство, є҆́же по бз҃ѣ предлага́ющи житїѧ̀, прода́ти и҆мѣ̑нїѧ, и҆ да́ти ни́щымъ повелѣ̀, и҆ ничто́же себѣ̀ ѡ҆ста́вити, а҆́ще бы не вѣ́далъ, что̀ ѡ҆ставлѧ́емое та́коже всѧ́комꙋ развлече́нїю мы́слей быва́етъ вино́вно; Мню́ же, ꙗ҆́кѡ длѧ сегѡ̀ и҆ мѡѷсе́й, ѡ҆чи́стити себѐ хотѧ́щымъ вели́кою моли́твою, повелѣ́лъ всѐ и҆знꙋри́ти тѣ́ло, и҆ соверше́ннѡ ѿложи́ти попече́нїе ѡ҆б̾ и҆мѣ́нїѧхъ. Второ́е же, сро́дство и҆ сво́йство си́це да забꙋ́дꙋтъ, ꙗ҆́кѡ ника́коже ѡ҆ ни́хъ и҆мѣ́ти помышле́нїе. А҆́ще бо кра̑вы въ колесни́цꙋ впрѧжє́нныѧ кївѡ́та, забы́ти є҆стество̀ кївѡ́тъ сотворѝ: и҆ телѧ́тѡмъ и҆́хъ заключє́ннымъ въ до́мѣ, и҆ никомꙋ̀ сꙋ́щꙋ понꙋжда́ющꙋ, безжа́лобнѡ соверши́ша пꙋ́ть, не ѹ҆клонѧ́ющесѧ на десна̑ѧ и҆лѝ шꙋ́ѧѧ, нижѐ рыка́нїемъ въ разлꙋче́нїи ча́дъ болѣ́знь ꙗ҆ви̑вшыѧ, но и҆ тѧ́жестїю кївѡ́та ѡ҆скорблѧ̑емыѧ и҆ наси́лїемъ є҆стества̀ вы́ею пони̑клыѧ, ꙗ҆́кѡ по пра́вилꙋ ше́ствꙋющыѧ ко пра́вꙋ ѹ҆клонѧ́хꙋсѧ, побѣжде́ни чествова́нїемъ на ни́хъ лежа́щагѡ кївѡ́та. А҆́ще ѹ҆́бѡ кра̑вы ѻ҆́ныѧ та́кѡ расположены̀ бы́ша, чесѡ̀ ра́ди и҆ и҆̀же ѹ҆́мный кївѡ́тъ под̾ѧ́ти и҆мꙋ́щымъ, то́ежде не подоба́етъ твори́ти; Подоба́ше ѹ҆́бѡ и҆ па́че, да не ѿ безслове́снагѡ є҆стества̀ въ потре́бныхъ дѣ́лѣхъ, слове́сною сла́вою побѣжде́нно ѡ҆бличи́тсѧ, є҆́же не твори́ти ѻ҆́наѧ ра́зꙋмомъ, ꙗ҆̀же по нꙋ́ждѣ творѧ́тъ безсловє́снаѧ. Мо́жетъ бы́ть и҆ і҆ѡ́сифъ сегѡ̀ ра́ди заблꙋжда́етъ на по́ли, поне́же въ и҆мена́хъ сро́дства и҆ска́ше соверше́нства предѣ́ла: потомꙋ̀ человѣ́къ жела́ющїй зна́ть и҆́стинꙋ, спра́шиваетъ ѹ҆ негѡ̀ причи́ны заблꙋжде́нїѧ, и҆ ѹ҆знае́тъ, что̀ причи́ною томꙋ̀ є҆́сть къ свои̑мъ пристра́стїе: и҆́бо не ре́клъ бы пастѝ и҆̀хъ, но и҆мѣ́ть ѡ҆ ни́хъ попече́нїе, а҆́ще не бы̀ и҆мѣ́лъ погрѣши́тельнагѡ ѡ҆ хи́трости сꙋжде́нїѧ. Глаго́летъ бо къ немꙋ̀: ѿидо́ша ѿсю́дꙋ, слы́шахъ бо и҆̀хъ глаго́лющихъ, по́йдемъ въ доѳаи́мъ: Доѳаи́мъ же сказꙋ́етсѧ, ѡ҆скꙋдѣ́нїе мно́гое, наꙋча́ѧ є҆щѐ заблꙋжда́ющаго въ тѣле́сныхъ сладостра́стїѧхъ. Поне́же и҆на́кѡ не мо́жно полꙋчи́ти соверше́нства, ра́звѣ ѡ҆ста́вивъ совсѣ́мъ сво́йственное тѣ́лꙋ пристра́стїе. И҆ а҆́ще бо ѡ҆ста́витъ кто̀ харра́нъ, є҆́же зна́менꙋетъ чꙋ̑вства: пещє́ры бо сказꙋ́ютсѧ, и҆ ѿ ю҆до́ли хеврѡ́ни и҆зы́детъ смире́нныхъ дѣ́лъ, и҆ ѿ пꙋсты́ни, въ не́йже заблꙋжде́нїе быва́етъ взыскꙋ́ющемꙋ соверше́нства, въ дово́льное же ѡ҆скꙋдѣ́нїе не пресели́тсѧ, ни є҆ди́на по́льза є҆мꙋ̀ быва́етъ ѿ сꙋ́етнагѡ трꙋда̀, ра́ди скло́нности (любвѝ) къ сро́дствꙋ лиша́ющемꙋсѧ соверше́нства. Не то́чїю же, но и҆ гдⷭ҇ь запреща́ѧ бцⷣѣ марі́и въ сро́дницѣхъ и҆́щꙋщей є҆гѡ̀, и҆ лю́бѧщаго ѻ҆тца̀ и҆лѝ ма́ть па́че є҆гѡ̀, недосто́йна себѐ сꙋдѧ́щи: привно́ситсѧ присто́йнѡ чрез̾ то̀ не и҆мѣ́ти сро́дническихъ свѧ́зей. По́слѣ же си́хъ и҆справле́нїе совѣ́товати подоба́етъ и҆̀мъ, є҆́стьли бы є҆щѐ нѣ́которые бы́ли вно́вѣ мѧте́жей (мі́ра) ѹ҆дали́вшїесѧ, безмо́лвїе води́ти, и҆ не ча́стыми привхо́ды (по́мыслѡвъ) чрез̾ чꙋ̑вства быва́ємыѧ ра̑ны мы́слїю па́ки раздира́ти, нижѐ вє́тхимъ прегрѣше́нїй і҆́дѡламъ привноси́ти и҆ны̑ѧ ѡ҆́бразы: но ѹ҆клонѧ́тисѧ ѿ прибавле́нїѧ но́выхъ, и҆мѣ́ти же всѧ́кое тща́нїе ко и҆зглажде́нїю дре́внихъ мечта́нїй. Притрꙋ́дно бо вно́вь ѿре́кшымсѧ безмо́лвїе: тогда́ бо па́мѧть и҆мѣ́ѧ вре́мѧ, всѧ́кꙋю воздвиза́етъ внꙋ́трь лежа́щꙋю нечистотꙋ̀, не пра́здна сꙋ́щи пе́рвѣе сїѐ твори́ти, ра́ди мно́жества и҆зли́шнихъ веще́й: и҆́мать бо съ трꙋдо́мъ и҆ поле́зное, ѹ҆далѧ́ющи ѹ҆́мъ вре́менемъ ѿ стꙋже́нїѧ сра́мныхъ по́мыслѡвъ. А҆́ще бо и҆̀мъ и҆змы́ти предлежи́тъ дꙋ́шꙋ, и҆ ѡ҆чи́стити ѿ всѣ́хъ скве́рнъ: ѹ҆далѧ́тисѧ всѧ́чески ѿ веще́й до́лжны, и҆́миже скве́рна ѹ҆множа́етсѧ, и҆ мно́гое благоразꙋ́мномꙋ да́ти ѹ҆тѣше́нїе, и҆ дале́че ѿ раздража́ющихъ бы́ти, и҆ безразсꙋ́днѣйшихъ люде́й и҆збѣга́ти сожи́тельства, ѹ҆едине́нїе лобыза́ющымъ любомꙋ́дрїѧ ма́терь. Есть же ѹ҆до́бно па́ки тѣ́мже подпа́сти сѣтѧ́мъ, и҆́хже и҆зба́витисѧ вознепщева́ша, є҆гда̀ безбоѧ́зненнѡ въ смѧте́нныхъ наро́дѣхъ сопребыва́ти тща́тсѧ. Безполе́зно бо пресели́вшемꙋсѧ къ добродѣ́тели, въ тѣ́хже веща́хъ находи́ть ѹ҆веселе́нїе, ꙗ҆̀же презрѣ́въ, ѹ҆дали́сѧ. Привлека́тельна бо ѻ҆быкнове́ннѡ быва́етъ привы́чка: да не ѿ мно́гагѡ тща́нїѧ быва́емое безмо́лвїе, сра̑мныѧ начина̑нїѧ па́ки воз̾ѡбновѧ́тъ, и҆ па́мѧти забве́нныхъ ѕлы́хъ дѣ́лъ содѣ́лаютъ. Подо́бенъ: бо є҆́сть ѹ҆́мъ неда́внѡ ѿ ѕло́бы ѹ҆дали́вшихсѧ, тѣ́лꙋ по́слѣ до́лгїѧ болѣ́зни востава́ти нача́вшꙋ, є҆мꙋ́же и҆ ма́лый слꙋ́чай къ воспрїѧ́тїю болѣ́зни причи́ною быва́етъ, не ѹ҆̀ въ си́лѣ ѹ҆тверди́вшꙋсѧ держа́внѣй: ѡ҆скꙋдѣва́ютъ бо и҆ сегѡ̀ мы́слєнныѧ си̑лы, и҆ разбива́ютсѧ, ꙗ҆́коже подоба́етъ бы́ти, не па́ки тещѝ стра́сти ѻ҆бы́чай и҆мꙋ́щїѧ въ многолю́дствѣ смꙋще́нїемъ раздража́тисѧ. Сегѡ̀ ра́ди пребыва́ти внꙋ́трь ке́ллїи, дабы̀ ничегѡ̀ не пострада́ти ѿ всегꙋби́телѧ, хотѧ́щымъ мѡѷсе́й повелѣ̀, глаго́лющи: да не и҆зы́дете кі́йждо ѿ двере́й до́мꙋ ва́шегѡ, да не всегꙋби́тель ко́снетсѧ ва́съ. І҆еремі́а же сїѐ повелѣва́ти ѡ҆бы́че, є҆гда̀ глаго́летъ: Не и҆сходи́те на ни̑вы, и҆ на пꙋтѝ не ходи́те, поне́же ме́чь вра́жїй ѡ҆бита́етъ ѻ҆́крестъ: до́блественныхъ бо подви́жникѡвъ дѣ́ло є҆́сть, є҆́же вкꙋ́пѣ ѹ҆стꙋпа́ти врагѡ́мъ. А҆́ще же кто̀ бы́лъ бы ѿ немогꙋ́щихъ во́все бра́тисѧ, безѻпа́снѡ въ до́мѣ пребыва́етъ, ѹ҆твержде́нїе безбѣ́дное ѿ безмо́лвїѧ себѣ̀ подаю́щи. Тако́въ бѣ̀ і҆исꙋ́съ наѵи́нъ, ѡ҆ не́мже пи́сано є҆́сть: слꙋга́ же і҆исꙋ́съ (сы́нъ наѵи́нъ) ю҆́ноша не и҆схожда́ше и҆з̾ ски́нїи. Вѣ́дѧше бо во ѻ҆́трочествѣ и҆сходѧ́щихъ, ѿ бра́тїй тѣ́ла и҆ пло́ти дрꙋгѡ́въ, ра́ди ѹ҆́треннїѧ бра́ни ѹ҆бива́емыхъ, наꙋча́сь и҆з̾ по́вѣсти ѡ҆ а҆́велѣ: не ме́ньше же и҆ ѿ і҆сто́рїи ѡ҆ ди́нѣ мо́щно є҆́сть соверше́ннѡ семꙋ̀ наꙋчи́тисѧ, ꙗ҆́кѡ ю҆́ныѧ вои́стиннꙋ и҆ же́нскїѧ мы́сли є҆́сть, све́рхъ своегѡ̀ состоѧ́нїѧ дѣ́ло предпринима́ти, и҆ ѡ҆ себѣ̀, ꙗ҆́кѡ дово́льныхъ, предразсꙋжде́нїемъ прельща́тисѧ. И҆́бо є҆́стьли бы ѻ҆на̀ безразсꙋ́днѡ не предпрїѧ́ла ѹ҆зна́ть дрꙋги́хъ дома̑шнїѧ дѣла̀, ꙗ҆́кѡ могꙋ́щаѧ, то́ є҆сть, и҆ ника́коже помышлѧ́ла ѡ҆ тѣ́хъ и҆мѣ́ти ѹ҆тѣше́нїе, не бы̀ безвре́меннѡ растли́сѧ крити́ческаѧ привлека́тельность дꙋшѝ, прельще́ннаѧ воѡбраже́нїемъ чꙋ́вствъ, не ѹ҆̀ зако́ннымъ и҆ мꙋ́жественнымъ бесѣ́довавши сло́вомъ. Сїю̀ стра́сть сожи́тельствꙋющꙋю (ро́днꙋю) человѣ́кѡмъ вѣ́дѣвъ бг҃ъ, мнѣ́нїе ѡ҆ себѣ̀ глаго́лю, и҆ хотѧ́щїи и҆скоренѧ́ѧ сїѐ и҆сто́ргнꙋти ѿ навыкнове́нїѧ на́шегѡ, глаго́летъ къ мѡѷсе́ю: благочи́нны сотворѝ сы́ны і҆сра́илєвы. Ꙗ҆́кѡ є҆́же безразсꙋ́днѡ начина́ти бра̑ни све́рхъ си́лы, чꙋ́ждь є҆́сть благочи́нїѧ ѻ҆бы́чай. Тѣ́мже не подоба́етъ присоединѧ́ти себѐ пре́жде навыкнове́нїѧ гра̑дскимъ возмꙋще́нїѧмъ, но далеча́йше ѹ҆бѣга́ти подоба́етъ, дале́че ѿ ѡ҆глаша́ющихъ звꙋ́кѡвъ представлѧ́ющихъ мы̑сли. Не мно́га бо є҆́сть по́льза ѿ веще́й ѹ҆дали́вшымсѧ, и҆ пото́мъ занима́ющымсѧ ѡ҆б̾ ни́хъ слꙋ́хами: и҆ гра́дъ ѡ҆ста́вившымъ, дѣ́йствїй при вратѣ́хъ, ꙗ҆́коже лѡ́тъ, присѣдѣ́ти, сꙋ́щагѡ та́мѡ и҆спо́лнєннымъ смꙋще́нїѧ: внѣ́ же по вели́комꙋ мѡѷсе́ю ѹ҆далѧ́тисѧ подоба́етъ, да не то́чїю дѣла̀, но и҆ гла́си преста́нꙋтъ си́хъ, ꙗ҆́коже глаго́летъ: є҆гда̀ и҆зы́дꙋ и҆з̾ гра́да, прострꙋ̀ рꙋ́цѣ моѝ ко гдⷭ҇ꙋ, и҆ гро́ми преста́нꙋтъ. Тогда́ бо и҆́стинное безмо́лвїе, є҆гда̀ не то́чїю дѣ́йства, но и҆ ꙗ҆̀же ѻ҆́крестъ и҆́хъ па́мѧти ѹ҆пражнѧ́ющїисѧ, вре́мѧ подаю́тъ дꙋшѝ впечатлѣ́нныѧ ѡ҆́бразы зрѣ́ти, и҆ проти́вꙋ коегѡ́ждо подвиза́тисѧ, и҆ и҆зсѣца́ти и҆з̾ мы́сли. Привходѧ́щымъ же и҆ и҆ны́мъ воѡбраже́нїѧмъ, не мо́жно пре́жде бы́вшыѧ воѡбражє́нїѧ и҆згла́дити, когда̀ разсꙋжде́нїе є҆щѐ занима́етсѧ настоѧ́щими, и҆ трꙋ́дъ и҆́хъ ко и҆стребле́нїю страсте́й до́лженъ бы́ти тѧгча́йшїй, прїѧ́вшихъ си́лꙋ (страсте́й) ѿ вре́меннагѡ ѹ҆множе́нїѧ, и҆ по подо́бїю и҆сто́чника непреста́ннымъ стремле́нїемъ, привходѧ́щими мечта́ньми зри́тельность дꙋшѝ наводнѧ́ющыѧ. Ꙗ҆́коже бо и҆сто́чника тече́нїе сꙋ́хо ви́дѣти хотѧ́щїи, съ намѣ́ренїемъ ви́дѣть нѣ̑которыѧ вє́щи позна́нїѧ достѡ́йныѧ въ не́мъ лежа́щыѧ, никако́й по́льзы не полꙋча́ютъ, и҆зчерпа́ѧ въ ѻ҆́номъ мѣ́стѣ во́дꙋ, въ кото́ромъ и҆ско́мое положе́ннымъ бы́ти мнѧ́тъ: потомꙋ̀ что̀ и҆зчерпа́емое мѣ́сто вдрꙋ́гъ наводнѧ́етсѧ и҆сто́чникомъ. Но когда̀ вы́шшее тече́нїе воспѧщено̀ бꙋ́детъ, без̾ трꙋда̀ и҆̀мъ дно̀ ꙗ҆влѧ́етсѧ, ѡ҆скꙋдѣ́вшей водѣ̀ само́й ѿстꙋпа́ющей, и҆ сꙋ́хꙋ и҆̀мъ подаю́щей зе́млю къ позна́нїю жела́емыхъ веще́й. Та́кѡ и҆ ѹ҆праздни́ти и҆ дѣ́ѧтельное страсте́й воѡбраже́нїе ѹ҆до́бнѡ быва́етъ, когда̀ ѻ҆нѝ и҆звнѣ̀ ничегѡ̀ чꙋ́вствамъ не приподаю́тъ: си́мъ же привносѧ́щымъ по подо́бїю тече́нїѧ, чꙋ́вства, не то́чїю трꙋ́дно, но и҆ всѧ́чески не возмо́жно ѡ҆чи́стить ѹ҆́мъ ѿ толи́кагѡ волне́нїѧ. А҆́ще бо и҆ не стꙋжа́ютъ стра̑сти ра́ди ча́стыхъ собесѣ́дованїй, вре́мени движе́нїѧ не ѡ҆брѣта́юще, но ѹ҆́бѡ въ та́йнѣ ѡ҆браща́ющесѧ, па́че возраста́ютъ, си́лꙋ свою̀ ѿ вре́мени прїе́млющыѧ. И҆ ꙗ҆́коже ча́стѡ попира́ема землѧ̀, а҆́ще и҆ те́рнїѧ и҆́мать, не и҆зпꙋща́етъ ѹ҆́бѡ ѻ҆́ныѧ: возбранѧ́етъ бо є҆стествꙋ̀ попира́нїе но́гъ, глꙋбо́ки же въ нѣ́дрѣхъ сеѧ̀ (землѝ) корє́нїѧ просте́рши, крѣ́пки и҆ ѕѣлѡ̀ разцвѣ́тшыѧ, є҆гда̀ вре́мени попꙋща́ющꙋ восхожде́нїе полꙋча́етъ, произраста́етъ. Си́це и҆ стра̑сти ча́стыми собесѣ́дованїѧми возни́кнꙋти въ ꙗ҆вле́нїе возбранѧ́емы, крѣ́пльши быва́ютъ, и҆ безмо́лвїе дово́льнѡ пода́вши, со мно́гою си́лою настꙋпа́ютъ, тѧ́жкꙋю и҆ прибѣ́дственнꙋю въ нача́лѣ вознерадѣ́вшымъ ѡ҆ бра́ни проти́вꙋ и҆́хъ творѧ́ще бра́нь. Сегѡ̀ ра́ди и҆ проро́къ погꙋби́ти сѣ́мѧ ѿ вавѷлѡ́на повелѣва́етъ, ꙗ҆́кѡ є҆щѐ во влага́лищахъ чꙋ́вствъ сꙋ́ть ѡ҆́бразы, и҆стреби́ти совѣщава́ющи и҆́хъ, да не па́дши на зе́млю мы̑сли произрастꙋ́тъ, и҆ ѻ҆би́льными и҆ безполе́зными дождѧ́ми непреста́ннагѡ поꙋче́нїѧ ѹ҆пое́нны, мно́гъ ѕло́бы принесꙋ́тъ пло́дъ. И҆́нъ же проро́къ и҆ ѹ҆блажа́етъ не дожида́ющыѧ цвѣ́та страсте́й, но ѹ҆ са́магѡ є҆щѐ сосца̀ присꙋ́щыѧ (прирождє́нныѧ) растлѣва́ющыѧ: блаже́нъ, глаго́лѧ, и҆̀же и҆ме́тъ и҆ разбїе́тъ младе́нцы твоѧ̑ ѡ҆ ка́мень. То́же и҆ вели́кїй і҆́ѡвъ любомꙋ́дрствꙋѧ ѡ҆ себѣ̀, сицево̀ нѣ́что гада́тельствꙋетъ: въ водѣ̀ ѹ҆́бѡ цвѣстѝ папи́рꙋ и҆ бꙋто́мꙋ (ро́дъ тра́въ) глаго́лющи, и҆ всѧ́комꙋ ѕла́кꙋ, лиши́вшемꙋсѧ и҆сто́чника, и҆зсꙋша́тисѧ, и҆ є҆́же, мѷрмико́леонъ (ле́въ мра́вїєвъ) поги́бе, ѿ неимѣ́нїѧ па́жити, сицево̀ нѣ́что зна́меновати ѡ҆бы́че. Восхотѣ́вый бо вели́кїй і҆́ѡвъ навѣ́тъ стра́сти показа́ти, соꙋразꙋмѣ̀ є҆ѧ̀ бесѣ́дꙋ, ѿ де́рзостнѣйшагѡ льва̀, и҆ ѡ҆ и҆́же всѣ́хъ слабѣ́йшагѡ мра́вїѧ сложи́въ и҆́мѧ. Приражє́нїѧ бо страсте́й ѿ ма́лыхъ начина́ютсѧ мечта́нїй, по примѣ́рꙋ мра́вїѧ, скры́тнѣ припо́лзающе: конє́чнаѧ же къ вели́кой возно́сѧтсѧ тѧ́жести, ꙗ҆́кѡ не ме́ньшее льва̀ нападе́нїѧ прилꙋчи́вшꙋсѧ пода́ти бѣ́дствїе. Тѣ́мже подоба́етъ подви́жникꙋ тогда̀ сража́тисѧ со страстьмѝ, є҆гда̀ ꙗ҆́кѡ мра́вїй прихо́дитъ, въ прима́нъ ма́лꙋю пи́щꙋ подме́щꙋщи. А҆́ще бо до льви́ныѧ дости́гнꙋтъ крѣ́пости прїитѝ, не ѹ҆до́бь побѣжда́емы быва́ютъ, и҆лѝ пи́щꙋ и҆̀мъ не пода́ти. Пи́ща же и҆́хъ, ꙗ҆́кѡ ѹ҆жѐ мно́жицею рече́сѧ, чрез̾ чꙋ́вства привходѧ́щїи чꙋ́вственныхъ (веще́й) ѡ҆́бразы. Сі́и бо пита́ютъ стра̑сти, ко́еждо мечта́нїе но воспрїѧ́тїи. Воѡрꙋжа́юще проти́вꙋ дꙋшѝ. Сегѡ̀ ра́ди и҆ хра́мꙋ ѻ҆по́ны законополо́жникъ ѹ҆стро́и, зна́менꙋѧ, ꙗ҆́кѡ подоба́етъ, ꙗ҆́кѡ хра́мъ чи́стꙋ свою̀ мы́сль блюстѝ хотѧ́щымъ: ꙗ҆́коже та́мѡ сѣ́ть на ѻ҆́кнахъ, дабы̀ ничто̀ ѿ нечи́стыхъ не могло̀ вползтѝ, ѹ҆стро́исѧ, та́кѡ и҆ чꙋ́вствамъ возбранє́нїѧ по́мыслѡвъ вплета́ти, не ѹ҆до́бный бꙋ́дꙋщагѡ сꙋжде́нїѧ впо́лзающымъ нечи̑стымъ мечта́нїѧмъ загражда̑юща вхо́дъ. И҆ є҆да̀ не сегѡ́ ли ра́ди ѻ҆хозі́а разболѣ́сѧ, занѐ ѿ ѻ҆по́ны падѐ; Є҆́же бо воздаѧ́нїѧ словеса̀ во вре́мѧ и҆скꙋше́нїй скрыва́ти (ло́жно ѹ҆́мствовати), низведе́нномꙋ ко страсте́мъ ѿ ѻ҆по́ны па́сти є҆́сть. Что́ же сеѧ̀ болѣ́зни є҆́сть трꙋ́днѣйше; тѣлесе́ бо є҆́сть болѣ́знь, є҆́же па́че є҆стества̀ и҆мѣ́ти стїхі́й равновѣ̑сїѧ, ѿ є҆ди́ныѧ си́лы въ и҆но́е па́че є҆стества̀ преложи́вшїѧсѧ: дꙋши́ же, є҆́же ѹ҆клони́тисѧ пра́вагѡ по́мысла недꙋготво́рными побѣжде́нныѧ страстьмѝ. Сицевы̀ сѣ́ти видѣ́нїемъ, є҆́же слы́шати могꙋща́го соплетѐ соломѡ́нъ, глаго́лющи: Ѻ҆́чи твоѝ є҆гда̀ ѹ҆́зрѧтъ чꙋждꙋ́ю, ѹ҆ста̀ твоѧ̑ тогда̀ возглаго́лютъ сквє́рнаѧ. Сквє́рнаѧ глаго́лющи, ꙗ҆̀же по грѣсѣ̀ срѣ́титисѧ и҆мꙋ̑щаѧ во вре́мѧ воздаѧ́нїѧ, сїѧ̑ бо помы́шлєннаѧ съ подоба́ющимъ ѹ҆строе́нїемъ, ѹ҆де́рживаютъ всѧ́ко прибѣ́дственнѡ ѻ҆че́съ зрѣ́нїе: а҆́ще же и҆ ѹ҆строе́нїе по́мысла, каково́мꙋ бы́ти подоба́етъ во вре́мѧ ѻ҆́но. Возлежи́ши бо, глаго́летъ, ꙗ҆́кѡ въ се́рдцѣ мо́рѧ, и҆ ꙗ҆́кѡ ко́рмчїй во мно́зѣй бꙋ́рѣ. А҆́ще бо возмо́жетъ кто̀ во вре́мени съ разжиза́ющимъ зрѣ́нїемъ бра́нь и҆мѣ́ти, та́кѡ подви́жна себѐ сотвори́тъ въ преще́нныхъ наказа́нїѧхъ, ꙗ҆́коже въ мо́ри ѡ҆бꙋрева́емый: без̾ трꙋда́ бо побѣди́тъ бра́нь творѧ́щихъ, не ѡ҆щꙋща́ѧ наноси́мыхъ ра́нъ. Ꙗ҆́коже рещѝ: бїю́тъ мѧ̀, и҆ не ѹ҆трꙋди́хсѧ, разсѣко́ша мѧ̀, а҆́зъ же не вѣ́дѣхъ. Ті́и бо бїѧ́хꙋ, глаго́летъ, и҆ посмѣва́тисѧ непщева́хꙋ, а҆́зъ же нижѐ заꙋше́нїѧ ѡ҆щꙋща́хъ. Стрѣ́лы бо младе́нєцъ бы́ша, нижѐ ко пре́лестѧмъ и҆́хъ ѡ҆брати́хсѧ, ꙗ҆́кѡ нижѐ бы́ти и҆̀хъ вмѣнѧ́ѧ. Та́кѡ и҆ дв҃дъ презира́ѧ сицевы́хъ проти́вникѡвъ глаго́лаше: ѹ҆клонѧ́ющагѡсѧ ѿ менѐ лꙋка́вагѡ не позна́хъ, нижѐ, є҆гда̀ прихожда́ше, глаго́летъ, нижѐ, є҆гда̀ ѹ҆далѧ́шесѧ, ѡ҆щꙋще́нїе прїѧ́хъ. А҆ и҆́же нижѐ сїѐ са́мое свѣ́дый, ꙗ҆́кѡ чꙋ́вствамъ къ чꙋ́вствꙋємымъ ѡ҆бще́нїе ѹ҆́бѡ є҆́сть мно́го, преле́сть же ѿ ѡ҆бще́нїѧ ѹ҆до́бнѡ быва́етъ: и҆ не ꙗ҆́же ѿ си́хъ тщетꙋ̀ предви́дѧщїй, но небре́жнѡ вдава́ющїйсѧ и҆̀мъ, ка́кѡ во вре́мѧ пре́лести ѹ҆разꙋмѣ́етъ навѣ́тъ, не бы́въ пре́жде наꙋче́нъ си́хъ разсꙋжде́нїю; ꙗ҆́кѡ бо чꙋ́вствамъ бра́нь быва́етъ съ чꙋ́вственными, и҆ да̑ни возлага́ютъ чꙋ̑вственнаѧ на побѣждє́нныѧ чꙋ̑вства. Сїѐ ꙗ҆́вно є҆́сть ѿ а҆ссѷрі́анъ съ содомлѧ́нами. Повѣствова́тельнѡ писа́нїе четыре́хъ царе́й а҆ссѷрі́йска ѧ҆зы́ка вво́дитъ къ пѧтѝ царє́мъ, и҆̀же ѻ҆́крестъ содо́ма, пе́рвѣе ѹ҆́бѡ согла́сїе, и҆ сою́зы, и҆ жє́ртвы ми̑рныѧ на мо́рѣ сла́номъ: пото́мъ ра́бство пѧтѝ, на двана́десѧть лѣ́тъ: пото́мъ въ тре́тїемъ на́десѧть ѿстꙋпле́нїе: въ четве́ртомъ же на́десѧть бра́нь возложе́ннꙋю ѿ четы́рехъ на пѧ́ть, и҆ плѣ́нныхъ взе́млющихъ и҆̀хъ. И҆ повѣствова́нїе ѹ҆́бѡ здѣ̀ коне́цъ и҆́мать. Мы́ же ѿ сеѧ по́вѣсти наꙋча́емсѧ, є҆́же въ на́съ, и҆ ꙗ҆̀же чꙋ́вствъ на чꙋ́вствєннаѧ бра̑ни. Кі́йждо бо и҆з̾ на́съ ѿ рожде́нїѧ да́же до двꙋна́десѧть лѣ́тъ не ѹ҆̀ разсꙋжде́нїе ѡ҆чи́стивый, покорѧ́етъ без̾ разбо́рꙋ чꙋ̑вства чꙋ́вствєннымъ, ꙗ҆́коже влады́камъ слꙋжа́щыѧ къ повелѣва́ємымъ. Зрѣ́нїе ѹ҆́бѡ ви̑димымъ, слы́шанїе же гласѡ́мъ, вкꙋ́съ же вла̑жнымъ, пара́мъ же ѡ҆бонѧ́нїе, ѡ҆сѧза́нїе же, тро́гати ѡ҆бы́кшымъ ѻ҆́ное чꙋ́вствєннымъ. Не могꙋ́щїй ѡ҆брѣстѝ ниеди́нагѡ воспѧще́нїѧ съ разсꙋжде́нїемъ воспрїѧ́ти ѻ҆́ныѧ по причи́нѣ ю҆́ношества, є҆гда́ же разсꙋ́докъ въ зрѣ́лость прїи́детъ, и҆ вре́дъ начне́тъ ѡ҆щꙋща́ти, ѡ҆ ѿринове́нїи а҆́бїе помышлѧ́етъ, и҆ бѣ́гствѣ ѿ сицева́гѡ порабоще́нїѧ. И҆ а҆́ще крѣ́пкїй бы́въ разсꙋжде́нїемъ сїю̀ ѹ҆тверди́тъ мы́сль, свобо́денъ всѧ́чески пребыва́етъ жесто́кихъ и҆збѣжа́въ влады́къ. А҆́ще же немощнѣ́йшее бꙋ́детъ и҆мѣ́ть въ предпрїѧ́тїи разсꙋжде́нїе, па́ки плѣнє́нныѧ чꙋ̑вства преда́стъ побѣждє́нныѧ госпо́дствꙋ чꙋ́вственныхъ, и҆ ра́бство про́чее мꙋчи́тельное терпѧ́щыѧ кромѣ̀ кі́ѧлибо благі́ѧ наде́жды. Сегѡ́ бо ра́ди и҆ въ повѣствова́нїи пѧ́ть царѝ побѣжде́нные ѿ четы́рехъ, совверга́ютсѧ въ кла̑дѧзи смолѧны̑ѧ: да мы̀ наꙋчи́мсѧ, ꙗ҆́кѡ чꙋ́вственными побѣжде́нные, ꙗ҆́кѡ во рва́хъ, и҆лѝ кла́дѧзѣхъ ка́ждымъ чꙋ́вствомъ, є҆́же по не́мъ (по чꙋ́вствѣ) ѡ҆браща́ютсѧ въ чꙋ́вственномъ. Ничесо́же па́че ви́димыхъ помышлѧ́юще про́чее, за є҆́же земны́ми свѧза́ти жела́нїе, и҆ наслажде́нїе, ꙗ҆̀же здѣ̀ веще́й возлюби́ти па́че, не́же ѹ҆́мныхъ. Та́кѡ и҆ возлюби́вый господи́на своего̀ ра́бъ, и҆ женꙋ̀ и҆ дѣ́ти, ѿверга́ющїйсѧ и҆́стинныѧ свобо́ды ра́ди тѣле́снагѡ сродства̀, ра́бъ во вѣ́ки быва́етъ прове́рченное ши́ломъ и҆мѣ́ѧ ѹ҆́хо: да не є҆сте́ственною слꙋ́ха слꙋ́шающи сква́жиною прїи́метъ и҆ногда̀ сло́во свобо́ды, но ра́бъ пребꙋ́детъ всегда̀, возлюби́вый настоѧ̑щаѧ. Сегѡ̀ ра́ди и҆ рꙋ́кꙋ є҆́мшїѧ за ꙗ҆́тра жены̀, внегда̀ би́тисѧ двꙋ́мъ мꙋжє́мъ, ѿсѣца́ти зако́нъ повелѣ̀. Ꙗ҆́кѡ бра́ни сꙋ́щей помыслѡ́въ ѡ҆ и҆збра́нїи мїрски́хъ и҆ небе́сныхъ бла̑гъ ѡ҆ста́вивъ и҆збра́нїе небе́сныхъ, ражда́ющихсѧ и҆ тлѣ́нїѧ сꙋ́щихъ є҆́млесѧ: ра́ди рожде́нныхъ бо, рожде́нїѧ ꙗ҆вѝ ве́щи. Ника́ѧ ѹ҆́бѡ по́льза ѿрещи́сѧ веще́й, не пребыва́ющымъ въ разсꙋжде́нїи, но влекѡ́мымъ, и҆ ѡ҆ставлѧ́ющымъ по́мыслꙋ, и҆ за є҆́же ча́стѡ ко ѡ҆ста́вленнымъ возвраща́тисѧ ко ѻ҆́нымъ ꙗ҆влѧ́ющымъ пристра́стїе, ꙗ҆́коже жена̀ лѡ́това. Ѡ҆брати́вшисѧ бо стои́тъ, да́же до ны́нѣ примѣ́ръ невѣ́рꙋющымъ, превраще́нна въ сто́лпъ сла́ный. Толи́ко бо ѻ҆бы́чай, є҆гѡ́же ѡ҆́бразъ сїѧ̑, не возвра́тнѡ хотѧ́щыѧ ѹ҆дали́тисѧ, къ себѣ̀ ѡ҆браща́ющи. Чесо́же и҆ повелѣва́ющїй зако́нъ входѧ́щемꙋ во хра́мъ, по соверше́нїи моли́твы, не во ѻ҆́нꙋю возвраща́тисѧ две́рь, є҆́юже вни́де: но проти́вною и҆сходи́ти, не возвра́тнѡ є҆́же пра́во ше́ствїе творѧ́щꙋ: ра́звѣ є҆́же не подоба́етъ ѹ҆си́лїю правоты̀ въ добродѣ́тели, проти́вными ѹ҆клонѧ́тисѧ недоꙋмѣ́ньми. Ча́стыѧ бо къ тѣ́мъ, ѿ ни́хже и҆зыдо́хомъ, восклонє́нїѧ всѧ́чески ѿ ѻ҆быкнове́нїѧ къ за̑днимъ влекꙋ́тъ, и҆ пре́днее ѡ҆сла́бивъ стре́мленїе всѐ противꙋвлекꙋ́тъ, и҆ возврати́тисѧ ко дрє́внимъ ѹ҆строева́ютъ ѕлы̑мъ. Лю́то во ѻ҆бы́чай ѹ҆держа́ти ѹ҆ себѐ, и҆ не попꙋсти́ти па́ки къ пе́рвомꙋ навыкнове́нїю воста́ти добродѣ́тели. Навыкнове́нїе бо ѿ ѻ҆бы́чаѧ, ѿ навыкнове́нїѧ же є҆стество̀ быва́етъ: є҆стество́ же преложи́ти, и҆ премѣни́ти трꙋ́дно. А҆́ще бо и҆ ѹ҆клони́тсѧ ма́лѡ нꙋ́ждею, а҆́бїе къ себѣ̀ возвраща́етсѧ. Дви́жимое ѹ҆́бѡ ѿ свои́хъ предѣ́лѡвъ, не всѧ́чески прехо́дитъ, а҆́ще не па́ки мно́гъ трꙋ́дъ ѻ҆́ное тѣ́мже пꙋте́мъ вспѧ́ть тещѝ ѹ҆стро́итъ, ꙗ҆́кѡ ко ѡ҆ста́вленномꙋ ѿ ѻ҆бы́чаѧ па́ки прїитѝ. Зри́ бо ѻ҆бы́чаѧмъ послѣ́дꙋющꙋю дꙋ́шꙋ, ка́кѡ і҆́дѡламъ присѣди́тъ, прилѣпи́въ себѐ неѡбра̑знымъ вещества́мъ: и҆ при хотѧ́щемъ на высоча̑йшаѧ рꙋководи́ти сло́вѣ, не присѣдѧ́щи, ѿверга́етъ совосхожде́нїе, глаго́лющи: не могꙋ̀ воста́ти пред̾ тобо́ю, ꙗ҆́кѡ ѻ҆бы̑чнаѧ жє́нскаѧ мѝ сꙋ́ть. Ꙗ҆́же бо житє́йскимъ веща́мъ приꙋспокоева́ющаѧсѧ ѿ мно́га вре́мене дꙋша̀ присѣди́тъ, сами́мъ ѹ҆́бѡ по себѣ̀ без̾ѡбра̑знымъ, хꙋдо́жествомъ же человѣ́ческимъ, ѡ҆́бразъ прїе́млющымъ. Ка́ѧ бо небез̾ѡбра́зна ве́щь бога́тство, и҆ сла́ва, и҆ прѡ́чїѧ житїѧ̀ ве́щы ничесо́же и҆мꙋ́щыѧ ꙗ҆́внѡ, нижѐ раздѣ́льнѡ, подо́бїемъ же ѹ҆добоѻбма́нчивымъ представлѧ́ющыѧ и҆́стинꙋ въ принѧ́тїи по всѧ̑ дни̑ на себѧ̀ разли́чныхъ премѣне́нїй. Ѡ҆́бразъ же налага́емъ мы̀ веща́мъ, є҆гда̀ къ ничесомꙋ́же полє́знымъ вымышлѧ́емъ ви́дъ поле́зныхъ веще́й по́мысламъ человѣ̑ческимъ. Є҆гда́ бо нꙋ́жнꙋю тѣ́ла потре́бꙋ вы́мыслами въ непристо́йное распространѧ́емъ многоцѣ́нїе, пи́щꙋ ѹ҆́бѡ безчи́сленными приправлѧ́юще сластьмѝ и҆ ѹ҆готовлѧ́юще, ѻ҆дє́жды же къ ро́скоши и҆ ѹ҆дово́льствїю любоче́стнѡ распещрѧ́юще. А҆́бїе ѡ҆сꙋжда́еми ѡ҆ сꙋетѣ̀ се́й, ꙗ҆́кѡ всꙋ́е и҆ тще́тнѡ, ма́лыми могꙋ́щей и҆сполнѧ́тисѧ потре́бѣ, сла́достными и҆ждиве́нїи пиры̀ ѹ҆краша́юще, ѡ҆правда̑нїѧ ꙗ҆́кѡ ѡ҆ подоба́ющихъ твори́мъ. Что̀ и҆́но; Ра́звѣ без̾ѡбра́зными веществы̀ ѡ҆́бразъ ѡ҆бложи́ти любопри́мсѧ: до́брѣ же и҆ є҆́же, присѣдѧ́щꙋю си́мъ реко́хомъ сицевꙋ̀ дꙋ́шꙋ. Ꙗ҆́же бо ѡ҆ рече́нныхъ сицевы́ѧ ѹ҆ себѐ сꙋждє́нїѧ ѹ҆тверди́вшаѧ, прилѣпи́сѧ си̑мъ веще́мъ, ѻ҆бы́чаю про́чее, и҆ не и҆́стинѣ слꙋжа́щи: и҆ ѻ҆быкнове́нїи, ꙗ҆́кѡ мѣ́сѧчною ничистото́ю си́хъ ѡ҆сквернѧ́ющи є҆стество̀. Є҆́же бо сидѣ́ти, пра́здность благи́хъ, и҆ сластолю́бїе, писа́нїе здѣ̀ глаго́летъ: пра́здность ѹ҆́бѡ, є҆гда̀ глаго́летъ, сѣдѧ́щихъ во тьмѣ̀, и҆ сѣ́ни сме́ртнѣй, свѧ́занныхъ нището́ю и҆ желѣ́зомъ: тьма́ бо и҆ пꙋ́ты возбране́нїѧ дѣ̑ланїѧ сꙋ́ть: сластолю́бїе же, є҆гда̀ речѐ ѿ ѡ҆брати́вшихсѧ се́рдцемъ во є҆гѵ́петъ, и҆ дрꙋ́гъ ко дрꙋ́гꙋ глаго́лющихъ: воспомѧнꙋ́хомъ, є҆гда̀ сѣдо́хомъ над̾ котлы̀ мѧсны́ми, и҆ ꙗ҆до́хомъ мѧса̀ до сы́тости. Вои́стиннꙋ бо над̾ котлы̀ сѣдѧ́тъ сластолю́бцы, сладостра́стнымъ и҆ непреста́ннымъ жа́ромъ жела́нїѧ возжиза́юще, сластолю́бїѧ же чревобѣ́сїе ма́терь. Сїѧ́ бо ражда́етъ сластолю́бїе, а҆ вско́рѣ и҆ мнѡ́гїѧ и҆ны̑ѧ стра̑сти. Ѿ сегѡ́ бо, ꙗ҆́кѡ ѿ ко́рене, восхо́дѧтъ произраста́ющыѧ прѡ́чїѧ стра̑сти, и҆ пома́лꙋ къ ро́ждшемꙋ (сластолю́бїю) присоедини́вшесѧ, до небесѐ досѧза́емыѧ и҆спꙋща́ютъ ѕлѡ́бы. Сребролю́бїе бо, и҆ ꙗ҆́рость, и҆ печа́ль, чревобѣ́сїѧ сꙋ́ть и҆зча̑дїѧ и҆ ѿра̑сли. Потре́ба бо пе́рвѣе бога́тства ѡ҆бжо́рливомꙋ вожделѣ́нїе при́снѡ пребыва́ющее и҆спо́лнити, а҆́ще и҆ сїѐ николи́же и҆сполнѧ́етсѧ. Къ возбранѧ́ющымъ же стѧжа́нїю си́хъ нꙋ́жно дви́гатисѧ ꙗ҆́рости. Печа́ль же неминꙋ́емѡ слѣ́дꙋетъ ꙗ҆́рости не прише́дшей въ дѣ́йство ра́ди не́мощи. И҆́бо на пе́рсехъ и҆ чре́вѣ ходѧ́щїй, є҆гда̀ ѹ҆́бѡ и҆́мать твори̑тельныѧ сласте́й вещества̀, на чре́вѣ хо́дитъ, є҆гда́ же си́хъ не и҆́мать на пе́рсѣхъ, и҆дѣ́же ꙗ҆́рость. Сластолюби́вїи бо лиша́еми сласте́й гнѣ́ваютсѧ и҆ ѡ҆горча́ютсѧ. Тѣ́мже вели́кїй мѡѷсе́й сло́во сꙋ́дное возлага́етъ на пе́рсехъ свѧще́нника, въ гада́нїи ꙗ҆влѧ́ющи, ꙗ҆́кѡ подоба́етъ та́йнѡ стремле́нїѧ ꙗ҆́ростныѧ стра́сти ѹ҆правлѧ́ти по́мысломъ: сло́во бо сꙋ́дное, є҆́сть сло́во разсꙋжде́нїѧ. И҆ се́й ѹ҆́бѡ сло́вомъ де́ржитъ стра́сть, несоверше́нъ бо є҆́сть: соверше́нный же мѡѷсе́й всѐ взе́млетъ ꙗ҆́ростное: не бо̀ сло́во но́ситъ, но са́мꙋ грꙋ́дь взе́млетъ. Взѧ́въ бо, глаго́летъ, мѡѷсе́й грꙋ́дь, ѿлꙋчѝ ю҆̀ возложе́нїе пред̾ гдⷭ҇емъ. И҆ны́и же сꙋ́ть, и҆̀же нижѐ всю̀ ѿсѣ́кнꙋвъ ꙗ҆́рость, нижѐ сло́вомъ держа́ще стра́сть, но трꙋдо́мъ побѣжда́юще. Сі́и же сꙋ́ть, и҆̀же ма́лꙋю пе́рсь съ мы́шцею ѿе́млющїи: мы́шца бо трꙋда̀ и҆ дѣ́ланїѧ зна́менїе. Та́кожде и҆ є҆́же на чре́вѣ ходи́ти, сла́сть, и҆́стиннѣйшее подо́бїе є҆́сть, поне́же бо вина̀ сласте́й сїѐ (чре́во): и҆спо́лнившꙋсѧ бо чре́вꙋ, жела́нїѧ и҆ и҆ны́хъ страсте́й быва́ютъ крѣ́пльшыѧ, въ скꙋ́дости же сꙋ́щемꙋ, ми́рныѧ и҆ споко́йнѣйшыѧ: и҆ здѣ̀ ѹ҆́бѡ є҆́сть разли́чїе предспѣва́ющагѡ и҆ соверше́ннагѡ. Мѡѷсе́й бо ѹ҆́бѡ соверше́ннѡ сла́сть бра́шенъ ѿверга́ющи, и҆змы̀ ѹ҆тро́бꙋ и҆ но́ги водо́ю: ѹ҆тро́бꙋ ѹ҆́бѡ сла́сть, но́ги же восхожде́нїѧ и҆ преꙋспѣ́ѧнїѧ въ гада́нїи показꙋ́ющїй: преꙋспѣва́ющїй же, ꙗ҆̀же во чре́вѣ мы́етъ, не чре́во всѐ. И҆ сїе́ же: и҆змы́ же, и҆ є҆́же, мы́ютъ, мно́гое и҆́мꙋтъ разли́чїе. Ѻ҆́во ѹ҆́бѡ є҆́сть произво́льно, ѻ҆́во же ѿ повелѣ́нїѧ быва́емое. Подоба́етъ бо соверше́нномꙋ самопроизво́льнымъ ѹ҆се́рдїемъ дви́гатисѧ къ дѣѧ́нїѧмъ добродѣ́тели, преꙋспѣва́ющемꙋ же ѹ҆вѣща́нїемъ наста́вника ѹ҆вѣрѧ́емꙋ: ѕѣлѡ́ же прилѣ́жнѡ наблюда́ть сїѐ: ꙗ҆́кѡ ма́лꙋ грꙋ́дь всю̀ ѿе́млетъ, ѹ҆тро́бꙋ же не взе́млетъ, мы́етъ же. Мꙋ́дрый бо всю̀ ꙗ҆́рость мо́жетъ ѿри́нꙋти, и҆ ѿсѣщѝ: ѹ҆тро́бꙋ же ѿсѣщѝ не мо́жетъ. Нꙋ̑жныѧ бо бра́шна є҆стество̀ нꙋ́дитъ ѹ҆потреблѧ́ти, и҆ возде́ржнѣйшаго: не ходѧ́щыѧ же пра́вымъ и҆ тве́рдымъ сло́вомъ дꙋшѝ, но блꙋ́дными поврежде́нныѧ сластьмѝ, сегѡ̀ ра́ди разгара́етсѧ чре́во. Поне́же а҆́ще и҆ вмѣсти̑лища тѣ́ла и҆сполнѧ́ютсѧ, пребыва́етъ жа́ждꙋщее вожделѣ́нїе, послѣ́дꙋетъ же за возгорѣ́нїемъ чре́ва па́сти стегнꙋ̀. Немощна́ бо быва́етъ мы́сль къ произведе́нїю до́брыхъ дѣ́лъ, горѧ́щꙋ чре́вꙋ ѿ мно́жества бра́шенъ, и҆ дх҃о́вныѧ разорѧ́етъ трꙋды̀. Сїѧ́ бо стегно́мъ зако́нное въ гада́нїи предста́ви сло́во. Тѣ́мже ѹ҆́бѡ сластолюби́вый на чре́вѣ хо́дитъ ве́сь, къ наслади̑тельнымъ ѹ҆клонѧ́ющисѧ сласте́мъ: нача́вшїй же добродѣ́тельно житїѐ, тꙋ́къ чре́ва ѿе́млетъ, ѹ҆тꙋчнѧ́ющихъ тѣ́ло пи́щей ѿрица́ющисѧ: преꙋспѣва́ющїй же, ꙗ҆̀же сꙋ́ть въ чре́вѣ, мы́етъ: соверше́нный же всѐ и҆змыва́етъ чре́во, и҆зли́шнѧѧ ѿ нꙋ́жныѧ потре́бы всѧ́чески ѿмета́ющи, ѕѣлѡ́ же прили́чно и҆́же на пе́рси и҆ чре́вѣ прилѣжи́тъ, сїѐ, по́йдеши: сла́сть бо не стоѧ́щымъ и҆ поко́ѧщымсѧ, но дви́жꙋщымсѧ и҆ смꙋще́нїѧ и҆спо́лнєннымъ сво́йственна є҆́сть, па́че же над̾ си́лою чревобѣ́сїѧ сво́йственнѣйше є҆́сть по́хотей движе́нїе блꙋ́дныхъ. Тѣ́мже и҆ є҆стество̀ сво́йства си́хъ показа́ти хотѧ́щи страсте́й, под̾ чре́вомъ ѹ҆дѡ́бныѧ къ сои́тїю положѝ ѹ҆́ды, бли́зости сво́йство показꙋ́ющи. А҆́ще бо немощна̀ є҆́сть сїѧ̑ стра́сть, ѿ недоста́тка превышележа́щагѡ немоществꙋ́етсѧ, а҆́ще же воспалѧ́етсѧ и҆ подви́гнꙋсѧ, ѿтꙋ́дꙋже рꙋково́дствꙋемꙋ и҆́мать си́лꙋ. Не то́чїю же си́хъ, чревобѣ́сїе пита́тельно є҆́сть, и҆ корми́тельно, но и҆ всѣ́хъ бла̑гъ и҆стреби́тельно быва́етъ, ѡ҆бдержа́щей бо се́й стра́сти, и҆ нача́ло воспрїѧ́вшей, па́дати и҆ и҆зтреблѧ́тисѧ благі̑ѧ ѻ҆бы̑чаи и҆́мꙋтъ, воздержа́нїе, цѣломꙋ́дрїе, мꙋ́жество, терпѣ́нїе, и҆ про́чыѧ всѣ̀ добродѣ́тели: сїе́ бо въ гада́нїи і҆еремі́а ꙗ҆́вѣ рекі́й: Ꙗ҆́кѡ разрꙋшѝ ѻ҆́крестъ стѣ́нꙋ і҆ерⷭ҇ли́ма а҆рхїмаги́ръ вавѷлѡ́нскїй, стра́сть чревобѣ́сїѧ а҆рхїмаги́ра прорекі́й. Ꙗ҆́коже бо а҆рхїмаги́ръ всѧ́ко и҆́мать тща́нїе, чре́вꙋ рабо́тати, и҆ хꙋдо́жества и҆з̾ѡбрѣта́етъ, безчи̑сленныѧ сла̑сти ѹ҆строѧ́ющи: та́кѡ чревобѣ́сїе всѧ́ко дви́жетъ ѹ҆хищре́нїе, слꙋжа́щи ꙗ҆́же къ горта́ни сла́сти, ѿе́млетъ же и҆ низлага́етъ ѻ҆пло́тъ добродѣ́телей, бра́шенъ многоразли́чїе. Сла́сти бо и҆ приправлє́нїѧ, (бра́шенъ) ꙗ҆̀же ѹ҆жѐ до́брѣ ѹ҆крѣпле́нныѧ добродѣ́тели навѣ́ты и҆ разорє́нїѧ быва́ютъ, крѣ́пость ѻ҆́ныѧ и҆ тве́рдость потрѧса́ющыѧ, и҆ до́лꙋ низверга́ющыѧ. Ꙗ҆́коже и҆зли́шество и҆стреблѧ́етъ добродѣ́тєли, та́кѡ и҆ ѹ҆мѣ́ренность ѻ҆быкнове́ннѡ разрꙋша́етъ ѻ҆пло́тъ ѕлы́хъ дѣ́лъ: ꙗ҆́коже бо стѣ́нꙋ і҆ерꙋсали́ма, ми́рныѧ дꙋшѝ вавѷлѡ́нскїй разорѝ а҆рхїмаги́ръ, сла̑сти плотскі̑ѧ хꙋдо́жествомъ ѹ҆строе́нїѧ бра́шенъ возбꙋди́въ: та́кѡ и҆ сосꙋ́дъ длѧ кваше́нїѧ хлѣ́ба ꙗ҆чме́нна і҆зра́ильтѧнъ ѡ҆браща́ющисѧ, ски́нїи низложѝ мадїани́тѡвъ. Проста́ѧ бо пи́ща ѡ҆браща́ема и҆ преꙋспѣва́ющи на мно́зѣ, разрꙋша́етъ жела̑нїѧ блꙋда̀. Мадїани́ты бо страсте́й блꙋда̀ несꙋ́тъ зна́менїе: сі́и бо сꙋ́ть и҆̀же блꙋды̀ привве́дшїи і҆зра́илю, и҆ мно́гое мно́жество прельсти́вшїи ю҆́ношей. Ѕѣлѡ́ же прили́чно ски́нїи ѹ҆́бѡ и҆́мать писа́нїе мадїани́тъ, стѣ́нꙋ же і҆ерꙋсали́мъ: всѧ́ бо ѡ҆бдержа́щаѧ добродѣ́тель, тверда̀ и҆ и҆звѣ́стна. Содержа́щаѧ же ѕло́бꙋ, ѡ҆́бразъ є҆́сть и҆ сѣ́нь, ѿ мечта́нїѧ ничи́мже разли́чествꙋющаѧ. Сегѡ̀ ра́ди градѡ́въ бѣ́гаша ст҃і́и и҆ собесѣ́дованїѧ мно́гихъ ѹ҆клони́шасѧ па́че же ꙗ҆звоно́сныѧ болѣ́зни тлетво́рное вѣ́дѧще развра́тныхъ люде́й сожи́тїе. Сегѡ̀ ра́ди ничесѡ̀ прїе́млюще ѻ҆внопита́льны стѧжа́нїѧ ѡ҆ста́виша, ѿрица́ющесѧ є҆́же ѿ си́хъ попече́нїѧ (развлече́нїѧ). Сегѡ̀ ра́ди и҆лїа̀ ѹ҆́бѡ ѡ҆ста́вивъ і҆ꙋде́ю, ѡ҆бита́ше въ карми́льстѣй горѣ̀, пꙋсты́ннѣй и҆ ѕвѣре́й и҆спо́лненнѣй, и҆ кромѣ̀ дре́въ въ ѹ҆тѣше́нїе пи́щи нечегѡ̀ неимꙋ́щей. Дово́льствовасѧ ѹ҆́бѡ плода́ми си́хъ, потре́бꙋ є҆стества̀ и҆сполнѧ́ющи. Є҆лїссе́й же подо́бнѡ то́ежде и҆мѣ̀ житїѐ, съ и҆ны́ми благи́ми, и҆ є҆́же въ пꙋсты́нѣхъ ѹ҆се́рднѡ жи́ти ѿ ѹ҆чи́телѧ воспрїѧ́въ, и҆ і҆ѡа́ннъ же въ пꙋсты́ни ѡ҆бита́ющи і҆ѻрда́на, а҆крі́ды ꙗ҆дѧ́ше, и҆ ме́дъ ди́вїй, показꙋ́ющи мнѡ́гимъ, какова̀ є҆́сть безмѧте́жнаѧ потре́ба тѣлесѐ, и҆ поноша́ѧ и҆̀мъ попечи́тельное наслажде́нїе. Не́гли же и҆ воѻбщѐ сицевы́й мѡѷсе́й полага́етъ зако́нъ, ѡ҆ ма́ннѣ і҆зра́ильтѧнѡмъ заповѣ́дꙋѧ, є҆́же дово́льное дню̀ собира́ти то́чїю: дне́внꙋ та́йнѡ бы́ти повелѣва́ѧ человѣ́ческꙋ житїю̀, и҆ не приꙋготовлѧ́емꙋ, почита́ѧ сїѐ за подоба́ющее слове́сномꙋ є҆стествꙋ̀, дово́льнымъ бы́ти прилꙋчи́вшимисѧ, про́чихъ же веще́й раздаѧ́телемъ и҆сповѣ́дати бг҃а. И҆лѝ тѣ̀, ко́и впре́дъ дѣ́лаютъ приꙋготовлє́нїѧ, ка́жꙋтсѧ не вѣ́рити про́мыслꙋ и҆ благода́ти бж҃їей, ꙗ҆́кѡ не всегда̀ и҆сточа́ющей на человѣ́ки при̑сныѧ да́ры. И҆ вкра́тцѣ рещѝ, сегѡ̀ ра́ди всѝ ст҃і́и, и҆́хже не бѣ̀ досто́инъ ве́сь мі́ръ, ѡ҆ста́виша вселе́ннꙋю, въ пꙋсты́нѧхъ скита́ющесѧ и҆ въ гора́хъ и҆ въ верте́пахъ, и҆ въ про́пастехъ земны́хъ, и҆ проидо́ша въ ми́лѡтехъ, и҆ въ ко́зїихъ ко́жахъ, лише́ни, скорбѧ́ще, ѡ҆ѕло́блени, ѕлонра́внѣйшихъ человѣ́ческихъ ѿбѣга́юще ѕло́бъ, и҆ ꙗ҆̀же во гра́дѣхъ волнꙋ́ющихъ и҆ премѣнѧ́ющихсѧ веще́й. Ꙗ҆́кѡ да не ѹ҆си́лїемъ стремле́нїѧ, ꙗ҆́коже ѿ наси́лїѧ и҆сто́чника, внесены̀ бꙋ́дꙋтъ въ неразлича́ющее мно́гихъ веще́й смѣше́нїе, ра́дꙋющесѧ же сожи́тїю со ѕвѣрьмѝ, ꙗ҆́кѡ ѿ си́хъ вре́дъ ме́ньшїй, не́жели ѿ человѣ̑къ, быва́етъ: сꙋди́ша ѹ҆̀бо, па́че человѣ̑къ ꙗ҆́кѡ навѣ́тныхъ бѣ́гати, ввѣрѧ́тисѧ же ѕвѣрє́мъ ꙗ҆́кѡ дрꙋгѡ́мъ: ниже́ бо сі́и ѹ҆́чатъ ѕло́бѣ, ѻ҆нѝ и҆ добродѣ́тели чꙋдѧ́тсѧ, и҆ ѻ҆́нꙋю чтꙋ́тъ. Си́це ѹ҆́бѡ данїи́ла погꙋби́ша, ꙗ҆́коже мнѣ́ша, человѣ́цы, спасо́ша же львы̀, и҆̀же ѿ не́нависти непра́веднѡ ѡ҆сꙋжде́нна, сі́и сохра́нше, и҆ пра́вдꙋ въ человѣ́цѣхъ без̾ мзды̀ ѡ҆ста́вленнꙋю, сі́и пра́вый ѡ҆ непра́веднѡ ѡ҆сꙋжде́нномъ сꙋ́дъ возвѣсти́вшїи, и҆ бы́сть добродѣ́тель мꙋ́жа человѣ́кѡмъ ѹ҆́бѡ не́нависти и҆ вражды̀ слꙋ́чай, ѕвѣрє́мъ же стыдѣ́нїѧ и҆ чествова́нїѧ вина̀. Є҆ли́цѣмъ ѹ҆́бѡ любо́вь къ лꙋ́чшей жи́зни привсели́сѧ, поревнꙋ́имъ добродѣ́телємъ ст҃ы́хъ, и҆ ѹ҆дали́вшесѧ повелѣ́нїй ра́бскихъ тѣ́ла, свобо́дꙋ го́нимъ: и҆ ѿ зижди́телѧ въ пꙋсты́нѣ ѡ҆ста́вленнаго ди́вїѧго ѻ҆сла̀, и҆ ѹ҆коре́нїѧ тре́бꙋющаго да́ни, не слы́шащаго, и҆ посмѣва́ющагосѧ мно́гꙋ наро́дꙋ гра́да, а҆́ще и҆ до ны́нѣ бре́мѧ носи́ти, ѹ҆стро́ихомъ того̀, страсте́мъ и҆ ѕло́бамъ подпрѧ́гнꙋвши, но ны́нѣ ѹ҆́бѡ разрѣши́мъ ѿ ѹ҆́зъ, а҆́ще и҆ прекосло́вѧтъ, не є҆стество́мъ госпо́дїе, но ѿ ѻ҆бы́чаѧ госпо́дство притѧжа́вшїи: всѧ́чески слꙋ́шающе, не ѧ҆зы́комъ є҆ди́нѣмъ, и҆ просты́мъ гла́сомъ, но расположе́нїемъ глаго́люще на́мъ: ꙗ҆́кѡ гдⷭ҇ь є҆го̀ тре́бꙋетъ, а҆́бїе же по́слютъ ѧ҆̀, да ѹ҆кра́шенный а҆по́стольскими ѻ҆де́ждами, колесни́ца сло́ва бꙋ́детъ: и҆лѝ на пре́жней ѡ҆ста́вленный па́жити, созадѝ всѧ́кагѡ цвѣтꙋ́щагѡ да и҆́щетъ, є҆́же є҆́сть процвѣта́ющымъ бж҃е́ственнагѡ писа́нїѧ слѣ́дꙋѧ глаго́ламъ, рꙋководи́тисѧ въ чꙋ́дное житїѐ, и҆ пи́щꙋ вкꙋ́пѣ и҆ ѹ҆веселе́нїе плодоносѧ́щее мно́гое. Вкꙋ́пѣ же и҆ и҆ска́ти подоба́етъ, ка́кѡ созадѝ всѧ́кагѡ цвѣтꙋ́щагѡ и҆́щетъ, и҆́же въ пꙋсты́ни ѡ҆ста́вленный ѿ бг҃а ди́вїй ѻ҆се́лъ, пи́щꙋ и҆мѣ́ѧ пꙋсты́ннꙋ, и҆ сѣ́нь и҆мꙋ́щїй, сла́ность сла́ности и҆ пꙋсты́ни, ꙗ҆́кѡ бо́льшею ча́стїю не совсѣ́мъ къ произрастѣ́нїю ѕла́ка сꙋ́щей ѹ҆до́бнѣй; А҆́ще не ѹ҆́бѡ кто̀ рече́тъ, не и҆мѣ́ти страсте́й, дово́льно є҆́сть, и҆ска́ти видѣ́нїѧ въ бж҃е́ственныхъ словесѣ́хъ, ко и҆зсꙋше́нїю вла́ги страсте́й. Ѡ҆ста́вимъ житє́йскїѧ вє́щи, и҆ ко бла́гамъ дꙋшѝ возни́кнемъ. Доко́лѣ въ дѣ́тскихъ ѹ҆веселе́нїихъ пребыва́емъ, мꙋ́жественнагѡ николи́же воспрїе́млюще мꙋдрова́нїѧ; Доко́лѣ тща́нїемъ сла́бльше ѻ҆трокѡ́въ дѣ́емъ, нижѐ ѿ ни́хъ въ преспѣ́ѧнїе бо́льшихъ дѣ́лъ рꙋководи́ми быва́емъ; Ѻ҆нѝ премѣнѧ́ѧ во́зрасты, и҆ ѹ҆строє́нїѧ ко и҆гра́мъ премѣнѧ́ютъ, и҆ є҆́же къ вещества́мъ ѹ҆до́бнѡ ѡ҆ставлѧ́ютъ пристра́стїе. Ка́рїи бо не́гли и҆̀мъ и҆ лоды́жки и҆ шары̀, и҆гры̀ є҆́сть вещества̀, и҆ къ си̑мъ пристра́стны сꙋ́ть, до́ндеже є҆щѐ несоверше́нно мꙋдрова́нїе и҆́мꙋтъ, и҆ чє́стна непщꙋ́ютъ сїѧ̑: а҆́ще же преꙋспѣ́ѧвъ кто̀ бꙋ́детъ мꙋ́жъ, ѿве́ргши ѻ҆́наѧ, и҆ ѡ҆ дѣ́лѣхъ со мно́гимъ тща́нїемъ прилѣжа́ти бꙋ́детъ: мы́ же пребы́хомъ въ ѻ҆́трочествѣ, ѹ҆дивлѧ́ющесѧ достѡ́йнымъ и҆гры̀ и҆ смѣ́ха, и҆ коснꙋ́тисѧ тща́нїѧ лꙋ́чшихъ веще́й, и҆ воспрїѧ́ти по́мыслъ мꙋжє́мъ подоба́ющїй ѡ҆ста́вивъ, въ земны́хъ ѹ҆слажде́нїихъ пребыва́емъ, смѣ́хъ подаю́ще разсꙋжда́ющымъ вє́щи по слѣ́дствїю є҆стества̀. Ꙗ҆́коже бо сра́мно мꙋ́жа соверше́нна зрѣ́ти въ пе́рсти сѣдѧ́ща, и҆ на песцѣ̀ ѹ҆тѣ̑хи дѣ̑тскїѧ пи́шꙋща, си́це сра́мно, и҆ мно́гѡ сра́мнѣе є҆́сть наслажде́нїе вѣ́чныхъ бла̑гъ содѣ́ловающихъ, въ пе́рсти валѧ́ющихсѧ зрѣ́ти, непристо́йностїю предначина́нїй посрамлѧ́ющихъ соверше́нство ѡ҆бѣтова́нїѧ. Сегѡ́ же на́мъ вино́вно, ꙗ҆́коже ѡ҆бы́че, є҆́же ничесо́же помышлѧ́ти бо́льши зри́мыхъ, нижѐ ѿ сравне́нїѧ скꙋ́дости настоѧ́щихъ, преимꙋ́щество позна́ти ꙗ҆̀же та́мѡ бла̑гъ, пре́жде ѡ҆сїѧ́ннымъ на́мъ ѿ свѣ́тлости ꙗ҆̀же здѣ̀ мни́мыхъ честны́хъ ѡ҆бдержа́тисѧ, и҆ къ си̑мъ пригвожда́ти вожделѣ́нїе. При́снѡ бо за неимѣ́нїемъ лꙋ́чшихъ, почита́ютсѧ хꙋ̑ждшаѧ, ѻ҆́ныхъ наслѣ́дствꙋюще мѣ́сто. Ꙗ҆́кѡ а҆́ще бы и҆мѣ́ли бы́хомъ высоча́йшее ѡ҆ бꙋ́дꙋщихъ понѧ́тїе, не бы̀ къ си̑мъ зїѧ́юще пребы́хомъ. Начне́мъ ѹ҆̀бо ѹ҆странѧ́тисѧ настоѧ́щихъ, презира́имъ стѧжа̑нїѧ, и҆ бога́тство, и҆ всѧ̑ потоплѧ́ющаѧ по́мыслъ, и҆ погрꙋже́нъ низносѧ̑щаѧ ѻ҆́ный: ѿри́немъ ѡ҆бремене́нїе, и҆ да ма́лѡ возни́кнетъ кора́бль, и҆зве́ржемъ ѡ҆бꙋрева́еми и҆ ѿ сосꙋ́дѡвъ мнѡ́гїѧ, дабы̀ ко́рмчїй ѹ҆́мъ, съ соплывꙋ́щими спасти́сѧ мо́глъ по́мыслы. А҆́ще бо на мо́ри плывꙋ́щїе, ѡ҆бꙋрева́еми презира́ютъ и҆мѣ́нїе, и҆ тѧ́жесть свои́ми рꙋка́ми въ мо́ре вверга́ютъ, за второ́е и҆мѣ́нїе жи́знь сꙋдѧ́ще: и҆ да не напо́лненный кора́бль бѣ́дствꙋетъ тѧ́гостїю бре́мене подавлѧ́емый, ѡ҆блегча́ютъ се́й, лꙋ̑чшаѧ почтѝ и҆з̾ веще́й во глꙋбинꙋ̀ ме́щꙋще. Чесѡ́ же ра́ди и҆ мы̀, ра́ди лꙋ́чшїѧ жи́зни, не презира́емъ влекꙋ̑щаѧ въ бе́зднꙋ дꙋ́шꙋ; чесѡ̀ ра́ди не мо́жетъ стра́хъ бж҃їй, є҆ли́кѡ мо́жетъ мо́рѧ стра́хъ; Ті́и вожделѣ́юще привре́менныѧ жи́зни, тщетꙋ̀ кꙋ́пли не за вели́ко сꙋ́дѧтъ: мы́ же вѣ́чныѧ жи́зни вожделѣ́ти глаго́лющесѧ, нижѐ вре́мєннаѧ презира́емъ: но жела́емъ па́че съ бре́менемъ поги́бнꙋти, не́жели спасти́сѧ, ѻ҆́ныхъ лиша́еми. Совлече́мъ, молю̀, всѧ̑: на̑гъ бо стои́тъ проти́вникъ. Ниже́ бо борю́щїисѧ ѡ҆блече́нни бо́рютсѧ, наги́хъ ѻ҆́ныхъ на по́прище подви́жническїй выво́дитъ зако́нъ: а҆́ще жа́ръ, и҆лѝ а҆́ще хла́дъ, та́кѡ вхо́дѧтъ ѻ҆дє́жды внѣ̀ ѡ҆ставлѧ́юще. А҆́ще же кто̀ ѿ ѻ҆́ныхъ ѡ҆бнаже́нїѧ ѿрече́тсѧ, и҆ по́двига ѿрече́сѧ: мы́ же подвиза́тисѧ заповѣ́дꙋеми, и҆ со врага́ми мно́гѡ чꙋ́вственныхъ ѕѣ́льнѣйшими борю́щїисѧ, не то́чїю не совлекли́сѧ, но и҆ безчи́сленныѧ на ра́менахъ бремена̀ носѧ́ще покꙋша́емсѧ подвиза́тисѧ, мнѡ́гїѧ врагѡ́мъ проти́вꙋ сами́хъ себѐ подаю́ще прїѧ̑тїѧ. Ка́кѡ бо бра́тисѧ бꙋ́детъ къ дꙋховѡ́мъ ѕло́бы, вожделѣ́ющїй стѧжа́нїй, ѿвсю́дꙋ ѹ҆до́бнѡ заꙋша́емый; ка́кѡ же бра́тисѧ бꙋ́детъ проти́въ дꙋ́ха сребролю́бїѧ, ѡ҆блада́емый бога́тствомъ; ка́кѡ же потече́тъ на нагі̑ѧ всѧ́кагѡ попече́нїѧ бѣ́сы, безчи́сленными попече́ньми свѧ́занный, бж҃е́ственномꙋ глаго́лющꙋ писа́нїю: на́гъ побѣ́гнетъ въ то́й де́нь; Нагі́й, не ѻ҆де́ждами многошве́нными попече́нїѧ жите́йскихъ дѣ́лъ свѧ́занный: нагі́й, не стѧжа́нїй и҆ бога́тства многовеще́ственными къ тече́нїю воспѧща́емый по́мыслы: не ѹ҆до́бь плѣни́мь бо, и҆лѝ не плѣни́мь, навѣ́тꙋющымъ є҆́сть нагі́й. Ꙗ҆́кѡ а҆́ще бы бы́лъ на́гъ вели́кїй і҆ѡ́сифъ, не ѡ҆брѣла́ бы за ꙗ҆̀же ѹ҆хвати́ти є҆гѵ́птѧнка, ꙗ҆́коже глаго́летъ бж҃їе сло́во, ꙗ҆́кѡ ѹ҆хватѝ є҆го̀ за ри̑зы, глаго́лющи: лѧ́зи со мно́ю. Ри̑зы же сꙋ́ть вє́щи тѣлє́сныѧ, чрез̾ ни́хже влече́тъ держа́щаѧ сла́сть: и҆ ѡ҆бдержи́момꙋ си́ми нꙋ́ждно борю́щꙋсѧ привлека́тисѧ взе́млющими. Се́й ѹ҆́бѡ цѣломꙋ́дрїѧ подви́жникъ, ꙗ҆́коже ви́дѣ и҆ ѿ нꙋ́ждныѧ потре́бы тѣ́ла влеко́ма себѐ наси́лїемъ къ ѻ҆бще́нїю и҆ соедине́нїю сла́сти, ѹ҆зна́въ, ꙗ҆́кѡ наго́мꙋ подоба́ше сопребыва́ти могꙋ́щей ѹ҆держа́ти госпожѣ̀, и҆ наси́ловати, ѡ҆ста́вивъ ри́зы ѹ҆бѣжѐ, и҆ и҆зы́де во́нъ, ꙗ҆́коже въ раю̀, добродѣ́телїю на́гъ ходѧ́щїй въ подража́нїе первосозда́ннагѡ, и҆́же и҆зрѧ́днꙋю че́сть ѿ бг҃а наготꙋ̀ прїѧ́въ и҆мѣ̀, доко́лѣ чрез̾ преслꙋша́нїе потре́бꙋ ѻ҆де́ждъ воз̾имѣ̀. Доко́лѣ ѹ҆́бѡ подвиза́лсѧ со врагѝ совѣ́тꙋющими разрꙋши́ти за́повѣдь бж҃їю, на́гъ ꙗ҆́кѡ подви́жникъ на по́прищѣ бы́сть: побѣжде́нъ же и҆ боѧ́зненъ бы́въ по достоѧ́нїю ѡ҆бле́ксѧ, наготꙋ̀ съ подви́жническимъ чи́номъ ѿложи́въ. Сегѡ̀ ра́ди при́точникъ къ ѹ҆стро́ителю по́двигѡвъ сло́во глаго́летъ: возмѝ ри́зꙋ є҆гѡ̀, прїи́де бо. Доко́лѣ ѹ҆̀бо бѣ̀ внѣ̀ по́прища, до́брѣ ри̑зы не подвиза́ющихсѧ ѹ҆потреблѧ́ше, подви́жническое мꙋ́жество ри́зами чꙋ́вственными прикрыва́ющи. Но поне́же на по́двигъ прїи́де, взе́мли ри́зꙋ є҆гѡ̀: на́гꙋ бо подвиза́тисѧ подоба́етъ, па́че же не на́гꙋ то́чїю, но и҆ є҆ле́емъ ѡ҆блїѧ́ннꙋ. Є҆́же бо ѡ҆бнаже́ннꙋ бы́ти, не ѹ҆добое́млема твори́тъ проти́вникꙋ подви́жника: є҆ле́й же, а҆́ще и҆ схва́ченъ бꙋ́детъ когда̀, и҆збѣ́гнꙋти и҆з̾ ѡ҆б̾ѧ́тїѧ ѹ҆строѧ́етъ. И҆ сегѡ̀ ра́ди проти́вники пе́рстїю ѡ҆сыпа́ти тща́тсѧ проти́вникѡвъ, да пе́рстїю ско́льзкость є҆ле́а ѡ҆жесточи́въ, ѹ҆добое́млемы ты̑ѧ къ поима́нїю содѣ́лаютъ. А҆ є҆́же є҆́сть та́мѡ пе́рсть, сїѐ въ на́шемъ по́двигѣ зємны́ѧ вє́щи: и҆ є҆́же є҆́сть та́мѡ є҆ле́й, сїѐ здѣ̀ нерадѣ́нїе ѡ҆ веща́хъ: и҆ ꙗ҆́коже та́мѡ ѡ҆блїѧ́нный є҆ле́емъ ѹ҆до́бнѡ разрꙋша́етъ глаго́лемыѧ ѹ҆ ни́хъ свѧза́нїѧ и҆лѝ соплете́нїѧ сѣ́ти: а҆́ще же воспрїи́метъ пе́рсть, не ѹ҆до́бь и҆збѣ́глъ бы рꙋкѝ приража́ющагѡсѧ: та́кѡ здѣ̀, ни ѡ҆ чесо́мже пекꙋ́щїйсѧ неꙋдобоꙋловлѧ́емь є҆́сть ѿ дїа́вола, пекꙋ́щїйсѧ же и҆ попече́ньми ꙗ҆́кѡ пе́рстїю нѣ́коею ѡ҆жесточа́ющїй ле́гкость ѹ҆ма̀, неꙋдо́бь и҆збѣ́гнетъ рꙋкѝ ѻ҆́нагѡ. Соверше́нныѧ дꙋшѝ є҆́сть, безпопече́нїе, несоверше́нныѧ же, попече́ньми ѹ҆дрꙋча́тисѧ: ѡ҆ соверше́ннѣй бо дꙋшѣ̀ рече́но, ꙗ҆́кѡ крі́нъ є҆́сть въ те́рнїи. Сїе́ же со многопекꙋ́щимисѧ безпопечи́тельнѡ живꙋ́щꙋю дꙋ́шꙋ ꙗ҆влѧ́етъ. Крі́нъ бо и҆ во є҆ѵⷢ҇лїи безпопечи́тельнꙋю ѡ҆знача́етъ дꙋ́шꙋ: ни трꙋжда́етсѧ бо, глаго́летъ, ни прѧде́тъ, и҆ бо́льшею соломѡ́на ѡ҆блече́сѧ сла́вою: ѡ҆ и҆мꙋ́щихъ же мно́гое попече́нїе въ тѣле́сныхъ, всѧ́ко житїѐ нечести́во въ попече́нїи. И҆́бо вои́стиннꙋ є҆́сть нечести́во, є҆́же всемꙋ̀ житїю̀ сопростира́ти попече́нїе ѡ҆ тѣле́сныхъ, и҆ ни є҆ди́ное ѡ҆ бꙋ́дꙋщихъ ꙗ҆влѧ́ти тща́нїе: и҆ ра́ди тѣ́ла ѹ҆́бѡ, хотѧ̀ не мно́гагѡ тре́бꙋющагѡ вре́мени, всѐ и҆ждива́ти вре́мѧ: дꙋши́ же ра́ди толи́кꙋю и҆мꙋ́щей долготꙋ̀ преспѣ́ѧнїѧ, ꙗ҆́кѡ не довлѣ́ти всемꙋ̀ житїю̀ къ соверше́нствꙋ є҆ѧ̀, нижѐ ма́лѡ вре́мени ѹ҆дѣлѧ́ти. А҆́ще же и҆ нѣ́кое (вре́мѧ) возмни́мсѧ ѹ҆дѣлѧ́ти, не тща́тельнѡ и҆ неради́вѡ ѻ҆́ной сїѐ подае́мъ, ѿ тщесла́вїѧ ви́димыхъ прельща́еми, и҆ подо́бнѡ стра́ждꙋще тѣ̑мъ, и҆̀же ѿ скверноѡбра́зныхъ блꙋдни́цъ привлека́ютсѧ, ꙗ҆̀же неимѣ́нїемъ приро́дныѧ красоты̀, ло́жнꙋю хи́тростнѡ длѧ зрѧ́щихъ ѹ҆строева́ютъ, вымышле́нїи притира́нїй неблагоѡбра́зїе и҆спра́влѧюще: є҆ди́ножды бо сꙋето́ю настоѧ́щихъ побѣжде́нни сра́мъ вещества̀ зрѣ́ти не мо́жемъ, ѿ пристра́стїѧ ѡ҆больща́еми. И҆ сегѡ̀ ра́ди при нꙋ́жднѣй не пребыва́емъ потре́бѣ: сы́тость же стꙋжа́ющꙋю житїю̀ предпоста́вивъ, разли́чными стѧжа́нїѧми ѹ҆спокоева́емсѧ не зрѧ́ще, ꙗ҆́кѡ мѣ́ра стѧжа́нїѧ, є҆́сть потре́ба тѣлесѐ: превосходѧ́щее же сїю̀, неꙋкраше́нїе про́чее, и҆ не ктомꙋ̀ потре́ба є҆́сть. Ꙗ҆́коже бо соразмѣ́рный тѣ́лꙋ хїтѡ́нъ, и҆ потре́ба и҆ ѹ҆краше́нїе є҆́сть: ѿвсю́дꙋ же до́лгїй, и҆ нога́мъ соплета́ющїйсѧ, и҆ влекꙋ́щїйсѧ по землѣ̀, кромѣ̀ нелѣ́пости и҆ воспѧще́нїе ко всѧ́комꙋ дѣ́ланїю быва́етъ: та́кѡ превосходѧ́щее потре́бꙋ тѣ́ла стѧжа́нїе, и҆ къ добродѣ́тели є҆́сть препѧ́тїе, и҆ мно́гое и҆́мать ѡ҆сꙋжде́нїе ѹ҆ могꙋ́щихъ распознава́ти є҆стество̀ веще́й. Ниже́ бо ѿ чꙋ́вственныхъ прельщє́ннымъ внима́ти подоба́етъ, нижѐ ра́ди непребыва́нїѧ въ мы́сленныхъ, пристра́стнымъ къ дѡ́льнымъ послѣ́довати безразсꙋ́днѡ подоба́етъ: то́ежде бо є҆́сть, сꙋде́й слѣпы́хъ и҆мѣ́ти ра́ди цвѣтѡ́въ, и҆лѝ глꙋхи́хъ длѧ звꙋ́кѡвъ мꙋсїкі́йскихъ, лише́нныхъ ѻ҆рꙋ́дїй къ разсꙋжде́нїю веще́й. И҆ си̑мъ вѣ́рити, ꙗ҆́кѡ по разсꙋжде́нїю и҆збра́вшымъ наслажде́нїе настоѧ́щихъ: слѣ́пи бо сꙋ́ть, нꙋ́жднѣйшагѡ ѻ҆рꙋ́дїѧ разсꙋ́дка лише́ны, ко́имъ ѻ҆быкнове́ннѡ разсꙋжда́емы быва́ютъ вє́щи тща́тельнѡ и҆ безпристра́стнѡ. Є҆ди́нъ ѿ си́хъ бѣ̀ а҆ха́ръ, сы́нъ хармі́и, и҆сповѣ́дꙋющїй і҆исꙋ́сꙋ въ ски́нїи пред̾ наро́домъ, ꙗ҆́кѡ ѹ҆кра́дєннаѧ сокры̀ въ землѝ, и҆ сребро̀ сокрове́нно под̾ ни́ми: многоразли̑чнаѧ бо вещества̀, и҆ свѣ̑тлаѧ за вы́шшаѧ сꙋди́въ, ра́зꙋмъ же под̾ ни́ми сокры́въ, пра́веднѡ прельща́етсѧ по подо́бїю безслове́снагѡ, покарѧ́ѧсѧ и҆ предаѧ́сѧ мечта́нїю ѹ҆го́днагѡ, за є҆́же сни́ти разсꙋ́дкꙋ ѿ госпо́дственныхъ престо́лѡвъ, и҆ въ чи́нѣ рабѡ́въ па́че ѡ҆сꙋжде́нныхъ бы́ти: а҆́ще бо бы́лъ се́й въ свое́мъ поста́вленъ чи́нѣ, и҆ сꙋ́дъ ввѣ́ренный себѣ̀ производи́лъ над̾ ꙗ҆влѧ́емыми веща́ми, и҆́стинное и҆ справедли́вое и҆зре́клъ бы ѡ҆предѣле́нїе, возбрани́въ текꙋ́щее стремле́нїе къ прелє́стнымъ. Добро̀ ѹ҆̀бо въ предѣ́лѣхъ потре́бы пребыва́ти, и҆ стара́тисѧ все́ю си́лою сїѧ̑ не превосходи́ти. А҆́ще бо кто̀ ма́лѡ преведе́тсѧ ѿ жела́нїѧ къ сла́достѧмъ житє́йскимъ, ни є҆ди́но про́чее сло́во ѹ҆де́рживаетъ къ прє́днимъ стремле́нїе. Є҆́же бо па́че потре́бы, предѣ́лъ ни є҆ди́нъ. Но неразꙋ́мное тща́нїе и҆ неконча́емый сꙋ́етный трꙋ́дъ, є҆́же къ си̑мъ жела́нїе ѹ҆множа́етъ винꙋ̀, ꙗ҆́коже пла́мѧ приложе́нїемъ вещества̀ пита́ющїй вожделѣ́нїе. Є҆гда́ бо є҆ди́но предѣ́лы преше́дше є҆сте́ственныѧ нꙋ́жды, въ веще́ственномъ начнꙋ́тъ ѹ҆спѣва́ти житїѝ, къ хлѣ́бꙋ ѹ҆́бѡ прилага́ти сла́дкое прибавле́нїе хотѧ́тъ: къ водѣ́ же потре́бное вїно̀, и҆ ѿ сегѡ̀ многоцѣ́нное: въ ѻ҆де́ждахъ же потре́бныхъ ходи́ти не те́рпѧтъ, но пе́рвѣе ѹ҆́бѡ ѿ во́лнъ свѣ̑тлыѧ кꙋпꙋ́ютъ, са́мой цвѣ́тъ во́лны и҆збира́юще: а҆́бїе прехо́дѧтъ ѿ си́хъ къ сотка̑ннымъ ѿ льна̀, и҆ во́лны и҆мꙋ́щымъ ѹ҆строе́нїе: а҆́бїе ше́лкѡвыѧ содѣва́ютъ, и҆ сїѧ̑ просты̑ѧ ѹ҆́бѡ пе́рвѣе, а҆́бїе же и҆зпещрє́ннаѧ бра́ньми, и҆ ѕвѣрьмѝ, и҆ повѣствова́нїи многоразли́чными. Сосꙋ́ды же сре́брѧны, и҆ позлаще́ны ѹ҆строѧ́ютъ, не то́чїю ꙗ҆́ствамъ слꙋжа́щыѧ, но и҆ живѡ́тнымъ и҆ ѻ҆дра́мъ и҆зли́шнѡ предлежа́щыѧ. И҆ что̀ потре́бно неꙋмѣ́ренное ѻ҆́ныхъ бо́лѣе предлага́ти любоче́стїе, когда̀ и҆ до нече́стнѣйшихъ да́же потре́бъ сїѐ простира́ютъ: нижѐ сосꙋ́ды и҆спражне́нїѧ ѹ҆достоева́юще ѿ и҆на́гѡ вещества̀ стро́ити, а҆́ще не и҆ семꙋ̀ сра́мномꙋ дѣ́лꙋ слꙋжи́ти бꙋ́детъ сребро̀. Тако́гѡ бо сла́сть да́же до послѣ́днихъ себѐ простира́ющи, и҆ безчє́стнаѧ и҆здѣ̑лїѧ многоцѣ́нїемъ вещества̀ почита́етъ: сїе́ же па́че є҆стества̀ є҆́сть и҆мѣ́ти про́чее. Є҆́же бо по є҆стествꙋ̀ житїѐ, на́мъ же и҆ живѡ́тнымъ, то́ежде ѹ҆ста́влено ѿ творца̀. Се́ бо да́хъ ва́мъ, глаго́летъ бг҃ъ человѣ́кꙋ, всѧ́кꙋ травꙋ̀ сѣ́меннꙋю, ва́мъ бꙋ́детъ въ снѣ́дь, и҆ всѣ̑мъ ѕвѣрє́мъ. Ѻ҆́бщꙋю ѹ҆́бѡ прїѧ́вши съ безслове́сными пи́щꙋ, и҆ сїю̀ вымышле́ньми къ ро́скоши ѡ҆брати́вши, ка́кѡ не безслове́снѣйшими почтены̀ бы́ли благосло́внѡ ѻ҆́ныхъ; А҆́ще же ѕвѣ́ри пребыва́ютъ въ предѣ́лѣхъ є҆стества̀, ничто́же преложи́вше ѿ повелѣ́нїй бж҃їихъ: мы́ же ра́зꙋмомъ почте́нные соверше́ннѡ дре́внѧгѡ ѹ҆клони́лисѧ законоположе́нїѧ. Какі̑ѧ бо ѹ҆ безслове́сныхъ ꙗ҆́ствы, какі̑ѧ хлѣ́бникѡвъ и҆ поварѡ́въ хꙋдо́жєства, бѣ́дномꙋ чре́вꙋ ѹ҆строѧ́ютъ сла̑сти: не пре́жнюю ли простотꙋ̀ лю́бѧтъ, травꙋ̀ ꙗ҆дꙋ́ще, и҆ ма́лыми дово́льствꙋемы, и҆ ѿ и҆сто́чника ѹ҆потреблѧ́ющаѧ питїѐ, и҆ сїѐ почтѝ не ча́стѣ: тѣ́мже и҆ подчре́вныѧ сла̑сти ѹ҆малѧ́ютъ, ни є҆ди́ною тꙋ́чною пи́щею жела́нїѧ привоспалѧ́юще, нижѐ мꙋ́жа и҆ жены̀ вѣ́дѧще разли́чїе. Є҆ди́но бо и҆̀мъ вре́мѧ лѣ́та сїѐ подае́тъ чꙋ́вствїе, є҆гда̀ є҆стества̀ зако́нъ къ сѣ́ѧнїю подо́бнагѡ сои́тїе и҆̀мъ въ продолже́нїи ро́да и҆з̾ѡбрѣ́те. Въ и҆но́е же вре́мѧ та́кѡ дрꙋ́гъ дрꙋ́га чꙋжда́ютсѧ, ꙗ҆́кѡ забве́нїе прїѧ́ти соверше́ннѡ такова́гѡ жела́нїѧ. Человѣ́кѡмъ же ѿ многоцѣ́нїѧ бра́шенъ, блꙋ́днаѧ ненасы́тимаѧ стра́сть совозраста́ющи, неи́стѡвыѧ привсѣ́ѧ жела̑нїѧ, ни є҆ди́но вре́мѧ поко́итисѧ ѡ҆ставлѧ́ющи стра̑сти. Поне́же ѹ҆́бѡ мно́гъ въ стѧжа́нїѧхъ вре́дъ припослѣ́дꙋетъ, и҆ всѣ̑мъ страсте́мъ, ꙗ҆́кѡ недꙋготво́рнаѧ вина̀, подае́тъ слꙋ́чай: сїю̀ и҆стреби́мъ винꙋ̀, а҆́ще промышлѧ́емъ ѡ҆ дꙋше́вномъ благоꙋстрое́нїи, не стѧжа́нїемъ стра́сть сребролю́бїѧ и҆сцѣли́мъ: бѣжи́мъ безполе́зныхъ человѣ́кѡвъ собра́нїй, ѹ҆едине́нїе лобыза́юще. Привре́дно бо и҆ ми́рномꙋ ѹ҆строе́нїю тлетво́рно быва́етъ съ сꙋ́етнѣйшими сожи́тїе. Ꙗ҆́коже бо на воздꙋ́хѣ зарази́тельномъ быва́емые, всѧ́чески недꙋ́гꙋютъ: та́кѡ и҆ въ человѣ́цѣхъ неради́выхъ соприбыва́ющїе ѹ҆ча́ствꙋютъ въ ѕло́бѣ ѻ҆́ныхъ. Что́ бо къ томꙋ̀ ѻ҆́бщее и҆́мꙋтъ въ мі́рѣ, ѿре́кшїесѧ мі́ра; Никто́же бо во́инъ быва́ѧ ѡ҆бѧзꙋ́етсѧ кꙋ́плѧми жите́йскими, да воево́дѣ ѹ҆го́денъ бꙋ́детъ. И҆́бо въ кꙋ́плѣ ѹ҆пражне́нїе бра́нныѧ возбранѧ́етъ по́двиги. И҆скꙋ́сны же и҆скꙋ́сными во бране́хъ сража́ющесѧ, ка́кѡ ста́немъ; Па́че же, а҆́ще подоба́етъ и҆́стиннѡ рещѝ, та́кѡ лѣ́ностнѡ и҆ неради́вѡ бо́ремсѧ, ꙗ҆́кѡ нижѐ лежа́щемꙋ врагꙋ̀ мо́жемъ проти́витисѧ, и҆ стоѧ́щїе на па́дшаго врага̀ навѣ́товать: є҆́же бо стра́ждꙋтъ и҆̀же на бра́нѣхъ ра́ди сребролю́бїѧ, ѹ҆бїе́нныхъ совлача́юще, по побѣ́дѣ мно́жицею ѹ҆бива́еми ѿ лежа́щихъ: и҆ ра́ди скве́рнагѡ прибы́тка по́слѣ по́честей погиба́юще: бѣ́днѣ стра́ждемъ, лежа́щꙋ врагꙋ̀ и҆ и҆здыха́ющꙋ приближа́ющесѧ. Ꙗ҆́коже бо ті́и жела́нїемъ бога́тства и҆спы́товающе ме́ртвыхъ, мно́жицею къ полꙋме́ртвомꙋ нѣ́коемꙋ прише́дше, и҆ совлача́юще, та́йнѡ прїѧ́въ смертоно́сное пораже́нїе, падо́ша, сла́вꙋ ꙗ҆́же при побѣ́дѣ прїѧ́ша безразсꙋ́днѡ посрами́въ: та́кѡ мы̀, є҆гда̀ цѣломꙋ́дрїемъ и҆ воздержа́нїемъ пове́ргли ва́рвара, и҆лѝ мни́мсѧ низве́ргнꙋти, тогда̀ возлюби́вше ѻ҆дє́жды ꙗ҆̀же ѻ҆́крестъ є҆гѡ̀, є҆́же є҆́сть ѹ҆ человѣ̑къ чє́стна, бога́тства, си́лы, благоꙋстрое́нїѧ сла́вы: приближа́емсѧ къ немꙋ̀ прїѧ́ти что́либо жела́юще ѿ негѡ̀, и҆ та́кѡ ѹ҆мира́емъ, сами́хъ себѐ на заколе́нїе ведꙋ́ще. Та́кѡ погибо́ша пѧ́ть дѣ́въ чистото́ю ѹ҆́бѡ погꙋби́вшыѧ врага̀, немилосе́рдїѧ же ра́ди, є҆́же сребролю́бїе ражда́етъ, сами́хъ себѐ на ме́чь є҆гѡ̀ ѹ҆стреми́вшыѧ, кото́рый лежа̀ погꙋби́ти стоѧ́вшыѧ не мо́гъ. Ничегѡ̀ ѹ҆̀бо ѿ негѡ̀ да не восхо́щемъ, да не вкꙋ́пѣ съ є҆гѡ̀ вещьмѝ и҆ дꙋ́шꙋ погꙋби́мъ. Зове́тъ бо и҆ ны́нѣ къ ѻ҆́нымъ, и҆ склонѧ́етъ всѣ́хъ, а҆́ще ѡ҆брѧ́щетъ наипа́че преклонѧ́емыхъ. А҆́ще бо самаго̀ гдⷭ҇а призыва́ше глаго́лющи: сїѧ̑ всѧ̑ тебѣ̀ да́мъ, а҆́ще па́дъ поклони́шисѧ мѝ: и҆ прельсти́ти покꙋша́етсѧ мни́мыми въ житїѝ свѣ́тлыми таковы́хъ не тре́бꙋющагѡ: ка́кѡ же ѹ҆добое́млемыхъ человѣ̑къ не возмни́тъ прельсти́ти, скло́нныхъ сꙋ́щихъ къ наслажде́нїю чꙋ́вственныхъ веще́й; Ѹ҆пражни́мъ, (подви́гнемъ) ѹ҆́мъ ко благоче́стїю, а҆́ще же тѣле́сный и҆спра́висѧ по́двигъ (ѡ҆бꙋче́нїе) тѣле́сный бо по́двигъ въ ма́лѣ є҆́сть поле́зенъ, ѻ҆́трочєскимъ прили́ченъ ѹ҆че́нїѧмъ: благоче́стїе же на всѐ поле́зно є҆́сть, ѹ҆строѧ́ющее въ дꙋшѝ благострое́нїе жела́ющымъ проти́вꙋ врагѡ́въ страсте́й побѣ́ды. Ꙗ҆́коже бо въ ѻ҆́троческихъ и҆гра́хъ бѣ́гающымъ подви́жникѡмъ тѣ́ло ѹ҆пражнѧ́ти, и҆ чле́ны дви́гати ча́стѣ, мꙋ́жествꙋ же и҆ подви́жническїѧ крѣ́пости до́блественнѡ прилѣжа́ти, и҆ къ свѧщє́ннымъ прїꙋготовлѧ́тисѧ подвигѡ́мъ, благопристо́йно є҆́сть: та́кѡ начина́ющымъ благоче́стїе, прилѣ́жнѡ дѣ́йствїѧ (страсте́й) возбранѧ́ти. Люби́тельно бо быва́етъ, а҆́ще ѡ҆держа́тъ вла́сть над̾ страстьмѝ возжига́еми бꙋ́дꙋчи ѿ совоспи́танныхъ сласте́й, и҆ ѿ навыкнове́нїѧ ко ѕлы̑мъ нево́лею почтѝ нꙋ́дими: сꙋ́щымъ же въ чи́нѣ дѣ́ѧтельныѧ добродѣ́тели, и҆ ѡ҆ ѹ҆правле́нїи помышле́нїѧ про́чее пекꙋ́щымсѧ, всѧ́кимъ тща́нїемъ храни́ти подоба́етъ ра́зꙋмъ, ꙗ҆́кѡ да не стро́йнѡ дви́женъ бы́въ, низведе́тсѧ къ чемꙋ́либо ѿ несоверше́нныхъ. И҆ про́стѡ рещѝ: ѻ҆́вымъ ѹ҆́бѡ є҆́сть тща́нїе, тѣле́сныѧ ѹ҆правлѧ́ти движє́нїѧ: ѻ҆́вымъ же стремлє́нїѧ ѹ҆де́рживати по́мысла, къ є҆ди́номꙋ любомꙋ́дренномꙋ прили́чно склонѧ́тисѧ житїю̀: ниеди́номꙋ мїрско́мꙋ мечта́нїю развлека́ющꙋ ѿ бж҃е́ственныхъ размышле́нїй ра́зꙋмъ. Подоба́етъ бо ѹ҆стремле́нномꙋ бы́ти всемꙋ̀ жела́нїѧ бг҃очести́вагѡ къ вожделѣ́нномꙋ, ꙗ҆́кѡ ѿню́дъ не ѡ҆брѣта́ти вре́мене человѣ́чєскимъ помыслѡ́мъ дѣ́йствовати своѧ̑ стра̑сти. А҆́ще бо всѧ́каѧ стра́сть, є҆гда̀ во ѡ҆бдержи́момъ дви́жетсѧ, соде́ржитъ по́мыслъ плѣне́нъ: чегѡ́ же ра́ди и҆ ре́вность къ добродѣ́тели пра́зднꙋ сꙋ́щꙋ ѿ про́чихъ мы́сль не ѹ҆держи́тъ; Ко́е бо чꙋ́вствїе внѣ́шнихъ ꙗ҆рѧ́щїйсѧ прїе́млетъ, съ мечта́нїемъ ѡ҆скорби́вшагѡ въ мы́сли борю́щїйсѧ; Жела́ющїй бога́тства, є҆гда̀ совосхища́емь ѿ мечта́нїѧ, на приносѧ́щыѧ прибы́токъ вещества̀ прилѣ́жнѡ взира́етъ, ненака́занный же, мно́жицею и҆ собесѣ́дꙋѧ ѡ҆ че́мъ съ нѣ́кїими, скрыва́етъ въ себѣ̀ чꙋ̑вства, и҆ вожделѣ́нный ѡ҆́бразъ въ мы́сли прїѧ́въ съ ѻ҆́нымъ разглаго́льствꙋетъ, забы́въ настоѧ̑щаѧ, и҆ сто́лпъ сѣди́тъ безгла́сный, ничегѡ̀ не вѣ́даѧ ѿ быва́емыхъ во ѻ҆чесѣ́хъ, и҆лѝ постига́емыхъ, ѹ҆глꙋби́вшисѧ же во внꙋ́трєннѧѧ ве́сь є҆́сть мечта́нїѧ. Таковꙋ́ю дꙋ́шꙋ почтѝ ѿдѣле́ннѡ сидѧ́щꙋю и҆менꙋ́етъ зако́нъ, є҆гда̀ дале́кѡ ѿ чꙋ́вствъ сидѧ́щи составлѧ́етъ своѐ дѣ́йствїе, ничесѡ́же соверше́ннѡ ѿ внѣ́шнихъ воспрїе́млющи, ра́ди ѡ҆бдержа́щагѡ ю҆̀ скве́рнагѡ мечта́нїѧ. А҆́ще же сїѧ̑ та́кѡ ѡ҆бдержа́тъ по́мыслъ ра́ди пристра́стїѧ, и҆ пра́здны бы́ти чꙋ̑вства ѹ҆строева́етъ, кольмѝ па́че любомꙋ́дрїѧ раче́нїѧ ѿрещи́сѧ, и҆ чꙋ́вственныхъ, и҆ чꙋ́вствъ сотвори́тъ ѹ҆́мъ, превы́спренна восхища́ющи є҆го̀, въ видѣ́нїи ѹ҆́мныхъ ѹ҆пражнѧ́ѧ, ꙗ҆́коже бо сѣко́мꙋ, и҆лѝ жего́мꙋ, не бы̀ вше́лъ по́мыслъ, ра́звѣ стѣснѧ́ющїѧ стра́сти, ра́ди ѡ҆бдержа́щїѧ болѣ́зни: та́кѡ нижѐ что́либо пристра́стнѡ помышлѧ́ющꙋ, є҆щѐ помы́слити мо́щно и҆но́е что̀, ра́звѣ ѡ҆бдержа́щїѧ стра́сти мы́сль, ве́сь по́мыслъ свои́мъ ка́чествомъ занѧ́вшїѧ. Болѣ́знь во не прїе́млетъ трꙋда̀, нижѐ печа́ль ра́дости, нижѐ ѹ҆ны́лость весе́лїѧ, нижѐ па́ки трꙋ́дъ си́льный твори́тъ сла́дость, нижѐ ѡ҆б̾е́млющаѧ печа́ль ра́дость и҆́мать припрѧже́ннꙋ себѣ̀, нижѐ ѹ҆ны́лость соединена̀ съ весе́лїемъ: но вкꙋ́пѣ и҆́мꙋтъ є҆ди́на къ дрꙋго́й проти́вныѧ стра̑сти, и҆ въ то́ежде не соединѧ́ютсѧ никогда́же, нижѐ преклонѧ́ютсѧ къ дрꙋ́жескомꙋ соѡбще́нїю, ра́ди ѿ є҆стества̀ въ ни́хъ непримири́мыѧ вражды̀ и҆ чꙋжде́нїѧ. Да не ѹ҆́бѡ чистота̀ добродѣ́тели по́мыслы мїрски́хъ веще́й потемни́тсѧ: нижѐ воѡбраже́нїѧ ꙗ҆́сность, тѣле́сными да возмꙋти́тсѧ попече́ньми: да ѡ҆́бразъ и҆́стиннагѡ любомꙋ́дрїѧ сїѧ́ющїй свое́ю красото́ю, не ктомꙋ̀ поноша́етсѧ ѿ дерзнове́нныхъ ѹ҆сте́нъ: нижѐ вина̀ посмѣѧ́нїѧ невѣ́дѣнїѧ ра́ди пи́шꙋщихъ да бꙋ́детъ, но да хва́литсѧ: а҆́ще не ѿ человѣ̑къ, но ѹ҆́бѡ ѿ вы́шнихъ си́лъ, и҆лѝ ѿ самагѡ̀ влⷣки хрⷭ҇та̀, ѿ негѡ́же и҆ ст҃і́и и҆ска́ша хвалы̀: ꙗ҆́кѡ вели́кїй дв҃дъ, попра́вый человѣ́ческꙋю сла́вꙋ, и҆ ѿ бг҃а хвалы̀ и҆щѧ̀, ѿ тебѐ хвала̀ моѧ̀, глаго́лющи, и҆ ѡ҆ гдⷭ҇ѣ похва́литсѧ дꙋша̀ моѧ̀. Человѣ́цы бо мно́жицею, и҆ по за́висти ѡ҆клеве́тываютъ блага̑ѧ: вы́шнее же позо́рище нелицепрїѧ́тнѡ сꙋ́дитъ дѣла̀, и҆ и҆́стиною быва́ємыѧ награжда́етъ по́двиги. Сїѐ ѹ҆̀бо на́съ, что̀ и҆ нꙋ́жно є҆́сть, ѹ҆слади́ти прїѧ́тностїю дѣ́лъ, да ѹ҆слади́тъ зрѣ́лище: ѡ҆ человѣ́цѣхъ же, ко́и, ка́къ за дѡ́брыѧ дѣла̀ воздаѧ́нїѧ ѹ҆чини́ть, та́къ и҆ за хꙋды̑ѧ наказа́ть не мо́гꙋтъ, не мно́гѡ глаго́лати потре́бно, хотѧ̀ ѻ҆нѝ и҆лѝ по за́висти, и҆лѝ по пристра́стїю добродѣ́тєльныѧ дѣла̀ хꙋды́ми наименова́нїѧми помрача́ютъ, бг҃ꙋ и҆ а҆́гг҃лѡмъ и҆звѣ́стное житїѐ погрѣши́тельными ѡ҆глаго́лꙋютъ хꙋле́ньми. Воспослѣ́дꙋетъ бо вои́стиннꙋ во вре́мѧ воздаѧ́нїѧ добродѣ́тельнѡ живꙋ́щымъ, не ѡ҆ предразсꙋжде́нїѧ человѣ̑къ, но ѿ са́мыѧ дѣ́лъ и҆́стины, награжде́нїе вѣ́чныхъ бла̑гъ: и҆́хже да бꙋ́детъ всѣ̑мъ на́мъ ѹ҆лꙋчи́ти, благода́тїю и҆ человѣколю́бїемъ гдⷭ҇а на́шегѡ і҆и҃са хрⷭ҇та̀, съ ни́мже ѻ҆ц҃ꙋ̀ сла́ва, вкꙋ́пѣ ст҃о́мꙋ дх҃ꙋ, ны́нѣ и҆ при́снѡ, и҆ во вѣ́ки вѣкѡ́въ, а҆ми́нь.
