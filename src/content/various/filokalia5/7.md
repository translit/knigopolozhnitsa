---
title: "Ст҃а́гѡ кассїа́на ри́млѧнина къ леонті́нꙋ и҆гꙋ́менꙋ"
navigation:
  key: various-filokalia5-7
  title: "Ст҃а́гѡ кассїа́на ри́млѧнина къ леонті́нꙋ и҆гꙋ́менꙋ"
  parent: various-filokalia5
  order: 7
type: "various"
---

# Ст҃а́гѡ кассїа́на ри́млѧнина къ леонті́нꙋ и҆гꙋ́менꙋ.

<rubric>Тогѡ́жде преподо́бнагѡ кассїа́на къ леонті́нꙋ и҆гꙋ́менꙋ, ѡ҆ ст҃ы́хъ ѻ҆тцѣ́хъ, и҆̀же въ ски́тѣ, и҆ ѡ҆ разсꙋжде́нїи, сло́во по́льзы мно́гїѧ и҆спо́лнено.</rubric>

<red>Є҆</red>гда̀ ѹ҆́бѡ въ пꙋсты́ню ски́та, и҆дѣ́же ѿ и҆́нѡкъ и҆скꙋ́снѣйшїи ѻ҆тцы̀, прибы́хомъ, а҆́зъ же и҆ свѧты́й ге́рманъ, и҆́же ѿ пе́рвагѡ во́зраста дрꙋ́гъ мо́й дꙋхо́вный бы́сть во ѹ҆чи́лищахъ, и҆ въ во́инствѣ, и҆ въ и҆́ноческомъ житїѝ: ѹ҆зрѣ́хомъ а҆́ввꙋ мѡѷсе́а, мꙋ́жа свѧ́та не то́чїю дѣ́ѧтельными добродѣ́тели, но и҆ бг҃овидѣ́нїемъ дꙋхо́внымъ сїѧ́юща. Сего̀ ѹ҆̀бо моли́хомъ со слеза́ми, рещѝ на́мъ сло́во назида́нїѧ, и҆́мже возмо́жемъ дости́гнꙋти соверше́нства. И҆́же мно́гѡ моли́мь бы́въ, речѐ: ча̑да, всѣ̀, глаго́летъ, добродѣ́тєли и҆ начина̑нїѧ намѣ́ренїе нѣ́кое и҆́мꙋтъ: къ немꙋ́же взира́ющїи сами́хъ себѐ ѹ҆правлѧ́юще, жела́емагѡ конца̀ достиза́ютъ. И҆́бо земледѣ́лецъ, ѻ҆вогда̀ со́лнца зно́й, ѻ҆вогда́ же мра́за хла́дъ терпѧ́щи, ѹ҆се́рднѡ зе́млю воздѣ́лываетъ, намѣ́ренїе и҆мꙋ́щи чи́стꙋ тꙋ̀ ѿ те́рнїѧ и҆ бы́лїѧ показа́ти: коне́цъ же, є҆́же ѿ плодѡ́въ наслажде́нїе. И҆ кꙋ́плю дѣ́ющїй, ни ꙗ҆̀же ѿ мо́рѧ, ни ꙗ҆̀же ѿ землѝ бѣ́дъ боѧ́щисѧ, ѹ҆се́рднѡ себѐ предае́тъ кꙋ́плѣ: намѣ́ренїе и҆мꙋ́щи, є҆́же ѿ тоѧ̀ прїѡбрѣ́тенїе: коне́цъ же, є҆́же ѿ прїѡбрѣ́тенїѧ наслажде́нїе. И҆ во́инствꙋющїи ни на бѣды̑, ꙗ҆̀же ѿ бра́ней, ни на ѕлострада̑нїѧ, ꙗ҆̀же ѿ стра́нствованїѧ зрѧ́тъ, намѣ́ренїе и҆мꙋ́ще, є҆́же ѿ мꙋ́жества, ѹ҆спѣ́ѧнїе въ досто́инствѣ: коне́цъ же, є҆́же ѿ досто́инства прїѡбрѣ́тенїе. И҆́мать ѹ҆́бѡ и҆ на́шъ ѻ҆бѣ́тъ намѣ́ренїе и҆ коне́цъ сво́й, ѡ҆ не́мже всѧ́кїй трꙋ́дъ и҆ по́двигъ претерпѣва́емъ ѹ҆се́рднѡ. Сегѡ́ бо ра́ди по́стъ и҆ неѧде́нїе не стꙋжа́етъ на́мъ: бдѣ́нїй трꙋ́дъ ѹ҆слажда́етъ, чте́нїе и҆ поꙋче́нїе писа́нїй любе́зно быва́етъ: трꙋ́дъ дѣ́ла, и҆ повинове́нїе, и҆ всѣ́хъ земны́хъ веще́й ѡ҆бнаже́нїе, и҆ въ се́й пꙋсты́ни пребыва́нїе сла́достнѡ соверша́ютсѧ. Вы́ же, презрѣ́вше ѻ҆те́чество, и҆ ро́дъ, и҆ ве́сь мі́ръ, и҆ стра́нствованїе воспрїѧ́вше, и҆ къ на́мъ человѣ́кѡмъ грꙋ̑бымъ и҆ невѣ́ждамъ прише́дше, рцы́те мѝ, ко́е є҆́сть ва́ше намѣ́ренїе, и҆ на каковы́й коне́цъ зрѧ́ще, сїѐ сотвори́сте; Ѿвѣща́вше же рѣ́хомъ: ца́рствїѧ ра́ди небе́снагѡ. Ничто̀ а҆́вва мѡѷсе́й, добро̀, глаго́летъ, ѡ҆ концѣ̀ реко́сте. Ко́е же є҆́сть намѣ́ренїе, на не́же зрѧ́ще и҆ не ѹ҆клонѧ́ющесѧ ѿ пра́вагѡ пꙋтѝ, мо́жемъ дости́гнꙋти ца́рствїѧ небе́снагѡ, не реко́сте. И҆ є҆гда̀ не вѣ́дѣти и҆сповѣ́дахомъ, ста́рецъ ѿвѣща̀: коне́цъ ѹ҆̀бо на́шегѡ ѻ҆бѣ́та, ꙗ҆́коже рече́сѧ, ца́рствїе є҆́сть бж҃їе, намѣ́ренїе же, се́рдца чистота̀, без̾ неѧ́же не возмо́жно є҆́сть ѻ҆́нагѡ конца̀ дости́гнꙋти. Въ се́мъ ѹ҆̀бо намѣ́ренїи всегда̀ на́шъ ѹ҆́мъ да бꙋ́детъ: и҆ а҆́ще когда̀ слꙋчи́тсѧ на ма́ло вре́мѧ се́рдцꙋ ѿ пра́вагѡ ѹ҆клони́тисѧ пꙋтѝ, а҆́бїе є҆го̀ да возведе́мъ, ꙗ҆́коже тектони́ческимъ пра́виломъ намѣ́ренїе ѹ҆правлѧ́юще. Сїѐ и҆ блаже́нный па́ѵелъ свѣ́дый глаго́летъ: за̑днѧѧ ѹ҆́бѡ забыва́ѧ, въ прє́днѧѧ же простира́ѧсѧ, къ намѣ́ренномꙋ текꙋ̀, къ по́чести вы́шнѧгѡ зва́нїѧ бж҃їѧ.

<red>С</red>егѡ̀ ѹ҆̀бо ра́ди намѣ́ренїѧ и҆ мы̀ всѧ̑ содѣва́емъ, сегѡ̀ ра́ди всѧ̑ презира́емъ, и҆ ѻ҆те́чество и҆ ро́дъ, и҆ бога́тство и҆ ве́сь мі́ръ, да чистотꙋ̀ се́рдца стѧ́жемъ. А҆́ще же намѣ́ренїѧ сегѡ̀ забве́нїе сотвори́мъ, нꙋ́ждно є҆́сть, ꙗ҆́кѡ во тьмѣ̀ ходѧ́щымъ, и҆ кромѣ̀ пра́вагѡ пꙋтѝ ше́ствꙋющымъ, мно́гѡ претыка́тисѧ, и҆ мно́гѡ заблꙋжда́ти. Сїе́ бо мнѡ́гимъ прилꙋчи́сѧ, и҆̀же въ нача́лѣ ѿрече́нїѧ, презрѣ́вшїе бога́тство, и҆ сребро̀, и҆ ве́сь мі́ръ, а҆́бїе ѡ҆ киркѣ̀, и҆ и҆глѣ̀, и҆ тро́сти, и҆ кни́зѣ воздвиза́ютъ ꙗ҆́рость и҆ гнѣ́въ: не бы́ же пострада́ли, а҆́ще бы по́мнили намѣ́ренїе, ко́егѡ ра́ди всѧ̑ вє́щи презрѣ́ша. Ра́ди бо бли́жнихъ любвѝ бога́тство презира́емъ, да не ѡ҆ се́мъ тѧ́жꙋщесѧ, и҆ гнѣ́ва стра́сть ѹ҆множа́юще, ѿпаде́мъ любвѐ. Є҆гда̀ ѹ҆́бѡ въ ма́лыхъ ве́щехъ ѕлѡ́бы гнѣ́ва показꙋ́емъ къ бра́тꙋ, ѿпадо́хомъ намѣ́ренїѧ, и҆ по́льза ни є҆ди́на на́мъ ѿрече́нїѧ. Є҆́же и҆ блаже́нный а҆по́столъ свѣ́дый речѐ: а҆́ще преда́мъ тѣ́ло моѐ во є҆́же сжещѝ є҆̀, любве́ же не и҆́мамъ, ника́ѧ по́льза мѝ є҆́сть. Тѣ́мже наꙋча́емсѧ, ꙗ҆́кѡ не а҆́бїе лише́нїю и҆ ѡ҆ставле́нїю веще́й соверше́нство послѣ́дствꙋетъ: но по и҆справле́нїи любвѝ, є҆ѧ́же свѡ́йства са́мъ а҆по́столъ ѡ҆писꙋ́етъ: любы̀, глаго́лѧ, не зави́дитъ, не превозно́ситсѧ, не горди́тсѧ: не и҆́щетъ свои́хъ сѝ, не раздража́етсѧ, не мы́слитъ ѕла̀. Сїѧ́ же всѧ̑ чистотꙋ̀ содѣва́ютъ се́рдца. Сеѧ̀ ра́ди подоба́етъ всѧ̑ твори́ти: и҆ бога́тство презрѣ́ти, и҆ пощє́нїѧ и҆ бдѣ̑нїѧ сла́достнѡ претерпѣва́ти, и҆ въ чте́нїихъ и҆ ѱалмѣ́хъ пребыва́ти. Ѻ҆ба́че ра́ди предрече́нныхъ не пренебрещѝ ѻ҆́нꙋю, а҆́ще когда̀ слꙋчи́тсѧ по нѣ́коемꙋ нꙋ́жномꙋ, и҆ по бз҃ѣ ѹ҆пражне́нїю ѿ ѻ҆бы́чнагѡ поста̀ воспѧти́тисѧ. Не толи́къ бо є҆́сть прибы́токъ ѿ поста̀, коли́ка тщета̀ ѿ гнѣ́ва: нижѐ толи́ка ѿ чте́нїѧ по́льза, коли́къ вре́дъ, презрѣ́ти бра́та и҆ ѡ҆печа́лити є҆го̀. И҆́бо посты̀, и҆ бдѣ̑нїѧ, и҆ поꙋче́нїе писа́нїй, и҆ лише́нїе бога́тства, и҆ ѿрече́нїе всегѡ̀ мі́ра, нѣ́сть соверше́нство, ꙗ҆́коже рече́сѧ, по соверше́нства ѻ҆рꙋ̑дїѧ. Поне́же не въ си́хъ ѡ҆брѣта́етсѧ соверше́нство, но си́ми прїѡбрѣта́етсѧ. Всꙋ́е ѹ҆̀бо посто́мъ и҆ бдѣ́нїемъ и҆ нестѧжа́нїемъ и҆ чте́нїемъ писа́нїй хва́лимсѧ, є҆гда̀ ни ꙗ҆́же къ бг҃ꙋ, ни ꙗ҆́же къ бли́жнемꙋ, любвѝ не и҆спра́вихомъ. И҆спра́вивый бо любо́вь, въ себѣ̀ и҆́мать бг҃а, и҆ ѹ҆́мъ є҆гѡ̀ при́снѡ съ бг҃омъ є҆́сть.

<red>Н</red>а сїѐ ге́рманъ: и҆ кто̀ мо́жетъ пло́ти се́й сопрѧже́нный и҆мѣ́ти ѹ҆́мъ при́снѡ съ бг҃омъ, ꙗ҆́кѡ да ничто́же и҆́но помышлѧ́етъ, ни ѡ҆ посѣще́нїи больны́хъ, ни ѡ҆ прїѧ́тїи стра́нныхъ, ни ѡ҆ рꙋкодѣ́лїи, ни ѡ҆ про́чихъ тре́бованїѧхъ тѣ́ла, нꙋ́ждныхъ сꙋ́щихъ и҆ непремѣ́нныхъ: наконе́цъ, ка́кѡ возмо́жетъ ѹ҆́мъ человѣ́ка, неви́димаго и҆ непостижи́маго бг҃а при́снѡ зрѣ́ти, и҆ неѿлꙋче́нъ ѿ негѡ̀ бы́ти; Мѡѷсе́й речѐ: зрѣ́ти при́снѡ бг҃а и҆ неѿлꙋче́ннꙋ ѿ негѡ̀ бы́ти, тѣ́мъ и҆́мже непщꙋ́ете ѡ҆́бразомъ, не возмо́жно человѣ́кꙋ пло́ть носѧ́щемꙋ и҆ не́мощи сопрѧже́нномꙋ: и҆нѣ́мъ же ѡ҆́бразомъ возмо́жно зрѣ́ти бг҃а, бг҃а бо видѣ́нїе многоѡбра́знѡ постиза́етсѧ и҆ зри́тсѧ. И҆́бо бг҃ъ не въ є҆ди́номъ блаже́нномъ и҆ непостижи́момъ є҆гѡ̀ сꙋществѣ̀ познава́етсѧ: сїе́ бо въ бꙋ́дꙋщемъ вѣ́цѣ свѧты̑мъ є҆гѡ̀ є҆ди̑нымъ предоста́висѧ: но ѿ вели́чества и҆ добро́ты є҆гѡ̀ тва́рей, и҆ ѿ быва́емагѡ по всѧ́къ де́нь ѹ҆строе́нїѧ є҆гѡ̀ и҆ промышле́нїѧ познае́тсѧ: и҆ ѿ пра́вды є҆гѡ̀, и҆ ѿ чꙋде́съ, ꙗ҆̀же во всѧ́комъ ро́дѣ во свѧты́хъ свои́хъ ꙗ҆влѧ́етъ. Є҆гда́ бо помы́слимъ неизмѣ́римꙋю є҆гѡ̀ си́лꙋ, и҆ недре́млющее є҆гѡ̀ ѻ҆́ко, та̑йнаѧ серде́цъ зрѧ́щее, и҆ ꙗ҆́кѡ ѿ негѡ̀ ничто́же сокрове́нно бы́ти мо́жетъ: тогда̀ стра́хомъ се́рдца ѡ҆держи́ми, ѹ҆дивлѧ́емсѧ и҆ покланѧ́емсѧ є҆мꙋ̀. Є҆гда̀ помы́слимъ, ꙗ҆́кѡ и҆зочтены̀ ѹ҆ негѡ̀ сꙋ́ть ка̑пли дождѧ̀, песо́къ мо́рѧ, и҆ ѕвѣ́зды не́ба, ѹ҆жаса́емсѧ ѡ҆ вели́чїи є҆стества̀ и҆ премꙋ́дрости є҆гѡ̀. Є҆гда̀ помы́слимъ ѡ҆ неизглаго́ланнѣй и҆ неисповѣди́мѣй є҆гѡ̀ премꙋ́дрости и҆ человѣколю́бїи, и҆ ѡ҆ непостижи́мѣмъ долготерпѣ́нїи, носѧ́щемъ безчи́слєннаѧ беззакѡ́нїѧ грѣ́шникѡвъ, прославлѧ́емъ є҆го̀. Є҆гда̀ помы́слимъ ѡ҆ вели́цѣй є҆гѡ̀ къ на́мъ любвѝ, ꙗ҆́кѡ ничто́же бла́го сотво́ршымъ на́мъ, благоизво́ли человѣ́къ бы́ти, бг҃ъ сы́й, да спасе́тъ ны̀ ѿ пре́лести: возбꙋжда́емсѧ къ любле́нїю є҆гѡ̀. Є҆гда̀ помы́слимъ, ꙗ҆́кѡ врага̀ на́шего дїа́вола са́мъ въ на́съ побѣжда́ѧ, за є҆ди́но на́ше произволе́нїе и҆ ко благо́мꙋ преклоне́нїе, вѣ́чнꙋю на́мъ да́рствꙋетъ жи́знь, покланѧ́емсѧ є҆мꙋ̀. Сꙋ́ть же и҆ и҆́на такова̑ѧ неисчє́тнаѧ бг҃озрѣ̑нїѧ, ꙗ҆̀же по мѣ́рѣ дѣ́ланїѧ на́шегѡ, и҆ по мѣ́рѣ ѡ҆чище́нїѧ, въ на́съ возражда́ютсѧ, и҆́миже зри́тсѧ бг҃ъ и҆ познава́етсѧ. Па́ки вопросѝ ге́рманъ: ѿкꙋ́дꙋ быва́етъ сїѐ, ꙗ҆́кѡ мно́гажды не хотѧ́щымъ на́мъ мнѡ́гаѧ помышлє́нїѧ и҆ ѕлы́е по́мыслы стꙋжа́ютъ, и҆ вма́лѣ невѣ́дꙋщымъ на́мъ, та́йнѡ и҆ то́нкѡ привходѧ́ще, ꙗ҆́кѡ не то́чїю не мощѝ возбрани́ти вни́ти и҆̀мъ, но и҆ затрꙋдне́нїю мно́гомꙋ бы́ти, познава́ти ѻ҆́ныѧ; и҆ а҆́ще возмо́жно мы́сли всеконе́чнѡ пра́здной и҆ ника́кѡ нестꙋжи́мой бы́ти ѿ си́хъ, наꙋчи́тисѧ хо́щемъ; Мѡѷсе́й речѐ: мы́сли нестꙋжи́мѣй бы́ти помышле́ньми си́ми, невозмо́жно: прїѧ́ти же сїѧ̑, и҆ пребыва́ти въ ни́хъ, и҆лѝ ѿве́ргнꙋти ѧ҆̀, всѧ́комꙋ тща́щемꙋсѧ возмо́жно. Ꙗ҆́коже бо прїитѝ тѣ́мъ, нѣ́сть ѿ на́съ: си́це ѿгна́нїе ѻ҆́ныхъ, во вла́сти на́шей є҆́сть. Та́кожде и҆ и҆справле́нїе на́шеѧ мы́сли въ на́шемъ є҆́сть и҆зволе́нїи и҆ тща́нїи. Є҆гда́ бо разꙋ́мнѡ и҆ ча́стѡ поꙋча́емсѧ зако́нꙋ бж҃їю, во ѱалмѣ́хъ же и҆ пѣ́снехъ глаго́лемъ, въ постѣ́хъ же и҆ бдѣ́нїихъ пребыва́емъ, и҆ помина́емъ ча́стѡ бꙋ̑дꙋщаѧ, ца́рствїе небе́сное, и҆ гее́нны ѻ҆́гнь, и҆ всѧ̑ дѣла̀ бж҃їѧ, тогда̀ по́мыслы ѹ҆малѧ́ютсѧ, и҆ мѣ́ста не ѡ҆брѣта́ютъ. Є҆гда́ же въ мїрски́хъ попече́нїихъ и҆ плотски́хъ ве́щехъ пребыва́емъ, и҆ бесѣ́дамъ сꙋ̑етнымъ и҆ пра̑зднымъ себѐ предае́мъ, мно́жатсѧ въ на́съ ѕлы́е по́мыслы. Ꙗ҆́коже бо ме́льницѣ ѿ во́дъ дви́жимѣй, не возмо́жно преста́ти ѿ движе́нїѧ: во вла́сти же є҆́сть приста́вника ме́льницею жи́то моло́ти и҆лѝ кꙋ́коль: си́це мы́сль на́ша приснодви́жима сꙋ́щи не мо́жетъ преста́ти ѿ по́мыслѡвъ. Въ на́съ же є҆́сть да́ти є҆́й и҆лѝ дꙋхо́вное поꙋче́нїе, и҆лѝ тѣле́сное дѣ́ланїе. На сїѧ̑ дивѧ́щихсѧ на́съ ви́дѧ ста́рецъ и҆ и҆зꙋмѣва́ющихъ, и҆ ко словесє́мъ є҆гѡ̀ несы́тымъ жела́нїемъ расположе́нныхъ, не мно́гѡ ѹ҆молча́въ, па́ки речѐ: поне́же въ долготꙋ̀ толи́кꙋ сло́во прострѐ ва́ша любо́вь, и҆ є҆щѐ послꙋ́шати жела́ете: и҆ ѿ сегѡ̀ непщꙋ́ю, ꙗ҆́кѡ вои́стиннꙋ ѹ҆че́нїѧ соверше́нства жа́ждете. Хощꙋ̀ ѹ҆̀бо ва́мъ ѡ҆ и҆зрѧ́днѣйшей добродѣ́тели, ѡ҆ разсꙋжде́нїи сі́есть глаго́лати, ꙗ҆́же междꙋ̀ и҆нѣ́ми добродѣ́тельми, а҆́ки гра́дъ верхꙋ̀ стоѧ́щъ, и҆ цари́ца є҆́сть: и҆ показа́ти преимꙋ́щество тоѧ̀, и҆ высотꙋ̀, и҆ по́льзꙋ, не то́чїю на́шими словесы̀, но и҆ дре́вними мнѣ́нїи ѻ҆тє́цъ, гдⷭ҇ꙋ благода́ть по достоѧ́нїю и҆ жела́нїю слы́шащихъ, повѣ́дающымъ подаю́щꙋ. Є҆́сть бо не ма́ла добродѣ́тель, но ѿ наро́читѣйшихъ ст҃а́гѡ дх҃а дарова́нїй сꙋ́щаѧ, ѡ҆ ни́хже глаго́летъ а҆по́столъ: ѻ҆́вомꙋ дае́тсѧ дх҃омъ сло́во премꙋ́дрости, и҆но́мꙋ же сло́во ра́зꙋма, ѡ҆ то́мже дс҃ѣ, дрꙋго́мꙋ же вѣ́ра тѣ́мъ же дх҃омъ, и҆но́мꙋ дарова̑нїѧ и҆сцѣле́нїй, дрꙋго́мꙋ же разсꙋждє́нїѧ дꙋховѡ́мъ. Та́же и҆спо́лншꙋсѧ и҆счисле́нїю дꙋхо́вныхъ дарова́нїй, присовокꙋплѧ́етъ: всѧ̑ же сїѧ̑ дѣ́йствꙋетъ є҆ди́нъ и҆ то́йже дх҃ъ. Зри́те ѹ҆̀бо, не земны́й, нижѐ ма́лый є҆́сть разсꙋжде́нїѧ да́ръ, но бж҃їѧ благода́ти велича́йшїй да́ръ. Є҆мꙋ́же а҆́ще и҆́нокъ все́ю си́лою и҆ тща́нїемъ не послѣ́дꙋетъ, и҆ входѧ́щихъ въ него̀ дꙋхѡ́въ разсꙋжде́нїю тве́рдымъ по́мысломъ не навы́кнетъ, нꙋ́жно є҆́сть є҆мꙋ̀ ꙗ҆́кѡ въ нощѝ заблꙋ́ждшемꙋ, не то́чїю въ лютѣ́йшыѧ ѕло́бы ꙗ҆́мы впада́ти, но и҆ на ра́вныхъ и҆ пра́выхъ мѣ́стѣхъ претыка́тисѧ. На па́мѧть ѹ҆̀бо мнѣ̀ прїи́де и҆ногда̀ въ лѣ́тѣхъ ю҆́ности моеѧ̀, въ предѣ́лѣхъ ѳиваі́ды, и҆дѣ́же блаже́нный а҆нтѡ́нїй пребыва́ше, ста́рцємъ собра́вшымсѧ къ немꙋ̀, и҆ взыска́нїе съ ни́мъ творѧ́щымъ ѡ҆ соверше́нствѣ добродѣ́тели: ка́ѧ сі́есть всѣ́хъ была́ бы бо́льшаѧ добродѣ́телей, и҆ могꙋ́щаѧ и҆́нока ѿ сѣ́тей дїа́вола, и҆ пре́лести є҆гѡ̀ безвре́дна сохрани́ти. Кі́йждо ѹ҆̀бо по понѧ́тїю своеѧ̀ мы́сли дава́ше мнѣ́нїе. И҆ ѻ҆́вїи глаго́лахꙋ по́стъ и҆ бдѣ́нїе: ꙗ҆́кѡ си́ми и҆стончава́ющейсѧ мы́сли и҆ чистотѣ̀ присꙋ́щей, ѹ҆до́бѣе къ бг҃ꙋ мощѝ прибли́житисѧ. Ѻ҆́вїи же, нестѧжа́нїе и҆ презрѣ́нїе свои́хъ веще́й: ꙗ҆́кѡ ѿ сегѡ̀ мы́сли многоплете́нныхъ ве́рвїй мїрска́гѡ попече́нїѧ и҆зба́вльшейсѧ, ѹ҆до́бѣе мо́щно къ бг҃ꙋ прибли́житисѧ. Ѻ҆́вїи же ми́лостыни добродѣ́тель предпочто́ша, ꙗ҆́коже гдⷭ҇ꙋ во є҆ѵⷢ҇лїи глаго́лющꙋ: прїиди́те благослове́ннїи ѻ҆ц҃а̀ моегѡ̀, наслѣ́дꙋйте ѹ҆гото́ванное ва́мъ ца́рствїе ѿ сложе́нїѧ мі́ра: взалка́хсѧ бо, и҆ да́сте мѝ ꙗ҆́сти , и҆ прѡ́чаѧ. И҆ є҆гда̀ си́мъ ѡ҆́бразомъ разли́чными добродѣ́тельми кі́йждо по своемꙋ̀ мнѣ́нїю глаго́лаше па́че мощѝ человѣ́кꙋ прибли́житисѧ къ бг҃ꙋ, мимои́де мно́га ча́сть но́щи въ прѣ́нїи се́мъ. По́слѣжде всѣ́хъ блаже́нный а҆нтѡ́нїй ѿвѣща̀: сїѧ̑ всѧ̑, ꙗ҆̀же реко́сте, и҆ нꙋ̑жна сꙋ́ть и҆ полє́зна и҆́щꙋщымъ бг҃а, и҆ къ немꙋ̀ прїитѝ жела́ющымъ: но си́мъ добродѣ́телемъ прїимꙋ́щества пода́ти не попꙋща́етъ на́мъ то̀, ꙗ҆́кѡ ѡ҆брѣто́хомъ мы̀ мно́гихъ и҆ въ постѣ́хъ и҆ бдѣ́нїихъ ходи́вшихъ, и҆ въ пꙋсты́ню сами́хъ себѐ ѿлꙋчи́вшихъ, и҆ въ нестѧжа́нїи кра́йнѣйшемъ претерпѣ́вшихъ та́кѡ, ꙗ҆́кѡ нижѐ дневны́ѧ пи́щи себѣ̀ ѡ҆ста́вити: и҆ ми́лостыню и҆спра́вившихъ толи́кѡ, ꙗ҆́кѡ не довлѣ́ти и҆̀мъ и҆мѣ́нїй къ раздаѧ́нїю: и҆ по си́хъ ѻ҆каѧ́ннѡ ѿпа́дшихъ добродѣ́тели, и҆ къ нече́стїю попо́лзшихсѧ, что̀ ѹ҆́бѡ и҆̀хъ соврати́тисѧ пра́вагѡ пꙋтѝ содѣ́ла; Не и҆́но что̀, по моемꙋ̀ мнѣ́нїю, ра́звѣ ꙗ҆́кѡ не и҆мѣ́ѧхꙋ ѻ҆нѝ дарова́нїѧ разсꙋжде́нїѧ. Сїе́ бо ѹ҆́читъ человѣ́ка ѡ҆ставлѧ́ти въ ѻ҆бое́мъ безмѣ́рїе, и҆ пꙋте́мъ ца́рскимъ ше́ствовати: и҆ не попꙋща́етъ, да ѿ десны́ѧ страны̀ ѡ҆крада́емь бꙋ́детъ безмѣ́рнымъ воздержа́нїемъ, нижѐ да ѿ страны̀ шꙋ́їѧ къ нерадѣ́нїю низвлече́нъ бꙋ́детъ и҆ разслабле́нїю. И҆́бо ѻ҆́ко нѣ́кое дꙋшѝ и҆ свѣти́льникъ разсꙋжде́нїе є҆́сть, по ѻ҆́номꙋ є҆ѵⷢ҇льскомꙋ гла́сꙋ глаго́лющемꙋ: свѣти́льникъ тѣ́лꙋ є҆́сть ѻ҆́ко: а҆́ще ѹ҆́бѡ ѻ҆́ко твоѐ про́сто бꙋ́детъ, всѐ тѣ́ло твоѐ свѣ́тло бꙋ́детъ: а҆́ще же ѻ҆́ко твоѐ те́мно бꙋ́детъ, всѐ тѣ́ло твоѐ те́мно бꙋ́детъ. И҆́бо та́кѡ и҆́мать: занѐ всѧ̑ помышлє́нїѧ и҆ дѣѧ̑нїѧ разсꙋжде́нїе человѣ́ка и҆спытꙋ́ющи, раздѣлѧ́етъ, и҆ ѿлꙋча́етъ всѧ́кое лꙋка́вое и҆ бг҃ꙋ неꙋго́дное дѣ́ло, и҆ дале́кꙋ ѿ негѡ̀ твори́тъ пре́лесть. И҆ семꙋ̀ наꙋчи́тисѧ кі́йждо мо́жетъ и҆ ѿ повѣствꙋ́емыхъ бж҃е́ственныхъ писа́нїй. Саꙋ́лъ бо ѻ҆́ный пе́рвый воспрїѧ́вый ца́рство і҆сра́илево, поне́же не и҆мѣ́ѧше ѻ҆чесѐ разсꙋжде́нїѧ, ѡ҆мрачи́всѧ мы́слїю, не разꙋмѣ̀ разсꙋди́ти, ꙗ҆́кѡ па́че приноше́нїѧ же́ртвы, ѹ҆го́дно бѣ̀ бг҃ови повинꙋ́тисѧ заповѣ́данїю ст҃а́гѡ самꙋ́ила. И҆ ѿ ни́хже непщева̀ ѹ҆годи́ти бг҃ꙋ, си́ми прогнѣвлѧ́етъ є҆го̀, и҆ ѿве́рженъ быва́етъ ца́рства. Не бы̀ сїѐ претерпѣ́лъ, а҆́ще бы свѣ́тъ разсꙋжде́нїѧ въ себѣ̀ стѧжа́лъ. Сїѐ и҆ а҆по́столъ со́лнце и҆менꙋ́етъ, по рече́нномꙋ ѿ негѡ̀: со́лнце да не за́йдетъ во гнѣ́вѣ ва́шемъ. Сїѐ и҆ на́шеѧ жи́зни глаго́летсѧ ѡ҆кормле́нїе, по пи́санномꙋ: въ ни́хже нѣ́сть ѡ҆кормле́нїѧ, па́даютъ ꙗ҆́кѡ ли́ствїе. Сїѐ совѣ́томъ въ писа́нїи глаго́летсѧ, є҆гѡ́же кромѣ̀ да ничесѡ́же твори́мъ, ѿ писа́нїѧ наꙋча́емсѧ. И҆ нижѐ сїѐ дх҃о́вное вїно̀, є҆́же весели́тъ се́рдце человѣ́ка, без̾ совѣ́та пи́ти ѡ҆ставлѧ́етсѧ, по глаго́лющемꙋ: съ совѣ́томъ вїно̀ пі́й : и҆ па́ки, ꙗ҆́коже глаго́летъ, гра́дъ стѣна́ми разоре́нъ, и҆ неѡгражде́нъ, та́кѡ мꙋ́жъ творѧ́й что̀ без̾ совѣ́та. Въ се́мъ премꙋ́дрость, въ се́мъ ра́зꙋмъ и҆ чꙋ́вство состоѧ́тъ, и҆́хже кромѣ̀ нижѐ внꙋ́треннїй на́шъ до́мъ зи́ждитисѧ мо́жетъ, нижѐ дх҃о́вное бога́тство со́брано бы́ти, по рече́нномꙋ: съ премꙋ́дростїю зи́ждетсѧ до́мъ и҆ съ ра́зꙋмомъ и҆справлѧ́етсѧ, и҆ съ чꙋ́вствїемъ и҆сполнѧ́ютсѧ сокрѡ́вища бога́тства. Сїѐ рече́сѧ и҆ тве́рдаѧ пи́ща и҆мꙋ́щихъ чꙋ́вствїѧ ѡ҆бꙋчє́нна до́лгимъ ѹ҆че́нїемъ въ разсꙋжде́нїи добра́ же и҆ ѕла̀. Си́ми ѹ҆̀бо ꙗ҆́вственнѣ показꙋ́етсѧ, ꙗ҆́кѡ ниеди́на без̾ дарова́нїѧ разсꙋжде́нїѧ добродѣ́тель соста́витисѧ, и҆лѝ тверда̀ до конца̀ пребы́ти мо́жетъ. Всѣ́хъ бо добродѣ́телей ма́терь и҆ храни́тельница є҆́сть разсꙋжде́нїе. Сїѐ ѹ҆̀бо положе́нїе и҆ мнѣ́нїе а҆нтѡ́нїа, є҆мꙋ́же соединомы́сленни и҆ про́чїи ѻ҆тцы̀ бы́ша. Но да и҆ ѿ новѣ́йшихъ и҆ въ на̑ша времена̀ бы́вшихъ ѹ҆каза́нїй ѹ҆тверди́мъ положе́нїе ст҃а́гѡ а҆нтѡ́нїа. Воспомѧни́те и҆ вы̀ ста́рца и҆ро́на, и҆ ѻ҆каѧ́нное паде́нїе, є҆́же пострада̀ пре́жде ма́лыхъ си́хъ дне́й пред̾ ѻ҆чи́ма на́шима. Кі́имъ ѡ҆́бразомъ; посмѣѧ́нїемъ дїа́вола ѿ высоты̀ ѻ҆́ныѧ житїѧ̀ во глꙋбинꙋ̀ сме́рти сведе́сѧ. Сего́ бо по́мнимъ пѧтдесѧ́тъ лѣ́тъ въ пꙋсты́ни пребы́вша, вели́кꙋю жесто́кость житїѧ̀ и҆ крѣ́пкое воздержа́нїе стѧжа́вша, и҆ въ глꙋбоча́йшей пꙋсты́ни, па́че всѣ́хъ, и҆̀же здѣ̀, пребы́вша, и҆ ѹ҆едине́нїе возлю́бльша. И҆ по толи́цѣхъ трꙋдѣ́хъ и҆ по́двизѣхъ порꙋ́ганъ ѿ дїа́вола, и҆ въ тѧгча́йшее паде́нїе поползнꙋ́всѧ, всѧ̑ и҆̀же въ пꙋсты́ни ѻ҆тцы̀ и҆ бра́тїю въ неꙋтѣ́шный пла́чь вве́рже. Не бы̀ сїѐ претерпѣ́лъ бы́хъ, а҆́ще бы бы́лъ ѹ҆твержде́нъ разсꙋжде́нїѧ добродѣ́телїю, ꙗ҆́же наꙋчи́ла бы є҆го̀ не своемꙋ̀ по́мыслꙋ, но совѣ́тꙋ ѻ҆тє́цъ и҆ бра́тїй повинꙋ́тисѧ: толи́кѡ бо своемꙋ̀ по́мыслꙋ послѣ́дꙋѧ, поще́нїе и҆ ѿлꙋче́нїе ѿ человѣ̑къ люблѧ́ше, ꙗ҆́кѡ нижѐ въ пра́здникъ ст҃ы́ѧ па́схи прибы́ти въ це́рковь, да не прише́дъ въ собра́нїе и҆ со ѻ҆тцы̀ и҆ бра́тїею, ꙗ҆ды́й съ ни́ми кꙋ́пнѡ, понꙋжде́нъ бꙋ́детъ прїѧ́ти ѻ҆вощѝ, и҆лѝ и҆́но что̀, приноси́мое на трапе́зꙋ, и҆ возмни́тъ себѐ ѿпа́дша своегѡ̀ намѣ́ренїѧ и҆ пра́вила. Си́це ѹ҆̀бо намно́зѣ свои́мъ хотѣ́нїемъ прельсти́всѧ, а҆́ггела, сатанина̀ прїе́мь, семꙋ̀ ꙗ҆́кѡ а҆́гг҃лꙋ свѣ́та поклони́сѧ: и҆́же повелѣ̀ є҆мꙋ̀ въ полꙋ́нощи въ глꙋбоча́йшїй кла́дезь воврещѝ себѐ, да позна́етъ и҆скꙋ́сомъ, ꙗ҆́кѡ ника́коже каково́йлибо ѹ҆жѐ бѣдѣ̀ подпаде́тъ, вели́кихъ ра́ди є҆гѡ̀ добродѣ́телей, и҆ бг҃оꙋго́дныхъ трꙋдѡ́въ. Се́й же не разсꙋди́въ по́мысломъ совѣщава́ющагѡ сїѧ̑, но помрачи́всѧ мы́слїю, вве́рже себѐ въ полꙋ́нощи въ кла́дезь. И҆ не по мно́зѣ, ѹ҆вѣ́дѣвше бра́тїѧ слꙋчи́вшеесѧ, є҆два̀ со мно́гимъ трꙋдо́мъ возмого́ша є҆́ле жи́ва сꙋ́ща и҆звлещѝ є҆го̀. И҆ по и҆звлече́нїи жи́въ два̀ дни̑, въ тре́тїй ѹ҆́мре, ѡ҆ста́вивъ бра́тїй и҆ ста́рцꙋ пафнꙋ́тїю пла́чь неꙋтѣ́шный: и҆́же человѣколю́бїемъ подви́гсѧ мно́гимъ, и҆ помѧнꙋ́въ мнѡ́гїѧ є҆гѡ̀ трꙋды̀, и҆ многочи́сленны лѣ́ты, ꙗ҆̀же въ пꙋсты́ни претерпѣ̀, не ѿлꙋчѝ є҆гѡ̀ ѿ поминове́нїѧ, и҆ приноше́нїѧ почи́вшихъ, ꙗ҆́кѡ да не причте́тсѧ къ ѹ҆ме́ршымъ наси́льственнѡ. Что̀ рекꙋ̀ ѡ҆ ѻ҆́нѣхъ двꙋ́хъ бра́тѣхъ, и҆̀же пребыва́хꙋ ѡ҆б̾ ѻ҆́нъ по́лъ пꙋсты́ни ѳиваі́ды, и҆дѣ́же и҆ногда̀ блаже́нный а҆нтѡ́нїй пребыва́ше. Сі́и бо неразсꙋ́днымъ по́мысломъ подви́гшесѧ, взѧ́ша себѣ̀ мнѣ́нїе и҆дтѝ во внꙋ́треннѣйшꙋ пꙋсты́ню вели́кꙋ сꙋ́щꙋ, и҆ невоздѣ́ланнꙋ, сꙋ́ждше въ сами́хъ себѣ̀ не прїѧ́ти пи́щи ѿ человѣ́ка, а҆́ще не ю҆́же и҆̀мъ гдⷭ҇и чꙋдодѣ́йствꙋѧ пода́стъ. И҆ є҆гда̀ заблꙋжда́ющихъ ѻ҆́нѣхъ по пꙋсты́ни, и҆ и҆знемога́ющихъ гла́домъ, и҆здале́ча мазі́ки ѹ҆зрѣ́ша, се́й же ꙗ҆зы́къ, ма́лѡ не всѣ́хъ ди́кихъ ꙗ҆зы́кѡвъ па́че ди́вїй и҆ жесточа́йшъ є҆́сть, преложи́вше ѿ бж҃е́ственнагѡ промышле́нїѧ, сро́днꙋю жесто́кость въ человѣколю́бїе, съ хлѣ́бы срѣто́ша и҆̀хъ: є҆ди́нъ ѹ҆́бѡ ѿ предрече́нныхъ двꙋ́хъ бра́тѡвъ, разсꙋжде́нїю є҆мꙋ̀ прише́дшꙋ, съ ра́достїю и҆ благодаре́нїемъ воспрїѧ̀ хлѣ́бы, помы́сливъ, ꙗ҆́кѡ не бы̀ та́кѡ сі́и жесто́ки и҆ ди́вїи и҆ при́снѡ ра́дꙋющїисѧ ѡ҆ кро́ви человѣ́честѣй сострада́ли и҆̀мъ и҆знемо́гшымъ ѹ҆жѐ, и҆ пи́щꙋ принеслѝ, а҆́ще бы не бг҃ъ подви́глъ и҆̀хъ на сїѐ. Дрꙋгі́й же пи́щꙋ ѿве́ргши, ꙗ҆́кѡ ѿ человѣ̑къ є҆мꙋ̀ принесе́ннꙋ, и҆ пребы́въ въ неразсꙋ́дномъ совѣ́тѣ, не́мощїю неѧде́нїѧ и҆́здше. А҆́ще ѹ҆́бѡ въ нача́лѣ и҆ ѕѣлѡ̀ ѕлѣ̀ ѻ҆боѐ совѣща́вше, безслове́снꙋ и҆ ги́бельнꙋ мы́сль себѣ̀ прїѧ́ша, ѻ҆ба́че є҆ди́нъ, привше́дшꙋ є҆мꙋ̀ разсꙋжде́нїю, сїѐ, є҆́же де́рзостнѣ и҆ неразꙋми́вѣ ѡ҆предѣлѝ, до́брѣ и҆спра́ви: дрꙋгі́й же въ неразꙋ́мномъ предпрїѧ́тїи пребы́въ, и҆ разсꙋжде́нїѧ кромѣ̀ ѡ҆брѣ́тшисѧ, сме́рть, ю҆́же гдⷭ҇ь ѿврати́ти восхотѣ̀ са́мъ себѣ̀ навлечѐ. Что́ же рекꙋ̀ и҆ ѡ҆ ѻ҆́номъ; є҆гѡ́же и҆́мѧ не хощꙋ̀ рещѝ, занѐ є҆щѐ жи́въ є҆́сть: и҆́же де́мѡна мно́гажды, ꙗ҆́кѡ а҆́гг҃ла воспрїи́мъ, и҆ ѿкровє́нїѧ ѿ негѡ̀ прїе́млѧй, и҆ свѣ́тъ ча́стѡ свѣ́щный въ ке́ллїи свое́й зрѧ́щи, послѣди́ же повелѣва́етъ є҆мꙋ̀ своего̀ сы́на сопребыва́юща є҆мꙋ̀ въ монастырѣ̀ въ же́ртвꙋ принестѝ бг҃ꙋ, ꙗ҆́кѡ ѿ сегѡ̀ ра́вныѧ патрїа́рхꙋ а҆враа́мꙋ че́сти сподо́битисѧ и҆мꙋ́щїй. Є҆гѡ́же совѣща́нїемъ толи́кѡ сведе́сѧ, ꙗ҆́кѡ дѣ́ломъ закла́нїе сы́на соверши́лъ бы, а҆́ще не бы̀ сегѡ̀ ѹ҆зрѣ́въ сы́нъ кромѣ̀ ѻ҆бы́чаѧ но́жъ и҆з̾ѡстрѧ́юща, и҆ ѹ҆́зы гото́влѧща, и҆́миже є҆го̀ ꙗ҆́кѡ всесожже́нїе свѧза́ти хотѧ́ше, бѣ́гствомъ спасе́нїе ѹ҆лꙋчи́лъ. Мно́гѡ бы бы́ло пре́лесть ѻ҆́нꙋю месопота́мина повѣствова́ти, и҆́же толи́ко воздержа́нїе показа́въ, и҆ въ ке́ллїи заключе́нъ лѣ̑та мнѡ́га бы́въ, та́кѡ послѣдѝ дїа́вольскими ѿкрове́нїи и҆ сновидѣ́нїи посмѣ́ѧнъ бы́сть, ꙗ҆́кѡ по толи́цѣхъ трꙋдѣ́хъ, и҆ добродѣ́телехъ, и҆́миже всѧ̑ та́мѡ сꙋ́щыѧ и҆́ноки превосходѧ́ше, во і҆ꙋде́йство и҆ ѡ҆брѣ́занїе впадѐ. И҆́бо хотѧ́й є҆го̀ дїа́волъ прельсти́ти, мно́гажды ꙗ҆влѧ́ше є҆мꙋ̀ и҆́стиннаѧ сновидѣ̑нїѧ: да си́ми благопрїѧ́тнꙋ сотвори́тъ, ю҆́же хотѧ́ше, напослѣ́докъ предложи́ти є҆мꙋ̀, пре́лесть, показꙋ́етъ ѹ҆́бѡ є҆мꙋ̀ во є҆ди́нꙋ но́щь наро́дъ хрїстїа́нскїй со а҆по́столы и҆ мꙋ́ченики: мра́ченъ и҆ всѧ́кагѡ сра́ма преиспо́лненъ, и҆ въ ско́рби и҆ пла́чѣ и҆ста́ѧвшїй: и҆ вопрекѝ і҆ꙋде́йскїй наро́дъ съ мѡѷсе́емъ и҆ проро́ки свѣ́тлымъ ѻ҆гне́мъ ѡ҆сїѧва́емый, и҆ въ ра́дости и҆ весе́лїи пребыва́ющїй: совѣща̀ преле́стникъ, ꙗ҆́кѡ а҆́ще хо́щетъ блаже́нства и҆ ра́дости наро́да і҆ꙋде́йскагѡ причасти́тисѧ, ѡ҆брѣ́занїе є҆мꙋ̀ прїѧ́ти: є҆́же ѹ҆́бѡ прельще́нъ и҆ сотворѝ. Ꙗ҆́вѣ ѹ҆̀бо ѿ всѣ́хъ рече́нныхъ, ꙗ҆́кѡ не бы̀ та́кѡ ѻ҆каѧ́ннѡ и҆ бѣ́днѡ ѡ҆смѣ́ѧни бы́ша рече́нши всѝ, а҆́ще бы дарова́нїе разсꙋжде́нїѧ бы́ша стѧжа́ли. На сїѧ̑ ге́рманъ речѐ: и҆ но́выми ѹ҆каза́нїи, и҆ положе́нїи дре́внихъ ѻ҆тє́цъ дово́льнѡ показа́сѧ разсꙋжде́нїю и҆сто́чникомъ и҆ ко́ренемъ и҆ главо́ю и҆ сою́зомъ бы́ти всѣ́хъ добродѣ́телей. Но кі́имъ ѡ҆́бразомъ мо́жетъ то̀ стѧжа́ти, жела́емъ наꙋчи́тисѧ: и҆ ка́кѡ ѹ҆разꙋмѣ́ти и҆́стинное и҆ є҆́же ѿ бг҃а разсꙋжде́нїе и҆ лжеиме́нное и҆ притво́рное, дїа́вольское; Тогда̀ а҆́вва мѡѷсе́й речѐ: и҆́стинное разсꙋжде́нїе не прихо́дитъ, а҆́ще не ѿ и҆́стиннагѡ смире́нїѧ, да не то́чїю ꙗ҆̀же твори́мъ, но и҆ ꙗ҆̀же помышлѧ́емъ, ѿкрыва́емъ ѻ҆тцє́мъ: и҆ да ни въ че́мъ же своемꙋ̀ по́мыслꙋ вѣ́рꙋемъ, но и҆ во все́мъ словесє́мъ ста́рєцъ да послѣ́дꙋемъ, и҆ ѻ҆но̀ бы́ти добро̀ вѣ́рꙋемъ, є҆́же а҆́ще ѻ҆нѝ и҆скꙋ́сѧтъ. Сїе́ же дѣ́ланїе не то́чїю и҆́стиннымъ разсꙋжде́нїемъ и҆ пра́вымъ пꙋте́мъ и҆́нока невреди́ма пребыва́ти ѹ҆строѧ́етъ, но и҆ ѿ всѣ́хъ сѣ́тей дїа́вольскихъ безвре́дна того̀ сохранѧ́етъ. Не возмо́жно бо є҆́сть сꙋдо́мъ и҆ совѣ́томъ предꙋспѣ́вшихъ свою̀ ѹ҆правлѧ́ющемꙋ жи́знь, пре́лестїю бѣсо́вскою па́сти: и҆́бо и҆ пре́жде не́же сподо́битисѧ комꙋ̀ да́ра разсꙋжде́нїѧ, са́мо то̀ є҆́же ꙗ҆влѧ́ти и҆ ѿкрыва́ти ѕлы̑ѧ по́мыслы ѻ҆тцє́мъ, ѹ҆вѧда́етъ ѻ҆́ныѧ, и҆ немощнѣ́йшыѧ твори́тъ. Ꙗ҆́коже бо ѕмі́й ѿ те́мныѧ норы̀ и҆знесе́нный на свѣ́тъ, тщи́тсѧ бѣ́гство ѹ҆потреби́ти и҆ сокры́тїе: та́кѡ и҆ лꙋка̑выѧ по́мыслы и҆зрѧ́днѣйшею и҆́сповѣдїю и҆ и҆зглаго́ланїемъ ꙗ҆вле́ни бы́вше, тща́тсѧ бѣжа́ти ѿ человѣ́ка: и҆ да добродѣ́тель сїю̀ и҆звѣ́стнѣе и҆ ѿ примѣ́ра ѹ҆вѣ́сте, а҆́ввы серапїѡ́на дѣ́ло, є҆́же то́й приходѧ́щымъ пред̾ѡхране́нїѧ ра́ди произносѧ́ше ча́стѡ, повѣ́мъ. Глаго́лаше бо та́кѡ: є҆гда̀ бѣ́хъ ю҆нѣ́йшїй, сопребыва́хъ со а҆́ввою мои́мъ, и҆ ꙗ҆́коже ꙗ҆до́хомъ воста́въ ѿ трапе́зы, по дѣ́йствꙋ бѣсо́вскомꙋ крадѧ́хъ пакса́мъ, и҆ сего̀ ꙗ҆дѧ́хъ ѻ҆́тай а҆́ввы моегѡ̀. Ꙗ҆́коже ѹ҆́бѡ пребыва́хъ сїѐ творѧ́й вре́мѧ нема́ло, воз̾ѡблада́нъ бы́въ не мого́хъ побѣди́ти, то́чїю ѡ҆сꙋжда́емь бы́хъ ѿ своеѧ̀ со́вѣсти, ста́рцꙋ же стыдѧ́хсѧ рещѝ. Слꙋчи́сѧ же по смотре́нїю человѣколю́бца бг҃а бра́тїи нѣ́коей прїитѝ къ ста́рцꙋ по́льзы ра́ди, и҆ вопроси́ша є҆го̀ ѡ҆ свои́хъ по́мыслѣхъ. Ѿвѣща́ же ста́рецъ: ꙗ҆́кѡ ничесо́же та́кѡ вреди́тъ и҆́ноки, и҆ радостотвори́тъ бѣ́сы, ꙗ҆́кѡже таи́ти своѧ̑ по́мыслы ѿ дꙋхо́вныхъ ѻ҆тє́цъ, глаго́лаше же и҆̀мъ и҆ ѡ҆ воздержа́нїи. Си̑мъ же глаго́лємымъ въ себѐ прише́дъ и҆ помы́сливъ, ꙗ҆́кѡ бг҃ъ ѿкры̀ ста́рцꙋ согрѣшє́нїѧ моѧ̑: ѹ҆мили́всѧ нача́хъ пла́кати, и҆ и҆зверго́хъ пакса́мъ ѿ нѣ́дра моегѡ̀, є҆го́же ѕлѣ̀ прїѡбыко́хъ кра́сти: ве́ргнꙋвъ же себѐ на зе́млю, проси́хъ проще́нїѧ ѡ҆ проше́дшихъ, и҆ моли́твы ѡ҆ ѹ҆твержде́нїи бꙋ́дꙋщихъ. Тогда̀ глаго́ла ста́рецъ: ча́до, свободи́ло тѧ̀ и҆ мнѣ̀ молча́щꙋ и҆сповѣ́данїе твоѐ, и҆ ѹ҆ѧзвлѧ́ющаго тѧ̀ бѣ́са молча́нїемъ, и҆зре́кши ꙗ҆̀же въ тебѣ̀ закла́лъ є҆сѝ, є҆го́же да́же до ны́нѣ ѡ҆блада́ти тобо́ю сотвори́лъ є҆сѝ, ни противꙋглаго́лѧ, ни ѡ҆блича́ѧ є҆гѡ̀: не ктомꙋ̀ ѹ҆жѐ ѿ ны́нѣ мѣ́сто и҆мѣ́ти бꙋ́детъ въ тебѣ̀, ѿ се́рдца твоегѡ̀ въ ꙗ҆вле́нїе и҆зведе́нъ бы́въ. Є҆ще́ же не сконча̀ ста́рецъ глаго́лѧ, и҆ сѐ дѣ́йствїе ви́дѣно бы́сть, ꙗ҆́кѡ свѣща̀ ѻ҆́гненна и҆звлека́емаѧ ѿ нѣ́дра моегѡ̀, и҆ и҆спо́лни до́мъ ѕлово́нїѧ, ꙗ҆́коже непщева́ти присꙋ́щымъ, ꙗ҆́кѡ мно́жество жꙋ́пела є҆́сть горѧ́щее. Тогда̀ ѹ҆́бѡ речѐ ста́рецъ: сѐ мои́хъ слове́съ и҆ твоегѡ̀ свобожде́нїѧ подадѐ гдⷭ҇ь ѹ҆каза́нїе бы́вшихъ зна́менїемъ. Та́кѡ ѹ҆̀бо ѿстꙋпѝ ѿ менѐ и҆́сповѣдїю стра́сть чревобѣ́сїѧ и҆ дїа́вольское дѣ́йствїе ѻ҆́но, ꙗ҆́коже ктомꙋ̀ нижѐ въ мы́сль мнѣ̀ прїитѝ такова́гѡ жела́нїѧ. Сѐ ѹ҆̀бо и҆ ѿ рече́нныхъ ѿ а҆́ввы серапїѡ́на наꙋча́емсѧ, ꙗ҆́кѡ тогда̀ сподоблѧ́емсѧ дарова́нїѧ и҆́стиннагѡ разсꙋжде́нїѧ, є҆гда̀ не сꙋди́щꙋ мы́сли своеѧ̀ повѣрѧ́ти и҆́мамы, но ѹ҆че́нїю и҆ и҆з̾ѡбраже́нїю ѻ҆тє́цъ. И҆́бо не и҆нѣ́мъ поро́комъ си́це дїа́волъ по стремни́намъ несе́тъ и҆́нока, ꙗ҆́коже си́мъ, дабы̀ повинꙋ́ти є҆го̀ ѿмета́ти совѣ̑тованїѧ ѻ҆тє́цъ, своемꙋ́ же послѣ́довати мнѣ́нїю, и҆ свое́й во́ли. Подоба́ше же на́мъ и҆ ѿ человѣ́ческихъ хꙋдо́жествъ и҆ зна́нїй примѣ́ры прїе́млющымъ нака́зоватисѧ. А҆́ще бо сїѧ̑ и҆ рꙋка́ма ѡ҆сѧза́юще, и҆ ѻ҆чи́ма ви́дѧще, и҆ ѹ҆ши́ма слы́шаше, са́ми ѿ себѐ и҆спра́вити не мо́жемъ: но тре́бꙋемъ до́брѣ ѹ҆ча́щагѡ и҆ ѹ҆правлѧ́ющагѡ: ка́кѡ не безꙋ́мно дх҃о́вномꙋ хꙋдо́жествꙋ, всѣ́хъ хꙋдо́жествъ трꙋднѣ́йшемꙋ, непщева́ти не тре́бовати ѹ҆чи́телѧ; є҆́же и҆ неви́димо, и҆ сокрове́нно є҆́сть, и҆ є҆ди́ною чистото́ю се́рдца зри́мо: сегѡ̀ хꙋдо́жества неимѣ́нїе, не привре́меннꙋ тщетꙋ̀, но дꙋшѝ поги́бель ражда́етъ и҆ сме́рть вѣ́чнꙋ. Ге́рманъ речѐ: и҆звѣ́тъ на́мъ стыда̀ и҆ прикры́тїе привре́дныѧ боѧ́зни ражда́ти ѡ҆бы́че, ꙗ҆́кѡ мно́гажды нѣ́цыи ѿ ѻ҆тє́цъ слы́шавше ѿ бра́тїи по́мыслы, не то́чїю си́хъ не и҆сцѣли́ша, но и҆ ѹ҆кори́ша и҆̀хъ, и҆ въ ѿча́ѧнїе вверго́ша: ꙗ҆́коже бо и҆ мы̀ са́ми сїѐ ѹ҆вѣ́дѣхомъ слꙋ́чшеесѧ въ частѧ́хъ сѷрі́и. Бра́тъ бо нѣ́кїй нѣ́коемꙋ и҆з̾ сꙋ́щихъ та́мѡ ста́рєцъ и҆зречѐ своѧ̑ по́мыслы со всѧ́кою простото́ю и҆ и҆́стиною не стыждѧ́сѧ ѡ҆бнажи́въ та̑йнаѧ своегѡ̀ се́рдца. Ѻ҆́нъ же а҆́бїе ѹ҆слы́шавъ, нача́тъ негодова́ти, и҆ смꙋща́тисѧ проти́вꙋ бра́та, ѹ҆корѧ́ѧ є҆го̀ ѡ҆ таковы́хъ ѕлы́хъ по́мыслѣхъ, ꙗ҆́кѡ ѿ сегѡ̀ мнѡ́гимъ ѡ҆ се́мъ слы́шавшымъ стыди́тисѧ и҆звѣщава́ти своѧ̑ по́мыслы ста́рцємъ. А҆́вва мѡѷсе́й речѐ: добро̀ ѹ҆̀бо є҆́сть, ꙗ҆́коже предрѣ́хъ, не таи́ти своѧ̑ по́мыслы ѿ ѻ҆тє́цъ: ѻ҆ба́че не кі́имлибо глаго́лати, но ста́рцємъ дх҃ѡ́внымъ и҆ разсꙋжде́нїе и҆мꙋ́щымъ и҆звѣщава́ти, не лѣ́тъ ра́ди посѣдѣ́вшымъ: поне́же мно́гїе на во́зрастъ ста́рости зрѧ́ще, и҆ своѧ̑ по́мыслы и҆зре́кше, вмѣ́стѡ врачевства̀ неискꙋ́сствомъ слы́шащихъ въ ѿча́ѧнїе впадо́ша. Бѣ́ бо нѣ́кїй ѿ бра́тїй ѕѣлѡ̀ тщали́въ, и҆ ѕѣлѡ̀ ѿ бѣ́са блꙋ́днагѡ стꙋжа́емь, прїи́де къ нѣ́коемꙋ ста́рцꙋ, и҆ возвѣстѝ є҆мꙋ̀ своѧ̑ по́мыслы: ѻ҆́нъ же ѹ҆слы́шавъ неискꙋ́сенъ сы́й, негодꙋ́ѧ, ѻ҆каѧ́нна глаго́лаше бы́ти бра́та, и҆ недосто́йна и҆́ноческагѡ ѡ҆́браза, ꙗ҆́кѡ таковы̑ѧ прїи́мша по́мыслы. Сїѧ̑ ѹ҆слы́шавъ бра́тъ ѿча́ѧвсѧ, и҆ ѡ҆ста́вивъ свою̀ ке́ллїю, въ мі́ръ возврати́сѧ. По бж҃їю же смотре́нїю срѣта́етъ є҆го̀ а҆́вва а҆поллѡ́съ ѿ ста́рєцъ и҆скꙋ́снѣйшїй: и҆ ви́дѧ є҆го̀ смꙋще́нна, и҆ ѕѣлѡ̀ дрѧ́хла, вопросѝ є҆го̀, глаго́лѧ: ча́до! Ка́ѧ вина̀ толи́кїѧ ско́рби; Ѻ҆́нъ же въ нача́лѣ ѿ мно́гагѡ ѹ҆ны́нїѧ ничесо́же ѿвѣща̀. Послѣди́ же мно́гѡ моли́мь бы́въ ѿ ста́рца, ꙗ҆́же съ ни́мъ бы̑вшаѧ и҆зречѐ, глаго́лѧ: ꙗ҆́кѡ по́мыслы мно́гажды стꙋжа́ютъ мѝ, и҆ ше́дъ повѣ́дахъ нѣ́коемꙋ ста́рцꙋ, и҆ по сло́вꙋ є҆гѡ̀ нѣ́сть мѝ спасе́нїѧ наде́жды: ѿча́ѧвсѧ ѹ҆́бѡ ѿхожꙋ̀ въ мі́ръ. Сїѧ̑ ѻ҆те́цъ а҆поллѡ́съ ѹ҆слы́шавъ, мно́го молѧ́ше и҆ ѹ҆вѣщава́ше бра́та глаго́лѧ: не диви́сѧ, ча́до, нижѐ ѿчаѧва́йсѧ. А҆́зъ бо въ толи́цѣмъ во́зрастѣ и҆ сѣди́нѣ сы́й, ѕѣлѡ̀ ѿ си́хъ по́мыслѡвъ стꙋжа́юсѧ. Не ѿчаѧва́йсѧ ѹ҆́бѡ ѡ҆ толи́цѣмъ раждеже́нїи, є҆́же не толи́кѡ человѣ́ческимъ тща́нїемъ врачꙋ́етсѧ, є҆ли́кѡ бж҃їимъ человѣколю́бїемъ: то́чїю послꙋ́шай мѧ̀ дне́сь, и҆ возврати́сѧ въ ке́ллїю твою̀: сотвори́ же бра́тъ си́це. И҆ ѿше́дъ ѿ негѡ̀ а҆́вва а҆поллѡ́съ, и҆́де въ ке́ллїю къ запрети́вшемꙋ бра́та ста́рцꙋ, и҆ ста́въ внѣ̀, молѝ бг҃а со слеза́ми глаго́лѧ: гдⷭ҇и! И҆скꙋшє́нїѧ по́льзы ра́ди наводѧ́й, ѡ҆братѝ бра́нь бра́та на сего̀ ста́рца: да и҆скꙋ́сомъ въ ста́рости свое́й наꙋ́читсѧ, и҆́мже въ до́лгомъ вре́мени не наꙋчи́сѧ, ꙗ҆́кѡ да состра́ждетъ ра́тꙋємымъ. Є҆гда́ же моли́твꙋ сконча̀, зри́тъ є҆ѳїо́па стоѧ́ща бли́зъ ке́ллїи, и҆ стрѣ́лы пꙋща́юща на ста́рца: ѿ ни́хже ѹ҆ѧ́звленъ а҆́ки ѿ пїѧ́нства сѣ́мѡ и҆ ѻ҆ва́мѡ ѡ҆браща́шесѧ, не могі́й же терпѣ́ти, и҆зше́дъ и҆з̾ ке́ллїи, тѣ́мже пꙋте́мъ, и҆́мже и҆ мла́дшїй, въ мі́ръ и҆дѧ́ше. А҆́вва же а҆поллѡ́съ разꙋмѣ́въ бы́вшее, срѣ́те є҆го̀, глаго́лѧ: ка́мѡ и҆́деши; Ка́ѧ же вина̀ ѡ҆б̾е́млющагѡ тѧ̀ смꙋще́нїѧ сегѡ̀; Ѹ҆вѣ́дѣвъ же, ꙗ҆́кѡ позна̑на сꙋ́ть ꙗ҆̀же ѡ҆ не́мъ ст҃о́мꙋ, стыда̀ ра́ди ничесо́же глаго́лаше. Рече́ же є҆мꙋ̀ а҆́вва а҆поллѡ́съ: возврати́сѧ въ ке́ллїю твою̀, и҆ ктомꙋ̀ ѹ҆разꙋмѣ́й не́мощь твою̀: и҆ и҆мѣ́й и҆лѝ непозна́нна себѐ бы́ти ѿ дїа́вола, и҆лѝ презрѣ́нна: занѐ не сподо́билсѧ є҆сѝ, ꙗ҆̀же проти́вꙋ негѡ̀ бра́ни. Что̀ глаго́лю бра́ни; Прираже́нїѧ є҆гѡ̀ ни до є҆ди́нагѡ днѐ понестѝ возмо́глъ є҆сѝ. Сїе́ же тебѣ̀ слꙋчи́сѧ, ꙗ҆́кѡ ю҆нѣ́йша ѿ ѻ҆́бщагѡ врага̀ ра́тꙋема прїѧ́въ, вмѣ́стѡ є҆́же на по́двигъ поѡщрѧ́ти є҆го̀, въ ѿча́ѧнїе вве́рглъ є҆сѝ: не помы́сливъ премꙋ́дрое ѻ҆́ное заповѣ́данїе глаго́лющее: и҆зба́вити ведо́мыхъ на сме́рть, и҆ и҆скꙋпи́ти ѹ҆быва́емыхъ не пощади́ши. Но нижѐ при́тчꙋ сп҃си́телѧ на́шегѡ глаго́лющꙋю: тро́сти сокрꙋше́нны не прело́миши, и҆ ле́на вне́мшасѧ не ѹ҆гаси́ши. Никто́же бо вра̑жїѧ снестѝ возмо́глъ бы навѣ́ты, нижѐ горѧ́щее є҆стества̀ раждеже́нїе ѹ҆гаси́ти, а҆́ще бы не бж҃їѧ благода́ть сохранѧ́ла человѣ́ческꙋю не́мощь. Тѣ́мже и҆спо́лнившꙋсѧ є҆́же ѡ҆ на́съ спаси́тельномꙋ семꙋ̀ смотре́нїю ѻ҆́бщими моли́твами бг҃а мо́лимъ, ꙗ҆́кѡ да на тѧ̀ пꙋще́нный би́чь ѿведе́тъ. Ѻ҆́нъ бо сокрꙋша́тисѧ твори́тъ, и҆ па́ки возставлѧ́етъ: поразѝ, и҆ рꙋ́цѣ є҆гѡ̀ и҆сцѣли́ша: смирѧ́етъ и҆ вы́ситъ: мертви́тъ и҆ живи́тъ: низво́дитъ во а҆́дъ, и҆ возво́дитъ. Сїѧ̑ ре́къ, и҆ помоли́всѧ, а҆́бїе ѿ наведе́нныѧ є҆мꙋ̀ бра́ни и҆зба́ви: совѣ́това є҆мꙋ̀ проси́ти ѿ бг҃а, да да́стсѧ є҆мꙋ̀ ѧ҆зы́къ ѹ҆че́нїѧ, є҆́же разꙋмѣ́ти во вре́мѧ, є҆гда̀ подоба́етъ рещѝ сло́во. Ѿ всѣ́хъ ѹ҆́бѡ рече́нныхъ наꙋча́емсѧ, ꙗ҆́кѡ не и҆́нъ ѡ҆брѧ́щетсѧ пꙋ́ть спасе́нїѧ непреткнове́ненъ, ꙗ҆́коже и҆звѣщава́ти по́мыслы своѧ̑ разсꙋди́тельнѣйшымъ ѻ҆тцє́мъ, и҆ ѿ си́хъ къ добродѣ́тели ѹ҆правлѧ́ємымъ бы́ти, а҆ не по́мыслꙋ своемꙋ̀ и҆ разсꙋжде́нїю послѣ́довати. Ниже́ бо а҆́ще бы по слꙋ́чаю слꙋчи́лосѧ комꙋ̀ бы́ти ѹ҆ є҆ди́нагѡ ста́рца простѣ́йша, и҆лѝ ѹ҆ не мно́гихъ неискꙋ́сныхъ, ра́ди сегѡ̀ подоба́етъ бѣ́гати, и҆звѣщава́ти по́мыслы своѧ̑ и҆скꙋ́снѣйшымъ ѻ҆тцє́мъ и҆ презира́ти преда́нїе пре́дкѡвъ. Ꙗ҆́кѡ бо и҆ ті́и не са́ми ѿ себѐ дви́жими, но ѿ бг҃а и҆ бж҃е́ственныхъ писа́нїй преда́ша послѣ́днемꙋ ро́дꙋ вопроша́ти пред̾ꙋспѣ́вшихъ. Мо́щно є҆́сть и҆ ѿ и҆ны́хъ мно́гихъ въ бг҃одꙋхнове́нномъ писа́нїи ѡ҆брѣта́емыхъ наꙋчи́тисѧ: и҆зрѧ́днѣе же и҆ ѿ по́вѣсти, ꙗ҆́же ѡ҆ ст҃ѣ́мъ самꙋи́лѣ, и҆́же ѿ младе́нчества возложе́нъ бы́въ бг҃ови ма́терїю, и҆ сподо́бивсѧ бж҃е́ственныѧ бесѣ́ды, не вѣ́рова своемꙋ̀ по́мыслꙋ, но є҆ди́ною и҆ два́жды зва́нъ бы́въ ѿ бг҃а, востека́етъ ко ста́рцꙋ и҆лїю̀, и҆ ѹ҆че́нїемъ тогѡ̀ ѡ҆бразꙋ́етсѧ, и҆ наставлѧ́етсѧ, ка́кѡ подоба́етъ ѿвѣщава́ти бг҃ови: и҆ є҆го́же свои́мъ зва́нїемъ досто́йна себѐ бг҃ъ сꙋдѝ, семꙋ̀ хо́щетъ ѡ҆бразова́нїемъ и҆ повелѣ́нїемъ ста́рца наꙋче́нꙋ бы́ти, ꙗ҆́кѡ ѿ негѡ̀ си́рѣчь ко смире́нїю наста́витисѧ и҆мꙋ́щꙋ. И҆ па́ѵла та́кожде собо́ю призыва́ѧ и҆ предразглаго́льствꙋѧ хрⷭ҇то́съ, могі́й а҆́бїе ѿве́рсти ѻ҆́чи є҆гѡ̀, и҆ соверше́нства пꙋ́ть сказа́ти, ко а҆на́нїи посыла́етъ, и҆ ѿ негѡ̀ повелѣва́етъ наꙋчи́тисѧ пꙋтѝ и҆́стины, глаго́лѧ: воста́ни, вни́ди во гра́дъ, и҆ та́мѡ рече́тсѧ тѝ, что̀ тѝ подоба́етъ твори́ти: ѹ҆ча́ ны си́ми пꙋтево́дствꙋ пред̾ꙋспѣ́вшихъ послѣ́довати: да не когда̀ ѡ҆ па́ѵлѣ до́брѣ глаго́ланное, ѕлѣ̀ разꙋмѣ́емое, примѣ́ръ къ самонра́вїю бꙋ́детъ пото́мственномꙋ ро́дꙋ, комꙋ́ждо хотѧ́щꙋ подо́бнѣ па́ѵлꙋ ѿ бг҃а, а҆ не ѿ ѻ҆тє́цъ на и҆́стинꙋ наставлѧ́тисѧ. А҆ ꙗ҆́кѡ сїѧ̑ та́кѡ сꙋ́ть, мо́щно є҆́сть не ѿ рече́нныхъ то́чїю наꙋчи́тисѧ, но и҆ ѿ тѣ́хъ, ꙗ҆̀же дѣ́лы самѣ́ми показа̀ се́й а҆по́столъ, въ ни́хже пи́шетъ, глаго́лѧ: Ꙗ҆́кѡ взыдо́хъ во і҆ерꙋсали́мъ соглѧда́ти петра̀ и҆ і҆а́кѡва, и҆ предложи́хъ и҆̀мъ благовѣствова́нїе, є҆́же проповѣ́дꙋю, да не ка́кѡ вотщѐ текꙋ̀, и҆лѝ теко́хъ, а҆́ще и҆ споспѣшествова́вшей є҆мꙋ̀ благода́ти ст҃а́гѡ дх҃а си́лою зна́менїй, ꙗ҆̀же творѧ́ше. Кто̀ ѹ҆́бѡ си́це го́рдъ, и҆ кичли́въ є҆́сть, да по своемꙋ̀ мнѣ́нїю и҆ разꙋмѣ́нїю хо́дитъ, є҆гда̀ сосꙋ́дъ и҆збра́нный, ꙗ҆́кѡ тре́боваше са́мъ совѣ́та ѿ пре́днихъ є҆гѡ̀ а҆по́стѡлъ, и҆сповѣ́даетъ. Ꙗ҆́вѣ ѹ҆́бѡ си́ми доказа́сѧ, ꙗ҆́кѡ никомꙋ́же пꙋ́ть соверше́нства гдⷭ҇ь ѿкрыва́етъ, то́чїю дх҃о́вными ѻ҆тцы̀ на ѻ҆́ный наставлѧ́ємымъ. Ꙗ҆́коже и҆ проро́къ глаго́летъ: вопросѝ ѻ҆тца̀ твоего̀, и҆ возвѣсти́тъ тебѣ̀, ста́рцы твоѧ̑, и҆ рекꙋ́тъ тебѣ̀. Все́ю ѹ҆̀бо си́лою и҆ всѧ́цѣмъ тща́нїемъ благо́е разсꙋжде́нїѧ дарова́нїе въ себѣ̀ до́лжни є҆смы̀ стѧжа́ти, є҆́же возмо́жетъ ны̀ ѿ ѻ҆боегѡ̀ преизли́шества невреди́мы сохрани́ти. И҆́бо, ꙗ҆́коже глаго́лютъ ѻ҆тцы̀, кра́йнѡсти ѻ҆бою̀ странꙋ̀ ра́внѡ вредѧ́тъ: и҆ и҆збы́токъ поста̀, и҆ насыще́нїе чре́ва, и҆ безмѣ́рїе бдѣ́нїѧ, и҆ сы́тость сна̀, и҆ прѡ́чаѧ и҆збы́точєствїѧ. И҆́бо ѹ҆вѣ́дѣхомъ нѣ́кихъ чревобѣ́сїемъ ѹ҆́бѡ не побѣжде́нныхъ, безмѣ́рнымъ же посто́мъ низве́рженныхъ, и҆ къ то́йже стра́сти чревобѣ́сїѧ попо́лзшихсѧ за приходѧ́щꙋю ѿ безмѣ́рнагѡ поста̀ не́мощь. И҆ а҆́зъ бо по́мню и҆ногда̀ таково̀ нѣ́что себѐ пострада́вша, и҆ на толи́цѣ воздержа́всѧ, ꙗ҆́коже мѝ забы́ти жела́нїѧ пи́щи: и҆ два̀ и҆ трѝ дни̑ пребыва́ющꙋ мѝ без̾ снѣ́ди, и҆ нижѐ ѿню́дъ пи́щи жела́ющꙋ, а҆́ще бы не бы́ша и҆ні́и къ то́й мѧ̀ побꙋди́ли. И҆ па́ки ѿ ѻ҆́чїю моє́ю, навѣ́томъ дїа́волимъ, та́кѡ со́нъ ѿстꙋпѝ, ꙗ҆́кѡ на мно́жайшы но́щи без̾ сна̀ пребыва́ѧ, моли́хъ гдⷭ҇а ма́лѡ сна̀ прїѧ́ти мѝ, и҆ тѧжча́е бѣ́дствовахъ безмѣ́рнагѡ ра́ди неѧде́нїѧ и҆ бдѣ́нїѧ, не́жели чревоѡб̾ѧде́нїѧ ра́ди и҆ и҆сполне́нїѧ сна̀. Таковы́ми и҆ толи́кими ѹ҆че́нїи на́съ ст҃ы́й мѡѷсе́й возвеселѝ, ꙗ҆́коже на́мъ воспо́льзовавшымсѧ сла́вити гдⷭ҇а, толи́кꙋ премꙋ́дрость подаю́щаго боѧ́щымсѧ є҆гѡ̀. Є҆мꙋ́же подоба́етъ че́сть, и҆ держа́ва во вѣ́ки, а҆ми́нь.

<red>П</red>реподо́бномꙋ ні́лꙋ ѻ҆те́чество бѣ̀ кѡнстантїнопо́ль, наста́вникъ же бж҃е́ственный златоꙋ́стъ. Лѣ́то же, въ не́же процвѣтѐ, четы́реста четы́редесѧть второ́е. Бл҃горо́дствомъ и҆ бога́тствомъ и҆з̾ѡби́ловаше мно́гимъ, и҆ предсѣда́тель поста́вленъ бы́сть ѻ҆те́чества. Но та́же всѧ̑ ѡ҆ста́вивъ, и҆ прише́дъ въ сїна́йскꙋю го́рꙋ, по́стническое и҆збра̀ житїѐ. Мно́гъ же сы́й въ мꙋ́дрости и҆ внѣ́шней и҆ дх҃о́внѣй, разли́чнаѧ писа́нїѧ ѡ҆ста́ви дх҃о́вныѧ мꙋ́дрости, и҆ неизрече́нныѧ благода́ти и҆спо́лнєннаѧ. Ѿ ни́хже мы̀ по ѡ҆́бразꙋ пчелы̀, собра́вше ѡ҆ моли́твѣ сло́во, на сто̀ пѧтдесѧ́тъ трѝ главы̑ раздѣле́нное, и҆ надписа́нїе ѡ҆ по́стническомъ по́двигѣ и҆мꙋ́щее: си́ми ꙗ҆́кѡ нѣ́кїими пче́льными со́тами чтꙋ́щихъ ѹ҆чрежда́емъ. Ме́да бо вои́стиннꙋ и҆ а҆мвро́сїи, и҆ не́ктара сла́дость и҆сточа́ютъ, и҆ многоѻби́льныѧ по́льзы и҆з̾ѧвлѧ́ютъ пло́дъ. Ѹ҆помина́етъ ѡ҆ се́мъ и҆ премꙋ́дрѣйшїй фѡ́тїй въ чте́нїи с҃а, на страни́цѣ сѯ҃ѕ, си́це глаго́лѧ: и҆ ні́ла мона́ха сло́во прочтено̀, на сто̀ пѧтдесѧ́тъ трѝ главы̑ раздѣлѧ́ющеесѧ. Въ си́хъ бж҃е́ственный мꙋ́жъ и҆з̾ѧвлѧ́етъ мл҃твы ѡ҆́бразъ. Мнѡ́га же и҆ и҆́на сꙋ́ть достохва̑льнаѧ є҆гѡ̀ въ дѣла́хъ соверше́нство, и҆ въ словесѣ́хъ си́лꙋ свидѣ̑тельствꙋющаѧ.
