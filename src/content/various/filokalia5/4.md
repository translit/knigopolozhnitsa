---
title: "Бж҃е́ственнагѡ ѻ҆тца̀ и҆лїѝ є҆́кдика цвѣтособра́нїе"
navigation:
  key: various-filokalia5-4
  title: "Бж҃е́ственнагѡ ѻ҆тца̀ и҆лїѝ є҆́кдика цвѣтособра́нїе"
  parent: various-filokalia5
  order: 4
type: "various"
---

# Бж҃е́ственнагѡ ѻ҆тца̀ и҆лїѝ є҆́кдика цвѣтособра́нїе.

<rubric>Бж҃е́ственный се́й ѻ҆те́цъ и҆лїа̀, и҆́же и҆ є҆́кдикъ (защи́титель) нарече́нъ бы́сть, а҆́ще и҆лїа̀ кри́тскїй, и҆́же бѣ̀ ѹ҆чени́къ слове́съ григо́рїа бг҃осло́ва, се́й є҆́сть и҆лѝ и҆́нъ нѣ́кто, на́мъ неизвѣ́стно. Є҆ли́кѡ же ѻ҆́нъ настоѧ́щихъ глави́знъ, ꙗ҆́кѡ ѿ нѣ́кїихъ дѣ́лъ познава́ти мо́щно дѣ́лателѧ, мꙋ́жъ бѣ̀, а҆́ще и҆ и҆́нъ кто̀ возше́дый на ве́рхъ премꙋ́дрости внѣ́шнїѧ, и҆ мно́гѡ па́че дх҃о́вныѧ, и҆ то̀ лꙋ́чшїѧ, си́лꙋ бо въ словесѣ́хъ и҆ преиз̾ѡби́лꙋющꙋю є҆мꙋ̀ сла́вꙋ добродѣ́тели, ѹ҆до́бнѡ всѧ́къ разсꙋди́тельный въ тѣ́хъ ѹ҆разꙋмѣ́етъ. Ꙗ҆̀же и҆ мы̀ ѹ҆вѣ́дѣвше, и҆ многоѻби́льномꙋ плодꙋ̀ нра́вственнагѡ и҆ разꙋмѣ́тельнагѡ ѹ҆че́нїѧ ѹ҆ди́вльшесѧ, и҆ тѣ́ми по и҆́стинѣ ѹ҆слади́вшесѧ, ꙗ҆́кѡ нѣ́кїимъ ли́ствїемъ покро́въ плодꙋ̀ и҆ красотꙋ̀ благолѣ́пнѣйшꙋ подаю́щымъ подо́бїи глаго́лю, и҆ рече́нїи добро́тами, и҆́миже на ѻ҆бѣ́дъ ѻ҆ц҃ъ тѣ́хъ прїꙋгото́вѧ чте́нїе лю́бѧщымъ ко ѹ҆дово́льствїю предлага́емъ, и҆ съ любо́вїю въ кра́сный се́й и҆ благово́нный цвѣтни́къ мно́гими и҆ высо́кими произрастѣ́нїѧми слове́съ дꙋхо́вныхъ насажде́нный и҆ сладча́йшими стрꙋѧ́ми премꙋ́дрости напое́нный вни́ти, и҆ под̾ сѣ́нїю тогѡ̀ сѣ́сти про́симъ, да и҆ ті́и не то́чїю ѿ пото́кѡвъ дѣ́ѧтельнагѡ любомꙋ́дрїѧ насладѧ́тсѧ, но и҆ плодѡ́въ ѹ҆мозрѣ́нїѧ до сы́тости вкꙋ́сѧтъ. И҆звѣтосло́вїе совѣща́тельное тщали́выхъ любомꙋ́дрцєвъ тща́нїемъ и҆ трꙋдо́мъ и҆лѝ смире́ннѣйшагѡ пресвѵ́тера сочине́нное и҆сто́чникъ ѹ҆чи́тельныхъ ро́сꙋ слове́съ точа́щїй здѣ̀ ѡ҆брѧ́щеши, а҆́ще и҆́скреннѣ прочте́ши.</rubric>



<rubric>Цвѣтособра́нїе.</rubric>

<red>С</red>овѣ́товательно любомꙋдрецє́въ тщали́выхъ, и҆злюбомꙋ́дрствовано и҆ сотворено̀ и҆лїе́ю малѣ́йшимъ пресвѵ́теромъ и҆ є҆́кдикомъ. И҆сто́чникъ точа́щъ нравоꙋчи́тельныхъ ро́сꙋ слове́съ здѣ̀ и҆з̾ѡбрѧ́щеши, а҆́ще про́йдеши зако́ннѡ.

<rubric class="inline">а҃.</rubric> <red>Д</red>осто́йно всѧ́комꙋ хрїстїа́нинꙋ пра́вѡ вѣ́рꙋющемꙋ въ бг҃а, не бы́ти без̾ попече́нїѧ, но всегда̀ ча́ѧти и҆ ѡ҆жида́ти и҆скꙋше́нїѧ. Да є҆гда̀ прїи́детъ, не ѹ҆жаса́етсѧ, нижѐ смꙋща́етсѧ, но благода́рнѣ те́рпитъ трꙋ́дъ, скѡ́рби, и҆ разꙋмѣ́етъ, что̀ поѧ̀ съ проро́комъ глаго́летъ: и҆скꙋси́ мѧ гдⷭ҇и, и҆ и҆спыта́й мѧ̀. И҆ не речѐ, ꙗ҆́кѡ наказа́нїе твоѐ низвратѝ, но и҆спра́ви мѧ̀ въ коне́цъ.

<rubric class="inline">в҃.</rubric> <red>Н</red>ача́ло ѹ҆́бѡ до́брыхъ, стра́хъ бж҃їй: коне́цъ же любы̀ є҆гѡ̀.

<rubric class="inline">г҃.</rubric> <red>Н</red>ача́ло всѧ́кагѡ бла́га сло́во дѣ́ѧтельно, и҆ дѣѧ́нїе слове́сно, тѣ́мже ни дѣѧ́нїе без̾ сло́ва бла́го, ни сло́во без̾ дѣѧ́нїѧ происходѧ́щее.

<rubric class="inline">д҃.</rubric> <red>Д</red>ѣѧ́нїе є҆́сть тѣлесѐ ѹ҆́бѡ, по́стъ и҆ бдѣ́нїе: ѹ҆́стъ же пѣ́нїе, и҆ моли́тва, и҆ молча́нїе, сло́ва честнѣ́йша. И҆ рꙋкꙋ̀ дѣѧ́нїе, є҆́же ѻ҆́нѣми без̾ ропта́нїѧ быва́ющее: но́гꙋ же, є҆́же тѣ́ми ѿ пе́рвагѡ побꙋжде́нїѧ соверша́емое.

<rubric class="inline">є҃.</rubric> <red>П</red>редварѧ́етъ всѣ́хъ си́хъ ми́лость и҆ и҆́стина, и҆́хже зача́тїе є҆́сть смире́нїе, и҆ є҆́же ѿ сегѡ̀ по ѻ҆тцє́мъ пребыва́ющее разсꙋжде́нїе, без̾ негѡ́же ни є҆ди́но, ни дрꙋго́е сво́й ѹ҆ви́дѣти коне́цъ возмо́жетъ. Дѣѧ́нїе ѹ҆́бѡ вѣ́съ словесѐ безче́ствꙋющо, здѣ̀ и҆ ѻ҆́ндѣ въ безполе́зныхъ а҆́ки нѣ́каѧ ю҆́ница ѻ҆́крестъ заблꙋжда́ющо ѡ҆брѣта́етсѧ. Сло́во же дѣ́ѧтельныѧ добродѣ́тели честны́ѧ ри́зы ѿме́щꙋщо, нѣ́сть благоѡбра́зно, а҆́ще и҆ таково̀ бы́ти нѣ́какѡ мнѣ́нїемъ воѡбразꙋ́етсѧ.

<rubric class="inline">ѕ҃.</rubric> <red>М</red>ꙋ́жественнаѧ дꙋша̀ ꙗ҆́кѡ жена̀ во все́мъ свое́мъ житїѝ, а҆́ки два̀ свѣти̑льника, дѣѧ́нїе же и҆ видѣ́нїе горѧ́ща содержа́щи, содѣва́етъ дѡ́лжнаѧ: сопроти́внаѧ же напроти́въ, разсла́бленна сластьмѝ.

<rubric class="inline">з҃.</rubric> <red>Н</red>е довлѣ́етъ дꙋшѝ къ соверше́нномꙋ ѕло́бы и҆збавле́нїю, во́льное ѕлострада́нїе, а҆́ще и҆ нево́льнымъ разжига́ема не и҆ста́етъ. Ꙗ҆́коже бо нѣ́кїй ме́чь дꙋша̀, а҆́ще не сквозѣ̀ ѻ҆́гнь про́йдетъ и҆ во́дꙋ, си́рѣчь, сквозѣ̀ вѡ́льныѧ болѣ̑зни и҆ невѡ́льныѧ, не сло́млена сопротивле́нїи приключа́ющихсѧ не соблюда́етсѧ.

<rubric class="inline">и҃.</rubric> <red>Ꙗ҆́</red>коже во́льныхъ и҆скꙋше́нїй трѝ сꙋ́ть собо́рнѣйшыѧ вины̑: здра́вїе, бога́тство и҆ сла́ва: та́кѡ и҆ нево́льныхъ трѝ сꙋ́ть: тщєты̀, дѡса́ды и҆ не́мѡщи. Быва́ютъ же нѣ̑кїимъ ѹ҆́бѡ на созида́нїе, нѣ̑кїимъ же на низложе́нїе.

<rubric class="inline">ѳ҃.</rubric> <red>П</red>риподсꙋ́дствꙋетъ дꙋшѝ ѹ҆́бѡ, жела́нїе и҆ печа́ль: тѣ́лꙋ же, сла́сть и҆ болѣ́знь. Вина́ же болѣ́зни ѹ҆́бѡ є҆́сть сла́сть: хотѧ́ще бо и҆збѣ́гнꙋти є҆́же въ болѣ́зни приболѣ́зненнагѡ чꙋ́вства къ сла́сти прибѣга́емъ: печа́ли же жела́нїе.

<rubric class="inline">і҃.</rubric> <red>З</red>авѣща́тельно ѹ҆́бѡ добродѣ́тельный и҆́мать до́брое, вы́мышленное же тщесла́вный. Ѕло́е же тщали́вый ѹ҆́бѡ, све́рхꙋ и҆́мать, глꙋбо́ко же, сластолюби́вый.

<rubric class="inline">а҃і.</rubric> <red>Д</red>ѣѧ́нїе дꙋшѝ є҆́сть, воздержа́нїе простото́ю, и҆ простота̀ воздержа́нїемъ дѣ́йствꙋема.

<rubric class="inline">в҃і.</rubric> <red>Ѹ҆</red>ма̀ дѣѧ́нїе ꙗ҆́же въ ра́зꙋмѣ моли́тва, и҆ въ моли́твѣ ра́зꙋмъ.

<rubric class="inline">г҃і.</rubric> <red>М</red>а́лижды ѹ҆́бѡ и҆ неприлѣ́жнѡ въ ѕло́мъ ѡ҆брѣта́етсѧ, сїѧ̑ ненави́дѧй: многшекра́тнѣ же и҆ внима́тельнѣе, и҆́же къ вина́мъ ѻ҆́нагѡ приближа́ѧйсѧ.

<rubric class="inline">д҃і.</rubric> <red>И҆̀</red>мже не по предложе́нїюо є҆́сть, є҆́же клѧ́тисѧ, си́мъ ча́стѣ и҆ є҆́же прегрѣша́ти. А҆ и҆̀мже без̾ предложе́нїѧ є҆́сть є҆́же согрѣша́ти, и҆звѣ́ствованно є҆́сть покаѧ́нїе: и҆ вина̀ сегѡ̀ не ча́ста.

<rubric class="inline">є҃і.</rubric> <red>Ч</red>ꙋ́вство и҆ со́вѣсть со сло́вомъ на произноше́нїи да собира́ютсѧ. Ꙗ҆́кѡ да ми́рное и҆ бж҃е́ственное сло́во посредѣ̀ си́хъ ѡ҆брѣта́тисѧ не постыжда́етсѧ проде́рзостїю, и҆лѝ безмѣ́рїемъ глаго́лемыхъ.

<rubric class="inline">ѕ҃і.</rubric> <red>Н</red>е и҆́же дѣла́ми не ѡ҆би́дѧй дꙋ́шꙋ свою̀, се́й и҆ словесы̀ нескве́рнꙋ тꙋ̀ соблюдѐ. Нижѐ и҆́же си́ми хранѧ́й, ѹ҆жѐ и҆ скве́рнами не ѡ҆сквернѝ: тро́йственнѣ бо є҆́же согрѣша́ти быва́етъ.

<rubric class="inline">з҃і.</rubric> <red>Н</red>е возмо́жеши лицѐ добродѣ́тели ѹ҆ви́дѣти, сла́дцѣ є҆щѐ лицѐ ѕло́бы смотрѧ́ѧ. Ненави́димо же тебѣ̀ тогда̀ ꙗ҆ви́тсѧ второ́е, є҆гда̀ наслажде́нїѧ вожделѣ́ннагѡ вкꙋ́съ, и҆ такова́гѡ видѣ́нїѧ ѹ҆страни́ши взо́ръ.

<rubric class="inline">и҃і.</rubric> <red>П</red>о́мыслы, а҆ не дѣ́лы предвари́тельнѣ ра́тꙋютъ бѣ́сове дꙋ́шꙋ. Са̑маѧ бо та̑ ѡ҆ себѣ̀ ра́тꙋютъ дѣла̀. И҆ дѣ́лъ ѹ҆́бѡ, слꙋ́хъ вино́венъ и҆ зрѣ́нїе: по́мыслѡвъ же ѻ҆бы́чай и҆ бѣ́сове.

<rubric class="inline">ѳ҃і.</rubric> <red>Т</red>ро́йственнꙋ ѹ҆́бѡ согрѣша́тельность дꙋшѝ ѡ҆брѣта́емъ: дѣ́лы, словесы̀, и҆ помышле́нїи, и҆ ѡ҆би́дѧщꙋ безгрѣ́шїѧ добро́тꙋ: без̾ погрѣше́нїѧ бо, пѧ́ть чꙋ́вствъ и҆ произно́сное подоба́етъ соблюда́ти сло́во. И҆́мже не согрѣша́ѧй, мꙋ́жъ є҆́сть соверше́нъ, си́ленъ ѡ҆бꙋзда́ти и҆ прѡ́чїѧ ча̑сти дꙋшѝ.

<rubric class="inline">к҃.</rubric> <red>Ш</red>естери́чнѡ раздѣлѧ́етсѧ безслове́снаѧ ча́сть дꙋшѝ. На пѧ́ть чꙋ́вствъ, и҆ на сло́во є҆́же по произноше́нїю: є҆́же съ стра́ждꙋщимъ, не раздѣ́льнѣ соблюда́етсѧ безстра́стнѡ сꙋ́щее, ѡ҆чища́етъ же тогѡ̀ ѕло́бꙋ, страда́тельнѡ ѡ҆брѣта́ющеесѧ.

<rubric class="inline">к҃а.</rubric> <red>Н</red>и тѣ́ло без̾ поста̀ и҆ бдѣ́нїѧ ѡ҆чи́ститсѧ, ни без̾ ми́лости и҆ и҆́стины дꙋша̀. Но нижѐ ѹ҆́мъ без̾ бесѣ́ды и҆ видѣ́нїѧ бж҃їѧ. Сїѧ̑ бо сопрѧже́нїѧ си́хъ нарѡ́читѣйша сꙋ́ть.

<rubric class="inline">к҃в.</rubric> <red>С</red>огражда́емаѧ рече́нными добродѣ́тельми дꙋша̀ непреѡбори́мь ѿ и҆скꙋше́нїй сохранѧ́етъ гра́дъ сво́й, є҆́же є҆́сть терпѣ́нїе. Въ терпѣ́нїи бо ва́шемъ стѧжи́те дꙋ́ши ва́шѧ, глаго́летъ сло́во. А҆́ще же и҆на́кѡ и҆мѣ́єма бꙋ́дꙋтъ: ꙗ҆́коже гра́дъ нѣ́кїй неѡгражде́нъ, и҆ ѿ ѿдале́ннагѡ шꙋ́ма вереѧ́ми боѧ́зни потрѧса́єма бꙋ́дꙋтъ.

<rubric class="inline">к҃г.</rubric> <red>Н</red>е є҆ли́цы, ꙗ҆̀же по сло́вꙋ сꙋ́ть мꙋ́дри, сі́и и҆ во ꙗ҆̀же по ра́зꙋмꙋ. Нижѐ є҆ли́цы и҆ во ꙗ҆̀же по ра́зꙋмꙋ, сі́и и҆ во ꙗ҆̀же по чꙋ́вствꙋ ѡ҆брѧ́щꙋтсѧ внѣ́шнемꙋ. А҆́ще бо и҆ всѣ́хъ подвла́стными и҆́мать чꙋ́вство, но не ра́внѣ томꙋ̀, да̑ни даю́тъ. Ѿ простоты̀ бо мно́жайшїи во ꙗ҆̀же по немꙋ̀ почита́ти то̀ ꙗ҆́коже то̀ и҆стѧзꙋ́етъ, не вѣ́даютъ.

<rubric class="inline">к҃д.</rubric> <red>П</red>о є҆стествꙋ̀ несѣко́ма сꙋ́щи мꙋ́дрость, сѣче́тсѧ и҆лѝ раздѣлѧ́етсѧ на разли̑чныѧ ча̑сти. Ѻ҆́вомꙋ бо тоѧ̀ дае́тсѧ вѧ́щше, ѻ҆́вомꙋ же ме́нше: доне́лѣже возра́стши дѣ́ѧтельнаѧ добродѣ́тель, соедини́вшыѧсѧ и҆мꙋ́щи себѣ̀ нача̑льныѧ добродѣ̑тели, прили́чное ка́ждой и҆спо́лнитъ бла́го. Мно́зи бо по ѡ҆скꙋдѣ́нїю дѣ́ѧтельныѧ жи́зни, и҆ мꙋ́дрствованїѧ наслѣ́доваша ѡ҆скꙋдѣ́нїе.

<rubric class="inline">к҃є.</rubric> <red>В</red>ъ сво́йственныхъ є҆стествꙋ̀ не мно́зи мꙋ́дри ѡ҆брѧ́щꙋтсѧ: въ є҆сте́ственныхъ же мно́зи: стра́хомъ бо къ тѣ́мъ всеесте́ственное мꙋдрова́нїе ѡ҆ста́вивше, та́мѡ ѹ҆́бѡ ма́лое, въ неподоба́ющихъ же и҆ не по є҆стествꙋ̀ и҆ не похва́льныхъ мно́жайшее и҆́мꙋтъ ѹ҆́мствованїе.

<rubric class="inline">к҃ѕ.</rubric> <red>Б</red>лагосло́внагѡ молча́нїѧ вре́мѧ и҆ мѣ́ра сꙋ́ть сопирѡ́вницы: пирова́нїе же тогѡ̀ быва́етъ и҆́стина. Є҆ѧ́же ра́ди ничто́же ѿ и҆ско́мыхъ ѡ҆брѣта́етъ входѧ́й лжѝ ѻ҆те́цъ въ ѿходѧ́щꙋю дꙋ́шꙋ.

<rubric class="inline">к҃з.</rubric> <red>М</red>и́лостивъ и҆́стиннѡ, не и҆́же подаѧ́й и҆зли̑шнѧѧ, но попꙋща́ѧй нꙋ̑жднаѧ восхища́ющымъ.

<rubric class="inline">к҃и.</rubric> <red>Ѻ҆́</red>ви ѹ҆́бѡ веще́ственнымъ бога́тствомъ прїѡбрѣта́ютъ невеще́ственное, ми́лостыни зако́нами: ѻ҆́ви же невеще́ственнымъ ѿстѧжава́ютъ веще́ственное, въ чꙋ́вствѣ неѡскꙋдѣва́ющагѡ быва́юще.

<rubric class="inline">к҃ѳ.</rubric> <red>Л</red>юбе́зно ѹ҆́бѡ всѧ́комꙋ богатѣ́ти во благи́хъ, но прико́рбно бж҃е́ственнѣ ѡ҆богати́вшемꙋсѧ, не попꙋща́емꙋ бы́ти є҆мꙋ̀ мно́жае возвесели́тисѧ ѡ҆ то́мъ.

<rubric class="inline">л҃.</rubric> <red>И҆</red>звнѣ̀ ѹ҆́бѡ здра́вїе непщꙋ́етсѧ бы́ти въ дꙋшѣ̀: внꙋ́трь же во глꙋбинѣ̀ чꙋ́вства ѡ҆бы́че кры́тисѧ недꙋ́гъ є҆ѧ̀. А҆́ще ли же подоба́етъ всѧ́кѡ и҆звнѣ̀ ѹ҆́бѡ недꙋ́гꙋ ѻ҆́номꙋ пожа́тꙋ ѡ҆бличе́нїи бы́ти: внꙋ́трь же здра́вїю, ꙗ҆́вѣ ꙗ҆́кѡ семꙋ̀ ѡ҆бновле́нїемъ ѹ҆ма̀: безꙋ́менъ є҆́сть ѡ҆бличє́нїѧ ѿрѣва́ѧй, въ непоболѣ́нїѧ всегда̀ возлежа́ти больни́цѣ не стыдѧ́йсѧ.

<rubric class="inline">л҃а.</rubric> <red>Д</red>а не ѡ҆жесточи́шисѧ на нево́льнѣ тѧ̀ рꙋкодѣ́йствовавшаго, но на и҆сточи́вшꙋюсѧ гнꙋ́сность воззрѣ́въ, ѡ҆ка́й ѹ҆́бѡ самаго̀ себѐ: ѹ҆блажи́ же вино́внаго тебѣ̀ сеѧ̀ бы́вшаго по́льзы смотрѣ́нїемъ бж҃їимъ.

<rubric class="inline">л҃в.</rubric> <red>Д</red>а ничесогѡ̀ ра́ди лю́тагѡ ѿча́ешисѧ недꙋ́га твоегѡ̀, но дѣ́йственнѣйшими трꙋдолю́бїѧ лѣчба́ми дале́че бꙋ́ди сегѡ̀, ѡ҆ дꙋше́внѣмъ здра́вїи прилѣжа́й.

<rubric class="inline">л҃г.</rubric> <red>Д</red>а не смꙋти́шисѧ ѿ благовре́меннѡ тѧ̀ ѹ҆ѧзвлѧ́ющагѡ. Но пристꙋпѝ къ семꙋ̀, и҆ пока́жетъ тѝ, є҆ли́кѡ ти́хѡ жгꙋ́щее чꙋ́вство твоѐ є҆́сть добро̀, и҆ ꙗ҆́сти и҆́маши твоѐ приснѣ́дїе, сла́дко ѿ здра́вїѧ, по є҆́же и҆стреби́тисѧ, є҆́же ѿ го́рести ѿме́тномꙋ.

<rubric class="inline">л҃д.</rubric> <red>Є҆</red>ли́кѡ ѡ҆щꙋща́еши болѣ̑зни, толи́кѡ прїе́мли показꙋ́ющаго тѝ сїѧ̑ ѡ҆бличе́нїи. Ѡ҆чище́нїѧ бо соверше́нна, вино́венъ тѝ быва́етъ, без̾ негѡ́же въ чи́стѣ мѣ́стѣ моли́твеннѣмъ не мо́жетъ бы́ти ѹ҆́мъ.

<rubric class="inline">л҃є.</rubric> <red>В</red>негда̀ ѡ҆блича́емꙋ бы́ти, и҆лѝ молча́ти подоба́етъ, и҆лѝ кро́тцѣ ѿвѣ́тствовати повѣ́дающемꙋ. Не за є҆́же соста́вити своѧ̑ ѡ҆блича́емомꙋ, но за є҆́же возста́вити не́гли преткнꙋ́вшасѧ въ невѣ́дѣнїи ѡ҆блича́ющагѡ.

<rubric class="inline">л҃ѕ.</rubric> <red>Ѡ҆</red>печа́лившемꙋ пра́веднѡ, и҆́же пре́жде, не́же при́званꙋ бы́ти ѿ негѡ̀, ка́ѧйсѧ, ничи́мже ѿ прили́чествꙋющихъ ѿтщети́сѧ. А҆ и҆́же по ѹ҆тѣше́нїи, ѿ гобзова́нїѧ по́лъ прїѡбрѣта́етъ: ѻ҆ба́че пре́жде пове́рженное, и҆́же никогда́же печа́ли ра́ди ѿлꙋче́нъ ѿ со́нмища ѡ҆брѣта́ѧйсѧ. Прилага́етъ же и҆ мздꙋ̀ себѣ̀, и҆́же согрѣше́нїе полага́ѧй верхꙋ̀ себѐ во все́мъ.

<rubric class="inline">л҃з.</rubric> <red>Н</red>и высокомꙋ́дрый познава́етъ, ꙗ҆кѡва̀ сꙋ́ть своѧ̑ є҆гѡ̀ ѹ҆малє́нїѧ, ни своѧ̑ смиренномꙋ́дрый дѡ́браѧ. Покрыва́етъ бо того̀ ѹ҆́бѡ безꙋ́мїе ѕло́е, сего́ же благоꙋго́дное смире́нїе.

<rubric class="inline">л҃и.</rubric> <red>С</red>ъ равноче́стными го́рдый въ до́брыхъ сравни́тисѧ не хо́щетъ, въ сопроти́вныхъ же, и҆ преимꙋ́щымъ сно́сно своѐ сѝ прилага́ѧ вмѣнѧ́етъ ѹ҆мале́нїе.

<rubric class="inline">л҃ѳ.</rubric> <red>Ѹ҆</red>ко́ръ ѹ҆̀бо крѣ́пкꙋ, разсла́бленнꙋ же похвала̀ дꙋ́шꙋ содѣ́ловаетъ, и҆ ко́снѣйшꙋ къ дѡ́брымъ.

<rubric class="inline">м҃.</rubric> <red>С</red>оста́въ ѹ҆̀бо бога́тства є҆́сть зла́то, добродѣ́тели же смире́нїе. Ꙗ҆́коже ѹ҆́бѡ зла́та лиша́ѧйсѧ ѹ҆бо́гъ є҆́сть, а҆́ще внѣ̑шнимъ и҆ свѣтлѣ́йшїй є҆́сть: та́кѡ без̾ смире́нїѧ добродѣ́теленъ не бꙋ́детъ подвиза́ющїйсѧ.

<rubric class="inline">м҃а.</rubric> <red>Ꙗ҆́</red>коже кꙋпе́цъ без̾ зла́та нѣ́сть кꙋпе́цъ, а҆́ще и҆ ѕѣлѡ̀ къ кꙋ́пли є҆́сть прили́ченъ: та́кѡ ни без̾ смиренномꙋ́дрїѧ во ѡ҆держа́нїи сла́дкихъ, добродѣ́тели ѡ҆брѧ́щетсѧ ѡ҆бꙋча́ѧйсѧ, а҆́ще и҆ ѕѣлѡ̀ на мꙋ́дрость свою̀ ѹ҆пова́етъ.

<rubric class="inline">м҃в.</rubric> <red>И҆́</red>же ѡ҆ смиренномꙋ́дрїи скорбѧ́й, ни́жшїй своегѡ̀ возноше́нїѧ быва́етъ: вы́шшїй же, и҆́же без̾ ѻ҆́нагѡ, нижѐ равнѧ́тисѧ съ малѣ́йшими во́лею те́рпитъ, и҆ сегѡ̀ ра́ди ѡ҆ первовозлега́нїихъ печа́ль показꙋ́етъ.

<rubric class="inline">м҃г.</rubric> <red>Д</red>обро̀ подви́жникꙋ мꙋ́дрствовати ѹ҆́бѡ мє́нша па́че дѣ́ланїѧ своегѡ̀, содѣва́ти же лꙋ̑чша па́че боѧ́зни своеѧ̀. Та́кѡ бо человѣ́кѡмъ ѹ҆́бѡ че́стенъ, и҆ бг҃ꙋ дѣ́латель ѡ҆брѣта́етсѧ непосты́денъ.

<rubric class="inline">м҃д.</rubric> <red>И҆</red>лѝ направлѧ́тисѧ подоба́етъ ко всѣ̑мъ за́повѣдемъ бж҃їимъ, и҆лѝ є҆ди́но ѹ҆сво́ити смиренномꙋ́дрїе. Боѧ́щемꙋсѧ не стра́ннꙋ въ невѣ́стницѣ возлежа́щихъ ꙗ҆ви́тисѧ.

<rubric class="inline">м҃є.</rubric> <red>С</red>оединѝ простотѣ̀ воздержа́нїе, и҆ спрѧжѝ со смиренномꙋ́дрїемъ и҆́стинꙋ, и҆ ꙗ҆ви́шисѧ пра́вдѣ сопи́ршественникъ: на є҆ѧ́же трапе́зѣ и҆́на всѧ́ка лю́битъ собира́тисѧ добродѣ́тель.

<rubric class="inline">м҃ѕ.</rubric> <red>С</red>лѣпа̀ є҆́сть без̾ смиренномꙋ́дрїѧ и҆́стина: сегѡ̀ ра́ди и҆ прекосло́вїе ѹ҆потреблѧ́етъ рꙋководи́телѧ, и҆ ѹ҆тверди́тисѧ то́й ѹ҆́бѡ на нѣ́чесомъ трꙋдѧ́щейсѧ. Не ѡ҆брѣта́ющей же то́чїю на тверды́ни ѕлопомнѣ́нїѧ.

<rubric class="inline">м҃з.</rubric> <red>Н</red>ра́въ бла́гъ красотꙋ̀ свидѣ́тельствꙋетъ добродѣ́тели: ѹ҆де́съ благосостоѧ́нїе, ми́рнꙋ дꙋ́шꙋ.

<rubric class="inline">м҃и.</rubric> <red>П</red>е́рвое ѹ҆́бѡ є҆́сть добро̀, є҆́же ни въ є҆ди́ной ча́сти согрѣша́ти: второ́е же, є҆́же стыдѣ́нїемъ не покрыва́ти согрѣше́нїѧ своегѡ̀. Нижѐ ѹ҆́бѡ возвыша́тисѧ ѻ҆́нѣмъ: па́че же смирѧ́тисѧ. Ко ѡ҆глаго́лꙋемꙋ самаго̀ себѐ соѡглаго́ловати, и҆ прїима́ти съ ра́достїю запреще́нїе. Семꙋ́ же не быва́ющꙋ, не крѣ́пко є҆́сть всѐ бг҃ови приноси́мое.

<rubric class="inline">м҃ѳ.</rubric> <red>К</red>ъ во́льномꙋ ѕлострада́нїю подоба́етъ, и҆ нево́льное прїима́ти, є҆́же ѿ дїа́вѡлъ глаго́лю, тще́тъ же и҆ не́мощей. Сїѧ̑ бо не прїе́млѧй, но негодꙋ́ѧй, подо́бенъ є҆́сть, и҆́же не съ со́лїю, съ ме́домъ же то́чїю хотѧ́щемꙋ ꙗ҆́сти хлѣ́бъ сво́й. И҆́же не всегда̀ ѹ҆́бѡ сла́сть и҆́мать своспи́таннꙋ, сы́тость же при́снѡ сосѣ́да и҆́мать.

<rubric class="inline">н҃.</rubric> <red>В</red>лады́ка сы́й, въ ра́бїй ѡ҆́бразъ, ѡ҆дѣѧ́йсѧ ви́дитсѧ, и҆́же раздра́ннꙋю ѡ҆мыва́ѧ бли́жнѧгѡ словесы̀ бж҃е́ственными ри́зꙋ, и҆лѝ сшива́ѧ подаѧ́нїи: да смотрѧ́етъ же сїѐ творѧ́й, да не когда̀, за є҆́же не ꙗ҆́кѡ ра́бъ сїѐ соверши́тъ, спогꙋби́тъ и҆ мздꙋ̀, и҆ присꙋ́щее томꙋ̀ вла́сти досто́инство ра́ди тщесла́вїѧ.

<rubric class="inline">н҃а.</rubric> <red>Ꙗ҆́</red>коже вѣ́ра ѹ҆пова́емыхъ и҆звѣще́нїе є҆́сть: та́кѡ дꙋшѝ ѹ҆́бѡ мꙋ́дрость, добродѣ́тели же смире́нїе. И҆ чꙋ́до, ка́кѡ самосовершє́ннаѧ, без̾ слꙋ́чаєвъ несовершє́нна бы́ша.

<rubric class="inline">н҃в.</rubric> <red>Г</red>дⷭ҇ь сохрани́тъ вхожде́нїе твоѐ, глаго́летъ, и҆ и҆схожде́нїе твоѐ, бра́шенъ ꙗ҆́вѣ ꙗ҆́кѡ и҆ глагѡ́лъ воздержа́нїемъ. Возде́ржнѣ бо и҆мы́й ѿ бра́шенъ и҆ глагѡ́лъ, ѡ҆ вхожде́нїи же и҆ и҆схожде́нїи, по́хоти ѹ҆́бѡ ꙗ҆́же ѿ ѻ҆́чїю ѹ҆бѣга́етъ: ꙗ҆́рость же ꙗ҆́же ѿ го́рдости ѹ҆крощева́етъ. Ѡ҆ ни́хже и҆ подоба́етъ пре́жде всѣ́хъ твори́ти прилѣжа́нїе подвиза́ющемꙋсѧ, и҆ всѧ́кимъ ѡ҆́бразомъ тща́тисѧ подоба́етъ. Си́ми бо дѣѧ́нїе ѹ҆́бѡ здра́вствꙋетъ, видѣ́нїе же ѹ҆твержда́етсѧ.

<rubric class="inline">н҃г.</rubric> <red>Н</red>ѣ́цыи ѡ҆ вхожде́нїи ѹ҆́бѡ бра́шенъ мно́го творѧ́тъ прилѣжа́нїе: ѡ҆ и҆схожде́нїи же глагѡ́лъ, неради́вѡ зало́гъ и҆́мꙋтъ. Такові́и не вѣ́даютъ ѿрѣва́ти ꙗ҆́рость ѿ се́рдца, и҆ по́хоть ѿ пло́ти, по є҆кклесїа́стꙋ: и҆́миже чи́стое се́рдце созида́тисѧ ѡ҆бы́че ѿ ѡ҆бнови́телѧ дх҃а.

<rubric class="inline">н҃д.</rubric> <red>Б</red>ра́шенъ ѹ҆́бѡ не и҆зли́шнее, ѡ҆ ме́ншемъ пи́щи ка́чествѣ: глагѡ́лъ же непови́нное ѡ҆ лꙋ́чшемъ молча́нїѧ ка́чествѣ ѡ҆брѧ́щетсѧ.

<rubric class="inline">н҃є.</rubric> <red>Р</red>азжзѝ ѹ҆трѡ́бы твоѧ̑ неѧде́нїемъ бра́шенъ, и҆ и҆стѧжѝ се́рдце твоѐ воздержа́нїемъ глагѡ́лъ, и҆ и҆мѣ́ти бꙋ́деши на послꙋже́нїе до́брыхъ, жела́тельное же и҆ ꙗ҆́ростное.

<rubric class="inline">н҃ѕ.</rubric> <red>С</red>ла́сть ѹ҆́бѡ подчре́вныхъ низпада́етъ въ по́стничествꙋющихъ, тѣ́лꙋ состарѣ́вшꙋсѧ: є҆ще́ же пребыва́етъ горта́ни, въ недости́гшемъ сїю̀ пра́веднѡ ѹ҆мꙋ́чити. Потща́тисѧ ѹ҆́бѡ подоба́етъ ѿ вино́вныѧ вини́магѡ поноше́нїе и҆сте́рти: ꙗ҆́кѡ да не стра́ненъ та́мѡ ꙗ҆̀же въ воздержа́нїи добродѣ́тели ѡ҆брѣ́тсѧ, стꙋдо́мъ ѡ҆дѣ́ешисѧ.

<rubric class="inline">н҃з.</rubric> <red>Н</red>ꙋ́жно є҆́сть вѣ́дѣти по́стникꙋ, когда̀ и҆ кі́ими бра́шны подоба́етъ тѣ́ло ꙗ҆́кѡ врага̀ пита́ти: когда́ же ꙗ҆́кѡ дрꙋ́га ѹ҆тѣша́ти, и҆ когда̀ ѹ҆тѣша́ти, ꙗ҆́кѡ не́мощно. Да не ѹ҆таѧ́тсѧ вра̑жїѧ ѹ҆́бѡ дрꙋ́гꙋ, дрꙋ̑жнѧѧ же врагꙋ̀. И҆ ꙗ҆̀же сегѡ̀ па́ки немощно́мꙋ прилага́ѧ, и҆ ѻ҆бои́хъ ꙗ҆́кѡ соблазни́въ, во вре́мѧ и҆скꙋше́нїѧ ѡ҆брѧ́щетъ ра́тꙋющихъ є҆го̀.

<rubric class="inline">н҃и.</rubric> <red>Є҆</red>гда̀ па́че наслажде́нїѧ, пи́щꙋ пита́ѧйсѧ предпочте́ннѣйшꙋ сотвори́тъ, тогда̀ благода́ть сле́зъ прише́дши къ немꙋ̀, ѹ҆тѣша́ти начина́етъ. И҆ и҆́ныѧ всѧ̑кїѧ сла́дѡсти забыва́ти, ꙗ҆́кѡ ѹ҆жѐ без̾ сравне́нїѧ сла́достїю си́хъ поглоще́ннѣй бы́вшей.

<rubric class="inline">н҃ѳ.</rubric> <red>Р</red>азширѧ́емомꙋ ѹ҆́бѡ человѣ́кꙋ спрѧ́ташасѧ сле́зы: и҆сточи́шасѧ же сїѧ̑ тѣ́сный пꙋ́ть возлюби́вшемꙋ.

<rubric class="inline">ѯ҃.</rubric> <red>Н</red>ѣ́сть без̾ печа́ли ни грѣ́шникъ, ни пра́ведникъ. Но то́й ѹ҆́бѡ, ꙗ҆́кѡ не ѿню́дъ ѡ҆ста́ви ѕло́е: се́й же ꙗ҆́кѡ не ѹ҆̀ соверше́нства коснꙋ́сѧ.

<rubric class="inline">ѯ҃а.</rubric> <red>Ꙗ҆̀</red>же ѿ на́съ, по си́лѣ добродѣ́тєли, моли́тва же и҆ молча́нїе: а҆ ꙗ҆̀же не въ на́съ, но ꙗ҆́кѡ мно́гажды тѣле́снагѡ сложе́нїѧ, по́стъ и҆ бдѣ́нїе сꙋ́ть. Є҆́же ѹ҆́бѡ подви́жникꙋ ѹ҆до́бнѣйшее є҆́сть, сїѐ проходи́ти подоба́етъ.

<rubric class="inline">ѯ҃в.</rubric> <red>Д</red>о́мъ ѹ҆́бѡ дꙋшѝ є҆́сть, терпѣ́нїе: ѡ҆бдержи́тсѧ бо въ не́мъ. И҆мѣ́нїе же, смире́нїе: пита́етсѧ бо тѣ́мъ.

<rubric class="inline">ѯ҃г.</rubric> <red>В</red>о трꙋдѣ́хъ не терпѧ̀, похвала́ми почте́нъ не бꙋ́деши: пре́жде же сла́сти болѣ́знь ѹ҆смотрева́ѧ, и҆збѣжи́ши сеѧ̀ печа́льнагѡ.

<rubric class="inline">ѯ҃д.</rubric> <red>Д</red>а не свѧ́жешисѧ ма́лымъ, и҆ не порабо́таеши бо́льшемꙋ: не бо̀ ѡ҆бы́че ѕло̀ бо́льшее, пре́жде ма́лагѡ содѣ́ловатисѧ.

<rubric class="inline">ѯ҃є.</rubric> <red>В</red>зира́ѧ къ бо́льшымъ, стра́шенъ бꙋ́деши мє́ншымъ: ѹ҆добопрезрѣ́нъ же си́ми ꙗ҆ви́шисѧ, ко ѻ҆́нѣмъ ѿре́ксѧ.

<rubric class="inline">ѯ҃ѕ.</rubric> <red>Н</red>е возмо́жеши на бѡ́льшаѧ дости́гнꙋти добродѣ̑тели, не постиза́ѧ верха̀ сꙋ́щымъ по си́лѣ.

<rubric class="inline">ѯ҃з.</rubric> <red>В</red>ъ ни́хже ѡ҆блада́етъ ми́лость и҆ и҆́стина, во ѻ҆́нѣхъ и҆ всѐ что́либо є҆́сть бг҃оꙋго́дно: та̀ ѹ҆́бѡ никого́же сꙋ́дитъ без̾ ми́лости, сїѧ́ же человѣколю́бствꙋетъ ни ѡ҆ є҆ди́номъ без̾ и҆́стины.

<rubric class="inline">ѯ҃и.</rubric> <red>С</red>ъ простото́ю раствори́въ воздержа́нїе, во ѡ҆бдержа́нїи бꙋ́деши та́мошнѧгѡ блаже́нства.

<rubric class="inline">ѯ҃ѳ.</rubric> <red>Н</red>е ѹ҆́зриши ѿню́дъ ра́тꙋющыѧ тѧ̀ стра̑сти, а҆́ще не пе́рвѣе зе́млю, ѿ неѧ́же пита́хꙋсѧ, ѡ҆ста́виши неѡра́ннꙋ.

<rubric class="inline">ѻ҃.</rubric> <red>Ѻ҆́</red>ви ѹ҆́бѡ тѣлесѐ скве́рнꙋ то́чїю ѡ҆чи́стити тща́тсѧ: ѻ҆́ви же, и҆ дꙋшѝ. Ѻ҆́ви бо ѹ҆́бѡ проти́вꙋ є҆ди́нагѡ по дѣ́йствꙋ грѣха̀ мꙋ́жество прїѧ́ша, ѻ҆́ви же проти́вꙋ стра́сти: проти́вꙋ же по́хоти, ѕѣлѡ̀ ма́лѣйшїи.

<rubric class="inline">ѻ҃а.</rubric> <red>В</red>ещество̀ лꙋка́во є҆́сть, тѣ́ла встра́стїе: дꙋши́ же сладостра́стїе: пристра́стїе же ѹ҆ма̀. Порица́етсѧ же ѻ҆́нагѡ ѹ҆́бѡ ѡ҆сѧза́нїе: сегѡ́ же прѡ́чаѧ чꙋ̑вства: коне́чнагѡ же сопроти́вно завѣща́нїе.

<rubric class="inline">ѻ҃в.</rubric> <red>С</red>ладостра́стный ѹ҆́бѡ, бли́зъ є҆́сть стра́стнагѡ: пристра́стный же сладостра́стнагѡ: дале́че же ѿ ѻ҆бою̀ безстра́стный.

<rubric class="inline">ѻ҃г.</rubric> <red>В</red>стра́стенъ є҆́сть, и҆́же согрѣша́тельное слове́ство наси́льствꙋющо и҆мы́й, а҆́ще є҆щѐ и҆ не согрѣша́етъ внѣ̀. Сладостра́стенъ же, и҆́же дѣ́йство грѣха̀ и҆мы́й немощнѣ́йше слове́ства, а҆́ще и҆ стра́ждетъ внꙋ́трь. Пристра́стенъ же и҆́же въ свобо́дѣ па́че, не́жели въ рабо́тѣ сре́днихъ пребыва́ѧй. Безстра́стенъ же ѹ҆́бѡ є҆́сть, и҆́же всѣ́хъ си́хъ ра́знствїѧ не вѣ́дый.

<rubric class="inline">ѻ҃д.</rubric> <red>П</red>огиба́етъ ѿ дꙋшѝ встра́стїе ѹ҆́бѡ посто́мъ и҆ моли́твою: сладостра́стїе же бдѣ́нїемъ и҆ молча́нїемъ: пристра́стїе же безмо́лвїемъ и҆ внима́нїемъ: безстра́стїе же составлѧ́етсѧ ѿ па́мѧти бж҃їѧ.

<rubric class="inline">ѻ҃є.</rubric> <red>Ѿ</red> ѹ҆сте́нъ безстра́стїѧ, ꙗ҆́коже со́тове ме́двеннїи словеса̀ вѣ́чнагѡ живота̀ и҆ска́паютъ. Кто̀ ѹ҆́бѡ сподо́билсѧ бы ѹ҆стна́мъ ѻ҆́нагѡ прикоснꙋ́тисѧ, и҆ посредѣ̀ сосцꙋ̑ ѻ҆́нагѡ водвори́тисѧ, и҆ вонѝ сла́дкїѧ причасти́тисѧ ри́зъ ѻ҆́нагѡ, си́рѣчь зако́ны ѹ҆слади́тисѧ добродѣ́телей, сꙋ́щихъ па́че всѣ́хъ, глаго́летъ, а҆рѡма̑тъ чꙋвстви́тельнагѡ разсꙋжде́нїѧ.

<rubric class="inline">ѻ҃ѕ.</rubric> <red>Н</red>а́зи самолю́бїѧ ѹ҆́бѡ ри̑зы, не́гли сꙋ́ть мно́зи: любоꙋкраше́нїѧ же ри̑зы ма́ли сꙋ́ть: тщесла́вїѧ же ри̑зы, ꙗ҆̀же и҆ послѣ̑днѧѧ глаго́летсѧ, на́зѣхъ ѡ҆брѧ́щеши безстра́стныхъ.

<rubric class="inline">ѻ҃з.</rubric> <red>В</red>и́димагѡ ѹ҆́бѡ тѣ́ла, всѧ́ка дꙋша̀ ѡ҆бнажи́тсѧ: грѣхо́внагѡ же, ꙗ҆́же здѣ́шнѧгѡ живота̀, ма́лѡ сла́дкихъ прича̑стницы бы́вшїѧ.

<rubric class="inline">ѻ҃и.</rubric> <red>М</red>е́ртвїи ѹ҆́бѡ ѿ живы́хъ, всѝ ви́дѣни бꙋ́дꙋтъ: ѹ҆мерщвле́ни же бꙋ́дꙋтъ грѣхꙋ̀ є҆ди́ни ѡ҆ завѣща́нїѧ се́й возненави́дѣвшїи.

<rubric class="inline">ѻ҃ѳ.</rubric> <red>К</red>то̀ себѐ пре́жде ѻ҆́бщїѧ сме́рти тѣле́сныѧ ѹ҆ви́дѣлъ є҆́сть грѣха̀ на́га, и҆ кто̀ є҆́сть позна́вый себе́ же, и҆ своѐ є҆стество̀, ꙗ҆ково̀ є҆́сть, пре́жде бꙋ́дꙋщагѡ ѡ҆блаже́нїѧ;





<rubric>Ѡ҆ моли́твѣ.</rubric>

<rubric class="inline">п҃.</rubric> <red>Є҆</red>гда̀ посредѝ чꙋ́вственнагѡ и҆ ѹ҆́мнагѡ свѣ́та слове́снаѧ стои́тъ дꙋша̀, даде́сѧ ѹ҆́бѡ є҆́й, по чꙋ́вственномꙋ свѣ́тꙋ твори́ти, ꙗ҆̀же сꙋ́ть тѣ́ла: по ѹ҆́мномꙋ же, ꙗ҆̀же сꙋ́ть дх҃а. Но поне́же помрачи́сѧ ѹ҆́бѡ въ не́й свѣ́тъ ѹ҆́мный: ѹ҆ѧсни́сѧ же дре́внѧгѡ ра́ди ѻ҆бы́чаѧ свѣ́тъ чꙋ́вственный, а҆́ще всѧ́кѡ съ ѹ҆́мнымъ въ моли́твѣ не бꙋ́детъ се́й, ѿню́дъ на бж҃е́ствєннаѧ взира́ти не мо́жетъ. Нꙋ́жда же дꙋшѣ̀ средѝ тьмы̀ и҆ свѣ́та бы́ти: средѝ ѹ҆́бѡ тьмы̀ по мечта́нїю, среди́ же свѣ́та по навыкнове́нїю ѡ҆браща́ющейсѧ.

<rubric class="inline">п҃а.</rubric> <red>В</red>нꙋ́трь ѹ҆́зкихъ моли́твы вра́тъ, ѹ҆́мъ стра́стный вни́ти не мо́жетъ, пре́жде не́же ѡ҆ста́вити, є҆́же по навыкнове́нїю, попече́нїе: поболи́тъ же трꙋдѧ́сѧ непреста́ннѡ при сѣ́нехъ попече́нїѧ ѻ҆́нагѡ.

<rubric class="inline">п҃в.</rubric> <red>Д</red>а спребыва́етъ во ѹ҆мѣ̀ моли́тва, ꙗ҆́коже въ со́лнцѣ лꙋча̀, без̾ неѧ́же чꙋ́вствєннаѧ попечє́нїѧ, а҆́ки нѣ́цыи безво́днїи ѻ҆́блацы ѻ҆́крестъ лета́юще, ѹ҆́мъ возбранѧ́ютъ ѿ своеѧ̀ є҆гѡ̀ свѣ́тлости.

<rubric class="inline">п҃г.</rubric> <red>С</red>и́ла ѹ҆́бѡ моли́твы є҆́сть, а҆́лчба бра́шенъ во́льна: а҆́лчбы же є҆́же не слы́шати, ни ви́дѣти: ꙗ҆́кѡ не всѧ́ка нꙋ́жда сꙋ́щихъ въ мі́рѣ є҆́сть ничто́же. Ѡ҆ си́хъ не творѧ́й промышле́нїѧ, зда́нїе ѹ҆́бѡ поста̀ не ѹ҆тверди́лъ є҆́сть: моли́твы же зда́нїю на не́мъ распа́стисѧ сотвори́лъ є҆́сть.

<rubric class="inline">п҃д.</rubric> <red>А҆́</red>ще ѿлꙋче́нъ ѿ всѣ́хъ ѹ҆́мъ, ꙗ҆̀же по чꙋ́вствꙋ не бꙋ́детъ, горено́сенъ бы́ти не мо́жетъ, и҆ своѐ позна́ти досто́инство.

<rubric class="inline">п҃є.</rubric> <red>Д</red>нѐ ѹ҆́бѡ зна́менїе є҆́сть по́стъ, за ꙗ҆́вственное, но́щи же за неѧ́вственное моли́тва. Ѻ҆боѧ̑ ѹ҆́бѡ сїѧ̑ во ѻ҆бое́мъ пра́веднѡ проходѧ́й, въ намѣ́ренный дости́гнетъ гра́дъ, въ не́мже ѿбѣжѐ болѣ́знь и҆ печа́ль и҆ воздыха́нїе.

<rubric class="inline">п҃ѕ.</rubric> <red>Д</red>х҃о́вное дѣ́ланїе, и҆ без̾ тѣле́снагѡ притрꙋ́днагѡ составлѧ́тисѧ ѡ҆бы́че. Блаже́нъ ѹ҆́бѡ є҆́сть, и҆́же лꙋ́чшее па́че веще́ственнагѡ дѣ́ла невеще́ственное вмѣни́вый дѣ́ланїе: тѣ́мъ бо дѣ́ла и҆спо́лнилъ є҆́сть ѡ҆скꙋдѣ́нїе, пожи́въ сокрове́нною жи́знїю моли́твы, и҆ ꙗ҆́вною бг҃ови.

<rubric class="inline">п҃з.</rubric> <red>Т</red>ерпѣ́ти ѹ҆́бѡ на́съ въ вѣ́рѣ, мо́литъ бж҃е́ственный а҆по́столъ: ра́доватисѧ же ѹ҆пова́нїемъ: въ моли́твѣ же пребыва́ти, да ра́дости въ на́съ пребꙋ́детъ до́брое: а҆́ще же сїѐ, ѹ҆́бѡ не терпѧ́й, нѣ́сть вѣ́ренъ. Не ра́дꙋѧйсѧ же, не благонаде́женъ: ѿве́рже бо винꙋ̀ ра́дости моли́твꙋ, внегда̀ не пребыва́ти въ не́й.

<rubric class="inline">п҃и.</rubric> <red>В</red>ъ мїрски́хъ по́мыслѣхъ ѹ҆́мъ съ нача́ла спребы́въ толи́кое съ тѣ́ми любле́нїе стѧжа̀, коли́ко ѹ҆свое́нїе не стѧжа́лъ бы съ моли́твою ча́стою. И҆́бо въ ни́хже, глаго́летъ, косни́тъ, въ тѣ́хъ и҆ разширѧ́тисѧ ѡ҆бы́че.

<rubric class="inline">п҃ѳ.</rubric> <red>Ꙗ҆́</red>коже своегѡ̀ жили́ща дре́вле раздѣли́всѧ ѹ҆́мъ, та́мошнюю свѣ́тлость забы́лъ є҆́сть: та́кѡ подоба́етъ семꙋ̀ па́ки въ забве́нїи здѣ́шнихъ бы́вшꙋ ко ѻ҆́нѣмъ востещѝ моли́твою.

<rubric class="inline">ч҃.</rubric> <red>Ꙗ҆́</red>коже нѣ́кїй младе́нецъ сосца̀ ѹ҆мє́рша ма́тєрнѧ, ѡ҆брѧ́щетъ ѹ҆́мъ моли́твꙋ, не могꙋ́щꙋю ѹ҆тѣ́шити є҆го̀. Во и҆на́ко же сꙋ́щей, ꙗ҆́кѡ ѻ҆троча̀ ѿ сла́сти ѹ҆сыпа́ющее на ѡ҆б̾ѧ́тїѧхъ є҆ѧ̀.

<rubric class="inline">ч҃а.</rubric> <red>Т</red>а́мѡ, глаго́летъ, на плаче́внѣмъ, си́рѣчь, ѻ҆дрѣ̀ добродѣ́тельныѧ жи́зни. По слова́мъ въ пѣ́снѧхъ пѣ́сней, рекла́ бы и҆ невѣ́ста моли́тва къ своемꙋ̀ рачи́телю: да́мъ сосца̑ моѧ̑ тебѣ̀, а҆́ще при́снѡ мнѣ̀ возложи́шисѧ.

<rubric class="inline">ч҃в.</rubric> <red>Л</red>юбле́нїѧ съ моли́твою и҆мѣ́ти не мо́жетъ, и҆́же всѧ́кагѡ не ѿрекі́йсѧ вещества̀.

<rubric class="inline">ч҃г.</rubric> <red>Р</red>а́звѣ жи́зни и҆ дыха́нїѧ, внѣ̀ и҆ны́хъ бꙋ́ди въ моли́твѣ, а҆́ще хо́щеши съ є҆ди́нымъ бы́ти ѹ҆мо́мъ.

<rubric class="inline">ч҃д.</rubric> <red>Ѹ҆</red>ма̀ бг҃олюби́ва свидѣ́тельство моли́тва мы́сленнаѧ, и҆ сло́во благовре́менно, разꙋ́мна по́мысла, и҆ є҆динови́дѣнъ вкꙋ́съ свобо́днагѡ да бꙋ́детъ чꙋ́вства. Въ си́хъ ѹ҆́бѡ трїе́хъ (си́лахъ) здра́вствовати дꙋшє́внаѧ глаго́лютсѧ.

<rubric class="inline">ч҃є.</rubric> <red>Ѹ҆</red>гла́дитисѧ до́брѣ подоба́етъ и҆ ѹ҆мѧгчи́тисѧ, ꙗ҆́коже дѣте́й є҆стествꙋ̀ молѧ́щагѡсѧ. Ꙗ҆́кѡ да по є҆стествꙋ̀ ѻ҆́нѣхъ, и҆ сегѡ̀ є҆стество̀ благопоко́рнѣ прїи́метъ ѿ моли́твы вчинѧ́емое и҆з̾ѧсне́нїе. Тѣ́мже да не неради́тъ, и҆́же совокꙋпи́тисѧ съ не́ю любѧ́й.

<rubric class="inline">ч҃ѕ.</rubric> <red>Н</red>е всѝ то́жде намѣ́ренїе въ моли́твѣ и҆́мꙋтъ, но ѻ҆́въ ѹ҆́бѡ сїѐ, ѻ҆́въ же и҆́но, ѻ҆́въ ѹ҆́бѡ мо́литсѧ, а҆́ще мо́щно, съ моли́твою бы́ти се́рдцꙋ є҆гѡ̀ всегда̀: ѻ҆́въ же, во є҆́же и҆ превзы́ти то̀. Ѻ҆́въ же да не по́мыслы въ моли́твѣ просѣца́етсѧ. Вси́ же мо́лѧтсѧ, и҆лѝ соблюде́ни бы́ти во благи́хъ, и҆лѝ не свѣ́дѣни бы́ти ѕлы́ми.

<rubric class="inline">ч҃з.</rubric> <red>А҆́</red>ще ѿ моли́твы никто́же не смире́нъ быва́етъ. И҆́бо сокрꙋша́етсѧ со смире́нїемъ молѧ́йсѧ. Не ѹ҆́бѡ со смире́нїемъ мо́литсѧ, и҆́же и҆звнѣꙋ́дꙋ дерза́ѧй.

<rubric class="inline">ч҃и.</rubric> <red>К</red>ъ вдови́цѣ, ꙗ҆́же сꙋро́ваго ѡ҆ ѿмще́нїи подвиза́ше сꙋдїю̀, взира́й молѧ́сѧ, не стꙋжи́тъ сѝ, когда̀ закоснѣ́нїе благи́хъ ѡ҆бѣтова́нїй.

<rubric class="inline">ч҃ѳ.</rubric> <red>Н</red>е пребꙋ́детъ съ тобо́ю моли́тва, въ помышлѧ́емыхъ внꙋ́трь ѹ҆́дꙋ, и҆ глаго́лемыхъ внѣ̀ ѹ҆́дꙋ, ме́длющꙋ тѝ. Та́ѧжде же ѹ҆́зритсѧ ѡ҆браща́ющаѧсѧ ко ѿсѣца́ющемꙋ є҆ѧ̀ ра́ди мно́гшаѧ.

<rubric class="inline">р҃.</rubric> <red>А҆́</red>ще не внꙋ́трь дꙋшѝ вхо́дѧтъ глаго́лы мл҃твы, не ѹ҆́бѡ на лани́тѣ лица̀ сле́зы ѻ҆́крестъ и҆злива́тисѧ попꙋще́ни бꙋ́дꙋтъ.

<rubric class="inline">р҃а.</rubric> <red>П</red>розѧ́бнꙋтъ земледѣ́льцꙋ ѹ҆́бѡ рꙋкоѧ̑тїѧ не на лицѐ сѣ́менамъ пове́рженнымъ землѝ. И҆́нокꙋ же сле́зы и҆стекꙋ́тъ, не без̾ трꙋда̀ дѣ́йствꙋющемꙋ глаго́лы моли́твы.

<rubric class="inline">р҃в.</rubric> <red>К</red>лю́чь небе́снагѡ ца́рства, є҆́сть моли́тва. Сїю̀ держа́й, ꙗ҆́коже подоба́етъ, зри́тъ въ не́й ѿложє́ннаѧ блага̑ѧ дрꙋгѡ́мъ є҆ѧ̀: є҆ди̑на же настоѧ̑щаѧ ѡ҆бсмотрѧ́етъ, и҆́же дерзнове́нїѧ во ѻ҆́нѣй не и҆мы́й.

<rubric class="inline">р҃г.</rubric> <red>Н</red>е мо́жетъ ѹ҆́мъ во вре́мѧ моли́твы со дерзнове́нїемъ глаго́лати къ бг҃ꙋ: растерза́лъ є҆сѝ ѹ҆́зы моѧ̑, тебѣ̀ пожрꙋ̀ же́ртвꙋ хвалы̀, а҆́ще не боѧ́зни, и҆ ѹ҆ны́нїѧ, многоспа́нїѧ и҆ сладоѧ́стїѧ, ѿ ни́хже є҆́же согрѣша́ти, жела́нїемъ лꙋ́чшихъ не ѿто́ргнетсѧ.

<rubric class="inline">р҃д.</rubric> <red>В</red>нѣ̀ пе́рвыѧ завѣ́сы стои́тъ, въ мл҃твѣ парѧ́й: внꙋ́трь же быва́етъ, и҆́же є҆динодви́жнꙋ соверша́ѧй тꙋ̀. Є҆ди́нъ же во ст҃а̑ѧ ст҃ы́хъ прини́че, и҆́же съ ми́ромъ є҆сте́ственныхъ пѡ́мыслъ, и҆ ꙗ҆̀же ѡ҆ всѧ́къ ѹ҆́мъ преимꙋ́щъ, разсмотрѧ́ѧй, и҆ нѣ́коегѡ ѿѻнꙋ́дꙋ бг҃оѧвле́нїѧ сподоблѧ́емь.

<rubric class="inline">р҃є.</rubric> <red>В</red>негда̀ ѿ внѣ́шнихъ ѹ҆праздни́вшисѧ дꙋша̀ совокꙋпи́тсѧ съ моли́твою, тогда̀ а҆́ки нѣ́кїй пла́мень ѡ҆крꙋжи́вши сїю̀, ѻ҆на̀ ꙗ҆́кѡ желѣ́зо ѻ҆́гнь, разже́ннꙋ всю̀ содѣ́ловаетъ, и҆ є҆́сть дꙋша̀ ѹ҆́бѡ та́ѧжде, не ктомꙋ́же ѡ҆сѧза́ема. Ниже́ бо разже́нное желѣ́зо внѣ́шними прикоснове́нїи ѡ҆сѧза́емо є҆́сть.

<rubric class="inline">р҃ѕ.</rubric> <red>Б</red>л҃же́нъ є҆́сть, и҆́же въ житїѝ се́мъ та́кѡ зри́теленъ бы́ти сподо́бивыйсѧ, и҆ своѐ є҆стество́мъ бре́нное человѣкоподо́бїе, благода́тїю ѻ҆́гненнѡ ѹ҆ви́дѣвъ.

<rubric class="inline">р҃з.</rubric> <red>В</red>води̑мымъ ѹ҆́бѡ тѧ́жекъ, ꙗ҆́коже нѣ́кїй влⷣка зако́нъ налага́етсѧ моли́твы: пред̾ꙋспѣ́вшымъ же, ꙗ҆́кѡ раче́нїе спорѣва́ющее а҆́лчꙋщаго, ꙗ҆́коже къ пирова́нїю многоижди́внꙋ.

<rubric class="inline">р҃и.</rubric> <red>Д</red>о́брѣ проходѧ́щымъ дѣ́ѧтельнꙋю добродѣ́тель, ѻ҆вогда̀ ѹ҆́бѡ моли́тва, ꙗ҆́кѡ ѻ҆́блакъ ѡ҆сѣнѧ́ющи, пали̑тельныѧ возбранѧ́етъ ѿ ни́хъ по́мыслы: ѻ҆вогда́ же а҆́ки ка́плѧми сле́зъ си́хъ ѡ҆роша́ющи, показꙋ́етъ дх҃ѡ́внаѧ видѣ̑нїѧ.

<rubric class="inline">р҃ѳ.</rubric> <red>С</red>ладка̀ ѹ҆́бѡ сла́дость гꙋ́слемъ ѹ҆дарѧ́емымъ ѿ нѣ́коегѡ, внѣꙋ́дꙋ ѡ҆брѧ́щетсѧ: дꙋша́ же несогласꙋ́ющꙋ съ не́ю въ моли́твѣ та́инственномꙋ въ дꙋ́сѣ приглаше́нїю, благоꙋмиле́нна не ѡ҆бы́че быва́ти. Ѡ҆ чесо́мъ бо помо́лимсѧ, ꙗ҆́коже подоба́етъ, не вѣ́мы, и҆ прѡ́чаѧ, въ сїѐ вво́дитъ молѧ́щагосѧ.
