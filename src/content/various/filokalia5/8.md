---
title: "Преподо́бнагѡ ѻ҆тца̀ на́шегѡ ні́ла по́стника предисло́вїе ѡ҆ мл҃твѣ"
navigation:
  key: various-filokalia5-8
  title: "Преподо́бнагѡ ѻ҆тца̀ на́шегѡ ні́ла по́стника предисло́вїе ѡ҆ мл҃твѣ"
  parent: various-filokalia5
  order: 8
type: "various"
---

# Преподо́бнагѡ ѻ҆тца̀ на́шегѡ ні́ла по́стника предисло́вїе ѡ҆ мл҃твѣ.

<red>Ж</red>его́ма мѧ̀ пла́менемъ нечи́стыхъ страсте́й бл҃гопрїѧ́зненнѣ прохлади́лъ є҆сѝ прикоснове́нїемъ бг҃олюби́выхъ твои́хъ писа́нїй, и҆знемога́ющїй мо́й ѹ҆́мъ въ сра́мнѣйшихъ ѹ҆тѣ́шивъ, подража́ѧ вели́комꙋ наста́вникꙋ и҆ ѹ҆чи́телю бл҃же́ннѣ. И҆ не ди́вно. Тебѣ́ бо при́снѡ ча́сть бы́сть назна́менаннаѧ, ꙗ҆́коже и҆ бл҃гослове́нномꙋ і҆а́кѡвꙋ. До́брѣ бо послꙋжи́въ рахи́ли ра́ди, и҆ прїѧ́въ лі́ю, взыскꙋ́еши и҆ вожделѣ́емꙋю, ꙗ҆́коже и҆ сеѧ̀, сі́есть, и҆спо́лнивъ седми́ны. А҆́зъ же не могꙋ̀ ѿврещи́сѧ, ꙗ҆́кѡ всю̀ но́щь трꙋ́ждьсѧ ничесо́же ꙗ҆́хъ: ѻ҆ба́че по глаго́лꙋ твоемꙋ̀, вве́ргъ мре́жꙋ, ѡ҆брѣто́хъ ры́бъ мно́жество, не мню̀ ѹ҆́бѡ ꙗ҆́кѡ вели́кихъ, ѻ҆ба́че сто̀ и҆ пѧтдесѧ́тъ и҆ трѝ. И҆ сїѧ̀ посла́въ въ ко́шницѣ любвѝ, равночи́сленными глава́ми повелѣ́нїе сотвори́въ. Дивлю́сѧ же тебѣ̀ и҆ ѕѣлѡ̀ ѹ҆бл҃жа́ю и҆зрѧ́днѣйшее твоѐ произволе́нїе, ꙗ҆́кѡ глави̑зны ѡ҆ мл҃твѣ ви́дѣти хо́щеши. Не про́стѡ бо тѣ́хъ хо́щеши, ѿ рꙋ́къ, и҆ на хартїѝ черни́ломъ напи́санныхъ, но въ ѹ҆мѣ̀ любо́вїю и҆ неѕлопомнѣ́нїемъ водрꙋже́нныхъ. Но поне́же всѧ̑ сꙋ́ть дво́йствєнна, ѿ ни́хже є҆ди́но проти́вно є҆ди́номꙋ, по глаго́лꙋ премꙋ́драгѡ сїра́ха, воспрїимѝ къ пи́смени, и҆ дꙋ́хомъ ѹ҆разꙋмѣ́й, ꙗ҆́кѡ всѧ́комꙋ пи́смени ѹ҆́мъ предше́ствꙋетъ. Не сꙋ́щꙋ бо семꙋ̀, нижѐ пи́смѧ бꙋ́детъ. Тѣ́мже и҆ моли́твы дво́йственъ ѡ҆́бразъ: є҆ди́нъ ѹ҆́бѡ дѣ́ѧтельный, дрꙋгі́й же ѹ҆мозри́тельный: си́це и҆ числа̀: са́мое ѹ҆́бѡ число̀ є҆́сть коли́чество, зна́менꙋемое же число́мъ є҆́сть ка́чество. На сто́ бо и҆ пѧтдесѧ́тъ трѝ главы̑ сло́во ѡ҆ моли́твѣ раздѣли́вши, є҆ѵⷢ҇льскїй ѻ҆бро́къ тебѣ̀ посла́хомъ, да ѡ҆брѧ́щеши сѷмволи́ческагѡ числа̀ сла́дость, и҆ ѡ҆́бразъ треꙋго́льный, и҆ шестиꙋго́льный: ѻ҆́во ѹ҆́бѡ благоче́стное позна́нїе тро́ицы, ѻ҆́во же и҆ ѡ҆писа́нїе мі́ра сегѡ̀ и҆з̾ѧвлѧ́ющъ. Но и҆ со́тное число̀ по себѣ̀ четвероꙋго́льно є҆́сть: пѧтдесѧ́тное же три́щи, треꙋго́льно и҆ крꙋ́гло. Двадесѧтьосмери́чное ѹ҆́бѡ треꙋго́льно: крꙋ́глое же двадесѧтопѧтери́чное: пѧ́ть бо кра́тъ пѧ́ть, два́десѧть пѧ́ть. Тѣ́мже и҆́маши четвероꙋго́льный. Ѡ҆́бразъ, не то́чїю четвери́цею добродѣ́телей, но и҆ вѣ́ка сегѡ̀ мꙋ́дрое позна́нїе два́десѧть пѧ́томꙋ числꙋ̀ подо́бное, ра́ди крꙋглоты̀ време́нъ. Седми́ца бо по седми́цѣ, и҆ мѣ́сѧцъ по мѣ́сѧцѣ дви́житсѧ и҆ ѿ го́да въ го́дъ лѣ́то ѡ҆браща́етсѧ, и҆ вре́мѧ по вре́мени, ꙗ҆́коже въ движе́нїи со́лнца и҆ лꙋны̀ весны̀ и҆ лѣ́та, и҆ ꙗ҆̀же пото́мъ зри́мъ. Треꙋго́льное же зна́меновати мо́жетъ тебѣ̀ ст҃ы́ѧ трⷪ҇цы позна́нїе. И҆на́кѡ: а҆́ще во мно́жествѣ, число̀ прїѧ́ти ста̀ пѧти́десѧти трїе́хъ, треꙋго́льное сꙋ́що разꙋмѣ́й, дѣ́ѧтельное, є҆сте́ственное, и҆ бг҃осло́вное: и҆лѝ, вѣ́рꙋ, наде́ждꙋ, и҆ любо́вь: зла́то, сребро̀, ка́менїе честно́е: но число̀ ѹ҆́бѡ сицево̀, гла́въ же скꙋ́дость да не пре́зриши, ꙗ҆́кѡ вѣ́дый насыща́тисѧ и҆ лиша́тисѧ. Є҆́й ѹ҆́бѡ, и҆ ꙗ҆́кѡ по́мнѧщїй два̀ вдови́цы лє́пта неѿве́ргшаго, но и҆ па́че бога́тства мно́гихъ и҆ны́хъ воспрїи́мшаго ѻ҆́ныѧ: тѣ́мъ же благоволе́нїѧ и҆ любвѝ пло́дъ вѣ́дый сохрани́ти при̑снымъ твои̑мъ бра́тїѧмъ, моли́сѧ ѡ҆ болѧ́щемъ, ꙗ҆́кѡ да здра́въ бꙋ́детъ, и҆ взѧ́въ про́чее ѻ҆́дръ, да хо́дитъ благода́тїю хрⷭ҇то́вою, а҆ми́нь.

<rubric class="inline">а҃.</rubric> <red>А҆́</red>ще кто̀ восхотѣ́лъ бы благово́нный ѳѷмїа́мъ ѹ҆стро́ити, чи́стый лїва́нъ, и҆ кассі́ю, и҆ ѻ҆́нихъ, и҆ ста́ктꙋ, ра́внѡ да сло́житъ по зако́нꙋ. Сїѧ̑ же сꙋ́ть четвери́ца добродѣ́тели: а҆́ще бо и҆спо́лнены и҆ ра́вны сꙋ́ть, не пре́данъ бꙋ́детъ ѹ҆́мъ.

<rubric class="inline">в҃.</rubric> <red>Ѡ҆</red>чи́щшисѧ дꙋша̀ и҆сполне́нїемъ за́повѣдей, непоколеби́мь чи́нъ ѹ҆ма̀ ѹ҆строѧ́етъ, прїѧ́теленъ то́й творѧ́щи и҆ско́магѡ ѹ҆строе́нїѧ.

<rubric class="inline">г҃.</rubric> <red>М</red>оли́тва є҆́сть бесѣ́да ѹ҆ма̀ къ бг҃ꙋ. Какова̀ ѹ҆́бѡ тре́бꙋетъ ѹ҆строе́нїѧ ѹ҆́мъ, да возмо́жетъ не и҆змѣ́ннѡ воспростира́тисѧ къ своемꙋ̀ влⷣцѣ, и҆ собесѣ́довати є҆мꙋ̀ ничесомꙋ́же посредѝ сꙋ́щꙋ.

<rubric class="inline">д҃.</rubric> <red>А҆́</red>ще къ сꙋ́щей на землѝ кꙋпинѣ̀ горѧ́щей прибли́житисѧ покꙋси́выйсѧ мѡѷсе́й возбранѧ́етсѧ, до́ндеже и҆ззꙋ́етъ сапогѝ ѿ но́гъ: ка́кѡ ты̀ всѧ́кое чꙋ́вство и҆ помышле́нїе превозходѧ́щаго ви́дѣти, и҆ собесѣ́дникъ томꙋ̀ бы́ти хотѧ́й, не ѿрѣши́ши ѿ себѐ всѧ́ко помышле́нїе пристра́стно;

<rubric class="inline">є҃.</rubric> <red>П</red>е́рвѣе ѡ҆ прїѧ́тїи сле́зъ моли́сѧ, ꙗ҆́кѡ да пла́чемъ ѹ҆мѧгчи́ши сꙋ́щꙋю въ дꙋшѣ̀ твое́й жесто́кость, и҆ и҆сповѣ́давъ на тѧ̀ беззакѡ́нїѧ твоѧ̑ гдⷭ҇ви, ѿпꙋще́нїе ѿ негѡ̀ полꙋчи́ши.

<rubric class="inline">ѕ҃.</rubric> <red>И҆</red>сточа́й сле́зы ко и҆справле́нїю всѧ́кагѡ проше́нїѧ: ѕѣлѡ́ бо ра́дꙋетсѧ влⷣка, со слеза́ми молѧ́щꙋсѧ тебѣ̀.

<rubric class="inline">з҃.</rubric> <red>А҆́</red>ще и҆сто́чникъ сле́зъ и҆злива́еши въ моли́твѣ твое́й, ника́коже возноси́сѧ въ себѣ̀, ꙗ҆́кѡ па́че мно́гихъ сы́й. По́мощь бо воспрїѧ̀ моли́тва твоѧ̀, ꙗ҆́кѡ да возмо́жеши ѹ҆се́рднѡ и҆сповѣ́дати твоѧ̑ прегрѣшє́нїѧ, и҆ ѹ҆ми́лостивити влⷣкꙋ слеза́ми. Да не въ стра́сть ѹ҆̀бо преложи́ши страсте́й ѿвраще́нїе, да не мно́жае прогнѣ́ваеши да́вшаго тѝ благода́ть.

<rubric class="inline">и҃.</rubric> <red>М</red>но́зи слезѧ́ще ѡ҆ грѣсѣ́хъ, забы́вше сле́зъ намѣ́ренїе, вознеи́стовствоваше соврати́шасѧ.

<rubric class="inline">ѳ҃.</rubric> <red>С</red>то́й терпѣли́внѣ, и҆ моли́сѧ крѣ́пцѣ, и҆ ѿвраща́йсѧ попече́нїй и҆ по́мыслѡвъ нахожде́нїѧ: смꙋща́ютъ бо и҆ стꙋжа́ютъ тѝ, да крѣ́пость разсла́бѧтъ.

<rubric class="inline">і҃.</rubric> <red>Є҆</red>гда̀ зрѧ́тъ тебѐ бѣ́сове ѹ҆се́рдствꙋюща и҆́стиннѡ моли́тисѧ: тогда̀ влага́ютъ помышлє́нїѧ нѣ́кїихъ потре́бъ а҆́кибы нꙋ́ждныхъ, и҆ пома́лѣ возбꙋжда́ютъ ѡ҆ ни́хъ па́мѧть, дви́жꙋще ѹ҆́мъ ко взыска́нїю тѣ́хъ, и҆ ꙗ҆́кѡ не ѡ҆брѣта́ѧ, ѕѣлѡ̀ ѹ҆ныва́етъ и҆ печа́лꙋетъ. Є҆гда́ же ста́нетъ на моли́твꙋ, воспомина́ютъ є҆мꙋ̀ ѡ҆ взыска́нныхъ и҆ воспомѧне́нныхъ, ꙗ҆́кѡ да подви́гшисѧ ѹ҆́мъ къ ѹ҆вѣ́дѣнїю ѻ҆́нѣхъ, погꙋби́тъ пло́дъ моли́твы.

<rubric class="inline">а҃і.</rubric> <red>П</red>одвиза́йсѧ ѹ҆строева́ти ѹ҆́мъ тво́й во вре́мѧ моли́твы, да бꙋ́детъ глꙋ́хъ и҆ нѣ́мъ, и҆ возмо́жеши помоли́тисѧ.

<rubric class="inline">в҃і.</rubric> <red>Є҆</red>гда̀ а҆́ще срѧ́щетъ тѧ̀ и҆скꙋше́нїе, и҆лѝ прекосло́вїе раздражи́тъ, и҆лѝ къ сопроти́вномꙋ вкꙋ́пѣ подви́гнꙋти ꙗ҆́рость, и҆лѝ нѣ́кїй нелѣ́пый и҆знестѝ глаго́лъ, помѧнѝ моли́твꙋ, проти́вꙋ ѻ҆́нагѡ сꙋ́дъ, и҆ а҆́бїе безчи́нное въ тебѣ̀ движе́нїе ѹ҆кроти́тсѧ.

<rubric class="inline">г҃і.</rubric> <red>Є҆</red>ли̑ка а҆́ще сотвори́ши ко ѿмще́нїю бра́та ѡ҆би́дѧщагѡ тѧ̀, всѧ̑ въ собла́знъ тебѣ̀ бꙋ́дꙋтъ во вре́мѧ мл҃твы.

<rubric class="inline">д҃і.</rubric> <red>М</red>л҃тва є҆́сть, кро́тости и҆ безгнѣ́вїѧ прозѧбе́нїе.

<rubric class="inline">є҃і.</rubric> <red>М</red>л҃тва є҆́сть, ра́дости и҆ бл҃годаре́нїѧ предложе́нїе.

<rubric class="inline">ѕ҃і.</rubric> <red>М</red>л҃тва є҆́сть, печа́ли и҆ ѹ҆ны́нїѧ ѿгна́нїе.

<rubric class="inline">з҃і.</rubric> <red>Ш</red>е́дъ, прода́ждь и҆мѣ́нїе твоѐ, и҆ да́ждь ни́щымъ, и҆ взе́мъ кре́стъ ѿве́ржисѧ себѐ, да возмо́жеши безмѧте́жнѡ помоли́тисѧ.

<rubric class="inline">и҃і.</rubric> <red>А҆́</red>ще хо́щеши похва́льнѣ моли́тисѧ, ѿве́ржисѧ себѐ, во вре́мѧ моли́твы, и҆ мнѡ́гаѧ лю̑таѧ терпѧ̀, ѡ҆ моли́твѣ любомꙋ́дрствꙋй.

<rubric class="inline">ѳ҃і.</rubric> <red>Є҆́</red>же а҆́ще приско́рбнѡ терпѧ̀ любомꙋ́дрствовати бꙋ́деши, сегѡ̀ пло́дъ во вре́мѧ моли́твы ѡ҆брѧ́щеши.

<rubric class="inline">к҃.</rubric> <red>Х</red>отѧ̀ помоли́тисѧ ꙗ҆́коже подоба́етъ, да не ѡ҆печа́лиши дꙋ́шꙋ: а҆́ще же нѝ, всꙋ́е тече́ши.

<rubric class="inline">к҃а.</rubric> <red>Ѡ҆</red>ста́ви да́ръ тво́й, глаго́летъ, пред̾ ѻ҆лтаре́мъ и҆ ше́дъ пре́жде смири́сѧ съ бра́томъ твои́мъ, и҆ тогда̀ прише́дъ помо́лишисѧ без̾ смꙋще́нїѧ: ѕлопомнѣ́нїе бо помрача́етъ ѹ҆́мъ молѧ́щагѡсѧ, и҆ потемнѧ́етъ є҆гѡ̀ моли̑твы.

<rubric class="inline">к҃в.</rubric> <red>П</red>еча̑ли и҆ ѕлопомнѣ̑нїѧ себѣ̀ собира́ющїи, подо́бни сꙋ́ть во́дꙋ че́рплющымъ, и҆ въ ка́дь продо́лбленнꙋю влива́ющымъ.

<rubric class="inline">к҃г.</rubric> <red>А҆́</red>ще терпѣли́въ є҆сѝ, при́снѡ съ ра́достїю помо́лишисѧ.

<rubric class="inline">к҃д.</rubric> <red>М</red>олѧ́щꙋсѧ тебѣ̀ лѣпоподо́бнѡ, сицевы̑ѧ тѧ̀ срѧ́щꙋтъ вє́щи, ꙗ҆́кѡ да вознепщꙋ́еши пра́веднѡ бы́ти всѧ́чески на ꙗ҆́рость возбꙋжда́тисѧ: нѣ́сть же пра́ведна ꙗ҆́рость проти́вꙋ бли́жнѧгѡ ѿню́дъ. А҆́ще бо пои́щеши, ѡ҆брѧ́щеши ꙗ҆́кѡ мо́щно и҆ кромѣ̀ ꙗ҆́рости, до́брѣ бы́ти ве́щи. Всѧ́ко ѹ҆́бѡ ѹ҆потреблѧ́й тща́нїе, да не подви́жешисѧ на ꙗ҆́рость.

<rubric class="inline">к҃є.</rubric> <red>З</red>рѝ, да не мнѧ́йсѧ и҆на́го врачева́ти, са́мъ неисцѣ́ленъ бꙋ́деши, и҆ да́си препина́нїе моли́твѣ твое́й.

<rubric class="inline">к҃ѕ.</rubric> <red>Щ</red>адѧ́й ꙗ҆́рость, пощадѣ́нїе ѡ҆брѧ́щеши, и҆ мꙋ́дра себѐ пока́жеши, и҆ въ молѧ́щихсѧ бꙋ́деши.

<rubric class="inline">к҃з.</rubric> <red>П</red>роти́вꙋ ꙗ҆́рости ѡ҆полча́ѧйсѧ, похотѣ́нїѧ не поте́рпитъ когда́либо, то́ бо вины̀ да́стъ ꙗ҆́рости, и҆ та̀ смꙋща́етъ ѹ҆́мное ѻ҆́ко, поврежда́ѧ ѹ҆строе́нїе моли́твы.

<rubric class="inline">к҃и.</rubric> <red>Н</red>е є҆ди́ными внѣ́шними ѡ҆́бразы моли́сѧ, но возбꙋжда́й ѹ҆́мъ тво́й къ чꙋ́вствованїю дх҃о́вныѧ моли́твы со мно́гимъ стра́хомъ.

<rubric class="inline">к҃ѳ.</rubric> <red>Ѻ҆</red>вогда̀ ѹ҆́бѡ внеза́пꙋ ста́въ на моли́твꙋ до́брѣ помо́лишисѧ: ѻ҆вогда́ же и҆ ѕѣлѡ̀ трꙋди́всѧ, не ѹ҆лꙋ́чиши намѣ́ренїѧ, ꙗ҆́кѡ да є҆щѐ па́че пои́щеши, и҆ прїе́мъ бꙋ́деши и҆мѣ́ти неѿе́млемое и҆справле́нїе.

<rubric class="inline">л҃.</rubric> <red>П</red>редста́вшꙋ а҆́гг҃лꙋ, внеза́пꙋ всѝ ѿстꙋпа́ютъ стꙋжа́ющїи на́мъ, и҆ ѡ҆брѣта́етсѧ ѹ҆́мъ во мно́зѣй ѡ҆сла́бѣ здра́вѡ молѧ́сѧ: ѻ҆вогда́ же ѻ҆бы́чнѣй бра́ни на́мъ належа́щей: бо́ретсѧ ѹ҆́мъ, и҆ не попꙋща́етсѧ возни́кнꙋти многоразли́чными страстьмѝ. Ѻ҆ба́че на мно́зѣ и҆ща̀ ѡ҆брѧ́щетъ и҆ толкꙋ́щꙋ ѿве́рзетсѧ є҆мꙋ̀.

<rubric class="inline">л҃а.</rubric> <red>Н</red>е моли́сѧ твои̑мъ бы́ти хотѣ́нїѧмъ не бо̀ всѧ́кѡ согласꙋ́ютъ хотѣ́нїю бж҃їю. Но па́че, ꙗ҆́коже наꙋчи́лсѧ є҆сѝ, моли́сѧ, глаго́лѧ: да бꙋ́детъ во мнѣ̀ во́лѧ твоѧ̀. И҆ во всѧ́комъ дѣ́лѣ та́кѡ є҆го̀ просѝ, да бꙋ́детъ во́лѧ є҆гѡ̀. Хо́щетъ бо благо́е и҆ поле́зное дꙋшѝ твое́й, ты́ же не всѧ́кѡ сегѡ̀ взыскꙋ́еши.

<rubric class="inline">л҃в.</rubric> <red>М</red>но́жицею помоли́всѧ, проси́хъ бы́ти мѝ, є҆́же непщева́хъ добро̀ бы́ти, и҆ пребыва́хъ въ проше́нїи безслове́снѡ нꙋ́дѧщи во́лю бж҃їю: и҆ не ѿда́въ є҆мꙋ̀, да є҆́же вѣ́сть поле́зное, то па́че ѹ҆стро́итъ, и҆ прїе́мь ѹ҆́бѡ, возскорбѣ́хъ послѣдѝ ѕѣлѡ̀, занѐ не па́че во́ли бж҃їей проси́хъ бы́ти: не бо̀ сицева̀ мѝ слꙋчи́сѧ ве́щь, ꙗ҆ковꙋ̀ мнѣ́хъ.

<rubric class="inline">л҃г.</rubric> <red>Ч</red>то́ є҆сть бла́го, ра́звѣ бг҃ъ: тѣ́мже ѹ҆̀бо томꙋ̀ ѿдади́мъ всѧ̑ ꙗ҆̀же ѡ҆ на́съ, и҆ бла́го на́мъ бꙋ́детъ. Благі́й бо всѧ́кѡ, и҆ благи́хъ дарѡ́въ є҆́сть пода́тель.

<rubric class="inline">л҃д.</rubric> <red>Н</red>е скорбѝ, не прїе́млѧ а҆́бїе ѿ бг҃а проше́нїе, є҆́же про́сиши. Хо́щетъ бо тебѐ мно́жае ѡ҆благодѣ́тельствовати, пристꙋжа́ща є҆мꙋ̀ въ моли́твѣ. Что́ бо є҆́сть вы́ше; ꙗ҆́кѡ є҆́же собесѣ́довати бг҃ꙋ, и҆ къ немꙋ̀ соедине́нїемъ ѡ҆б̾ѧ́тꙋ бы́ти.

<rubric class="inline">л҃є.</rubric> <red>Б</red>езмѧте́жнаѧ моли́тва є҆́сть, кра́йнее разꙋмѣ́нїе ѹ҆ма̀.

<rubric class="inline">л҃ѕ.</rubric> <red>М</red>оли́тва є҆́сть восхожде́нїе ѹ҆ма̀ къ бг҃ꙋ.

<rubric class="inline">л҃з.</rubric> <red>А҆́</red>ще помоли́тисѧ вожделѣ́еши, ѡ҆ста́ви всѧ̑, да всѧ̑ наслѣ́диши.

<rubric class="inline">л҃и.</rubric> <red>М</red>оли́сѧ пе́рвѣе, ѡ҆ є҆́же ѡ҆чи́ститисѧ страсте́й: второ́е, ѡ҆ є҆́же и҆зба́витисѧ ѿ невѣ́дѣнїѧ и҆ забве́нїѧ: тре́тїе, ѡ҆ є҆́же не бы́ти и҆скꙋше́нꙋ и҆ ѡ҆ста́вленꙋ.

<rubric class="inline">л҃ѳ.</rubric> <red>Є҆</red>ди́ныѧ и҆щѝ въ моли́твѣ твое́й пра́вды, и҆ ца́рствїѧ, сі́есть добродѣ́тели и҆ ра́зꙋма: и҆ прѡ́чаѧ всѧ̑ приложа́тсѧ тѝ.

<rubric class="inline">м҃.</rubric> <red>П</red>ра́ведно не то́чїю ѡ҆ свое́мъ ѡ҆чище́нїи моли́тисѧ, но и҆ ѡ҆ ѡ҆чище́нїи всѧ́кагѡ є҆диноплеме́ннагѡ, да а҆́гг҃льскомꙋ подража́еши ѡ҆́бразꙋ.

<rubric class="inline">м҃а.</rubric> <red>З</red>рѝ а҆́ще вои́стиннꙋ бг҃ꙋ предстои́ши въ мл҃твѣ твое́й, не похвало́ю ли человѣ́ческою побѣжда́ешисѧ, и҆ сїю̀ ѹ҆ловлѧ́ти тщи́шисѧ, ꙗ҆́коже прикрове́нїе и҆мѣ́ѧ протѧже́нїе моли́твы;

<rubric class="inline">м҃в.</rubric> <red>А҆́</red>ще съ бра́тїею, а҆́ще наединѣ̀ мо́лишисѧ, подвиза́йсѧ, не ѻ҆бы́чаемъ, но чꙋ́вствїемъ моли́тисѧ.

<rubric class="inline">м҃г.</rubric> <red>Ч</red>ꙋ́вствїе є҆́сть моли́твы, внима́нїе со благоговѣ́нїемъ, и҆ ѹ҆миле́нїемъ, и҆ болѣ́знїю дꙋшѝ, во и҆сповѣ́данїи прегрѣше́нїй съ воздыха́нми сокрове́нными.

<rubric class="inline">м҃д.</rubric> <red>А҆́</red>ще ѡ҆крада́емь быва́етъ ѹ҆́мъ тво́й є҆щѐ во вре́мѧ моли́твы, не ѹ҆̀ разꙋмѣ̀ ꙗ҆́кѡ и҆́нокъ мо́литсѧ, но є҆щѐ мїрѧни́нъ є҆́сть, внѣ́шнюю хра́минꙋ ѹ҆краша́ющїй.

<rubric class="inline">м҃є.</rubric> <red>М</red>олѧ́сѧ, па́мѧть твою̀ си́лою хранѝ, да не своѧ̑ приложи́тъ тебѣ̀, но къ ра́зꙋмꙋ предстоѧ́нїѧ себѐ подвиза́й. Ѕѣлѡ́ бо ѡ҆бы́че ѹ҆́мъ ѡ҆крада́емь бы́ти ѿ па́мѧти во вре́мѧ моли́твы.

<rubric class="inline">м҃ѕ.</rubric> <red>И҆</red>лѝ дре́внихъ дѣ́лъ мечта̑нїѧ приво́дитъ тебѣ̀ па́мѧть молѧ́щꙋсѧ, и҆лѝ нѡ́выѧ попечє́нїѧ, и҆лѝ лицѐ ѡ҆скорби́вшагѡ.

<rubric class="inline">м҃з.</rubric> <red>Ѕ</red>ѣлѡ̀ зави́дꙋетъ бѣ́съ человѣ́кꙋ молѧ́щемꙋсѧ, и҆ всѧ́кꙋ ѹ҆потреблѧ́етъ ко́знь повреди́ти тогѡ̀ намѣ́ренїе. Не преста́етъ ѹ҆́бѡ помышлє́нїѧ ѡ҆ ве́щехъ подвиза́ти па́мѧтїю, и҆ всѧ̑ стра̑сти возбꙋжда́ти пло́тїю, да воспѧти́ти возмо́жетъ и҆зѧ́щнѣйшемꙋ є҆гѡ̀ тече́нїю и҆ ше́ствїю къ бг҃ꙋ.

<rubric class="inline">м҃и.</rubric> <red>Є҆</red>гда̀ мнѡ́гаѧ содѣ́ѧвъ вселꙋка́вый бѣ́съ, не возмо́жетъ воспѧти́ти пра́веднагѡ моли́твѣ, ма́лѡ послаблѧ́етъ, и҆ послѣдѝ ѿмщева́етъ є҆мꙋ̀ помоли́вшꙋсѧ. И҆ли́ бо на гнѣ́въ того̀ воспали́въ, собира́емое ѿ моли́твы и҆зрѧ́днѣйшее въ не́мъ ѹ҆строе́нїе и҆стреблѧ́етъ, и҆лѝ къ сла́дости безслове́снѣй подви́гнꙋвъ, ѡ҆скорблѧ́етъ ѹ҆́мъ.

<rubric class="inline">м҃ѳ.</rubric> <red>П</red>омоли́всѧ ꙗ҆́коже подоба́етъ, ѡ҆жида́й ꙗ҆̀же не подоба́етъ, и҆ сто́й мꙋ́жественнѡ хранѧ̀ пло́дъ тво́й. На сїе́ бо ѿ нача́ла вчини́лсѧ є҆сѝ, дѣ́лати и҆ храни́ти. Не ѹ҆́бѡ содѣ́лавъ ѡ҆ста́виши нестрего́мъ трꙋ́дъ: а҆́ще же нѝ, ничто́же по́льзовалсѧ є҆сѝ молѧ́сѧ.

<rubric class="inline">н҃.</rubric> <red>В</red>сѧ́ка составлѧ́емаѧ бра́нь междꙋ̀ на́ми и҆ нечи́стыми бѣ́сы, не ѡ҆ и҆но́мъ быва́етъ, ра́звѣ ѡ҆ дꙋхо́внѣй моли́твѣ. Ѕѣлѡ́ бо сопроти́вна и҆̀мъ є҆́сть и҆ ненави́стна: на́мъ же спаси́тельна, благода́тнѣйша.

<rubric class="inline">н҃а.</rubric> <red>Ч</red>то̀ хо́щꙋтъ бѣ́си содѣва́ти въ на́съ; чревонеи́стовство, блꙋ́дъ, сребролю́бїе, гнѣ́въ, и҆ ѕлопомнѣ́нїе, и҆ прѡ́чаѧ стра̑сти, да ѡ҆дебелѣ́въ ѡ҆ ни́хъ ѹ҆́мъ, не возмо́жетъ, ꙗ҆́коже подоба́етъ, помоли́тисѧ. Безслове́сной бо ча́сти стра̑сти нача́льство прїи́мше, не попꙋща́ютъ томꙋ̀ слове́снѡ дви́житисѧ.

<rubric class="inline">н҃в.</rubric> <red>Д</red>обродѣ̑тели прохо́димъ по словеса́мъ бы́вшихъ, и҆ словеса̀ по ѡ҆сꙋществова́вшемꙋ сло́вꙋ: сло́во же въ ѹ҆строе́нїи моли́твы ꙗ҆влѧ́тисѧ ѡ҆бы́че.

<rubric class="inline">н҃г.</rubric> <red>Ѹ҆</red>строе́нїе моли́твы є҆́сть, навыкнове́нїе безстра́стное, кра́йнѣйшимъ раче́нїемъ на высотꙋ̀ мы́сленнꙋ восхища́ющее любомꙋ́дрствꙋющїй ѹ҆́мъ.

<rubric class="inline">н҃д.</rubric> <red>Н</red>е то́чїю над̾ ꙗ҆́ростїю и҆ вожделѣ́нїемъ подоба́етъ влады́чествовати вои́стиннꙋ моли́тисѧ хотѧ́щемꙋ, но и҆ внѣ̀ помышле́нїѧ пристра́стнагѡ бы́ти.

<rubric class="inline">н҃є.</rubric> <red>Л</red>юбѧ́й бг҃а, съ ни́мъ ꙗ҆́кѡ со ѻ҆ц҃е́мъ при́снѡ бесѣ́дꙋетъ, ѿвраща́ѧсѧ всѧ́кагѡ помышле́нїѧ стра́стна.

<rubric class="inline">н҃ѕ.</rubric> <red>Н</red>е и҆́же полꙋчѝ, безстра́стїе, ѹ҆жѐ и҆ мо́литсѧ и҆́стиннѡ. Мо́жетъ бо въ просты́хъ помышле́нїихъ бы́ти, и҆ въ разсмотре́нїи тѣ́хъ пребыва́ти, и҆ дале́че ѿстоѧ́ти ѿ бг҃а.

<rubric class="inline">н҃з.</rubric> <red>Н</red>е є҆гда̀ не косни́тъ ѹ҆́мъ въ просты́хъ помышле́нїихъ веще́й, ѹ҆жѐ и҆ мл҃твы мѣ́ста дости́же: мо́жетъ бо въ видѣ́нїи при́снѡ бы́ти веще́й, и҆ въ размышле́нїихъ ѡ҆ тѣ́хъ поꙋча́тисѧ, ꙗ҆́же а҆́ще и҆ про́сти глаго́лы сꙋ́ть, но ꙗ҆́кѡ веще́й сꙋ̑щаѧ ѹ҆мозрѣ̑нїѧ воѡбража́ютъ и҆ ѡ҆бразꙋ́ютъ ѹ҆́мъ, и҆ дале́че ѿво́дѧтъ є҆го̀ ѿ бг҃а.

<rubric class="inline">н҃и.</rubric> <red>А҆́</red>ще не вы́ше видѣ́нїѧ тѣле́снагѡ є҆стества̀ ѹ҆́мъ бꙋ́детъ, не ѹ҆̀ соверше́нное бж҃їе мѣ́сто ви́дѣ: мо́жетъ бо въ ра́зꙋмѣ мы́сленныхъ бы́ти, и҆ пестри́тисѧ тѣ́ми.

<rubric class="inline">н҃ѳ.</rubric> <red>А҆́</red>ще моли́тисѧ хо́щеши, бг҃а потре́ба даю́щагѡ мл҃твꙋ молѧ́щемꙋсѧ. Тѣ́мже призыва́й є҆го̀ глаго́лѧ: да свѧти́тсѧ и҆́мѧ твоѐ, да прїи́детъ ца́рствїе твоѐ: то́ є҆сть, ст҃ы́й дх҃ъ, и҆ є҆диноро́дный тво́й сн҃ъ. Си́це бо ѡ҆бꙋчѝ, глаго́лѧ: дх҃омъ и҆ и҆́стиною кла́нѧтисѧ ѻ҆ц҃ꙋ̀.

<rubric class="inline">ѯ҃.</rubric> <red>Д</red>х҃омъ и҆ и҆́стиною молѧ́йсѧ, не ктомꙋ̀ ѿ тва́ри творца̀ чествꙋ́етъ, но ѿ самогѡ̀ тогѡ̀ воспѣва́етъ.

<rubric class="inline">ѯ҃а.</rubric> <red>А҆́</red>ще бг҃осло́въ є҆сѝ, и҆́маши моли́тисѧ и҆́стиннѡ: и҆ а҆́ще и҆́стиннѡ мо́лишисѧ, бг҃осло́въ є҆сѝ.

<rubric class="inline">ѯ҃в.</rubric> <red>Є҆</red>гда̀ ѹ҆́мъ тво́й мно́гимъ къ бг҃ꙋ жела́нїемъ, пома́лꙋ а҆́ки ѹ҆далѧ́етсѧ ѿ пло́ти, и҆ всѣ́хъ, ꙗ҆̀же ѿ чꙋ́вства, и҆лѝ па́мѧти, и҆лѝ растворе́нїѧ ѿвраща́етсѧ помышле́нїй, благоговѣ́нїѧ кꙋ́пнѡ и҆ ра́дости бы́въ и҆спо́лненъ: тогда̀ непщꙋ́й прибли́жившасѧ того̀ къ предѣ́ламъ моли́твы бы́ти.

<rubric class="inline">ѯ҃г.</rubric> <red>С</red>т҃ы́й дх҃ъ состра́ждꙋщъ на́шей не́мощи, и҆ къ нечи̑стымъ сꙋ́щымъ на́мъ прихо́дитъ: и҆ а҆́ще ѡ҆брѧ́щетъ ѹ҆́мъ то́чїю и҆стиннолю́бнѡ є҆мꙋ̀ молѧ́щїйсѧ, нахо́дитъ на него̀, и҆ всѐ ѡ҆крꙋжа́ющее є҆го̀ по́мыслѡвъ, и҆лѝ помышле́нїй ѡ҆полче́нїе прогонѧ́етъ, возбꙋжда́ѧ того̀ къ любвѝ дх҃о́вныѧ мл҃твы.

<rubric class="inline">ѯ҃д.</rubric> <red>И҆</red>ні́и ѹ҆́бѡ и҆змѣне́нїемъ тѣ́ла, водворѧ́ютъ во ѹ҆́мъ по́мыслы, и҆лѝ помышлє́нїѧ, и҆лѝ видѣ̑нїѧ: гдⷭ҇ь же напроти́въ твори́тъ, въ са́мый ѹ҆́мъ входѧ̀ влага́етъ томꙋ̀ ра́зꙋмъ, и҆́хже хо́щетъ, и҆ ѹ҆мо́мъ невоздержа́нїе тѣ́ла ѹ҆кроща́етъ.

<rubric class="inline">ѯ҃є.</rubric> <red>Н</red>икто̀ лю́бѧщїй и҆́стиннꙋю моли́твꙋ, и҆ гнѣ́ваѧйсѧ, и҆лѝ ѕлопо́мнѧщїй, внѣ̀ є҆́сть порица́нїѧ: подо́бенъ бо є҆́сть ѻ҆стрѡ̀ зрѣ́ти хотѧ́щемꙋ, и҆ своѧ̑ ѻ҆чеса̀ смꙋща́ющемꙋ.

<rubric class="inline">ѯ҃ѕ.</rubric> <red>А҆́</red>ще моли́тисѧ жела́еши, ничто́же ѡ҆ сопротивлѧ́ющихсѧ моли́твѣ творѝ: да бг҃ъ прибли́живсѧ, сопꙋ́тствовати бꙋ́детъ тебѣ̀.

<rubric class="inline">ѯ҃з.</rubric> <red>Д</red>а не ѡ҆бразꙋ́еши бж҃ество̀ въ себѣ̀ молѧ́сѧ, нижѐ ко ѡ҆́бразꙋ ко́емꙋ попꙋ́стиши воѡбража́тисѧ твоемꙋ̀ ѹ҆мꙋ̀, но невеще́ственнѣ къ невеще́ственномꙋ пристꙋпѝ и҆ ѹ҆разꙋмѣ́еши.

<rubric class="inline">ѯ҃и.</rubric> <red>Б</red>люди́сѧ сѣте́й проти́вникѡвъ. Быва́етъ бо внегда̀ моли́тисѧ тѝ чи́стѡ и҆ несмꙋще́ннѡ, внеза́пꙋ предста́ти тебѣ̀ ѡ҆́бразꙋ нѣ́коемꙋ стра́ннꙋ и҆ чꙋ́ждꙋ, во є҆́же мнѣ́нїе тебѐ привестѝ непщꙋ́юща бж҃ество̀ бы́ти та́мѡ: да внеза́пꙋ ѿкрове́нное, коли́чественно бж҃ество̀ бы́ти ѹ҆вѣ́ришисѧ: не коли́чественно же є҆́сть бж҃ество̀ и҆ неѡбразова́нно.

<rubric class="inline">ѯ҃ѳ.</rubric> <red>Є҆</red>гда̀ не возмо́жетъ па́мѧть подви́гнꙋти въ моли́твѣ зави́стливый бѣ́съ, тогда̀ растворе́нїе тѣ́ла возбꙋжда́етъ, во є҆́же сотвори́ти стра́нно нѣ́кое мечта́нїе ѹ҆мꙋ̀, и҆ ѡ҆бразова́ти є҆го̀. Ѻ҆бы́чай же и҆мѣ́ѧй въ помышле́нїихъ бы́ти, ѹ҆до́бнѡ преклонѧ́етсѧ: и҆ къ невеще́ственномꙋ ра́зꙋмꙋ, и҆ безви́дномꙋ тща́йсѧ, прельща́етсѧ, ды́мъ вмѣ́стѡ свѣ́та ѡ҆б̾е́млѧ.

<rubric class="inline">ѻ҃.</rubric> <red>С</red>та́ни на стра́жи твое́й стрежа̀ ѹ҆́мъ тво́й ѿ помышле́нїй во вре́мѧ моли́твы: проше́нїе и҆спо́лнити, и҆ ста́ти въ свое́й тишинѣ̀: да состра́ждꙋщъ невѣ́дꙋщымъ, и҆ къ тебѣ̀ прїи́детъ: и҆ тогда̀ прїи́меши да́ръ моли́твы благосла́внѣйшїй.

<rubric class="inline">ѻ҃а.</rubric> <red>Н</red>е возмо́жеши чи́стѡ моли́тисѧ дѣ́лы соплета́емь веще́ственными, и҆ попече́нїи непреста́нными коле́блемь: моли́тва бо є҆́сть ѿложе́нїе помышле́нїй.

<rubric class="inline">ѻ҃в.</rubric> <red>Н</red>е мо́жетъ свѧ́занный тещѝ, нижѐ ѹ҆́мъ стра́сти рабо́тающїй, моли́твы дх҃о́вныѧ мѣ́сто ви́дѣти: влеко́мь бо и҆ носи́мь быва́етъ ѿ стра́стнагѡ по́мысла, и҆ не воз̾имѣ́етъ стоѧ́нїѧ незы́блемагѡ.

<rubric class="inline">ѻ҃г.</rubric> <red>Є҆</red>гда̀ чи́стѣ ѹ҆жѐ и҆ безстра́стнѣ ѹ҆́мъ мо́литсѧ, тогда̀ не ктомꙋ̀ ѿ шꙋ́їихъ прихо́дѧтъ къ немꙋ̀ бѣ́си, но ѿ десны́хъ. Предлага́ютъ бо є҆мꙋ̀ сла́вꙋ бж҃їю и҆ ѡ҆бразова̑нїѧ нѣ̑каѧ чꙋ́вствꙋ прїѧ̑тнаѧ, ꙗ҆́кѡ возмнѣ́ти коне́чнѣ полꙋчи́ти є҆мꙋ̀ є҆́же ѡ҆ моли́твѣ предвоспрїѧ́тїе. Сїе́ же сказа̀ прозорли́вый мꙋ́жъ ѿ стра́сти тщесла́вїѧ быва́ти, и҆ ѿ бѣ́са прикаса́ющагѡсѧ сꙋ́щемꙋ въ главно́мъ мо́згѣ мѣ́стꙋ.

<rubric class="inline">ѻ҃д.</rubric> <red>М</red>ню̀ бѣ́са прикаса́ющагосѧ рече́нномꙋ мѣ́стꙋ ѡ҆браща́ти свѣ́тъ и҆́же ѻ҆́крестъ ѹ҆ма̀, ꙗ҆́коже хо́щетъ: и҆ си́це дви́жимѣй бы́ти стра́сти тщесла́вїѧ, въ по́мыслѣ ѡ҆бразꙋ́ющемъ ѹ҆́мъ легкомы́сленнѣ къ достиже́нїю бж҃е́ственнагѡ и҆ сꙋще́ственнагѡ ра́зꙋма. Не стꙋжа́емь же сицевы́й ѿ плотски́хъ и҆ нечи́стыхъ страсте́й, но чи́стѣ ѹ҆́бѡ предста́въ, мни́тъ не ктомꙋ̀ дѣ́йствꙋ нѣ́коемꙋ проти́внꙋ бы́ти въ не́мъ. Тѣ́мже непщꙋ́етъ бж҃е́ственно бы́ти ꙗ҆вле́нїе, быва́емое є҆мꙋ̀ ѿ бѣ́са, мно́гꙋ ѕѣлѡ̀ хи́трость ѹ҆потреблѧ́ющагѡ, и҆ чрез̾ мо́згъ сопрѧже́нный томꙋ̀ свѣ́тъ премѣнѧ́ющагѡ и҆ ѡ҆бразꙋ́ющагѡ ѻ҆́ный, ꙗ҆́коже предрѣ́хомъ.

<rubric class="inline">ѻ҃є.</rubric> <red>Б</red>ж҃їй а҆́гг҃лъ предста́въ, сло́вомъ є҆ди́нымъ всѐ сопротивꙋлежа́щее дѣ́йство ѿгонѧ́етъ ѿ на́съ, и҆ дви́житъ свѣ́тъ ѹ҆ма̀ непреле́стнѡ дѣ́йствовати.

<rubric class="inline">ѻ҃ѕ.</rubric> <red>Є҆́</red>же глаго́летсѧ во ѿкрове́нїи, взѧ́ти а҆́гг҃лꙋ ѳѷмїа́мъ, да да́стъ моли́твамъ ст҃ы́хъ, мню̀ благода́ти бы́ти чрез̾ а҆́гг҃ла дѣ́йствꙋемѣй: ра́зꙋмъ бо влага́етъ и҆́стинныѧ мѡли́твы, во є҆́же ста́ти про́чее внѣ̀ всѧ́кагѡ смꙋще́нїѧ, ѹ҆ны́нїѧ же и҆ лѣ́ности ѹ҆мꙋ̀.

<rubric class="inline">ѻ҃з.</rubric> <red>Ф</red>їа́лы съ ѳѷмїа́мы, моли̑твы бы́ти глаго́лютсѧ ст҃ы́хъ, ꙗ҆̀же два́десѧть и҆ четы́ре ста́рцы приноша́хꙋ. Фїа́лъ же разꙋмѣ́етсѧ дрꙋ́жество, є҆́же къ бг҃ꙋ, и҆лѝ соверше́нна и҆ дх҃о́вна любо́вь, въ не́йже моли́тва дѣ́йствꙋетсѧ дꙋ́хомъ и҆ и҆́стиною.

<rubric class="inline">ѻ҃и.</rubric> <red>Є҆</red>гда̀ непщꙋ́еши не тре́бовати тебѣ̀ сле́зъ въ моли́твѣ твое́й ѡ҆ грѣсѣ́хъ, зрѝ, коли́кѡ ѿстои́ши ѿ бг҃а, до́лженъ сы́й вы́нꙋ бы́ти въ не́мъ, и҆ те́пльше прослези́шисѧ.

<rubric class="inline">ѻ҃ѳ.</rubric> <red>В</red>ои́стиннꙋ вѣ́дый мѣ̑ры твоѧ̑, сла́дцѣ да воспла́чеши, ѡ҆каева́ѧ себѐ по и҆са́їю: ка́кѡ нечи́сты ѹ҆стнѣ̀ и҆мы́й, и҆ посредѣ̀ сицевы́хъ, си́рѣчь, сопроти́вныхъ люде́й сы́й, дерза́еши ко гдⷭ҇ꙋ саваѡ́ѳꙋ предста́ти.

<rubric class="inline">п҃.</rubric> <red>А҆́</red>ще и҆́стиннѡ мо́лишисѧ, мно́гое и҆звѣще́нїе ѡ҆брѧ́щеши: и҆ а҆́гг҃ли прїи́дꙋтъ къ тебѣ̀ ꙗ҆́коже и҆ къ данїи́лꙋ, и҆ вины̑ быва́емыхъ возвѣстѧ́тъ тѝ.

<rubric class="inline">п҃а.</rubric> <red>В</red>ѣ́ждь, ꙗ҆́кѡ ст҃і́и а҆́гг҃ли ѹ҆вѣщава́ютъ на́съ къ моли́твѣ, и҆ сопредстоѧ́тъ на́мъ ра́дꙋющесѧ вкꙋ́пѣ, и҆ молѧ́щесѧ ѡ҆ на́съ. А҆́ще ѹ҆́бѡ вознеради́мъ, и҆ прїи́мемъ по́мыслы проти̑вныѧ, ѕѣлѡ̀ раздража́емъ и҆̀хъ, ꙗ҆́кѡ ті́и ѡ҆ на́съ подвиза́ютсѧ толи́кѡ: мы́ же нижѐ ѡ҆ себѣ̀ хо́щемъ ѹ҆милостивлѧ́ти бг҃а, но презира́юще своѐ слꙋже́нїе, и҆ тѣ́хъ влⷣкꙋ и҆ бг҃а ѡ҆ставлѧ́юще, бѣсѡ́мъ нечи̑стымъ собесѣ́дꙋемъ.

<rubric class="inline">п҃в.</rubric> <red>М</red>оли́сѧ кро́ткѡ и҆ несмꙋще́ннѡ, и҆ по́й разꙋ́мнѡ и҆ согла́снѡ, и҆ бꙋ́деши ꙗ҆́кѡ птене́цъ ѻ҆́рлїй въ высотꙋ̀ взе́млемый.

<rubric class="inline">п҃г.</rubric> <red>Ѱ</red>алмопѣ́нїе ѹ҆́бѡ стра̑сти ѹ҆кроща́етъ, и҆ невоздержа́нїю тѣ́ла ми́рствовати содѣ́ловаетъ: моли́тва же своѐ ѹ҆мꙋ̀ дѣ́йствїе дѣ́йствовати ѹ҆строѧ́етъ.

<rubric class="inline">п҃д.</rubric> <red>М</red>оли́тва є҆́сть, подоба́ющее досто́инствꙋ ѹ҆ма̀ дѣ́йствїе, и҆лѝ лꙋ́чшее и҆ чи́стое тогѡ̀ ѹ҆потребле́нїе.

<rubric class="inline">п҃є.</rubric> <red>Ѱ</red>алмопѣ́нїе ѹ҆́бѡ многоразли́чныѧ премꙋ́дрости є҆́сть: моли́тва же, предначина́нїе є҆́сть невеще́ственнагѡ и҆ многоразли́чнагѡ ра́зꙋма.

<rubric class="inline">п҃ѕ.</rubric> <red>Р</red>а́зꙋмъ и҆зрѧ́днѣйшїй є҆́сть: споспѣ́шникъ бо є҆́сть моли́твы, мы́сленнꙋю си́лꙋ ѹ҆ма̀ возбꙋжда́ющїй къ видѣ́нїю бж҃е́ственнагѡ ра́зꙋма.

<rubric class="inline">п҃з.</rubric> <red>А҆́</red>ще не ѹ҆̀ прїѧ́лъ є҆сѝ дарова́нїе моли́твы, и҆лѝ ѱалмопѣ́нїѧ, просѝ неѿстꙋ́пнѡ, и҆ воспрїи́меши.

<rubric class="inline">п҃и.</rubric> <red>Р</red>ече́ же и҆̀мъ и҆ при́тчꙋ, ка́кѡ подоба́етъ и҆̀мъ всегда̀ моли́тисѧ, и҆ не стꙋжа́ти сѝ. Тѣ́мже не ѹ҆ныва́й, нижѐ и҆знемога́й, ꙗ҆́кѡ не прїе́мый: прїи́меши бо послѣдѝ. И҆ приложѝ при́тчѣ: а҆́ще и҆ бг҃а, речѐ, не бою́сѧ, и҆ человѣ̑къ не срамлѧ́юсѧ, но занѐ трꙋды̀ мѝ дае́тъ жена̀, сотворю̀ сꙋ́дъ є҆ѧ̀. Си́це ѹ҆́бѡ и҆ бг҃ъ сотвори́тъ ѿмще́нїе вопїю́щихъ къ немꙋ̀ де́нь и҆ но́щь вско́рѣ. Благодꙋ́шествꙋй ѹ҆̀бо терпѧ̀ крѣ́пцѣ въ свѧтѣ́й моли́твѣ.

<rubric class="inline">п҃ѳ.</rubric> <red>Н</red>е хощѝ, ꙗ҆́коже тѝ мни́тсѧ, но ꙗ҆́коже бг҃ꙋ ѹ҆го́дно, бы́ти ꙗ҆́же ѡ҆ тебѣ̀: и҆ бꙋ́деши не смꙋще́нъ и҆ бл҃года́ренъ въ моли́твѣ твое́й.

<rubric class="inline">ч҃.</rubric> <red>А҆́</red>ще и҆ съ бг҃омъ мни́шисѧ бы́ти, блюди́сѧ ѿ бѣ́са блꙋ́днагѡ: ѕѣлѡ́ бо є҆́сть преле́стникъ, и҆ зави́стнѣйшїй, и҆ хо́щетъ крѣпча́йшъ бы́ти по́двига, и҆ трезвѣ́нїѧ ѹ҆ма̀ твоегѡ̀, ꙗ҆́кѡ и҆ ѿ бг҃а ѿвлещѝ того̀ со благоговѣ́нїемъ и҆ стра́хомъ предстоѧ́ща є҆мꙋ̀.

<rubric class="inline">ч҃а.</rubric> <red>А҆́</red>ще моли́твѣ прилѣжи́ши, ѹ҆гото́висѧ проти́вѡ нападе́нїй бѣсо́вскихъ, и҆ терпѣли́внѡ бїє́нїѧ и҆́хъ сносѝ. Ꙗ҆́кѡ бо ѕвѣ́ри ди́вїи на́йдꙋтъ на тѧ̀, и҆ всѐ твоѐ ѡ҆ѕло́бѧтъ тѣ́ло.

<rubric class="inline">ч҃в.</rubric> <red>Ѹ҆</red>стро́й себѐ, ꙗ҆́кѡ и҆скꙋ́сный подви́жникъ: а҆́ще внеза́пꙋ ѹ҆́зриши мечта́нїе, не коле́блисѧ, а҆́ще ме́чь проти́вꙋ тебѧ̀ и҆звлече́нный, и҆лѝ свѣщꙋ̀ горѧ́щꙋю, не смꙋща́йсѧ, а҆́ще зра́къ нѣ́кїй стꙋ́дный и҆ крова́вый, ника́коже низпа́дай дꙋше́ю: но сто́й и҆сповѣ́даѧ до́брое и҆сповѣ́данїе, и҆ небоѧ́зненнѡ воззри́ши на врагѝ твоѧ̑.

<rubric class="inline">ч҃г.</rubric> <red>С</red>кѡ́рбнаѧ терпѧ́й, и҆ ра́дѡстнаѧ полꙋ́читъ: и҆ въ го́рестныхъ пребыва́ѧй, сла́достныхъ не лиши́тсѧ.

<rubric class="inline">ч҃д.</rubric> <red>З</red>рѝ, да не прельстѧ́тъ тѧ̀ нѣ́кїимъ видѣ́нїемъ лꙋка́вїи бѣ́си, но бꙋ́ди внима́ѧ, ѡ҆брати́сѧ на моли́твꙋ и҆ призыва́й бг҃а, да, а҆́ще ѿ негѡ̀ є҆́сть по́мыслъ, са́мъ тѧ̀ просвѣти́тъ: а҆́ще же нѝ, а҆́бїе преле́стника ѿжене́тъ ѿ тебѐ, и҆ дерза́й, ꙗ҆́кѡ не постоѧ́тъ псѝ, тебѣ̀ те́плѣ къ бг҃ꙋ моле́нїемъ притека́ющꙋ. А҆́бїе бо неви́димѡ и҆ неѧвле́ннѡ бж҃їею си́лою бїе́ми дале́че прого́нѧтсѧ.

<rubric class="inline">ч҃є.</rubric> <red>П</red>ра́ведно є҆́сть, нижѐ кова́рства сегѡ̀ тебѣ̀ не вѣ́дѣти ꙗ҆́кѡ и҆ногда̀ раздѣлѧ́ютъ себѐ бѣ́си: и҆ а҆́ще возмни́ши по́мощи взы́сковати, вхо́дѧтъ про́чїи во ѡ҆́бразѣхъ а҆́гг҃льскихъ, пе́рвыхъ ѿгонѧ́юще, во є҆́же тѝ прельсти́тисѧ ѿ ни́хъ мы́слїю, а҆́ки вои́стиннꙋ сꙋ́щымъ а҆́гг҃лѡмъ.

<rubric class="inline">ч҃ѕ.</rubric> <red>С</red>миренномꙋ́дрїю мно́гомꙋ прилѣжѝ и҆ мꙋ́жествꙋ, и҆ не прико́снетсѧ дꙋшѝ твое́й прило́гъ бѣсо́вскїй, и҆ ра́на не прибли́житсѧ тѣлесѝ твоемꙋ̀, ꙗ҆́кѡ а҆́гг҃лѡмъ свои̑мъ заповѣ́сть ѡ҆ тебѣ̀, сохрани́ти тѧ̀, и҆ неви́димѡ всѧ́кое сопротиволежа́щее дѣ́йство ѿженꙋ́тъ ѿ тебѐ.

<rubric class="inline">ч҃з.</rubric> <red>Ш</red>ꙋ́мы, то́поты, во́пли и҆ бїє́нїѧ ѿ бѣсѡ́въ ѹ҆слы́шитъ, чи́стѣй прилѣжа́й моли́твѣ: но не паде́тъ, нижѐ преда́стъ по́мыслъ, глаго́лѧ къ бг҃ꙋ: не ѹ҆бою́сѧ ѕла̀, ꙗ҆́кѡ ты̀ со мно́ю є҆сѝ и҆ подѡ́бнаѧ.

<rubric class="inline">ч҃и.</rubric> <red>В</red>о вре́мѧ сицевы́хъ и҆скꙋше́нїй кра́ткꙋю, но непреры́внꙋю моли́твꙋ и҆мѣ́й.

<rubric class="inline">ч҃ѳ.</rubric> <red>А҆́</red>ще прети́ти бꙋ́дꙋтъ тѝ бѣ́сове внеза́пꙋ ѿ воздꙋ́ха проѧви́вшесѧ, и҆ ѹ҆жаси́ти тебѐ, и҆ восхи́тити ѹ҆́мъ тво́й, да не ѹ҆бои́шисѧ и҆́хъ, нижѐ всѧ́кѡ смꙋти́шисѧ ѡ҆ и҆́хъ преще́нїи. Ѹ҆страша́ютъ бо тебѐ и҆скꙋша́юще, є҆да̀ ка́кѡ внима́еши и҆̀мъ, и҆лѝ коне́чнѡ и҆̀хъ презрѣ́лъ є҆сѝ.

<rubric class="inline">р҃.</rubric> <red>А҆́</red>ще бг҃ꙋ вседержи́телю, и҆ содѣ́телю, и҆ промысли́телю вселе́нныѧ предста́лъ є҆сѝ въ моли́твѣ, что̀ си́це безслове́снѡ предстои́ши, ꙗ҆́кѡ ми́мѡ прейтѝ тебѣ̀ непреѡбори́мый стра́хъ є҆гѡ̀, и҆ комарѡ́въ и҆ жꙋ́кѡвъ боѧ́тисѧ; И҆лѝ не слы́шалъ є҆сѝ глаго́лющагѡ: гдⷭ҇а бг҃а твоегѡ̀ да ѹ҆бои́шисѧ; и҆ па́ки: Є҆гѡ́же всѧ̑ боѧ́тсѧ, и҆ трепе́щꙋтъ ѿ лица̀ си́лы є҆гѡ̀ и҆ прѡ́чаѧ.

<rubric class="inline">р҃а.</rubric> <red>Ꙗ҆́</red>коже хлѣ́бъ пи́ща є҆́сть тѣлесѝ, и҆ добродѣ́тель дꙋшѝ, си́це и҆ ѹ҆мꙋ̀ дх҃о́внаѧ моли́тва, пи́ща є҆́сть.

<rubric class="inline">р҃в.</rubric> <red>Н</red>е фарїсе́йски, но мыта́рски моли́сѧ въ сщ҃е́ннѣмъ мѣ́стѣ моли́твы: да и҆ ты̀ ѡ҆правди́шисѧ ѿ гдⷭ҇а.

<rubric class="inline">р҃г.</rubric> <red>П</red>одвиза́йсѧ не проклина́ти кого̀ въ моли́твѣ твое́й, да не ꙗ҆̀же зи́ждеши, разори́ши, ненави́стнꙋ творѧ̀ моли́твꙋ твою̀.

<rubric class="inline">р҃д.</rubric> <red>Д</red>олжни́къ тьмо́ю тала̑нтъ, да нака́жетъ тѧ̀ ꙗ҆́кѡ а҆́ще не ѡ҆ста́виши клевре́тꙋ, нижѐ са́мъ полꙋчи́ши ѡ҆ставле́нїе: предаде́ бо є҆го̀, глаго́летъ, мꙋчи́телѧмъ.

<rubric class="inline">р҃є.</rubric> <red>Ѡ҆</red>ста́ви потрє́бы тѣ́ла во вре́мѧ стоѧ́нїѧ на моли́твѣ: да не бодо́мь ѿ блохѝ, и҆лѝ вши́цы, и҆лѝ комара̀, и҆лѝ мꙋ́хи, ѿтщети́щисѧ вели́кагѡ прибы́тка моли́твы твоеѧ̀.

<rubric class="inline">р҃ѕ.</rubric> <red>Д</red>о́йде до на́съ, ꙗ҆́кѡ нѣ́коемꙋ ѿ ст҃ы́хъ молѧ́щꙋсѧ, толи́кѡ противꙋста̀ лꙋка́вый, ꙗ҆́кѡ вкꙋ́пѣ внегда̀ воздѣва́ти рꙋ́цѣ, томꙋ̀ ꙗ҆́кѡ львꙋ̀ преѡбрази́тисѧ, и҆ воздви́гнꙋти прѧ́мѡ пре́днїѧ но́ги и҆ своѧ̑ ко́хти ѿ ѻ҆бои́хъ стра́нъ въ два̀ чрє́сла вонзнꙋ́ти подви́жника, и҆ не ѿстꙋпи́ти, пре́жде а҆́ще рꙋ́цѣ ѡ҆пꙋ́ститъ: то́йже ника́коже ѡ҆сла́би сїѧ̑, до́ндеже ѡ҆бы̑чныѧ мѡли́твы и҆спо́лнилъ є҆́сть.

<rubric class="inline">р҃з.</rubric> <red>С</red>ицева́го ѹ҆вѣ́дѣхомъ и҆ въ ро́вѣ безмо́лвствовавшаго і҆ѡа́нна ма́лаго, па́че же преве́лїѧго и҆́нока, и҆́же не дви́жимь пребы́сть ѿ бж҃їѧгѡ собесѣ́дованїѧ, бѣ́сꙋ въ ви́дѣ ѕмі́ѧ ѡ҆бви́вшꙋсѧ ѡ҆крꙋ́гъ є҆гѡ̀, и҆ ꙗ҆дꙋ́щꙋ є҆гѡ̀ пло́ть, и҆ въ лицѐ є҆гѡ̀ и҆зрыга́ющꙋ.

<rubric class="inline">р҃и.</rubric> <red>Ч</red>ита́лъ є҆сѝ всѧ́кѡ и҆ житїѧ̑ ски́тскихъ и҆́нокѡвъ, ꙗ҆́коже речѐ, ꙗ҆́кѡ глаго́лющꙋ а҆́ввѣ ѳео́дѡрꙋ сло́во бра́тїи, прїидо́ша двѣ̀ є҆хі̑дны под̾ но́зѣ є҆гѡ̀: ѻ҆́нъ же несмꙋще́ннѡ сотвори́въ ты̑ѧ ꙗ҆́кѡ кома́рꙋ, прїѧ̀ ѻ҆́ныѧ внꙋ́трь, до́ндеже преста̀ глаго́лати сло́во: и҆ тогда̀ ѻ҆́ныѧ показа̀ бра́тїи, повѣствꙋ́ѧ ѡ҆ ни́хъ.

<rubric class="inline">р҃ѳ.</rubric> <red>Ѡ҆</red> и҆нѣ́мъ па́ки что́хомъ дх҃о́внѣмъ бра́тѣ, ꙗ҆́кѡ молѧ́щꙋсѧ є҆мꙋ̀, є҆хі́дна прише́дши коснꙋ́сѧ ногѝ є҆гѡ̀: ѻ҆́нъ же не пре́жде ѿпꙋстѝ рꙋ́цѣ, до́ндеже ѻ҆бы́чнꙋю совершѝ моли́твꙋ, и҆ ничто́же врежде́нъ бы́сть возлюби́въ бг҃а па́че себѐ.

<rubric class="inline">р҃і.</rubric> <red>Н</red>е высокопа́рно ѻ҆́ко и҆мѣ́й въ моли́твѣ твое́й, и҆ ѿве́ргсѧ своеѧ̀ пло́ти и҆ дꙋшѝ, по ѹ҆мꙋ̀ живѝ.

<rubric class="inline">ра҃і.</rubric> <red>И҆</red>но́мꙋ нѣ́коемꙋ крѣ́пкѡ молѧ́щꙋсѧ ст҃о́мꙋ въ пꙋсты́ни безмо́лвствꙋющꙋ, бѣ́си предстоѧ́вшїи чрез̾ двѣ̀ седми̑цы, ѡ҆браща́хꙋ и҆ потрѧса́хꙋ на воздꙋ́хъ взе́млюще є҆го̀ на рогози́нѣ, и҆ нижѐ всѧ́кѡ моглѝ свестѝ ѹ҆́мъ є҆гѡ̀ ѿ горѧча́йшїѧ моли́твы.

<rubric class="inline">рв҃і.</rubric> <red>И҆</red>но́мꙋ па́ки бг҃олюби́вꙋ, и҆ моли́твꙋ мы́слїю творѧ́щꙋ, въ пꙋсты́ню ходѧ́щꙋ а҆́гг҃ли предста́ша два̀, и҆ є҆мꙋ̀, и҆мꙋ́ще є҆го̀ посредѣ̀, сопꙋ́тствовахꙋ: ѻ҆́нъ же нижѐ си́мъ внѧ́тъ всѧ́кѡ, да не лꙋ́чшагѡ ѿтщети́тсѧ. По́мнѧше бо а҆по́стольское сло́во глаго́лющее: ни а҆́гг҃ли, ни нача̑ла, нижѐ си̑лы возмо́гꙋтъ на́съ разлꙋчи́ти ѿ любвѐ хрⷭ҇то́вы.

<rubric class="inline">рг҃і.</rubric> <red>Р</red>авноа́гг҃льный быва́етъ и҆́нокъ моли́твою, жела́ющїй ви́дѣти лицѐ ѻ҆ц҃а̀, и҆́же на нб҃сѣ́хъ.

<rubric class="inline">рд҃і.</rubric> <red>Н</red>е и҆щѝ ѿню́дъ зра́ка и҆лѝ ѡ҆́браза прїѧ́ти во вре́мѧ моли́твы.

<rubric class="inline">рє҃і.</rubric> <red>Н</red>е жела́й а҆́гг҃лы ви́дѣти, и҆лѝ си̑лы, и҆лѝ хрⷭ҇та̀ чꙋ́вственнѣ, да не коне́чнѣ несмы́сленъ бꙋ́деши, во́лка вмѣ́стѡ па́стырѧ прїе́млѧ, и҆ враждє́бнымъ бѣсѡ́мъ покланѧ́ѧсѧ.

<rubric class="inline">рѕ҃і.</rubric> <red>Н</red>ача́ло пре́лести ѹ҆ма̀, тщесла́вїе, ѿ негѡ́же дви́жимый ѹ҆́мъ во ѡ҆́бразѣхъ и҆ зра́цѣхъ покꙋша́етсѧ ѡ҆писа́ти бж҃ество̀.

<rubric class="inline">рз҃і.</rubric> <red>А҆́</red>зъ моѐ возглаго́лю, є҆́же и҆ ю҆нѣ́йшымъ реко́хъ: блаже́нъ ѹ҆́мъ, и҆́же во вре́мѧ моли́твы соверше́нное безви́дїе стѧжа̀.

<rubric class="inline">ри҃і.</rubric> <red>Б</red>лаже́нъ є҆́сть ѹ҆́мъ, и҆́же безмо́лвнѡ молѧ́сѧ, мно́жайшее жела́нїе при́снѡ къ бг҃ꙋ прїе́млетъ.

<rubric class="inline">рѳ҃і.</rubric> <red>Б</red>лаже́нъ є҆́сть ѹ҆́мъ, и҆́же во вре́мѧ моли́твы невеще́ственъ и҆ нестѧжа́теленъ быва́етъ.

<rubric class="inline">р҃к.</rubric> <red>Б</red>лаже́нъ є҆́сть ѹ҆́мъ, во вре́мѧ моли́твы соверше́нное терпѣ́нїе стѧжа́вый.

<rubric class="inline">рк҃а.</rubric> <red>Б</red>лаже́нъ є҆́сть и҆́нокъ, всѧ̑ человѣ́ки ꙗ҆́кѡ бг҃а, по бз҃ѣ разꙋмѣва́ѧй.

<rubric class="inline">рк҃в.</rubric> <red>Б</red>лаже́нъ є҆́сть и҆́нокъ, всѣ́хъ спасе́нїе и҆ преспѣ́ѧнїе ꙗ҆́кѡ своѐ, со всѧ́кою ра́достїю зрѧ́й.

<rubric class="inline">рк҃г.</rubric> <red>Б</red>лаже́нъ є҆́сть и҆́нокъ, всѣ́хъ ѻ҆тре́бїе себѐ бы́ти непщꙋ́ѧй.

<rubric class="inline">рк҃д.</rubric> <red>И҆́</red>нокъ є҆́сть ѿ всѣ́хъ ѿлꙋчи́вшїйсѧ, и҆ ко всѣ̑мъ присоедине́нный.

<rubric class="inline">рк҃є.</rubric> <red>И҆́</red>нокъ є҆́сть є҆ди́наго себѐ со всѣ́ми непщꙋ́ѧй, занѐ въ ко́емждо себѐ неиз̾е́млемо мни́тсѧ зрѣ́ти.

<rubric class="inline">рк҃ѕ.</rubric> <red>С</red>е́й моли́твꙋ соверша́етъ, и҆́же при́снѡ всѐ первомы́слїе своѐ бг҃ови плодоно́ситъ.

<rubric class="inline">рк҃з.</rubric> <red>В</red>сѧ́кꙋ ло́жь, и҆ всѧ́кꙋ клѧ́твꙋ ѿве́ргни ꙗ҆́кѡ и҆́нокъ, моли́тисѧ хотѧ́й: а҆́ще же нѝ, всꙋ́е воѡбража́еши несво́йственное.

<rubric class="inline">рк҃и.</rubric> <red>А҆́</red>ще дх҃омъ моли́тисѧ хо́щеши, ничесо́же да воспрїи́меши ѿ пло́ти, и҆ не бꙋ́деши и҆мѣ́ти ѻ҆́блакъ противꙋѡмрача́ющїй тебѐ во вре́мѧ моли́твы.

<rubric class="inline">рк҃ѳ.</rubric> <red>В</red>вѣ́ри бг҃ꙋ потре́бꙋ тѣ́ла, и҆ ꙗ҆вле́нъ бꙋ́деши, ꙗ҆́кѡ и҆ дх҃а потре́бꙋ ввѣрѧ́еши є҆мꙋ̀.

<rubric class="inline">р҃а.</rubric> <red>А҆́</red>ще полꙋчи́ши ѡ҆бѣтова̑нїѧ, ца́рствовати бꙋ́деши. Къ тѣ̑мъ ѹ҆́бѡ взира́ѧ, сла́достно понесе́ши настоѧ́щꙋю нищетꙋ̀.

<rubric class="inline">рл҃а.</rubric> <red>Н</red>е ѿрица́йсѧ нищеты̀ и҆ ско́рби, вещества̀ свобо́дныѧ моли́твы.

<rubric class="inline">рл҃в.</rubric> <red>Д</red>а бꙋ́дꙋтъ тебѣ̀ тѣлє́сныѧ добродѣ́тєли въ зало́гъ дꙋшє́внымъ, и҆ дꙋшє́вныѧ дх҃ѡ́внымъ, и҆ сі́и невеще́ственномꙋ и҆ сꙋще́ственномꙋ позна́нїю.

<rubric class="inline">рл҃г.</rubric> <red>Б</red>людѝ молѧ́сѧ ѡ҆ по́мыслѣ: а҆́ще ѹ҆до́бнѡ ѹ҆тиши́тсѧ, ѿкꙋ́дꙋ бы́сть то̀: да не ѻ҆́тай нападе́нїе прете́рпиши, и҆ прельсти́всѧ преда́си себѐ.

<rubric class="inline">рл҃д.</rubric> <red>Ѻ҆</red>вогда̀ бѣ́си подме́щꙋтъ тебѣ̀ по́мыслы, и҆ па́ки возбꙋжда́ютъ тебѐ сі́есть моли́тисѧ на ни́хъ, и҆лѝ прекосло́вити и҆̀мъ, и҆ самоизво́льнѡ ѹ҆стꙋпа́ютъ, да прельсти́шисѧ, возмечта́въ ѡ҆ себѣ̀, ꙗ҆́кѡ на́чалъ є҆сѝ побѣжда́ти по́мыслы и҆ ѹ҆страша́ти бѣ́сы.

<rubric class="inline">рл҃є.</rubric> <red>А҆́</red>ще мо́лишисѧ на стра́сть и҆лѝ бѣ́са стꙋжа́ющаго тѝ, помѧнѝ глаго́лющаго: Поженꙋ̀ врагѝ моѧ̑, и҆ пости́гнꙋ ѧ҆̀, и҆ не возвращꙋ́сѧ, до́ндеже сконча́ютсѧ: ѡ҆скорблю̀ и҆̀хъ, и҆ не возмо́гꙋтъ ста́ти: падꙋ́тъ под̾ нога́ма мои́ма, и҆ прѡ́чаѧ. Сїѧ̑ же благовре́меннѡ возглаго́леши, смиренномꙋ́дрїемъ себѐ воѡрꙋжа́ѧ проти́вꙋ сопротивобо́рцєвъ.

<rubric class="inline">рл҃ѕ.</rubric> <red>Н</red>е мнѝ стѧжа́ти добродѣ́тель, пре́жде не́же да́же до кро́ве є҆ѧ̀ ра́ди ѡ҆полчи́лсѧ є҆сѝ. Подоба́етъ бо да́же до сме́рти проти́витисѧ грѣхꙋ̀ мꙋ́жественно и҆ непоро́чнѡ, по бж҃е́ственномꙋ а҆по́столꙋ.

<rubric class="inline">рл҃з.</rubric> <red>А҆́</red>ще воспо́льзꙋеши кого̀, повреди́шисѧ ѿ и҆на́гѡ: ꙗ҆́кѡ да ѡ҆ѕлоблѧ́емый рече́ши, и҆лѝ сотвори́ши что́либо безмѣ́стное: и҆ ѕлѣ̀ расточи́ши, ꙗ҆̀же до́брѣ собра́лъ є҆сѝ: то́ бо є҆́сть намѣ́ренїе лꙋка́выхъ бѣсѡ́въ. Тѣ́мже внима́ти подоба́етъ разꙋ́мнѡ.

<rubric class="inline">рл҃и.</rubric> <red>Н</red>ападє́нїѧ ѿ бѣсѡ́въ наведє́ннаѧ прїе́мли, тща́сѧ, ка́кѡ и҆зба́витисѧ ѿ порабоще́нїѧ и҆́хъ.

<rubric class="inline">рл҃ѳ.</rubric> <red>Н</red>о́щїю ѹ҆́бѡ возмꙋща́ти чрез̾ самѣ́хъ себѐ и҆́щꙋтъ дх҃о́внаго ѹ҆чи́телѧ лꙋка́вїи бѣ́си: и҆ дне́мъ чрез̾ человѣ́ки, ѡ҆бстоѧ́нїи, и҆ клевета́ми, и҆ ѕлоключе́нїѧми є҆го̀ ѡ҆крꙋжа́юще.

<rubric class="inline">р҃м.</rubric> <red>Н</red>е ѿверга́й ѹ҆смаре́й: а҆́ще бо и҆ бїю́ще попира́ютъ, и҆ растѧга́юще строга́ютъ, но ѻ҆́нѣми ѡ҆дѣѧ́нїе твоѐ свѣ́тло быва́етъ.

<rubric class="inline">рм҃а.</rubric> <red>Є҆</red>ли́кѡ не ѿве́рглсѧ є҆сѝ страсте́й, но ѹ҆́мъ тво́й сопротивлѧ́етсѧ добродѣ́тели и҆ и҆́стинѣ, не ѡ҆брѧ́щеши благово́нна ѳѷмїа́ма въ нѣ́дрѣ твое́мъ.

<rubric class="inline">рм҃в.</rubric> <red>П</red>омоли́тисѧ ли хо́щеши: преста́вѧсѧ ѿ здѣ̀ сꙋ́щихъ, жи́тельство на небесѣ́хъ и҆мѣ́й вы́нꙋ, не сло́вомъ про́стѣ наги́мъ, но дѣѧ́нїемъ а҆́гг҃льскимъ, и҆ ра́зꙋмомъ бж҃е́ственнѣйшимъ.

<rubric class="inline">рм҃г.</rubric> <red>А҆́</red>ще бѣ́дствꙋѧ то́кмѡ по́мниши сꙋдїю̀, ꙗ҆́кѡ стра́шенъ и҆ неꙋмы́тный є҆́сть, не ѹ҆̀ наꙋчи́лсѧ є҆сѝ рабо́тати гдⷭ҇ни со стра́хомъ и҆ ра́доватисѧ є҆мꙋ̀ съ тре́петомъ. Вѣ́ждь бо, ꙗ҆́кѡ и҆ въ дх҃о́вныхъ ѡ҆сла́бахъ и҆ пирова́нїихъ, па́че со стра́хомъ и҆ благоговѣ́нїемъ слꙋжи́ти є҆мꙋ̀ подоба́етъ.

<rubric class="inline">рм҃д.</rubric> <red>В</red>ѣ́дꙋщїй мꙋ́жъ, не пре́жде коне́чнагѡ покаѧ́нїѧ воздержа́сѧ ѿ печа́льныѧ па́мѧти прегрѣше́нїй, и҆ бꙋ́дꙋщагѡ въ вѣ́чномъ ѻ҆гнѣ̀ пра́веднагѡ ѡ҆ тѣ́хъ и҆стѧза́нїѧ.

<rubric class="inline">рм҃є.</rubric> <red>П</red>регрѣше́ньми ѡ҆держи́мый и҆ распале́нїемъ гнѣ́ва, и҆ дерза́ѧй неблагоговѣ́йнѡ простре́тисѧ къ позна́нїю бж҃е́ственнѣйшихъ веще́й, и҆лѝ и҆ къ невеще́ственнѣй пристꙋпи́ти моли́твѣ, се́й да прїи́метъ а҆пⷭ҇льское запреще́нїе, ꙗ҆́кѡ нѣ́сть безбѣ́дно є҆мꙋ̀, наго́ю и҆ непокрове́нною главо́ю моли́тисѧ. Должна́ бо, глаго́летъ, сицева́ѧ дꙋша̀ на главѣ̀ вла́сть и҆мѣ́ти предстоѧ́щихъ ра́ди а҆́гг҃лъ, благоговѣ́нїемъ и҆ смиренномꙋ́дрїемъ подоба́ющимъ ѡ҆дѣ́ѧнна.

<rubric class="inline">рм҃ѕ.</rubric> <red>Ꙗ҆́</red>коже болѧ́щемꙋ ѻ҆чи́ма не воспо́льзꙋетъ въ постоѧ́нномъ полꙋ́дни и҆ ѕѣ́льнѣйшемъ зно́и, непокрове́нное и҆ напрѧже́нное со́лнца зрѣ́нїе: си́це и҆ стра́стномꙋ и҆ нечи́стомꙋ ѹ҆мꙋ̀, сꙋ́щїѧ въ дꙋ́сѣ и҆ и҆́стиннѣ стра́шныѧ и҆ преесте́ственныѧ моли́твы воѡбраже́нїе ника́коже воспо́льзовати мо́жетъ: но и҆ напроти́въ, къ негодова́нїю проти́вꙋ себѐ таковы́й возбꙋжда́етъ бж҃ество̀.

<rubric class="inline">рм҃з.</rubric> <red>А҆́</red>ще съ да́ромъ прише́дшаго ко ѻ҆лтарю̀, не прїѧ̀ ничто́же прїе́млѧй, и҆ ничесѡ́же тре́бꙋѧй, до́ндеже смири́тсѧ съ бли́жнимъ скорбѧ́щимъ на него̀: смотрѝ, коли́кагѡ хране́нїѧ, и҆ разсꙋжде́нїѧ потре́ба, да благопрїѧ́тный бг҃ꙋ на мы́сленномъ же́ртвенницѣ ѳѷмїа́мъ принесе́мъ.

<rubric class="inline">рм҃и.</rubric> <red>Н</red>е бꙋ́ди словолюби́въ, нижѐ славолюби́въ: а҆́ще же нѝ: не ктомꙋ̀ на хребтѣ̀ твое́мъ, но на лицѣ̀ твое́мъ дѣ́лаютъ грѣ̑шницы: и҆ бꙋ́деши пора́дованїе и҆̀мъ во вре́мѧ моли́твы, влеко́мь и҆ прельща́емь ѿ ни́хъ по́мыслы безмѣ́стными.

<rubric class="inline">рм҃ѳ.</rubric> <red>В</red>нима́нїе моли́твы и҆́щꙋщее моли́твꙋ ѡ҆брѧ́щетъ: моли́твѣ бо и҆ нѣ́что и҆́но па́че внима́нїѧ послѣ́дствꙋетъ, ѡ҆ не́мже тща́тисѧ подоба́етъ.

<rubric class="inline">р҃н.</rubric> <red>Ꙗ҆́</red>коже всѣ́хъ чꙋ́вствъ лꙋ́чшее є҆́сть зрѣ́нїе: си́це и҆ всѣ́хъ добродѣ́телей, моли́тва є҆́сть бж҃е́ственнѣйша.

<rubric class="inline">рн҃а.</rubric> <red>М</red>оли́твы похвала̀ не про́стѡ, коли́чество, но ка́чество: и҆ сїѐ ꙗ҆́вѣ творѧ́тъ вше́дшїи въ цр҃ковь помоли́тисѧ: и҆, вы́ же молѧ́щесѧ не ли́шше глаго́лите, и҆ прѡ́чаѧ.

<rubric class="inline">рн҃в.</rubric> <red>Є҆</red>ли́ко ѹ҆гожде́нїю вне́млеши тѣ́ла, и҆ ѹ҆́мъ тво́й, кра̑снаѧ ѡ҆б̾е́млетъ житїѧ̀ сегѡ̀, не ѹ҆̀ моли́твы ѹ҆зрѣ́лъ є҆сѝ мѣ́сто: но є҆щѐ дале́че блаже́нный тоѧ̀ пꙋ́ть ѿстои́тъ ѿ тебѐ.

<rubric class="inline">рн҃г.</rubric> <red>Є҆</red>гда̀ ста́въ на моли́твꙋ вы́ше всѧ́кїѧ и҆ны́ѧ ра́дости бꙋ́деши, тогда̀ вои́стиннꙋ ѡ҆брѣ́лъ є҆сѝ моли́твꙋ.
