---
title: "Ѡ҆крꙋ́жное посла́нїе генна́дїа патрїа́рха кѡнстантїнопо́льскагѡ, и҆ съ ни́мъ свѧта́гѡ собо́ра, ко всѣ́мъ преѡсвѧще́ннѣйшымъ митрополі́тамъ и҆ къ па́пѣ ри́мскомꙋ"
navigation:
  key: various-rules-51
  title: "Ѡ҆крꙋ́жное посла́нїе генна́дїа патрїа́рха кѡнстантїнопо́льскагѡ, и҆ съ ни́мъ свѧта́гѡ собо́ра, ко всѣ́мъ преѡсвѧще́ннѣйшымъ митрополі́тамъ и҆ къ па́пѣ ри́мскомꙋ"
  parent: various-rules
  order: 51
type: "various"
---

# Ѡ҆крꙋ́жное посла́нїе генна́дїа патрїа́рха кѡнстантїнопо́льскагѡ, и҆ съ ни́мъ свѧта́гѡ собо́ра, ко всѣ́мъ преѡсвѧще́ннѣйшымъ митрополі́тамъ и҆ къ па́пѣ ри́мскомꙋ

<red>Б</red>г҃олюбе́знѣйшемꙋ сослꙋжи́телю генна́дїй, и҆ собра́вшїйсѧ въ ца́рствꙋющемъ гра́дѣ но́вомъ ри́мѣ свѧты́й собо́ръ.

<red>В</red>лады́ка на́шъ и҆ бг҃ъ и҆ сп҃си́тель і҆и҃съ хрⷭ҇то́съ, ввѣ́ривъ свѧты́мъ свои́мъ ѹ҆ченика́мъ про́повѣдь є҆ѵа́нгелїа, и҆ посла́въ и҆̀хъ по все́й вселе́нной ѹ҆чи́телѧми человѣ́камъ, ꙗ҆́снѡ заповѣ́далъ, дабы̀ да́ръ, тꙋ́не прїѧ́тый и҆́ми ѿ негѡ̀, и҆ ѻ҆нѝ преподава́ли лю́дѧмъ тꙋ́не, не прїѡбрѣта́ѧ за ѻ҆́ный мѣ́ди и҆лѝ сребра̀, и҆лѝ зла́та, и҆лѝ воѻбщѐ и҆но́гѡ како́гѡ либо стѧжа́нїѧ веще́ственнагѡ и҆лѝ земна́гѡ. И҆́бо земно́е и҆ тлѣ́нное не замѣнѧ́етъ дарѡ́въ небе́сныхъ и҆ дꙋхо́вныхъ. Сїю̀ за́повѣдь ѻ҆́нъ да́лъ не то́кмѡ и҆̀мъ, но чрез̾ ни́хъ и҆ на́мъ, ко́ихъ ѹ҆досто́илъ возвестѝ на и҆́хъ сте́пень и҆ мѣ́сто. И҆ ка́къ ѻ҆нѝ храни́ли тогда̀, та́къ и҆ на́мъ ны́нѣ подоба́етъ въ то́чности храни́ти и҆ соблюда́ти ѻ҆́нꙋю, не ѹ҆хищрѧ́тисѧ въ то́мъ, что̀ не те́рпитъ ѹ҆хищре́нїѧ, и҆ не дерза́ти на ѻ҆па́сное предпрїѧ́тїе. Тꙋ́не, глаго́летъ, прїѧ́сте, тꙋ́не дади́те. Не стѧжи́те мѣ́ди, ни сребра̀, ни зла́та при поѧсѣ́хъ ва́шихъ <rubric class="inline">(Матѳ. гл. і҃, ст. и҃, ѳ҃.)</rubric>. Про́сты и҆ ꙗ҆́сны слова̀ сеѧ̀ за́повѣди, не и҆мѣ́ѧ въ себѣ̀ ничегѡ̀ разнотолкꙋ́емагѡ, ничегѡ̀ невразꙋми́тельнагѡ и҆ тре́бꙋющагѡ и҆з̾ѧсне́нїѧ и҆скꙋ́ственнагѡ. Ѿ менѧ̀, глаго́летъ, прїѧ́ли вы̀ досто́инство свѧще́нства: и҆ а҆́ще за ѻ҆́ное что́ либо ма́лое и҆лѝ мно́гое возда́ли мнѣ̀, и҆ ѻ҆́ное ва́мъ ѿ менѧ̀ про́дано, то и҆ вы̀ продава́йте ѻ҆́ное дрꙋги̑мъ: а҆́ще же тꙋ́не прїѧ́ли, то и҆ вы̀ тꙋ́не дади́те. Что̀ ꙗ҆снѣ́е сеѧ̀ за́повѣди; и҆ что̀ поле́знѣе длѧ повинꙋ́ющихсѧ; Го́ре пои́стиннѣ тѣ́мъ, ко́и возмни́ли прїѡбрѣстѝ да́ръ бж҃їй, и҆лѝ преподава́ти ѻ҆́ный за де́ньги. И҆́бо таковы́е, по и҆зрече́нїю свѧта́гѡ петра̀, въ же́лчи го́рести и҆ ѹ҆́захъ непра́вды нахо́дѧтсѧ, свѧ́занные свои́мъ сребролю́бїемъ <rubric class="inline">(Дѣѧ́н. гл. и҃, ст. к҃г.)</rubric>. Съ си́мъ зако́номъ гдⷭ҇нимъ согласꙋ́етсѧ и҆ пра́вило ѡ҆ се́мъ ст҃ы́хъ и҆ бж҃е́ственныхъ ѻ҆тє́цъ ст҃а́гѡ и҆ вели́кагѡ вселе́нскагѡ собо́ра, въ халкидо́нѣ собра́вшагѡсѧ. Ѻ҆но̀ ꙗ҆́снѡ и҆зло́жено на́мъ слѣ́дꙋющими слова́ми: а҆́ще кото́рый є҆пі́скопъ за де́ньги рꙋкоположе́нїе ѹ҆чини́тъ, и҆ непродае́мꙋю благода́ть ѡ҆брати́тъ въ прода́жꙋ, и҆ за де́ньги поста́витъ є҆пі́скопа, и҆лѝ хѡрепі́скопа, и҆лѝ пресвѵ́тера, и҆лѝ дїа́кона, и҆лѝ и҆но́го ко́его ѿ чи́слѧщихсѧ въ кли́рѣ, и҆лѝ произведе́тъ за де́ньги во і҆коно́ма, и҆лѝ є҆кді́ка, и҆лѝ парамона́рїа, и҆лѝ воѻбщѐ въ какꙋ́ю либо церко́внꙋю до́лжность, ра́ди гнꙋ́снагѡ прибы́тка своегѡ̀: таковы́й, бы́въ ѡ҆бличе́нъ, ꙗ҆́кѡ на сїѐ покꙋси́лсѧ, да бꙋ́детъ подве́рженъ лише́нїю со́бственнагѡ сте́пени, и҆ поста́вленный и҆́мъ ѿню́дь да не по́льзꙋетсѧ кꙋ́пленнымъ рꙋкоположе́нїемъ и҆лѝ произво́дствомъ, но да бꙋ́детъ чꙋ́ждъ досто́инства и҆лѝ до́лжности, котѡ́рыѧ полꙋчи́лъ за де́ньги. А҆́ще же ꙗ҆́витсѧ кто̀ и҆ посре́дствꙋющимъ въ толи́кѡ гнꙋ́сномъ и҆ беззако́нномъ мздопрїѧ́тїи, то и҆ се́й, а҆́ще є҆́сть и҆з̾ кли́ра, да бꙋ́детъ низве́рженъ съ своегѡ̀ сте́пени: а҆́ще же мїрѧни́нъ и҆лѝ мона́шествꙋющїй, да бꙋ́детъ пре́данъ а҆на́ѳемѣ <rubric class="inline">(в҃ пра́вило д҃ собо́ра.)</rubric>. Прекра́сны и҆ весьма̀ благочести́вы заповѣ̑данїѧ сегѡ̀ пра́вила ст҃ы́хъ ѻ҆тє́цъ, всѧ́кое наше́ствїе сатани́нское, и҆ всѧ́кое покꙋше́нїе дїа́вольское, ѹ҆стремлѧ́ющеесѧ на дꙋхо́вный да́ръ, ѿража́ющыѧ и҆ пресѣка́ющыѧ. И҆́бо ѿню́дь не допꙋска́ютъ, что́бы произво́дство рꙋкоположе́нїѧ за де́ньги бы́ло соверша́емо и҆лѝ предпрїе́млемо, ка́къ соверша́ющимъ ѻ҆́ное, та́къ и҆ воспрїе́млющимъ произво́дство рꙋкоположе́нїѧ. Но ни ра́нѣе вре́мени рꙋкоположе́нїѧ, ни чрез̾ нѣ́которое вре́мѧ по рꙋкоположе́нїи, ни при са́момъ рꙋкоположе́нїи, не позволѧ́ютъ дава́ти мздꙋ̀ за рꙋкоположе́нїе: поели́кꙋ соверше́ннѡ воспреща́ютъ въ се́мъ дѣ́лѣ бы́ти ѹ҆гожде́нїю дара́ми. Ѻ҆дна́кѡ поели́кꙋ въ настоѧ́щее вре́мѧ, при си́хъ толи́кѡ ꙗ҆́вныхъ запреще́нїѧхъ, нѣ́кїе въ галаті́и ѹ҆смо́трены, ра́ди скве́рнагѡ прибы́тка и҆ сребролю́бїѧ, пренебрега́ющими и҆ престꙋпа́ющими сїѝ спаси̑тельныѧ и҆ человѣколюби̑выѧ за́пѡвѣди: то за бла́го призна́ли мы̀ со ст҃ы́мъ собо́ромъ, пребыва́ющимъ въ се́мъ ца́рствꙋющемъ но́вомъ ри́мѣ, па́ки возѡбнови́ти ѻ҆́ныѧ, дабы̀ не допꙋска́ѧ никако́гѡ ѹ҆хищре́нїѧ, никако́гѡ предло́га и҆ никако́гѡ лжемꙋдрова́нїѧ, се́й гнꙋ́сный и҆ нечести́вый ѻ҆бы́чай, не и҆звѣ́стнѡ каки́мъ ѻ҆́бразомъ вто́ргшїйсѧ въ свѧтѣ́йшыѧ це́ркви, совсѣ́мъ пресѣщѝ, дабы̀ при и҆́стиннѡ неподкꙋ́пномъ и҆ чи́стомъ провозглаше́нїи, быва́ющемъ ѿ а҆рхїере́євъ над̾ рꙋкополага́емыми, низходи́ла на ни́хъ свы́ше благода́ть ст҃а́гѡ дх҃а: и҆́бо ны́нѣ при соверше́нїи произво́дствъ за де́ньги, и҆ при дѣ́йствїи рꙋкѝ нечи́стыѧ, не зна́ю, низхо́дитъ ли на производи́маго, по провозглаше́нїю, и҆ не воспѧща́етсѧ ли па́че благода́ть ст҃а́гѡ дх҃а. Посемꙋ̀ вѣ́дай, мꙋ́жъ по всемꙋ̀ благочести́вѣйшїй, что̀ всѧ́кїй, кто́ бы ѻ҆́нъ ни бы́лъ, и҆з̾ѡбличе́нный въ че́мъ либо таково́мъ, є҆пі́скопъ, и҆лѝ хѡрепі́скопъ, и҆лѝ перїоде́ѵтъ, и҆лѝ пресвѵ́теръ, и҆лѝ дїа́конъ, и҆лѝ кто́ либо и҆ны́й и҆з̾ находѧ́щихсѧ въ церко́вной до́лжности, и҆лѝ мїрѧни́нъ, по ѻ҆́бщемꙋ ѡ҆предѣле́нїю и҆ ѻ҆́бщемꙋ пригово́рꙋ а҆рхїере́євъ ѡ҆сꙋжда́етсѧ, ка́къ ѡ҆ се́мъ и҆ вышеприведе́нное пра́вило ст҃ы́хъ ѻ҆тє́цъ глаго́летъ. И҆́бо благода́ть долженствꙋ́етъ бы́ти благода́тїю, и҆ сребро̀ нигдѣ̀ не должно̀ бы́ти длѧ неѧ̀ посре́дникомъ. И҆ та́къ да бꙋ́детъ и҆ є҆́сть ѿве́рженъ, и҆ всѧ́кагѡ свѧще́ннагѡ досто́инства и҆ слꙋже́нїѧ чꙋ́ждъ, и҆ подве́рженъ проклѧ́тїю а҆на́ѳемы, ка́къ мнѧ́щїй стѧжа́ти ѻ҆́нꙋю за де́ньги, та́къ и҆ ѡ҆бѣща́ющїй за де́ньги препода́ти ѻ҆́нꙋю, кли́рїкъ ли то̀ бꙋ́детъ и҆лѝ мїрѧни́нъ, и҆зѡбличе́нъ ли бꙋ́детъ, и҆лѝ не и҆зѡбличе́нъ въ дѣ́лѣ се́мъ. И҆́бо невозмо́жно придтѝ когда́ либо въ є҆дине́нїе несоедини́момꙋ, и҆ мамѡ́нѣ согласи́тисѧ съ бг҃омъ, и҆лѝ слꙋжа́щымъ є҆́й слꙋжи́ти бг҃ꙋ. Гдⷭ҇не є҆́сть и҆ сїѐ и҆зрече́нїе непререка́емое: не мо́жете бг҃ꙋ рабо́тати и҆ мамѡ́нѣ <rubric class="inline">(Матѳ. гл. ѕ҃ ст. к҃д.)</rubric>. На си́хъ слова́хъ ѹ҆твержда́ѧсь по си́лѣ, и҆ и҆̀мъ повинꙋ́ѧсь, съ и҆зре́кшимъ ѻ҆́ныѧ гдⷭ҇омъ, мы̀ постанови́ли рѣше́нїе ѡ҆ вино́вныхъ въ таковы́хъ престꙋпле́нїѧхъ. Да потщи́тсѧ же и҆ твоѐ благоче́стїе, творѧ̀ сїѐ со всѧ́кимъ радѣ́нїемъ, содѣ́лати сїѐ чрез̾ спи́ски и҆звѣ́стнымъ и҆ подчинє́ннымъ тебѣ̀ бг҃олюбе́знѣйнымъ є҆пі́скопамъ и҆ перїоде́ѵтамъ и҆ всѣ́мъ про́чымъ: да є҆ди́нымъ дꙋ́хомъ и҆ є҆ди́ною дꙋше́ю всѣ̀ мы̀ вкꙋ́пѣ хрїстїа́не, ѹ҆крѣпи́вшись проти́вꙋ ѻ҆́бщагѡ врага̀, возмо́жемъ съ по́мощїю бж҃їею и҆зсѣщѝ насажде́нный и҆́мъ междꙋ̀ на́ми ко́рень сребролю́бїѧ, со всѣ́ми ѕлы́ми ѡ҆́траслѧми. Всѐ сꙋ́щее съ тобо́ю ѡ҆ хрⷭ҇тѣ̀ бра́тство привѣ́тствꙋемъ. Возмога́ѧ ѡ҆ гдⷭ҇ѣ, моли́сѧ ѡ҆ на́съ бг҃олюбе́знѣйшїй бра́те.

<red>К</red>ъ семꙋ̀ сло́вꙋ посла́нїѧ, кꙋ́пнѡ съ сами́мъ генна́дїемъ, подписа́лись та́кожде се́дмьдесѧтъ трѝ є҆пі́скопа.
