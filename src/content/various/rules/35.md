---
title: "Тогѡ́ же посла́нїе къ григо́рїю пресвѵⷢ҇терꙋ"
navigation:
  key: various-rules-35
  title: "Тогѡ́ же посла́нїе къ григо́рїю пресвѵⷢ҇терꙋ"
  parent: various-rules
  order: 35
type: "various"
---

# Тогѡ́ же посла́нїе къ григо́рїю пресвѵⷢ҇терꙋ

## Пра́вило п҃и.

<red>П</red>роче́лъ ꙗ҆́ твоѐ писа́нїе со всѧ́кимъ долготерпѣ́нїемъ, и҆ ѹ҆диви́лсѧ, ка́кѡ ты̀, когда̀ мо́гъ вы̀ кра́ткѡ и҆ легкѡ̀ ѡ҆правда́тисѧ предо мно́ю дѣ́ломъ, рѣши́лсѧ пребыва́ти въ то́мъ, въ че́мъ ѡ҆бвине́нъ, и҆ покꙋша́ешьсѧ многосло́вїемъ и҆сцѣли́ти неисцѣли́мое. Не мы̀ пе́рвые, ѽ григо́рїй, и҆ не ѻ҆днѝ мы̀ законоположи́ли, да не живꙋ́тъ же́ны и҆ мꙋ́жи кꙋ́пнѡ. Прочтѝ пра́вило, и҆зло́женное ст҃ы́ми ѻ҆тца́ми на́шими на нїке́йскомъ собо́рѣ, ꙗ҆́внѡ запреща́ющее и҆мѣ́ти сожи́тельствꙋющихъ въ до́мѣ же́нъ. Безбра́чїе въ то́мъ и҆мѣ́етъ своѐ досто́инство, что́бы не и҆мѣ́ти ѡ҆браще́нїѧ съ же́нскимъ по́ломъ. Таки́мъ ѻ҆́бразомъ, а҆́ще кто̀, представлѧ́ѧ себѧ̀ дѣ́вственникомъ по и҆́мени, дѣ́ломъ то́жде твори́тъ, что̀ и҆ живꙋ́щїе съ жена́ми, то́тъ ꙗ҆влѧ́етъ ѡ҆ себѣ̀, ꙗ҆́кѡ домога́етсѧ досто́инства дѣ́вства въ и҆́мени, но безѻбра́зїѧ сладостра́стїѧ не ѡ҆ста́вилъ. Тѣ́мъ па́че подоба́ло тебѣ̀ и҆спо́лнити моѐ тре́бованїе, что̀ ты̀, ка́къ говори́шь, свобо́денъ ѿ всѧ́кїѧ тѣле́сныѧ стра́сти. И҆́бо ꙗ҆́ не полага́ю, что́бы семидесѧтилѣ́тнїй жи́лъ съ жено́ю стра́стнымъ ѻ҆́бразомъ: и҆ не та́къ ка́кбы за слꙋчи́вшеесѧ беззако́нное дѣ́ло ѡ҆предѣли́лъ ꙗ҆́ то̀, что̀ ѡ҆предѣли́лъ, но потомꙋ̀, что̀ наꙋчи́лсѧ ѿ а҆по́стола не полага́ти претыка́нїѧ бра́тꙋ и҆лѝ собла́зна <rubric class="inline">(Рим. гл. д҃і, ст. г҃і.)</rubric>. Зна́емъ же, ꙗ҆́кѡ нѣ́которыхъ дѣ́йствїѧ чи̑стыѧ, длѧ дрꙋги́хъ быва́ютъ по́водомъ ко грѣхꙋ̀. Сегѡ̀ ра́ди, слѣ́дꙋѧ ѹ҆становле́нїю свѧты́хъ ѻ҆тє́цъ, мы̀ повелѣ́ли тебѣ̀ ѿлꙋчи́тисѧ ѿ ѻ҆́ныѧ жены̀. Почто́ же ѡ҆бвинѧ́ешь хѡрепі́скопа, и҆ ѹ҆помина́ешь ѡ҆ да́вней враждѣ̀; Почто̀ и҆ на менѧ̀ жа́лꙋешисѧ, ка́къ и҆мѣ́ющаго ѿве́рстый слꙋ́хъ длѧ принѧ́тїѧ клеве́тъ, а҆ не на самаго̀ себѧ̀, не соглаша́ющагосѧ ѡ҆ста́вити ѡ҆браще́нїе съ же́нщиною; И҆ та́къ ѹ҆далѝ є҆ѐ и҆з̾ до́ма своегѡ̀, и҆ ѡ҆предѣлѝ въ монасты́рь, да бꙋ́детъ ѻ҆на̀ съ дѣ́вами: а҆ ты̀ и҆мѣ́й слꙋжи́телей мꙋ́жескагѡ по́ла, да не хꙋ́литсѧ ва́ми и҆́мѧ бж҃їе. Доко́лѣ же сїѐ твори́шь, ты́сѧщи ѡ҆правда́нїй, котѡ́рыѧ ты̀ и҆злага́ешь въ писмѣ̀, не принесꙋ́тъ тебѣ̀ ни є҆ди́ныѧ по́льзы: но ѹ҆́мрешь запреще́ннымъ въ свѧщеннослꙋже́нїи, и҆ да́шь гдⷭ҇ꙋ ѿвѣ́тъ за своѐ запреще́нїе. А҆́ще же, не и҆спра́вивъ себѧ̀, де́рзнешь коснꙋ́тисѧ свѧщеннодѣ́йствїѧ: то бꙋ́дешь а҆на́ѳема пред̾ всѣ́мъ наро́домъ, и҆ прїе́млющїе тебѧ̀ бꙋ́дꙋтъ ѿлꙋчены̀ ѿ всеѧ̀ це́ркви.
