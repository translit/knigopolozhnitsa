---
title: "Свѧта́гѡ а҆мфїло́хїа е҆пї́скопа къ селе́ѵкꙋ ѡ҆ то́мъ, какі́ѧ кни́ги прїе́млютсѧ"
navigation:
  key: various-rules-42
  title: "Свѧта́гѡ а҆мфїло́хїа е҆пї́скопа къ селе́ѵкꙋ ѡ҆ то́мъ, какі́ѧ кни́ги прїе́млютсѧ"
  parent: various-rules
  order: 42
type: "various"
---

# Свѧта́гѡ а҆мфїло́хїа е҆пї́скопа къ селе́ѵкꙋ ѡ҆ то́мъ, какі́ѧ кни́ги прїе́млютсѧ

<red>Н</red>аипа́че подоба́етъ вѣ́дати и҆ сїѐ, ꙗ҆́кѡ не всѧ́каѧ кни́га, стѧжа́вшаѧ досточти́мое и҆́мѧ писа́нїѧ, є҆́сть достовѣ́рнаѧ. И҆́бо быва́ютъ и҆ногда̀ кни̑ги лжеимє́нныѧ, и҆ны́ѧ срє́днїѧ и҆̀, та́кѡ рещѝ, бли̑зкїѧ къ словеса́мъ и҆́стины, а҆ дрꙋгі́ѧ подлѡ́жныѧ и҆ ѡ҆бма̑нчивыѧ, подо́бнѡ ка́къ поддѣ́льныѧ и҆ подлѡ́жныѧ монє́ты, ко́и хотѧ̀ и҆мѣ́ютъ надписа́нїе ца́рское, но, по веществꙋ̀ своемꙋ̀, ѡ҆ка́зываютсѧ ло́жными. Посемꙋ̀ наименꙋ́ю тебѣ̀ ка́ждꙋю и҆з̾ бг҃одꙋхнове́нныхъ кни́гъ. Но дабы̀ ты̀ позна́лъ раздѣ́льнѡ, пре́жде наименꙋ́ю кни̑ги ве́тхагѡ завѣ́та. Пѧтокни́жїе соде́ржитъ: бытїѐ, пото́мъ и҆схо́дъ, и҆ сре́днюю кни́гꙋ леѵі́тъ, за не́ю чи̑сла, по́слѣ второзако́нїе. Къ си́мъ присовокꙋпѝ і҆исꙋ́са и҆ сꙋде́й, пото́мъ рꙋ́ѳь, четы́ре кни́ги ца́рствъ, и҆ двѣ̀ паралїпоме́нѡнъ. За ни́ми слѣ́дꙋетъ є҆́здры кни́га пе́рваѧ и҆ втора́ѧ. Да́лѣе нарекꙋ̀ тебѣ̀ пѧ́ть кни́гъ стїхотво́рныхъ: ѹ҆вѣнча́ннагѡ по́двигами разли́чныхъ страда́нїй і҆́ѡва, и҆ кни́гꙋ ѱалмѡ́въ, сладкопѣ́сненное длѧ дꙋ́шъ врачева́нїе, трѝ кни́ги премꙋ́драгѡ соломѡ́на, при̑тчи, є҆кклисїа́стъ и҆ пѣ́снь пѣ́сней. Къ си́мъ присовокꙋпѝ двана́десѧть прⷪ҇ро́кѡвъ: пе́рваго ѡ҆сі́ю, пото́мъ втора́го а҆мѡ́са, мїхе́а, і҆ѡи́лѧ, а҆вді́а и҆ і҆ѡ́нꙋ, ѻ҆́бразъ тридне́вныѧ сме́рти: за ни́ми наꙋ́ма, а҆ввакꙋ́ма, пото́мъ девѧ́таго софо́нїю, а҆гге́а и҆ заха́рїю, и҆ сла́внаго вѣ́стника малахі́ю. По́слѣ ни́хъ познава́й четыре́хъ проро́кѡвъ: вели́каго и҆са́їю, дерзнове́ннѡ глаго́лавшаго, і҆еремі́ю состра́ждꙋщаго, та́инственнаго і҆езекі́илѧ, и҆ послѣ́днѧго данїи́ла, дѣ́ломъ и҆ сло́вомъ премꙋ́драго. Къ си́мъ прилага́ютъ нѣ́которые є҆сѳи́рь. Вре́мѧ мнѣ̀ нарещѝ кни̑ги но́вагѡ завѣ́та: прїе́мли четыре́хъ то́кмѡ є҆ѵангелі́стѡвъ, матѳе́а, пото́мъ ма́рка, къ си́мъ присоедини́въ тре́тїѧго лꙋкꙋ̀, і҆ѡа́нна чи́сли четве́ртымъ по вре́мени, но пе́рвымъ по высотѣ̀ догма́тѡвъ: и҆́бо пра́веднѡ нарица́ю є҆го̀ сы́номъ гро́ма, вели́чественнѡ провозгласи́вшимъ бг҃а сло́во. Прїе́мли и҆ вторꙋ́ю кни́гꙋ лꙋкѝ: собо́рныхъ дѣѧ́нїй а҆по́стольскихъ. Къ си́мъ пото́мъ присовокꙋпѝ сосꙋ́дъ и҆збра́нїѧ, проповѣ́дника и҆ а҆по́стола ꙗ҆зы́кѡвъ, па́ѵла, премꙋ́дрѡ написа́вшаго це́рквамъ четырена́десѧть посла́нїй: є҆ди́но къ ри́млѧнамъ, къ ко́емꙋ до́лжно сопричи́слить два̀ къ корі́нѳѧнамъ, къ гала́тамъ, къ є҆фесе́ѧмъ: за си́мъ къ живꙋ́щымъ въ фїлі́ппахъ, пото́мъ напи́санное къ коло́ссѧнамъ, къ ѳессалоникі́йцамъ два̀, къ тїмоѳе́ю два̀, къ ті́тꙋ и҆ фїлимо́нꙋ, къ ка́ждомꙋ є҆ди́но, и҆ є҆ди́но къ є҆вре́ѧмъ. Сїѐ непо́длиннымъ нѣ́кїе называ́ютъ не до́брѣ: и҆́бо въ не́мъ благода́ть и҆́стиннаѧ. Что̀ напослѣ́докъ рекꙋ̀ ѡ҆ собо́рныхъ посла́нїѧхъ; и҆ны́е глаго́лютъ, ꙗ҆́кѡ се́дмь и҆́хъ прїима́ти до́лжно, а҆ и҆ны́е, трѝ то́кмѡ: є҆ди́но і҆а́кѡва, є҆ди́но петро́во и҆ є҆ди́но і҆ѡа́нново. Нѣ́которые же прїе́млютъ трѝ і҆ѡа́нновыхъ, и҆ кро́мѣ си́хъ два̀ петро́вы, и҆ седмо́е і҆ꙋ́дино. Ѿкрове́нїе же і҆ѡа́нново и҆ны́е причислѧ́ютъ къ свѧще́ннымъ кни́гамъ, а҆ мно́гїе называ́ютъ непо́длиннымъ. Се́й да бꙋ́детъ нело́жнѣйшїй канѡ́нъ бг҃одꙋхнове́нныхъ писа́нїй.
