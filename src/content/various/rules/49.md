---
title: "Каноні́ческое посла́нїе и҆́же во свѧты́хъ ѻ҆тца̀ на́шегѡ кѷрі́лла, а҆рхїепі́скопа а҆леѯандрі́йскагѡ къ до́мнꙋ, патрїа́рхꙋ а҆нтїохі́йскомꙋ"
navigation:
  key: various-rules-49
  title: "Каноні́ческое посла́нїе и҆́же во свѧты́хъ ѻ҆тца̀ на́шегѡ кѷрі́лла, а҆рхїепі́скопа а҆леѯандрі́йскагѡ къ до́мнꙋ, патрїа́рхꙋ а҆нтїохі́йскомꙋ"
  parent: various-rules
  order: 49
type: "various"
---

# Каноні́ческое посла́нїе и҆́же во свѧты́хъ ѻ҆тца̀ на́шегѡ кѷрі́лла, а҆рхїепі́скопа а҆леѯандрі́йскагѡ къ до́мнꙋ, патрїа́рхꙋ а҆нтїохі́йскомꙋ

## Пра́вило а҃.

<red>К</red>а́ждое дѣ́ло на́ше, когда̀ прѧ́мѡ послѣ́дꙋетъ пра́виламъ благочи́нїѧ, не порожда́етъ длѧ на́съ никако́гѡ смꙋще́нїѧ, но и҆збавлѧ́етъ на́съ ѿ порица́нїѧ нѣ́которыхъ, па́че же прїѡбрѣта́етъ на́мъ и҆ ѡ҆добре́нїе благомы́слѧщихъ. И҆́бо кто̀ не согласи́тсѧ съ мнѣ́нїемъ безпристра́стнымъ, когда̀ ѻ҆но̀ произнесено̀ кѣ́мъ либо; И҆лѝ не бꙋ́детъ ли безꙋкори́зненъ, па́че же всѧ́кїѧ похвалы̀ и҆спо́лненъ, сꙋ́дъ пра́вый и҆ зако́нный; Сїѐ пишꙋ̀ ны́нѣ, когда̀ твоѐ благоче́стїе въ твое́мъ писа́нїи, по́сланномъ ко мнѣ̀ и҆ къ преподо́бнѣйшемꙋ и҆ бл҃гочести́вѣйшемꙋ бра́тꙋ на́шемꙋ и҆ соєпі́скопꙋ про́клꙋ, и҆менꙋ́ешь петра̀ благоговѣ́йнѣйшимъ и҆ бг҃олюби́вѣйшимъ є҆пі́скопомъ: а҆ ѻ҆́нъ междꙋ̀ тѣ́мъ пла́четъ, и҆ почита́етъ себѧ̀ непра́вильнѡ ѿрѣше́ннымъ ѿ ввѣ́ренныѧ є҆мꙋ̀ це́ркви. Прили́чно же бы́ло бы и҆лѝ и҆мѣ́ти є҆мꙋ̀ и҆́мѧ свѧще́нства кꙋ́пнѡ съ са́мою ве́щїю, и҆лѝ, а҆́ще ѻ҆́нъ не бы́лъ досто́инъ предстоѧ́ти же́ртвенникꙋ бж҃їю, не бы́ти є҆мꙋ̀ почте́нꙋ и҆ наименова́нїемъ є҆пі́скопа. Мо́жетъ бы́ть сло́во моѐ пока́жетсѧ твоемꙋ̀ бг҃олю́бїю жесто́кимъ и҆ небратолю́бнымъ: но не таково̀ ѻ҆но̀ по и҆́стинѣ. И҆́бо мы̀ дꙋ́маемъ снисходи́тельны бы́ти къ ста́рцꙋ, ѡ҆ста́вивъ є҆мꙋ̀ є҆ди́но наименова́нїе. Но мно́гѡ лꙋ́чше бы́ло бы помы́слити и҆ дрꙋго́е. Ѻ҆́нъ глаго́летъ, ꙗ҆́кѡ мо́жетъ ѡ҆правда́ти себѧ̀: но є҆мꙋ̀ не дано̀ вре́мени на ѡ҆правда́нїе, и҆ не предло́жено разсмотрѣ́ти дѣ́ло по пра́виламъ. А҆́ще сїѐ бы́ло бы ѹ҆чине́но: то са́мое дѣлопроизво́дство, и҆лѝ ѡ҆бличи́ло бы въ не́мъ престꙋ́пника, дока́заннаго и҆ при́знаннаго, и҆ потомꙋ̀ не могꙋ́щаго рещѝ, ꙗ҆́кѡ ѡ҆би́женъ, и҆лѝ предста́вило бы є҆го̀ рѣши́тельнѡ неви́ннымъ, и҆ возврати́ло бы є҆мꙋ̀ нача́льство над̾ це́рковїю, кото́раѧ была̀ є҆мꙋ̀ порꙋчена̀. Поели́кꙋ же ничегѡ̀ такова́гѡ не сдѣ́лано: то ѻ҆́нъ и҆ вопїе́тъ про́тивъ сегѡ̀, и҆ глаго́летъ, ꙗ҆́кѡ потерпѣ́лъ несно́снꙋю ѻ҆би́дꙋ, и҆ ꙗ҆́кѡ непра́веднѡ и҆зве́рженъ: присовокꙋплѧ́етъ же, ꙗ҆́кѡ и҆ всѐ, что̀ ѻ҆́нъ и҆мѣ́лъ со́бственнагѡ, ѿѧ́то ѹ҆ негѡ̀. И҆ та́къ твоѐ преподо́бїе прїе́млѧ въ разсꙋжде́нїе, чегѡ̀ тре́бꙋютъ бж҃е́ствєнныѧ пра̑вила, и҆ что̀ прили́чно це́ркви и҆ поста́влєннымъ въ не́й длѧ свѧще́ннагѡ слꙋже́нїѧ, све́рхъ же сегѡ̀ ѹ҆ва́живъ и҆ на́ше писа́нїе, да ѡ҆тре́тъ сле́зы ста́рца. И҆ а҆́ще восхо́щетъ ѻ҆́нъ сꙋди́тисѧ съ тѣ́ми, ко́и возлага́ли на него̀ престꙋплє́нїѧ: то да сꙋ́дитсѧ по принѧ́томꙋ ѻ҆бы́чаю пред̾ твои́мъ бг҃оче́стїемъ, въ соприсꙋ́тствїи то́ є҆сть подчине́нныхъ тебѣ̀ благочести́вѣйшихъ є҆пі́скопѡвъ, кромѣ̀ тѣ́хъ, кото́рыхъ не прїи́метъ, ка́къ и҆́мъ подозрѣва́емыхъ. Мы̀ не полага́емъ, что́бы кто́ либо и҆з̾ благочести́вѣйшихъ є҆пі́скопѡвъ и҆мѣ́лъ враждє́бныѧ мы̑сли проти́вꙋ бра́та: но дабы̀ се́й предло́гъ не послꙋжи́лъ къ ѡ҆слабле́нїю си́лы и҆мѣ́ющагѡ бы́ти сꙋда̀, а҆́ки бы се́й непра́веднѡ произведе́нъ бы́лъ, то ни ма́лѡ не бꙋ́детъ ѡ҆скорби́тельно, а҆́ще нѣ́которые по сомнѣ́нїю въ и҆́хъ безпристра́стїи, не бꙋ́дꙋтъ въ сꙋде́бномъ собра́нїи.

## Пра́вило в҃.

<red>Н</red>епра́веднѡ же ѿѧ́тое ѹ҆ негѡ̀ и҆мꙋ́щество справедли́вость тре́бꙋетъ возврати́ти є҆мꙋ̀ по двꙋ́мъ причи́намъ: во пе́рвыхъ, поели́кꙋ не надлежа́ло бы́ти чемꙋ́ либо таково́мꙋ: во вторы́хъ, поели́кꙋ благочести́вѣйшихъ є҆пі́скопѡвъ, сꙋ́щихъ по все́й землѝ, весьма̀ ѡ҆горча́етъ и҆ въ кра́йнее неꙋдово́льствїе приво́дитъ тре́бованїе ѿче́та въ слꙋча́ющихсѧ ѹ҆ ни́хъ расхо́дахъ и҆з̾ дохо́дѡвъ церко́вныхъ, та́къ и҆ и҆з̾ приноше́нїй ѿ нѣ́которыхъ. И҆́бо ка́ждый и҆з̾ на́съ за своѐ вре́мѧ да́стъ ѿче́тъ сꙋдїѝ всѣ́хъ. Ѹ҆́твари и҆ недви̑жимыѧ стѧжа̑нїѧ надлежи́тъ храни́ти це́рквамъ не ѿчꙋжда́емыми: свобѡ́днымъ же бы́ти пра́вѧщымъ бж҃е́ственное свѧще́нство въ распорѧже́нїи слꙋча́ющимисѧ въ и҆́хъ вре́мѧ расхо́дами.

## Пра́вило г҃.

<red>Р</red>ꙋкописа́нїе же ѿрече́нїѧ да́лъ ѻ҆́нъ, ка́къ сказꙋ́етъ, не по со́бственномꙋ произволе́нїю, но по нꙋ́ждѣ, по стра́хꙋ и҆ по ѹ҆гро́замъ ѿ нѣ́которыхъ. Но и҆ кро́мѣ сегѡ̀, съ церко́вными постановле́нїѧми не соѻбра́зно, ꙗ҆́кѡ нѣ́кїе свѧщеннодѣ́йствователи представлѧ́ютъ рꙋкописа́нїе ѿрече́нїѧ. И҆́бо а҆́ще досто́йны слꙋжи́ти, да пребыва́ютъ въ се́мъ: а҆́ще же не досто́йны, да ѹ҆далѧ́ютсѧ ѿ слꙋже́нїѧ не ѿрече́нїемъ, но па́че ѡ҆сꙋжде́нїемъ по дѣла́мъ, проти́вꙋ ко́ихъ мо́жетъ кто́ либо вознестѝ вели́кїй во́пль, ꙗ҆́кѡ происходѧ́щихъ внѣ̀ всѧ́кагѡ порѧ́дка. Цѣлꙋ́й съ тобо́ю бра́тїю: сꙋ́щаѧ же съ на́ми цѣлꙋ́етъ тебѧ̀ ѡ҆ гдⷭ҇ѣ.
