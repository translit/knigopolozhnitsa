---
title: "Посла́нїе свѧта́гѡ а҆ѳана́сїа вели́кагѡ, а҆рхїепі́скопа а҆леѯандрі́йскагѡ, къ а҆ммꙋ́нꙋ мона́хꙋ"
navigation:
  key: various-rules-27
  title: "Посла́нїе свѧта́гѡ а҆ѳана́сїа вели́кагѡ, а҆рхїепі́скопа а҆леѯандрі́йскагѡ, къ а҆ммꙋ́нꙋ мона́хꙋ"
  parent: various-rules
  order: 27
type: "various"
---

# Посла́нїе свѧта́гѡ а҆ѳана́сїа вели́кагѡ, а҆рхїепі́скопа а҆леѯандрі́йскагѡ, къ а҆ммꙋ́нꙋ мона́хꙋ

<red>В</red>сѣ̀ творє́нїѧ бж҃їи добры̀ и҆ чи́сты. И҆́бо ничегѡ̀ неполе́знагѡ и҆лѝ нечи́стагѡ не сотвори́ло бж҃їе сло́во. хрⷭ҇то́во бо благоꙋха́нїе є҆смы̀ въ спаса́емыхъ, по а҆по́столꙋ <rubric class="inline">(в҃ кор. гл. в҃, ст. є҃і.)</rubric>. Поели́кꙋ же разли́чны и҆ многоѻбра́зны сꙋ́ть стрѣ́лы дїа́вола, и҆ непоро́чнѡ мы́слѧщихъ дово́дитъ ѻ҆́нъ до возмꙋще́нїѧ, ѿвлека́етъ бра́тїй ѿ ѻ҆быкнове́ннагѡ ѹ҆пражне́нїѧ, всѣва́ѧ въ ни́хъ помышлє́нїѧ, нечистоты̀ и҆ ѡ҆скверне́нїѧ: то, по благода́ти сп҃си́телѧ на́шегѡ, кра́ткими слова́ми, и҆ лꙋка́вагѡ ѡ҆больще́нїе да ѿжене́мъ, и҆ мы́сль простѣ́йшихъ да ѹ҆тверди́мъ. Всѧ̑ ѹ҆́бѡ чи́ста чи̑стымъ, нечи́стыхъ же и҆ со́вѣсть ѡ҆скверни́сѧ и҆ всѐ <rubric class="inline">(Тїт. гл. а҃. ст. є҃і.)</rubric>. Ѹ҆дивлѧ́юсь же ѹ҆хищре́нїю дїа́вола, что̀ ѻ҆́нъ, бꙋ́дꙋчи развраще́нїе и҆ па́гꙋба, влага́етъ, по ви́димомꙋ, помышлє́нїѧ чистоты̀. Но дѣ́йствꙋемое и҆́мъ є҆́сть па́че навѣ́тъ, и҆лѝ и҆скꙋше́нїе. И҆́бо, ка́къ ꙗ҆́ сказа́лъ, дабы̀ ѿвлещѝ подви́жникѡвъ ѿ ѻ҆бы́чнагѡ и҆ спаси́тельнагѡ попече́нїѧ, и҆ въ се́мъ, ка́къ мни́тсѧ є҆мꙋ̀, побѣди́ти и҆̀хъ, длѧ сегѡ̀ возбꙋжда́етъ ѻ҆́нъ такꙋ́ю молвꙋ̀, кото́раѧ не прино́ситъ никако́й по́льзы длѧ жи́зни, а҆ то́кмѡ пꙋсты́ѧ вопрошє́нїѧ и҆ сꙋесло́вїе, кото́рыхъ ѹ҆клонѧ́тисѧ до́лжно. И҆́бо скажѝ мнѣ̀, возлю́бленный и҆ благоговѣ́йнѣйшїй, что̀ и҆мѣ́етъ грѣхо́внагѡ и҆лѝ нечи́стагѡ како́е либо є҆сте́ственное и҆зверже́нїе, ка́къ напримѣ́ръ, а҆́ще бы кто̀ восхотѣ́лъ поста́вити въ винꙋ̀ и҆схожде́нїе мокро́тъ и҆з̾ ноздре́й, и҆ плюнове́нїе и҆з̾ ѹ҆́стъ; Мо́жемъ рещѝ и҆ ѡ҆ бо́льшемъ сегѡ̀, ѡ҆ и҆зверже́нїѧхъ чре́вомъ, котѡ́рыѧ неѡбходи́мы длѧ жи́зни живо́тнагѡ. Є҆ще́ же, а҆́ще по бж҃е́ственномꙋ писа́нїю вѣ́рꙋемъ, ꙗ҆́кѡ человѣ́къ є҆́сть дѣ́ло рꙋ́къ бж҃їихъ: то ка́къ могло̀ ѿ чи́стыѧ си́лы произы́ти дѣ́ло ѡ҆скверне́нное: и҆ а҆́ще ро́дъ бж҃їй є҆смы̀, по бж҃е́ственномꙋ писа́нїю а҆по́стольскихъ дѣѧ́нїй <rubric class="inline">(Дѣѧ́н. гл. з҃і, ст. к҃и.)</rubric>: то не и҆мѣ́емъ въ себѣ̀ ничегѡ̀ нечи́стагѡ. И҆́бо тогда̀ то́кмѡ мы̀ ѡ҆сквернѧ́емсѧ, когда̀ грѣ́хъ, всѧ́кагѡ смра́да хꙋ́дшїй, содѣ́лываемъ. А҆ когда̀ происхо́дитъ како́е либо є҆сте́ственное нево́льное и҆зверже́нїе: тогда̀ и҆ семꙋ̀ съ про́чими подверга́емсѧ мы̀, ка́къ вы́ше рече́но, по неѡбходи́мости є҆сте́ственной. Но поели́кꙋ хотѧ́щїе то́кмѡ прекосло́вити справедли́вымъ слова́мъ, па́че же сотворе́нномꙋ ѿ бг҃а, непра́вѡ приво́дѧтъ и҆ сло́во є҆ѵа́нгельское, ꙗ҆́кѡ не входѧ̑щаѧ сквернѧ́тъ человѣ́ка, но и҆сходѧ̑щаѧ: то нꙋ́жно и҆ сїю̀ нелѣ́пость и҆́хъ (и҆́бо не нарекꙋ̀ сегѡ̀ вопроше́нїемъ) ѡ҆бличи́ти. Во пе́рвыхъ ѻ҆нѝ и҆ писа̑нїѧ, по невѣ́жествꙋ своемꙋ̀, ꙗ҆́кѡ неꙋтвержде́нные, превра́тнѡ ѹ҆потреблѧ́ютъ. Ра́зꙋмъ же бж҃е́ственнагѡ сло́ва є҆́сть слѣ́дꙋющїй: когда̀ нѣ́кїе, подо́бнѡ си̑мъ, сомнѣва́лисѧ ѡ҆ пи́щѣ, тогда̀ са́мъ гдⷭ҇ь, разрѣша́ѧ и҆́хъ невѣ́дѣнїе, и҆лѝ па́че, ѡ҆блича́ѧ заблꙋжде́нїе, ре́къ: не входѧ̑щаѧ сквернѧ́тъ человѣ́ка, но и҆сходѧ̑щаѧ <rubric class="inline">(Матѳ. гл. є҃і, ст. а҃і.)</rubric>. Посе́мъ прилага́етъ: ѿкꙋ́да и҆сходѧ̑щаѧ; ѿ се́рдца. И҆́бо вѣ́даетъ, что̀ та́мѡ сꙋ́ть ѕлы́ѧ сокрѡ́вища скве́рныхъ по́мыслѡвъ и҆ и҆ны́хъ грѣхѡ́въ. Сокраще́ннѣе же а҆по́столъ, семꙋ̀ наꙋче́нный, глаго́летъ: бра́шно на́съ не поста́витъ пред̾ бг҃омъ <rubric class="inline">(а҃ кор. гл. и҃, ст. и҃.)</rubric>. Бл҃госло́внѡ мо́жетъ кто̀ рещѝ и҆ въ настоѧ́щемъ слꙋ́чаѣ: є҆сте́ственное нѣ́кое и҆зверже́нїе не поведе́тъ на́съ къ наказа́нїю. Мо́жетъ бы́ть и҆ врачѝ (да ѹ҆бѣдѧ́тсѧ хотѧ̀ внѣ́шними прекосло́вѧщїе) въ защище́нїе сегѡ̀ ска́жꙋтъ, что̀ живо́тномꙋ даны̀ нѣ́кїе неѡбходи́мые и҆схо́ды длѧ ѿложе́нїѧ и҆зли́шества вла́гъ, пита́емыхъ въ ка́ждомъ ѹ҆ на́съ чле́нѣ, каковы̀ сꙋ́ть и҆зли́шєства главы̀ власы̀, и҆ вла́жнѡсти и҆з̾ главы̀ ѿдѣлѧ́ющыѧсѧ и҆ и҆сходѧ́щее и҆з̾ чре́ва, та́кожде и҆ ѻ҆́ный и҆збы́токъ въ сѣ́менныхъ сосꙋ́дахъ. И҆ та́къ бг҃олюбе́знѣйшїй ста́рче, како́й здѣ́сь грѣ́хъ пред̾ бг҃омъ, когда̀ са́мъ созда́вшїй живо́тное гдⷭ҇ь восхотѣ́лъ и҆ сотвори́лъ, что́бы сїѝ чле́ны и҆мѣ́ли таковы́е и҆схо́ды; Но нꙋ́жно предꙋпреди́ть противорѣ́чїѧ лꙋка́выхъ. И҆́бо мо́гꙋтъ рещѝ: посемꙋ̀ не бꙋ́детъ грѣхо́мъ и҆ са́мое ѹ҆потребле́нїе, когда̀ ѻ҆рꙋ́дїѧ творце́мъ ѹ҆стро́ены. Таковы́хъ вопроше́нїемъ заста́вимъ ѹ҆мо́лкнꙋти, глаго́лѧ на сїѐ: ѡ҆ како́мъ ѹ҆потребле́нїи глаго́леши: ѡ҆ зако́нномъ ли; ѡ҆ то́мъ ли, кото́рое бг҃ъ позво́лилъ, глаго́лѧ: расти́тесѧ и҆ мно́житесѧ, и҆ наполнѧ́йте зе́млю <rubric class="inline">(Быт. гл. а҃, ст. к҃и.)</rubric>: ѡ҆ то́мъ ли, кото́рое а҆по́столъ допꙋсти́лъ глаго́лѧ: честна̀ жени́тва, и҆ ло́же нескве́рно <rubric class="inline">(Є҆вр. гл. г҃і, ст. д҃.)</rubric>; и҆лѝ ѡ҆ то́мъ, кото́рое быва́етъ междꙋ̀ людьмѝ, но происхо́дитъ та́йнѡ и҆ прелюбодѣ́йнѡ; И҆́бо и҆ въ дрꙋги́хъ слꙋ́чаѧхъ жи́зни ѡ҆брѣта́емъ разли́чїе, быва́ющее по нѣ́которымъ ѡ҆бстоѧ́тельствамъ, на примѣ́ръ: не позволи́тельно ѹ҆бива́ть: но ѹ҆бива́ть врагѡ́въ на бра́ни, и҆ зако́нно и҆ похвалы̀ досто́йно. Та́кѡ вели́кихъ по́честей сподоблѧ́ютсѧ до́блестные въ бра́ни, и҆ воздвига́ютсѧ и҆̀мъ столпы̀, возвѣща́ющїе превосхѡ́дныѧ и҆́хъ дѣѧ̑нїѧ. Таки́мъ ѻ҆́бразомъ ѻ҆дно̀ и҆ то́ же, смотрѧ̀ по вре́мени, и҆ въ нѣ́которыхъ ѡ҆бстоѧ́тельствахъ, не позволи́тельно: а҆ въ дрꙋги́хъ ѡ҆бстоѧ́тельствахъ, и҆ благовре́меннѡ, допꙋска́етсѧ и҆ позволѧ́етсѧ. Та́кожде разсꙋжда́ти до́лжно и҆ ѡ҆ тѣле́сномъ совокꙋпле́нїи. Блаже́нъ, кто̀ въ ю҆́ности, соста́вѧ свобо́днꙋю четꙋ̀, ѹ҆потреблѧ́етъ є҆стество̀ къ дѣторожде́нїю. Но а҆́ще къ любостра́стїю: то блꙋдникѝ и҆ прелюбодѣ́и подверга́ютсѧ ка́зни, возвѣще́нной а҆по́столомъ <rubric class="inline">(Є҆вр. гл. г҃і, ст. д҃.)</rubric>. И҆́бо два̀ пꙋтѝ въ жи́зни ѿноси́тельнѡ сегѡ̀ предме́та. Є҆ди́нъ ѻ҆быкнове́нный, и҆ жите́йскїй, то́ є҆сть бра́къ: дрꙋгі́й же а҆́гг҃льскїй и҆ ко́егѡ нѣ́тъ превосхо́днѣе, то́ є҆сть дѣ́вство. А҆́ще кто̀ и҆збра́лъ мїрскі́й пꙋ́ть, то́ є҆сть бра́къ: то не подлежи́тъ порица́нїю, но не полꙋ́читъ толи́кихъ дарѡ́въ, хотѧ̀ впро́чемъ полꙋ́читъ нѣ́кїе, и҆́бо и҆ ѻ҆́нъ прино́ситъ пло́дъ тридесѧтикра́тный. А҆́ще же кто̀ воспрїѧ́лъ чи́стый и҆ премі́рный пꙋ́ть, хотѧ̀ пꙋ́ть є҆гѡ̀ жесточа́е и҆ трꙋднѣ́е пе́рвагѡ, но таковы́й прїе́млетъ бо́лѣе чꙋ́дныѧ дарова́нїѧ: и҆́бо прине́съ пло́дъ соверше́нный, стори́чный. Та́кѡ нечи́стыѧ и҆ лꙋка́выѧ и҆́хъ вопрошє́нїѧ и҆мѣ́ютъ со́бствєнныѧ рѣшє́нїѧ, бж҃е́ственными писа́нїѧми дре́вле предꙋгото́влєнныѧ. И҆ та́къ ѹ҆твержда́й, ѻ҆́тче, подчине́нное тебѣ̀ ста́до а҆по́стольскими ѹ҆вѣща́нїѧми, є҆ѵа́нгельскими ѹ҆тѣше́нїѧми, ѱало́мскими совѣ́тами, глаго́лѧ къ гдⷭ҇ꙋ: живи́ мѧ по словесѝ твоемꙋ̀ <rubric class="inline">(Ѱал. ри҃і, ст. к҃є.)</rubric>. Сло́во же є҆гѡ̀ состои́тъ въ слꙋже́нїи є҆мꙋ̀ ѿ чи́стагѡ се́рдца. И҆́бо зна́ѧ сїѐ то́тъ же проро́къ, ка́къ бы себѧ̀ и҆з̾ѧснѧ́ѧ, говори́тъ: се́рдце чи́сто сози́жди во мнѣ̀ бж҃е <rubric class="inline">(Ѱал. н, ст. в҃і.)</rubric>, дабы̀ сквє́рныѧ помышлє́нїѧ не возмꙋща́ли менѧ̀. и҆ па́ки: и҆ дх҃омъ влады́чнимъ ѹ҆тверди́ мѧ <rubric class="inline">(Ѱал. н҃, ст. д҃і.)</rubric>, дабы̀, є҆́стьли когда̀ помышлє́нїѧ и҆ возмꙋтѧ́тъ менѧ̀, мо́щнаѧ нѣ́каѧ си́ла ѿ тебѧ̀ и҆сходѧ́щаѧ, ѹ҆крѣплѧ́ла менѧ̀, а҆́ки нѣ́каѧ тверды́нѧ. Таковы́е и҆ подо́бные совѣ́ты препода́въ и҆ ты̀, глаго́ли тѣ̑мъ, кото́рые ме́дленнѡ покарѧ́ютсѧ и҆́стинѣ: наꙋчꙋ̀ беззакѡ́нныѧ пꙋтє́мъ твои́мъ <rubric class="inline">(Ѱал. н҃, ст. є҃і.)</rubric>, и҆ ѹ҆пова́ѧ на гдⷭ҇а, ꙗ҆́кѡ ѹ҆бѣди́шь и҆̀хъ ѿстꙋпи́ти ѿ таковы́ѧ ѕло́бы, воспѣва́й: и҆ нечести́вїи къ тебѣ̀ ѡ҆братѧ́тсѧ. Да преста́нꙋтъ ѕлонамѣ́реннѡ вопроша́ющїе ѿ такова́гѡ сꙋ́етнагѡ трꙋда̀, а҆ сомнѣва́ющїесѧ по простотѣ̀, да ѹ҆твердѧ́тсѧ дх҃омъ влады́чнимъ: вы́ же, кото́рые тве́рдѡ вѣ́даете и҆́стинꙋ, содержи́те ѻ҆́нꙋю ненарꙋ́шимѡ и҆ непоколеби́мѡ, ѡ҆ хрⷭ҇тѣ̀ і҆и҃сѣ гдⷭ҇ѣ на́шемъ, съ ни́мже ѻ҆ц҃ꙋ̀ сла́ва и҆ держа́ва, со ст҃ы́мъ дх҃омъ, во вѣ́ки вѣкѡ́въ, а҆ми́нь.
