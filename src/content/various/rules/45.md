---
title: "Є҆гѡ́ же наставле́нїе, да́нное а҆ммы́нꙋ"
navigation:
  key: various-rules-45
  title: "Є҆гѡ́ же наставле́нїе, да́нное а҆ммы́нꙋ"
  parent: various-rules
  order: 45
type: "various"
---

# Є҆гѡ́ же наставле́нїе, да́нное а҆ммы́нꙋ

## Пра́вило в҃.

<red>С</red>ъ бы́вшими въ ѡ҆бще́нїи а҆рїа́нъ, и҆ доны́нѣ ѹ҆де́рживающими за собо́ю цє́ркви, да бꙋ́детъ постꙋпа́емо по ѻ҆бы́чаю, то́ є҆сть, таки́мъ ѻ҆́бразомъ, что́бы поставлѧ́емы бы́ли дрꙋгі́е, свидѣ́тельствꙋемые въ правосла́вїи, а҆ ѻ҆нѝ ѡ҆става́лись въ ѡ҆бще́нїи, и҆ что́бы распорѧжє́нїѧ ѡ҆ ни́хъ бы́ли согласꙋ́емы съ тѣ́мъ, ка́къ и҆ въ дрꙋги́хъ города́хъ постꙋпи́ли сꙋ́щїе въ ѳиваі́дѣ правосла́вные є҆пі́скопы. Поста́вленные ѿ є҆пі́скопа а҆поллѡ́на и҆ бы́вшїе въ ѡ҆бще́нїи съ а҆рїа́нами, и҆мѣ́ющими цє́ркви, да подве́ргнꙋтсѧ є҆пїтїмїѝ, а҆́ще ѹ҆чини́ли сїѐ по своемꙋ̀ произволе́нїю: а҆́ще же и҆з̾ послꙋша́нїѧ своемꙋ̀ є҆пі́скопꙋ, тогда̀ пребыва́ютъ въ ѡ҆бще́нїи, ка́къ не разꙋмѣ́вшїе, ꙗ҆́кѡ неразꙋ́мнѡ постꙋпи́ли. Впро́чемъ а҆́ще ве́сь наро́дъ ѿверга́етъ и҆̀хъ съ про́чими: то да рꙋкополо́жатсѧ дрꙋгі́е. А҆́ще же прїе́млетъ и҆̀хъ кꙋ́пнѡ съ тѣ́ми, съ ко́ими ѻ҆нѝ встꙋпи́ли въ ѡ҆бще́нїе: то и҆ къ ни́мъ да бꙋ́детъ примѣне́нъ ѻ҆бы́чай, кото́ромꙋ слѣ́довали всѣ̀ сꙋ́щїе въ ѳиваі́дѣ правосла́вные є҆пі́скопы.

## Пра́вило г҃.

<red>Ѡ҆</red> ві́стѣ, поста́вленномъ въ пресвѵ́тера въ є҆ре́вѣ, и҆зслѣ́дованїю бы́ти подоба́етъ. А҆́ще ѻ҆́нъ нѣ́коей ѿлꙋчи́вшейсѧ ѿ жива́гѡ мꙋ́жа ѹ҆чини́лъ наси́лїе: то да не бꙋ́детъ попꙋ́щено є҆мꙋ̀ бы́ти пресвѵ́теромъ, тогда̀ ка́къ не до́лженъ ѻ҆́нъ, и҆ ꙗ҆́кѡ мїрѧни́нъ, входи́ти въ це́рковь, кото́раѧ ѻ҆быкнове́ннѡ таковы́хъ ѿлꙋча́етъ. Впро́чемъ сїѐ да не поставлѧ́етсѧ въ предѡсꙋжде́нїе є҆пі́скопꙋ а҆поллѡ́нꙋ, а҆́ще поста́вилъ є҆го̀ по невѣ́дѣнїю: и҆́бо свѧты́й собо́ръ повелѣ́лъ и҆зверга́ти недосто́йныхъ, кото́рыхъ престꙋпле́нїе ѡ҆бличи́лось по́слѣ рꙋкоположе́нїѧ.

## Пра́вило д҃.

<red>Ѡ҆</red> сꙋ́рѣ, поели́кꙋ є҆пі́скопъ а҆поллѡ́нъ ѹ҆твержда́етъ, ꙗ҆́кѡ ѡ҆тосла́лъ є҆го̀ и҆ ѿчꙋжди́лъ ѿ це́ркви, то да бꙋ́детъ та́кѡ, ка́къ ѡ҆предѣли́лъ є҆пі́скопъ: но да бꙋ́детъ є҆мꙋ̀ предоста́влено принестѝ своѐ ѡ҆правда́нїе, а҆́ще хо́щетъ, и҆ не дово́ленъ ѡ҆предѣле́нїемъ є҆пі́скопа.

## Пра́вило є҃.

<red>Ѡ҆</red> панꙋ́фѣ, поста́вленномъ во дїа́кона въ лѷкѡ́нѣ, подоба́етъ бы́ти и҆зслѣ́дованїю: и҆ а҆́ще до́знано бꙋ́детъ, ꙗ҆́кѡ ѻ҆́нъ, бꙋ́дꙋчи ѡ҆глаше́ннымъ, взѧ́лъ свою̀ племѧ́нницꙋ въ ѡ҆бще́нїе бра́ка: то по креще́нїи, бы́въ введе́нъ въ кли́ръ, да пребꙋ́детъ въ кли́рѣ, а҆́ще то́кмѡ ѻ҆на̀ сконча́лась, и҆ ѻ҆́нъ по́слѣ креще́нїѧ не соѡбща́лсѧ съ не́ю. А҆́ще же ѻ҆́нъ, бꙋ́дꙋчи вѣ́рнымъ, взѧ́лъ свою̀ племѧ́нницꙋ въ ѡ҆бще́нїе бра́ка: то да бꙋ́детъ чꙋ́ждъ кли́ра. Но нѣ́тъ предѡсꙋжде́нїѧ є҆пі́скопꙋ а҆поллѡ́нꙋ, а҆́ще поста́вилъ є҆го̀ по невѣ́дѣнїю.

## Пра́вило ѕ҃.

<red>Ѡ҆</red> і҆а́кѡвѣ надлежи́тъ бы́ти и҆зслѣ́дованїю. А҆́ще ѻ҆́нъ, бꙋ́дꙋчи чтецо́мъ, ꙗ҆ви́лсѧ вино́внымъ въ престꙋпле́нїи любодѣѧ́нїѧ и҆ ѿ пресвѵ́терѡвъ и҆зве́рженъ, а҆ пото́мъ прїѧ́лъ рꙋкоположе́нїе: то да и҆зве́ржетсѧ ѿ своегѡ̀ сте́пени, впро́чемъ по тща́тельномъ и҆зслѣ́дованїи, а҆ не по є҆ди́номꙋ подозрѣ́нїю происше́дшемꙋ ѿ наꙋ́шничества и҆ ѕлосло́вїѧ. А҆́ще же не ѡ҆брѧ́щетсѧ пови́ннымъ: да пребꙋ́детъ въ кли́рѣ. И҆́бо не до́лжно внима́ти сꙋ́етнымъ нарека́нїѧмъ.

## Пра́вило з҃.

<red>Ѡ҆</red> и҆мѣ́ющихъ рꙋкоположи́тисѧ се́й да бꙋ́детъ ѹ҆ста́въ. Ве́сь собо́ръ свѧщеннослꙋжи́телей да согласи́тсѧ и҆ да и҆збере́тъ, и҆ тогда̀ є҆пі́скопъ да и҆спыта́етъ и҆́збраннаго, и҆ съ согла́сїемъ свѧще́нства да соверши́тъ рꙋкоположе́нїе средѝ це́ркви, въ присꙋ́тствїи наро́да, и҆ при возглаше́нїи є҆пі́скопа, а҆́ще мо́жетъ и҆ наро́дъ свидѣ́тельствовати ѡ҆ не́мъ. Та́йнѡ же да не быва́етъ рꙋкоположе́нїе. И҆́бо когда̀ це́рковь пребыва́етъ въ ми́рѣ, тогда̀ рꙋкоположе́нїѧмъ прили́чно соверша́тисѧ въ цр҃кви въ присꙋ́тствїи свѧты́хъ. Въ мѣста́хъ же, гдѣ̀ є҆́сть є҆диномы́сленные съ бы́вшими въ ѡ҆бще́нїи є҆ретїкѡ́въ, рꙋкоположє́нїѧ да соверша́ютсѧ не и҆на́че, ка́къ по и҆спыта́нїи ѿ и҆́стиннѡ правосла́вныхъ свѧщеннослꙋжи́телей, та́кожде въ присꙋ́тствїи є҆пі́скопа, и҆ при провозглаше́нїи є҆гѡ̀ къ присꙋ́тствꙋющемꙋ наро́дꙋ, то́кмѡ та́къ, что́бы не послѣ́довало нѣ́коегѡ ѹ҆клоне́нїѧ ѿ пра́вагѡ пꙋтѝ.

## Пра́вило и҃.

<red>П</red>риношє́нїѧ длѧ безкро́вныѧ же́ртвы, по ѹ҆потребле́нїи нꙋ́жнагѡ длѧ та́инства, да раздѣлѧ́ютъ междꙋ̀ собо́ю принадлежа́щїе къ кли́рꙋ: и҆ да не ꙗ҆́стъ и҆ да не пїе́тъ ѿ ѻ҆́ныхъ ѡ҆глаше́нный, но то́кмѡ принадлежа́щїе къ кли́рꙋ, и҆ сꙋ́щїе съ ни́ми вѣ́рные бра́тїѧ.

## Пра́вило ѳ҃.

<red>П</red>оне́же і҆е́раѯъ глаго́летъ, ꙗ҆́кѡ нѣ́кто не до́лженъ бы́ть въ кли́рѣ, ка́къ ѡ҆бвинѧ́емый въ любодѣѧ́нїи: но є҆пі́скопъ а҆поллѡ́нъ ѹ҆твержда́лъ тогда̀, что̀ ни є҆ди́нагѡ ѡ҆бвини́телѧ не ꙗ҆ви́лось про́тивъ негѡ̀: то да произведе́тсѧ и҆зслѣ́дованїе и҆ ѡ҆ се́мъ. И҆ а҆́ще ꙗ҆ви́тсѧ нѣ́кїй достовѣ́рный ѡ҆бвини́тель, и҆ престꙋпле́нїе дока́зано бꙋ́детъ представле́нїемъ достовѣ́рныхъ свидѣ́телей, то да и҆зве́ржетсѧ и҆з̾ це́ркви: а҆́ще же досто́инъ кли́ра, и҆ и҆мѣ́етъ свидѣ́тельство ѡ҆ свое́мъ цѣломꙋ́дрїи, то да пребꙋ́детъ въ кли́рѣ.

## Пра́вило і҃.

<red>С</red>ъ согла́сїѧ всегѡ̀ свѧще́нства да назна́читсѧ дрꙋгі́й і҆коно́мъ, на ѡ҆предѣле́нїе ко́егѡ соглаша́етсѧ и҆ є҆пі́скопъ а҆поллѡ́нъ, дабы̀ церко́вное достоѧ́нїе ѹ҆потреблѧ́емо бы́ло на что̀ до́лжно.

## Пра́вило а҃і.

<red>В</red>дови̑цы и҆ ѹ҆бо́гїе, и҆ стра́нствꙋющїе прише́льцы, да полꙋча́ютъ всѧ́кое ѹ҆спокое́нїе, и҆ никто̀ да не присвоѧ́етъ церко́внагѡ достоѧ́нїѧ.
