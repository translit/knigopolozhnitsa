---
title: "Догма́тъ тре́хъ сѡ́тъ шести́десѧти седмѝ ст҃ы́хъ ѻ҆тє́цъ седма́гѡ вселе́нскагѡ собо́ра, нїке́йскагѡ"
navigation:
  key: various-rules-5
  title: "Догма́тъ тре́хъ сѡ́тъ шести́десѧти седмѝ ст҃ы́хъ ѻ҆тє́цъ седма́гѡ вселе́нскагѡ собо́ра, нїке́йскагѡ"
  parent: various-rules
  order: 5
type: "various"
---

# Догма́тъ тре́хъ сѡ́тъ шести́десѧти седмѝ ст҃ы́хъ ѻ҆тє́цъ седма́гѡ вселе́нскагѡ собо́ра, нїке́йскагѡ

<rubric>Ѡ҆ і҆кѡнопочита́нїи.</rubric>

<red>Х</red>рани́мъ не нововво́днѡ всѣ̀, писа́нїемъ, и҆лѝ без̾ писа́нїѧ ѹ҆стано́влєнныѧ длѧ на́съ церкѡ́вныѧ преда̑нїѧ, ѿ ни́хъ же є҆ди́но є҆́сть і҆кѡ́ннагѡ живописа́нїѧ и҆зѡбраже́нїе, ꙗ҆́кѡ повѣствова́нїю є҆ѵа́нгельскїѧ про́повѣди согласꙋ́ющее, и҆ слꙋжа́щее на́мъ ко ѹ҆вѣре́нїю и҆́стиннагѡ, а҆ не воѡбража́емагѡ воплоще́нїѧ бг҃а сло́ва, и҆ къ подо́бной по́льзѣ. Ꙗ҆̀же бо є҆ди́но дрꙋги́мъ ѹ҆казꙋ́ютсѧ, несомнѣ́ннѡ є҆ди́но дрꙋги́мъ ѹ҆ѧснѧ́ютсѧ. Си́мъ та́кѡ сꙋ́щымъ, а҆́ки ца́рскимъ пꙋте́мъ ше́ствꙋюще, послѣ́дꙋюще бг҃оглаго́ливомꙋ ѹ҆че́нїю ст҃ы́хъ ѻ҆тє́цъ на́шихъ и҆ преда́нїю каѳолі́ческїѧ цр҃кве, (вѣ́мы бо, ꙗ҆́кѡ сїѧ̀ є҆́сть дх҃а ст҃а́гѡ въ не́й живꙋ́щагѡ,) со всѧ́кою достовѣ́рностїю и҆ тща́тельнымъ разсмотрѣ́нїемъ ѡ҆предѣлѧ́емъ: подо́бнѡ и҆зѡбраже́нїю чⷭ҇тна́гѡ и҆ животворѧ́щагѡ крⷭ҇та̀, полага́ти во ст҃ы́хъ бж҃їихъ цр҃квахъ, на сщ҃е́нныхъ сосꙋ́дахъ и҆ ѻ҆де́ждахъ, на стѣна́хъ и҆ на дска́хъ, въ дома́хъ и҆ на пꙋтѧ́хъ, чⷭ҇тны̑ѧ и҆ ст҃ы̑ѧ і҆кѡ́ны, напи̑санныѧ кра́сками и҆ и҆з̾ дро́бныхъ ка́менїй и҆ и҆з̾ дрꙋга́гѡ спосо́бнагѡ къ томꙋ̀ вещества̀ ѹ҆строѧ́ємыѧ, ꙗ҆́коже і҆кѡ́ны гдⷭ҇а и҆ бг҃а и҆ сп҃са на́шегѡ і҆и҃са хрⷭ҇та̀, и҆ непоро́чныѧ влⷣчцы на́шеѧ ст҃ы́ѧ бг҃оро́дицы, та́кожде и҆ чⷭ҇тны́хъ а҆́гг҃лѡвъ, и҆ всѣ́хъ ст҃ы́хъ и҆ прпⷣбныхъ мꙋже́й. Є҆ли́кѡ бо ча́стѡ чрез̾ и҆зѡбраже́нїе на і҆кѡ́нахъ ви́димы быва́ютъ, потоли́кꙋ взира́ющїи на ѻ҆́ныѧ подвиза́емы быва́ютъ воспомина́ти и҆ люби́ти первоѻбра́зныхъ и҆̀мъ, и҆ че́ствовати и҆̀хъ лобыза́нїемъ и҆ почита́тельнымъ поклоне́нїемъ, не и҆́стиннымъ, по вѣ́рѣ на́шей, бг҃опоклоне́нїемъ, є҆́же подоба́етъ є҆ди́номꙋ бж҃ескомꙋ є҆стествꙋ̀, но почита́нїемъ по томꙋ̀ ѻ҆́бразꙋ, ꙗ҆́коже и҆зѡбраже́нїю чⷭ҇тна́гѡ и҆ животворѧ́щагѡ крⷭ҇та̀ и҆ ст҃о́мꙋ є҆ѵⷢ҇лїю и҆ про́чымъ ст҃ы́нѧмъ, ѳѷмїа́момъ и҆ поставле́нїемъ свѣще́й че́сть воздае́тсѧ, ꙗ҆ковы́й и҆ ѹ҆ дре́внихъ бл҃гоче́стный ѻ҆бы́чай бы́лъ. И҆́бо че́сть воздава́емаѧ ѻ҆́бразꙋ прехо́дитъ къ первоѻбра́зномꙋ, и҆ покланѧ́ющїйсѧ і҆кѡ́нѣ, покланѧ́етсѧ сꙋществꙋ̀ и҆зѡбраже́ннагѡ на не́й. Та́кѡ бо ѹ҆твержда́етсѧ ѹ҆че́нїе ст҃ы́хъ ѻ҆тє́цъ на́шихъ, сі́есть, преда́нїе каѳолі́ческїѧ цр҃кве, ѿ конє́цъ до конє́цъ землѝ прїѧ́вшїѧ є҆ѵⷢ҇лїе.
