---
title: "Пра̑вила свѧта́гѡ собо́ра, бы́вшагѡ во хра́мѣ премꙋ́дрости сло́ва бж҃їѧ"
navigation:
  key: various-rules-23
  title: "Пра̑вила свѧта́гѡ собо́ра, бы́вшагѡ во хра́мѣ премꙋ́дрости сло́ва бж҃їѧ"
  parent: various-rules
  order: 23
type: "various"
---

# Пра̑вила свѧта́гѡ собо́ра, бы́вшагѡ во хра́мѣ премꙋ́дрости сло́ва бж҃їѧ

## Пра́вило а҃.

<red>С</red>вѧты́й и҆ вселе́нскїй собо́ръ ѡ҆предѣли́лъ: а҆́ще кото́рые и҆з̾ і҆талі́йскихъ кли́рїкѡвъ, и҆лѝ мїрѧ́нъ, и҆лѝ и҆з̾ є҆пі́скопѡвъ, ѡ҆бита́ющїе въ а҆́сїи, и҆лѝ въ є҆ѵрѡ́пѣ, и҆лѝ въ лївѵ́и, подве́рглисѧ и҆лѝ ѹ҆́замъ ѿлꙋче́нїѧ ѿ та́инствъ, и҆лѝ и҆зверже́нїю и҆з̾ своегѡ̀ чи́на, и҆лѝ а҆на́ѳемѣ ѿ свѧтѣ́йшагѡ па́пы і҆ѡа́нна: тѣ̀ да бꙋ́дꙋтъ и҆ ѿ свѧтѣ́йшагѡ фѡ́тїа, патрїа́рха кѡнстантїнопо́льскагѡ подве́ржены томꙋ́ же сте́пени цр҃ко́внагѡ наказа́нїѧ, то́ є҆сть, да бꙋ́дꙋтъ и҆лѝ и҆зве́ржены, и҆лѝ пре́даны а҆на́ѳемѣ, и҆лѝ ѿлꙋче́ны. И҆ кото́рыхъ кли́рїкѡвъ, и҆лѝ мїрѧ́нъ, и҆лѝ а҆рхїере́йскагѡ и҆лѝ і҆ере́йскагѡ чи́на, фѡ́тїй свѧтѣ́йшїй патрїа́рхъ на́шъ, въ како́мъ бы то̀ ни бы́ло предѣ́лѣ, подве́ргнетъ ѿлꙋче́нїю, и҆лѝ и҆зверже́нїю, и҆лѝ проклѧ́тїю, тѣ́хъ и҆ свѧтѣ́йшїй па́па і҆ѡа́ннъ, и҆ съ ни́мъ свѧта́ѧ бж҃їѧ ри́мскаѧ цр҃ковь да призна́етъ под̾ тѣ́мъ же ѡ҆сꙋжде́нїемъ є҆пїтїмїѝ находѧ́щимисѧ. Прито́мъ въ преимꙋ́ществахъ, принадлежа́щихъ свѧтѣ́йшемꙋ престо́лꙋ ри́мскїѧ цр҃кви и҆ є҆ѧ̀ предсѣда́телю, соверше́ннѡ да не бꙋ́детъ никако́гѡ нововведе́нїѧ, ни ны́нѣ, ни впре́дь.

## Пра́вило в҃.

<red>Х</red>отѧ̀ доны́нѣ нѣ́которые а҆рхїере́и, низше́дшїе въ мона́шескїй ѻ҆́бразъ, ѹ҆си́ливались пребыва́ти въ высо́комъ слꙋже́нїи а҆рхїере́йства, и҆ такѡвы́ѧ дѣ̑йствїѧ ѡ҆ставлѧ́емы бы́ли без̾ внима́нїѧ: но се́й свѧты́й и҆ вселе́нскїй собо́ръ, ѡ҆грани́чиваѧ тако́е недосмотрѣ́нїе, и҆ возвраща́ѧ сїѐ внѣ̀ порѧ́дка допꙋ́щенное дѣ́йствїе къ цр҃кѡ́внымъ ѹ҆ста́вамъ, ѡ҆предѣли́лъ: а҆́ще кото́рый є҆пі́скопъ, и҆лѝ кто̀ и҆́ный а҆рхїере́йскагѡ са́на, восхо́щетъ сни́ти въ мона́шеское житїѐ, и҆ ста́ти на мѣ́сто покаѧ́нїѧ: таковы́й впре́дь ѹ҆жѐ да не взыскꙋ́етъ ѹ҆потребле́нїѧ а҆рхїере́йскагѡ досто́инства. И҆́бо ѻ҆бѣ́ты мона́шествꙋющихъ соде́ржатъ въ себѣ̀ до́лгъ повинове́нїѧ и҆ ѹ҆чени́чества, а҆ не ѹ҆чи́тельства, и҆лѝ нача́льствованїѧ: ѻ҆нѝ ѡ҆бѣща́ютсѧ не и҆ны́хъ пастѝ, но пасо́мыми бы́ти. Тогѡ̀ ра́ди, ка́къ вы́ше рече́но, постановлѧ́емъ: да никто̀ и҆з̾ находѧ́щихсѧ въ сосло́вїи а҆рхїере́євъ и҆ па́стырей не низво́дитъ са́мъ себѐ на мѣ́сто пасо́мыхъ и҆ ка́ющихсѧ. А҆́ще же кто̀ де́рзнетъ сотвори́ти сїѐ, по́слѣ провозглаше́нїѧ и҆ приведе́нїѧ въ и҆звѣ́стность произноси́магѡ ны́нѣ ѡ҆предѣле́нїѧ: таковы́й, са́мъ себѧ̀ ѹ҆страни́въ ѿ а҆рхїере́йскагѡ мѣ́ста, да не возвраща́етсѧ къ пре́жнемꙋ досто́инствꙋ, кото́рое са́мымъ дѣ́ломъ ѿложи́лъ.

## Пра́вило г҃.

<red>А҆́</red>ще кто̀ и҆з̾ мїрѧ́нъ, возпреѡблада́въ и҆ пренебре́гши повелѣ̑нїѧ бж҃їѧ и҆ ца́рскїѧ, и҆ порꙋга́вшись достѡ́йнымъ благоговѣ́нїѧ цр҃кѡ́внымъ ѹ҆ста́вамъ и҆ зако́намъ, де́рзнетъ би́ти, и҆лѝ заключа́ти въ темни́цꙋ є҆пі́скопа, и҆лѝ без̾ вины̀, и҆лѝ под̾ вы́мышленными предло́гами вины̀: таковы́й да бꙋ́детъ а҆на́ѳема.
