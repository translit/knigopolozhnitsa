---
title: "Канонї́ческое посла́нїе свѧта́гѡ григо́рїѧ, є҆пі́скопа нѵⷢ҇сскагѡ, къ лито́їю є҆пі́скопꙋ мелїти́нскомꙋ"
navigation:
  key: various-rules-40
  title: "Канонї́ческое посла́нїе свѧта́гѡ григо́рїѧ, є҆пі́скопа нѵⷢ҇сскагѡ, къ лито́їю є҆пі́скопꙋ мелїти́нскомꙋ"
  parent: various-rules
  order: 40
type: "various"
---

# Канонї́ческое посла́нїе свѧта́гѡ григо́рїѧ, є҆пі́скопа нѵⷢ҇сскагѡ, къ лито́їю є҆пі́скопꙋ мелїти́нскомꙋ

## Пра́вило а҃.

<red>И҆</red> сїѐ є҆́сть ѻ҆дна̀ и҆з̾ принадле́жностей свѧта́гѡ пра́здника, что́бы мы̀ ѹ҆разꙋмѣ́ли зако́нный и҆ пра́вильный ѻ҆́бразъ дѣ́йствованїѧ ѿноси́тельнѡ согрѣши́вшихъ, да ѹ҆врачꙋ́етсѧ всѧ́каѧ болѣ́знь дꙋше́внаѧ, происходѧ́щаѧ ѿ како́гѡ либо грѣха̀. Се́й повсемѣ́стный пра́здникъ сотворе́нїѧ, по ѹ҆чрежде́нномꙋ ѡ҆браще́нїю годова́гѡ крꙋ́га, въ ка́ждое лѣ́то соверша́емый во все́мъ мі́рѣ, торжествꙋ́етсѧ по причи́нѣ воскреше́нїѧ па́дшагѡ. Но паде́нїе є҆́сть грѣ́хъ, а҆ воскресе́нїе є҆́сть воста́нїе ѿ паде́нїѧ грѣхо́внагѡ. И҆ та́къ благоприли́чно бꙋ́детъ въ се́й де́нь не то́кмѡ приводи́ти къ бг҃ꙋ ѡ҆бновлѧ́емыхъ возрожде́нїемъ, чрез̾ благода́ть кꙋпе́ли, но и҆ покаѧ́нїемъ и҆ ѡ҆браще́нїемъ ѿ ме́ртвыхъ дѣ́лъ на пꙋ́ть жи́зни па́ки возвраща́ющихсѧ, рꙋководи́ти къ спаса́ющемꙋ ѹ҆пова́нїю, ѿ кото́рагѡ ѻ҆нѝ чрез̾ грѣ́хъ ѿчꙋждены̀. Не ма́лое же дѣ́ло є҆́сть словеса̀ ѡ҆ се́мъ ѹ҆стро́ити, по зако́нꙋ пра́веднагѡ и҆ и҆спы́таннагѡ сꙋда̀, по за́повѣди проро́ка, повелѣва́ющей словеса̀ ѹ҆стро́ивати на сꙋдѣ̀, да, по и҆зрече́нїю писа́нїѧ, не подви́жетсѧ во вѣ́къ, и҆ въ па́мѧть вѣ́чнꙋю бꙋ́детъ пра́ведникъ <rubric class="inline">(Ѱал. ра҃і, ст. є҃, ѕ҃.)</rubric>. И҆́бо ка́къ въ тѣле́сномъ врачева́нїи цѣ́ль враче́бнагѡ и҆скꙋ́ства є҆́сть є҆ди́на, возвраще́нїе здра́вїѧ болѧ́щемꙋ, а҆ ѻ҆́бразъ врачева́нїѧ разли́ченъ: и҆́бо по разли́чїю недꙋ́гѡвъ къ ка́ждой болѣ́зни прилага́етсѧ прили́чный спо́собъ лѣче́нїѧ: та́къ и҆ въ дꙋше́вныхъ болѣ́знѧхъ, по мно́жествꙋ и҆ разноѻбра́зїю страсте́й, неѡбходи́мымъ дѣ́лаетсѧ многоѻбра́зное цѣле́бное попече́нїе, кото́рое соѿвѣ́тственнѡ недꙋ́гꙋ произво́дитъ врачева́нїе. Но дабы̀ разсмотрѣ́ти предлежа́щїй предме́тъ съ нѣ́которою пра́вильностїю, располо́жимъ сло́во та́кѡ. Въ дꙋшѣ̀ на́шей ѹ҆сма́триваютсѧ, по первонача́льномꙋ раздѣле́нїю, трѝ си́лы: си́ла ѹ҆ма̀, си́ла вожделѣ́нїѧ, и҆ си́ла раздраже́нїѧ. Въ си́хъ быва́ютъ и҆ по́двиги живꙋ́щихъ добродѣ́тельнѡ, и҆ падє́нїѧ поползнове́нныхъ на ѕло̀. Посемꙋ̀ хотѧ́щїй приложи́ти прили́чное врачевство̀ къ недꙋ́гꙋющей ча́сти дꙋшѝ, до́лженъ во пе́рвыхъ разсмотрѣ́ти, въ кото́рой ча́сти произошла̀ болѣ́знь: пото́мъ къ стра́ждꙋщей, по прили́чїю, прилага́ти врачевство̀ та́къ, что́бы не бы́ло, по незна́нїю врачева́тельнагѡ спо́соба, подава́емо врачевство̀ є҆ди́ной ча́сти, когда̀ болѣ́знь нахо́дитсѧ въ дрꙋго́й: подо́бнѡ, ка́къ дѣйстви́тельнѡ ви́димъ мно́гихъ враче́й, кото́рые не ѹ҆зна́въ нача́льнѡ болѣ́знꙋющей ча́сти тѣ́ла, врачевства́ми свои́ми ѹ҆си́ливаютъ болѣ́знь. Ча́стѡ слꙋча́етсѧ болѣ́знь ѿ и҆збы́тка жа́ра: но поели́кꙋ разстро́єннымъ ѿ и҆зли́шнѧгѡ хла́да поле́зно те́плое и҆ согрѣва́ющее: то сїе́ же са́мое, є҆сте́ственнѡ прине́сшее таковы̑мъ по́льзꙋ, неѡсмотри́тельнѡ ѹ҆потреблѧ́ющїе длѧ пали́мыхъ чрезмѣ́рнымъ жа́ромъ, содѣ́лываютъ болѣ́знь неизлѣчи́мою. Таки́мъ ѻ҆́бразомъ, ка́къ длѧ враче́й самонꙋжнѣ́йшимъ при́знано позна́нїе сво́йства тѣле́сныхъ нача́лъ, дабы̀ и҆з̾ часте́й стра́ждꙋщихъ, и҆лѝ нестра́ждꙋщихъ полꙋча́ла и҆справле́нїе та̀, кото́раѧ не въ є҆сте́ственномъ состоѧ́нїи нахо́дитсѧ: та́кѡ и҆ мы̀, ѡ҆браща́ѧсь къ ѻ҆́номꙋ раздѣле́нїю ѹ҆сма́триваемыхъ въ дꙋшѣ̀ си́лъ, нача́ломъ и҆ ѡ҆снова́нїемъ соѿвѣ́тственнагѡ врачева́нїѧ страсте́й поло́жимъ ѻ҆́бщее созерца́нїе. И҆ та́къ, по троѧ́комꙋ, ка́къ мы̀ реклѝ, раздѣле́нїю сво́йственныхъ дꙋшѣ̀ движе́нїй, на си́лы ѹ҆ма̀, вожделѣ́нїѧ и҆ раздраже́нїѧ, благі̑ѧ въ дꙋшѣ̀ дѣ́йствїѧ си́лы ѹ҆ма̀ сꙋ́ть: благочести́вое понѧ́тїе ѡ҆ бж҃е́ственномъ, и҆скꙋ́ство различе́нїѧ добра̀ и҆ ѕла̀, ꙗ҆́сное и҆ несмѣ́шанное сꙋжде́нїе ѡ҆ сво́йствѣ предме́тѡвъ, что̀ и҆з̾ сꙋ́щихъ досто́йно и҆збра́нїѧ, и҆ что̀ ѿверже́нїѧ и҆ ѿвраще́нїѧ. По противꙋположе́нїю без̾ сомнѣ́нїѧ ѹ҆смо́тритсѧ та́кожде и҆ ѕло́е направле́нїе сеѧ̀ спосо́бности дꙋшѝ, когда̀ въ не́й ѿноси́тельнѡ къ веща́мъ бж҃е́ствєннымъ бꙋ́детъ нече́стїе, ѿноси́тельнѡ къ и҆́стиннѡ до́бромꙋ неразсꙋди́тельность, превра́тное и҆ ло́жное понѧ́тїе ѡ҆ є҆стествѣ̀ веще́й, ꙗ҆́кѡ почита́ти свѣ́тъ тьмо́ю, а҆ тьмꙋ̀ свѣ́томъ, ка́къ глаго́летъ писа́нїе <rubric class="inline">(И҆са́їи гл. є҃, ст. к҃.)</rubric>. Добродѣ́тельное направле́нїе си́лы вожделѣ́нїѧ є҆́сть ѹ҆стремле́нїе жела́нїѧ къ сꙋще́ственнѡ вожделѣ́нномꙋ и҆ и҆́стиннѡ прекра́сномꙋ, и҆ всеѧ̀ си́лы и҆ расположе́нїѧ любвѝ, кака́ѧ то́кмѡ въ на́съ є҆́сть, занѧ́тїе ѹ҆вѣ́ренностїю, ꙗ҆́кѡ нѣ́тъ ничегѡ̀ и҆на́гѡ по є҆стествꙋ̀ своемꙋ̀ вожделѣ́ннагѡ, кромѣ̀ добродѣ́тели, и҆ є҆стества̀ добродѣ́тель и҆сточа́ющагѡ. Ѹ҆клоне́нїе же и҆ грѣхо́вное движе́нїе сеѧ̀ спосо́бности быва́етъ, когда̀ кто̀ вожделѣ́нїе ѡ҆брати́тъ къ мечта́тельномꙋ тщесла́вїю, и҆лѝ къ цвѣтꙋ́щей красотѣ̀ тѣле́сной. Ѿсю́да происхо́дитъ сребролю́бїе, славолю́бїе, сластолю́бїе и҆ всѣ̀ си̑мъ подо́бные поро́ки, кото́рые и҆мѣ́ютъ нача́ломъ се́й ро́дъ ѕла̀. Наконе́цъ до́брое дѣ́йствїе си́лы раздраже́нїѧ є҆́сть, ненави́дѣнїе ѕла̀. бра́нь проти́вꙋ страсте́й, и҆ ѹ҆крѣпле́нїе дꙋшѝ въ мꙋ́жествѣ, дабы̀ подвиза́ющїйсѧ за вѣ́рꙋ и҆ добродѣ́тель не ѹ҆страша́лсѧ ка́жꙋщагѡсѧ стра́шнымъ длѧ мно́гихъ, но подвиза́лсѧ проти́вꙋ грѣха̀ до кро́ве, презира́лъ ѹ҆гро́зꙋ сме́ртїю, тѧ́жкїѧ мꙋ́ки и҆ разлꙋче́нїе ѿ тогѡ̀, что̀ є҆́сть прїѧ́тнѣйшагѡ, и҆ сло́вомъ, бы́лъ вы́ше всегѡ̀, что̀ мно́гихъ де́ржитъ въ плѣнꙋ̀ сласте́й, по привы́чкѣ и҆ предꙋбѣжде́нїю. Превра́тныѧ же движє́нїѧ сеѧ̀ си́лы всѣ̑мъ ꙗ҆́вны сꙋ́ть: за́висть, не́нависть, вражда̀, ѕлосло́вїе, соꙋмышлє́нїѧ, сварли́вое и҆ мсти́тельное расположе́нїе, на до́лгое вре́мѧ простира́ющыѧ памѧтоѕло́бїе, и҆ мно́гихъ доводѧ́щыѧ до ѹ҆бі́йства и҆ кровопроли́тїѧ. И҆́бо неѡбꙋче́нный по́мыслъ, не ѡ҆брѣта́ѧ, ка́кѡ съ по́льзою ѹ҆потреби́ти ѻ҆рꙋ́жїе, ѡ҆браща́етъ проти́вꙋ самагѡ̀ себѧ̀ ѻ҆́стрїе желѣ́за, и҆ ѻ҆рꙋ́жїе, да́нное на́мъ ѿ бг҃а на защище́нїе, дѣ́лаетсѧ ѕлоꙋпотреблѧ́ющемꙋ ѻ҆́ное поги́бельнымъ.

## Пра́вило в҃.

<red>И҆</red> та́къ, по раздѣле́нїю грѣхѡ́въ вышерече́ннымъ ѻ҆́бразомъ, грѣхѝ, каса́ющїесѧ мы́сленныѧ спосо́бности дш҃ѝ, при́знаны ѿ ѻ҆тцє́въ тѧгча́йшими и҆ тре́бꙋющими бо́льшагѡ, продолжи́тельнѣйшагѡ и҆ строжа́йшагѡ покаѧ́нїѧ. На примѣ́ръ, а҆́ще кто̀ ѿре́ксѧ вѣ́ры во хрⷭ҇та̀, и҆ ꙗ҆ви́лсѧ преда́вшимъ себѧ̀ и҆лѝ і҆ꙋде́йствꙋ, и҆лѝ і҆дѡлопокло́нствꙋ, и҆лѝ манїхе́йствꙋ, и҆лѝ и҆но́мꙋ подо́бномꙋ ви́дꙋ нече́стїѧ: таковы́й, а҆́ще произво́льнѡ ѹ҆стреми́лсѧ на сїѐ ѕло̀, но пото́мъ раска́ѧлсѧ, всѐ вре́мѧ жи́зни своеѧ̀ до́лженъ и҆мѣ́ти вре́менемъ покаѧ́нїѧ. И҆́бо таковы́й не ѹ҆досто́иваетсѧ никогда̀, во вре́мѧ соверше́нїѧ та́инственныѧ моли́твы, кꙋ́пнѡ съ наро́домъ покланѧ́тисѧ бг҃ꙋ, но наединѣ̀ да мо́литсѧ, а҆ ѿ прїѡбще́нїѧ свѧты́хъ та̑инъ соверше́ннѡ да бꙋ́детъ ѿлꙋче́нъ. Но въ ча́съ и҆схо́да своегѡ̀ ѿ сеѧ̀ жи́зни, да ѹ҆досто́итсѧ прича́стїѧ свѧты́хъ та̑инъ. А҆́ще же, па́че ча́ѧнїѧ, слꙋчи́тсѧ є҆мꙋ̀ ѡ҆ста́тисѧ въ живы́хъ: то па́ки да живе́тъ въ то́мъ же ѡ҆сꙋжде́нїи, не сподоблѧ́ѧсѧ свѧты́хъ та̑инъ до и҆схо́да своегѡ̀. А҆ тѣ̀, кото́рые мꙋ́ками и҆ жесто́кими и҆стѧза́нїѧми вы́нꙋждены, подверга́ютсѧ є҆пїтїмїѝ на ѡ҆предѣле́нное вре́мѧ. И҆́бо ст҃ы́е ѻ҆тцы̀ таково́е человѣколю́бїе ѡ҆каза́ли и҆̀мъ потомꙋ̀, что̀ не дꙋша̀ и҆́хъ подве́рглась паде́нїю, но не́мощь тѣле́снаѧ не могла̀ противостоѧ́ти мꙋче́нїѧмъ. Посемꙋ̀ за наси́льственное и҆ мꙋче́нїемъ вы́нꙋжденное ѿстꙋпле́нїе, по ѡ҆браще́нїи, мѣ́ра є҆пїтїмїѝ ѡ҆предѣлѧ́етсѧ, по примѣ́рꙋ согрѣши́вшихъ любодѣѧ́нїемъ.

## Пра́вило г҃.

<red>Т</red>ѣ́ же, кото́рые прихо́дѧтъ къ чародѣ́ѧмъ, и҆лѝ прорица́телѧмъ, и҆лѝ къ ѡ҆бѣща́ющымъ чрез̾ де́монѡвъ ѹ҆чини́ти нѣ́кое ѡ҆чище́нїе и҆лѝ ѿвраще́нїе вреда̀, подро́бнѡ да вопроша́ютсѧ и҆ да и҆спытꙋ́ютсѧ: ѡ҆става́ѧсь ли въ вѣ́рѣ во хрⷭ҇та̀, нѣ́кою нꙋ́ждою ѹ҆влечены̀ ѻ҆нѝ къ таково́мꙋ грѣхꙋ̀ по направле́нїю да́нномꙋ и҆̀мъ каки́мъ либо неща́стїемъ, и҆лѝ несно́снымъ лише́нїемъ, и҆лѝ совсѣ́мъ презрѣ́въ и҆сповѣ́данїе, ѿ на́съ и҆̀мъ ввѣ́ренное, прибѣ́гли къ посо́бїю де́монѡвъ. И҆́бо а҆́ще ѹ҆чини́ли сїѐ съ ѿверже́нїемъ вѣ́ры, и҆ съ тѣ́мъ, что́бы не вѣ́ровати, ꙗ҆́кѡ бг҃ъ є҆́сть покланѧ́емый хрїстїа́нами: то без̾ сомнѣ́нїѧ подве́ржены бꙋ́дꙋтъ ѡ҆сꙋжде́нїю съ ѿстꙋ́пниками. А҆́ще же несно́снаѧ нꙋ́жда ѡ҆владѣ́въ сла́бою и҆́хъ дꙋше́ю, довела̀ и҆̀хъ до тогѡ̀, ѡ҆больсти́въ нѣ́коею ло́жною наде́ждою: то и҆ над̾ си́ми та́кожде да бꙋ́детъ ꙗ҆́влено человѣколю́бїе, по подо́бїю тѣ́хъ, кото́рые во вре́мѧ и҆сповѣ́данїѧ не возмоглѝ противоста́ти мꙋче́нїѧмъ.

## Пра́вило д҃.

<red>Г</red>рѣхѝ, быва́ющїе ѿ вожделѣ́нїѧ и҆ сладостра́стїѧ, раздѣлѧ́ютсѧ слѣ́дꙋющимъ ѻ҆́бразомъ: и҆ны́й называ́етсѧ прелюбодѣѧ́нїемъ, а҆ и҆ны́й блꙋдо́мъ. Нѣ́котѡрымъ же тонча́йшымъ и҆зслѣ́дователѧмъ заблагоразсꙋди́лось и҆ грѣ́хъ блꙋда̀ и҆менова́ти прелюбодѣѧ́нїемъ: поели́кꙋ є҆ди́нъ є҆́сть зако́нный сою́зъ жены̀ съ мꙋ́жемъ, и҆ мꙋ́жа съ жено́ю. И҆ та́къ всѐ незако́нное є҆́сть ѹ҆жѐ противозако́нное, и҆ взе́млющїй несо́бственное ѻ҆чеви́днѡ взе́млетъ чꙋжо́е. И҆́бо человѣ́кꙋ дана̀ ѿ бг҃а є҆ди́наѧ помо́щница, и҆ над̾ жено́ю поста́влена є҆ди́наѧ глава̀. И҆ та́къ а҆́ще кто̀ стѧжа́лъ себѣ̀, по выраже́нїю бж҃е́ственнагѡ па́ѵла, сво́й со́бственный сосꙋ́дъ <rubric class="inline">(а҃ сол. гл. д҃, ст. д҃.)</rubric>: томꙋ̀ зако́нъ є҆сте́ственный предоставлѧ́етъ пра́ведное ѹ҆потребле́нїе ѻ҆́нагѡ. Но а҆́ще кто̀ ѡ҆брати́тсѧ не къ со́бственномꙋ: таковы́й без̾ сомнѣ́нїѧ чꙋ́ждый восхи́титъ. Длѧ всѧ́кагѡ чꙋжо́е є҆́сть то̀, что̀ не є҆́сть є҆гѡ̀ со́бственное, хотѧ́ бы и҆ не бы́ло въ видꙋ̀ владѣ́льца ѻ҆́ное присвоѧ́ющагѡ. Посемꙋ̀, строжа́е и҆зслѣ́довавшымъ се́й предме́тъ, представлѧ́лсѧ блꙋ́дъ не далекѡ̀ ѿстоѧ́щимъ ѿ грѣха̀ прелюбодѣѧ́нїѧ, и҆́бо и҆ бж҃е́ственное писа́нїе глаго́летъ: не мно́гъ бꙋ́ди къ чꙋжде́й <rubric class="inline">(При́тч. гл. є҃, ст. к҃.)</rubric>. Но поели́кꙋ къ немощнѣ́йшымъ ѻ҆тцы̀ ꙗ҆влѧ́ли нѣ́кое снизхожде́нїе: то поло́жено въ се́мъ грѣхѣ̀ ѻ҆́бщее разли́чїе таково́е: блꙋдо́мъ называ́етсѧ и҆сполне́нїе по́хоти, содѣ́ланное съ кѣ́мъ либо без̾ ѻ҆би́ды дрꙋго́мꙋ, а҆ прелюбодѣѧ́нїемъ навѣ́тъ и҆ ѻ҆би́да чꙋ́ждомꙋ сою́зꙋ. Къ семꙋ̀ ѿно́сѧтъ скотоло́жство и҆ мꙋжело́жство, потомꙋ̀ что̀ и҆ сїѝ грѣхѝ сꙋ́ть прелюбодѣѧ́нїе проти́вꙋ є҆стества̀. Поели́кꙋ причинѧ́етсѧ ѻ҆би́да чꙋ́ждомꙋ ро́дꙋ, и҆ прито́мъ вопрекѝ є҆стествꙋ̀. При таково́мъ раздѣле́нїи ви́дѡвъ, и҆ сегѡ̀ грѣха̀ ѻ҆́бщее врачева́нїе состои́тъ въ то́мъ, да содѣ́лаетсѧ человѣ́къ, чрез̾ покаѧ́нїе, чи́стымъ ѿ стра́стнагѡ неи́стовства къ таково́мꙋ плотоꙋго́дїю. Поели́кꙋ же ѹ҆ ѡ҆скверни́вшихсѧ блꙋдодѣѧ́нїемъ не сопрѧже́на съ си́мъ грѣхо́мъ ѻ҆би́да: тогѡ̀ ра́ди сꙋгꙋ́бое вре́мѧ покаѧ́нїѧ ѡ҆предѣлено̀ тѣ́мъ, ко́и ѡ҆скверни́ли себѧ̀ прелюбодѣѧ́нїемъ, и҆лѝ и҆ны́ми стꙋдодѣѧ́нїѧми, ка́къ то, смѣше́нїемъ со ското́мъ, и҆лѝ неи́стовствомъ къ мꙋ́жескомꙋ по́лꙋ. И҆́бо въ си́хъ слꙋ́чаѧхъ, ка́къ рече́но мно́ю, грѣ́хъ стано́витсѧ сꙋгꙋ́бымъ: є҆ди́нъ состои́тъ въ непозво́ленномъ сластолю́бїи, а҆ дрꙋгі́й въ ѻ҆би́дѣ дрꙋго́мꙋ. Да бꙋ́детъ же нѣ́кое разли́чїе ѻ҆́браза покаѧ́нїѧ, во грѣха́хъ сладостра́стїѧ. Возбꙋди́вшїй са́мъ себѧ̀ къ и҆сповѣ́данїю грѣхѡ́въ, ка́къ ѹ҆жѐ нача́вшїй врачева́нїе своегѡ̀ недꙋ́га тѣ́мъ са́мымъ, что̀ рѣши́лсѧ по со́бственномꙋ побꙋжде́нїю бы́ти ѡ҆бличи́телемъ свои́хъ та̑инъ, и҆ ка́къ показа́вшїй зна́менїе своегѡ̀ и҆змѣне́нїѧ къ лꙋ́чшемꙋ, да бꙋ́детъ под̾ є҆пїтїмїе́ю бо́лѣе снисходи́тельною: а҆ ѹ҆ловле́нный во ѕлѣ̀, и҆лѝ по нѣ́коемꙋ подозрѣ́нїю и҆лѝ ѡ҆бвине́нїю нево́льнѡ ѡ҆бличе́нный, подверга́етсѧ продолжи́тельнѣйшемꙋ и҆справле́нїю, дабы̀ со стро́гостїю бы́въ ѡ҆чище́нъ, таки́мъ ѻ҆́бразомъ прїѧ́тъ бы́лъ къ ѡ҆бще́нїю свѧты́хъ та̑инъ. Пра́вило ѡ҆ се́мъ таково̀: ѡ҆скверни́вшїесѧ блꙋдодѣѧ́нїемъ на трѝ лѣ́та да бꙋ́дꙋтъ совсѣ́мъ ѹ҆далены̀ ѿ церко́вныѧ моли́твы, трѝ лѣ́та да ѹ҆ча́ствꙋютъ въ є҆ди́номъ слꙋ́шанїи писа́нїй, въ и҆ны́ѧ трѝ лѣ́та да мо́лѧтсѧ съ припа́дающими въ покаѧ́нїи, и҆ пото́мъ да причаща́ютсѧ свѧты́хъ та̑инъ. Длѧ проходѧ́щихъ же покаѧ́нїе ре́вностнѣе, и҆ житїе́мъ свои́мъ показꙋ́ющихъ возвраще́нїе ко благо́мꙋ, позволи́тельно ѹ҆строѧ́ющемꙋ поле́зное въ церко́вномъ домострои́тельствѣ, сократи́ти вре́мѧ слꙋ́шанїѧ, и҆ скорѣ́е приводи́ти ѻ҆́ныхъ къ ѡ҆браще́нїю: подо́бнѡ сократи́ти вре́мѧ и҆ сегѡ̀, и҆ скорѣ́е допꙋсти́ти до прїѡбще́нїѧ, соѻбра́знѡ съ тѣ́мъ, ка́къ ѻ҆́нъ со́бственнымъ и҆спыта́нїемъ дозна́етъ состоѧ́нїе врачꙋ́емагѡ. И҆́бо ка́къ воспреще́но поверга́ти би́серъ пред̾ свинїѧ́ми, та́кѡ безмѣ́стно бы́ло бы и҆ лиша́ти драгоцѣ́ннагѡ би́сера того̀, кото́рый чрез̾ ѹ҆дале́нїе ѿ грѣха̀ и҆ ѡ҆чище́нїе ѹ҆жѐ содѣ́лалсѧ человѣ́комъ. Беззако́нїе же содѣва́емое прелюбодѣѧ́нїемъ, и҆лѝ дрꙋги́ми ви́дами нечистоты̀, ка́къ вы́ше рече́но, по всемꙋ̀ тѣ́мъ же сꙋдо́мъ да бꙋ́детъ врачꙋ́емо, ка́къ и҆ грѣ́хъ блꙋ́дный, но съ ѹ҆сꙋгꙋбле́нїемъ вре́мени. При се́мъ та́кожде да бꙋ́детъ наблюда́емо расположе́нїе врачꙋ́емагѡ, подо́бнѡ ка́къ и҆ ѡ҆держи́магѡ нечистото́ю блꙋда̀, дабы̀ и҆лѝ ра́нѣе и҆лѝ позднѣ́е подава́лось и҆̀мъ прича́стїе бла́га.

## Пра́вило є҃.

<red>П</red>осе́мъ ѡ҆стае́тсѧ подве́ргнꙋти и҆зслѣ́дованїю дꙋше́внꙋю си́лꙋ раздраже́нїѧ, когда̀ ѻ҆на̀, ѹ҆клони́вшисѧ ѿ блага́гѡ ѹ҆потребле́нїѧ негодова́нїѧ, впа́даетъ въ грѣ́хъ. Мно́гѡ быва́етъ ѿ раздраже́нїѧ грѣхо́вныхъ дѣ́лъ и҆ всѧ́кихъ ѕѡ́лъ. Но ѻ҆тца́мъ на́шымъ ѹ҆го́дно бы́ло ѡ҆ и҆ны́хъ и҆з̾ ни́хъ не входи́ти во мно́гꙋю подро́бность, и҆ не призна́ли ѻ҆нѝ тре́бꙋющимъ мно́гагѡ попече́нїѧ врачева́нїе всѣ́хъ согрѣше́нїй, ѿ раздраже́нїѧ происходѧ́щихъ. Писа́нїе возбранѧ́етъ не то́кмѡ ле́гкꙋю ра́нꙋ, но и҆ всѧ́кое ѕлорѣ́чїе и҆лѝ хꙋле́нїе <rubric class="inline">(Колос. гл. г҃, ст. и҃. Є҆фес. гл. д҃, ст. л҃а.)</rubric> и҆ всѐ подо́бное ѿ раздраже́нїѧ происходѧ́щее: но ѻ҆нѝ то́кмѡ проти́вꙋ ѕлодѣѧ́нїѧ ѹ҆бі́йства положи́ли предѡхране́нїе въ є҆пїтїмїѧ́хъ. Раздѣлѧ́етсѧ же сїѐ ѕлодѣѧ́нїе по разли́чїю ѹ҆бі́йства во́льнагѡ и҆ нево́льнагѡ. Во́льное ѹ҆бі́йство во пе́рвыхъ є҆́сть то̀, на кото́рое съ намѣ́ренїемъ дерзнꙋ́лъ рѣши́вшїйсѧ на сїѐ са́мое ѕлодѣѧ́нїе, да соверши́тъ ѻ҆́ное: во вторы́хъ и҆ то̀ полага́етсѧ междꙋ̀ во́льными ѹ҆бі́йствами, когда̀ кто̀ въ сопротивобо́рствѣ, бїѧ̀ и҆ бꙋ́дꙋчи бїе́мъ, нано́ситъ рꙋко́ю ѹ҆да́ръ въ нѣ́кое ѻ҆па́сное мѣ́сто. И҆́бо є҆ди́ножды ꙗ҆́ростїю ѡ҆б̾ѧ́тый и҆ стремле́нїю гнѣ́ва преда́вшїйсѧ, во вре́мѧ стра́сти не прїе́млетъ въ ѹ҆́мъ ничегѡ̀ могꙋ́щагѡ пресѣщѝ ѕло̀. И҆ та́къ ѹ҆бі́йство, происше́дшее ѿ сопротивобо́рства, приписꙋ́етсѧ дѣ́йствїю произво́ла, а҆ не слꙋ́чаю. Невѡ́льныѧ же ѹ҆бі́йства и҆мѣ́ютъ и҆звѣ́стные при́знаки, когда̀ кто̀, и҆мѣ́ѧ въ намѣ́ренїи нѣ́что дрꙋго́е, слꙋча́йнѡ ѹ҆чини́тъ тѧ́жкое ѕло̀. И҆з̾ си́хъ во́льное ѹ҆бі́йство тре́бꙋетъ троѧ́кагѡ протѧже́нїѧ вре́мени длѧ тѣ́хъ, кото́рые ѡ҆браще́нїемъ врачꙋ́ютъ произво́льное престꙋпле́нїе. Длѧ ни́хъ полага́етсѧ трѝ девѧтилѣ́тїѧ, съ назначе́нїемъ по девѧтѝ лѣ́тъ на ка́ждый сте́пень покаѧ́нїѧ. Ка́ющїйсѧ да проведе́тъ девѧтилѣ́тнее вре́мѧ въ соверше́нномъ ѿлꙋче́нїи, съ прегражде́нїемъ є҆мꙋ̀ вхо́да въ цр҃ковь. Сто́лькѡ же дрꙋги́хъ лѣ́тъ да пребꙋ́детъ въ сте́пени слꙋ́шающихъ, сподоблѧ́ѧсь то́кмѡ слꙋ́шанїѧ ѹ҆чи́телей и҆ писа́нїй: въ тре́тїемъ же девѧтилѣ́тїи да мо́литсѧ съ припа́дающими въ покаѧ́нїи, посе́мъ да пристꙋпа́етъ къ ѡ҆бще́нїю ст҃ы́хъ та̑инъ. Ꙗ҆́вно же є҆́сть, ꙗ҆́кѡ и҆ за таковы́мъ то́ же наблюде́нїе и҆мѣ́ти бꙋ́детъ домострои́тельствꙋющїй въ це́ркви: и҆ по ѹ҆смотре́нїю ѡ҆браще́нїѧ сократи́тсѧ длѧ негѡ̀ продолже́нїе є҆пїтїмїѝ, та́къ что̀, вмѣ́стѡ девѧтѝ, на ка́ждый сте́пень покаѧ́нїѧ поло́жатсѧ и҆лѝ ѻ҆́смь, и҆лѝ се́дмь, и҆лѝ ше́сть, и҆лѝ то́кмѡ пѧ́ть лѣ́тъ, а҆́ще вели́костїю покаѧ́нїѧ ѹ҆прежда́етъ ѻ҆́нъ вре́мѧ, и҆ ре́вностїю въ и҆справле́нїи себѧ̀ превосхо́дитъ тѣ́хъ, ко́и въ продолжи́тельное вре́мѧ ме́нѣе дѣ́ѧтельнѡ ѡ҆чища́ютъ себѧ̀ ѿ скве́рнъ. Нево́льное же ѹ҆бі́йство при́знано досто́йнымъ снисхожде́нїѧ, но не похва́льнымъ. Сїѐ сказа́лъ ꙗ҆́, дабы̀ ꙗ҆́внымъ сотвори́ти, ꙗ҆́кѡ а҆́ще кто̀, хотѧ̀ нево́льнѡ, бꙋ́детъ ѡ҆скверне́нъ ѹ҆бі́йствомъ, такова́го, ка́къ ѹ҆жѐ содѣ́лавшагосѧ нечи́стымъ чрез̾ нечи́стое дѣ́ло, пра́вило призна́ло недосто́йнымъ свѧще́нническїѧ благода́ти. Коли́кое же вре́мѧ назна́чено длѧ ѡ҆чище́нїѧ про́стѡ блꙋда̀, толи́кое же заблагоразсꙋждено̀ положи́ти и҆ длѧ нево́льныхъ ѹ҆бі́йцъ, прито́мъ съ разсмотрѣ́нїемъ и҆ здѣ́сь расположе́нїѧ ка́ющагѡсѧ. Таки́мъ ѻ҆́бразомъ, а҆́ще бꙋ́детъ и҆́стинное ѡ҆браще́нїе, то да не соблюда́етсѧ число̀ лѣ́тъ, но съ сокраще́нїемъ вре́мени да веде́тсѧ ка́ющїйсѧ къ возвраще́нїю въ цр҃ковь и҆ къ прича́стїю ст҃ы́хъ та̑инъ. А҆́ще же кто̀, не и҆спо́лнивъ вре́мени покаѧ́нїѧ, ѡ҆предѣле́ннагѡ пра́вилами, ѿхо́дитъ ѿ жи́зни: то человѣколю́бїе ѻ҆ц҃є́въ повелѣва́етъ, да причасти́тсѧ ст҃ы́хъ та̑инъ, и҆ да не без̾ напꙋ́тствїѧ ѿпꙋще́нъ бꙋ́детъ въ ѻ҆́ное послѣ́днее и҆ да́льнее стра́нствїе. Но а҆́ще причасти́вшись ст҃ы́хъ та̑инъ, па́ки возврати́тсѧ къ жи́зни: да ѡ҆жида́етъ и҆сполне́нїѧ назна́ченнагѡ вре́мени, находѧ́сѧ на то́мъ сте́пени, на кото́ромъ бы́лъ пре́жде да́ннагѡ є҆мꙋ̀, по нꙋ́ждѣ, прїѡбще́нїѧ.

## Пра́вило ѕ҃.

<red>Д</red>рꙋгі́й же ви́дъ і҆дѡлослꙋже́нїѧ, и҆́бо та́къ ст҃ы́й а҆по́столъ нарица́етъ любостѧжа́нїе <rubric class="inline">(Колос. гл. г҃, ст. є҃.)</rubric>, не зна́ю, ка́къ ѡ҆пꙋсти́ли ѻ҆тцы̀ на́ши без̾ ѹ҆каза́нїѧ врачева́нїѧ. Сїѐ ѕло̀ мни́тсѧ бы́ти болѣ́знїю дꙋшѝ въ троѧ́комъ ѿноше́нїи: и҆́бо ра́зꙋмъ, погрѣша́ѧ въ сꙋжде́нїи ѡ҆ добрѣ̀, мечта́етъ, а҆́ки бы добро̀ находи́лось въ веществѣ̀, и҆ не взира́етъ къ красотѣ̀ невеще́ственной: вожделѣ́нїе стреми́тсѧ до́лꙋ, ѿпа́даѧ ѿ и҆́стиннѡ вожделѣ́ннагѡ: и҆ сварли́вое, и҆ раздражи́тельное расположе́нїе дꙋшѝ мно́гїе длѧ себѧ̀ слꙋ́чаи прїе́млетъ ѿ сеѧ̀ вины̀. И҆ воѻбщѐ мо́жно рещѝ, ꙗ҆́кѡ такова́ѧ болѣ́знь соѿвѣ́тствꙋетъ а҆по́стольскомꙋ ѡ҆писа́нїю любостѧжа́нїѧ. И҆́бо бж҃е́ственный а҆по́столъ призна́лъ ѻ҆́нꙋю не то́кмѡ і҆дѡлослꙋже́нїемъ, но и҆ ко́рнемъ всѣ́хъ ѕѡ́лъ <rubric class="inline">(а҃ тїм. гл. ѕ҃, ст. і҃.)</rubric>. Но ѻ҆дна́кѡ се́й ви́дъ грѣха̀ ѡ҆пꙋ́щенъ без̾ ѻ҆со́багѡ разсмотрѣ́нїѧ и҆ врачева́нїѧ: ѿ чегѡ̀ недꙋ́гъ се́й ѹ҆множа́етсѧ въ цр҃квахъ, и҆ никто̀ не и҆спы́тываетъ прїе́млемыхъ въ кли́ръ, не ѡ҆скверни́лись ли ѻ҆нѝ си́мъ ви́домъ і҆дѡлослꙋже́нїѧ. Впро́чемъ поели́кꙋ ѻ҆тцы̀ на́ши не ѹ҆помѧнꙋ́ли ѡ҆ се́мъ, то полага́емъ доста́точнымъ врачева́ти сїѐ, коли́кѡ мо́жно, всенаро́днымъ сло́вомъ ѹ҆че́нїѧ, и҆ недꙋ́ги любостѧжа́нїѧ, ка́кбы нѣ́кїѧ болѣ̑зни ѿ и҆збы́тка вла́гъ, ѡ҆чища́ти разсꙋжде́нїемъ. То́кмѡ татьбꙋ̀, гробокопа́тельство и҆ свѧтота́тство почита́емъ тѧ́жкою болѣ́знїю, потомꙋ̀ что̀ таково̀ ѹ҆ на́съ ѡ҆ се́мъ прее́мственное ѿ ѻ҆тцє́въ преда́нїе. И҆ по бж҃е́ственномꙋ писа́нїю, къ числꙋ̀ возбране́нныхъ дѣ́лъ принадлежи́тъ ли́хва и҆ ро́стъ, и҆ прїѡбще́нїе къ своемꙋ̀ стѧжа́нїю чꙋжа́гѡ, чрез̾ нѣ́кое преѡблада́нїе, хотѧ́ бы то̀ бы́ло под̾ ви́домъ догово́ра. И҆ та́къ поели́кꙋ на́ше мнѣ́нїе не толи́кѡ досто́йно вѣ́ры, что́бы и҆мѣ́ло вла́сть сво́йственнꙋю пра́виламъ: то къ рече́нномꙋ ѹ҆жѐ присоедини́мъ сꙋжде́нїе, по пра́виламъ ѡ҆ веща́хъ безспо́рнѡ возбране́нныхъ. Татьба̀ раздѣлѧ́етсѧ на разбо́йничество и҆ подкопа́нїе, цѣ́ль тогѡ̀ и҆ дрꙋга́гѡ є҆ди́на, ѿѧ́тїе чꙋжда́гѡ: но междꙋ̀ ѻ҆́ными є҆́сть вели́кое разли́чїе въ расположе́нїи дꙋ́ха. И҆́бо разбо́йникъ, длѧ достиже́нїѧ своегѡ̀ намѣ́ренїѧ, ѹ҆потреблѧ́етъ и҆ человѣкоꙋбі́йство, и҆ къ семꙋ̀ прїꙋготовлѧ́етсѧ и҆ ѻ҆рꙋ́жїемъ, и҆ ско́пищемъ подо́бныхъ себѣ̀, и҆ спосо́бностїю мѣ́стъ: почемꙋ̀ таковы́й подлежи́тъ сꙋдꙋ̀ человѣкоꙋбі́йцъ, а҆́ще чрез̾ покаѧ́нїе къ цр҃кви бж҃їей возврати́тсѧ. А҆ присво́ившїй себѣ̀ чꙋжо́е чрез̾ та́йное похище́нїе, и҆ пото́мъ чрез̾ и҆́сповѣдь грѣ́хъ сво́й ѡ҆б̾ѧви́вшїй свѧще́нникꙋ, да врачꙋ́етъ недꙋ́гъ ѹ҆пражне́нїемъ противополо́жнымъ свое́й стра́сти: то́ є҆сть, раздаѧ́нїемъ и҆мѣ́нїѧ ни́щымъ, да расточи́въ то̀, что̀ и҆мѣ́етъ, пока́жетъ себѧ̀ ѡ҆чи́щеннымъ ѿ болѣ́зни любостѧжа́нїѧ. Не и҆мѣ́ющемꙋ же ничегѡ̀ кро́мѣ тѣ́ла, повелѣва́етъ а҆по́столъ тѣле́снымъ трꙋдо́мъ стра́сть ѻ҆́нꙋю врачева́ти. Повелѣ́нїе сїѐ чита́етсѧ та́кѡ: крады́й ктомꙋ̀ да не кра́детъ, но па́че да трꙋжда́етсѧ, дѣ́лаѧ благо́е, да и҆́мать подаѧ́ти тре́бꙋющемꙋ <rubric class="inline">(Є҆фес. гл. д҃, ст. к҃и.)</rubric>.

## Пра́вило з҃.

<red>И҆</red> са́мое гробокопа́тельство раздѣлѧ́етсѧ на прости́тельное и҆ непрости́тельное. И҆́бо а҆́ще кто̀ щадѧ̀ че́сть ме́ртвыхъ, и҆ не каса́ѧсь сокры́тагѡ во гро́бѣ тѣ́ла, да не ꙗ҆́витсѧ пред̾ со́лнцемъ неблагоѻбра́зїе є҆стества̀, нѣ́которые ка́мни, на гро́бѣ положе́нные, ѹ҆потреби́тъ на како́е либо построе́нїе: сїѐ, хотѧ̀ и҆ не похва́льно, впро́чемъ по ѻ҆быкнове́нїю сдѣ́лалось прости́тельнымъ, когда̀ ѻ҆́ное вещество̀ бꙋ́детъ ѡ҆бращено̀ на нѣ́что лꙋ́чшее и҆ ѻ҆бщеполе́знѣйшее. А҆ и҆стѧ́зывати пра́хъ тѣ́ла разрѣши́вшагѡсѧ въ зе́млю, и҆ подви́гнꙋти кѡ́сти въ наде́ждѣ прїѡбрѣстѝ нѣ́кое ѹ҆краше́нїе, зако́панное съ ѹ҆ме́ршимъ, сїѐ подлежи́тъ тако́мꙋ же сꙋдꙋ̀, ка́къ и҆ просты́й блꙋ́дъ, съ соблюде́нїемъ разли́чїѧ, пока́заннагѡ въ пред̾идꙋ́щемъ сло́вѣ, то́ є҆сть, да ѹ҆сма́триваетъ предстоѧ́тель цѣле́нїе врачꙋ́емагѡ и҆з̾ са́магѡ житїѧ̀ є҆гѡ̀ та́къ, что̀ мо́жетъ сократи́ти продолже́нїе є҆пїтїмїѝ, ѡ҆предѣле́нное пра́вилами.

## Пра́вило и҃.

<red>С</red>вѧтота́тство въ ветхозавѣ́тномъ писа́нїи при́знано досто́йнымъ не ме́ньшагѡ ѡ҆сꙋжде́нїѧ, ка́къ ѹ҆бі́йство. И҆́бо и҆ ѡ҆бличе́нный въ ѹ҆бі́йствѣ, и҆ похи́тившїй посвѧще́нное бг҃ꙋ, ра́внѡ подлежа́ли побїе́нїю ка́мнѧми <rubric class="inline">(І҆исꙋ́с. наѵ. гл. з҃.)</rubric>. Въ цр҃ко́вномъ же ѻ҆быкнове́нїи, не вѣ́даю ка́кѡ. послѣ́довало нѣ́которое снисхожде́нїе, и҆ послабле́нїе, и҆ ѡ҆чище́нїе недꙋ́га сегѡ̀ при́нѧто бо́лѣе ле́гкое. И҆́бо преда́нїемъ ѻ҆те́ческимъ ѡ҆предѣлена̀ таковы̑мъ є҆пїтїмїѧ̀ на ме́ньшее вре́мѧ, не́жели за прелюбодѣѧ́нїе. Во всѧ́комъ же ро́дѣ престꙋпле́нїѧ, пре́жде всегѡ̀ смотрѣ́ти до́лжно, каково̀ расположе́нїе врачꙋ́емагѡ, и҆ ко ѹ҆врачева́нїю доста́точнымъ почита́ти не вре́мѧ, (и҆́бо како́е и҆сцѣле́нїе мо́жетъ бы́ти ѡ҆ вре́мени;) но произволе́нїе тогѡ̀, кото́рый врачꙋ́етъ себѧ̀ покаѧ́нїемъ. Сїѐ тебѣ̀, человѣ́че бж҃їй, со мно́гимъ тща́нїемъ собра́въ и҆з̾ тогѡ̀, что̀ и҆мѣ́емъ въ рꙋка́хъ, со тща́нїемъ посыла́емъ, поели́кꙋ до́лжно послꙋ́шнꙋ бы́ти повелѣ́нїѧмъ бра́тїй. Ты́ же не престава́й приноси́ти бг҃ꙋ ѻ҆бы́чныѧ ѡ҆ на́съ моли̑твы: и҆́бо ты̀ до́лженъ, ка́къ благомы́слѧщїй сы́нъ, по бз҃ѣ роди́вшаго тебѧ̀ пита́ти въ ста́рости твои́ми моли́твами, по за́повѣди, повелѣва́ющей чти́ти роди́телей, да бла́го тѝ бꙋ́детъ, и҆ долголѣ́тенъ бꙋ́деши на землѝ <rubric class="inline">(И҆сх. гл. к҃, ст. в҃і.)</rubric>. Вѣ́рно же то̀, ꙗ҆́кѡ прїи́мешь писа́нїе сїѐ, ка́къ зна́менїе свѧще́нное, и҆ не пре́зришь да́ра, хотѧ́ бы ѻ҆́нъ бы́лъ и҆ ни́же твоегѡ̀ высо́кагѡ дꙋ́ха.
