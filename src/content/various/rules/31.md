---
title: "Тогѡ́ же къ томꙋ́ же канонї́ческое посла́нїе второ́е"
navigation:
  key: various-rules-31
  title: "Тогѡ́ же къ томꙋ́ же канонї́ческое посла́нїе второ́е"
  parent: various-rules
  order: 31
type: "various"
---

# Тогѡ́ же къ томꙋ́ же канонї́ческое посла́нїе второ́е

<rubric>Предисло́вїе.</rubric>

<red>Д</red>авнѡ̀ написа́въ ѿвѣ́ты на вопрошє́нїѧ, предложе́нныѧ мнѣ̀ ѿ твоегѡ̀ благоче́стїѧ, не посла́лъ ꙗ҆́ сегѡ̀ писа́нїѧ, бы́въ ѹ҆де́ржанъ, ча́стїю болѣ́знїю продолжи́тельною и҆ ѻ҆па́сною, ча́стїю же недоста́ткомъ слꙋжа́щихъ. И҆́бо не мно́гѡ ѹ҆ на́съ люде́й и҆ зна́ющихъ пꙋ́ть, и҆ гото́выхъ на таковы́ѧ послꙋша̑нїѧ. Посемꙋ̀ ѹ҆зна́въ причи́ны замедле́нїѧ, да́й на́мъ проще́нїе въ ѻ҆́номъ. Ѹ҆диви́лсѧ же ꙗ҆́ твое́й любвѝ къ ѹ҆че́нїю, и҆ кꙋ́пнѡ твоемꙋ̀ смиренномꙋ́дрїю. И҆́бо ты̀ хо́щешь ѹ҆чи́тисѧ, когда̀ тебѣ̀ ввѣ́ренъ чи́нъ ѹ҆ча́щагѡ, и҆ прито́мъ ѹ҆чи́тисѧ ѿ на́съ, когда̀ ѹ҆ на́съ нѣ́тъ ничегѡ̀ вели́кагѡ, въ ѿноше́нїи къ позна́нїю. Ѻ҆дна́кѡ, поели́кꙋ ты̀, ра́ди стра́ха бж҃їѧ, не ѿрека́ешьсѧ твори́ти дѣ́ло, кото́рое не легкѡ̀ содѣ́лалосѧ бы ѿ дрꙋга́гѡ: то должны̀ и҆ мы̀ твоемꙋ̀ расположе́нїю и҆ благо́мꙋ тща́нїю споспѣ́шествовати, да́же па́че си́лы.

## Пра́вило з҃і.

<red>В</red>опроша́лъ ты̀ на́съ ѡ҆ пресвѵ́терѣ вїано́рѣ, мо́жетъ ли ѻ҆́нъ при́нѧтъ бы́ти въ кли́ръ, по́слѣ да́нной и҆́мъ клѧ́твы; По́мню, ꙗ҆́кѡ длѧ а҆нтїохі́йскагѡ кли́ра ѹ҆жѐ и҆зложи́лъ ꙗ҆́ нѣ́кое ѻ҆́бщее ѡ҆предѣле́нїе ѡ҆ всѣ́хъ клѧ́вшихсѧ кꙋ́пнѡ съ ни́мъ, то́ є҆сть, да ѹ҆странѧ́ютсѧ ѻ҆нѝ ѿ всенаро́дныхъ собра́нїй, ча́стнѡ же да дѣ́йствꙋютъ пресвѵ́терски. Си́мъ са́мымъ и҆ є҆мꙋ̀ дае́тсѧ разрѣше́нїе длѧ є҆гѡ̀ слꙋже́нїѧ: потомꙋ̀ что̀ свѧще́нство є҆гѡ̀ не въ а҆нтїохі́и, но во і҆коні́и, кото́рꙋю, ка́къ ты̀ на́мъ писа́лъ, ѻ҆́нъ и҆збра́лъ длѧ жи́тельства, вмѣ́стѡ а҆нтїохі́и. И҆ та́къ мо́жетъ при́нѧтъ бы́ти ѻ҆́ный мꙋ́жъ: то́кмѡ твоѐ благоче́стїе да востре́бꙋетъ ѿ негѡ̀ раска́ѧнїѧ въ поползнове́нности къ клѧ́твѣ, кото́рꙋю ѻ҆́нъ да́лъ человѣ́кꙋ невѣ́рномꙋ, не возмо́гши понестѝ безпоко́йства ѿ ѻ҆́нагѡ ма́лагѡ бѣ́дствїѧ.

## Пра́вило и҃і.

<red>Ѡ҆</red> па́дшихъ дѣ́вахъ, ѡ҆бѣща́вшихсѧ гдⷭ҇ꙋ въ чистотѣ̀ жи́ти, но пото́мъ впа́дшихъ въ плотскі́ѧ стра̑сти и҆ ѻ҆бѣ́ты своѝ нарꙋ́шившихъ, ѻ҆тцы̀ на́ши, про́стѡ и҆ кро́ткѡ снисходѧ̀ къ не́мощамъ поползнꙋ́вшихсѧ, законоположи́ли: прїима́ти и҆̀хъ по проше́ствїи го́да, ѹ҆чредѧ̀ сїѐ по примѣ́рꙋ двоебра́чныхъ. Но поели́кꙋ, бл҃года́тїю хрⷭ҇то́вою, це́рковь съ тече́нїемъ вре́мени стано́витсѧ крѣпча́йшею, и҆ чи́нъ дѣ́въ ны́нѣ ѹ҆множа́етсѧ: то мни́тсѧ мнѣ̀, ꙗ҆́кѡ подоба́етъ съ то́чностїю вника́ти въ дѣ́ло, по са́момꙋ ѡ҆ не́мъ понѧ́тїю ѻ҆чеви́дное, и҆ въ ра́зꙋмъ писа́нїѧ, кото́рый мо́жно ѡ҆брѣстѝ по заключе́нїю. И҆́бо вдо́вство ни́же дѣ́вства: посемꙋ̀ и҆ грѣ́хъ вдови́цъ мно́гѡ ле́гче грѣха̀ дѣ́въ. Посмо́тримъ, что̀ пи́сано па́ѵломъ къ тїмоѳе́ю: ю҆́ныхъ же вдови́цъ ѿрица́йсѧ: є҆гда́ бо разсвирѣ́пѣютъ проти́вꙋ хрⷭ҇та̀, посѧга́ти хотѧ́тъ, и҆мꙋ́щыѧ грѣ́хъ, ꙗ҆́кѡ пе́рвыѧ вѣ́ры ѿверго́шасѧ <rubric class="inline">(а҃ тїм. гл. є҃, ст. а҃і, в҃і.)</rubric>. И҆ та́къ є҆́стьли вдови́ца подлежи́тъ тѧгча́йшемꙋ ѡ҆сꙋжде́нїю, ка́къ бы ѿве́ргшаѧ вѣ́рꙋ во хрⷭ҇та̀: то что̀ до́лжно на́мъ заключа́ти ѡ҆ дѣ́вѣ, кото́раѧ є҆́сть невѣ́ста хрⷭ҇то́ва, и҆ сосꙋ́дъ свѧты́й, посвѧще́нный гдⷭ҇ꙋ; Вели́къ грѣ́хъ, когда̀ и҆ раба̀, преда́въ себѧ̀ та́йномꙋ бра́кꙋ, напо́лнитъ до́мъ развра́томъ, и҆ хꙋды́мъ житїе́мъ ѡ҆скорблѧ́етъ стѧжа́вшаго є҆ѐ: но гора́здѡ тѧгча́е то̀, когда̀ невѣ́ста содѣ́лаетсѧ прелюбодѣ́йцею, и҆ ѡ҆безче́стивъ сою́зъ сво́й съ женихо́мъ, преда́стъ себѧ̀ неѡбꙋ́зданномꙋ сладостра́стїю. И҆ та́къ вдови́ца ѡ҆сꙋжда́етсѧ, ка́къ растлѣ́ннаѧ раба̀, а҆ дѣ́ва подлежи́тъ ѡ҆сꙋжде́нїю прелюбодѣ́йцы. Ка́къ совокꙋплѧ́ющагосѧ съ чꙋже́ю жено́ю называ́емъ прелюбодѣ́емъ, и҆ не пре́жде прїе́млемъ въ ѻ҆бще́нїе, ра́звѣ когда̀ преста́нетъ ѿ грѣха̀: таковы́мъ же ѻ҆́бразомъ да постꙋпа́емъ и҆ съ пое́мшимъ дѣ́вꙋ. Потре́бно же на́мъ тепе́рь и҆з̾ѧви́ти то̀, что̀ дѣ́вою и҆менꙋ́етсѧ доброво́льнѡ посвѧти́вшаѧ себѧ̀ гдⷭ҇ꙋ, ѿре́кшаѧсѧ ѿ бра́ка и҆ предпоче́тшаѧ жи́ти во ѡ҆свѧще́нїи. Ѻ҆бѣ́ты же тогда̀ признае́мъ дѣйстви́тельными, когда̀ во́зрастъ дости́гъ соверше́ннагѡ ра́зꙋма: и҆́бо дѣ́тскїѧ слова̀ въ се́мъ дѣ́лѣ не подоба́етъ почита́ти соверше́ннѡ тве́рдыми. Но и҆мѣ́ющꙋю бо́лѣе шестина́десѧти и҆лѝ седмина́десѧти лѣ́тъ во́зраста, и҆мѣ́ющꙋю вла́сть над̾ свои́ми помышле́нїѧми, до́лгѡ и҆спытꙋ́емꙋю и҆ пребы́вшꙋю тве́рдою въ намѣ́ренїи и҆ съ моле́нїемъ просѧ́щꙋю ѡ҆ свое́мъ принѧ́тїи, подоба́етъ наконе́цъ прїима́ти въ чи́нъ дѣ́въ, и҆ ѻ҆бѣ́тъ таковы́ѧ ѹ҆твержда́ти, и҆ за нарꙋше́нїе нака́зывати неѿмѣ́ннѡ. И҆́бо мно́гихъ роди́тели, и҆ бра́тїѧ, и҆ нѣ́кїе и҆з̾ ро́дственникѡвъ, пре́жде соверше́ннагѡ во́зраста, приво́дѧтъ, не по со́бственномꙋ и҆́хъ стремле́нїю къ безбра́чїю, но промышлѧ́ѧ чрез̾ то̀ длѧ себѧ̀ нѣ́что жите́йское: таковы́хъ не до́лжно легкѡ̀ прїима́ти, доко́лѣ не ѹ҆зна́емъ ꙗ҆́снѡ со́бственнагѡ и҆́хъ расположе́нїѧ.

## Пра́вило ѳ҃і.

<red>Ѻ҆</red>бѣ́тѡвъ мꙋже́й не зна́емъ и҆ны́хъ, ка́къ ра́звѣ, кото́рые причи́слили себѧ̀ къ чи́нꙋ мона́шествꙋющихъ, кото́рые молча́нїемъ показꙋ́ютъ, ꙗ҆́кѡ прїе́млютъ безбра́чїе. Но и҆ длѧ си́хъ прили́чнымъ бы́ти мню̀ предвари́тельнѡ, да вопроша́ютсѧ, и҆ да прїе́млетсѧ ѿ ни́хъ ꙗ҆́сный ѻ҆бѣ́тъ дѣ́вства: и҆ а҆́ще совратѧ́тсѧ къ плотоꙋго́дномꙋ и҆ сладостра́стномꙋ житїю̀: да подпадꙋ́тъ є҆пїтїмїѝ, положе́нной длѧ любодѣ́йствꙋющихъ.

## Пра́вило к҃.

<red>А҆́</red>ще котѡ́рыѧ и҆з̾ же́нскагѡ по́ла, бы́вши въ є҆́реси, да́ли ѻ҆бѣ́тъ дѣ́вства, но пото́мъ и҆збра́ли бра́къ: ѡ҆ таковы́хъ мню̀, ꙗ҆́кѡ не подоба́етъ ѡ҆сꙋжда́ти и҆̀хъ: є҆ли̑ка бо зако́нъ глаго́летъ, сꙋ́щымъ въ зако́нѣ глаго́летъ <rubric class="inline">(Рим. гл. г҃, ст. ѳ҃і.)</rubric>. Но тѣ̀, котѡ́рыѧ є҆щѐ не взѧ́ли на себѧ̀ и҆́га хрⷭ҇то́ва, не зна́ютъ и҆ законоположе́нїѧ гдⷭ҇нѧ. Посемꙋ̀ ѻ҆нѣ̀ мо́гꙋтъ со всѣ́ми прїе́млемы бы́ти въ цр҃ковь, и҆ полꙋча́ютъ въ се́мъ слꙋ́чаѣ проще́нїе, чрез̾ принѧ́тїе вѣ́ры во хрⷭ҇та̀, и҆ воѻбщѐ всѐ, содѣ́ланное въ житїѝ ѡ҆глаше́нныхъ, не подверга́етсѧ и҆стѧза́нїю. Ꙗ҆́вно же є҆́сть, ꙗ҆́кѡ цр҃ковь не прїе́млетъ таковы́хъ без̾ креще́нїѧ: посемꙋ̀ неѡбходи́мѣйшꙋю длѧ ни́хъ потре́бность составлѧ́ютъ преимꙋ́щества возрожде́нїѧ.

## Пра́вило к҃а.

<red>А҆́</red>ще мꙋ́жъ, сожи́тельствꙋѧ женѣ̀, и҆ пото́мъ не дово́льствꙋѧсѧ бра́комъ, впаде́тъ въ блꙋ́дъ: такова́го почита́емъ блꙋднико́мъ, и҆ надо́лгѡ ѡ҆ставлѧ́емъ є҆го̀ под̾ є҆пїтїмїе́ю. Впро́чемъ не и҆мѣ́емъ пра́вила подверга́ти є҆го̀ винѣ̀ прелюбодѣѧ́нїѧ, а҆́ще грѣ́хъ содѣ́ланъ съ свобо́дною ѿ бра́ка. И҆́бо рече́но: прелюбодѣ́йца сквернѧ́щисѧ ѡ҆скверни́тсѧ, и҆ къ мꙋ́жꙋ своемꙋ̀ не возврати́тсѧ <rubric class="inline">(І҆ерем. гл. г҃, ст. а҃.)</rubric>. та́кожде: держа́щїй прелюбодѣ́йцꙋ безꙋ́менъ и҆ нечести́въ <rubric class="inline">(При́тч. гл. и҃і, ст. к҃г.)</rubric>. Но соблꙋди́вшїй не ѿлꙋча́етсѧ ѿ сожи́тельства съ жено́ю свое́ю, и҆ жена̀ должна̀ принѧ́ти мꙋ́жа своего̀, ѡ҆браща́ющагосѧ ѿ блꙋда̀: но мꙋ́жъ ѡ҆скверне́ннꙋю женꙋ̀ и҆згонѧ́етъ и҆з̾ своегѡ̀ до́ма. Причи́нꙋ семꙋ̀ да́ти не легко̀, но та́кѡ при́нѧто въ ѻ҆бы́чай.

## Пра́вило к҃в.

<red>И҆</red>мѣ́ющихъ же́нъ, посре́дствомъ похище́нїѧ, а҆́ще ѡ҆брꙋче́нныхъ дрꙋги́мъ ѿто́ргли, не пре́жде подоба́етъ прїима́ти на покаѧ́нїе, ра́звѣ когда̀ ѻ҆нѣ̀ взѧ́ты бꙋ́дꙋтъ ѿ ни́хъ, и҆ пре́жде ѡ҆брꙋчи́вшымсѧ съ ни́ми предоста́влена бꙋ́детъ вла́сть, и҆лѝ взѧ́ти и҆̀хъ, а҆́ще восхотѧ́тъ, и҆лѝ ѿпꙋсти́ти. А҆́ще же кто̀ похи́титъ неѡбрꙋче́ннꙋю: то надлежи́тъ ѿѧ́ти є҆ѐ, возврати́ти ро́дственникамъ, и҆ преда́ти во́лѣ сво́йственникѡвъ, бꙋ́дꙋтъ ли то̀ роди́тели, бра́тїѧ, и҆лѝ и҆ны́е попечи́тели ѡ҆ дѣви́цѣ: и҆ а҆́ще соизво́лѧтъ ѿда́ти є҆мꙋ̀, то тве́рдо да бꙋ́детъ сожи́тїе: а҆́ще же не согласѧ́тсѧ, то да не принꙋжда́ютсѧ. Взѧ́вшїй женꙋ̀, по растлѣ́нїи є҆ѧ̀, и҆лѝ та́йномъ, и҆лѝ наси́льственномъ, непремѣ́ннѡ до́лженъ прїѧ́ти цр҃ко́вное наказа́нїе блꙋда̀. Наказа́нїе же блꙋдника́мъ ѡ҆предѣлено̀ на четы́ре го́да. Въ пе́рвый надлежи́тъ ѹ҆далѧ́ти и҆̀хъ ѿ моли́твъ, и҆ пла́кати и҆̀мъ ѹ҆ двере́й цр҃ко́вныхъ. Во вторы́й прїима́ти и҆̀хъ къ слꙋ́шанїю писа́нїй. Въ тре́тїй къ покаѧ́нїю. Въ четве́ртый къ стоѧ́нїю съ наро́домъ, но ѹ҆де́рживати ѿ прича́стїѧ. Пото́мъ допꙋска́ти и҆̀хъ до причаще́нїѧ свѧты́хъ та̑инъ.

## Пра́вило к҃г.

<red>Ѡ҆</red> пое́млющихъ въ сꙋпрꙋ́жество двꙋ́хъ се́стръ, и҆лѝ сочетава́ющихсѧ съ двꙋмѧ̀ бра́тїѧми, дано̀ ѿ на́съ посла́нїе <rubric class="inline">(Къ дїодѡ́рꙋ та́рскомꙋ. Смотрѝ нижѐ пра́в. п҃з.)</rubric>, ко́егѡ спи́сокъ мы̀ посла́ли къ твоемꙋ̀ благоче́стїю. А҆ взѧ́вшїй женꙋ̀ своегѡ̀ бра́та не пре́жде прїи́метсѧ, ра́звѣ когда̀ ѡ҆ста́витъ є҆ѐ.

## Пра́вило к҃д.

<red>В</red>довꙋ̀, причте́ннꙋю въ число̀ вдови́цъ, то́ є҆сть, ѿ цр҃кви снабдѣва́емꙋю, а҆по́столъ повелѣва́етъ ѡ҆ста́вити без̾ попече́нїѧ, а҆́ще посѧ́гнетъ за мꙋ́жа. А҆ длѧ мꙋ́жа ѡ҆вдовѣ́вшагѡ не положено̀ никако́гѡ зако́на: довлѣ́етъ длѧ негѡ̀ є҆пїтїмїѧ̀ двоебра́чныхъ. Вдова̀ шестидесѧтилѣ́тнѧѧ, а҆́ще па́ки восхо́щетъ сожи́тельствовати мꙋ́жꙋ, да не ѹ҆досто́итсѧ прїѡбще́нїѧ свѧты́ни, доко́лѣ не преста́нетъ ѿ стра́стныѧ нечистоты̀. А҆́ще же, пре́жде шести́десѧти лѣ́тъ, причте́мъ є҆ѐ въ число̀ вдови́цъ, то на́ша вина̀, а҆ не жены̀ сеѧ̀.

## Пра́вило к҃є.

<red>И҆</red>мѣ́ющїй жено́ю растлѣ́ннꙋю ѿ негѡ̀, за растлѣ́нїе да подверга́етсѧ є҆пїтїмїѝ, но да бꙋ́детъ є҆мꙋ̀ позво́лено и҆мѣ́ти є҆ѐ жено́ю.

## Пра́вило к҃ѕ.

<red>Б</red>лꙋ́дъ не є҆́сть бра́къ, и҆ да́же не нача́ло бра́ка. Посемꙋ̀ совокꙋпи́вшихсѧ посре́дствомъ блꙋда̀, лꙋ́чше є҆́сть разлꙋча́ти, а҆́ще возмо́жно. А҆́ще же всемѣ́рнѡ де́ржатсѧ сожи́тїѧ, то да прїи́мꙋтъ є҆пїтїмїю̀ блꙋда̀: но да ѡ҆ста́вѧтсѧ въ сожи́тїи бра́чномъ, да не го́ршее что̀ бꙋ́детъ.

## Пра́вило к҃з.

<red>Ѡ҆</red> пресвѵ́терѣ, по невѣ́дѣнїю ѡ҆бѧза́вшемсѧ непра́вильнымъ бра́комъ, ꙗ҆́ ѡ҆предѣли́лъ, что̀ до́лжно, то́ є҆сть: пресвѵ́терскимъ сѣда́лищемъ пꙋ́сть ѻ҆́нъ по́льзꙋетсѧ, ѿ про́чихъ же дѣ́йствїй пресвѵ́терскихъ да ѹ҆де́ржитсѧ: и҆́бо таково́мꙋ дово́льно проще́нїѧ. Благословлѧ́ти же дрꙋги́хъ, долженствꙋ́ющемꙋ врачева́ти со́бственныѧ ꙗ҆́звы, не подоба́етъ. И҆́бо благослове́нїе є҆́сть преподаѧ́нїе ѡ҆свѧще́нїѧ. Но кто̀ сегѡ̀ не и҆мѣ́етъ, по причи́нѣ грѣха̀ невѣ́дѣнїѧ, то́тъ ка́къ препода́стъ дрꙋго́мꙋ; Тогѡ̀ ра́ди да не благословлѧ́етъ ни всенаро́днѡ, ни ѻ҆со́бь, и҆ тѣ́ла хрⷭ҇то́ва да не раздае́тъ дрꙋги̑мъ, нижѐ и҆но́е слꙋже́нїе да соверша́етъ: но дово́льствꙋѧсѧ свѧщеннослꙋжи́тельскимъ мѣ́стомъ, да пла́четсѧ пред̾ дрꙋги́ми и҆ пред̾ гдⷭ҇емъ, дабы̀ ѿпꙋще́нъ бы́лъ є҆мꙋ̀ грѣ́хъ невѣ́дѣнїѧ.

## Пра́вило к҃и.

<red>С</red>їе́ же досто́йнымъ смѣ́ха мнѣ̀ предста́вилось, ꙗ҆́кѡ нѣ́кто ѡ҆бѣща́лсѧ возде́рживатисѧ ѿ свина́гѡ мѧ́са. Посемꙋ̀ благоволѝ поꙋча́ти таковы́хъ, что́бы возде́рживались ѿ неразсꙋди́тельныхъ заро́кѡвъ и҆ ѻ҆бѣ́тѡвъ, и҆ допꙋстѝ ѹ҆потребле́нїе веще́й нера́знственныхъ. И҆́бо нико́е же созда́нїе бж҃їе ѿме́тно, со благодаре́нїемъ прїе́млемо <rubric class="inline">(а҃ тїм. гл. д҃, ст. д҃.)</rubric>. Посемꙋ̀, ка́къ ѻ҆бѣ́тъ досто́инъ смѣ́ха, то и҆ воздержа́нїе не нꙋ́жно.

## Пра́вило к҃ѳ.

<red>Н</red>ача́льникѡвъ кленꙋ́щихсѧ ѕло̀ сотвори́ти подчинє́ннымъ, весьма̀ нꙋ́жно врачева́ти. Врачева́нїе же и҆́хъ двоѧ́кое: є҆ди́но, ѹ҆чи́ти и҆̀хъ, да не кленꙋ́тсѧ поспѣ́шнѡ, дрꙋго́е же, да не ѡ҆стаю́тсѧ при ѕлы́хъ намѣ́ренїѧхъ. Посемꙋ̀ а҆́ще кто̀ ѹ҆ловле́нъ клѧ́твою къ содѣ́ланїю ѕла̀ дрꙋго́мꙋ: то да принесе́тъ покаѧ́нїе въ де́рзости клѧ́твы, но предло́гомъ благоговѣ́нїѧ къ клѧ́твѣ да не ѹ҆твержда́етъ себѧ̀ въ ѕло́бѣ. Соблюде́нїе клѧ́твы не бы́ло поле́зно и҆́рѡдꙋ, кото́рый, да не нарꙋ́шитъ клѧ́твы, содѣ́лалсѧ ѹ҆бі́йцею проро́ка. Клѧ́тва и҆ воѻбщѐ возбранена̀: кольмѝ па́че дава́емꙋю на ѕло̀ подоба́етъ ѡ҆сꙋжда́ти. Посемꙋ̀ поклѧ́вшїйсѧ до́лженъ и҆спра́вити своѝ мы́сли, а҆ не тща́тисѧ ѹ҆тверди́ти своѐ беззако́нїе. И҆зслѣ́дꙋй подро́бнѣе сїю̀ нелѣ́пость. А҆́ще кто̀ поклѧ́лсѧ вы́колоть глаза̀ своемꙋ̀ бра́тꙋ: добро́ ли бы́ло бы таково́мꙋ привестѝ сїѐ въ и҆сполне́нїе; А҆́ще кто̀ поклѧ́лсѧ ѹ҆би́ти, и҆лѝ воѻбщѐ престꙋпи́ти какꙋ́ю либо за́повѣдь; И҆́бо клѧ́хсѧ и҆ поста́вихъ, не грѣ́хъ содѣ́лати, но сохрани́ти сꙋдьбы̑ пра́вды твоеѧ̀ <rubric class="inline">(Ѱал. ри҃і, ст. р҃ѕ.)</rubric>. Ка́къ за́повѣдь подоба́етъ ѹ҆твержда́ти непрело́жностїю намѣ́ренїй: та́кѡ грѣ́хъ всѧ́чески до́лжно низпроверга́ти и҆ и҆стреблѧ́ти.

## Пра́вило л҃.

<red>Ѡ҆</red> похища́ющихъ же́нъ, мы̀ не и҆мѣ́емъ дре́внѧгѡ пра́вила, но соста́вили со́бственное мнѣ́нїе: и҆ ѻ҆нѝ, и҆ содѣ́йствовавшїе и҆̀мъ да бꙋ́дꙋтъ ѿлꙋчены̀ ѿ ѻ҆́бщихъ моли́твъ на трѝ го́да. Без̾ наси́лїѧ же быва́ющее не подлежи́тъ наказа́нїю, а҆́ще не сопꙋ́тствꙋетъ семꙋ̀ ни растлѣ́нїе, нижѐ татьба̀. Вдова́ же властна̀ сама̀ въ себѣ̀, и҆ ѿ неѧ̀ зави́ситъ послѣ́довати похища́ющемꙋ. На́мъ не до́лжно пещи́сѧ ѡ҆ показꙋ́емыхъ ви́дахъ.

## Пра́вило л҃а.

<red>Ж</red>ена̀ мꙋ́жа ѿлꙋчи́вшагѡсѧ и҆ пребыва́ющагѡ въ без̾извѣ́стности, пре́жде ѹ҆достовѣре́нїѧ ѡ҆ сме́рти є҆гѡ̀ встꙋпи́вшаѧ въ сожи́тїе съ дрꙋги́мъ, прелюбодѣ́йствꙋетъ.

## Пра́вило л҃в.

<red>Т</red>ѣ̀ и҆з̾ кли́ра, кото́рые согрѣши́ли грѣхо́мъ сме́ртнымъ, со сте́пени своегѡ̀ низво́дѧтсѧ, но не лиша́ютсѧ прича́стїѧ кꙋ́пнѡ съ мїрѧ́нами. И҆́бо не ѿмсти́ши за є҆ди́но два́жды <rubric class="inline">(Наꙋ́м. гл. а҃, ст. ѳ҃.)</rubric>.

## Пра́вило л҃г.

<red>Ж</red>ена̀ роди́вшаѧ на пꙋтѝ, и҆ пренебре́гшаѧ рожде́нное, да подлежи́тъ винѣ̀ ѹ҆бі́йства.

## Пра́вило л҃д.

<red>Ж</red>е́нъ прелюбодѣ́йствовавшихъ и҆ и҆сповѣ́давшихсѧ въ то́мъ, по благоче́стїю, и҆лѝ каки́мъ бы то̀ ни бы́ло ѻ҆́бразомъ ѡ҆бличи́вшихсѧ, ѻ҆тцы̀ на́ши запрети́ли ꙗ҆́вными твори́ти, да не подади́мъ причи́ны къ сме́рти ѡ҆бличе́нныхъ: но повелѣ́ли стоѧ́ти и҆̀мъ съ вѣ́рными, без̾ прїѡбще́нїѧ, доко́лѣ не и҆спо́лнитсѧ вре́мѧ покаѧ́нїѧ.

## Пра́вило л҃є.

<red>А҆́</red>ще мꙋ́жъ ѡ҆ста́вленъ жено́ю, то подоба́етъ смотрѣ́ти винꙋ̀ ѡ҆ставле́нїѧ: и҆ а҆́ще ꙗ҆́витсѧ ѻ҆на̀ ѡ҆ста́вившею без̾ причи́ны: то ѻ҆́нъ досто́инъ снизхожде́нїѧ, а҆ ѻ҆на̀ є҆пїтїмїѝ. Снизхожде́нїе же ѡ҆ка́жетсѧ є҆мꙋ̀ въ то́мъ, да бꙋ́детъ въ ѡ҆бще́нїи съ це́рковїю.

## Пра́вило л҃ѕ.

<red>Ж</red>е́ны во́инѡвъ, пребыва́ющихъ въ без̾извѣ́стности, сочета́вшыѧсѧ съ дрꙋги́ми, подлежа́тъ томꙋ́ же сꙋжде́нїю, ка́къ и҆ тѣ̀, ко́и не дожда́лись возвраще́нїѧ ѿсꙋ́тствꙋющихъ мꙋже́й. Впро́чемъ здѣ́сь дѣ́ло досто́йно нѣ́коегѡ снизхожде́нїѧ, поели́кꙋ бо́лѣе вѣроѧ́тно заключе́нїе ѡ҆ сме́рти.

## Пра́вило л҃з.

<red>В</red>стꙋпи́вшїй въ бра́къ, по ѿѧ́тїи ѹ҆ негѡ̀ чꙋ́ждыѧ жены̀, за пе́рвꙋю да бꙋ́детъ ѡ҆бвине́нъ въ прелюбодѣѧ́нїи, а҆ за дрꙋгꙋ́ю непови́ненъ.

## Пра́вило л҃и.

<red>Ѻ҆</red>трокови̑цы, без̾ соизволе́нїѧ ѻ҆тца̀ посѧ́гшыѧ, блꙋдодѣ́йствꙋютъ. По примире́нїемъ съ роди́телѧми дѣ́ло сїѐ мни́тсѧ и҆мѣ́ти врачева́нїе. Впро́чемъ ѻ҆нѣ̀ не то́тчасъ допꙋска́ютсѧ къ прїѡбще́нїю, но запреща́ютсѧ на трѝ лѣ́та.

## Пра́вило л҃ѳ.

<red>Ж</red>ивꙋ́щаѧ съ прелюбодѣ́емъ є҆́сть прелюбодѣ́йца, во всѐ вре́мѧ сожи́тїѧ.

## Пра́вило м҃.

<red>П</red>ро́тивъ во́ли господи́на своегѡ̀, преда́вшаѧ себѧ̀ мꙋ́жꙋ, блꙋдодѣ́йствꙋетъ. А҆́ще по́слѣ сегѡ̀, по дозволе́нїю, по́льзꙋетсѧ бра́комъ: то признае́тсѧ встꙋпи́вшею въ зако́нное сꙋпрꙋ́жество. Посемꙋ̀ пе́рвое є҆́сть блꙋ́дъ, а҆ послѣ́днее бра́къ. И҆́бо ѹ҆слѡ́вїѧ находѧ́щихсѧ въ полновла́стїи дрꙋги́хъ не и҆мѣ́ютъ ничегѡ̀ тве́рдагѡ.

## Пра́вило м҃а.

<red>В</red>о вдовствѣ̀ и҆мѣ́ющаѧ вла́сть въ само́й себѣ̀, мо́жетъ сочета́тисѧ непови́ннѡ, а҆́ще нѣ́тъ никогѡ̀, разлꙋча́ющагѡ сїѐ сожи́тїе. И҆́бо а҆по́столъ ре́къ: а҆́ще ѹ҆́мретъ мꙋ́жъ, свобо́дна є҆́сть, за него́же хо́щетъ, посѧ́гнꙋти, то́чїю ѡ҆ гдⷭ҇ѣ <rubric class="inline">(Ри́м. гл. з҃, ст. в҃. а҃ кор. гл. з҃, ст. л҃ѳ.)</rubric>.

## Пра́вило м҃в.

<red>Б</red>ра́ки, про́тивъ во́ли ѡ҆блада́ющихъ, сꙋ́ть блꙋдодѣѧ̑нїѧ. При жи́зни ѻ҆тца̀, и҆лѝ господи́на, совокꙋплѧ́ющїесѧ не сꙋ́ть без̾ вины̀, доко́лѣ и҆мѣ́ющїе вла́сть над̾ ни́ми не и҆з̾ѧ́вѧтъ согла́сїѧ на и҆́хъ сожи́тїе. И҆́бо тогда̀ сꙋпрꙋ́жество полꙋча́етъ тве́рдость.

## Пра́вило м҃г.

<red>Н</red>ане́сшїй бли́жнемꙋ сме́ртный ѹ҆да́ръ, є҆́сть ѹ҆бі́йца, ѻ҆́нъ ли пе́рвый нане́съ ѹ҆да́ръ, и҆лѝ ѿмща́лъ.

## Пра́вило м҃д.

<red>Д</red>їаконі́сса, соблꙋди́вшаѧ съ ꙗ҆зы́чникомъ, мо́жетъ принѧ́та бы́ти въ ѻ҆бще́нїе моли́твъ, но до прича́стїѧ свѧты́хъ та̑инъ допꙋ́щена бꙋ́детъ въ седмо́е лѣ́то, а҆́ще, то́ є҆сть, въ чистотѣ̀ жи́ти бꙋ́детъ. Ꙗ҆зы́чникъ же, по прїѧ́тїи вѣ́ры, па́ки пристꙋпа́ющїй къ свѧтота́тствꙋ, возвраща́етсѧ чрез̾ то̀ на свою̀ блево́тинꙋ. Посемꙋ̀ мы̀ тѣ́лꙋ дїаконі́ссы, ка́къ ѡ҆свѧще́нномꙋ, не позволѧ́емъ бо́лѣе бы́ти въ плотско́мъ ѹ҆потребле́нїи.

## Пра́вило м҃є.

<red>А҆́</red>ще кто̀, принѧ́въ и҆́мѧ хрїстїа́нина, ѡ҆скорблѧ́етъ хрⷭ҇та̀: таково́мꙋ нѣ́тъ никакі́ѧ по́льзы ѿ наименова́нїѧ.

## Пра́вило м҃ѕ.

<red>С</red>ъ ѡ҆ста́вленнымъ на вре́мѧ свое́ю жено́ю сочета́вшаѧсѧ по невѣ́дѣнїю, пото́мъ, по причи́нѣ возвраще́нїѧ къ немꙋ̀ пе́рвыѧ жены̀, ѿпꙋще́ннаѧ блꙋдодѣ́йствовала чрез̾ таковы́й сою́зъ, впро́чемъ по невѣ́дѣнїю. Посемꙋ̀ бра́къ є҆́й не возбрани́тсѧ: но лꙋ́чше, а҆́ще пребꙋ́детъ та́кѡ.

## Пра́вило м҃з.

<red>Є҆</red>нкраті́ты, саккофо́ры и҆ а҆потакті́ты подлежа́тъ томꙋ́ же сꙋжде́нїю, ка́къ и҆ наватїа́не: и҆́бо ѡ҆ нѣ́которыхъ и҆з̾ си́хъ и҆́здано пра́вило, хотѧ̀ и҆ не є҆диноѻбра́зное, а҆ ѡ҆ дрꙋги́хъ ѹ҆мо́лчано: мы́ же, по ѻ҆дина́комꙋ виносло́вїю, таковы́хъ перекре́щиваемъ. А҆ хотѧ̀ ѹ҆ ва́съ и҆ не принѧ́тъ се́й ѻ҆бы́чай перекре́щиванїѧ, подо́бнѡ ка́къ и҆ ѹ҆ ри́млѧнъ, по нѣ́которомꙋ благоꙋсмотре́нїю: ѻ҆дна́кѡ на́ше виносло́вїе да и҆мѣ́етъ си́лꙋ. Поели́кꙋ є҆́ресь и҆́хъ є҆́сть ка́къ бы ѻ҆́трасль є҆́реси маркїѡні́тѡвъ, гнꙋша́ющихсѧ бра́комъ, ѿвраща́ющихсѧ вїна̀, и҆ созда́нїе бж҃їе скве́рнымъ нарица́ющихъ. Посемꙋ̀ мы̀ не прїе́млемъ и҆́хъ въ це́рковь, а҆́ще не крестѧ́тсѧ на́шимъ креще́нїемъ. И҆́бо да не глаго́лютъ, ꙗ҆́кѡ крести́лисѧ во ѻ҆ц҃а̀ и҆ сн҃а и҆ ст҃а́го дх҃а, когда̀ ѻ҆нѝ, подо́бнѡ маркїѡ́нꙋ и҆ про́чымъ є҆ретїка́мъ, представлѧ́ютъ бг҃а творце́мъ ѕла̀. И҆ та́къ, а҆́ще сїѐ ѹ҆го́дно бꙋ́детъ, то до́лжно собра́тисѧ множа́йшымъ є҆пі́скопамъ, и҆ та́кѡ и҆зложи́ти пра́вило, дабы̀ и҆ дѣ́йствꙋющїй бы́лъ безѻпа́сенъ, и҆ ѿвѣ́тствꙋющїй на вопроше́нїе ѡ҆ таковы́хъ и҆мѣ́лъ достовѣ́рное ѡ҆снова́нїе ѿвѣ́та.

## Пра́вило м҃и.

<red>Ѡ҆</red>ста́вленнаѧ мꙋ́жемъ, по моемꙋ̀ мнѣ́нїю, должна̀ пребы́ти безбра́чною. И҆́бо когда̀ гдⷭ҇ь ре́къ, ꙗ҆́кѡ а҆́ще кто̀ ѿпꙋ́ститъ женꙋ̀ свою̀, ра́звѣ словесѐ любодѣ́йнагѡ, твори́тъ ю҆̀ прелюбодѣ́йствовати <rubric class="inline">(Матѳ. гл. є҃, ст. л҃в.)</rubric>: то назва́въ є҆ѐ прелюбодѣ́йцею, тѣ́мъ са́мымъ воспрети́лъ є҆́й сожи́тїе съ и҆ны́мъ. И҆́бо ка́къ возмо́жно, что́бы мꙋ́жъ бы́лъ пови́ненъ, ка́къ вино́вникъ прелюбодѣ́йства, а҆ жена̀ непови́нна, бы́въ ѿ гдⷭ҇а нарече́на прелюбодѣ́йцею за совокꙋпле́нїе съ и҆ны́мъ мꙋ́жемъ;

## Пра́вило м҃ѳ.

<red>Р</red>астлѣ́нїѧ, быва́ющыѧ наси́лїемъ, да не подверга́ютсѧ ѡ҆бвине́нїю. Посемꙋ̀ и҆ раба̀, а҆́ще наси́лована господи́номъ свои́мъ, не пови́нна.

## Пра́вило н҃.

<red>Н</red>а троебра́чїе нѣ́тъ зако́на: посемꙋ̀ тре́тїй бра́къ не составлѧ́етсѧ по зако́нꙋ. На таковы́ѧ дѣла̀ взира́емъ, ка́къ на нечистѡты̀ въ це́ркви: но всенаро́дномꙋ ѡ҆сꙋжде́нїю ѻ҆́ныхъ не подверга́емъ, ка́къ лꙋ́чшыѧ, не́жели распꙋ́тное любодѣѧ́нїе.
