---
title: "Посла́нїе тара́сїа, свѧтѣ́йшагѡ патрїа́рха кѡнстантїнопо́лѧ, но́вагѡ ри́ма, къ а҆дрїа́нꙋ, па́пѣ дре́внѧгѡ ри́ма"
navigation:
  key: various-rules-52
  title: "Посла́нїе тара́сїа, свѧтѣ́йшагѡ патрїа́рха кѡнстантїнопо́лѧ, но́вагѡ ри́ма, къ а҆дрїа́нꙋ, па́пѣ дре́внѧгѡ ри́ма"
  parent: various-rules
  order: 52
type: "various"
---

# Посла́нїе тара́сїа, свѧтѣ́йшагѡ патрїа́рха кѡнстантїнопо́лѧ, но́вагѡ ри́ма, къ а҆дрїа́нꙋ, па́пѣ дре́внѧгѡ ри́ма

<red>С</red>вѧтѣ́йшемꙋ и҆ блаже́ннѣйшемꙋ бра́тꙋ и҆ сослꙋжи́телю, господи́нꙋ а҆дрїа́нꙋ, па́пѣ дре́внѧгѡ ри́ма, тара́сїй ми́лостїю бж҃їею є҆пі́скопъ кѡнстантїнопо́лѧ, но́вагѡ ри́ма, ѡ҆ гдⷭ҇ѣ ра́доватисѧ.

<red>М</red>ногоча́стнѡ и҆ многоѻбра́знѡ, ѿ є҆ѵангелі́стѡвъ, ѿ а҆по́столѡвъ и҆ ѻ҆тцє́въ, наꙋча́емсѧ несребролюби́вый нра́въ и҆мѣ́ти при посвѧще́нїи въ свѧще́нство, и҆ не взима́ти сребра̀ и҆лѝ зла́та при поставле́нїи всѧ́кагѡ свѧще́ннагѡ мꙋ́жа, ка́къ пока́жемъ въ приложе́нныхъ при се́мъ вы́пискахъ и҆з̾ бж҃е́ственныхъ и҆зрече́нїй писа́нїѧ и҆ ѹ҆че́нїй ѻ҆тцє́въ. И҆́бо возлага́ющїе рꙋ́ки сꙋ́ть слꙋжи́тели дх҃а, а҆ не продаѧ́тели дх҃а. Прїе́млющихъ тꙋ́не благода́ть дх҃а, тꙋ́не преподава́ти ѻ҆́нꙋю заи́мствꙋющымъ ѿ ни́хъ, ѡ҆бѧза́ли прїѧ́вшїе сїю̀ свобо́дꙋ ѿ сло́ва гдⷭ҇нѧ. А҆́ще же кто̀ ѡ҆бличе́нъ бꙋ́детъ, ꙗ҆́кѡ кꙋпи́вшїй зла́томъ: такова́го ѡ҆б̾ѧвлѧ́ютъ и҆зве́рженнымъ ѿ свѧще́ннагѡ чи́на. Поели́кꙋ, хотѧ̀ ѻ҆́нъ и҆ полꙋчи́лъ свѧще́нство по и҆́мени, ѻ҆дна́кѡ сло́во не согласꙋ́етсѧ съ дѣ́ломъ. Никто́же бо мо́жетъ бг҃ꙋ рабо́тати и҆ мамѡ́нѣ, ка́къ и҆з̾ є҆ѵа́нгелїа наꙋча́емсѧ <rubric class="inline">(Матѳ. гл. ѕ҃, ст. к҃д.)</rubric>. И҆ поели́кꙋ мы̀ слы́шимъ бг҃а вопїю́щагѡ чрез̾ проро́ка: свѧще́нницы, глаго́лите въ се́рдце і҆ерꙋсали́мꙋ <rubric class="inline">(И҆са́їи гл. м҃. ст. в҃.)</rubric>, и҆ па́ки ѹ҆грожа́ющагѡ и҆ глаго́лющагѡ: стра́жъ, а҆́ще ѹ҆ви́дитъ ме́чь грѧдꙋ́щь и҆ не вострꙋ́битъ трꙋбо́ю, и҆ лю́дїе не ѡ҆хранѧ́тъ себѐ, и҆ наше́дъ ме́чь во́зметъ ѿ ни́хъ дꙋ́шꙋ, кро́ве ѿ рꙋкѝ стра́жа взыщꙋ̀ <rubric class="inline">(І҆езек. гл. л҃г, ст. ѕ҃.)</rubric>: то мы̀, страша́сь ѡ҆сꙋжде́нїѧ за молча́нїе, возвѣща́емъ всѣ́мъ предстоѧ́телѧмъ на́шихъ церкве́й, дабы̀ со дерзнове́нїемъ, слова́ми бж҃е́ственнагѡ а҆по́стола, моглѝ мы̀ рещѝ: чи́сты є҆смы̀ ѿ кро́ве <rubric class="inline">(Дѣѧ́н. гл. к҃, ст. к҃ѕ.)</rubric> престꙋпа́ющихъ повелѣ́нное пра́вилами, и҆ ѻ҆со́беннѡ рꙋкоположи́вшихъ и҆лѝ рꙋкоположе́нныхъ на мздѣ̀. Бж҃е́ственный а҆по́столъ пе́тръ, ко́егѡ и҆ престо́лъ наслѣ́довала бра́тскаѧ ва́ша свѧты́нѧ, ѿве́ргнꙋлъ таковы́хъ, ꙗ҆́кѡ сѵ́мѡна волхва̀. Посемꙋ̀ мы̀ не коле́блемсѧ возвѣща́ти и҆́стинꙋ, сохранѧ́ѧ и҆ содержа̀ препо́данное на́мъ въ пра́вилахъ свѧты́хъ а҆по́стѡлъ и҆ сла́вныхъ ѻ҆тє́цъ на́шихъ, и҆, а҆́ще что̀ и҆з̾ си́хъ нарꙋ́шили нѣ́кїе, ѿ таковы́хъ ѿвраща́емсѧ. Бра́тское ва́ше свѧщеннолѣ́пное а҆рхїере́йство, и҆справлѧ́ѧ зако́ннѡ и҆ по во́лѣ бж҃їей свѧщеннонача́льственнꙋю до́лжность, стѧжа́ло гро́мкꙋю сла́вꙋ. И҆́бо вели́кїй и҆ пе́рвый а҆рхїере́й хрⷭ҇то́съ бг҃ъ на́шъ ре́къ чрез̾ проро́ка: живꙋ̀ а҆́зъ, то́кмѡ прославлѧ́ющыѧ мѧ̀ просла́влю <rubric class="inline">(а҃ цар. гл. в҃, ст. л҃.)</rubric>. Вѣ́даешь, мꙋ́жъ жела́нїй дꙋхо́вныхъ, что̀ нечести́ваѧ є҆́ресь македо́нїа, и҆ є҆гѡ̀ послѣ́дователей дꙋхобо́рцєвъ, ме́нѣе нестерпи́ма. И҆́бо сїѝ пꙋстосло́вѧтъ, а҆́ки бы ст҃ы́й дх҃ъ є҆́сть творе́нїе и҆ ра́бъ бг҃а и҆ ѻ҆ц҃а̀: а҆ тѣ̀, ка́къ мни́тсѧ, дѣ́лаютъ є҆го̀ свои́мъ рабо́мъ. Поели́кꙋ всѧ́кїй господи́нъ всѐ, что̀ и҆мѣ́етъ, а҆́ще восхо́щетъ, продае́тъ, раба́ ли, и҆лѝ и҆но́е что̀ и҆з̾ стѧжа́нїй свои́хъ: та́кожде и҆ покꙋпа́ющїй, жела́ѧ бы́ти господи́номъ покꙋпа́емагѡ, цѣно́ю сребра̀ прїѡбрѣта́етъ ѻ҆́ное. Таки́мъ ѻ҆́бразомъ творѧ́щїе беззако́нное сїѐ дѣ́ло ѹ҆ничижа́ютъ дх҃а ст҃а́го, согрѣша́ѧ ра́внѡ съ тѣ́ми, ко́и бг҃охꙋ́льнѡ говори́ли, а҆́ки бы хрⷭ҇то́съ и҆згонѧ́лъ де́монѡвъ ѡ҆ веельзевꙋ́лѣ, и҆лѝ справедли́вѣе рещѝ, ѹ҆подоблѧ́ютсѧ і҆ꙋ́дѣ преда́телю, прода́вшемꙋ хрⷭ҇та̀ бг҃оꙋбі́йцємъ і҆ꙋде́ѧмъ за цѣ́нꙋ сребра̀. Поели́кꙋ же дх҃ъ ст҃ы́й є҆диносꙋ́щенъ є҆́сть хрⷭ҇тꙋ̀ бг҃ꙋ на́шемꙋ: то длѧ всѧ́кагѡ ꙗ҆́вно є҆́сть, ꙗ҆́кѡ и҆ сїѝ подве́ргнꙋтсѧ то́й же ѹ҆́части, ка́къ сїѐ дока́зано. И҆ а҆́ще не продае́тсѧ (и҆́бо ꙗ҆́вно, ꙗ҆́кѡ ѿню́дь нѣ́тъ): то несомнѣ́нно, ꙗ҆́кѡ нѣ́тъ въ ни́хъ благода́ти ст҃а́гѡ дх҃а, то́ є҆сть свѧты́ни свѧще́нства, и҆ ѻ҆нѝ не прїѧ́ли и҆ не и҆мѣ́ютъ ѻ҆́ной <rubric class="inline">(а҃ кор. гл. ѳ҃.)</rubric>. И҆́бо да воспомѧ́нꙋтъ свѧта́го петра̀, кото́рый къ покꙋси́вшемꙋсѧ на такꙋ́ю кꙋ́плю глаго́летъ та́кѡ: нѣ́сть тѝ ча́сти, ни жре́бїѧ въ словесѝ се́мъ <rubric class="inline">(Дѣѧ́н. гл. и҃. ст. к҃а.)</rubric>. И҆́бо а҆́ще продае́тсѧ досто́инство свѧще́нства: то коне́чнѡ и҆зли́шни длѧ ни́хъ благочести́вый ѻ҆́бразъ житїѧ̀ и҆ пребыва́нїе въ чистотѣ̀ и҆ добродѣ́тели. И҆зли́шенъ длѧ ни́хъ и҆ па́ѵелъ, бж҃е́ственный а҆по́столъ, наꙋча́ющїй, ꙗ҆́кѡ подоба́етъ є҆пі́скопꙋ бы́ти непоро́чнꙋ, цѣломꙋ́дрꙋ, че́стнꙋ, ѹ҆чи́тельнꙋ, воздержа́тельнꙋ, тре́звенꙋ, держа́щемꙋсѧ и҆́стиннагѡ словесѐ, по ѹ҆че́нїю, да си́ленъ бꙋ́детъ и҆ ѹ҆тѣша́ти во здра́вомъ ѹ҆че́нїи, и҆ проти́вѧщыѧсѧ ѡ҆блича́ти <rubric class="inline">(а҃ тїм. гл. г҃. ст. в҃. ті́т. гл. а҃, ст. ѳ҃.)</rubric>. Сїѐ всѐ стано́витсѧ ненꙋ́жнымъ, а҆́ще продае́тсѧ и҆ покꙋпа́етсѧ свѧще́нство. Нижеслѣ́дꙋющыѧ свѧтои́збранныѧ мѣста̀ показꙋ́ютъ, ꙗ҆́кѡ то́тъ во́все чꙋ́ждъ свѧще́нства, кто̀ когда́ либо дае́тъ и҆лѝ взима́етъ мздꙋ̀, въ како́е бы то̀ ни бы́ло вре́мѧ, пре́жде ли рꙋкоположе́нїѧ, и҆лѝ по́слѣ рꙋкоположе́нїѧ. И҆́бо взима́ти всегда̀ є҆́сть взима́ти. А҆ та́кже воспреща́ютъ и҆ всѣ̀ церкѡ́вныѧ произвѡ́дства за даѧ́нїе де́негъ.

## Пра́вило к҃ѳ ст҃ы́хъ а҆по́стѡлъ.

<red>А҆́</red>ще кто̀ є҆пі́скопъ, и҆лѝ пресвѵ́теръ, и҆лѝ дїа́конъ, де́ньгами сїѐ досто́инство полꙋ́читъ: да бꙋ́детъ и҆зве́рженъ и҆ ѻ҆́нъ, и҆ поста́вившїй, и҆ ѿ ѻ҆бще́нїѧ совсѣ́мъ да ѿсѣче́тсѧ, ꙗ҆́кѡ сі́мѡнъ во́лхвъ.

<rubric>И҆з̾ дѣѧ́нїй ст҃ы́хъ а҆по́стѡлъ.</rubric>

<red>В</red>и́дѣвъ же сі́мѡнъ, ꙗ҆́кѡ возложе́нїемъ рꙋ́къ а҆по́стольскихъ дае́тсѧ дх҃ъ ст҃ы́й, принесѐ и҆̀мъ сребро̀, глаго́лѧ: дади́те и҆ мнѣ̀ вла́сть сїю̀, да, на него́же а҆́ще положꙋ̀ рꙋ́цѣ, прїи́метъ дх҃а ст҃а́го. Пе́тръ же речѐ къ немꙋ̀: сребро̀ твоѐ съ тобо́ю да бꙋ́детъ въ поги́бель, ꙗ҆́кѡ да́ръ бж҃їй непщева́лъ є҆сѝ сребро́мъ стѧжа́ти. Нѣ́сть тѝ ча́сти ни жре́бїѧ въ словесѝ се́мъ: и҆́бо се́рдце твоѐ нѣ́сть пра́во пред̾ бг҃омъ. Пока́йсѧ ѹ҆́бѡ ѡ҆ ѕло́бѣ твое́й се́й, и҆ моли́сѧ бг҃ꙋ, а҆́ще ѹ҆́бѡ ѿпꙋ́ститсѧ тѝ помышле́нїе се́рдца твоегѡ̀: въ же́лчи бо го́рести и҆ сою́зѣ непра́вды зрю́ тѧ сꙋ́ща <rubric class="inline">(Гл. и҃, ст. и҃ік҃г.)</rubric>.

<rubric>И҆з̾ тре́тїей кни́ги ца́рствъ.</rubric>

<red>И҆</red> не ѡ҆брати́сѧ і҆еровоа́мъ ѿ ѕло́бы своеѧ̀, и҆ возврати́сѧ, и҆ сотворѝ ѿ ча́сти є҆ди́ныѧ люде́й, жерцы̀ высо́кихъ: и҆́же хотѧ́ше, и҆сполнѧ́ше рꙋ́кꙋ свою̀, и҆ быва́ше жре́цъ на высо́кихъ. И҆ бы́сть глаго́лъ се́й въ прегрѣше́нїе до́мꙋ і҆еровоа́млю. и҆ на и҆спроверже́нїе, и҆ на и҆зчезнове́нїе ѿ лица̀ землѝ <rubric class="inline">(Гл. г҃і, ст. л҃г, л҃д.)</rubric>.

<rubric>И҆з̾ четве́ртыѧ кни́ги ца́рствъ.</rubric>

<red>И҆</red> возврати́сѧ неема́нъ къ є҆лїссе́ю са́мъ, и҆ всѐ ѡ҆полче́нїе є҆гѡ̀, и҆ прїи́де, и҆ ста̀ пред̾ ни́мъ, и҆ речѐ: сѐ ны́нѣ разꙋмѣ́хъ, ꙗ҆́кѡ нѣ́сть бг҃а во все́й землѝ, но то́кмѡ во і҆зра́или: и҆ ны́нѣ прїимѝ благослове́нїе ѿ раба̀ твоегѡ̀. И҆ речѐ є҆лїссе́й: жи́въ гдⷭ҇ь, є҆мꙋ́же предста́хъ пред̾ ни́мъ, а҆́ще прїимꙋ̀. И҆ понꙋжда́ше є҆го̀ взѧ́ти, и҆ не послꙋ́ша. И҆ спꙋстѧ̀ не мно́гѡ: и҆ речѐ гїезі́й, ѻ҆́трочищъ є҆лїссе́евъ: сѐ пощадѣ̀ господи́нъ мо́й неема́на сѵ́рѧнина сего̀, є҆́же не взѧ́ти ѿ рꙋкѝ є҆гѡ̀, ꙗ҆̀же принесѐ: жи́въ гдⷭ҇ь, ꙗ҆́кѡ и҆́мамъ тещѝ въ слѣ́дъ є҆гѡ̀, и҆ возмꙋ̀ ѿ негѡ̀ нѣ́что. И҆ течѐ гїезі́й въ слѣ́дъ неема́новъ. И҆ не мно́гѡ ни́же: и҆ речѐ неема́нъ: возмѝ два̀ тала́нта сребра̀, и҆ взѧ̀ два̀ тала́нта сребра̀ во два̀ мѣшца̀, и҆ двѣ̀ премѣ́ны ри́зъ. И҆ да́лѣе: и҆ речѐ къ немꙋ̀ є҆лїссе́й: ѿкꙋ́дꙋ прише́лъ є҆сѝ гїезі́е; и҆ речѐ гїезі́й: не и҆сходи́лъ ра́бъ тво́й ника́може. И҆ речѐ къ немꙋ̀ є҆лїссе́й: не ходи́ло ли се́рдце моѐ съ тобо́ю; И҆ ви́дѣхъ, є҆гда̀ возвраща́шесѧ мꙋ́жъ съ колесни́цы свое́й въ срѣ́тенїе тебѣ̀: и҆ ны́нѣ взѧ́лъ є҆сѝ сребро̀, да кꙋ́пиши за нѐ вертогра́ды, и҆ вїногра́ды, и҆ ма́слины, и҆ ѻ҆́вцы, и҆ волы̀, и҆ ѻ҆́троки и҆ ѻ҆трокови̑цы. И҆ прока́за неема́нова да прильпне́тъ къ тебѣ̀, и҆ къ сѣ́мени твоемꙋ̀ во вѣ́ки. И҆ и҆зы́де ѿ лица̀ є҆гѡ̀ прокаже́нъ, ꙗ҆́кѡ снѣ́гъ <rubric class="inline">(Гл. є҃, ст. є҃і к҃з.)</rubric>.

<rubric>И҆з̾ толкова́нїѧ свѧта́гѡ васі́лїа на и҆са́їю.</rubric>

<red>З</red>ако́нъ да́лъ бг҃ъ въ по́мощь, да рекꙋ́тъ: нѣ́тъ сло́ва, ка́къ сїѐ, за кото́рое не мо́жно да́ти дарѡ́въ. Се́й зако́нъ не подо́бенъ глаго́лꙋ чревовѣща́телѧ. Поели́кꙋ не и҆зѡбрѣте́нъ, ка́къ се́й, длѧ ѡ҆больще́нїѧ, но є҆́сть ѹ҆чи́тель и҆́стины: прито́мъ таковы́е предвѣща́ютъ за сребро̀. И҆ сїѐ досто́йно смѣ́ха, ꙗ҆́кѡ ѡ҆больща́емые пла́тѧтъ и҆̀мъ и҆ сребро̀ въ награ́дꙋ за ло́жь. Глаго́лъ же зако́на не тако́въ, что́бы за ѻ҆́ный дава́ти да́ры: и҆́бо никто̀ не продае́тъ благода́ти. Тꙋ́не, глаго́летъ, прїѧ́сте, тꙋ́не дади́те <rubric class="inline">(Матѳ. гл. і҃, ст. и҃.)</rubric>. Ви́дишь, ка́къ вознегодова́лъ пе́тръ на сі́мѡна, прине́сшаго сребро̀ за благода́ть дх҃а. Сребро̀ твоѐ, глаго́летъ ѻ҆́нъ, съ тобо́ю да бꙋ́детъ въ поги́бель, ꙗ҆́кѡ непщева́лъ є҆сѝ да́ръ бж҃їй сребро́мъ стѧжа́ти <rubric class="inline">(Дѣѧ́н. гл. и҃, ст. к҃.)</rubric>. И҆ та́къ сло́во є҆ѵа́нгелїа не є҆́сть подо́бно продава́ємымъ глаго́ламъ чревовѣща́телей. И҆́бо како́е кто̀ да́стъ досто́йное возме́здїе за ѻ҆́ное; Слы́ши даві́да, недоꙋмѣва́ющагѡ и҆ глаго́лющагѡ: что̀ возда́мъ гдⷭ҇еви ѡ҆ всѣ́хъ, ꙗ҆̀же воздаде́ ми <rubric class="inline">(Ѱал. рє҃і, ст. г҃.)</rubric>; Посемꙋ̀ не возмо́жно да́ти за сїѐ да́ры досто́йные подава́емыѧ тѣ́мъ благода́ти. Є҆ди́нъ да́ръ досто́йный: соблюде́нїе даро́ваннагѡ. Да́вшїй тебѣ̀ сокро́вище тре́бꙋетъ не цѣны̀ за да́нное, но досто́йнагѡ хране́нїѧ да́ннагѡ.

<rubric>И҆з̾ є҆гѡ́же посла́нїѧ къ подчине́ннымъ є҆мꙋ̀ є҆пі́скопамъ, пра́в. ч҃.</rubric>

<red>М</red>нѧ́тъ, ꙗ҆́кѡ не согрѣша́ютъ, когда̀ берꙋ́тъ не при рꙋкоположе́нїи, а҆ по́слѣ: взѧ́ти же, когда́ бы то̀ ни бы́ло, є҆́сть взѧ́ти. И҆ та́къ молю̀, ѡ҆ста́вите се́й дохо́дъ, и҆лѝ па́че се́й вхо́дъ въ гее́ннꙋ, и҆ не дѣ́лайте себѧ̀ недосто́йными соверша́ти свѧщє́нныѧ та̑инства, ѡ҆сквернѧ́ѧ рꙋ́ки своѝ таковы́мъ лихоима́нїемъ.

<rubric>И҆з̾ житїѧ̀ свѧта́гѡ і҆ѡа́нна златоꙋ́стагѡ.</rubric>

<red>П</red>ристꙋпи́лъ ко всѣ́мъ є҆пі́скопамъ вино́вникъ протѧже́нїѧ сло́ва на́шегѡ, є҆ѵсе́вїй, ѡ҆бвини́тель шестѝ про́чихъ є҆пі́скопѡвъ, просѧ̀ ѡ҆ принѧ́тїи є҆гѡ̀ въ ѡ҆бще́нїе. Нѣ́которые и҆з̾ є҆пі́скопѡвъ воспрекосло́вили, ꙗ҆́кѡ не до́лжно прїѧ́ти є҆го̀, ꙗ҆́кѡ клеветника̀. На сїѐ ѻ҆́нъ, ѹ҆молѧ́ѧ говори́лъ: поели́кꙋ дѣ́ло въ продолже́нїе двꙋ́хъ лѣ́тъ бо́льшею ча́стїю и҆зслѣ́довано, и҆ дана̀ ѿсро́чка длѧ свидѣ́телей: то прошꙋ̀ ва́ше бг҃олю́бїе, да бꙋ́детъ позво́лено мнѣ̀ предста́вити свидѣ́телей ны́нѣ, сегѡ́же часа̀. И҆́бо хотѧ̀ и҆ ѹ҆́меръ а҆нтѡні́нъ є҆пі́скопъ, взѧ́вшїй зла́то и҆ рꙋкоположи́вшїй, ѻ҆дна́кѡ ѡ҆стаю́тсѧ въ живы́хъ да́вшїе и҆ рꙋкоположе́нные. Присꙋ́тствꙋющїй собо́ръ призна́лъ справедли́вымъ встꙋпи́ти въ разсмотрѣ́нїе дѣ́ла. И҆ начина́етсѧ разсмотрѣ́нїе дѣ́ла чте́нїемъ за́писи ѡ҆ то́мъ, что̀ произведено̀ пре́жде. Вошлѝ свидѣ́тели, вошлѝ и҆ ше́сть да́вшихъ и҆ рꙋкоположе́нныхъ. Сїѝ въ нача́лѣ не признава́лись: но ка́къ свидѣ́тели и҆ и҆з̾ мїрѧ́нъ и҆ и҆з̾ пресвѵ́терѡвъ, на кото́рыхъ ѻ҆нѝ по ви́димомꙋ полага́лисѧ, тве́рдѡ стоѧ́ли въ свои́хъ показа́нїѧхъ: то ѻ҆нѝ спе́рва ѿрека́лись, а҆ когда̀ свидѣ́тели ѡ҆блича́ли, приводѧ̀ и҆̀мъ на па́мѧть мѣста̀ и҆ времена̀, и҆ сказꙋ́ѧ ви́ды да́нныхъ веще́й и҆ коли́чество: тогда̀ со́вѣсть и҆́хъ возмꙋти́лась, и҆ ѻ҆нѝ доброво́льнѡ без̾ мно́гагѡ принꙋжде́нїѧ призна́лись та́кѡ: признае́мсѧ, что̀ да́ли, но мы̀ дꙋ́мали, ꙗ҆́кѡ тако́въ є҆́сть порѧ́докъ, дабы̀ на́мъ ѡ҆свобождє́ннымъ бы́ти ѿ ѻ҆бще́ственныѧ слꙋ́жбы. И҆ ны́нѣ про́симъ: а҆́ще не є҆́сть благоче́стно пребы́ти на́мъ въ слꙋже́нїи церко́вномъ, то по кра́йней мѣ́рѣ да полꙋ́чимъ зла́то, кото́рое мы̀ да́ли: и҆́бо мы̀ да́ли нѣ́кїѧ ве́щи же́нъ на́шихъ. На сїѐ і҆ѡа́ннъ да́лъ ѡ҆бѣща́нїе собо́рꙋ: ꙗ҆́ ѡ҆свобождꙋ̀ и҆̀хъ ѿ свѣ́тскагѡ сꙋда̀ ѹ҆проси́въ царѧ̀: вы́ же повели́те и҆̀мъ взѧ́ти то̀, что̀ да́ли, ѿ наслѣ́дникѡвъ а҆нтѡні́на. Собо́ръ повелѣ́лъ: зла́то взѧ́ти и҆̀мъ ѿ наслѣ́дникѡвъ а҆нтѡні́на, причаща́тисѧ и҆̀мъ внꙋтрѝ ѻ҆лтарѧ̀, но бы́ти внѣ̀ свѧще́нства, дабы̀, а҆́ще прости́мъ сїѐ, не воше́лъ ѻ҆бы́чай і҆ꙋде́йскїй, и҆лѝ є҆гѵ́петскїй, продава́ти и҆ покꙋпа́ти свѧще́нство. И҆́бо сказꙋ́ютъ, ꙗ҆́кѡ вреди́тель и҆ лжеиме́нный патрїа́рхъ і҆ꙋде́йскїй ка́ждый го́дъ и҆лѝ чрез̾ го́дъ перемѣнѧ́етъ а҆рхїсѷнаго́гѡвъ, длѧ собира́нїѧ сребра̀, подо́бнѡ и҆ є҆гѡ̀ подража́тель патрїа́рхъ є҆гѵ́петскихъ і҆ꙋде́євъ, да и҆спо́лнитсѧ проро́ческое сло́во: жерцы̀ є҆гѡ̀ на мздѣ̀ ѿвѣщава́хꙋ, и҆ проро́цы є҆гѡ̀ на сребрѣ̀ волхвова́хꙋ <rubric class="inline">(Мїх. гл. г҃, ст. а҃і.)</rubric>.

<rubric>И҆з̾ пра́вилъ свѧты́хъ х҃л ѻ҆тє́цъ, въ халкидо́нѣ собра́вшихсѧ.</rubric>

<red>А҆́</red>ще кото́рый є҆пі́скопъ за де́ньги рꙋкоположе́нїе ѹ҆чини́тъ, и҆ непродае́мꙋю благода́ть ѡ҆брати́тъ въ прода́жꙋ, и҆ за де́ньги поста́витъ є҆пі́скопа, и҆лѝ хѡрепі́скопа, и҆лѝ пресвѵ́тера, и҆лѝ дїа́кона, и҆лѝ и҆на́го ко́его ѿ чи́слѧщихсѧ въ кли́рѣ, и҆лѝ произведе́тъ за де́ньги во і҆коно́ма, и҆лѝ є҆кді́ка, и҆лѝ парамона́рїа, и҆лѝ воѻбщѐ въ какꙋ́ю либо церко́внꙋю до́лжность, ра́ди гнꙋ́снагѡ прибы́тка своегѡ̀: таковы́й бы́въ ѡ҆бличе́нъ, ꙗ҆́кѡ на сїѐ покꙋси́лсѧ, да бꙋ́детъ подве́рженъ лише́нїю со́бственнагѡ сте́пени: и҆ поста́вленный и҆́мъ ѿню́дь да не по́льзꙋетсѧ кꙋ́пленнымъ рꙋкоположе́нїемъ, и҆лѝ произво́дствомъ: но да бꙋ́детъ чꙋ́ждъ досто́инства, и҆лѝ до́лжности, котѡ́рыѧ полꙋчи́лъ за де́ньги. А҆́ще же ꙗ҆́витсѧ кто̀ и҆ посре́дствꙋющимъ въ толи́кѡ гнꙋ́сномъ и҆ беззако́нномъ мздопрїѧ́тїи: то и҆ се́й, а҆́ще є҆́сть и҆з̾ кли́ра, да бꙋ́детъ низве́рженъ со своегѡ̀ сте́пени: а҆́ще же мїрѧни́нъ, и҆лѝ мона́шествꙋющїй, да бꙋ́детъ пре́данъ а҆на́ѳемѣ <rubric class="inline">(Пра́в. в҃.)</rubric>.

<rubric>И҆з̾ ѡ҆крꙋ́жнагѡ посла́нїѧ генна́дїа свѧтѣ́йшагѡ а҆рхїепі́скопа кѡнстантїнопо́льскагѡ, и҆ съ ни́мъ собо́ра.</rubric>

<red>И҆</red> та́къ да бꙋ́детъ и҆ є҆́сть ѿве́рженъ, и҆ всѧ́кагѡ свѧще́ннагѡ досто́инства и҆ слꙋже́нїѧ чꙋ́ждъ, и҆ подве́рженъ проклѧ́тїю а҆на́ѳемы, ка́къ мнѧ́щїй стѧжа́ти ѻ҆́ное свѧще́нство за де́ньги, та́къ и҆ ѡ҆бѣща́ющїй за де́ньги препода́ти ѻ҆́ное, кли́рїкъ ли то̀ бꙋ́детъ и҆лѝ мїрѧни́нъ, и҆зѡбличе́нъ ли бꙋ́детъ, и҆лѝ не и҆зѡбличе́нъ въ дѣ́лѣ се́мъ. И҆́бо не возмо́жно придтѝ когда́ либо въ є҆дине́нїе несоедини́момꙋ, и҆ мамѡ́нѣ согласи́тисѧ съ бг҃омъ, и҆лѝ слꙋжа́щымъ є҆́й слꙋжи́ти бг҃ꙋ. Гдⷭ҇не є҆́сть и҆ сїѐ и҆зрече́нїе непререка́емое: не мо́жете бг҃ꙋ рабо́тати и҆ мамѡ́нѣ <rubric class="inline">(Матѳ. гл. ѕ, ст. к҃д.)</rubric>.

<rubric>И҆з̾ пра́вилъ свѧта́гѡ шеста́гѡ собо́ра.</rubric>

<red>В</red>о є҆пі́скопы, и҆лѝ въ какꙋ́ю бы то̀ ни бы́ло сте́пень кли́ра поставлѧ́емыхъ за де́ньги, а҆ не по и҆спыта́нїю и҆ и҆збра́нїю за ѻ҆́бразъ жи́зни, повелѣва́емъ и҆зверга́ти, та́кожде и҆ тѣ́хъ, ко́ими ѻ҆нѝ поста́влены <rubric class="inline">(Прав. к҃в.)</rubric>.

<red>Ѹ҆</red>слы́шимъ сїѐ всѣ̀, и҆ внꙋши́мъ себѣ̀ не то́кмѡ а҆рхїере́и, но и҆ счислѧ́ющїесѧ въ кли́рѣ, и҆ всѣ̀ живꙋ́щїе по вселе́ннѣй. И҆́бо подоба́етъ на́мъ ли́шше внима́ти слы̑шаннымъ, да не когда̀ ѿпаде́мъ <rubric class="inline">(Є҆вр. гл. в҃. ст. а҃.)</rubric>. Ꙗ҆́кѡ не и҆стлѣ́ннымъ зла́томъ и҆лѝ сребро́мъ и҆скꙋ́плены мы̀ ѿ сꙋ́етнагѡ, ѻ҆тца́ми пре́даннагѡ, житїѧ̀, но честно́ю кро́вїю, ꙗ҆́кѡ а҆́гнца непоро́чна и҆ пречи́ста хрⷭ҇та̀ <rubric class="inline">(а҃ петр. а҃, ст. и҃і, ѳ҃і.)</rubric>. Та́кѡ наꙋча́й и҆ на́съ, мꙋ́жъ свѧще́ннѣйшїй, послѣ́довати заповѣ́данїѧмъ писа́нїѧ, и҆ є҆ѵа́нгелїа, и҆ а҆по́столѡвъ, и҆ свѧще́нныхъ пра́вилъ и҆ ѻ҆тцє́въ. И҆́бо мы̀ преклонѧ́емсѧ слова́ми ѹ҆́стъ ва́шихъ. Взы́ди на высотꙋ̀, возвы́си гла́съ тво́й въ крѣ́пости, ше́ствꙋй въ широтѣ̀, проповѣ́дꙋй со дерзнове́нїемъ, да и҆стреби́тсѧ въ коне́цъ и҆ да ѹ҆ничто́житсѧ рꙋкоположе́нїе мздои́мное, и҆ всѐ то̀, что̀, по сребролю́бїю и҆ непра́вдѣ и҆ кꙋ́плѣ гнꙋснокоры́стной, сопꙋ́тствꙋетъ ѻ҆́номꙋ. И҆́бо когда̀ ѻ҆но̀ и҆ сро́дное ѻ҆́номꙋ и҆з̾ѧ́то бꙋ́детъ ѿ и҆́збраннагѡ наро́да, ѿ и҆́мени хрⷭ҇то́ва нарече́ннагѡ, и҆ тꙋ́не и҆скꙋпле́нїе полꙋчи́вшагѡ: тогда̀ всѣ̀ поро́кꙋ семꙋ̀ спослѣ́дꙋющыѧ сквє́рны и҆скоренѧ́тсѧ, и҆ свѧще́нники, ꙗ҆́кѡ фі́нїѯъ процвѣтꙋ́тъ, вдыха́ѧ хрⷭ҇то́во благоꙋха́нїе спаса́ємымъ, и҆ воспѣва́ѧ це́ркви побѣ́днꙋю пѣ́снь: ѿѧ́тъ гдⷭ҇ь ѿ тебѐ непра̑вды твоѧ̀ <rubric class="inline">(Софо́н. гл. г҃, ст. є҃і.)</rubric>: є҆ще́ же и҆ пожина́емые плоды̀ ѹ҆слажда́ѧ, и҆ ѹ҆множа́ѧ ѻ҆́ные въ ста́рости масти́тѣй, то́ є҆сть, показꙋ́ѧ наслѣ́дниками блаже́нныѧ ѻ҆́ныѧ и҆ безсме́ртныѧ жи́зни.
