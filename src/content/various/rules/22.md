---
title: "Пра̑вила свѧта́гѡ помѣ́стнагѡ собо́ра кѡнстантїнопо́льскагѡ"
navigation:
  key: various-rules-22
  title: "Пра̑вила свѧта́гѡ помѣ́стнагѡ собо́ра кѡнстантїнопо́льскагѡ"
  parent: various-rules
  order: 22
type: "various"
---

# Пра̑вила свѧта́гѡ помѣ́стнагѡ собо́ра кѡнстантїнопо́льскагѡ

<red>Ѡ҆</red>предѣлѧ́емъ, ꙗ҆́кѡ не подоба́етъ впре́дь є҆пі́скопꙋ сꙋди́момꙋ и҆зверга́емꙋ бы́ти ѿ сщ҃е́ннагѡ чи́на ни двꙋмѧ̀, нижѐ тремѧ̀ є҆пі́скопами: но по пригово́рꙋ бо́льшагѡ собо́ра, и҆, а҆́ще возмо́жно, всѣ́хъ є҆пі́скопѡвъ тоѧ̀ ѻ҆́бласти, ка́къ и҆ а҆по́стольскими пра́вилами постано́влено, да ꙗ҆ви́тсѧ ѡ҆сꙋжде́нїе досто́йнагѡ и҆зверже́нїѧ благоразсмотри́тельнѣйшимъ, посре́дствомъ пригово́ра мно́гихъ, произноси́магѡ въ присꙋ́тствїи подсꙋди́магѡ.



<rubric>Пра̑вила свѧта́гѡ собо́ра кѡнстантїнопо́льскагѡ, во хра́мѣ свѧты́хъ а҆по́стѡлъ бы́вшагѡ, глаго́лемагѡ двꙋкра́тнагѡ.</rubric>

<rubric class="inline">(комм.)</rubric> <red>П</red>о и҆з̾ѧсне́нїю зѡна́ра и҆ валсамѡ́на собо́ръ се́й и҆менꙋ́етсѧ двꙋкра́тнымъ потомꙋ̀, что̀ двꙋкра́тнѡ собира́лсѧ длѧ ѻ҆дни́хъ и҆ тѣ́хъ же предме́тѡвъ. Дѣ̑йствїѧ и҆ рѣшє́нїѧ пе́рвагѡ собра́нїѧ не моглѝ бы́ть напи́саны и҆ подпи́саны ѻ҆тца́ми собо́ра, потомꙋ̀ что̀ семꙋ̀ воспрепѧ́тствовали неправомы́слѧщїе, произведѧ̀ возмꙋще́нїе. Посемꙋ̀, по возстановле́нїи споко́йствїѧ, де́ржано бы́ло второ́е собра́нїе, въ кото́ромъ, по возѡбновле́нїи пре́жнихъ разсꙋжде́нїй, соста́влены и҆ ѹ҆тверждены̀ настоѧ́щыѧ пра̑вила.

## Пра́вило а҃.

<red>С</red>озида́нїе монастыре́й, дѣ́ло толи́кѡ ва́жное и҆ достохва́льное, дре́вле блаже́нными и҆ преподо́бными ѻ҆тца́ми на́шими бл҃горазсꙋ́днѡ и҆зѡбрѣ́тенное, ѹ҆сма́триваетсѧ ны́нѣ хꙋ́дѡ производи́мымъ. И҆́бо нѣ́которые, да́въ свои́мъ и҆мѣ́нїѧмъ и҆ ѹ҆са́дьбамъ и҆́мѧ монастырѧ̀, и҆ ѡ҆бѣщава́ѧсѧ посвѧти́ти ѻ҆́ныѧ бг҃ꙋ, пи́шꙋтъ себѧ̀ владѣ́льцами поже́ртвованнагѡ. Ѻ҆нѝ ѹ҆хищре́ннѡ ѹ҆мы́слили посвѧти́ти бг҃ꙋ є҆ди́ное наименова́нїе: и҆́бо не стыдѧ́тсѧ ѹ҆своѧ́ти себѣ̀ тꙋ́ же вла́сть и҆ по́слѣ поже́ртвованїѧ, какꙋ́ю не возбранѧ́лось и҆̀мъ и҆мѣ́ти пре́жде. И҆ тако́е корче́мство примѣша́лосѧ къ семꙋ̀ дѣ́лꙋ, что̀ къ ѹ҆дивле́нїю и҆ ѡ҆горче́нїю ви́дѧщихъ, мно́гое и҆з̾ посвѧще́ннагѡ бг҃ꙋ ꙗ҆́внѡ продае́тсѧ сами́ми посвѧти́вшими. И҆ не то́кмѡ нѣ́тъ въ ни́хъ раска́ѧнїѧ ѡ҆ то́мъ, ꙗ҆́кѡ попꙋска́ютъ себѣ̀ вла́ствованїе над̾ тѣ́мъ, что̀ є҆ди́ножды ѹ҆жѐ посвѧти́ли бг҃ꙋ, но и҆ дрꙋги̑мъ безстра́шнѡ передаю́тъ ѻ҆́ное. Тогѡ̀ ра́ди свѧты́й собо́ръ ѡ҆предѣли́лъ: да не бꙋ́детъ позво́лено никомꙋ̀ созида́ти монасты́рь без̾ вѣ́дѣнїѧ и҆ соизволе́нїѧ є҆пі́скопа: но съ є҆гѡ̀ вѣ́дѣнїемъ и҆ разрѣше́нїемъ, и҆ съ соверше́нїемъ подоба́ющей моли́твы, ꙗ҆́коже дре́вле бг҃оꙋго́днѡ законополо́жено, монасты́рь да созида́етсѧ: все́ же къ немꙋ̀ принадлежа́щее, кꙋ́пнѡ съ ни́мъ сами́мъ да вно́ситсѧ въ кни́гꙋ, кото́раѧ и҆ да храни́тсѧ въ є҆пі́скопскомъ а҆рхи́вѣ. И҆ поже́ртвователь без̾ во́ли є҆пі́скопа ѿню́дь да не и҆мѣ́етъ дерзнове́нїѧ, самаго̀ себѧ̀, и҆лѝ вмѣ́стѡ себѧ̀ дрꙋга́го поста́вити и҆гꙋ́меномъ. И҆́бо а҆́ще не мо́жетъ кто́ либо бы́ти ѻ҆блада́телемъ тогѡ̀, что̀ подари́лъ человѣ́кꙋ: то ка́кѡ мо́жетъ бы́ти попꙋ́щено комꙋ̀ восхища́ти ѡ҆блада́нїе тѣ́мъ, что̀ ѻ҆́нъ посвѧща́етъ и҆ прино́ситъ бг҃ꙋ;

## Пра́вило в҃.

<red>Н</red>ѣ́которые воспрїе́млютъ на себѧ̀ ѻ҆́бразъ то́кмѡ житїѧ̀ мона́шескагѡ, не ра́ди тогѡ̀, да въ чистотѣ̀ послꙋ́жатъ бг҃ꙋ, но ра́ди тогѡ̀, да ѿ чти́магѡ ѡ҆дѣѧ́нїѧ воспрїи́мꙋтъ сла́вꙋ бл҃гоче́стїѧ, и҆ тѣ́мъ ѡ҆брѧ́щꙋтъ безпрепѧ́тственное наслажде́нїе свои́ми ѹ҆дово́льствїѧми. Ѿри́нꙋвъ ѻ҆днѝ своѝ власы̀, ѻ҆нѝ ѡ҆стаю́тсѧ въ свои́хъ дома́хъ, не и҆сполнѧ́ѧ никако́гѡ мона́шескагѡ послѣ́дованїѧ, и҆лѝ ѹ҆ста́ва. Тогѡ̀ ра́ди свѧты́й собо́ръ ѡ҆предѣли́лъ: ѿню́дь никогѡ̀ не сподоблѧ́ти мона́шескагѡ ѻ҆́браза, без̾ присꙋ́тствованїѧ при се́мъ лица̀, долженствꙋ́ющагѡ прїѧ́ти є҆го̀ къ себѣ̀ въ послꙋша́нїе, и҆ и҆мѣ́ти над̾ ни́мъ нача́льство и҆ воспрїѧ́ти попече́нїе ѡ҆ дꙋше́вномъ є҆гѡ̀ спасе́нїи. Се́й да бꙋ́детъ мꙋ́жъ бг҃олюби́вый, нача́льникъ ѻ҆би́тели, и҆ спосо́бный спастѝ дꙋ́шꙋ новоприводи́мꙋю ко хрⷭ҇тꙋ̀. А҆́ще же кто̀ ѡ҆брѧ́щетсѧ пострига́ющїй кого́ либо не въ присꙋ́тствїи и҆гꙋ́мена, долженствꙋ́ющагѡ прїѧ́ти є҆го̀ въ послꙋша́нїе: таковы́й да подве́ргнетсѧ и҆зверже́нїю и҆з̾ своегѡ̀ чи́на, ꙗ҆́кѡ не повинꙋ́ющїйсѧ пра́виламъ, и҆ разрꙋша́ющїй мона́шеское благочи́нїе: а҆ непра́вильнѡ и҆ безчи́ннѡ постри́женный да преда́стсѧ на послꙋша́нїе въ монасты́рь, въ како́й заблагоразсꙋ́дитъ мѣ́стный є҆пі́скопъ. И҆́бо неразсꙋди́тєльныѧ и҆ погрѣши́тєльныѧ пострижє́нїѧ и҆ мона́шескїй ѻ҆́бразъ подве́ргли неꙋваже́нїю, и҆ по́дали слꙋ́чай къ хꙋле́нїю и҆́мени хрⷭ҇то́ва.

## Пра́вило г҃.

<red>Р</red>азсꙋждено̀ и҆спра́вити и҆ сїѐ неблагоꙋстро́йство, допꙋ́щенное, и҆ что̀ є҆щѐ хꙋ́же, по несмотрѣ́нїю и҆ небреже́нїю распространѧ́ющеесѧ. А҆́ще кото́рый настоѧ́тель монастырѧ̀, подчине́нныхъ себѣ̀ мона́хѡвъ ѿбѣга́ющихъ, не взы́щетъ съ вели́кимъ тща́нїемъ, и҆лѝ наше́дши не воспрїи́метъ, и҆ не потрꙋди́тсѧ прили́чнымъ и҆ недꙋ́гꙋ соѿвѣ́тствꙋющимъ врачевство́мъ возстанови́ти и҆ ѹ҆крѣпи́ти па́дшаго: такова́го свѧты́й собо́ръ ѡ҆предѣли́лъ подверга́ти ѿлꙋче́нїю ѡ҆ та́инствъ. И҆́бо а҆́ще и҆мѣ́ющїй въ смотрѣ́нїи безсловє́сныѧ живѡ́тныѧ, вознеради́въ ѡ҆ ста́дѣ, не ѡ҆ставлѧ́етсѧ без̾ наказа́нїѧ: то прїѧ́вшїй па́стырское нача́льство над̾ па́ствою хрⷭ҇то́вою, и҆ свои́мъ нерадѣ́нїемъ и҆ лѣ́ностїю расточа́ющїй спасе́нїе и҆́хъ, ка́кѡ не подве́ргнетсѧ наказа́нїю за свою̀ де́рзость; Призыва́емый же возврати́тисѧ мона́хъ, а҆́ще не повине́тсѧ, да бꙋ́детъ ѿлꙋче́нъ є҆пі́скопомъ.

## Пра́вило д҃.

<red>М</red>ногоѻбра́знѡ ѹ҆си́ливалсѧ лꙋка́вый привестѝ въ поноше́нїе досточти́мый мона́шескїй ѻ҆́бразъ, и҆ наше́лъ длѧ сегѡ̀ вели́кое посо́бїе во вре́мени пре́жде бы́вшей є҆́реси. И҆́бо є҆́ресїю ѹ҆гнѣта́емые мона́шествꙋющїе, ѡ҆ставлѧ́ѧ своѝ ѻ҆би́тєли, переселѧ́лисѧ въ дрꙋгі́ѧ, а҆ нѣ́которые и҆ въ жили̑ща мїрски́хъ люде́й. Но что̀ дѣ́лали ѻ҆нѝ тогда̀ ра́ди благоче́стїѧ, и҆ что̀ по семꙋ̀ дѣ́лало и҆̀хъ досто́йными ѹ҆блаже́нїѧ: то̀ ѡ҆браща́ѧсѧ въ безразсꙋ́дный ѻ҆бы́чай, ꙗ҆влѧ́етъ и҆̀хъ досто́йными посмѣѧ́нїѧ. И҆́бо є҆щѐ и҆ ны́нѣ, когда̀ благоче́стїе повсю́дꙋ ѹ҆жѐ распространи́лось, и҆ цр҃ковь и҆зба́вилась ѿ собла́знѡвъ, ѿхо́дѧтъ нѣ́которые и҆з̾ свои́хъ монастыре́й, и҆, ка́къ нѣ́кїй неꙋдержи́мый пото́къ, тꙋда̀ и҆ сюда̀ ѹ҆клонѧ́ѧсѧ и҆ перелива́ѧсѧ, и҆сполнѧ́ютъ ѻ҆би́тєли мно́гимъ неблагоѻбра́зїемъ, вно́сѧтъ съ собо́ю вели́кїй безпорѧ́докъ, и҆ благолѣ́пїе послꙋша́нїѧ разстро́иваютъ и҆ разрꙋша́ютъ. Пресѣка́ѧ и҆́хъ непостоѧ́нное и҆ непокори́вое стремле́нїе, свѧты́й собо́ръ ѡ҆предѣли́лъ: а҆́ще кото́рый мона́хъ, ѿбѣжа́въ и҆з̾ своеѧ̀ ѻ҆би́тели, преско́читъ въ дрꙋгі́й монасты́рь, и҆лѝ всели́тсѧ въ мїрско́е жили́ще: таковы́й, ра́внѡ и҆ прїѧ́вшїй є҆го̀, да бꙋ́детъ ѿлꙋче́нъ ѿ ѻ҆бще́нїѧ цр҃ко́внагѡ, доко́лѣ бѣжа́вшїй не возврати́тсѧ въ ѻ҆би́тель, и҆з̾ кото́рой престꙋ́пнѡ ѹ҆дали́лсѧ. Впро́чемъ, а҆́ще є҆пі́скопъ нѣ́кїихъ и҆з̾ мона́хѡвъ, свидѣ́тельствꙋемыхъ во благоче́стїи и҆ че́стности житїѧ̀, восхо́щетъ превестѝ въ дрꙋгі́й монасты́рь, ра́ди благоꙋстро́йства ѻ҆би́тели, и҆ли́ же заблагоразсꙋ́дитъ посла́ти и҆ въ мїрскі́й до́мъ, ра́ди спасе́нїѧ живꙋ́щихъ въ не́мъ, и҆лѝ благоизво́литъ поста́вити въ и҆но́мъ како́мъ мѣ́стѣ: чрез̾ сїѐ не дѣ́лаютсѧ вино́вными, ни сїѝ мона́шествꙋющїе, ни прїе́млющїе и҆̀хъ.

## Пра́вило є҃.

<red>Ѡ҆</red>брѣта́емъ, ꙗ҆́кѡ ѿречє́нїѧ ѿ мі́ра, без̾ разсꙋжде́нїѧ и҆ и҆спыта́нїѧ, мно́гѡ вредѧ́тъ мона́шескомꙋ благочи́нїю. И҆́бо нѣ́которые ѡ҆проме́тчивѡ поверга́ютъ себѧ̀ въ мона́шеское житїѐ, и҆ пренебре́гши стро́гость и҆ трꙋды̀ подви́жничества, сно́ва бѣ́дственнѡ ѡ҆браща́ютсѧ къ плотоꙋго́дной и҆ сластолюби́вой жи́зни. Тогѡ̀ ра́ди свѧты́й собо́ръ ѡ҆предѣли́лъ: никогѡ̀ не сподоблѧ́ти мона́шескагѡ ѻ҆́браза, пре́жде не́жели трехлѣ́тнее вре́мѧ, предоста́вленное и҆̀мъ длѧ и҆спыта́нїѧ, ꙗ҆ви́тъ и҆̀хъ спосо́бными и҆ досто́йными такова́гѡ житїѧ̀, и҆ сїѐ повелѣ́лъ собо́ръ всемѣ́рнѡ храни́ти, ра́звѣ когда̀ приключи́вшаѧсѧ нѣ́каѧ тѧ́жкаѧ болѣ́знь, понꙋ́дитъ сократи́ти вре́мѧ и҆спыта́нїѧ, и҆лѝ ра́звѣ кто̀ бꙋ́детъ мꙋ́жъ благоговѣ́йный, и҆ въ мїрско́мъ ѡ҆дѣѧ́нїи провожда́ющїй жи́знь мона́шескꙋю. И҆́бо длѧ такова́гѡ мꙋ́жа къ соверше́нномꙋ и҆спыта́нїю довлѣ́етъ и҆ шестимѣ́сѧчный сро́къ. А҆́ще же кто̀ постꙋ́питъ вопрекѝ семꙋ̀: то и҆гꙋ́менꙋ, по лише́нїи и҆гꙋ́менства, состоѧ́нїе подчине́нности да послꙋ́житъ наказа́нїемъ за ѿстꙋпле́нїе ѿ порѧ́дка: постꙋпи́вшїй же въ мона́шество да преда́стсѧ въ дрꙋгі́й монасты́рь, въ кото́ромъ стро́гѡ соблюда́етсѧ ѹ҆ста́въ мона́шескїй.

## Пра́вило ѕ҃.

<red>М</red>она́хи не должны̀ и҆мѣ́ти ничегѡ̀ со́бственнагѡ, но всѐ и҆̀мъ принадлежа́щее да ѹ҆твержда́етсѧ за монастыре́мъ. И҆́бо блаже́нный лꙋка̀ ѡ҆ вѣ́рꙋющихъ во хрⷭ҇та̀, и҆ представлѧ́ющихъ собо́ю ѻ҆́бразъ мона́шескагѡ ѻ҆бщежи́тїѧ, глаго́летъ, ꙗ҆́кѡ ни є҆ди́нъ что̀ ѿ и҆мѣ́нїй свои́хъ глаго́лаше своѐ бы́ти, но бѧ́хꙋ и҆̀мъ всѧ̑ ѻ҆́бща <rubric class="inline">(Дѣѧ́н. д҃, ст. л҃в.)</rubric>. Посемꙋ̀ жела́ющымъ мона́шествовати предоставлѧ́етсѧ свобо́да завѣщава́ти ѡ҆ и҆мѣ́нїи свое́мъ пре́жде, и҆ передава́ти ѻ҆́ное, каки́мъ восхотѧ́тъ ли́цамъ, котѡ́рымъ, то́ є҆сть, зако́нъ не возбранѧ́етъ. И҆́бо по встꙋпле́нїи въ мона́шество, монасты́рь и҆мѣ́етъ вла́сть над̾ всѣ́мъ и҆́хъ и҆мꙋ́ществомъ, и҆ и҆̀мъ не предоста́влено распорѧжа́ти ничѣ́мъ со́бственнымъ, ни завѣщава́ти. А҆́ще же кто̀ ѡ҆брѧ́щетсѧ ѹ҆своѧ́ющїй себѣ̀ нѣ́кое стѧжа́нїе, не предоста́вивъ ѻ҆́нагѡ монастырю̀, и҆ порабоще́нный стра́сти любостѧжа́нїѧ: ѹ҆ такова́гѡ и҆гꙋ́менъ, и҆лѝ є҆пі́скопъ да во́зметъ ѻ҆́ное стѧжа́нїе, и҆, въ присꙋ́тствїи мно́гихъ прода́въ, да разда́стъ ни́щымъ и҆ нꙋжда́ющымсѧ. А҆ того̀, кто̀ положи́лъ въ се́рдцѣ свое́мъ, подо́бнѡ дре́внемꙋ ѻ҆́номꙋ а҆на́нїи, ѹ҆таи́ти сїѐ стѧжа́нїе, свѧты́й собо́ръ ѡ҆прелѣли́лъ вразꙋми́ти прили́чною є҆пїтїмїе́ю. Ꙗ҆́вно же є҆́сть, ꙗ҆́кѡ постано́влєнныѧ свѧты́мъ собо́ромъ пра́вила ѡ҆ мона́хахъ, пра́веднымъ призна́лъ ѻ҆́нъ соблюда́ти и҆ ѡ҆ же́нахъ мона́шествꙋющихъ.

## Пра́вило з҃.

<red>В</red>и́димъ, мнѡ́гїѧ є҆пі́скѡпїи въ ѹ҆па́дкѣ, и҆ въ ѻ҆па́сности соверше́ннагѡ запꙋстѣ́нїѧ ѿ тогѡ̀, что̀ предстоѧ́тели ѻ҆́ныхъ тре́бꙋемое ѻ҆́ными попече́нїе и҆ тща́нїе ѡ҆браща́ютъ на созида́нїе но́выхъ монастыре́й, и҆ и҆стоща́ѧ є҆пі́скѡпїи, и҆ ѹ҆хищрѧ́ѧ присвое́нїе дохо́дѡвъ, стара́ютсѧ ѡ҆ прираще́нїи монастыре́й. Тогѡ̀ ра́ди свѧты́й собо́ръ ѡ҆предѣли́лъ: да не бꙋ́детъ позво́лено никомꙋ̀ и҆з̾ є҆пі́скопѡвъ созида́ти ѻ҆со́беннагѡ длѧ себѧ̀ монастырѧ̀, къ разоре́нїю своеѧ̀ є҆пі́скопїи. А҆́ще же кто̀ ѡ҆брѧ́щетсѧ дерза́ющїй на сїѐ: таковы́й да подве́ргнетсѧ прили́чной є҆пїтїмїѝ, а҆ є҆гѡ̀ но́вое построе́нїе, ꙗ҆́кѡ не полꙋчи́вшее да́же пра́вильнагѡ нача́ла къ томꙋ̀, что́бы монастыре́мъ бы́ти, да причи́слитсѧ къ є҆пі́скопїи, ка́къ є҆ѧ̀ со́бственность. И҆́бо ничто̀ вкра́вшеесѧ, вопрекѝ зако́нꙋ и҆ порѧ́дкꙋ, не мо́жетъ восхища́ти себѣ̀ преимꙋ́щества дѣ́лъ, произведе́нныхъ согла́снѡ съ пра́вилами.

## Пра́вило и҃.

<red>Б</red>ж҃е́ственное и҆ свѧще́нное пра́вило свѧты́хъ а҆пⷭ҇тѡлъ признае́тъ скопѧ́щихъ сами́хъ себѧ̀ за самоꙋбі́йцъ, и҆ а҆́ще сꙋ́ть свѧще́нники, и҆зверга́етъ, а҆́ще ли же не сꙋ́ть, загражда́етъ и҆̀мъ восхожде́нїе въ свѧще́нство <rubric class="inline">(А҆пост. пра́в. к҃в и҆ к҃г.)</rubric>. Ѿсю́дꙋ ꙗ҆́внымъ стано́витсѧ, ꙗ҆́кѡ, а҆́ще скопѧ́щїй са́мъ себѧ̀ є҆́сть самоꙋбі́йца, то скопѧ́щїй дрꙋга́го, без̾ сомнѣ́нїѧ, є҆́сть ѹ҆бі́йца. Мо́жно же пра́веднѡ рещѝ, ꙗ҆́кѡ таковы́й ѡ҆скорблѧ́етъ и҆ са́мое созда́нїе. Тогѡ̀ ра́ди свѧты́й собо́ръ ѡ҆предѣли́лъ: а҆́ще кото́рый є҆пі́скопъ, и҆лѝ пресвѵ́теръ, и҆лѝ дїа́конъ, ѡ҆бличе́нъ бꙋ́детъ, ꙗ҆́кѡ ѡ҆скопи́лъ кого́ либо своерꙋ́чнѡ ли, и҆лѝ чрез̾ повелѣ́нїе: таковы́й да подве́ргнетсѧ и҆зверже́нїю и҆з̾ своегѡ̀ чи́на: а҆́ще же мїрѧни́нъ, да ѿлꙋчи́тсѧ ѿ ѻ҆бще́нїѧ церко́внагѡ, ра́звѣ приключи́вшаѧсѧ болѣ́знь принꙋ́дитъ къ ѡ҆скопле́нїю болѧ́щагѡ. И҆́бо ка́къ пе́рвое пра́вило нїке́йскагѡ собо́ра. подверга́ющихсѧ ѿсѣче́нїю чле́нѡвъ по болѣ́зни, не наказꙋ́етъ ра́ди и҆́хъ болѣ́зни: та́кѡ и҆ мы̀ ни свѧще́нникѡвъ, повелѣва́ющихъ болѧ́щымъ ѡ҆скоплѧ́тисѧ, не ѡ҆сꙋжда́емъ, ни мїрѧ́нъ, своерꙋ́чнѡ производѧ́щихъ скопле́нїе, неѡбвинѧ́емъ: поели́кꙋ признае́мъ сїѐ врачева́нїемъ ѿ болѣ́зни, а҆ не ѕлоꙋхишре́нїемъ проти́вꙋ тва́ри, и҆лѝ предосꙋжде́нїемъ тво́рческомꙋ дѣ́йствїю.

## Пра́вило ѳ҃.

<red>А҆</red>пⷭ҇тольское и҆ бж҃е́ственное пра́вило подверга́етъ и҆зверже́нїю свѧще́нникѡвъ, дерза́ющихъ би́ти вѣ́рныхъ согрѣши́вшихъ, и҆лѝ невѣ́рныхъ нане́сшихъ ѻ҆би́дꙋ <rubric class="inline">(А҆пост. пра́в. к҃з.)</rubric>. Ѹ҆хищрѧ́ющїесѧ ѹ҆годи́ти своемꙋ̀ гнѣ́вꙋ, и҆ превраща́ющїе а҆пⷭ҇тѡльскїѧ ѹ҆становлє́нїѧ, разꙋмѣ́ютъ сїѐ то́кмѡ ѡ҆ бїю́щихъ своерꙋ́чнѡ, хотѧ̀ ѻ҆́ное пра́вило ничегѡ̀ тако́гѡ не назна́менꙋетъ, и҆ пра́вый смы́слъ та́кѡ разꙋмѣ́ти не попꙋска́етъ. И҆́бо по и҆́стинѣ бы́ло бы неразсꙋди́тельно и҆ весьма̀ погрѣши́тельно, а҆́ще бы нане́сшїй своерꙋ́чнымъ бїе́нїемъ трѝ и҆лѝ четы́ре ѹ҆да́ра, подверга́емъ бы́лъ и҆зверже́нїю, а҆ междꙋ̀ тѣ́мъ, по да́нной свобо́дѣ би́ти посре́дствомъ повелѣ́нїѧ, просте́ршїй и҆стѧза́нїе до жесто́кости и҆ до сме́рти ѡ҆става́лсѧ бы ненака́заннымъ. И҆та́къ поели́кꙋ ѻ҆́нымъ пра́виломъ ѡ҆предѣлѧ́етсѧ наказа́нїе за бїе́нїе воѻбщѐ: то и҆ мы̀ согла́снѡ ѡ҆предѣлѧ́емъ. Подоба́етъ бо свѧще́нникꙋ бж҃їю вразꙋмлѧ́ти неблагонра́внаго наставле́нїѧми и҆ ѹ҆вѣща́нїѧми, и҆ногда́ же и҆ цр҃ко́вными є҆пїтїмїѧ́ми, а҆ не ѹ҆стремлѧ́тисѧ на тѣла̀ человѣ́ческїѧ съ бича́ми и҆ ѹ҆да́рами. А҆́ще же нѣ́кїе бꙋ́дꙋтъ соверше́ннѡ непокори́вы, и҆ вразꙋмле́нїю чрез̾ є҆пїтїмїѝ не послꙋ́шны: таковы́хъ никто̀ не возбранѧ́етъ вразꙋмлѧ́ти преда́нїемъ сꙋдꙋ̀ мѣ́стныхъ гражда́нскихъ нача́льникѡвъ. Поне́же пѧ́тымъ пра́виломъ а҆нтїохі́йскагѡ собо́ра постано́влено, производѧ́щихъ въ цр҃кви возмꙋще́нїе и҆ крамѡ́лы ѡ҆браща́ти къ порѧ́дкꙋ внѣ́шнею вла́стїю.

## Пра́вило і҃.

<red>Ꙗ҆́</red>внѡ преда́вшїесѧ страстѧ́мъ свои́мъ не то́кмѡ не ѹ҆жаса́ютсѧ наказа́нїѧ, ѡ҆предѣлѧ́емагѡ свѧще́нными пра́вилами, но дерзнꙋ́ли да́же рꙋга́тисѧ над̾ ѻ҆́ными. И҆́бо ѻ҆нѝ превраща́ютъ ѻ҆́ныѧ, и҆, ра́ди стра́стныѧ во́ли своеѧ̀, и҆скажа́ютъ смы́слъ и҆́хъ, дабы̀, по и҆збы́ткꙋ стра́стнагѡ ѻ҆больще́нїѧ, ка́къ рече́но григо́рїемъ бг҃осло́вомъ, ѕло̀ каза́лось ѹ҆ ни́хъ не то́лькѡ не ѡ҆сꙋди́тельнымъ, но да́же бж҃е́ственнымъ <rubric class="inline">(Св. григ. нѵ́сск. пра́в. и҃.)</rubric>. А҆пⷭ҇тольское пра́вило глаго́летъ: сосꙋ́дъ златы́й и҆лѝ сре́брѧный ѡ҆свѧще́нный, и҆лѝ завѣ́сꙋ, никто̀ ѹ҆жѐ да не во́зметъ на своѐ ѹ҆потребле́нїе: беззако́нно бо є҆́сть. А҆́ще же кто̀ въ се́мъ ѹ҆смо́тренъ бꙋ́детъ: таковы́й да нака́жетсѧ ѿлꙋче́нїемъ <rubric class="inline">(А҆по́ст. пра́в. ѻ҃г.)</rubric>. Сїѐ пра́вило, и҆злага́ѧ къ своемꙋ̀ ѡ҆правда́нїю въ беззако́нїѧхъ, ѻ҆нѝ глаго́лютъ, ꙗ҆́кѡ не до́лжно сꙋди́ти досто́йными и҆зверже́нїѧ тѣ́хъ, ко́и досточти́мое ѡ҆блаче́нїе свѧты́ѧ трапе́зы претворѧ́ютъ въ со́бственный хїтѡ́нъ, и҆лѝ въ нѣ́кꙋю и҆нꙋ́ю ѻ҆де́ждꙋ, ни да́же тѣ́хъ, ко́и свѧтꙋ́ю ча́шꙋ, ѽ нече́стїѧ! и҆лѝ свѧще́ный ді́скосъ, и҆лѝ подо́бное семꙋ̀, и҆ждива́ютъ на свою̀ потре́бꙋ, и҆лѝ ѡ҆сквернѧ́ютъ. И҆́бо, глаго́лютъ ѻ҆нѝ, пра́вило справедли́вымъ признае́тъ впа́дающихъ въ сїѐ престꙋпле́нїе подверга́ти ѿлꙋче́нїю, а҆ не и҆зверже́нїю. Но кто̀ мо́жетъ снестѝ сто́ль вели́кое кощꙋ́нство и҆ нече́стїе; И҆́бо пра́вило подверга́етъ ѿлꙋче́нїю взима́ющихъ ѡ҆свѧще́нное то́кмѡ длѧ ѹ҆потребле́нїѧ, а҆ не соверше́ннѡ похища́ющихъ: а҆ ѻ҆нѝ и҆ расхища́ющихъ свѧта̑ѧ свѧты́хъ, и҆ свѧтота́тствꙋющихъ ѡ҆свобожда́ютъ ѿ и҆зверже́нїѧ, та́кже ѡ҆сквернѧ́ющихъ досточти́мые ді́скосы и҆лѝ свѧты́ѧ ча̑ши, ѹ҆потребле́нїемъ длѧ ѻ҆быкнове́нныхъ бра́шенъ по своемꙋ̀ разсꙋжде́нїю, признаю́тъ не подлежа́щими и҆зверже́нїю, тогда̀ ка́къ сїѐ є҆́сть ꙗ҆́вное ѡ҆скверне́нїе, и҆ ѻ҆чеви́дно, что̀ сїѐ дѣ́лающїе подлежа́тъ не то́кмѡ и҆зверже́нїю, но и҆ винѣ̀ кра́йнѧгѡ нече́стїѧ. Тогѡ̀ ра́ди свѧты́й собо́ръ ѡ҆предѣли́лъ: тѣ̀, ко́и свѧтꙋ́ю ча́шꙋ, и҆лѝ ді́скосъ, и҆лѝ лжи́цꙋ, и҆лѝ досточти́мое ѡ҆блаче́нїе трапе́зы, и҆лѝ глаго́лемый воздꙋ́хъ, и҆лѝ како́й бы то̀ ни бы́ло и҆з̾ находѧ́щихсѧ въ ѻ҆лтарѣ̀ свѧще́нныхъ и҆ свѧты́хъ сосꙋ́дѡвъ и҆лѝ ѻ҆де́ждъ, восхи́тѧтъ длѧ со́бственной коры́сти, и҆лѝ ѡ҆братѧ́тъ въ ѹ҆потребле́нїе не свѧще́нное, да подве́ргнꙋтсѧ соверше́нномꙋ и҆зверже́нїю и҆з̾ своегѡ̀ чи́на. И҆́бо є҆ди́но и҆з̾ си́хъ є҆́сть ѡ҆скверне́нїе свѧты́ни, а҆ дрꙋго́е свѧтота́тство. А҆ взима́ющихъ длѧ себѧ̀ и҆лѝ длѧ дрꙋги́хъ, на не свѧще́нное ѹ҆потребле́нїе, сосꙋ́ды и҆лѝ ѻ҆дє́жды, внѣ̀ ѻ҆лтарѧ̀ ѹ҆потреблѧ́ємыѧ, и҆ пра́вило ѿлꙋча́етъ, и҆ мы̀ кꙋ́пнѡ ѿлꙋча́емъ: соверше́ннѡ же похища́ющихъ ѻ҆́ныѧ подверга́емъ ѡ҆сꙋжде́нїю свѧтота́тцєвъ.

## Пра́вило а҃і.

<red>П</red>ресвѵ́терѡвъ, и҆лѝ дїа́конѡвъ, прїе́млющихъ на себѧ̀ мїрскі́ѧ нача́льствєнныѧ до́лжнѡсти и҆лѝ попечє́нїѧ, и҆лѝ въ дома́хъ мїрски́хъ нача́льственныхъ ли́цъ зва́нїе ѹ҆прави́телей, бж҃е́ствєнныѧ и҆ свѧщє́нныѧ пра́вила подверга́ютъ и҆зверже́нїю. То́ же и҆ мы̀ подтвержда́ѧ и҆ ѡ҆ про́чихъ, принадлежа́щихъ къ кли́рꙋ, ѡ҆предѣлѧ́емъ: а҆́ще кто̀ и҆з̾ ни́хъ встꙋ́питъ въ мїрскі́ѧ нача́льствєнныѧ до́лжнѡсти, и҆лѝ въ дома́хъ нача́льственныхъ ли́цъ, и҆лѝ въ гра́дскихъ предмѣ́стїѧхъ прїи́метъ на себѧ̀ зва́нїе ѹ҆прави́телѧ: таковы́й да и҆зжене́тсѧ и҆з̾ своегѡ̀ кли́ра. И҆́бо, по рече́нномꙋ ѿ самагѡ̀ хрⷭ҇та̀ и҆́стиннагѡ бг҃а на́шегѡ, и҆ нело́жномꙋ сло́вꙋ, никто́же мо́жетъ двѣма̀ господи́нома рабо́тати <rubric class="inline">(Матѳ. гл. ѕ҃, ст. к҃д.)</rubric>.

## Пра́вило в҃і.

<red>С</red>вѧты́й и҆ вселе́нскїй шесты́й собо́ръ подверга́етъ и҆зверже́нїю тѣ́хъ и҆з̾ кли́ра, кото́рые, без̾ соизволе́нїѧ є҆пі́скопа, лїтꙋргиса́ютъ, и҆лѝ креща́ютъ въ моли́твенныхъ хра́минахъ, внꙋтрѝ до́ма находѧ́щихсѧ <rubric class="inline">(Шест. вселе́нск. соб. пра́в. л҃а.)</rubric>: согла́снѡ съ си́мъ и҆ мы̀ ѡ҆предѣлѧ́емъ. И҆́бо тогда̀, ка́къ свѧта́ѧ цр҃ковь пра́вѡ пра́витъ сло́во и҆́стины, и҆ ѻ҆́ное преподае́тъ и҆ защища́етъ, и҆ соблюда́етъ че́стность житїѧ̀, и҆ поꙋча́етъ ѻ҆́ной, не прили́чно и҆ престꙋ́пно бы́ло бы̀ попꙋсти́ти живꙋ́щымъвъ безнача́лїи и҆ ненака́занности понырѧ́ти въ до́мы, и҆ разрꙋша́ти благочи́нїе цр҃кви, и҆ и҆сполнѧ́ти ѻ҆́нꙋю мно́гимъ смꙋще́нїемъ и҆ собла́знами. Тогѡ̀ ра́ди настоѧ́щїй свѧще́нный и҆ бг҃осодѣ́йствꙋемый собо́ръ, согла́снѡ съ свѧты́мъ вселе́нскимъ шесты́мъ собо́ромъ, ѡ҆предѣли́лъ: да бꙋ́дꙋтъ назнача́емы лїтꙋргиса́ющїе въ моли́твенныхъ хра́минахъ, въ до́мѣ находѧ́щихсѧ, ꙗ҆́вно же є҆́сть, ꙗ҆́кѡ назначе́нїе сїѐ дае́тсѧ и҆̀мъ ѿ є҆пі́скопа тогѡ̀ мѣ́ста. А҆́ще же кто̀ кро́мѣ си́хъ, без̾ соизволе́нїѧ є҆пі́скопа, вторга́ѧсь въ до́мы де́рзнетъ коснꙋ́тисѧ соверше́нїѧ лїтꙋргі́и: таковы́й да и҆зве́ржетсѧ, а҆ бы́вшїе съ ни́мъ въ ѻ҆бще́нїи да подве́ргнꙋтсѧ ѿлꙋче́нїю.

## Пра́вило г҃і.

<red>В</red>селꙋка́вый посѣ́ѧвъ въ цр҃кви хрⷭ҇то́вой сѣмена̀ є҆реті́ческихъ пле́велъ, и҆ ви́дѧ, ꙗ҆́кѡ ѻ҆́нѣ мече́мъ дх҃а посѣка́ютсѧ и҆з̾ ко́рени, встꙋпи́въ на дрꙋго́й пꙋ́ть ко́зней, покꙋша́етсѧ безꙋ́мїемъ раско́льникѡвъ разсѣка́ти тѣ́ло хрⷭ҇то́во: но и҆ се́й є҆гѡ̀ навѣ́тъ соверше́ннѡ воспѧща́ѧ, свѧты́й собо́ръ ѡ҆предѣли́лъ ны́нѣ: а҆́ще кото́рый пресвѵ́теръ и҆лѝ дїа́конъ, по нѣ́которымъ ѡ҆бвине́нїѧмъ, зазрѣ́въ своего̀ є҆пі́скопа, пре́жде собо́рнагѡ и҆зслѣ́дованїѧ и҆ разсмотрѣ́нїѧ, и҆ соверше́ннагѡ ѡ҆сꙋжде́нїѧ є҆гѡ̀, де́рзнетъ ѿстꙋпи́ти ѿ ѻ҆бще́нїѧ съ ни́мъ, и҆ не бꙋ́детъ возноси́ти и҆́мѧ є҆гѡ̀ въ свѧще́нныхъ моли́твахъ на лїтꙋргі́ѧхъ, по цр҃ко́вномꙋ преда́нїю: таковы́й да подве́ргнетсѧ и҆зверже́нїю, и҆ да лиши́тсѧ всѧ́кїѧ свѧще́нническїѧ че́сти. И҆́бо поста́вленный въ чи́нѣ пресвѵ́тера, и҆ восхища́ющїй себѣ̀ сꙋ́дъ, митрополі́тамъ предоста́вленный, и҆, пре́жде сꙋда̀, са́мъ собо́ю ѡ҆сꙋжда́ти своего̀ ѻ҆тца̀ и҆ є҆пі́скопа ѹ҆си́ливающїйсѧ, не досто́инъ ни че́сти, нижѐ наименова́нїѧ пресвѵ́тера. Послѣ́дꙋющїе же таково́мꙋ, а҆́ще сꙋ́ть нѣ́кїе ѿ свѧще́нныхъ, та́кожде да лишены̀ бꙋ́дꙋтъ своеѧ̀ че́сти: а҆́ще же мона́хи и҆лѝ мїрѧ́не, да ѿлꙋча́тсѧ во́все ѿ цр҃кви, доко́лѣ не ѿве́ргнꙋтъ соѡбще́нїѧ съ раско́льниками, и҆ не ѡ҆братѧ́тсѧ къ своемꙋ̀ є҆пі́скопꙋ.

## Пра́вило д҃і.

<red>А҆́</red>ще кото́рый є҆пі́скопъ, поставлѧ́ѧ предло́гомъ винꙋ̀ своегѡ̀ митрополі́та, пре́жде собо́рнагѡ разсмотрѣ́нїѧ, ѿстꙋ́питъ ѿ ѻ҆бще́нїѧ съ ни́мъ, и҆ не бꙋ́детъ возноси́ти и҆́мѧ є҆гѡ̀, по ѻ҆бы́чаю, въ бж҃е́ственномъ тайнодѣ́йствїи: ѡ҆ таково́мъ свѧты́й собо́ръ ѡ҆предѣли́лъ: да бꙋ́детъ низложе́нъ, а҆́ще то́кмѡ ѡ҆бличе́нъ бꙋ́детъ, ꙗ҆́кѡ ѿстꙋпи́лъ ѿ своегѡ̀ митрополі́та, и҆ сотвори́лъ раско́лъ. И҆́бо ка́ждый до́лженъ вѣ́дати свою̀ мѣ́рꙋ: и҆ нижѐ пресвѵ́теръ да пренебрега́етъ своегѡ̀ є҆пі́скопа, нижѐ є҆пі́скопъ своегѡ̀ митрополі́та.

## Пра́вило є҃і.

<red>Ч</red>то̀ ѡ҆предѣлено̀ ѡ҆ пресвѵ́терахъ и҆ є҆пі́скопахъ и҆ митрополі́тахъ, то̀ са́мое, и҆ наипа́че, прили́чествꙋетъ патрїа́рхамъ. Посемꙋ̀, а҆́ще кото́рый пресвѵ́теръ, и҆лѝ є҆пі́скопъ, и҆лѝ митрополі́тъ, де́рзнетъ ѿстꙋпи́ти ѿ ѻ҆бще́нїѧ съ свои́мъ патрїа́рхомъ, и҆ не бꙋ́детъ возноси́ти и҆́мѧ є҆гѡ̀, по ѡ҆предѣле́нномꙋ и҆ ѹ҆стано́вленномꙋ чи́нꙋ, въ бж҃е́ственномъ тайнодѣ́йствїи, но пре́жде собо́рнагѡ ѡ҆глаше́нїѧ и҆ соверше́ннагѡ ѡ҆сꙋжде́нїѧ є҆гѡ̀, ѹ҆чини́тъ раско́лъ: таково́мꙋ свѧты́й собо́ръ ѡ҆предѣли́лъ бы́ти соверше́ннѡ чꙋ́ждꙋ всѧ́кагѡ свѧще́нства, а҆́ще то́кмѡ ѡ҆бличе́нъ бꙋ́детъ въ се́мъ беззако́нїи. Впро́чемъ сїѐ ѡ҆предѣлено̀ и҆ ѹ҆тверждено̀ ѡ҆ тѣ́хъ, ко́и, под̾ предло́гомъ нѣ́которыхъ ѡ҆бвине́нїй, ѿстꙋпа́ютъ ѿ свои́хъ предстоѧ́телей, и҆ творѧ́тъ раско́лы, и҆ расторга́ютъ є҆ди́нство цр҃кви. И҆́бо ѿдѣлѧ́ющїесѧ ѿ ѻ҆бще́нїѧ съ предстоѧ́телемъ, ра́ди нѣ́кїѧ є҆́реси, ѡ҆сꙋжде́нныѧ свѧты́ми собо́рами и҆лѝ ѻ҆тца́ми, когда̀, то́ є҆сть, ѻ҆́нъ проповѣ́дꙋетъ є҆́ресь всенаро́днѡ, и҆ ѹ҆́читъ ѻ҆́ной ѿкры́тѡ въ цр҃кви, таковы́е а҆́ще и҆ ѡ҆градѧ́тъ себѧ̀ ѿ ѻ҆бще́нїѧ съ глаго́лемымъ є҆пі́скопомъ, пре́жде собо́рнагѡ разсмотрѣ́нїѧ, не то́кмѡ не подлежа́тъ поло́женной пра́вилами є҆пїтїмїѝ, но и҆ досто́йны че́сти, подоба́ющей правосла̑внымъ. И҆́бо ѻ҆нѝ ѡ҆сꙋди́ли не є҆пі́скопѡвъ, а҆ лжеєпі́скопѡвъ и҆ лжеꙋчи́телей, и҆ не раско́ломъ пресѣклѝ є҆ди́нство цр҃кви, но потщи́лись ѡ҆храни́ти цр҃ковь ѿ раско́лѡвъ и҆ раздѣле́нїй.

## Пра́вило ѕ҃і.

<red>П</red>о причи́нѣ слꙋча́ющихсѧ въ цр҃кви бж҃їей ра́спрей и҆ смѧте́нїй, неѡбходи́мо и҆ сїѐ ѡ҆предѣли́ти: ѿню́дь да не поставлѧ́етсѧ є҆пі́скопъ въ то́й цр҃кви, кото́рой предстоѧ́тель жи́въ є҆щѐ, и҆ пребыва́етъ въ свое́мъ досто́инствѣ, ра́звѣ а҆́ще са́мъ доброво́льнѡ ѿрече́тсѧ ѿ є҆пі́скопства. И҆́бо надлежи́тъ пре́жде привестѝ къ концꙋ̀ зако́нное и҆зслѣ́дованїе вины̀, за кото́рꙋю ѻ҆́нъ и҆мѣ́етъ ѹ҆дале́нъ бы́ти ѿ є҆пі́скопства, и҆ тогда̀ ѹ҆жѐ, по є҆гѡ̀ низложе́нїи, возвестѝ на є҆пі́скопство дрꙋга́го, вмѣ́стѡ є҆гѡ̀. А҆́ще же кто̀ и҆з̾ є҆пі́скопѡвъ, пребыва́ѧ въ свое́мъ досто́инствѣ, и҆ не хо́щетъ ѿрещи́сѧ, и҆ не жела́етъ пастѝ наро́дъ сво́й, но, ѹ҆далѧ́сѧ и҆з̾ своеѧ̀ є҆пі́скопїи, бо́лѣе шестѝ мѣ́сѧцєвъ ѡ҆стае́тсѧ въ дрꙋго́мъ мѣ́стѣ, не бы́въ ѹ҆де́рживаемъ ни ца́рскимъ повелѣ́нїемъ, ни и҆сполне́нїемъ порꙋче́нїй своегѡ̀ патрїа́рха, нижѐ бы́въ ѡ҆держи́мъ тѧ́жкою болѣ́знїю, дѣ́лающею є҆го̀ соверше́ннѡ недвижи́мымъ: таковы́й ни є҆ди́ною и҆з̾ рече́нныхъ причи́нъ не воспѧща́емый, но ѹ҆дали́вшїйсѧ ѿ своеѧ̀ є҆пі́скопїи, и҆ въ и҆но́мъ мѣ́стѣ до́лѣе шестимѣ́сѧчнагѡ вре́мени пребыва́ющїй, да бꙋ́детъ соверше́ннѡ чꙋ́ждъ є҆пі́скопскїѧ че́сти и҆ досто́инства. И҆́бо нерадѧ́щемꙋ ѡ҆ врꙋче́нной є҆мꙋ̀ па́ствѣ, и҆ въ и҆но́мъ мѣ́стѣ бо́лѣе шестѝ мѣ́сѧцєвъ закоснѣва́ющемꙋ, свѧты́й собо́ръ ѡ҆предѣли́лъ соверше́ннѡ бы́ти чꙋ́ждꙋ и҆ а҆рхїере́йства, въ кото́рое поста́вленъ, дабы̀ пастѝ, и҆ на є҆гѡ̀ є҆пі́скопїю возводи́ти дрꙋга́го, вмѣ́стѡ є҆гѡ̀.

## Пра́вило з҃і.

<red>П</red>рилага́ѧ попече́нїе ѡ҆ соблюде́нїи во все́мъ цр҃ко́внагѡ благочи́нїѧ, мы̀ призна́ли неѡбходи́мымъ и҆ сїѐ ѡ҆предѣли́ти: что́бы впре́дь никто̀ и҆з̾ мїрѧ́нъ, и҆лѝ мона́хѡвъ не бы́лъ внеза́пнѡ возводи́мъ на высотꙋ̀ є҆пі́скопства, но что́бы ка́ждый, по и҆спыта́нїи пре́жде въ цр҃ко́вныхъ сте́пенѧхъ, воспрїима́лъ рꙋкоположе́нїе во є҆пі́скопа. И҆́бо хотѧ̀ доны́нѣ нѣ́которые и҆з̾ мона́шествꙋющихъ, и҆лѝ мїрски́хъ, по тре́бованїю нꙋ́жды, и҆ бы́ли вско́рѣ ѹ҆досто́иваемы є҆пі́скопскїѧ че́сти, и҆ превзошлѝ дрꙋги́хъ добродѣ́телїю, и҆ возвы́сили порꙋчє́нныѧ и҆̀мъ цр҃кви: ѻ҆дна́кѡ рѣ́дкѡ быва́ющагѡ не поставлѧ́ѧ въ зако́нъ цр҃кви, ѡ҆предѣлѧ́емъ, ѿны́нѣ семꙋ̀ ѹ҆жѐ не бы́ти: но пра́вильнѡ рꙋкополага́емый да про́йдетъ чрез̾ всѣ̀ сте́пєни свѧще́нства, и҆сполнѧ́ѧ въ ка́ждомъ поло́женное зако́номъ вре́мѧ.
