---
title: "Тогѡ́ же и҆з̾ к҃ѳ главы̀ тогы́ же сочине́нїѧ"
navigation:
  key: various-rules-39
  title: "Тогѡ́ же и҆з̾ к҃ѳ главы̀ тогы́ же сочине́нїѧ"
  parent: various-rules
  order: 39
type: "various"
---

# Тогѡ́ же и҆з̾ к҃ѳ главы̀ тогы́ же сочине́нїѧ

## Пра́вило ч҃в.

<red>Н</red>а возраже́нїе, ꙗ҆́кѡ ѡ҆ славосло́вїи со дх҃омъ (Свѧты́й разꙋмѣ́етъ славосло́вїе, произноси́мое въ слѣ́дꙋющемъ ви́дѣ: сла́ва ѻ҆ц҃ꙋ̀ и҆ сн҃ꙋ со ст҃ы́мъ дх҃омъ.) нѣ́тъ свидѣ́тельства и҆ нѣ́тъ писа́нїѧ, ѿвѣ́тствꙋемъ: А҆́ще ничто̀ дрꙋго́е не прїе́млетсѧ без̾ писа́нїѧ, то пꙋ́сть не прїе́млетсѧ и҆ сїѐ: но а҆́ще весьма̀ мно́гое та́инственное водворено̀ ѹ҆ на́съ без̾ писа́нїй, то со мно́гими дрꙋги́ми предме́тами прїи́мемъ и҆ сїѐ. Мню́ же, ꙗ҆́кѡ а҆по́стольское є҆́сть и҆ сїѐ, да де́ржимсѧ непи́санныхъ преда́нїй. И҆́бо хвалю̀ вы̀, глаго́летъ а҆по́столъ, ꙗ҆́кѡ всѧ̑ моѧ̑ по́мните, и҆ ꙗ҆́коже преда́хъ ва́мъ, преда̑нїѧ держитѐ <rubric class="inline">(а҃ кор. гл. а҃і, ст. в҃.)</rubric>. и҆ въ дрꙋго́мъ мѣ́стѣ: держи́те преда̑нїѧ, ꙗ҆̀же прїѧ́сте, и҆лѝ сло́вомъ, и҆лѝ посла́нїемъ <rubric class="inline">(в҃ сол. гл. в҃, ст. є҃і.)</rubric>: є҆ди́но ѡ҆ си́хъ наипа́че є҆́сть и҆ сїѐ, ѡ҆ ко́емъ разсꙋжда́емъ, кото́рое первонача́льные ѹ҆станови́тели пре́дали прее́мникамъ, и҆ при продолжа́ющемсѧ съ тече́нїемъ вре́мени ѹ҆потребле́нїи ѻ҆́нагѡ, долговре́меннымъ ѻ҆бы́чаемъ въ це́рквахъ ѹ҆корени́ли. И҆ та́къ, а҆́ще мы̀, ка́кбы на сꙋдѣ̀, при недоста́ткѣ пи́сменныхъ доказа́тельствъ, предста́вили въ по́льзꙋ на́шегѡ дѣ́ла мно́жество свидѣ́телей, то не полꙋ́чимъ ли ѿ ва́съ ѡ҆пра́вдывающагѡ пригово́ра; Ꙗ҆́ та́къ дꙋ́маю. И҆́бо при двою̀ и҆лѝ трїе́хъ свидѣ́телѧхъ ста́нетъ всѧ́къ глаго́лъ <rubric class="inline">(Второзак. гл. ѳ҃і, ст. є҃і.)</rubric>. А҆́ще ѹ҆ка́жемъ ва́мъ и҆ на долговре́менность, ꙗ҆́снѡ свидѣ́тельствꙋющꙋю въ на́шꙋ по́льзꙋ: то не ꙗ҆́вимсѧ ли пред̾ ва́ми пра́вѡ глаго́лющими, ꙗ҆́кѡ прѣ́нїе не мо́жетъ ѹ҆спѣ́шно бы́ти проти́вꙋ на́съ; И҆́бо дре́внїе догма́ты, нѣ́которымъ ѻ҆́бразомъ, внꙋша́ютъ благоговѣ́нїе, представлѧ́ѧ въ свое́й дре́вности, ка́кбы въ нѣ́коей сѣди́нѣ, досточти́мый ви́дъ.
