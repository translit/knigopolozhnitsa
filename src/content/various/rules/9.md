---
title: "Пра̑вила свѧта́гѡ вселе́нскагѡ тре́тїѧгѡ собо́ра, е҆фе́сскагѡ"
navigation:
  key: various-rules-9
  title: "Пра̑вила свѧта́гѡ вселе́нскагѡ тре́тїѧгѡ собо́ра, е҆фе́сскагѡ"
  parent: various-rules
  order: 9
type: "various"
---

# Пра̑вила свѧта́гѡ вселе́нскагѡ тре́тїѧгѡ собо́ра, е҆фе́сскагѡ

## Пра́вило а҃.

<red>П</red>оне́же надлежа́ло и҆ не присꙋ́тствовавшымъ на свѧто́мъ собо́рѣ, и҆ ѡ҆става́вшымсѧ въ свое́мъ мѣ́стѣ, и҆лѝ гра́дѣ, по нѣ́коей винѣ̀, и҆лѝ церко́вной, и҆лѝ тѣле́сной, не ѡ҆ста́тисѧ въ невѣ́дѣнїи ѡ҆ то́мъ, что̀ на ѻ҆́номъ постано́влено: то и҆звѣща́емъ ва́шꙋ свѧты́ню и҆ любо́вь, что̀, а҆́ще кото́рый ѻ҆́бластный митрополі́тъ, ѿстꙋпи́въ ѿ свѧта́гѡ и҆ вселе́нскагѡ собо́ра, приложи́лсѧ къ ѿстꙋ́пническомꙋ со́нмищꙋ, и҆лѝ посе́мъ прило́житсѧ, и҆лѝ келесті́ево мꙋдрова́нїе прїѧ́лъ, и҆лѝ прїи́метъ, таковы́й проти́въ є҆пі́скопѡвъ своеѧ̀ ѻ҆́бласти что́ либо дѣ́лати ѿню́дь не мо́жетъ, ꙗ҆́кѡ ѿны́нѣ собо́ромъ ѿ всѧ́кагѡ церко́внагѡ ѻ҆бще́нїѧ ѹ҆жѐ ѿве́рженный и҆ недѣйстви́тельный. Но є҆щѐ и҆ разсмотрѣ́нїю тѣ́хъ са́мыхъ є҆пі́скопѡвъ ѻ҆́бласти, и҆ ѻ҆кре́стныхъ митрополі́тѡвъ, правосла́внѡ мꙋ́дрствꙋющихъ, подлежа́ти бꙋ́детъ, длѧ соверше́ннагѡ и҆зверже́нїѧ є҆гѡ̀ и҆з̾ са́на є҆пі́скопскагѡ.

## Пра́вило в҃.

<red>А҆́</red>ще же кото́рые є҆пархїа́льные є҆пі́скопы не присꙋ́тствовали на свѧто́мъ собо́рѣ, и҆ въ ѿстꙋпле́нїи прїѧ́ли, и҆лѝ покꙋ́сѧтсѧ прїѧ́ти ѹ҆ча́стїе: и҆лѝ, подписа́въ и҆зверже́нїе несто́рїа, перешлѝ къ ѿстꙋ́пническомꙋ со́нмищꙋ: таковы̑мъ, по и҆зволе́нїю свѧта́гѡ собо́ра, соверше́ннѡ бы́ти чꙋ̑ждымъ свѧще́нства, и҆ низве́ржєннымъ съ своеѧ̀ сте́пени.

## Пра́вило г҃.

<red>А҆́</red>ще же нѣ́котѡрымъ и҆з̾ принадлежа́щихъ къ кли́рꙋ въ ка́ждомъ гра́дѣ, и҆лѝ селѣ̀, несто́рїемъ и҆ є҆гѡ̀ соѻ́бщниками, возбранено̀ свѧще́нство за правосла́вное мꙋ́дрствованїе: таковы̑мъ да́ли мы̀ пра́во воспрїѧ́ти свою̀ сте́пень. Воѻбщѐ повелѣва́емъ, что́бы є҆диномꙋ́дрствꙋющїе съ правосла́внымъ и҆ вселе́нскимъ собо́ромъ чле́ны кли́ра, ѿню́дь никаки́мъ ѻ҆́бразомъ, не бы́ли подчинены̀ ѿстꙋпи́вшымъ, и҆лѝ ѿстꙋпа́ющымъ ѿ правосла́вїѧ є҆пі́скопамъ.

## Пра́вило д҃.

<red>А҆́</red>ще кото́рые и҆з̾ кли́ра ѿстꙋ́пѧтъ, и҆ дерзнꙋ́тъ ѻ҆со́бѡ, и҆лѝ всенаро́днѡ держа́тисѧ несто́рїева, и҆лѝ келесті́ева мꙋ́дрствованїѧ: пра́веднымъ призна́лъ свѧты́й собо́ръ и҆зве́ржєннымъ бы́ти и҆ си̑мъ и҆з̾ свѧще́ннагѡ чи́на.

## Пра́вило є҃.

<red>А҆́</red>ще нѣ́кїе за неприли́чныѧ дѣла̀ ѡ҆сꙋждены̀ ст҃ы́мъ собо́ромъ, и҆лѝ со́бственными є҆пі́скопами: несто́рїй же, и҆ є҆гѡ̀ є҆диномы́шленники, вопрекѝ пра́виламъ, по є҆гѡ̀ во все́мъ произво́льномꙋ дѣ́йствованїю, покꙋси́лисѧ, и҆лѝ покꙋ́сѧтсѧ возврати́ти и҆̀мъ ѡ҆бще́нїе съ це́рковїю, и҆лѝ сте́пень свѧще́нства: пра́веднымъ призна́ли мы̀, да бꙋ́детъ и҆̀мъ сїѐ безполе́зно, и҆ да ѡ҆стаю́тсѧ ѻ҆нѝ тѣ́мъ не ме́нѣе и҆зве́рженными и҆з̾ свѧще́ннагѡ чи́на.

## Пра́вило ѕ҃.

<red>П</red>одо́бно же, а҆́ще нѣ́кїе восхотѣ́ли бы, каки́мъ либо ѻ҆́бразомъ, поколеба́ти то̀, что̀ ѡ҆ ка́ждомъ и҆з̾ ни́хъ ѹ҆чинено̀ свѧты́мъ собо́ромъ во є҆фе́сѣ, свѧты́й собо́ръ ѡ҆предѣли́лъ, что́бы таковы́е, а҆́ще сꙋ́ть є҆пі́скопы, и҆лѝ принадлежа́щїе къ кли́рꙋ, соверше́ннѡ све́ржены бы́ли съ своегѡ̀ сте́пени: а҆́ще же мїрѧ́не, ѿлꙋче́ны бы́ли ѿ ѻ҆бще́нїѧ церко́внагѡ.

## Пра́вило з҃.

<red>П</red>о прочте́нїи сегѡ̀, свѧты́й собо́ръ ѡ҆предѣли́лъ: да не бꙋ́детъ позво́лено никомꙋ̀ произноси́ти, и҆лѝ писа́ти, и҆лѝ слага́ти и҆нꙋ́ю вѣ́рꙋ, кромѣ̀ ѡ҆предѣле́нныѧ ѿ свѧты́хъ ѻ҆тє́цъ, въ нїке́и гра́дѣ, со ст҃ы́мъ дх҃омъ собра́вшихсѧ. А҆ кото́рые дерзнꙋ́тъ слага́ти и҆нꙋ́ю вѣ́рꙋ, и҆лѝ представлѧ́ти, и҆лѝ предлага́ти хотѧ́щымъ ѡ҆брати́тисѧ къ позна́нїю и҆́стины, и҆лѝ ѿ ꙗ҆зы́чества, и҆лѝ ѿ і҆ꙋде́йства, и҆лѝ ѿ како́й бы то̀ ни бы́ло є҆́реси: таковы́е, а҆́ще сꙋ́ть є҆пі́скопы, и҆лѝ принадлежа́тъ къ кли́рꙋ, да бꙋ́дꙋтъ чꙋ́жды, є҆пі́скопы є҆пі́скопства, и҆ кли́рїки кли́ра: а҆́ще же мїрѧ́не, да бꙋ́дꙋтъ пре́даны а҆на́ѳемѣ. Ра́внымъ ѻ҆́бразомъ, а҆́ще є҆пі́скопы, и҆лѝ кли́рїки, и҆лѝ мїрѧ́не ꙗ҆вѧ́тсѧ мꙋ́дрствꙋющими, и҆лѝ ѹ҆ча́щими томꙋ̀, что̀ соде́ржитсѧ въ предста́вленномъ ѿ пресвѵ́тера харі́сїа и҆зложе́нїи, ѡ҆ воплоще́нїи є҆диноро́днагѡ сн҃а бж҃їѧ, и҆лѝ скве́рнымъ и҆ развращє́ннымъ несто́рїевымъ догма́тамъ, кото́рые при се́мъ и҆ приложены̀: да подлежа́тъ рѣше́нїю сегѡ̀ свѧта́гѡ и҆ вселе́нскагѡ собо́ра, то́ є҆сть, є҆пі́скопъ да бꙋ́детъ чꙋ́ждъ є҆пі́скопства, и҆ да бꙋ́детъ низложе́нъ: кли́рїкъ подо́бнѡ да бꙋ́детъ и҆зве́рженъ и҆з̾ кли́ра: а҆́ще же мїрѧни́нъ, да бꙋ́детъ пре́данъ а҆на́ѳемѣ, ка́къ ска́зано.

<rubric class="inline">(комм.)</rubric> <red>П</red>ред̾ си́мъ на собо́рѣ чи́танъ сѷмво́лъ нїке́йскїй, и҆ поврежде́нное и҆зложе́нїе сѷмво́ла, предста́вленное собо́рꙋ фїладельфі́йскимъ пресвѵ́теромъ харі́сїемъ.

## Пра́вило и҃.

<red>Д</red>ѣ́ло, вопрекѝ постановле́нїѧмъ церкѡ́внымъ, и҆ пра́виламъ ст҃ы́хъ а҆по́стѡлъ, нововводи́мое, и҆ посѧга́ющее на свобо́дꙋ всѣ́хъ, возвѣсти́лъ бг҃олюбе́знѣйшїй соепі́скопъ ригі́нъ, и҆ сꙋ́щїе съ ни́мъ благоговѣ́йнѣйшїе є҆пі́скопы кѵ́прскїѧ ѻ҆́бласти, зинѡ́нъ и҆ є҆ѵа́грїй. Чегѡ̀ ра́ди, поне́же ѻ҆бще́ствєнныѧ болѣ́зни тре́бꙋютъ сильнѣ́йшагѡ врачевства̀, ꙗ҆́кѡ бо́льшїй вре́дъ приносѧ́щыѧ, и҆ наипа́че, а҆́ще и҆ дре́внѧгѡ ѻ҆быкнове́нїѧ не бы́ло, что́бы є҆пі́скопъ гра́да а҆нтїохі́и соверша́лъ поставлє́нїѧ въ кѵ́прѣ, ка́къ пи́сьменнѡ и҆ слове́снѡ возвѣсти́ли на́мъ благоговѣ́йнѣйшїе мꙋ́жи, къ свѧто́мꙋ собо́рꙋ прише́дшїе: то нача́льствꙋющїе во свѧты́хъ кѵ́прскихъ це́рквахъ да и҆мѣ́ютъ свобо́дꙋ, без̾ притѧза́нїѧ къ ни́мъ, и҆ без̾ стѣсне́нїѧ и҆́хъ, по пра́виламъ свѧты́хъ ѻ҆тє́цъ, и҆ по дре́внемꙋ ѻ҆быкнове́нїю, са́ми собо́ю соверша́ти поставле́нїе благоговѣ́йнѣйшихъ є҆пі́скопѡвъ. То́ же да соблюда́етсѧ и҆ въ и҆ны́хъ ѻ҆́бластѧхъ, и҆ повсю́дꙋ въ є҆па́рхїѧхъ: дабы̀ никто̀ и҆з̾ бг҃олюбе́знѣйшихъ є҆пі́скопѡвъ не простира́лъ вла́сти на и҆нꙋ́ю є҆па́рхїю, кото́раѧ пре́жде и҆ снача́ла не была̀ под̾ рꙋко́ю є҆гѡ̀, и҆лѝ є҆гѡ̀ предше́ственникѡвъ: но а҆́ще кто̀ просте́ръ, и҆ наси́льственнѡ какꙋ́ю є҆па́рхїю себѣ̀ подчини́лъ, да ѿда́стъ ѻ҆́нꙋю: да не престꙋпа́ютсѧ пра̑вила ѻ҆тє́цъ: да не вкра́дываетсѧ, под̾ ви́домъ свѧщеннодѣ́йствїѧ, надме́нность вла́сти мїрскі́ѧ: и҆ да не ѹ҆тра́тимъ по ма́лꙋ, непримѣ́тнѡ, тоѧ̀ свобо́ды, кото́рꙋю дарова́лъ на́мъ кро́вїю свое́ю гдⷭ҇ь на́шъ і҆и҃съ хрⷭ҇то́съ, ѡ҆свободи́тель всѣ́хъ человѣ́кѡвъ. И҆ та́къ свѧто́мꙋ и҆ вселе́нскомꙋ собо́рꙋ ѹ҆го́дно, что́бы всѧ́каѧ є҆па́рхїѧ сохранѧ́ла въ чистотѣ̀, и҆ без̾ стѣсне́нїѧ, снача́ла принадлежа́щыѧ є҆́й права̀, по ѻ҆бы́чаю и҆здре́вле ѹ҆тверди́вшемꙋсѧ. Ка́ждый митрополі́тъ, длѧ своегѡ̀ ѹ҆достовѣре́нїѧ, мо́жетъ невозбра́ннѡ взѧ́ти спи́сокъ съ сегѡ̀ постановле́нїѧ. А҆́ще же кто̀ предло́житъ постановле́нїе проти́вное томꙋ̀, что̀ ны́нѣ ѡ҆предѣлено̀: ѹ҆го́дно всемꙋ̀ свѧто́мꙋ и҆ вселе́нскомꙋ собо́рꙋ, да бꙋ́детъ ѻ҆но̀ недѣйстви́тельно.
