---
title: "Тогѡ́ же къ томꙋ́же канонї́ческое посла́нїе тре́тїе"
navigation:
  key: various-rules-32
  title: "Тогѡ́ же къ томꙋ́же канонї́ческое посла́нїе тре́тїе"
  parent: various-rules
  order: 32
type: "various"
---

# Тогѡ́ же къ томꙋ́же канонї́ческое посла́нїе тре́тїе

## Пра́вило н҃а.

<red>Ѡ҆</red> состоѧ́щихъ въ кли́рѣ пра́вила положены̀ безразли́чнѡ. Ѻ҆нѣ̀ повелѣва́ютъ ѡ҆предѣлѧ́ти па́дшымъ є҆ди́ное наказа́нїе, и҆зверже́нїе ѿ слꙋже́нїѧ, нахо́дѧтсѧ ли ѻ҆нѝ въ сте́пени свѧще́нства, и҆лѝ прохо́дѧтъ слꙋже́нїе, не и҆мѣ́ющее рꙋкоположе́нїѧ свѧще́нства.

## Пра́вило н҃в.

<red>П</red>ренебре́гшаѧ рожде́нное на пꙋтѝ, а҆́ще пренебрегла̀, и҆мѣ́ѧ возмо́жность сохрани́ти, и҆лѝ дꙋ́маѧ тѣ́мъ сокры́ти грѣ́хъ сво́й, и҆лѝ послѣ́довавъ совсѣ́мъ ѕвѣри́номꙋ и҆ безчеловѣ́чномꙋ по́мыслꙋ, да сꙋ́дитсѧ за смертоꙋбі́йство. А҆́ще же не могла̀ соблюстѝ, и҆ рожде́нное ѹ҆́мерло ѿ пꙋстоты̀ мѣ́ста и҆ ѿ недоста́тка потре́бнагѡ: то ма́терь досто́йна снисхожде́нїѧ.

## Пра́вило н҃г.

<red>Р</red>абы́нѧ ѡ҆вдовѣ́вшаѧ мо́жетъ бы́ть не мно́гѡ согрѣши́ла, согласѧ́сь на вторы́й бра́къ, под̾ ви́домъ восхище́нїѧ. Посемꙋ̀ ѿню́дь не подоба́етъ ѡ҆бвинѧ́ти є҆ѐ за сїѐ. И҆́бо не нарꙋ́жные ви́ды сꙋ́дѧтсѧ, но намѣ́ренїе. Ꙗ҆́вно же є҆́сть, ꙗ҆́кѡ ѻ҆на̀ подлежи́тъ є҆пїтїмїѝ двоебра́чїѧ.

## Пра́вило н҃д.

<red>Ѡ҆</red> нево́льныхъ ѹ҆бі́йствахъ пре́жде, ка́къ па́мѧтꙋю, писа́лъ къ твоемꙋ̀ благоче́стїю, по си́лѣ мое́й, и҆ бо́лѣе тогѡ̀ ничегѡ̀ рещѝ не могꙋ̀. Твоегѡ̀ благоразꙋ́мїѧ дѣ́ломъ бꙋ́детъ, по ѻ҆со́бенности слꙋ́чаѧ, продолжи́ти наказа́нїе, и҆лѝ ѡ҆блегчи́ти.

## Пра́вило н҃є.

<red>Р</red>азбо́йникѡвъ взаи́мнѡ поража́ющїе, а҆́ще не сꙋ́ть въ церко́вномъ слꙋже́нїи, да бꙋ́дꙋтъ ѿлꙋча́емы ѿ прича́стїѧ свѧты́хъ та̑инъ: а҆́ще же кли́рїки, да низло́жатсѧ со своегѡ̀ сте́пени. И҆́бо рече́но: всѧ́къ прїе́мшїй ме́чь, мече́мъ поги́бнетъ <rubric class="inline">(Матѳ. гл. к҃ѕ, ст. н҃в.)</rubric>.

## Пра́вило н҃ѕ.

<red>В</red>о́лею ѹ҆би́вшїй, и҆ пото́мъ пока́ѧвшїйсѧ, два́десѧть лѣ́тъ да бꙋ́детъ без̾ прича́стїѧ свѧты́хъ та̑инъ. На сїѝ два́десѧть лѣ́тъ да́стсѧ є҆мꙋ̀ слѣ́дꙋющее распредѣле́нїе: четы́ре го́да до́лженъ ѻ҆́нъ пла́кати, стоѧ̀ внѣ̀ двере́й моли́твеннагѡ хра́ма, и҆ просѧ̀ входѧ́щихъ въ ѻ҆́ный вѣ́рныхъ, сотвори́ти ѡ҆ не́мъ моли́твꙋ, и҆сповѣ́дꙋѧ при то́мъ своѐ престꙋпле́нїе. По четыре́хъ лѣ́тахъ да бꙋ́детъ принѧ́тъ въ число̀ слꙋ́шающихъ писа̑нїѧ, и҆ съ ни́ми да и҆схо́дитъ въ продолже́нїи пѧтѝ лѣ́тъ. Се́дмь лѣ́тъ съ припа́дающими да мо́литсѧ и҆ да и҆схо́дитъ. Четы́ре лѣ́та да стои́тъ то́кмѡ съ вѣ́рными, но да не сподо́битсѧ прича́стїѧ. По и҆сполне́нїи си́хъ да причасти́тсѧ ст҃ы́хъ та̑инъ.

## Пра́вило н҃з.

<red>Н</red>ево́лею ѹ҆би́вшїй де́сѧть лѣ́тъ да не причасти́тсѧ свѧты́хъ та̑инъ. Распредѣле́нїе же десѧтѝ лѣ́тъ да бꙋ́детъ длѧ негѡ̀ слѣ́дꙋющее: два̀ лѣ́та да пла́четъ, трѝ лѣ́та да соверши́тъ междꙋ̀ слꙋ́шающими, четы́ре междꙋ̀ припа́дающими, и҆ го́дъ да стои́тъ то́кмѡ съ вѣ́рными, и҆ пото́мъ прїи́метъ свѧто́е прича́стїе.

## Пра́вило н҃и.

<red>П</red>релюбодѣ́йствовавшїй пѧтьна́десѧть лѣ́тъ да не прїѡбща́етсѧ свѧты́хъ та̑инъ. Распредѣле́нїе же на сїѝ пѧтьна́десѧть лѣ́тъ длѧ негѡ̀ слѣ́дꙋющее: четы́ре лѣ́та да бꙋ́детъ ѻ҆́нъ пла́чꙋщимъ, пѧ́ть слꙋ́шающимъ писа̑нїѧ, четы́ре припа́дающимъ, два̀ да стои́тъ съ вѣ́рными без̾ прїѡбще́нїѧ.

## Пра́вило н҃ѳ.

<red>Б</red>лꙋдни́къ се́дмь лѣ́тъ да не причасти́тсѧ ст҃ы́хъ та̑инъ: два̀ лѣ́та да пла́четъ, два̀ да слꙋ́шаетъ, два̀ да припа́даетъ, и҆ є҆ди́но лѣ́то да стои́тъ то́кмѡ съ вѣ́рными, въ ѻ҆смо́е допꙋ́щенъ бꙋ́детъ до свѧта́гѡ прича́стїѧ.

## Пра́вило ѯ҃.

<red>Ѡ҆</red>бѣща́вшаѧсѧ пребы́ти въ дѣ́вствѣ, и҆ ѿ ѡ҆бѣща́нїѧ своегѡ̀ ѿпа́дшаѧ, да и҆спо́лнитъ вре́мѧ наказа́нїѧ, положе́нное за грѣ́хъ прелюбодѣѧ́нїѧ съ распредѣле́нїемъ, смотрѧ̀ по є҆ѧ̀ жи́зни. То́жде и҆ длѧ воспрїѧ́вшихъ ѻ҆бѣ́тъ житїѧ̀ мона́шескагѡ, но па́дшихъ.

## Пра́вило ѯ҃а.

<red>Ѹ҆</red>кра́дшїй, а҆́ще са́мъ по себѣ̀ раска́ѧсь ѡ҆бвини́тъ себѧ̀, на го́дъ да бꙋ́детъ ѹ҆дале́нъ ѿ прича́стїѧ то́кмѡ свѧты́хъ та̑инъ: а҆́ще же ѡ҆бличе́нъ бꙋ́детъ, то на два̀ го́да. Вре́мѧ же сїѐ да раздѣли́тсѧ длѧ негѡ̀ на припа́данїе и҆ стоѧ́нїе съ вѣ́рными, пото́мъ да ѹ҆досто́итсѧ причаще́нїѧ.

## Пра́вило ѯ҃в.

<red>Ꙗ҆</red>ви́вшемꙋ неи́стовство на мꙋ́жескомъ по́лѣ, вре́мѧ длѧ покаѧ́нїѧ да располо́житсѧ соѻбра́знѡ вре́мени беззако́нновавшагѡ прелюбодѣѧ́нїемъ.

## Пра́вило ѯ҃г.

<red>Н</red>а скота́хъ показа́вшїй своѐ нече́стїе, и҆сповѣ́давшись, толи́кое же вре́мѧ да бꙋ́детъ въ запреще́нїи.

## Пра́вило ѯ҃д.

<red>К</red>лѧтвопрестꙋ́пникъ де́сѧть лѣ́тъ да не прїѡбща́етсѧ: два̀ лѣ́та находѧ́сь междꙋ̀ пла́чꙋщими, трѝ междꙋ̀ слꙋ́шающими писа̑нїѧ, четы́ре междꙋ̀ припа́дающими, є҆ди́но стоѧ̀ съ вѣ́рными, и҆ тогда̀ сподо́битсѧ прича́стїѧ.

## Пра́вило ѯ҃є.

<red>П</red>ока́ѧвшїйсѧ въ волшебствѣ̀, и҆лѝ въ ѡ҆травле́нїи, да проведе́тъ въ покаѧ́нїи вре́мѧ положе́нное длѧ ѹ҆бі́йцы, съ распредѣле́нїемъ соѻбра́знымъ томꙋ̀, ка́къ са́мъ себѧ̀ ѡ҆бличи́лъ въ ка́ждомъ грѣхѣ̀.

## Пра́вило ѯ҃ѕ.

<red>Р</red>аска́пывающїй гро́бы длѧ хище́нїѧ, да не причасти́тсѧ ст҃ы́хъ та̑инъ де́сѧть лѣ́тъ: два̀ да пла́четъ, трѝ да слꙋ́шаетъ, четы́ре да припа́даетъ, є҆ди́но лѣ́то да стои́тъ съ вѣ́рными, и҆ тогда̀ ѹ҆жѐ да прїи́метсѧ.

## Пра́вило ѯ҃з.

<red>К</red>ровосмѣше́нїе бра́та и҆ сестры̀ тре́бꙋетъ вре́мени покаѧ́нїѧ, положе́ннагѡ длѧ ѹ҆бі́йцы.

## Пра́вило ѯ҃и.

<red>С</red>овокꙋпле́нїе бра́комъ люде́й, состоѧ́щихъ въ возбране́нномъ длѧ ѻ҆́нагѡ родствѣ̀, а҆́ще ѹ҆смо́трено бꙋ́детъ слꙋчи́вшеесѧ, ꙗ҆́кѡ грѣ́хъ человѣ́ческїй, подлежи́тъ є҆пїтїмїѝ прелюбодѣ́евъ.

## Пра́вило ѯ҃ѳ.

<red>Ч</red>те́цъ, а҆́ще пре́жде бра́ка смѣси́тсѧ съ свое́ю ѡ҆брꙋ́чницею, по ѿлꙋче́нїи на є҆ди́но лѣ́то ѿ слꙋже́нїѧ, прїи́метсѧ въ чтеца̀, но да пребꙋ́детъ без̾ произво́дства въ вы́сшїе сте́пени. Є҆́стьли же без̾ ѡ҆брꙋче́нїѧ та́йнѡ смѣси́тсѧ, да преста́нетъ слꙋжи́ти. Та́кожде и҆ ѵ҆подїа́конъ.

## Пра́вило ѻ҃.

<red>Д</red>їа́конꙋ ѡ҆скверни́вшемꙋсѧ ѹ҆ста́ми, и҆ и҆сповѣ́давшемꙋ, что̀ грѣ́хъ є҆гѡ̀ да́лѣе не просте́рсѧ, да бꙋ́детъ запрещено̀ свѧщеннослꙋже́нїе, но причаща́тисѧ ст҃ы́хъ та̑инъ съ дїа́конами да сподо́битсѧ. Та́къ то́чнѡ и҆ пресвѵ́теръ. А҆́ще же что̀ бо́лѣе сегѡ̀ согрѣши́вшимъ кто́ либо ѹ҆смо́тренъ бꙋ́детъ: то въ кото́ромъ бы ни бы́лъ сте́пени, да бꙋ́детъ и҆зве́рженъ.

## Пра́вило ѻ҃а.

<red>П</red>рикоснове́нный къ кото́ромꙋ либо и҆з̾ вышерече́нныхъ грѣхѡ́въ, и҆ не и҆сповѣ́давшїй, но ѡ҆бличе́нный, да бꙋ́детъ под̾ є҆пїтїмїе́ю сто́лькѡ же вре́мени, на ско́лькѡ подверга́етсѧ є҆пїтїмїѝ дѣ́латель ѕла̀.

## Пра́вило ѻ҃в.

<red>П</red>реда́вшїй себѧ̀ волхвова́телѧмъ, и҆лѝ нѣ́кимъ подѡ́бнымъ, да бꙋ́детъ под̾ є҆пїтїмїе́ю сто́лькѡ же вре́мени, ско́лькѡ ѹ҆бі́йца.

## Пра́вило ѻ҃г.

<red>Ѿ</red>ре́кшїйсѧ ѿ хрⷭ҇та̀ и҆ содѣ́лавшїйсѧ престꙋ́пникомъ про́тивъ та́инства спасе́нїѧ, всѐ вре́мѧ жи́зни своеѧ̀ до́лженъ бы́ти въ числѣ̀ пла́чꙋщихъ, и҆ ѡ҆бѧ́занъ и҆сповѣ́датисѧ: а҆ при концѣ̀ жи́зни ѹ҆досто́итсѧ прича́стїѧ свѧты́нь, по вѣ́рѣ въ бж҃їе человѣколю́бїе.

## Пра́вило ѻ҃д.

<red>А҆́</red>ще кто́ бы то̀ ни бы́лъ и҆з̾ па́дшихъ въ вышепи́санные грѣхѝ, и҆сповѣ́давшись, содѣ́лаетсѧ ре́вностнымъ въ и҆справле́нїи: то прїѧ́вшїй ѿ человѣколю́бїѧ бж҃їѧ вла́сть разрѣша́ти и҆ свѧ́зывати, не бꙋ́детъ досто́инъ ѡ҆сꙋжде́нїѧ, когда̀, ви́дѧ кра́йне ѹ҆се́рдное и҆сповѣ́данїе согрѣши́вшагѡ, содѣ́лаетсѧ ми́лостивѣе, и҆ сократи́тъ є҆пїтїмїю̀. Поели́кꙋ повѣствова̑нїѧ свѧще́ннагѡ писа́нїѧ показꙋ́ютъ на́мъ, ꙗ҆́кѡ съ бо́льшимъ по́двигомъ и҆сповѣ́дающїесѧ скорѣ́е полꙋча́ютъ бж҃їе милосе́рдїе.

## Пра́вило ѻ҃є.

<red>Ѡ҆</red>скверни́вшемꙋсѧ съ свое́ю сестро́ю по ѻ҆тцꙋ̀ и҆лѝ по ма́тери, да не бꙋ́детъ позво́лено входи́ти въ до́мъ моли́твенный, доко́лѣ не ѿстꙋ́питъ ѿ беззако́ннагѡ и҆ гнꙋ́снагѡ дѣ́йствїѧ. Прише́дши же въ созна́нїе стра́шнагѡ грѣха̀, трѝ лѣ́та да пла́четъ ѻ҆́нъ, стоѧ̀ ѹ҆ двере́й моли́твенныхъ домѡ́въ, и҆ просѧ̀ входѧ́щихъ на моли́твꙋ, дабы̀ ка́ждый съ сострада́нїемъ приноси́лъ ѡ҆ не́мъ ѹ҆се́рдныѧ моли̑твы ко гдⷭ҇ꙋ. По́слѣ сегѡ̀ на дрꙋго́е трехлѣ́тїе да бꙋ́детъ допꙋ́щенъ то́кмѡ до слꙋ́шанїѧ писа́нїй, по слꙋ́шанїи же писа́нїй и҆ поꙋче́нїй, да и҆згонѧ́етсѧ и҆з̾ цр҃кви, и҆ да не ѹ҆досто́иваетсѧ ѻ҆бще́нїѧ въ моли́твѣ. Пото́мъ, а҆́ще со слеза́ми бꙋ́детъ проси́ти ѻ҆́ныѧ и҆ припа́дати ко гдⷭ҇ꙋ, съ сокрꙋше́нїемъ се́рдца и҆ глꙋбо́кимъ смире́нїемъ, то дадꙋ́тсѧ є҆мꙋ̀ и҆ны́е трѝ лѣ́та на припа́данїе. И҆ таки́мъ ѻ҆́бразомъ, когда̀ пока́жетъ плоды̀ досто́йные покаѧ́нїѧ, въ десѧ́тое лѣ́то да бꙋ́детъ принѧ́тъ къ моле́нїю съ вѣ́рными, без̾ причаще́нїѧ: два̀ лѣ́та стоѧ̀ во вре́мѧ моли́твы съ вѣ́рными, наконе́цъ да ѹ҆досто́итсѧ прїѡбще́нїѧ ст҃ы́нь.

## Пра́вило ѻ҃ѕ.

<red>Т</red>о́тъ же ѹ҆ста́въ и҆ ѡ҆ совокꙋпи́вшемсѧ съ невѣ́сткою свое́ю.

## Пра́вило ѻ҃з.

<red>Ѡ҆</red>ста́вившїй женꙋ̀, зако́ннѡ съ ни́мъ сочета́вшꙋюсѧ, и҆ взѧ́вшїй дрꙋгꙋ́ю, по и҆зрече́нїю гдⷭ҇ню, подлежи́тъ винѣ̀ прелюбодѣѧ́нїѧ <rubric class="inline">(Матѳ. гл. ѳ҃і, ст. ѳ҃.)</rubric>. Пра́вилами же ѻ҆тцє́въ на́шихъ поло́жено, что́бы таковы́е є҆ди́но лѣ́то пла́кали, два̀ лѣ́та слꙋ́шали, трѝ припа́дали, седмо́е же лѣ́то стоѧ́ли съ вѣ́рными, и҆ та́кѡ ѹ҆досто́ѧтсѧ ст҃а́гѡ прича́стїѧ, а҆́ще со слеза́ми пока́ютсѧ.

## Пра́вило ѻ҃и.

<red>Т</red>о́тъ же ѹ҆ста́въ да соблюда́етсѧ и҆ ѡ҆ взѧ́вшихъ въ сожи́тїе двѣ̀ сестры̀, хотѧ́ бы то̀ бы́ло и҆ въ ра́зныѧ времена̀.

## Пра́вило ѻ҃ѳ.

<red>В</red>ознеи́стовствовавшїй на свою̀ ма́чихꙋ подлежи́тъ томꙋ́жде пра́вилꙋ, ка́къ и҆ неи́стовствовавшїй на свою̀ сестрꙋ̀.

## Пра́вило п҃.

<red>Ѡ҆</red> многобра́чїи ѻ҆тцы̀ ѹ҆молча́ли, ка́къ ѡ҆ дѣ́лѣ ско́тскомъ и҆ соверше́ннѡ чꙋ́ждомъ ро́дꙋ человѣ́ческомꙋ. На́мъ же се́й грѣ́хъ представлѧ́етсѧ тѧгча́йшимъ блꙋда̀. Посемꙋ̀ благоразсꙋ́дно бꙋ́детъ подверга́ти таковы́хъ є҆пїтїмїѝ по пра́виламъ, то́ є҆сть, да бꙋ́дꙋтъ є҆ди́но лѣ́то пла́чꙋщими, трѝ лѣ́та припа́дающими, и҆ пото́мъ мо́гꙋтъ бы́ти принѧ́ты.

## Пра́вило п҃а.

<red>П</red>оели́кꙋ, во вре́мѧ наше́ствїѧ ва́рварѡвъ, мно́гїе содѣ́лали престꙋплє́нїѧ про́тивъ вѣ́ры въ бг҃а, клѧ́вшись ꙗ҆зы́ческими клѧ́твами и҆ вкꙋси́въ нѣ́которыхъ ѡ҆скверне́нныхъ снѣ́дей, съ волхвова́нїемъ принесе́нныхъ въ же́ртвꙋ і҆́дѡламъ: то съ таковы́ми да бꙋ́детъ постꙋпа́емо, по и҆́зданнымъ ѹ҆жѐ ѻ҆тца́ми зако́намъ и҆ пра́виламъ. Тѣ̀, кото́рые претерпѣ́въ тѧ́жкое и҆знꙋре́нїе мꙋче́нїѧми, и҆ не вы́терпѣвъ страда́нїѧ, доведены̀ бы́ли до ѿрече́нїѧ ѿ хрⷭ҇та̀, трѝ лѣ́та да бꙋ́дꙋтъ непри́нѧтыми въ цр҃ковь, по и҆стече́нїи ко́ихъ, два̀ лѣ́та да слꙋ́шаютъ писа́нїѧ, трѝ да припа́даютъ, и҆ тогда̀ мо́гꙋтъ принѧ́ты бы́ти къ ѻ҆бще́нїю. Без̾ вели́кїѧ же нꙋ́жды вѣ́рꙋ въ бг҃а преда́вшїе, и҆ коснꙋ́вшїесѧ трапе́зы бѣсо́вскїѧ, и҆ клѧ́вшїесѧ ꙗ҆зы́ческими клѧ́твами, трѝ лѣ́та да бꙋ́дꙋтъ и҆зве́рженными и҆з̾ цр҃кви, два̀ слꙋ́шающими писа́нїѧ, трѝ лѣ́та да мо́лѧтсѧ въ припа́данїи, дрꙋгі́ѧ трѝ да стоѧ́тъ во вре́мѧ моли́твы съ вѣ́рными, и҆ тогда̀ ѹ҆жѐ мо́гꙋтъ бы́ти принѧ́ты къ прїѡбще́нїю ст҃ы́хъ та̑инъ.

## Пра́вило п҃в.

<red>Ч</red>то̀ каса́етсѧ до престꙋпи́вшихъ клѧ́твꙋ, а҆́ще по наси́лїю и҆ по нꙋ́ждѣ престꙋпи́ли ѻ҆́нꙋю, подлежа́тъ ме́нѣе тѧ́жкимъ наказа́нїѧмъ, и҆ по шестѝ лѣ́тахъ мо́гꙋтъ бы́ти соверше́ннѡ принѧ́ты. Без̾ нꙋ́жды же преда́вшїе вѣ́рꙋ свою̀, два̀ лѣ́та да бꙋ́дꙋтъ пла́чꙋщими, и҆ два̀ слꙋ́шающими, въ пѧ́тое да мо́лѧтсѧ съ припа́дающими, и҆ є҆щѐ на два̀ лѣ́та да бꙋ́дꙋтъ принѧ́ты къ ѻ҆бще́нїю въ моли́твѣ, без̾ причаще́нїѧ, и҆ та́кѡ показа́въ досто́йное покаѧ́нїе, наконе́цъ возведꙋ́тсѧ къ прїѡбще́нїю тѣ́ла гдⷭ҇нѧ.

## Пра́вило п҃г.

<red>В</red>олхвꙋ́ющїе и҆ послѣ́дꙋющїе ѻ҆бы́чаѧмъ ꙗ҆зы́ческимъ, и҆лѝ вводѧ́щїе нѣ́кихъ въ до́мы своѝ, ра́ди и҆зыска́нїѧ чародѣ́йствъ и҆ ра́ди ѡ҆чище́нїѧ, да подлежа́тъ пра́вилꙋ шестилѣ́тїѧ: лѣ́то да бꙋ́дꙋтъ пла́чꙋщими, лѣ́то слꙋ́шающими, трѝ лѣ́та припа́дающими, и҆ є҆ди́но да стоѧ́тъ съ вѣ́рными, и҆ та́кѡ да прїи́мꙋтсѧ.

## Пра́вило п҃д.

<red>В</red>се́ же сїѐ пи́шемъ ра́ди тогѡ̀, да и҆спытꙋ́ютсѧ плоды̀ покаѧ́нїѧ. И҆́бо мы̀ не по ѻ҆дномꙋ̀ вре́мени сꙋ́димъ ѡ҆ се́мъ, но взира́емъ на ѻ҆́бразъ покаѧ́нїѧ. А҆́ще же кото́рые непреѡдоли́мѡ держа́тсѧ свои́хъ нра́вѡвъ, и҆ лꙋ́чше хотѧ́тъ слꙋжи́ти ѹ҆дово́льствїѧмъ пло́ти, не́жели гдⷭ҇ꙋ, и҆ не прїе́млютъ житїѧ̀ по є҆ѵа́нгелїю: то нѣ́тъ ѹ҆ на́съ съ ни́ми ничегѡ̀ ѻ҆́бщагѡ. И҆́бо мы̀, въ наро́дѣ непокори́вомъ и҆ пререка́ющемъ, наꙋче́ны слы́шати сїѐ: спаса́ѧ спаса́й твою̀ дꙋ́шꙋ <rubric class="inline">(Быт. гл. ѳ҃і, ст. з҃і.)</rubric>.

## Пра́вило п҃є.

<red>И҆</red> та́къ да не попꙋ́стимъ себѣ̀ поги́бнꙋти съ таковы́ми, но ѹ҆боѧ́вшись тѧ́жкагѡ сꙋда̀, и҆ и҆мѣ́ѧ пред̾ ѻ҆ча́ми стра́шный де́нь воздаѧ́нїѧ гдⷭ҇нѧ, да не восхо́щемъ поги́бнꙋти кꙋ́пнѡ съ чꙋжи́ми грѣха́ми. И҆́бо а҆́ще не наꙋчи́ли на́съ стра́шныѧ сꙋдьбы̑ гдⷭ҇ни, и҆ толи́кїе да́ры не привелѝ на́съ въ чꙋ́вство тогѡ̀, ꙗ҆́кѡ за беззако́нїе на́ше ѡ҆ста́вилъ на́съ гдⷭ҇ь, и҆ пре́далъ въ рꙋ́ки ва́рварѡвъ, и҆ ꙗ҆́кѡ наро́дъ ѿведе́нъ въ плѣ́нъ непрїѧ́телѧми и҆ пре́данъ разсѣ́ѧнїю, поне́же на таковы́ѧ дѣла̀ дерза́ли носѧ́щїе и҆́мѧ хрⷭ҇то́во: а҆́ще не позна́ша, нижѐ ѹ҆разꙋмѣ́ша, ꙗ҆́кѡ за сїѐ прише́лъ на на́съ гнѣ́въ бж҃їй, то что̀ на́мъ ѻ҆́бщагѡ съ ни́ми; Но и҆ дне́мъ и҆ но́щїю, и҆ всенаро́днѡ и҆ наєдинѣ̀, мы̀ должны̀ засвидѣ́тельствовати и҆̀мъ и҆́стинꙋ: но да не попꙋ́стимъ себѣ̀ ѹ҆влечє́ннымъ бы́ти и҆́хъ беззако́нїѧми, наипа́че же да мо́лимсѧ, дабы̀ прїѡбрѣстѝ и҆̀хъ, и҆ и҆звлещѝ и҆з̾ сѣ́ти лꙋка́вагѡ. А҆́ще же сегѡ̀ не возмо́жемъ: то потщи́мсѧ, по кра́йней мѣ́рѣ, своѝ дꙋ́шы спастѝ ѿ вѣ́чнагѡ ѡ҆сꙋжде́нїѧ.
