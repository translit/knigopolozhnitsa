---
title: "Посла́нїе а҆фрїка́нскагѡ собо́ра къ келести́нꙋ, па́пѣ ри́мскомꙋ"
navigation:
  key: various-rules-21
  title: "Посла́нїе а҆фрїка́нскагѡ собо́ра къ келести́нꙋ, па́пѣ ри́мскомꙋ"
  parent: various-rules
  order: 21
type: "various"
---

# Посла́нїе а҆фрїка́нскагѡ собо́ра къ келести́нꙋ, па́пѣ ри́мскомꙋ

<red>В</red>озлю́бленномꙋ влады́кѣ и҆ честнѣ́йшемꙋ бра́тꙋ келесті́нꙋ: а҆ѵри́лїй, палаті́нъ, а҆нтоні́нъ, тꙋ́тъ, сервꙋсде́й, тере́нтїй и҆ про́чїе, ѡ҆брѣ́тшїесѧ на ѻ҆́бщемъ карѳаге́нскомъ собо́рѣ.

<red>К</red>а́къ твоѧ̀ свѧты́нѧ и҆з̾ѧви́ла ва́шꙋ ра́дость ѡ҆ прибы́тїи а҆пїа́рїа, писа́нїемъ, по́сланнымъ чрез̾ сопресвѵ́тера на́шего льва̀: подо́бнѡ и҆ мы̀ жела́ли бы, что́бы съ ра́достїю по́слано бы́ло настоѧ́щее писа́нїе ѡ҆ є҆гѡ̀ ѡ҆правда́нїи. И҆́бо по и҆́стинѣ, и҆ на́ше и҆ ва́ше расположе́нїе бы́ло чꙋ́ждо недовѣ́рчивости, и҆ не пытли́вымъ ꙗ҆влѧ́лосѧ ѻ҆́но, предвари́тельнѡ склонѧ́ѧсь въ по́льзꙋ є҆гѡ̀, ка́къ бы ѹ҆жѐ вы́слꙋшаннагѡ, тогда̀ ка́къ є҆го̀ є҆щѐ надлежа́ло вопроша́ти. И҆ та́къ, когда̀ при́былъ къ на́мъ свѧтѣ́йшїй бра́тъ и҆ соепі́скопъ на́шъ фаѵсті́нъ, мы̀ созва́ли собо́ръ, и҆ полага́ли, что̀ ѻ҆́нъ съ а҆пїа́рїемъ по́сланъ ра́ди тогѡ̀, дабы̀ ка́къ се́й стара́нїемъ є҆гѡ̀ возстано́вленъ бы́лъ на пресвѵ́терство, та́къ и҆ ны́нѣ возмо́гъ, є҆гѡ́ же попече́нїемъ, ѡ҆правда́тисѧ въ толи́кихъ ѡ҆бвине́нїѧхъ, принесе́нныхъ на него̀ ѿ жи́телей ѳавраки́нскихъ. Но многочи́сленный собо́ръ на́шъ наше́лъ сто́ль мнѡ́гїѧ и҆ сто́ль вели́кїѧ беззакѡ́нїѧ а҆пїа́рїа, что̀ ѻ҆нѣ̀ превозмоглѝ дѣ́йствованїе вышерече́ннагѡ фаѵсті́на, хотѧ̀ то̀ бы́ло покрови́тельство па́че, не́жели сꙋ́дъ, и҆ хода́тайство па́че, є҆кді́кꙋ сво́йственное, не́жели справедли́вость, и҆зслѣ́дователю прили́чнаѧ. И҆́бо во пе́рвыхъ фаѵсті́нъ си́льнѡ противостоѧ́лъ всемꙋ̀ собо́рꙋ, наносѧ̀ є҆мꙋ̀ разли́чныѧ ѡ҆скорблє́нїѧ, а҆́ки бы защища́ѧ преимꙋ́щєства ри́мской цр҃кви, и҆ жела́ѧ, что́бы при́нѧтъ бы́лъ на́ми во ѻ҆бще́нїе а҆пїа́рїй, кото́раго твоѧ̀ свѧты́нѧ прїѧ́ла въ ѻ҆бще́нїе, повѣ́ривъ є҆гѡ̀ жа́лобѣ, ко́еѧ ѻ҆́нъ не мо́гъ доказа́ть: ѻ҆дна́кѡ и҆ сїѐ ма́лѡ є҆мꙋ̀ помогло̀, что̀ ты̀ лꙋ́чше ѹ҆зна́ешь прочита́въ дѣѧ̑нїѧ собо́ра. И҆́бо когда̀, въ продолже́нїи тре́хъ дне́й, съ затрꙋдне́нїемъ производи́лсѧ сꙋ́дъ, на кото́ромъ мы̀ съ сокрꙋше́нїемъ и҆зслѣ́дывали разли̑чныѧ на а҆пїа́рїа ѡ҆бвинє́нїѧ: тогда̀ бг҃ъ, пра́ведный сꙋдїѧ̀, крѣ́пкїй и҆ долготерпѣли́вый, ѕѣлѡ̀ вкра́тцѣ пресѣ́къ и҆ протѧже́нїе дѣ́ла соєпі́скопомъ на́шимъ фаѵсті́номъ, и҆ и҆зворо́ты самагѡ̀ а҆пїа́рїа, кото́рыми ѻ҆́нъ си́лилсѧ покры́ть своѝ сра́мныѧ беззакѡ́нїѧ. Недѣйстви́тельнымъ содѣ́лалось доса́дное и҆ гнꙋ́сное ѹ҆по́рство, и҆ безсты́дное запира́тельство, кото́рымъ а҆пїа́рїй хотѣ́лъ загради́ти бла́то сто́ль мно́гихъ сладостра́стныхъ дѣ́лъ. И҆́бо когда̀ бг҃ъ на́шъ стѣсни́лъ є҆гѡ̀ со́вѣсть, и҆ пред̾ всѣ́ми человѣ́ками ѡ҆бнарꙋ́жилъ сокрове́нное въ се́рдцѣ, ка́къ бы ѹ҆жѐ ѡ҆сꙋжде́нное са́мою гнꙋ́сностїю престꙋпле́нїй: тогда̀ ѹ҆ кова́рнѡ запира́вшагѡсѧ внеза́пнѡ и҆сто́рглосѧ призна́нїе во всѣ́хъ, принесе́нныхъ на него̀ ѡ҆бвине́нїѧхъ, и҆ ѻ҆́нъ наконе́цъ, доброво́льнѡ, са́мъ себѧ̀ ѡ҆бличи́лъ во всѣ́хъ, є҆два̀ вѣроѧ́тныхъ скве́рнахъ, и҆ таки́мъ ѻ҆́бразомъ, и҆ са́мꙋю наде́ждꙋ на́шꙋ, кото́рой мы̀ ввѣрѧ́ли є҆го̀, жела́ѧ, что́бы ѻ҆́нъ мо́гъ ѡ҆чи́стити себѧ̀ ѿ сто́ль посты́дныхъ пѧ́тенъ, ѡ҆брати́лъ въ пла́чь. Таковꙋ́ю ско́рбь на́шꙋ ѻ҆́нъ ѹ҆мѧгчи́лъ є҆ди́нымъ то́кмѡ и҆ є҆ди́нственнымъ ѹ҆тѣше́нїемъ, тѣ́мъ, что̀ и҆ на́съ ѡ҆свободи́лъ ѿ тѧготы̀ непреры́внагѡ сѣ́тованїѧ, и҆ длѧ со́бственныхъ свои́хъ ра́нъ, хотѧ̀ нево́льнѡ, и҆ съ борьбо́ю своеѧ̀ со́вѣсти, прїꙋгото́вилъ наконе́цъ врачевство̀ въ свое́мъ призна́нїи. И҆ та́къ, пе́рвѣе и҆спо́лнивъ до́лгъ подоба́ющагѡ почита́нїѧ, ѹ҆молѧ́емъ ва́съ, господи́не бра́те, дабы̀ вы̀ впре́дь не допꙋска́ли легкѡ̀ до ва́шегѡ слꙋ́ха приходѧ́щихъ ѿсе́лѣ, и҆ не соизволѧ́ли впре́дь прїима́ти въ ѻ҆бще́нїе ѿлꙋче́нныхъ на́ми: и҆́бо твоѧ̀ досточти́мость ѹ҆до́бнѡ ѡ҆брѧ́щетъ, ꙗ҆́кѡ сїѐ са́мое ѡ҆предѣлено̀ и҆ нїке́йскимъ собо́ромъ. И҆́бо а҆́ще сїѐ ꙗ҆влѧ́етсѧ та́кѡ соблюда́емымъ каса́тельнѡ ни́зшихъ кли́рїкѡвъ и҆ мїрѧ́нъ: кольмѝ па́че хо́щетъ собо́ръ, что́бы сїѐ соблюда́емо бы́ло каса́тельнѡ є҆пі́скопѡвъ. И҆ та́къ тѣ̀, кото́рые въ свое́й є҆па́рхїи ѿлꙋчены̀ ѿ ѻ҆бще́нїѧ, да не ꙗ҆вѧ́тсѧ воспрїе́млемыми въ ѻ҆бще́нїе твое́ю свѧты́нею, съ намѣ́ренїемъ, и҆ ꙗ҆́коже не подоба́етъ. Подо́бнѡ и҆ безсты́дные побѣ́ги пресвѵ́терѡвъ, и҆ слѣ́дꙋющихъ за ни́ми кли́рїкѡвъ, да ѿжене́тъ свѧты́нѧ твоѧ̀, ка́къ сїѐ и҆ досто́йно тебѧ̀. И҆́бо и҆ не возбранено̀ сїѐ длѧ а҆фрїка́нскїѧ це́ркви, ни каки́мъ ѡ҆предѣле́нїемъ ѻ҆ц҃є́въ, да и҆ ѡ҆предѣлє́нїѧ нїке́йскагѡ собо́ра, ка́къ кли́рїкѡвъ ни́зшей сте́пени, та́къ и҆ са́мыхъ є҆пі́скопѡвъ, ꙗ҆́внымъ ѻ҆́бразомъ, ѻ҆бра́тнѡ ѿсыла́ютъ къ со́бственнымъ и҆́хъ митрополі́тамъ. Разꙋ́мнѡ и҆ пра́веднѡ призна́лъ ѻ҆́нъ, что̀ какі́ѧ бы ни возни́кли дѣла̀, ѻ҆нѣ̀ должны̀ ѡ҆ка́нчиваемы бы́ти въ свои́хъ мѣста́хъ. И҆́бо ѻ҆тцы̀ сꙋди́ли, что̀ ни длѧ є҆ди́ныѧ ѻ҆́бласти не ѡ҆скꙋдѣва́етъ бл҃года́ть ст҃а́гѡ дх҃а, чрез̾ кото́рꙋю пра́вда і҆ере́ами хрⷭ҇то́выми, и҆ зри́тсѧ разꙋ́мнѡ, и҆ соде́ржитсѧ тве́рдѡ, и҆ наипа́че, когда̀ ка́ждомꙋ, а҆́ще настои́тъ сомнѣ́нїе ѡ҆ справедли́вости рѣше́нїѧ ближа́йшихъ сꙋде́й, позво́лено пристꙋпа́ти къ собо́рамъ своеѧ̀ ѻ҆́бласти, и҆ да́же ко вселе́нскомꙋ собо́рꙋ. Ра́звѣ є҆́сть кто́ либо, кото́рый бы повѣ́рилъ, что̀ бг҃ъ на́шъ мо́жетъ є҆ди́номꙋ то́кмѡ нѣ́коемꙋ вдохнꙋ́ти правотꙋ̀ сꙋда̀, а҆ безчи́сленнымъ і҆ере́ѧмъ, соше́дшымсѧ на собо́ръ, ѿка́жетъ въ ѻ҆́номъ; Прито́мъ, ка́къ бꙋ́детъ тве́рдъ заграни́чный сꙋ́дъ, пред̾ кото́рый неѡбходи́мыѧ ли́ца свидѣ́телей не мо́гꙋтъ предста́влены бы́ти, то по не́мощи, и҆лѝ ѿ тѣле́снагѡ сложе́нїѧ, и҆лѝ ѿ ста́рости, то по мно́гимъ дрꙋги́мъ препѧ́тствїѧмъ; Ѡ҆ то́мъ, что́бы нѣ́кїе, а҆́ки бы ѿ ребра̀ твоеѧ̀ свѧты́ни, бы́ли посыла́емы, мы̀ не ѡ҆брѣта́емъ ѡ҆предѣле́нїѧ ни є҆ди́нагѡ собо́ра ѻ҆тцє́въ. И҆́бо, что̀ пре́жде ѿ ва́съ, чрез̾ того́жде соепі́скопа на́шего фаѵсті́на, при́слано бы́ло къ на́мъ, а҆́ки бы и҆з̾ постановле́нїй нїке́йскагѡ собо́ра, тогѡ̀ мы̀ ни ка́къ не моглѝ ѡ҆брѣстѝ въ вѣрнѣ́йшихъ спи́скахъ пра́вилъ сегѡ̀ собо́ра, съ по́длинникѡвъ снѧ́тыхъ, кото́рые полꙋчи́ли мы̀ ѿ свѧтѣ́йшагѡ кѷрі́лла, на́шегѡ соепі́скопа а҆леѯандрі́йскїѧ це́ркви, и҆ ѿ досточти́магѡ а҆́ттїка, є҆пі́скопа кѡнстантїнопо́льскагѡ, и҆ кото́рые, є҆щѐ пре́жде сегѡ̀, чрез̾ пресвѵ́тера і҆нноке́нтїа и҆ ѵ҆подїа́кона марке́лла, прине́сшихъ ѻ҆́ныѧ къ на́мъ, по́сланы бы́ли ѿ на́съ къ вонїфа́тїю, бл҃же́нныѧ па́мѧти є҆пі́скопꙋ, ва́шемꙋ предше́ственникꙋ. И҆та́къ не соизволѧ́йте, по про́сьбѣ нѣ́которыхъ, посыла́ти сюда̀ ва́шихъ кли́рїкѡвъ и҆зслѣ́дователѧми, и҆ не попꙋска́йте сегѡ̀, да не ꙗ҆́вимсѧ мы̀ вносѧ́щими ды́мное надмѣ́нїе мі́ра въ це́рковь хрⷭ҇то́вꙋ, кото́раѧ, жела́ющымъ зрѣ́ти бг҃а, прино́ситъ свѣ́тъ простоты̀ и҆ де́нь смиренномꙋ́дрїѧ. Поели́кꙋ же сле́зъ досто́йный а҆пїа́рїй, за непрости́тєльныѧ своѝ непотрє́бства, да́же бра́томъ на́шимъ фаѵсті́номъ ѿлꙋче́нъ ѿ це́ркви хрⷭ҇то́вой: то мы̀ ѡ҆стае́мсѧ без̾ ѡ҆пасе́нїѧ, что̀ є҆гѡ̀ и҆ впре́дь, при и҆скꙋ́ствѣ и҆ то́чности твоеѧ̀ свѧты́ни въ сохране́нїи бра́тскїѧ любвѝ, а҆́фрїка ѿню́дь не поте́рпитъ.

<rubric>По́дпись.</rubric>

<red>Б</red>г҃ъ на́шъ да храни́тъ на должа́йшее вре́мѧ ва́шꙋ свѧты́ню, господи́не бра́те, молѧ́щꙋюсѧ ѡ҆ на́съ.
