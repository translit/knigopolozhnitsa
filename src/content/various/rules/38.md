---
title: "Свѧта́гѡ васї́лїѧ и҆з̾ к҃з главы̀ кни́ги ѡ҆ ст҃о́мъ дх҃ѣ, къ блаже́нномꙋ а҆мфїло́хїю"
navigation:
  key: various-rules-38
  title: "Свѧта́гѡ васї́лїѧ и҆з̾ к҃з главы̀ кни́ги ѡ҆ ст҃о́мъ дх҃ѣ, къ блаже́нномꙋ а҆мфїло́хїю"
  parent: various-rules
  order: 38
type: "various"
---

# Свѧта́гѡ васї́лїѧ и҆з̾ к҃з главы̀ кни́ги ѡ҆ ст҃о́мъ дх҃ѣ, къ блаже́нномꙋ а҆мфїло́хїю

## Пра́вило ч҃а.

<red>И҆</red>з̾ сохране́нныхъ въ це́ркви догма́тѡвъ и҆ проповѣ́данїй, нѣ́котѡрыѧ мы̀ и҆мѣ́емъ ѿ пи́сменнагѡ наставле́нїѧ: а҆ нѣ́котѡрыѧ прїѧ́ли ѿ а҆по́стольскагѡ преда́нїѧ, по прее́мствꙋ въ та́йнѣ, и҆ тѣ̀ и҆ дрꙋгі́ѧ и҆мѣ́ютъ є҆ди́нꙋ и҆ тꙋ́ же си́лꙋ длѧ благоче́стїѧ. И҆ семꙋ̀ не воспрекосло́витъ никто̀, хотѧ̀ ма́лѡ свѣ́дꙋщїй въ ѹ҆становле́нїѧхъ церко́вныхъ. И҆́бо а҆́ще предпрїи́мемъ ѿверга́ти непи́санные ѻ҆бы́чаи, а҆́ки не вели́кꙋю и҆мѣ́ющїе си́лꙋ: то непримѣ́тнѡ повреди́мъ є҆ѵа́нгелїю въ гла́вныхъ предме́тахъ, и҆лѝ па́че сократи́мъ про́повѣдь въ є҆ди́ное и҆́мѧ без̾ са́мыѧ ве́щи. Напримѣ́ръ, пре́жде всегѡ̀ ѹ҆помѧнꙋ̀ ѡ҆ пе́рвомъ и҆ са́момъ ѻ҆́бщемъ, что́бы ѹ҆пова́ющїе на и҆́мѧ гдⷭ҇а на́шегѡ і҆и҃са хрⷭ҇та̀, зна́менались ѻ҆́бразомъ креста̀, кто̀ ѹ҆чи́лъ семꙋ̀ писа́нїемъ; Къ восто́кꙋ ѡ҆браща́тисѧ въ моли́твѣ, како́е писа́нїе на́съ наꙋчи́ло; Слова̀ призыва́нїѧ при преложе́нїи хлѣ́ба є҆ѵхарі́стїи и҆ ча́ши благослове́нїѧ, кто̀ и҆з̾ свѧты́хъ ѡ҆ста́вилъ на́мъ пи́сменнѡ; И҆́бо мы̀ не дово́льствꙋемсѧ тѣ́ми слова́ми, ѡ҆ ко́ихъ ѹ҆помѧнꙋ́лъ а҆по́столъ и҆лѝ є҆ѵа́нгелїе, но и҆ пре́жде и҆ по́слѣ ѻ҆́ныхъ произно́симъ и҆ дрꙋгі́ѧ, ка́къ и҆мѣ́ющыѧ вели́кꙋю си́лꙋ въ та́инствѣ, принѧ́въ и҆̀хъ ѿ непи́саннагѡ ѹ҆че́нїѧ. Благословлѧ́емъ та́кожде и҆ во́дꙋ креще́нїѧ и҆ є҆ле́й пома́занїѧ, є҆ще́ же и҆ самаго̀ креща́емаго, по како́мꙋ писа́нїю; не по преда́нїю ли, ѹ҆ма́лчиваемомꙋ и҆ та́йномꙋ; И҆ что̀ є҆щѐ; самомꙋ̀ пома́зыванїю є҆ле́емъ, како́е пи́санное сло́во наꙋчи́ло; Ѿкꙋ́да и҆ троекра́тное погрꙋже́нїе человѣ́ка; и҆ про́чее быва́ющее при креще́нїи, ѿрица́тисѧ сатаны̀ и҆ а҆́ггелѡвъ є҆гѡ̀, и҆з̾ како́гѡ взѧ́то писа́нїѧ; Не и҆з̾ сегѡ́ ли неѡбнаро́дываемагѡ и҆ неизрека́емагѡ ѹ҆че́нїѧ, кото́рое ѻ҆тцы̀ на́ши сохрани́ли въ недостꙋ́пномъ любопы́тствꙋ и҆ вывѣ́дыванїю молча́нїи, бы́въ здра́вѡ наꙋче́ны молча́нїемъ ѡ҆хранѧ́ти свѧты́ню та́инства; И҆́бо како́е бы́ло бы прили́чїе, писа́нїемъ ѡ҆глаша́ти ѹ҆че́нїе ѡ҆ то́мъ, на что̀ непосвѧщє́ннымъ въ та́инство и҆ воззрѣ́нїе не позволи́тельно; И҆ да́лѣе. Сїѧ̀ є҆́сть вина̀ преда́нїѧ без̾ писа́нїй, дабы̀ къ многокра́тнѡ и҆зꙋча́емомꙋ позна́нїю догма́тѡвъ не ѹ҆тра́тили мно́гїе благоговѣ́нїѧ, по привы́чкѣ. И҆́бо и҆но́е догма́тъ, а҆ и҆но́е проповѣ́данїе. Догма́ты ѹ҆ма́лчиваютсѧ, проповѣ̑данїѧ же ѡ҆бнаро́дываютсѧ. Ро́дъ же ѹ҆молча́нїѧ є҆́сть и҆ неѧ́сность, кото́рꙋю ѹ҆потреблѧ́етъ писа́нїе, неꙋдобосозерца́емымъ творѧ̀ ра́зꙋмъ догма́тѡвъ, ра́ди по́льзы чита́ющихъ. Посемꙋ́ то всѣ̀ зри́мъ къ восто́кꙋ во вре́мѧ моли́твъ, но немно́гїе зна́емъ, ꙗ҆́кѡ чрез̾ сїѐ и҆́щемъ дре́внѧгѡ ѻ҆те́чества раѧ̀, кото́рый насади́лъ бг҃ъ въ є҆де́мѣ на восто́кѣ <rubric class="inline">(Быт. гл. в҃, ст. и҃.)</rubric>. Та́кожде, стоѧ̀ моли̑твы твори́мъ во є҆ди́нꙋ ѿ сꙋббѡ́тъ, но причи́нꙋ сегѡ̀ не всѣ̀ зна́емъ. И҆́бо не то́кмѡ, ꙗ҆́кѡ совоскре́сшїе хрⷭ҇тꙋ̀ и҆ долженствꙋ́ющїе и҆ска́ти го́рнѧгѡ, стоѧ́нїемъ во вре́мѧ моли́твъ, въ де́нь воскресе́нїѧ, напомина́емъ себѣ̀ ѡ҆ благода́ти на́мъ даро́ванной, но и҆ потомꙋ̀ сїѐ твори́мъ, ꙗ҆́кѡ де́нь се́й мни́тсѧ бы́ти нѣ́кимъ ѻ҆́бразомъ ча́емагѡ вѣ́ка. Почемꙋ̀, ꙗ҆́кѡ нача́ло дне́й, и҆ ѹ҆ мѡѷсе́а нарече́нъ ѻ҆́нъ не пе́рвымъ, но є҆ди́нымъ. И҆ бы́сть, глаго́летъ, ве́черъ, и҆ бы́сть ѹ҆́тро, де́нь є҆ди́нъ <rubric class="inline">(Быт. гл. а҃, ст. є҃.)</rubric>: а҆́ки бы є҆ди́нъ и҆ то́тъ же де́нь многокра́тнѡ крꙋговраща́лсѧ. И҆ та́къ є҆ди́ный, кото́рый є҆́сть кꙋ́пнѡ и҆ ѻ҆смы́й, ѡ҆знача́етъ ѻ҆́ный сꙋще́ственнѡ є҆ди́ный и҆ и҆́стинный ѻ҆смы́й де́нь, ѡ҆ кото́ромъ и҆ ѱалмопѣ́вецъ ѹ҆помина́етъ въ нѣ́которыхъ надписа́нїѧхъ ѱалмѡ́въ, назна́менꙋетъ собо́ю по се́мъ вѣ́кѣ грѧдꙋ́щее состоѧ́нїе, де́нь непрестаю́щїй, невече́рнїй, безпрее́мственный, несконча́емый ѻ҆́ный и҆ нестарѣ́ющїй вѣ́къ. И҆ та́къ ѡ҆снова́тельнѡ це́рковь наꙋча́етъ пито́мцєвъ свои́хъ быва́ющыѧ въ ѻ҆́ный де́нь моли̑твы въ стоѧ́нїи соверша́ти: дабы̀, при ча́стомъ напомина́нїи ѡ҆ несконча́емой жи́зни, мы̀ не ѡ҆ставлѧ́ли въ небреже́нїи напꙋ́тствїѧ къ ѻ҆́номꙋ преставле́нїю. Но и҆ всѧ̀ пѧтьдесѧ́тница є҆́сть напомина́нїе воскресе́нїѧ, ѡ҆жида́емагѡ въ бꙋ́дꙋщемъ вѣ́кѣ. И҆́бо є҆ди́ный ѻ҆́ный и҆ пе́рвый де́нь, бꙋ́дꙋчи седмикра́тнѡ ѹ҆седмери́ченъ, составлѧ́етъ се́дмь недѣ́ль свѧты́ѧ пѧтьдесѧ́тницы. Пѧтьдесѧ́тница, начина́ѧсь пе́рвымъ дне́мъ седми́цы, и҆́мъ же и҆ ѡ҆ка́нчиваетсѧ. Пѧтьдесѧ́тъ кра́тъ ѡ҆браща́ѧсь чрез̾ подо́бные промежꙋ́точные днѝ, си́мъ подо́бїемъ подража́етъ вѣ́кꙋ, ка́кбы въ крꙋгово́мъ движе́нїи начина́ѧсь ѿ тѣ́хъ же зна́кѡвъ, на тѣ́хъ же и҆ ѡ҆ка́нчиваѧсь. Церко́вные ѹ҆ста́вы наꙋча́ютъ на́съ предпочита́ти въ сїѝ днѝ прѧмо́е положе́нїе тѣ́ла во вре́мѧ моли́твы, ꙗ҆́снымъ напомина́нїемъ ка́кбы преселѧ́ѧ мы́сль на́шꙋ ѿ настоѧ́щагѡ въ бꙋ́дꙋщее. При всѧ́комъ же колѣнопреклоне́нїи и҆ воста́нїи, мы̀ дѣ́йствїемъ показꙋ́емъ и҆ то̀, ꙗ҆́кѡ грѣхо́мъ низпа́ли на зе́млю, и҆ то̀, ꙗ҆́кѡ, человѣколю́бїемъ созда́вшагѡ на́съ, па́ки воззва́ны на не́бо. Но не доста́нетъ мнѣ̀ вре́мени повѣствова́ти ѡ҆ непи́санныхъ та́инствахъ цр҃ко́вныхъ. Ѡ҆ставлѧ́ю про́чее. Са́мое и҆сповѣ́данїе вѣ́ры, дабы̀ вѣ́ровати во ѻ҆ц҃а̀ и҆ сн҃а и҆ ст҃а́го дх҃а, и҆з̾ каки́хъ писа́нїй и҆мѣ́емъ мы̀; А҆́ще по благочести́вомꙋ ѹ҆мозаключе́нїю, и҆мѣ́ѧ до́лгъ та́кѡ вѣ́ровати, ка́кѡ крести́мсѧ, и҆з̾ преда́нїѧ ѡ҆ креще́нїи произво́димъ и҆сповѣ́данїе вѣ́ры, подо́бное тайнодѣ́йственномꙋ и҆зрече́нїю въ креще́нїи: то да позво́лѧтъ на́мъ, по тако́мꙋ же заключе́нїю, и҆ славосло́вїе возсыла́ти подо́бное и҆сповѣ́данїю вѣ́ры. По а҆́ще ѻ҆́бразъ славосло́вїѧ ѿверга́ютъ, ꙗ҆́кѡ непи́санный: то да предста́вѧтъ на́мъ пи̑санныѧ доказа́тєльства, ка́къ и҆сповѣ́данїѧ вѣ́ры, та́къ и҆ про́чагѡ на́ми и҆зчи́сленнагѡ. И҆ та́къ поели́кꙋ сто́ль мно́гѡ є҆́сть непи́саннагѡ, и҆ ѻ҆но̀ и҆мѣ́етъ толи́кꙋю си́лꙋ въ та́инствѣ благоче́стїѧ: то є҆ди́нагѡ ли не попꙋ́стѧтъ на́мъ рече́нїѧ, кото́рое дошло̀ до на́съ ѿ ѻ҆тцє́въ, кото́рое мы̀ ѡ҆брѣлѝ ѡ҆ста́вшеесѧ ѿ невы́мышленнагѡ ѻ҆быкнове́нїѧ въ неповрежде́нныхъ це́рквахъ, и҆ кото́рое и҆мѣ́етъ нема́лꙋю ва́жность, и҆ нема́лꙋю прино́ситъ по́льзꙋ си́лѣ та́инства;
