---
title: "Посла́нїе тогѡ́ же ст҃а́гѡ вселе́нскагѡ тре́тїѧгѡ собо́ра"
navigation:
  key: various-rules-10
  title: "Посла́нїе тогѡ́ же ст҃а́гѡ вселе́нскагѡ тре́тїѧгѡ собо́ра"
  parent: various-rules
  order: 10
type: "various"
---

# Посла́нїе тогѡ́ же ст҃а́гѡ вселе́нскагѡ тре́тїѧгѡ собо́ра

<rubric>Къ свѧще́нномꙋ собо́рꙋ памфѷлі́йскомꙋ ѡ҆ є҆ѵста́ѳїи, бы́вшемъ и҆́хъ митрополі́тѣ.</rubric>

<red>П</red>оне́же бг҃одꙋхнове́нное писа́нїе глаго́летъ: съ совѣ́томъ всѐ творѝ <rubric class="inline">(При́тч. гл. л҃а, ст. д҃.)</rubric>: то наипа́че полꙋчи́вшымъ жре́бїй свѧще́ннагѡ слꙋже́нїѧ подоба́етъ со всѧ́кою то́чностїю твори́ти разсмотре́нїе ѡ҆ все́мъ, что̀ дѣ́лати до́лжно. И҆́бо съ жела́ющими та́кѡ провожда́ти жи́знь свою̀ послѣ́дꙋетъ то̀, что̀ ѻ҆нѝ ѡ҆брѣта́ютсѧ въ благонаде́жномъ положе́нїи, и҆ ꙗ҆́кѡ попꙋ́тнымъ вѣ́тромъ несꙋ́тсѧ, по направле́нїю жела́нїй. Сло́во сїѐ весьма̀ правдоподо́бно. И҆ногда́ же быва́етъ, что̀ го́рькаѧ и҆ несно́снаѧ ско́рбь, нале́гши на ѹ҆́мъ, си́льнѡ возмꙋща́етъ ѻ҆́ный, ѹ҆клонѧ́етъ ѿ стремле́нїѧ къ до́лжномꙋ, и҆ располага́етъ, а҆́ки бы на нѣ́что поле́зное, взира́ти на неблагопрїѧ́тное по сꙋществꙋ̀ своемꙋ̀. Нѣ́что таково́е ѹ҆смотрѣ́ли мы̀ приключи́вшеесѧ благоговѣ́йнѣйшемꙋ и҆ благочести́вѣйшемꙋ є҆пі́скопꙋ є҆ѵста́ѳїю. Ѻ҆́нъ рꙋкоположе́нъ, ка́къ засвидѣ́тельствовано, по пра́виламъ церкѡ́внымъ. Бы́въ же нѣ́которыми смꙋще́нъ, ка́къ ска́зываетъ, и҆ подве́ргшисѧ неѡжи̑даннымъ ѡ҆бстоѧ́тельствамъ, пото́мъ, по причи́нѣ и҆зли́шнїѧ недѣ́ѧтельности, ѹ҆томле́нный борьбо́ю съ ѡ҆бремени́вшими є҆го̀ забо́тами, и҆ не возмо́гшїй ѿрази́ти нарека́нїѧ проти́вникѡвъ свои́хъ, не вѣ́даемъ ка́кѡ, предста́вилъ пи́сменное ѿрече́нїе ѿ своеѧ̀ є҆па́рхїи. И҆́бо є҆мꙋ̀, ꙗ҆́кѡ є҆ди́ножды прїѧ́вшемꙋ на себѧ̀ свѧщеннонача́льственное попече́нїе, подоба́ло ѹ҆де́рживати ѻ҆́ное съ дꙋхо́вною крѣ́постїю, ка́къ бы воѡрꙋжа́тисѧ на трꙋды̀, и҆ ѻ҆хо́тнѡ преноси́ти по́тъ, ѡ҆бѣща́ющїй воздаѧ́нїе. А҆ поне́же показа́лъ ѻ҆́нъ себѧ̀ є҆ди́ножды нетща́тельнымъ, хотѧ̀ сїѐ произошло̀ съ ни́мъ бо́лѣе по недѣ́ѧтельности, не́жели по нерадѣ́нїю и҆ лѣ́ности: то ва́ше благоче́стїе по неѡбходи́мости рꙋкоположи́ли благоговѣ́йнѣйшаго и҆ благочести́вѣйшаго бра́та на́шего и҆ соепі́скопа ѳео́дѡра, длѧ ѹ҆правле́нїѧ це́рковїю: и҆́бо не слѣ́довало є҆́й вдо́вствовати, и҆ без̾ предстоѧ́телѧ бы́ти сп҃си́телевꙋ ста́дꙋ. Но поне́же прише́лъ ѻ҆́нъ со слеза́ми, не гра́дъ, нижѐ це́рковь ѡ҆спо́риваѧ ѹ҆ вышерече́ннагѡ благочести́вѣйшагѡ є҆пі́скопа ѳео́дѡра, но просѧ̀ то́кмѡ че́сти и҆ и҆менова́нїѧ є҆пі́скопскагѡ: то всѣ̀ мы̀ возсоболѣ́зновали ѡ҆ ста́рцѣ се́мъ, и҆ почита́ѧ сле́зы є҆гѡ̀ ѻ҆́бщими всѣ́мъ на́мъ, поспѣши́ли ѹ҆вѣ́дати, подве́ргсѧ ли ѻ҆́нъ зако́нномꙋ и҆зверже́нїю, и҆лѝ то́кмѡ въ нѣ́которыхъ неꙋмѣ́стныхъ постꙋ́пкахъ ѡ҆блича́емь бы́лъ нѣ́кими людьмѝ. помрачи́вшими є҆гѡ̀ до́брꙋю сла́вꙋ. И҆ мы̀ ѹ҆вѣ́дали, ꙗ҆́кѡ ничегѡ̀ такова́гѡ и҆́мъ не содѣ́лано, а҆ наипа́че въ винꙋ̀ є҆мꙋ̀ поста́влено ѿрече́нїе ѿ є҆па́рхїи. Чегѡ̀ ра́ди не ѹ҆корѧ́емъ и҆ ва́ше благоче́стїе, до́лжнымъ ѻ҆́бразомъ поста́вившее на є҆гѡ̀ мѣ́сто вышерече́ннаго благоговѣ́йнѣйшаго є҆пі́скопа ѳео́дѡра. Но поне́же не подоба́етъ мно́гѡ порица́ти недѣ́ѧтельность сегѡ̀ мꙋ́жа, па́че же надлежа́ло поми́ловати ста́рца, внѣ̀ гра́да, въ кото́ромъ роди́лсѧ, и҆ внѣ̀ ѻ҆те́ческагѡ жили́ща сто́ль до́лгое вре́мѧ пребы́вшаго: пра́веднѡ сꙋди́ли мы̀, и҆ ѡ҆предѣли́ли: без̾ всѧ́кагѡ прекосло́вїѧ и҆мѣ́ти є҆мꙋ̀ и҆́мѧ, и҆ че́сть є҆пі́скопа, и҆ ѡ҆бще́нїе: съ тѣ́мъ то́кмѡ, что́бы ѻ҆́нъ не рꙋкополага́лъ, не занима́лъ це́ркви, и҆ самовла́стнѡ не свѧщеннодѣ́йствовалъ: но ра́звѣ когда̀ и҆лѝ пригласи́тъ съ собо́ю, и҆лѝ, а҆́ще слꙋчи́тсѧ, позво́литъ є҆мꙋ̀ бра́тъ и҆ соепі́скопъ, по благорасположе́нїю, и҆ любвѝ во хрⷭ҇тѣ̀. А҆́ще же поло́жите ѡ҆ не́мъ како́й бо́лѣе благоскло́нный совѣ́тъ, ны́нѣ и҆лѝ посе́мъ: то и҆ сїѐ ѹ҆го́дно бꙋ́детъ свѧто́мꙋ собо́рꙋ.
