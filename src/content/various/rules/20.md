---
title: "Пра̑вила свѧта́гѡ помѣ́стнагѡ собо́ра карѳаге́нскагѡ"
navigation:
  key: various-rules-20
  title: "Пра̑вила свѧта́гѡ помѣ́стнагѡ собо́ра карѳаге́нскагѡ"
  parent: various-rules
  order: 20
type: "various"
---

# Пра̑вила свѧта́гѡ помѣ́стнагѡ собо́ра карѳаге́нскагѡ

## Пра́вило а҃.

<red>Ѡ҆</red>предѣлє́нїѧ нїке́йскагѡ собо́ра всемѣ́рнѡ да соблюда́ютсѧ.

<red>А҆</red>ѵри́лїй є҆пі́скопъ ре́къ: Сі́и ѡ҆предѣлє́нїѧ та́кѡ и҆мѣ́ютсѧ ѹ҆ на́съ въ спи́скахъ, кото́рые тогда̀ ѻ҆тцы̀ на́ши принеслѝ съ собо́ю ѿ нїке́йскагѡ собо́ра, и҆ послѣ́дꙋющыѧ, и҆ на́ми при́нѧтыѧ ѡ҆предѣлє́нїѧ, съ ѻ҆́нымъ собо́ромъ въ то́чности соѻбра̑зныѧ, по ѹ҆достовѣре́нїи ѡ҆ се́мъ да соблюда́ютсѧ.

<rubric class="inline">(комм.)</rubric> <red>П</red>ред̾ си́мъ пра́виломъ чи́таны бы́ли на собо́рѣ сѷмво́лъ и҆ пра̑вила нїке́йскагѡ собо́ра. Све́рхъ же тогѡ̀, фаѵсті́нъ, є҆пі́скопъ нїке́йскїй, мѣстоблюсти́тель ри́мскагѡ є҆пі́скопа вонїфа́тїа, предста́вилъ да́нное є҆мꙋ̀ пи́сменное наставле́нїе, въ кото́ромъ предлага́лись собо́рꙋ пра̑вила ѡ҆ перенесе́нїи сꙋ́дныхъ дѣ́лъ ѿ є҆пархїа́льнагѡ є҆пі́скопа къ ри́мскомꙋ, и҆ къ сосѣ́днимъ є҆пі́скопамъ, котѡ́рыѧ въ се́й за́писи на́званы бы́ли пра́вилами нїке́йскагѡ вселе́нскагѡ собо́ра, но котѡ́рыѧ въ са́момъ дѣ́лѣ бы́ли є҃ и҆ д҃і пра̑вила помѣ́стнагѡ сардїкі́йскагѡ собо́ра. На сїѐ ѻ҆тцы̀ карѳаге́нскагѡ собо́ра ѿвѣ́тствовали, что̀ ѻ҆нѝ въ свои́хъ спи́скахъ нїке́йскагѡ собо́ра не нахо́дѧтъ си́хъ пра̑вилъ, и҆, длѧ разрѣше́нїѧ сомнѣ́нїѧ, положи́ли и҆стре́бовать вѣ́рные спи́ски пра̑вилъ нїке́йскагѡ собо́ра ѿ є҆пі́скопѡвъ а҆нтїохі́йскагѡ, а҆леѯандрі́йскагѡ и҆ кѡнстантїнопо́льскагѡ. А҆ дабы̀ не ѡ҆ста́вить, никако́гѡ сомнѣ́нїѧ въ свое́мъ повинове́нїи пра́виламъ нїке́йскагѡ собо́ра, по предложе́нїю а҆ѵри́лїа є҆пі́скопа карѳаге́нскагѡ, и҆зреклѝ настоѧ́щее пра́вило.

## Пра́вило в҃.

<red>П</red>о и҆зволе́нїю бж҃їю первонача́льнѡ подоба́етъ, согла́снымъ и҆сповѣ́данїемъ, и҆сповѣ́дывати цр҃ко́внꙋю вѣ́рꙋ, пре́даннꙋю на́ми въ се́мъ сла́вномъ собра́нїи. Пото́мъ церко́вный чи́нъ, по согла́сїю ка́ждагѡ и҆ всѣ́хъ вкꙋ́пѣ, до́лжно соблюда́ти. Длѧ ѹ҆твержде́нїѧ же помышле́нїй бра́тїй и҆ соєпі́скопѡвъ на́шихъ, неда́внѡ поста́вленныхъ, до́лжно присовокꙋпи́ти то̀, что̀ мы̀ прїѧ́ли ѿ ѻ҆тцє́въ, ꙗ҆́кѡ тве́рдое ѡ҆предѣле́нїе: є҆ди́нство трⷪ҇цы, то́ є҆сть, ѻ҆ц҃а̀ и҆ сн҃а и҆ ст҃а́гѡ дх҃а, не и҆мѣ́етъ никако́гѡ разли́чїѧ познава́емагѡ. Сїѐ въ ѹ҆ма́хъ на́шихъ свѧ́тѡ соде́ржимъ, и҆ ка́къ наꙋчи́лисѧ, та́кѡ ѹ҆чи́ти бꙋ́демъ люде́й бж҃їихъ.

## Пра́вило г҃.

<red>Ѡ҆</red> воздержа́нїи а҆ѵри́лїй є҆пі́скопъ речѐ: На пре́жде бы́вшемъ собо́рѣ, когда̀ ѡ҆ ѻ҆́бразѣ воздержа́нїѧ и҆ чистоты̀ вопроше́но бы́ло, заблагоразсꙋждено̀, что́бы поста́вленные въ сїѝ трѝ сте́пени (то̀ є҆́сть во є҆пі́скопы, пресвѵ́теры и҆ дїа́коны), чрез̾ са́мое посвѧще́нїе ѡ҆бѧ́занные ѹ҆́зами чистоты̀, ка́къ прили́чно свѧты́мъ є҆пі́скопамъ и҆ свѧще́нникамъ бж҃їимъ и҆ леѵі́тамъ, и҆ слꙋжа́щымъ при бж҃е́ственныхъ свѧщеннодѣ́йствїѧхъ, возде́ржны бы́ли во все́мъ: да возмо́гꙋтъ полꙋчи́ти, чегѡ̀ въ простотѣ̀ про́сѧтъ ѿ бг҃а, дабы̀ ѿ а҆по́столѡвъ пре́данное и҆ ѿ са́мыѧ дре́вности содержи́мое и҆ мы̀ подо́бнѡ соблюда́ли.

## Пра́вило д҃.

<red>Р</red>азсꙋждено̀, что́бы є҆пі́скопъ и҆ пресвѵ́теръ, и҆ дїа́конъ, и҆ всѣ̀ прикаса́ющїесѧ къ свѧты́нѧмъ, храни́ли цѣломꙋ́дрїе и҆ возде́рживались ѿ же́нъ.

<rubric class="inline">(комм.)</rubric> <red>П</red>риложе́нїе сегѡ̀ пра́вила къ є҆пі́скопамъ въ соверше́нствѣ, а҆ къ пресвѵ́терамъ и҆ дїа́конамъ съ ѡ҆граниче́нїемъ, ѡ҆зна́чено съ подро́бностїю въ в҃і и҆ г҃і правила́хъ шеста́гѡ вселе́нскагѡ собо́ра.

## Пра́вило є҃.

<red>П</red>одоба́етъ ѹ҆держава́ти по́хоть любостѧжа́нїѧ, кото́рꙋю никто̀ не ѹ҆сꙋмни́тсѧ нарещѝ ма́терїю всѣ́хъ ѕѡ́лъ: никто̀ да не встꙋпа́етъ въ чꙋ́ждые предѣ́лы, и҆ ра́ди коры́сти да не престꙋпа́етъ предѣ́лѡвъ ѻ҆те́ческихъ, и҆ никомꙋ̀ и҆з̾ кли́ра ѿню́дь да не бꙋ́детъ позво́лено бра́ти ро́стъ ѿ како́й бы то̀ ни бы́ло ве́щи. Предста́вленное же вно́вь, ка́къ не ꙗ҆́сное, и҆ совсѣ́мъ сокры́тое, бꙋ́детъ на́ми разсмо́трено, и҆ ѡ҆ то́мъ соста́витсѧ ѡ҆предѣле́нїе. А҆ что̀ бж҃е́ственное писа́нїе постанови́ло весьма̀ ꙗ҆́снѡ, ѡ҆ то́мъ не мнѣ̑нїѧ до́лжно и҆спы́тывати, но па́че послѣ́довати томꙋ̀. Что̀ ѹ҆кори́зненно въ мїрѧ́нахъ, то̀ кольмѝ па́че досто́йно ѡ҆сꙋжде́нїѧ въ принадлежа́щихъ къ кли́рꙋ. Ве́сь собо́ръ ре́къ: никто̀ проти́вꙋ проро́кѡвъ, никто̀ проти́вꙋ є҆ѵⷢ҇лїа не дѣ́йствовалъ безбѣ́днѡ.

## Пра́вило ѕ҃.

<red>С</red>оверше́нїѧ мѵ́ра, и҆ ѡ҆свѧще́нїѧ дѣ́въ да не твори́тъ пресвѵ́теръ. И҆ примирѧ́ти съ це́рковїю ка́ющихсѧ, ѿкры́тѡ, на лїтꙋргі́и, да не бꙋ́детъ позво́лено пресвѵ́терꙋ. Всѣ̑мъ ѹ҆го́дно сїѐ.

## Пра́вило з҃.

<red>А҆́</red>ще кто̀, находѧ́сь въ ѻ҆па́сности жи́зни, бꙋ́детъ проси́ти ѡ҆ примире́нїи себѧ̀ со свѧты́мъ ѻ҆лтаре́мъ, во ѿсꙋ́тствїи є҆пі́скопа: то пресвѵ́теръ по прили́чїю до́лженъ вопроси́ти є҆пі́скопа, и҆ та́кѡ, по є҆гѡ̀ разрѣше́нїю, примири́ти находѧ́щагосѧ въ ѻ҆па́сности.

## Пра́вило и҃.

<red>С</red>ꙋ́ть мно́гїе неблагонра́вные, кото́рые почита́ютъ за до́лжное, при всѧ́комъ слꙋ́чаѣ, приноси́ти ѡ҆бвинє́нїѧ на ѻ҆тцє́въ и҆ є҆пі́скопѡвъ. До́лжно ли принима́ти таковы́хъ, и҆лѝ нѣ́тъ; Ѿ всѣ́хъ є҆пі́скопѡвъ рече́но: а҆́ще ѡ҆поро́ченъ таковы́й, то не принима́ти.

## Пра́вило ѳ҃.

<red>А҆́</red>ще кото́рый є҆пі́скопъ, и҆лѝ пресвѵ́теръ, прїи́метъ въ ѻ҆бще́нїе пра́веднѡ и҆зве́рженныхъ за своѝ престꙋплє́нїѧ и҆з̾ це́ркви: да бꙋ́детъ и҆ са́мъ пови́ненъ ра́вномꙋ ѡ҆сꙋжде́нїю, съ ѹ҆клонѧ́ющимисѧ ѿ пра́вильнагѡ пригово́ра своегѡ̀ є҆пі́скопа.

## Пра́вило і҃.

<red>А҆́</red>ще кото́рый пресвѵ́теръ, ѿ своегѡ̀ є҆пі́скопа ѡ҆сꙋжде́нный, возне́сшись надме́нїемъ нѣ́кїимъ и҆ го́рдостїю, до́лжнымъ бы́ти возмни́тъ ѿдѣ́льнѡ приноси́ти бг҃ꙋ ст҃ы́е да́ры, и҆лѝ ѹ҆мы́слитъ воздви́гнꙋти и҆ны́й ѻ҆лта́рь, вопрекѝ церко́вной вѣ́рѣ и҆ ѹ҆ста́вꙋ: таковы́й да не бꙋ́детъ ѡ҆ста́вленъ без̾ наказа́нїѧ. Собо́ръ ре́къ: а҆́ще кото́рый пресвѵ́теръ, проти́вꙋ є҆пі́скопа своегѡ̀ возгордѧ́сь, сотвори́тъ раско́лъ: да бꙋ́детъ а҆на́ѳема.

## Пра́вило а҃і.

<red>А҆́</red>ще кото́рый пресвѵ́теръ въ свое́мъ поведе́нїи ѡ҆сꙋжде́нъ бꙋ́детъ: таковы́й до́лженъ сосѣ́днимъ є҆пі́скопамъ возвѣсти́ти, дабы̀ ѻ҆нѝ вы́слꙋшали дѣ́ло, и҆ дабы̀ чрез̾ ни́хъ примири́лсѧ ѻ҆́нъ съ свои́мъ є҆пі́скопомъ. А҆́ще же сегѡ̀ не сотвори́тъ, но (ѿ чегѡ̀ да сохрани́тъ бг҃ъ) надмева́ѧсь го́рдостгю, ѹ҆дали́тъ са́мъ себѧ̀ ѿ ѻ҆бще́нїѧ съ свои́мъ є҆пі́скопомъ, и҆ вмѣ́стѣ съ нѣ́которыми производѧ̀ раско́лъ, принесе́тъ бг҃ꙋ ст҃о́е приноше́нїе: таковы́й да бꙋ́детъ признава́емъ находѧ́щимсѧ под̾ клѧ́твою, и҆ да лиши́тсѧ своегѡ̀ мѣ́ста, впро́чемъ съ разсмотрѣ́нїемъ, не и҆мѣ́етъ ли справедли́выѧ жа́лобы на є҆пі́скопа.

## Пра́вило в҃і.

<red>Ф</red>и́лїѯъ є҆пі́скопъ ре́къ: да внесе́тсѧ въ пра̑вила, согла́снѡ съ ѡ҆предѣле́нїѧми дре́внихъ собо́рѡвъ и҆ сїѐ: а҆́ще кото́рый є҆пі́скопъ (є҆́же да не бꙋ́детъ) подве́ргнетсѧ нѣ́коемꙋ ѡ҆бвине́нїю, и҆, по вели́кимъ затрꙋдне́нїѧмъ, не мо́жно бꙋ́детъ собра́тисѧ мнѡ́гимъ є҆пі́скопамъ: то, дабы̀ ѻ҆́нъ не ѡ҆става́лсѧ до́лгѡ под̾ ѡ҆бвине́нїемъ, да слꙋ́шаютъ є҆гѡ̀ на сꙋдѣ̀ двана́десѧть є҆пі́скопѡвъ, пресвѵ́тера ше́сть є҆пі́скопѡвъ и҆ сво́й: а҆ дїа́кона трѝ.

## Пра́вило г҃і.

<red>М</red>но́гїе є҆пі́скопы, собра́вшись, да поставлѧ́ютъ є҆пі́скопа. А҆ по нꙋ́ждѣ трѝ є҆пі́скопа, въ како́мъ бы мѣ́стѣ ни бы́ли ѻ҆нѝ, по повелѣ́нїю пе́рвенствꙋющагѡ, да поста́вѧтъ є҆пі́скопа. И҆ а҆́ще кто̀ постꙋ́питъ въ че́мъ либо вопрекѝ своемꙋ̀ согла́сїю и҆лѝ подписа́нїю: са́мъ себѧ̀ лиши́тъ че́сти.

## Пра́вило д҃і.

<red>Р</red>азсꙋждено̀, что́бы и҆з̾ трїпо́лѧ, ра́ди скꙋ́дости страны̀, є҆ди́нъ є҆пі́скопъ приходи́лъ длѧ мѣстоблюсти́тельства въ собо́рѣ, и҆ что́бы та́мѡ на сꙋдѣ̀ слꙋ́шали пресвѵ́тера пѧ́ть є҆пі́скопѡвъ, а҆ дїа́кона трѝ, ка́къ вы́ше рече́но: ꙗ҆́вно же є҆́сть, ꙗ҆́кѡ предсѣда́ти бꙋ́детъ сво́й є҆пі́скопъ.

## Пра́вило є҃і.

<red>Р</red>азсꙋждено̀ та́кожде, что́бы кто́ бы то̀ ни бы́лъ и҆з̾ є҆пі́скопѡвъ, и҆лѝ пресвѵ́терѡвъ, и҆лѝ дїа́конѡвъ, и҆лѝ приче́тникѡвъ, а҆́ще и҆мѣ́ѧ возни́кшее въ це́ркви дѣ́ло ѡ҆бвини́тельное и҆лѝ тѧ́жебное, ѿрече́тсѧ ѿ церко́внагѡ сꙋда̀, и҆ восхо́щетъ ѡ҆правда́тисѧ пред̾ сꙋди́лищами свѣ́тскими, лиша́лсѧ своегѡ̀ мѣ̑ста, хотѧ́ бы и҆ въ по́льзꙋ є҆гѡ̀ рѣше́нїе послѣ́довало. И҆ сїѐ по дѣ́лꙋ ѡ҆бвини́тельномꙋ, по дѣ́лꙋ же тѧ́жебномꙋ да лиша́етсѧ тогѡ̀, что̀ прїѡбрѣ́лъ по рѣше́нїю дѣ́ла, а҆́ще хо́щетъ ѹ҆держа́ти мѣ́сто своѐ.

## Пра́вило ѕ҃і.

<red>Р</red>азсꙋждено̀ та́кожде и҆ сїѐ: а҆́ще ѿ каки́хъ бы то̀ ни бы́ло сꙋде́й церко́вныхъ сꙋ́дное дѣ́ло пренесе́но бꙋ́детъ къ дрꙋги́мъ сꙋдїѧ́мъ церкѡ́внымъ, и҆мѣ́ющымъ вы́сшꙋю вла́сть: да не бꙋ́детъ никако́гѡ нарека́нїѧ тѣ̑мъ, ко́ихъ пригово́ръ ѿмѣне́нъ бꙋ́детъ, а҆́ще не мо́гꙋтъ бы́ти ѡ҆бличе́ны, ꙗ҆́кѡ и҆лѝ по враждѣ̀ и҆лѝ по пристра́стїю ѡ҆сꙋди́ли, и҆лѝ нѣ́кимъ ѹ҆гожде́нїемъ прельще́ны бы́ли.

## Пра́вило з҃і.

<red>А҆́</red>ще же по согла́сїю ѻ҆бѣ́ихъ сторо́нъ сꙋ́дѧщихсѧ и҆́збраны бꙋ́дꙋтъ сꙋдїѝ: то, хотѧ́ бы число̀ и҆́хъ бы́ло ме́нѣе ѡ҆предѣле́ннагѡ въ пра́вилахъ, да не бꙋ́детъ позво́лено преноси́ти сꙋ́дъ къ дрꙋги́мъ.

## Пра́вило и҃і.

<red>Д</red>ѣ́тѧмъ свѧще́нникѡвъ не представлѧ́ти мїрски́хъ позо́рищъ, и҆ не зрѣ́ти ѻ҆́ныхъ. Сїе́ же и҆ всѣ́мъ хрїстїа́намъ всегда̀ проповѣ́дꙋемо бы́ло, да не вхо́дѧтъ тꙋда̀, гдѣ̀ быва́ютъ хꙋлє́нїѧ.

## Пра́вило ѳ҃і.

<red>Р</red>азсꙋждено̀, да не быва́ютъ є҆пі́скопы и҆ пресвѵ́теры и҆ дїа́коны ѿкꙋпа́телѧми ра́ди коры́сти, и҆лѝ ѹ҆прави́телѧми, и҆ да не прїѡбрѣта́ютъ пропита́нїѧ занѧ́тїемъ безче́стнымъ и҆лѝ презри́тельнымъ. И҆́бо долженствꙋ́ютъ взира́ти на напи́санное: никто̀ во́инствꙋѧ бг҃ꙋ не ѡ҆бѧзꙋ́етсѧ кꙋ́плѧми жите́йскими <rubric class="inline">(в҃ тїм. гл. в҃, ст. д҃.)</rubric>.

## Пра́вило к҃.

<red>Ч</red>тецѡ́въ приходѧ́щихъ въ соверше́нный во́зрастъ побꙋжда́ти, и҆лѝ ко встꙋпле́нїю въ сꙋпрꙋ́жество, и҆лѝ къ ѻ҆бѣ́тꙋ цѣломꙋ́дрїѧ.

## Пра́вило к҃а.

<red>Р</red>азсꙋждено̀ та́кожде, что́бы кли́рїкъ да́вшїй въ заи́мъ дє́ньги, сто́лькѡ же де́негъ и҆ полꙋча́лъ: а҆ да́вшїй вє́щи полꙋча́лъ, ско́лькѡ да́лъ.

## Пра́вило к҃в.

<red>Д</red>їа́коны да не бꙋ́дꙋтъ поставлѧ́емы ра́нѣе два́десѧти пѧтѝ лѣ́тъ во́зраста.

## Пра́вило к҃г.

<red>Ч</red>тецы̀ во вре́мѧ бг҃ослꙋже́нїѧ да не кла́нѧютсѧ наро́дꙋ.

## Пра́вило к҃д.

<red>З</red>аблагоразсꙋждено̀, что́бы маѵрїта́нїѧ сїтїфе́нскаѧ и҆мѣ́ла своего̀ пе́рвенствꙋющаго є҆пі́скопа, та́къ ка́къ ѻ҆на̀ проси́ла ѡ҆ се́мъ пе́рвенствꙋющаго є҆пі́скопа нꙋмїді́йскїѧ страны̀, ѿ ко́еѧ ѿдѣлена̀ собо́ромъ. По согла́сїю всѣ́хъ пе́рвенствꙋющихъ є҆пі́скопѡвъ а҆фрїка́нскихъ ѻ҆бласте́й и҆ всѣ́хъ є҆пі́скопѡвъ, дозво́лено є҆́й и҆мѣ́ти своего̀ пе́рвенствꙋющаго, по є҆ѧ̀ ѿдале́нности.

## Пра́вило к҃є.

<red>З</red>аблагоразсꙋждено̀ та́кожде: рꙋкополага́ємымъ въ є҆пі́скопа, и҆лѝ въ сте́пєни при́чта, рꙋкополага́ющїе предвари́тельнѡ да влага́ютъ во ѹ҆́ши постановлє́нїѧ собо́рѡвъ, дабы̀ не постꙋпа́ли вопрекѝ ѡ҆предѣле́нїѧмъ собо́ра, и҆ не раскаѧва́лись.

## Пра́вило к҃ѕ.

<red>П</red>оложено̀, да не да́стсѧ є҆ѵхарі́стїа тѣла́мъ сконча́вшихсѧ. И҆́бо пи́сано є҆́сть: прїими́те, ꙗ҆ди́те <rubric class="inline">(Матѳ. к҃ѕ, к҃ѕ.)</rubric>, но тѣла̀ ме́ртвыхъ ни прїѧ́ти, ни ꙗ҆́сти не мо́гꙋтъ. Та́кожде да не подви́гнетсѧ невѣ́жество пресвѵ́терѡвъ крести́ти сконча́вшихсѧ ѹ҆жѐ.

## Пра́вило к҃з.

<red>П</red>одтверди́ти подоба́етъ на се́мъ ст҃о́мъ собо́рѣ, что́бы по пра́виламъ нїке́йскагѡ собо́ра ра́ди церко́вныхъ дѣ́лъ, котѡ́рыѧ не рѣ́дкѡ ѿлага́ютсѧ со вредо́мъ длѧ наро́да, каждого́днѡ бы́лъ созыва́емъ собо́ръ, на кото́рый бы всѣ̀, занима́ющїе пе́рвыѧ въ ѻ҆бластѧ́хъ каѳє́дры, присыла́ли ѿ свои́хъ собо́рѡвъ двꙋ́хъ, и҆лѝ ско́лькѡ и҆зберꙋ́тъ, є҆пі́скопѡвъ, въ мѣстоблюсти́тели, дабы̀ соста́вившеесѧ таки́мъ ѻ҆́бразомъ собра́нїе могло̀ и҆мѣ́ти соверше́нное полномо́чїе.

## Пра́вило к҃и.

<red>А҆́</red>ще кто̀ и҆з̾ є҆пі́скопѡвъ подве́ргнетсѧ ѡ҆бвине́нїю: ѡ҆бвини́тель да предста́витъ дѣ́ло къ пе́рвенствꙋющемꙋ въ ѻ҆́бласти, къ кото́рой принадлежи́тъ ѡ҆бвинѧ́емый, и҆ да не бꙋ́детъ ѡ҆бвинѧ́емый ѿчꙋжде́нъ ѿ ѻ҆бще́нїѧ, ра́звѣ когда̀, бы́въ при́званъ къ ѿвѣ́тꙋ гра́мотою, не ꙗ҆́витсѧ въ сꙋ́дъ и҆́збранныхъ сꙋди́ти є҆го̀ въ назна́ченное вре́мѧ, то́ є҆сть, въ тече́нїе мѣ́сѧца ѿ тогѡ̀ днѧ̀, въ кото́рый, по дозна́нїю, полꙋчена̀ и҆́мъ гра́мота. А҆́ще же предста́витъ и҆́стинныѧ и҆ неѡбходи̑мыѧ причи̑ны, препѧ́тствовавшыѧ є҆мꙋ̀ ꙗ҆ви́тисѧ къ ѿвѣ́тꙋ проти́вꙋ тогѡ̀, что̀ на него̀ предста́влено: то без̾ предѡсꙋжде́нїѧ да и҆мѣ́етъ свобо́дꙋ къ ѡ҆правда́нїю въ тече́нїе дрꙋга́гѡ мѣ́сѧца: но, по проше́ствїи дрꙋга́гѡ мѣ́сѧца, да не бꙋ́детъ въ ѻ҆бще́нїи, доко́лѣ не ѡ҆чи́ститъ себѧ̀ доказа́тельствами по дѣ́лꙋ. А҆́ще же пред̾ всецѣ́лый тогѡ̀ лѣ́та собо́ръ ꙗ҆ви́тисѧ не восхо́щетъ, дабы̀,по кра́йней мѣ́рѣ, та́мѡ дѣ́ло є҆гѡ̀ ѡ҆ко́нчано бы́ло: то и҆мѣ́етъ бы́ти сꙋжде́нъ, ка́къ произне́сшїй пригово́ръ са́мъ про́тивъ себѧ̀. Во вре́мѧ же, въ кото́рое ѻ҆́нъ ѡ҆стае́тсѧ внѣ̀ ѻ҆бще́нїѧ, да не прїѡбща́етсѧ ни въ свое́й це́ркви, ни во все́мъ предѣ́лѣ. Напро́тивъ тогѡ̀, доноси́телю на него̀, а҆́ще никꙋда̀ не ѿлꙋча́лсѧ во днѝ разсмотрѣ́нїѧ дѣ́ла є҆гѡ̀, ѿню́дь да не возбрани́тсѧ ѻ҆бще́нїе. Но а҆́ще ѹ҆дали́тсѧ и҆ сокро́етсѧ: то є҆пі́скопъ да бꙋ́детъ возвраще́нъ въ ѻ҆бще́нїе, а҆ са́мъ доноси́тель да и҆зри́нетсѧ ѿ ѻ҆бще́нїѧ, впро́чемъ та́къ, что́бы не была̀ ѿѧ́та ѹ҆ негѡ̀ свобо́да подтверди́ти ѡ҆бвине́нїе: а҆́ще мо́жетъ доказа́ти, ꙗ҆́кѡ не предста́лъ къ сꙋдꙋ̀ не по нехотѣ́нїю, а҆ по невозмо́жности. Сїѐ впро́чемъ ꙗ҆́вно є҆́сть, ꙗ҆́кѡ а҆́ще во вре́мѧ движе́нїѧ дѣ́ла въ сꙋдѣ̀ є҆пі́скопѡвъ, ѡ҆поро́чено бꙋ́детъ лицѐ доноси́тсѧ: то не до́лжно прїима́ти ѿ негѡ̀ ѡ҆бвине́нїѧ, ра́звѣ то́кмѡ пожела́етъ ѻ҆́нъ разсмотрѣ́нїѧ своегѡ̀ со́бственнагѡ, а҆ не церко́внагѡ дѣ́ла.

## Пра́вило к҃ѳ.

<red>А҆́</red>ще пресвѵ́теры, и҆лѝ дїа́коны ѡ҆бвинѧ́емы бꙋ́дꙋтъ: то, по собра́нїи ѹ҆законе́ннагѡ числа̀ и҆з̾ бли́жнихъ мѣ́стъ и҆збира́емыхъ є҆пі́скопѡвъ, кото́рыхъ ѡ҆бвинѧ́емые воспро́сѧтъ, то́ є҆сть, при ѡ҆бвине́нїи на пресвѵ́тера шестѝ, а҆ длѧ дїа́кона тре́хъ, вмѣ́стѣ съ си́ми со́бственный ѡ҆бвинѧ́емыхъ є҆пі́скопъ и҆зслѣ́дꙋетъ принесє́нныѧ на ни́хъ ѡ҆бвинє́нїѧ, съ соблюде́нїемъ тѣ́хъ же пра́вилъ, каса́тельнѡ дне́й и҆ сро́кѡвъ, и҆ и҆зслѣ́дованїѧ, и҆ ли́цъ ѡ҆бвинѧ́ющагѡ и҆ ѡ҆бвинѧ́емагѡ. Дѣла́ же по вина́мъ про́чихъ кли́рїкѡвъ є҆ди́нъ мѣ́стный є҆пі́скопъ да разсмо́тритъ и҆ ѡ҆ко́нчитъ.

## Пра́вило л҃.

<red>З</red>аблагоразсꙋждено̀, что́бы дѣ́ти состоѧ́щихъ въ кли́рѣ не совокꙋплѧ́лись бра́комъ съ ꙗ҆зы́чниками и҆лѝ съ є҆ретїка́ми.

## Пра́вило л҃а.

<red>Є҆</red>пі́скопы и҆ состоѧ́щїе въ кли́рѣ да не ѹ҆сво́иваютъ ничегѡ̀ тѣ́мъ, ко́и не сꙋ́ть правосла́вные хрїстїа́не, хотѧ́ бы то̀ бы́ли сро́дники: ничегѡ̀ и҆з̾ свои́хъ веще́й, ка́къ рече́но, да не ѹ҆про́чиваютъ таковы̑мъ, посре́дствомъ да́ра, є҆пі́скопы и҆ состоѧ́щїе въ кли́рѣ.

## Пра́вило л҃в.

<red>Є҆</red>пі́скопы не и҆на́че да ѿхо́дѧтъ за мо́ре (То́ є҆сть, и҆з̾ а҆́фрїки въ і҆та́лїю и҆ въ ри́мъ.), ка́къ по разрѣше́нїю своегѡ̀ по ка́ждой ѻ҆́бласти є҆пі́скопа пе́рвагѡ престо́ла, то́ є҆сть, взѧ́въ преимꙋ́щественнѡ ѿ самогѡ̀ пе́рвенствꙋющагѡ є҆пі́скопа, та́къ и҆менꙋ́емꙋю ѿпꙋсти́тельнꙋю гра́матꙋ, и҆лѝ ѡ҆добре́нїе.

## Пра́вило л҃г.

<red>П</red>остано́влено та́кожде, да не чита́етсѧ ничто̀ въ це́ркви под̾ и҆́менемъ бж҃е́ственныхъ писа́нїй, кро́мѣ писа́нїй каноні́ческихъ. Каноні́чєскїѧ же писа̑нїѧ сꙋ́ть сїѝ: бытїѐ, и҆схо́дъ, леѵі́тъ, чи̑сла, второзако́нїе, і҆исꙋ́съ наѵи́нъ, сꙋдїѝ, рꙋ́ѳь, ца́рствъ четы́ре кни́ги, паралїпоме́нѡнъ двѣ̀, і҆́ѡвъ, ѱалти́рь, соломѡ́новыхъ кни́гъ четы́ре, проро́ческихъ кни́гъ двана́десѧть, и҆са́їа, і҆еремі́а, і҆езекі́иль, данїи́лъ, тѡві́а, і҆ꙋді́ѳь, є҆сѳи́рь, є҆́здры кни́ги. Но́вагѡ завѣ́та: четы́ре є҆ѵⷢ҇лїа, дѣѧ́нїй а҆по́столѡвъ ѻ҆дна̀ кни́га, посла́нїй па́ѵла четырена́десѧть, петра̀ а҆по́стола два̀, і҆ѡа́нна а҆по́стола трѝ, і҆а́кѡва а҆по́стола є҆ди́на, і҆ꙋ́ды а҆по́стола є҆ди́на, а҆пока́лѷѱїсъ і҆ѡа́нна кни́га є҆ди́на. Длѧ тве́рдости же предлежа́щагѡ пра́вила да бꙋ́детъ и҆звѣще́нъ ѡ҆ се́мъ бра́тъ и҆ сослꙋжи́тель на́шъ вонїфа́тїй (Є҆пі́скопъ ри́мскїй.) и҆ про́чїе є҆пі́скопы тѣ́хъ стра́нъ: и҆́бо мы̀ прїѧ́ли ѿ ѻ҆тцє́въ, что̀ сїѝ кни́ги чита́ти подоба́етъ въ це́ркви.

## Пра́вило л҃д.

<red>А҆</red>ѵри́лїй є҆пі́скопъ ре́къ: къ си́мъ, честнѣ́йшїе бра́тїѧ, при разсꙋжде́нїи ѡ҆ воздержа́нїи нѣ́которыхъ и҆з̾ кли́ра, кромѣ̀ чтецѡ́въ, ѿ свои́хъ же́нъ, присовокꙋплѧ́ю ѹ҆твержде́нное на ра́зныхъ собо́рахъ: ѵ҆подїа́коны свѧщє́ннымъ та́йнамъ прикаса́ющїесѧ, и҆ дїа́коны и҆ пресвѵ́теры, та́кожде и҆ є҆пі́скопы, по сво́йственномꙋ ка́ждой и҆з̾ си́хъ сте́пеней пра́вилꙋ, да возде́рживаютсѧ ѿ же́нъ свои́хъ, и҆ да бꙋ́дꙋтъ, ꙗ҆́кѡ не и҆мѣ́ющїе и҆́хъ: и҆ а҆́ще сегѡ̀ не сотворѧ́тъ, то да бꙋ́дꙋтъ и҆зве́ржены ѿ церко́внагѡ чи́на. Про́чїе же приче́тники да не принꙋжда́ютсѧ къ семꙋ̀, ра́звѣ въ прекло́нныхъ лѣ́тахъ. Ве́сь собо́ръ ре́къ: ва́шею свѧты́нею пра́веднѡ распредѣлѧ́емое, ꙗ҆́кѡ прили́чное свѧще́нствꙋ и҆ бг҃оꙋго́дное, ѹ҆твержда́емъ.

<rubric class="inline">(комм.)</rubric> <red>С</red>їѐ пра́вило, подо́бнѡ ка́къ и҆ д҃ сегѡ̀ собо́ра, ѡ҆б̾ѧснѧ́етсѧ и҆ дополнѧ́етсѧ в҃і и҆ г҃і пра́вилами шеста́гѡ вселе́нскагѡ собо́ра.

## Пра́вило л҃є.

<red>П</red>оложено̀, что́бы никто̀ не продава́лъ церко́вныѧ со́бственности: но а҆́ще сїѧ̀ со́бственность не прино́ситъ дохо́дѡвъ, и҆ настои́тъ вели́каѧ нꙋ́жда: то представлѧ́ти ѡ҆ се́мъ пе́рвенствꙋющемꙋ є҆пі́скопꙋ ѻ҆́бласти, и҆ съ ѡ҆предѣле́ннымъ число́мъ є҆пі́скопѡвъ совѣща́тисѧ, что̀ ѹ҆чини́ти до́лжно. А҆́ще же толи́каѧ нꙋ́жда настои́тъ длѧ це́ркви, ꙗ҆́кѡ не возмо́жно совѣща́тисѧ пре́жде прода́нїѧ: то да призове́тъ є҆пі́скопъ во свидѣ́тельство хотѧ̀ сосѣ́днихъ є҆пі́скопѡвъ, и҆ да попече́тсѧ предста́вити собо́рꙋ всѣ̀ прилꙋчи́вшыѧсѧ це́ркви є҆гѡ̀ ѡ҆бстоѧ́тєльства. А҆́ще сегѡ̀ не сотвори́тъ: то продаю́щїй ꙗ҆́витсѧ пови́ннымъ пред̾ бг҃омъ и҆ собо́ромъ, и҆ лиши́тсѧ своеѧ̀ че́сти.

## Пра́вило л҃ѕ.

<red>Т</red>а́кожде подтверждено̀, на пресвѵ́терѡвъ и҆лѝ дїа́конѡвъ, ѡ҆бличе́нныхъ въ нѣ́коемъ тѧ́жкомъ грѣхѣ̀, неизбѣ́жнѡ ѹ҆далѧ́ющемъ ѿ свѧщеннослꙋже́нїѧ, не возлага́ти рꙋ́къ, ꙗ҆́кѡ на ка́ющихсѧ, и҆лѝ ꙗ҆́кѡ на вѣ́рныхъ мїрѧ́нъ, и҆ не попꙋска́ти и҆̀мъ, крести́тисѧ вно́вь, и҆ восходи́ти на сте́пень кли́ра.

## Пра́вило л҃з.

<red>Ѡ҆</red>предѣлено̀ та́кожде, что́бы, когда̀ пресвѵ́теры и҆ дїа́коны, и҆ про́чїе ни́зшїе приче́тники, по возни́кшымъ ѹ҆ ни́хъ дѣла́мъ, жа́лꙋютсѧ на сꙋ́дъ свои́хъ є҆пі́скопѡвъ, выслꙋ́шивали и҆̀хъ сосѣ́днїе є҆пі́скопы, и҆ что́бы, съ согла́сїѧ со́бственныхъ и҆́хъ є҆пі́скопѡвъ, прекраща́ли возни́кшыѧ междꙋ̀ и҆́ми неꙋдовѡ́льствїѧ приглаше́нные и҆́ми є҆пі́скопы. Тогѡ̀ ра́ди а҆́ще и҆ ѿ си́хъ къ вы́сшемꙋ сꙋдꙋ̀ восхотѧ́тъ пренестѝ дѣ́ло: да не прено́сѧтъ въ сꙋды̀ по тꙋ̀ сто́ронꙋ мо́рѧ (То́ є҆сть, въ і҆та́лїю и҆ въ ри́мъ.), но къ пе́рвенствꙋющымъ є҆пі́скопамъ свои́хъ ѻ҆бласте́й, ꙗ҆́коже мно́гажды ѡ҆предѣлено̀ сїѐ и҆ ѡ҆ є҆пі́скопахъ. А҆ переносѧ́щїе дѣ́ло къ сꙋда́мъ по тꙋ̀ сто́ронꙋ мо́рѧ, никѣ́мъ въ а҆́фрїкѣ да не прїе́млютсѧ въ ѻ҆бще́нїе.

## Пра́вило л҃и.

<red>Ѹ҆</red>го́дно всемꙋ̀ собо́рꙋ, что́бы ѿлꙋче́нный за своѐ небреже́нїе ѿ ѻ҆бще́нїѧ, є҆пі́скопъ ли, и҆лѝ кто́ бы то̀ ни бы́лъ и҆з̾ кли́ра, во вре́мѧ ѿлꙋче́нїѧ своегѡ̀, пре́жде вы́слꙋшанїѧ ѡ҆правда́нїѧ є҆гѡ̀, дерза́ющїй пристꙋпа́ти къ ѻ҆бще́нїю, признава́емъ бы́лъ произне́сшимъ са́мъ на себѧ̀ пригово́ръ ѡ҆сꙋжде́нїѧ.

## Пра́вило л҃ѳ.

<red>П</red>оложено̀: ѡ҆бвинѧ́емомꙋ, и҆лѝ ѡ҆бвинѧ́ющемꙋ, ѡ҆паса́ющемꙋсѧ нѣ́коегѡ наси́лїѧ ѿ безпоко́йнагѡ многолю́дства въ то́мъ мѣ́стѣ, гдѣ̀ нахо́дитсѧ ѡ҆бвинѧ́емый, и҆збира́ти длѧ себѧ̀ ближа́йшее мѣ́сто, гдѣ̀ не бы́ло бы є҆мꙋ̀ трꙋ́дности предста́вити свидѣ́телей, гдѣ̀ и҆ ѡ҆ка́нчиваетсѧ дѣ́ло.

## Пра́вило м҃.

<red>Ѡ҆</red>предѣлено̀ та́кожде: а҆́ще кото́рые либо приче́тники и҆ дїа́коны бꙋ́дꙋтъ непослꙋ́шны є҆пі́скопамъ свои́мъ, хотѧ́щымъ по неѡбходи́мымъ ѡ҆бстоѧ́тельствамъ свои́хъ церкве́й, возвестѝ и҆̀хъ на вы́сшыѧ сте́пени въ це́ркви свое́й: таковы́е да не слꙋ́жатъ и҆ въ то́мъ сте́пени, и҆з̾ кото́рагѡ возведены̀ бы́ти не восхотѣ́ли.

## Пра́вило м҃а.

<red>Ѡ҆</red>предѣлено̀: а҆́ще є҆пі́скопы, пресвѵ́теры, дїа́коны, и҆лѝ какі́е бы то̀ ни бы́ло кли́рїки, никако́гѡ стѧжа́нїѧ не и҆мѣ́ющїе, по поставле́нїи свое́мъ, во вре́мѧ своегѡ̀ є҆пі́скопства и҆лѝ кли́рїчества, кꙋ́пѧтъ на и҆́мѧ своѐ зє́мли, и҆лѝ какі́ѧ либо ѹ҆гѡ́дїѧ: то да почита́ютсѧ похити́телѧми стѧжа́нїй гдⷭ҇нихъ, ра́звѣ то́кмѡ, прїѧ́въ ѹ҆вѣща́нїе, ѿдадꙋ́тъ ѻ҆́ныѧ це́ркви. А҆́ще же что̀ дойде́тъ къ ни́мъ въ со́бственность, по да́рꙋ ѿ когѡ́ либо, и҆лѝ по наслѣ́дїю ѿ ро́дственникѡвъ: съ тѣ́мъ да постꙋ́пѧтъ по своемꙋ̀ произволе́нїю. А҆́ще же, и҆ произво́ливъ да́ти что́ либо це́ркви, ѡ҆братѧ́тсѧ вспѧ́ть: да бꙋ́дꙋтъ признава́емы недосто́йными церко́вныѧ че́сти, и҆ ѿве́рженными.

## Пра́вило м҃в.

<red>Ѡ҆</red>предѣлено̀ та́кожде, что́бы пресвѵ́теры, без̾ соизволе́нїѧ свои́хъ є҆пі́скопѡвъ, не продава́ли веще́й це́ркви, въ кото́рой посвѧщены̀. Ра́внѡ и҆ є҆пі́скопамъ не позволи́тельно продава́ти церкѡ́вныѧ зе́мли, без̾ вѣ́дома собо́ра и҆лѝ свои́хъ пресвѵ́терѡвъ. Тогѡ̀ ра́ди, кромѣ̀ нꙋ́жды, и҆ є҆пі́скопꙋ не позволи́тельно расточа́ти вє́щи, находѧ́щыѧсѧ въ церко́вной ѻ҆́писи.

## Пра́вило м҃г.

<red>Ѡ҆</red> то́мъ, ꙗ҆́кѡ ничто̀ и҆з̾ поло́женнагѡ на і҆ппѡ́нскомъ собо́рѣ не тре́бꙋетъ и҆справле́нїѧ.

<red>Є҆</red>пїго́нїй є҆пі́скопъ ре́къ: въ се́мъ сокраще́нїи, и҆звлече́нномъ и҆з̾ дѣѧ́нїй і҆ппѡ́нскагѡ собо́ра, ничегѡ̀ не признаю̀ тре́бꙋющимъ и҆справле́нїѧ и҆лѝ дополне́нїѧ, ра́звѣ то́кмѡ, что́бы де́нь свѧты́ѧ па́схи предвозвѣща́емъ бы́лъ во вре́мѧ собо́ра.

<rubric class="inline">(комм.)</rubric> <red>С</red>їѐ пра́вило є҆́сть мѣ́стное, но принадлежи́тъ къ ѻ҆́бщемꙋ церко́вномꙋ законоположе́нїю, потомꙋ̀ что̀ слꙋ́житъ свидѣ́тельствомъ вла́сти бо́льшагѡ собо́ра и҆справлѧ́ть ѡ҆предѣ́лєнїѧ ме́ньшагѡ.

## Пра́вило м҃д.

<red>Є҆</red>пі́скопы и҆ кли́рїки да не позволѧ́ютъ дѣ́тѧмъ свои́мъ ѿходи́ти на свою̀ во́лю, чрез̾ ѿдѣле́нїе и҆́хъ ѿ себѧ̀, а҆́ще не соверше́ннѡ полага́ютсѧ на и҆́хъ нра́вы и҆ во́зрастъ: дабы̀ въ послѣ́дствїи грѣхѝ и҆́хъ не па́ли на сами́хъ роди́телей.

## Пра́вило м҃є.

<red>Є҆</red>пі́скопы и҆ пресвѵ́теры и҆ дїа́коны не пре́жде да поставлѧ́ютсѧ, ра́звѣ когда̀ всѣ́хъ въ до́мѣ свое́мъ содѣ́лаютъ правосла́вными хрїстїа́нами.

## Пра́вило м҃ѕ.

<red>В</red>ъ свѧти́лищѣ да не прино́ситсѧ ничто̀ кромѣ̀ тѣ́ла и҆ кро́ви гдⷭ҇ни, ꙗ҆́коже и҆ са́мъ гдⷭ҇ь пре́далъ, то́ є҆сть, кромѣ̀ хлѣ́ба и҆ вїна̀, водо́ю растворе́ннагѡ. Нача́тки же, и҆лѝ ме́дъ, и҆лѝ млеко̀, по ѻ҆бы́чаю, да прино́сѧтсѧ въ є҆ди́нъ и҆звѣ́стный де́нь, ка́къ таи́нственное зна́менїе младе́нцєвъ. Хотѧ́ же сїѝ вє́щи и҆ прино́сѧтсѧ къ ѻ҆лтарю̀: впро́чемъ да и҆мѣ́ютъ со́бственнѡ своѐ благослове́нїе, ѿдѣлѧ́ѧсь ѿ свѧты́ни тѣ́ла и҆ кро́ви гдⷭ҇ни. Нача́тки же да не прино́сѧтсѧ ни ѿ чегѡ̀, кромѣ̀ вїногра́да и҆ пшени́цы.

<rubric class="inline">(комм.)</rubric> <red>Ч</red>а́сть сегѡ̀ пра́вила ѡ҆ млекѣ̀ и҆ ме́дѣ и҆спра́вилъ шесты́й вселе́нскїй собо́ръ свои́мъ пра́виломъ н҃з.

## Пра́вило м҃з.

<red>К</red>ли́рїки, и҆лѝ возде́ржники, ко вдова́мъ и҆лѝ къ дѣ́вамъ да не вхо́дѧтъ, ра́звѣ съ разрѣше́нїѧ и҆ согла́сїѧ є҆пі́скопа своегѡ̀ и҆лѝ пресвѵ́терѡвъ: но и҆ въ се́мъ слꙋ́чаѣ да вхо́дѧтъ не ѻ҆днѝ, а҆ съ дрꙋги́ми кли́рїками, и҆лѝ съ тѣ́ми, съ кото́рыми є҆пі́скопъ и҆лѝ є҆ди́ные пресвѵ́теры и҆мѣ́ютъ вхо́дъ къ таковы́мъ жена́мъ: и҆ли́ же да бесѣ́дꙋютъ съ ни́ми та́мъ, гдѣ̀ присꙋ́тствꙋютъ кли́рїки, и҆лѝ нѣ́кїе почте́нные хрїстїа́не.

## Пра́вило м҃и.

<red>Є҆</red>пі́скопъ пе́рвагѡ престо́ла да не и҆менꙋ́етсѧ є҆ѯа́рхомъ і҆ере́євъ, и҆лѝ верхо́внымъ сщ҃е́нникомъ, и҆лѝ чѣ́мъ либо подо́бнымъ, но то́кмѡ є҆пі́скопомъ пе́рвагѡ престо́ла.

## Пра́вило м҃ѳ.

<red>К</red>ли́рїки, ра́ди ꙗ҆́стїѧ и҆ питїѧ̀, да не вхо́дѧтъ въ корче́мницы, ра́звѣ бы́въ понꙋ́ждены неѡбходи́мостїю вита́нїѧ на пꙋтѝ.

## Пра́вило н҃.

<red>С</red>вѧто́е та́инство ѻ҆лтарѧ̀ да соверша́етсѧ людьмѝ не ꙗ҆́дшими. И҆зключа́етсѧ и҆з̾ сегѡ̀ є҆ди́ный въ годꙋ̀ де́нь, въ кото́рый ве́черѧ гдⷭ҇нѧ соверша́етсѧ. А҆́ще же па́мѧть бꙋ́детъ нѣ́кїихъ въ вече́рнее вре́мѧ сконча́вшихсѧ, є҆пі́скопѡвъ, и҆лѝ про́чихъ: то да соверши́тсѧ ѻ҆на̀ моли́твами то́кмѡ, когда̀ соверша́ющїе ѻ҆́нꙋю ѡ҆ка́жꙋтсѧ ѻ҆бѣ́давшими.

<rubric class="inline">(комм.)</rubric> <red>Ч</red>то̀ и҆ лїтꙋргі́а вели́кагѡ четвертка̀, хотѧ̀ по́зже ѻ҆бѣ́деннагѡ вре́мени, но та́кже не ꙗ҆́дшими должна̀ бы́ть соверша́ема, сїѐ сказꙋ́етсѧ сегѡ́ же собо́ра въ пра́вилѣ н҃и, и҆ шеста́гѡ вселе́нскагѡ собо́ра въ пра́вилѣ к҃ѳ.

## Пра́вило н҃а.

<red>Є҆</red>пі́скопы, и҆лѝ кли́рїки въ це́ркви да не пи́ршествꙋютъ: ра́звѣ слꙋчи́тсѧ по нꙋ́ждѣ стра́нствованїѧ въ не́й ѿдохнове́нїе и҆мѣ́ти. И҆ мїрѧ́намъ, є҆ли́кѡ мо́жно, да возбранѧ́ютсѧ таковы́ѧ пи́ршєства.

## Пра́вило н҃в.

<red>К</red>а́ющымсѧ вре́мѧ покаѧ́нїѧ, по разли́чїю грѣхѡ́въ, да назнача́етсѧ сꙋдо́мъ є҆пі́скопѡвъ: пресвѵ́теръ же без̾ во́ли є҆пі́скопа не разрѣша́етъ ка́ющагѡсѧ, ра́звѣ во вре́мѧ належа́щїѧ нꙋ́жды, въ ѿсꙋ́тствїи є҆пі́скопа. На всѧ́каго же ка́ющагосѧ, а҆́ще престꙋпле́нїе є҆гѡ̀ бы́ло ꙗ҆́вное и҆ гла́сное, смꙋща́ющее всю̀ цр҃ковь, да возлага́ема бꙋ́детъ рꙋка̀ въ притво́рѣ хра́ма.

## Пра́вило н҃г.

<red>Д</red>ѣ́вы посвѧщє́нныѧ бг҃ꙋ, когда̀ разлꙋча́ютсѧ съ ѻ҆тца́ми, соблюда́вшими и҆̀хъ, попече́нїемъ є҆пі́скопа, и҆лѝ въ ѿсꙋ́тствїи є҆гѡ̀, пресвѵ́тера, да бꙋ́дꙋтъ порꙋча́емы честнѣ́йшымъ жена́мъ: и҆лѝ, живѧ̀ кꙋ́пнѡ, да хранѧ́тъ взаи́мнѡ дрꙋ́гъ дрꙋ́га, дабы̀ скита́ѧсь повсю́дꙋ, не повреди́ли до́брой сла́вѣ цр҃кви.

## Пра́вило н҃д.

<red>Б</red>олѧ́щїе, кото́рые за себѧ̀ ѿвѣща́ти не мо́гꙋтъ, да бꙋ́дꙋтъ креща́емы тогда̀, когда̀, по и҆́хъ и҆зволе́нїю, и҆зрекꙋ́тъ свидѣ́тельство ѡ҆ ни́хъ дрꙋгі́е, под̾ со́бственною ѿвѣ́тственностїю.

## Пра́вило н҃є.

<red>П</red>озо́рищные и҆ глꙋмѧ́щїесѧ на зрѣ́лищахъ и҆ про́чїѧ таковы́ѧ ли́ца, и҆лѝ ѿстꙋ́пники, ка́ющїесѧ и҆ ѡ҆браща́ющїесѧ къ бг҃ꙋ, да не лиша́ютсѧ благода́ти и҆лѝ примире́нїѧ.

## Пра́вило н҃ѕ.

<red>П</red>озволѧ́етсѧ и҆ впре́дь чита́ти страда̑нїѧ мꙋ́ченикѡвъ во днѝ, когда̀ соверша́етсѧ є҆жего́днаѧ па́мѧть и҆́хъ.

## Пра́вило н҃з.

<red>Ѡ҆</red> донаті́стахъ, и҆ ѡ҆ дѣ́тѧхъ креще́нныхъ донаті́стами.

<red>З</red>аблагоразсꙋди́ли мы̀, да вопро́симъ бра́тїю и҆ сослꙋжи́телей на́шихъ, сѷрїкі́а и҆ сїмплїкїа́на, ѡ҆ младе́нцахъ то́кмѡ креще́нныхъ донаті́стами, дабы̀ то̀, что̀ содѣ́лано над̾ ни́ми, не по и҆́хъ произволе́нїю, а҆ по заблꙋжде́нїю роди́телей, не препѧ́тствовало произво́дствꙋ и҆́хъ въ слꙋже́нїе свѧта́гѡ ѻ҆лтарѧ̀, когда̀ ѡ҆братѧ́тсѧ къ це́ркви бж҃їей, съ спаси́тельнымъ расположе́нїемъ.

## Пра́вило н҃и.

<red>Ѻ҆</red>нѡра́тъ и҆ ѹ҆рва́нъ, є҆пі́скопы и҆з̾ страны̀ маѵрїта́нїи сїтїфе́нскїѧ, реклѝ: мы̀ слы́шали ѡ҆ нїке́йскомъ и҆зслѣ́дованїи вѣ́ры: ѡ҆ сщ҃еннодѣ́йствїи слꙋча́ющемсѧ по́слѣ ѻ҆бѣ́да, и҆́стинно є҆́сть, да не ꙗ҆́дшими досто́йнѡ соверша́етсѧ, и҆ тогда̀ ѹ҆тверждено̀ сїѐ.

## Пра́вило н҃ѳ.

<red>П</red>о да́нномꙋ на́мъ порꙋче́нїю предлага́емъ и҆ сїѐ, ѡ҆предѣле́нное на собо́рѣ бы́вшемъ въ ка́пꙋѣ, ꙗ҆́кѡ не позволи́тельно бы́ти перекре́щиванїю и҆лѝ перепоставле́нїю, и҆лѝ прехожде́нїю є҆пі́скопѡвъ на и҆́ный престо́лъ. Крескѡ́нїй є҆пі́скопъ реке́нскагѡ села̀, презрѣ́въ наро́дъ своеѧ̀ па́ствы, вто́ргнꙋлсѧ въ це́рковь веке́нскꙋю, и҆ да́же до ны́нѣ, мно́гажды бы́въ ѹ҆вѣщава́емъ по пра́виламъ, не восхотѣ́лъ ѡ҆ста́вити сїю̀ це́рковь, въ кото́рꙋю вто́ргсѧ. Ѡ҆ се́мъ возвѣще́нное вы́ше мы̀ слы́шали, ка́къ достовѣ́рное, и҆ по заповѣ́данномꙋ на́мъ, про́симъ ва́шегѡ бл҃говоле́нїѧ препода́ти на́мъ разрѣше́нїе, да бꙋ́детъ позво́лено на́мъ по тре́бованїю неѡбходи́мости, длѧ ѹ҆кроще́нїѧ є҆гѡ̀, пристꙋпи́ти къ нача́льникꙋ страны̀, по повелѣ́нїѧмъ славнѣ́йшихъ царе́й, дабы̀ не восхотѣ́вшїй покори́тисѧ кро́ткомꙋ ѹ҆вѣща́нїю ва́шеѧ свѧты́ни, и҆ и҆спра́вити нетерпи́мое, неме́дленнѡ ѡ҆стано́вленъ бы́лъ вла́стїю прави́тельства.

<red>А҆</red>ѵри́лїй є҆пі́скопъ ре́къ: по соблюде́нїи ѹ҆стано́вленнагѡ ѻ҆брѧ́да, таковы́й да не признае́тсѧ принадлежа́щимъ собо́рꙋ, а҆́ще, кро́ткѡ про́шенъ бы́въ ва́шею любо́вїю, ѿрече́тсѧ ѡ҆ста́вити мѣ́сто, и҆́мъ восхи́щенное: поне́же свои́мъ презо́рствомъ и҆ непокори́востїю подпа́лъ свѣ́тской вла́сти. Ѻ҆нѡра́тъ и҆ ѹ҆рва́нъ є҆пі́скопы реклѝ: ѹ҆го́дно ли сїѐ всѣ̑мъ; Всѣ̀ є҆пі́скопы ѿвѣща́ли: справедли́во, ѹ҆го́дно.

## Пра́вило ѯ҃.

<red>Д</red>а соблюда́етсѧ дре́внїй чи́нъ: ме́нѣе тре́хъ є҆пі́скопѡвъ, ка́къ ѡ҆предѣлено̀ въ пра́вилахъ, да не признаю́тсѧ дово́льными длѧ поставле́нїѧ є҆пі́скопа.

## Пра́вило ѯ҃а.

<red>П</red>одоба́етъ ѡ҆предѣли́ти и҆ сїѐ: а҆́ще когда̀ пристꙋ́пимъ къ и҆збра́нїю є҆пі́скопа, и҆ возни́кнетъ нѣ́кое прекосло́вїе, поне́же бы́ли ѹ҆ на́съ въ разсмотрѣ́нїи таковы́е слꙋ́чаи: дерзнове́нно бꙋ́детъ тре́мъ то́кмѡ собра́тисѧ длѧ ѡ҆правда́нїѧ и҆мѣ́ющагѡ рꙋкоположи́тисѧ: но къ вышерече́нномꙋ числꙋ̀ да присоедини́тсѧ є҆ди́нъ и҆лѝ два̀ є҆пі́скопа: и҆, при наро́дѣ, къ кото́ромꙋ и҆збира́емый и҆мѣ́етъ бы́ти поста́вленъ, во пе́рвыхъ да бꙋ́детъ и҆зслѣ́дованїе ѡ҆ ли́цахъ прекосло́вѧщихъ: пото́мъ да присовокꙋ́питсѧ къ и҆зслѣ́дованїю ѡ҆б̾ѧ́вленное и҆́ми, и҆ когда̀ ꙗ҆́витсѧ чи́стымъ пред̾ лице́мъ наро́да, тогда̀ ѹ҆жѐ да рꙋкополо́житсѧ. Всѣ̀ є҆пі́скопы реклѝ: соверше́ннѡ согла́сны.

## Пра́вило ѯ҃в.

<red>П</red>оне́же па́мѧтꙋемъ, ꙗ҆́кѡ давнѡ̀ ѹ҆жѐ призна́ли мы̀ до́лжнымъ въ ка́ждое лѣ́то собира́тисѧ ра́ди совѣща́нїй: то, когда̀ собере́мсѧ во є҆ди́но, тогда̀ де́нь па́схи да возвѣща́етсѧ чрез̾ мѣстоблюсти́телей, ѡ҆брѣта́ющихсѧ на собо́рѣ.

## Пра́вило ѯ҃г.

<red>Ѻ҆</red>нѡра́тъ и҆ ѹ҆рва́нъ є҆пі́скопы реклѝ: слове́снѡ порꙋчено̀ та́кожде на́мъ проси́ти, что́бы по ѡ҆предѣле́нїю і҆ппѡні́йскагѡ собо́ра, ꙗ҆́кѡ подоба́етъ во вре́мѧ собо́ра ка́ждой ѻ҆́бласти посѣща́емой бы́ти, по порѧ́дкꙋ посѣща́ема была̀ и҆ маѵрїта́нїѧ, что̀ вы̀ ѿлага́ли ѿ го́да до го́да. А҆ѵри́лїй є҆пі́скопъ ре́къ: тогда̀ ѡ҆ маѵрїта́нской странѣ̀ мы̀ не ѡ҆предѣли́ли ничегѡ̀, поели́кꙋ ѻ҆на̀ лежи́тъ на краю̀ а҆́фрїки, и҆ сопредѣ́льна ва́рварской землѣ̀. Да да́рꙋетъ же бг҃ъ, да возмо́жемъ, и҆ не ѡ҆бѣща́въ, по преизбы́ткꙋ сотвори́ти сїѐ, и҆ прибы́ти въ странꙋ̀ ва́шꙋ.

## Пра́вило ѯ҃д.

<red>Є҆</red>пїго́нїй є҆пі́скопъ ре́къ: на мно́гихъ собо́рахъ сщ҃е́ннымъ сосло́вїемъ ѡ҆предѣлено̀, что́бы наро́дъ, въ прихо́дахъ ѿ є҆пі́скопѡвъ зави́сѧщїй и҆ никогда̀ не и҆мѣ́вшїй ѻ҆со́багѡ є҆пі́скопа, не и҆на́че полꙋча́лъ свои́хъ прави́телей, то́ є҆сть є҆пі́скопѡвъ, ка́къ по согла́сїю є҆пі́скопа, кото́ромꙋ подчине́нъ снача́ла. И҆́бо нѣ́кїе, встꙋпѧ̀ въ наси́льственное ѡ҆блада́нїе нѣ́которымъ мѣ́стомъ, ѿвраща́ютсѧ ѻ҆бще́нїѧ съ бра́тїею: когда́ же быва́ютъ за сїѐ ѡ҆сꙋжда́емы, то ка́къ бы по нѣ́коемꙋ ста́ромꙋ пра́вꙋ преѡблада́нїѧ ѹ҆де́рживаютъ за собо́ю влады́чество. Мно́гїе же и҆з̾ пресвѵ́терѡвъ, надме́нные и҆ безꙋ́мные, под̾е́млютъ вы̑и своѝ проти́вꙋ со́бственныхъ є҆пі́скопѡвъ, пи́ршествами и҆ ѕлонамѣ́ренными совѣ́тами возбꙋжда́ѧ наро́дъ къ томꙋ̀, что́бы ѻ҆́нъ, по безчи́нной прїѧ́зни, и҆̀хъ сами́хъ поста́вилъ прави́телѧми. Твоемꙋ̀, вѣ́рнѣйшїй бра́те а҆ѵри́лїе, благоразꙋ́мїю мы̀ ѡ҆бѧ́заны тѣ́мъ нарочи́тѡ вожделѣ́ннымъ послѣ́дствїемъ, что̀ таковы̑ѧ покꙋшє́нїѧ ты̀ многокра́тнѡ ѡ҆стана́вливалъ. Вопрекѝ ѕлонамѣ́реннымъ ѹ҆мышле́нїѧмъ, хꙋды́мъ совѣ́тамъ и҆ соглаше́нїѧмъ таковы́хъ люде́й, предлага́ю сїѐ: ꙗ҆́кѡ не подоба́етъ ѻ҆со́баго нача́льника прїима́ти лю́дѧмъ, кото́рые въ та́къ и҆менꙋ́емомъ предѣ́лѣ подлежа́тъ дре́внемꙋ є҆пі́скопꙋ, и҆ никогда̀ ѻ҆со́багѡ є҆пі́скопа не и҆мѣ́ли. Сегѡ̀ ра́ди, а҆́ще всемꙋ̀ свѧтѣ́йшемꙋ собо́рꙋ ѹ҆го́дно предлага́емое мно́ю, то да ѹ҆тверди́тсѧ. А҆ѵри́лїй є҆пі́скопъ ре́къ: и҆зложе́нїю бра́та и҆ соепі́скопа на́шегѡ не прекосло́влю, но и҆сповѣ́дꙋю, ꙗ҆́кѡ сїѐ и҆ твори́лъ и҆ твори́ти бꙋ́дꙋ, то́ є҆сть, ѹ҆ є҆диномы́сленныхъ, не то́кмѡ съ карѳаге́нскою це́рковїю, но и҆ со всѣ́мъ свѧще́ннымъ сосло́вїемъ. И҆́бо сꙋ́ть весьма̀ мно́гїе соꙋмышлѧ́ющїе со свое́ю толпо́ю, кото́рꙋю ѻ҆нѝ, ка́къ ска́зано, вво́дѧтъ въ заблꙋжде́нїе, льстѧ̀ є҆ѧ̀ слꙋ́хꙋ, и҆ ласка́тельствомъ привлека́ѧ къ себѣ̀ люде́й зазо́рнагѡ житїѧ̀: па́че же напыща́ѧсь и҆ ѿдѣлѧ́ѧсь ѿ сегѡ̀ на́шегѡ сосло́вїѧ, ѻ҆нѝ, ѡ҆пира́ѧсь на свою̀ толпꙋ̀, многокра́тнѡ бы́въ приглашены̀ прїитѝ на собо́ръ, ѿрека́ютсѧ, боѧ́сѧ, да не ѡ҆бнарꙋ́жатсѧ и҆́хъ нелѣ́пѡсти. Тогѡ̀ ра́ди, а҆́ще ѹ҆го́днѡ предлага́ю: до́лжно на́мъ всѧ́кимъ ѻ҆́бразомъ подвиза́тисѧ про́тивъ ни́хъ, не ѡ҆стаю́тсѧ въ и҆́хъ вла́сти не то́кмѡ таковы́е наси́льственнѡ завладѣ́нные и҆́ми ѻ҆́крꙋги, но и҆ со́бствєнныѧ це́ркви, непра́вильнѡ под̾ вла́сть и҆́хъ прише́дшыѧ: да со вла́стїю и҆згонѧ́ютсѧ ѻ҆нѝ ѿкры́тѡ, и҆ са́мый престо́лъ пе́рвенствꙋющихъ є҆пі́скопѡвъ да ѿверга́етъ и҆̀хъ. И҆́бо справедли́вость тре́бꙋетъ, что́бы прилѣплѧ́ющїесѧ ко всѣ́мъ бра́тїѧмъ и҆ ко всемꙋ̀ собо́рꙋ, не то́кмѡ ѹ҆де́рживали за собо́ю сво́й престо́лъ, но є҆щѐ полꙋча́ли во вла́сть таковы́е спо́рные ѻ҆́крꙋги: напро́тивъ же тогѡ̀, что́бы мнѧ́щїесѧ бы́ти дово́льными свое́ю толпо́ю наро́да, и҆ бра́тскꙋю любо́вь пренебрега́ющїе, не то́кмѡ лиша́емы бы́ли завладѣ́нныхъ и҆́ми ѻ҆́крꙋгѡвъ, но є҆щѐ, ка́къ рече́но мно́ю, и҆ со́бствєнныѧ и҆́хъ мѣста̀ ѹ҆ ни́хъ, ꙗ҆́кѡ ѹ҆ мѧте́жникѡвъ, бы́ли ѿе́млемы вла́стїю свѣ́тскихъ нача́льникѡвъ. Ѻ҆нѡра́тъ и҆ ѹ҆рва́нъ є҆пі́скопы реклѝ: велича́йшее промышле́нїе ва́шеѧ свѧты́ни въ ѹ҆мы̀ всѣ́хъ водрꙋзи́лось: и҆ мни́мъ, ꙗ҆́кѡ подоба́етъ ѿвѣ́томъ всѣ́хъ ѹ҆тверди́ти предложе́нїе ва́ше. Всѣ̀ є҆пі́скопы реклѝ: согла́сны, согла́сны.

## Пра́вило ѯ҃є.

<red>Н</red>икако́й є҆пі́скопъ да не ѹ҆своѧ́етъ себѣ̀ чꙋжда́гѡ кли́рїка, без̾ разсꙋжде́нїѧ пре́жнѧгѡ є҆гѡ̀ є҆пі́скопа.

## Пра́вило ѯ҃ѕ.

<red>А҆</red>ѵри́лїй є҆пі́скопъ ре́къ: сло́во моѐ прїими́те бра́тїѧ. Многокра́тнѡ слꙋча́лось, что̀ церко́вники проси́ли ѹ҆ менѧ̀ дїа́конѡвъ, и҆лѝ пресвѵ́терѡвъ, и҆лѝ є҆пі́скопѡвъ. Па́мѧтꙋѧ пра̑вила, ꙗ҆́ слѣ́дꙋю и҆̀мъ, ѡ҆браща́юсь къ є҆пі́скопꙋ проси́магѡ кли́рїка, и҆ є҆мꙋ̀ ѡ҆б̾ѧвлѧ́ю, что̀ кли́рїка є҆гѡ̀ про́сѧтъ принадлежа́щїе то́й и҆лѝ дрꙋго́й цр҃кви. Сѐ доны́нѣ мнѣ̀ не прекосло́вили. Но дабы̀ сегѡ̀ и҆ по́слѣ не слꙋчи́лось, то́ є҆сть, дабы̀ не воспроти́вились мнѣ̀ въ се́мъ дѣ́лѣ проси́мые мно́ю, (поне́же вѣ́даете, что̀ ꙗ҆́ и҆мѣ́ю попече́нїе ѡ҆ мно́гихъ цр҃квахъ и҆ рꙋкоположе́нїѧхъ,) когда̀ пристꙋплю̀ къ комꙋ́ либо и҆з̾ сопа́стырей, съ двꙋмѧ̀ и҆лѝ тремѧ̀ свидѣ́телѧми и҆з̾ ва́шегѡ сосло́вїѧ, а҆́ще и҆збира́емый не недосто́инъ ѡ҆брѧ́щетсѧ: пра́ведно є҆́сть сꙋди́ти ва́шей любвѝ, что̀ подоба́етъ твори́ти. И҆́бо ꙗ҆́, ка́къ вы̀ зна́ете, бра́тїѧ, по и҆зволе́нїю бж҃їю, ѡ҆ мно́гихъ цр҃квахъ попече́нїе и҆мѣ́ю. Нꙋми́дїй є҆пі́скопъ ре́къ: престо́лꙋ семꙋ̀ всегда̀ принадлежа́ло сїѐ полномо́чїе, да поставлѧ́етъ є҆пі́скопа, по жела́нїю ка́ждыѧ цр҃кви, ѿкꙋ́да хо́щетъ, и҆ кто́ бы ни бы́лъ є҆мꙋ̀ наимено́ванъ. Є҆пїго́нїй є҆пі́скопъ ре́къ: доброво́лїе ѹ҆мѣрѧ́етъ вла́сть: и҆́бо ты̀, бра́те, ме́нѣе дерза́ешь, не́жели мо́жешь, всѣ̑мъ показꙋ́ѧ себѧ̀ бла́га и҆ человѣколюби́ва. И҆́бо твоемꙋ̀ разсꙋжде́нїю предоста́влено ꙗ҆ви́ти ѹ҆важе́нїе лицꙋ̀ ка́ждагѡ є҆пі́скопа: но та́кожде въ пе́рвомъ и҆ є҆динокра́тномъ сноше́нїи съ ни́ми, а҆́ще заблагоразсꙋ́дишь, настоѧ́ти на то̀, что̀ состои́тъ во вла́сти сегѡ̀ престо́ла: поели́кꙋ и҆мѣ́ешь неѡбходи́мость подкрѣплѧ́ти всѣ̀ цр҃кви. Сегѡ̀ ра́ди не дае́мъ тебѣ̀ вла́сть, но запечатлѣва́емъ ѻ҆́нꙋю твои́мъ произволе́нїемъ, да бꙋ́детъ тебѣ̀ позво́лено всегда̀ бра́ти, кого̀ хо́щешь, и҆ производи́ти предстоѧ́телей цр҃квамъ, и҆ про́чихъ проси́мыхъ, ѿкꙋ́да заблагоразсꙋ́дишь. Постꙋметїа́нъ є҆пі́скопъ ре́къ: а҆́ще кто̀ и҆мѣ́етъ є҆ди́наго то́кмѡ пресвѵ́тера, не ѹ҆же́ли и҆ сего̀ до́лжно ѹ҆ негѡ̀ ѿѧ́ти; А҆ѵри́лїй є҆пі́скопъ ре́къ: по ми́лости бж҃їей, може́тъ є҆ди́нъ є҆пі́скопъ поста́вити мно́гихъ пресвѵ́терѡвъ: пресвѵ́теръ же къ є҆пі́скопствꙋ спосо́бный не ѹ҆до́бнѡ ѡ҆брѣта́етсѧ. Тогѡ̀ ра́ди, а҆́ще кто̀ и҆мѣ́етъ є҆ди́наго то́кмѡ пресвѵ́тера, и҆ прито́мъ досто́йнаго є҆пі́скопства: то и҆ сего̀ є҆ди́наго до́лженъ ѿда́ти длѧ рꙋкоположе́нїѧ. Постꙋметїа́нъ є҆пі́скопъ ре́къ: но а҆́ще є҆ди́нъ є҆пі́скопъ и҆мѣ́етъ мно́жество кли́рїкѡвъ, то сїѐ мно́жество дрꙋга́гѡ долженствꙋ́етъ помощѝ мнѣ̀. А҆ѵри́лїй є҆пі́скопъ ре́къ: по́длиннѡ, ка́къ ты̀ помо́гъ дрꙋго́й цр҃кви, та́къ и҆мѣ́ющїй бо́льшее число̀ кли́рїкѡвъ бꙋ́детъ побꙋжде́нъ и҆з̾ числа̀ и҆́хъ ѹ҆дѣли́ти тебѣ̀ длѧ рꙋкоположе́нїѧ.

## Пра́вило ѯ҃з.

<red>Д</red>лѧ ка́ждагѡ є҆пі́скопа подоба́ющее ѡ҆хранено̀ постановле́нїемъ, что́бы ѿ ѡ҆предѣле́ннагѡ соста́ва прихо́дѡвъ, ни є҆ди́ное мѣ́сто не бы́ло ѿторга́емо, и҆ не полꙋча́ло ѻ҆со́багѡ є҆пі́скопа, ра́звѣ по согла́сїю и҆мѣ́ющагѡ вла́сть над̾ ѻ҆́нымъ. А҆́ще же се́й допꙋ́ститъ, что́бы и҆звѣ́стный ѻ҆́крꙋгъ полꙋчи́лъ со́бственнаго є҆пі́скопа: то произведе́нный на сїѐ мѣ́сто да не простира́етъ вла́сти свое́й на дрꙋгі́е ѻ҆́крꙋги: и҆́бо се́й є҆ди́нъ бы́въ ѿдѣле́нъ ѿ соста́ва мно́гихъ, ѹ҆досто́енъ и҆мѣ́ти че́сть ѻ҆со́багѡ є҆пі́скопства.

## Пра́вило ѯ҃и.

<red>В</red>а́ше є҆динодꙋ́шїе кꙋ́пнѡ со мно́ю (Сїѐ пра́вило и҆зрека́етъ на собо́рѣ а҆ѵри́лїй, є҆пі́скопъ карѳаге́нскїй.) па́мѧтꙋетъ ѡ҆предѣле́нное на предше́ствовавшемъ собо́рѣ: въ малолѣ́тствѣ креще́нные донаті́стами, не мо́гшїе тогда̀ позна́ти, коли́кѡ ги́бельно заблꙋжде́нїе и҆́хъ, но по достиже́нїи во́зраста, спосо́бнагѡ къ размышле́нїю, позна́вшїе и҆́стинꙋ, и҆ безꙋ́мїемъ и҆́хъ возгнꙋша́вшїесѧ, по дре́внемꙋ чи́нꙋ, возложе́нїемъ рꙋкѝ да прїе́млютсѧ въ каѳолі́ческꙋю бж҃їю цр҃ковь, по всемꙋ̀ мі́рꙋ распростране́ннꙋю. Нарека́нїе пре́жнѧгѡ заблꙋжде́нїѧ не должно̀ бы́ти препѧ́тствїемъ принѧ́тїю и҆́хъ въ чи́нъ кли́ра, когда̀ ѻ҆нѝ пристꙋпи́въ къ вѣ́рѣ, и҆́стиннꙋю цр҃ковь призна́ли свое́ю, и҆, въ не́й ѹ҆вѣ́ровавъ во хрⷭ҇та̀, при́нѧли та̑инства трⷪ҇цы, котѡ́рыѧ, ка́къ ꙗ҆́вно є҆́сть, всѣ̀ и҆́стинны и҆ свѧ́ты и҆ бж҃е́ственны, и҆ на кото́рыхъ ѹ҆твержда́етсѧ всѐ ѹ҆пова́нїе дꙋшѝ, не смотрѧ̀ на то̀, что̀ предвари́вшаѧ де́рзость є҆ретїкѡ́въ, безразсꙋ́днѡ стреми́лась нѣ́что преда́ти проти́вное, под̾ и҆́менемъ и҆́стины. Сїѐ про́сто, ка́къ ѹ҆́читъ свѧты́й а҆по́столъ, глаго́лѧ: є҆ди́нъ бг҃ъ, є҆ди́на вѣ́ра, є҆ди́но кр҃ще́нїе <rubric class="inline">(Є҆фес. гл. д҃. ст. є҃.)</rubric>, и҆ то̀, что̀ є҆ди́ножды преподава́ти до́лжно, не позволи́тельно вно́вь воспринима́ти. Сегѡ̀ ра́ди по преда́нїи а҆на́ѳемѣ и҆́мени заблꙋжде́нїѧ, возложе́нїемъ рꙋкѝ, да прїе́млютсѧ въ є҆ди́нꙋ цр҃ковь, кото́раѧ, по рече́нномꙋ, є҆́сть голꙋби́ца <rubric class="inline">(Пѣ́сн. пѣ́сн. гл. в҃, ст. і҃.)</rubric>, є҆ди́нственнаѧ ма́терь хрїстїа́нъ, и҆ въ кото́рой спаси́тельнѡ прїе́млютсѧ всѣ̀ та̑инства вѣ́чныѧ и҆ животворѧ́щыѧ, впро́чемъ пребыва́ющихъ въ є҆́реси подверга́ющыѧ вели́комꙋ ѡ҆сꙋжде́нїю и҆ ка́зни. Что̀ во и҆́стинѣ свѣтлѣ́е препровожда́ло бы и҆̀хъ къ вѣ́чной жи́зни: то̀ въ заблꙋжде́нїи стано́витсѧ длѧ ни́хъ бо́лѣе ѡ҆мрача́ющимъ и҆ ѡ҆сꙋжда́ющимъ. Сегѡ̀ нѣ́которые и҆збѣжа́ли, и҆ позна́въ прѧмы́й пꙋ́ть ма́тери, каѳолі́ческїѧ цр҃кви, всѣ́мъ ѻ҆́нымъ свѧты́мъ та́инствамъ, по любвѝ къ и҆́стинѣ, повѣ́рили, и҆ ѻ҆́ныѧ при́нѧли. Что̀ таковы́е, когда̀ присоедини́тсѧ ѹ҆достовѣре́нїе въ и҆́хъ до́бромъ житїѝ, без̾ сомнѣ́нїѧ, пра́вильнѡ мо́гꙋтъ ѹ҆тверждены̀ бы́ти въ кли́рѣ, длѧ слꙋже́нїѧ свѧты́мъ та́йнамъ, ѻ҆со́беннѡ въ толи́кѡ затрꙋдни́тельныхъ ѡ҆бстоѧ́тельствахъ, сегѡ̀ никто̀ ѡ҆спо́ривати не бꙋ́детъ. А҆́ще же нѣ́которые томꙋ́ же, то́ є҆сть, дона́товꙋ ѹ҆че́нїю послѣ́довавшїе кли́рїки, возжела́ютъ присоедини́тисѧ къ на́мъ съ свои́мъ наро́домъ, и҆ въ свои́хъ сте́пенѧхъ, и҆з̾ любвѝ къ че́сти, подава́ѧ наро́дꙋ совѣ́ты къ жи́зни, и҆ ѹ҆де́рживаѧ за собо́ю сте́пєни ко спасе́нїю: то полага́ю ѡ҆ста́вити сїѐ, доко́лѣ вышерече́нные бра́тїѧ (Вышерече́нные бра́тїѧ, кото́рыхъ мнѣ́нїѧ и҆ совѣ́та ѡ҆жида́етъ здѣ́сь собо́ръ, ка́къ ви́дно и҆з̾ предше́ствовавшихъ сло́въ а҆ѵри́лїа въ дѣѧ́нїѧхъ сегѡ̀ собо́ра, сꙋ́ть: а҆наста́сїй є҆пі́скопъ ри́мскїй и҆ вене́рїй є҆пі́скопъ медїола́нскїй. Мнѣ́нїе си́хъ двꙋ́хъ престо́лѡвъ а҆ѵри́лїй нахо́дитъ нꙋ́жнымъ длѧ сохране́нїѧ цр҃ко́внагѡ є҆диномы́слїѧ, потомꙋ̀ что̀ ри́мскїй и҆ медїола́нскїй є҆пі́скопы пре́жде сегѡ̀ полага́ли не принима́ть въ при́чтъ донаті́стѡвъ.), по внима́тельнѣйшемъ размышле́нїи, подадꙋ́тъ своѐ мнѣ́нїе, дабы̀ ѻ҆нѝ въ свое́мъ благоразꙋ́мнѣйшемъ совѣща́нїи и҆зслѣ́довали предме́тъ на́шегѡ предложе́нїѧ, и҆ ѹ҆досто́или подкрѣпи́ти на́съ въ то́мъ, что̀ до́лжно на́мъ постанови́ти ѡ҆ се́мъ дѣ́лѣ. Ны́нѣ же ѡ҆грани́чиваемсѧ то́кмѡ креще́нными ѿ донаті́стѡвъ во младе́нчествѣ, да согласѧ́тсѧ вышерече́нные бра́тїѧ, а҆́ще и҆̀мъ ѹ҆го́дно, съ на́шимъ рѣше́нїемъ, что́бы рꙋкополага́ти ѻ҆́ныхъ.

## Пра́вило ѯ҃ѳ.

<red>П</red>одоба́етъ проси́ти благочести́вѣйшихъ царе́й, да повелѧ́тъ совсѣ́мъ и҆скорени́ти ѡ҆ста́нки і҆́дѡлѡвъ по все́й а҆́фрїкѣ. (И҆́бо во мно́гихъ мѣста́хъ примо́рскихъ, и҆ въ ра́зныхъ владѣ́нїѧхъ, є҆щѐ сохранѧ́етъ непра́веднѡ си́лꙋ сїѐ заблꙋжде́нїе.) Да бꙋ́детъ заповѣ́дано, и҆ і҆́дѡлѡвъ и҆стреби́ти, и҆ ка̑пища и҆́хъ, въ се́лахъ и҆ въ сокрове́нныхъ мѣста́хъ без̾ всѧ́кїѧ благови́дности стоѧ́щыѧ, всѧ́кимъ ѻ҆́бразомъ разрꙋша́ти.

## Пра́вило ѻ҃.

<red>П</red>одоба́етъ проси́ти благочести́вѣйшихъ царе́й, да благоволѧ́тъ ѹ҆зако́нити и҆ сїѐ: а҆́ще нѣ́которые пожела́ютъ по како́мꙋ либо дѣ́лꙋ и҆мѣ́ти сꙋ́дъ въ це́ркви, по пра́вꙋ а҆по́стольскомꙋ принадлежа́щемꙋ цр҃квамъ, и҆, мо́жетъ бы́ть, рѣше́нїемъ кли́рїкѡвъ ѻ҆дна̀ сторона̀ бꙋ́детъ не дово́льна: то да не бꙋ́детъ позво́лено призыва́ти въ сꙋ́дъ къ свидѣ́тельствꙋ того̀ кли́рїка, кото́рый пре́жде сїѐ са́мое дѣ́ло разсма́тривалъ, и҆лѝ при разсмотрѣ́нїи ѻ҆́нагѡ присꙋ́тствовалъ: и҆ да́же никто̀ и҆з̾ дома́шнихъ лица̀ церко́внагѡ да не вво́дитсѧ въ сꙋ́дъ, съ ѡ҆бѧ́занностїю свидѣ́тельствовати.

## Пра́вило ѻ҃а.

<red>Т</red>а́кожде подоба́етъ проси́ти хрїстїа́нскихъ царе́й и҆ ѡ҆ се́мъ: поели́кꙋ вопрекѝ бж҃е́ственнымъ за́повѣдѧмъ во мно́гихъ мѣста́хъ ѿ ꙗ҆зы́ческагѡ заблꙋжде́нїѧ привнесе́нныѧ пи́ршєства соверша́ютсѧ, та́къ что̀ и҆ хрїстїа́не та́йнѡ привлека́ютсѧ ꙗ҆зы́чниками къ ѹ҆ча́стїю въ ѻ҆́ныхъ: то да повелѧ́тъ воспрети́ти таковы̑ѧ пи́ршєства, и҆ въ города́хъ, и҆ въ се́лахъ, и҆ наипа́че, поели́кꙋ въ нѣ́которыхъ города́хъ не страша́тсѧ си́мъ ѻ҆́бразомъ согрѣша́ти, да́же во днѝ па́мѧти блаже́нныхъ мꙋ́ченикѡвъ, и҆ да́же въ свѧще́нныхъ мѣста́хъ. Въ сі́и днѝ, что̀ и҆ и҆зрещѝ сты́дъ є҆́сть, соверша́ютъ на полѧ́хъ и҆ на сто́гнахъ непристѡ́йныѧ плѧса̑нїѧ, и҆ непотре́бными слова́ми ѡ҆скорблѧ́ютъ че́сть ма́терей семе́йствъ, и҆ цѣломꙋ́дрїе дрꙋги́хъ безчи́сленныхъ благочести́выхъ же́нъ, собира́ющихсѧ во свѧты́й де́нь, та́къ что̀ ѿ прибѣ́жища са́мыѧ свѧты́ѧ вѣ́ры почтѝ ѹ҆бѣга́ти нꙋ́жно быва́етъ.

## Пра́вило ѻ҃в.

<red>П</red>одоба́етъ проси́ти та́кожде и҆ ѡ҆ се́мъ, да воспрети́тсѧ представле́нїе позо́рищныхъ и҆́гръ въ де́нь воскре́сный, и҆ въ про́чїе свѣ́тлые днѝ хрїстїа́нскїѧ вѣ́ры: тѣ́мъ па́че, что̀ въ продолже́нїе ѻ҆смѝ дне́й свѧты́ѧ па́схи, наро́дъ бо́лѣе собира́етсѧ на конериста́лище, не́жели въ цр҃ковь. До́лжно премѣни́ти ѡ҆предѣле́нные длѧ позо́рищь днѝ, когда̀ ѻ҆нѝ встрѣча́ютсѧ съ пра́здничными, и҆ никого̀ и҆з̾ хрїстїа́нъ не до́лжно принꙋжда́ти къ си́мъ зрѣ́лищамъ.

## Пра́вило ѻ҃г.

<red>П</red>одоба́етъ проси́ти и҆ ѡ҆ се́мъ, да благоволѧ́тъ ѹ҆зако́нити, что́бы кли́рїка, въ како́мъ бы ѻ҆́нъ ни бы́лъ сте́пени, ѡ҆сꙋжде́ннаго за како́е либо престꙋпле́нїе сꙋдо́мъ є҆пі́скопѡвъ, не бы́ло позво́лено защища́ти ѿ наказа́нїѧ ни то́й цр҃кви, въ кото́рой ѻ҆́нъ слꙋжи́лъ, нижѐ како́мꙋ либо человѣ́кꙋ: а҆ что́бы въ наказа́нїе за сїѐ поло́жено бы́ло де́нежное взыска́нїе, и҆лѝ лише́нїе че́сти, и҆ да повелѧ́тъ, что́бы къ и҆звине́нїю въ то́мъ не бы́лъ принима́емъ ни во́зрастъ, ни по́лъ.

## Пра́вило ѻ҃д.

<red>П</red>одоба́етъ проси́ти є҆щѐ и҆ ѡ҆ се́мъ: а҆́ще кто̀ восхо́щетъ ѿ нѣ́коегѡ и҆гра́лищнагѡ ѹ҆пражне́нїѧ пристꙋпи́ти къ благода́ти хрїстїа́нства, и҆ пребыва́ти свобо́днымъ ѿ ѻ҆́ныхъ нечисто́тъ: то да не бꙋ́детъ позво́лено никомꙋ̀ склонѧ́ти, и҆лѝ принꙋжда́ти такова́го па́ки къ тѣ́мъ же занѧ́тїѧмъ.

## Пра́вило ѻ҃є.

<red>Ѡ҆</red> провозглаше́нїи въ цр҃кви ѿпꙋще́нїѧ на свобо́дꙋ, а҆́ще до́знано бꙋ́детъ, ꙗ҆́кѡ сїѐ творѧ́тъ на́ши сослꙋжи́тели въ і҆та́лїи: то, по довѣ́рїю къ ни́мъ, и҆ мы̀ да послѣ́дꙋемъ без̾ сомнѣ́нїѧ и҆́хъ чи́нꙋ, по ѿкры́томъ предоставле́нїи сегѡ̀ дозна́нїѧ посыла́емомꙋ мѣстоблюсти́телю: и҆ что̀ то́кмѡ мо́жетъ соверша́тисѧ, ка́къ соѻбра́зное съ вѣ́рою, ко благоꙋстро́йствꙋ цр҃кви и҆ ко спасе́нїю дꙋ́шъ: всѐ то̀ и҆ мы̀ съ похвале́нїемъ да прїи́мемъ пред̾ лице́мъ гдⷭ҇нимъ.

## Пра́вило ѻ҃ѕ.

<red>А҆</red>ѵри́лїй є҆пі́скопъ ре́къ: полага́ю та́кожде, ꙗ҆́кѡ посыла́емомꙋ въ і҆та́лїю мѣстоблюсти́телю не до́лжно ѡ҆ста́вити без̾ внима́нїѧ дѣ́ла є҆кѵ́тїа, давнѡ̀ ѡ҆предѣле́нїемъ є҆пі́скопѡвъ по справедли́вости ѡ҆сꙋжде́ннагѡ. А҆́ще слꙋчи́тсѧ посыла́емомꙋ найтѝ є҆го̀ въ тѣ́хъ мѣста́хъ: то се́й бра́тъ на́шъ да попече́тсѧ въ защи́тꙋ церко́внагѡ благоꙋстро́йства дѣ́йствовати про́тивъ негѡ̀ ка́къ до́лжно и҆ гдѣ̀ возмо́жно. Всѣ̀ є҆пі́скопы ѿвѣща́ли: весьма̀ согла́сны на сїѐ предложе́нїе.

## Пра́вило ѻ҃з.

<red>Ѡ҆</red> кро́ткомъ ѡ҆браще́нїи съ донаті́стами.

<red>П</red>о дозна́нїи и҆ и҆зслѣ́дованїи всегѡ̀, по́льзѣ церко́вной споспѣшествова́ти могꙋ́щагѡ, по манове́нїю и҆ внꙋше́нїю дх҃а бж҃їѧ, мы̀ и҆збра́ли за лꙋ́чшее, постꙋпа́ти съ вышеꙋпомѧ́нꙋтыми людьмѝ кро́ткѡ и҆ ми́рнѡ, хотѧ̀ ѻ҆нѝ безпоко́йнымъ свои́мъ разномы́слїемъ и҆ весьма̀ ѹ҆далѧ́ютсѧ ѿ є҆ди́нства тѣ́ла гдⷭ҇нѧ. Таки́мъ ѻ҆́бразомъ, по возмо́жности на́шей, да содѣ́лаетсѧ соверше́ннѡ и҆звѣ́стнымъ длѧ всѣ́хъ, по всѣ́мъ а҆фрїка́нскимъ ѻ҆́бластѧмъ, ѹ҆ловле́нныхъ и҆́хъ ѡ҆бще́нїемъ и҆ прїѧ́знїю, каки́мъ жа́лостнымъ заблꙋжде́нїемъ ѻ҆нѝ себѧ̀ свѧза́ли. Мо́жетъ бы́ть тогда̀, ка́къ мы̀ съ кро́тостїю собира́емъ разномы́слѧщихъ, по сло́вꙋ а҆пⷭ҇тола, да́стъ и҆̀мъ бг҃ъ покаѧ́нїе въ ра́зꙋмъ и҆́стины, и҆ возни́кнꙋтъ ѿ дїа́вольскїѧ сѣ́ти, бы́въ ѹ҆ловлены̀ ѿ негѡ̀ въ свою̀ є҆гѡ̀ во́лю <rubric class="inline">(в҃ тїм. гл. в҃, ст. к҃є, к҃ѕ.)</rubric>.

## Пра́вило ѻ҃и.

<red>З</red>аблагоразсꙋждено̀ посла́ти ѿ на́шегѡ собо́ра гра́маты къ нача́льствꙋющымъ въ а҆́фрїкѣ, и҆ прили́чнымъ при́знано проси́ти и҆̀хъ ѡ҆ вспомоществова́нїи ѻ҆́бщей ма́тери каѳолі́ческой цр҃кви въ то́мъ слꙋ́чаѣ, когда̀ вла́сть є҆пі́скопѡвъ быва́етъ пренебрега́ема во гра́дахъ, то́ є҆сть, что́бы ѻ҆нѝ съ нача́льственнымъ полномо́чїемъ и҆ попечи́тельностїю, и҆ съ ѹ҆се́рдїемъ къ хрїстїа́нской вѣ́рѣ, сдѣ́лали и҆зслѣ́дованїе ѡ҆ произше́дшемъ во всѣ́хъ мѣста́хъ, въ кото́рыхъ маѯїмїані́сты ѡ҆владѣ́ли цр҃квами, та́кожде и҆ ѡ҆ тѣ́хъ, кото́рые и҆́ми ѿто́ржены: и҆ что́бы достовѣ́рное длѧ всѣ́хъ свѣдѣ́нїе ѡ҆ си́хъ происше́ствїѧхъ неѿмѣ́ннѡ повелѣ́ли внестѝ въ за́писи наро́дныхъ дѣ́лъ.

## Пра́вило ѻ҃ѳ.

<red>Ѡ҆</red> прїѧ́тїи кли́рїкѡвъ донаті́стѡвъ, въ кли́ръ каѳолі́ческїѧ цр҃кви.

<red>Н</red>апослѣ́докъ заблагоразсꙋждено̀ посла́ти гра́маты къ бра́тїѧмъ и҆ соепі́скопамъ на́шымъ, и҆ наипа́че къ а҆по́стольскомꙋ престо́лꙋ, на кото́ромъ предсѣда́тельствꙋетъ помѧнꙋ́тый досто́йнѡ чти́мый бра́тъ и҆ сослꙋжи́тель на́шъ а҆наста́сїй, ѡ҆ то́мъ, что́бы по и҆звѣ́стной є҆мꙋ̀ вели́кой нꙋ́ждѣ а҆́фрїки, ра́ди ми́ра и҆ по́льзы цр҃кви, и҆ и҆з̾ са́мыхъ донаті́стѡвъ кли́рїкѡвъ, расположе́нїе своѐ и҆спра́вившихъ и҆ возжела́вшихъ прїитѝ къ каѳолі́ческомꙋ соедине́нїю, по разсꙋжде́нїю и҆ и҆зволе́нїю ка́ждагѡ каѳолі́ческагѡ є҆пі́скопа, ѹ҆правлѧ́ющагѡ цр҃ковїю въ то́мъ мѣ́стѣ, прїима́ти въ свои́хъ сте́пенѧхъ свѧще́нства, а҆́ще сїѐ ѡ҆ка́жетсѧ содѣ́йствꙋющимъ къ ми́рꙋ хрїстїа́нъ. И҆звѣ́стно, что̀ и҆ въ предше́ствовавшее вре́мѧ та́къ постꙋпа́емо бы́ло съ си́мъ раско́ломъ: ѡ҆ че́мъ свидѣ́тельствꙋютъ примѣ́ры мно́гихъ и҆ почтѝ всѣ́хъ а҆фрїка́нскихъ цр҃квей, въ кото́рыхъ возни́кло сїѐ заблꙋжде́нїе. Сїѐ дѣ́лаетсѧ не въ нарꙋше́нїе собо́ра, бы́вшагѡ ѡ҆ се́мъ предме́тѣ въ страна́хъ лежа́щихъ за мо́ремъ, но что́бы сїѐ сохранено̀ бы́ло въ по́льзꙋ жела́ющихъ, си́мъ ѻ҆́бразомъ прейтѝ къ каѳолі́ческой цр҃кви, дабы̀ не бы́ло поставлѧ́емо никакі́ѧ прегра́ды и҆́хъ є҆дине́нїю. Кото́рые въ мѣста́хъ своегѡ̀ жи́тельства ѹ҆смо́трены бꙋ́дꙋтъ всѧ́чески содѣ́йствꙋющими и҆ споспѣшествꙋ́ющими каѳолі́ческомꙋ є҆дине́нїю, къ ѻ҆чеви́дной по́льзѣ дꙋ́шъ бра́тїй: тѣ́мъ да не бꙋ́детъ препо́ною ѡ҆предѣле́нїе, постано́вленное про́тивъ сте́пеней и҆́хъ на собо́рѣ за мо́ремъ, и҆́бо спасе́нїе не заграждено̀ ни ѿ како́гѡ лица̀. То́ є҆сть, рꙋкоположе́нные донаті́стами, а҆́ще и҆спра́вѧсь, восхотѧ́тъ пристꙋпи́ти къ каѳолі́ческой вѣ́рѣ, да не бꙋ́дꙋтъ лиша́емы принѧ́тїѧ въ свои́хъ сте́пенѧхъ, по ѡ҆предѣле́нїю бы́вшагѡ за мо́ремъ собо́ра, но па́че да прїе́млютсѧ тѣ̀, чрез̾ кото́рыхъ ѡ҆ка́зываетсѧ споспѣшествова́нїе каѳолі́ческомꙋ соедине́нїю.

## Пра́вило п҃.

<red>Ѡ҆</red> назначе́нїи посо́льства къ донаті́стамъ ра́ди соглаше́нїѧ къ ми́рꙋ.

<red>П</red>ото́мъ разсꙋждено̀, что́бы, по си́хъ дѣѧ́нїѧхъ, длѧ возвѣще́нїѧ ми́ра и҆ є҆дине́нїѧ, без̾ кото́рагѡ не мо́жетъ состоѧ́тисѧ спасе́нїе хрїстїа́нъ, и҆з̾ среды̀ на́съ посла́ти мѣстоблюсти́телей къ є҆пі́скопамъ са́мыхъ донаті́стѡвъ, а҆́ще каки́хъ ѻ҆нѝ и҆мѣ́ютъ, и҆лѝ къ и҆́хъ мїрѧ́намъ. Чрез̾ си́хъ мѣстоблюсти́телей да содѣ́лаетсѧ и҆звѣ́стнымъ всѣ̑мъ, что̀ донаті́сты не и҆мѣ́ютъ ничегѡ̀ благосло́внагѡ проти́вꙋ каѳолі́ческїѧ цр҃кви. Наипа́че да бꙋ́детъ, ра́ди достовѣ́рнагѡ доказа́тельства, ꙗ҆́вно всѣ̑мъ, чрез̾ за́писи гра́дскихъ дѣ́лъ, ка́къ са́ми ѻ҆нѝ постꙋпи́ли съ маѯїмїані́стами, свои́ми ѿщепе́нцами. Въ се́мъ слꙋ́чаѣ, а҆́ще восхотѧ́тъ ѹ҆смотрѣ́ти, ѿ бг҃а пока́зано и҆̀мъ, ꙗ҆́кѡ ѻ҆нѝ толи́кѡ же непра́веднѡ ѿпа́ли тогда̀ ѿ є҆дине́нїѧ церко́внагѡ, коли́кѡ непра́веднѡ, ка́къ ѻ҆нѝ вопїю́тъ, ѿпа́ли ны́нѣ ѿ ни́хъ маѯїмїані́сты. И҆з̾ числа̀ тѣ́хъ, кото́рыхъ ѻ҆нѝ ѡ҆сꙋди́ли, ꙗ҆́вною вла́стїю со́бственнагѡ совѣ́та, по́слѣ тогѡ̀ нѣ́которыхъ принима́ли въ и҆́хъ сте́пенѧхъ свѧще́нства, и҆ признава́ли креще́нїе, кото́рое соверши́ли ѡ҆сꙋжде́нные и҆ и҆зве́рженные и҆́ми. Си́мъ дока́зываетсѧ, ско́ль безꙋ́мнымъ се́рдцемъ сопротивлѧ́ютсѧ ѻ҆нѝ ми́рꙋ цр҃кви, по всемꙋ̀ мі́рꙋ распростране́нныѧ, постꙋпа́ѧ та́къ въ по́льзꙋ стороны̀ дона́товой, и҆ не почита́ѧ сами́хъ себѧ̀ ѡ҆скверне́нными ѡ҆бще́нїемъ съ тѣ́ми, кото́рыхъ ѻ҆нѝ таки́мъ ѻ҆́бразомъ по нꙋ́ждѣ при́нѧли съ ми́ромъ, а҆ междꙋ̀ тѣ́мъ препира́ѧсь съ на́ми, то́ є҆сть съ каѳолі́ческою цр҃ковїю, простира́ющеюсѧ да́же до послѣ́днихъ предѣ́лѡвъ землѝ, и҆ не мо́гши вразꙋми́ти себѧ̀ чрез̾ нечи́стое ѡ҆бще́нїе съ тѣ́ми, кото́рыхъ пре́жде са́ми всѣ̀ ѡ҆сꙋжда́ли.

## Пра́вило п҃а.

<red>З</red>аблагоразсꙋждено̀, да є҆пі́скопы и҆ пресвѵ́теры и҆ дїа́коны, по пра́виламъ сво́йственнымъ и҆́хъ сте́пенѧмъ, возде́рживаютсѧ ѿ же́нъ, кото́рыхъ ѹ҆жѐ и҆мѣ́ютъ: а҆́ще же не сотворѧ́тъ сегѡ̀, да бꙋ́дꙋтъ ѹ҆далѧ́емы ѿ цр҃ко́внагѡ чи́на, про́чїе же приче́тники да не принꙋжда́ютсѧ къ семꙋ̀. Но подоба́етъ соблюда́ти ѻ҆бы́чай ка́ждыѧ цр҃кви.

<rubric class="inline">(комм.)</rubric> <red>П</red>ослѣ́днїѧ сло́ва сегѡ̀ пра́вила ꙗ҆́снѡ пока́зываютъ, что̀ произне́сшїй є҆го̀ собо́ръ са́мъ не признава́лъ ѻ҆́нагѡ ѻ҆́бщимъ пра́виломъ длѧ всѣ́хъ цр҃кве́й. Бо́лѣе ꙗ҆́сное и҆ то́чное востановле́нїе вселе́нскїѧ цр҃кви ѡ҆ се́мъ предме́тѣ нахо́дитсѧ въ в҃і и҆ г҃і пра́вилахъ шеста́гѡ вселе́нскагѡ собо́ра.

## Пра́вило п҃в.

<red>З</red>аблагоразсꙋждено̀, да не бꙋ́детъ позво́лено никако́мꙋ є҆пі́скопꙋ ѡ҆ставлѧ́ти гла́вное мѣ́сто своеѧ̀ каѳе́дры, и҆ ѿходи́ти къ како́й либо цр҃кви, въ є҆гѡ̀ є҆па́рхїи состоѧ́щей, и҆лѝ бо́лѣе надлежа́щагѡ ѹ҆пражнѧ́тисѧ въ со́бственномъ дѣ́лѣ, и҆ ѡ҆ставлѧ́ти попече́нїе и҆ прилежа́нїе ѡ҆ свое́мъ престо́лѣ.

## Пра́вило п҃г.

<red>Ѡ҆</red> младе́нцахъ, когда̀ не ѡ҆брѣта́ютсѧ достовѣ́рные свидѣ́тели, сказꙋ́щїе, ꙗ҆́кѡ без̾ сомнѣ́нїѧ креще́ны сꙋ́ть, и҆ са́ми ѻ҆нѝ по своемꙋ̀ во́зрастꙋ, не мо́гꙋтъ ѹ҆довлетвори́тельнѡ ѿвѣща́ти ѡ҆ препо́данномъ и҆̀мъ та́инствѣ, разсꙋждено̀, ꙗ҆́кѡ подоба́етъ без̾ всѧ́кагѡ сомнѣ́нїѧ крести́ти и҆̀хъ, дабы̀ таково́е сомнѣ́нїе не лиши́ло и҆́хъ ѡ҆чище́нїѧ се́ю свѧты́нею. Сїѐ бра́тїѧ на́ши мѣстоблюсти́тели маѵрїта́нскїе присовѣ́товали потомꙋ̀, что̀ мно́гихъ таковы́хъ покꙋпа́ютъ ѹ҆ ва́рварѡвъ.

## Пра́вило п҃д.

<red>З</red>аблагоразсꙋждено̀ та́кожде, де́нь покланѧ́емыѧ па́схи возвѣща́ти всѣ̑мъ чрез̾ приписа́нїе под̾ ѡ҆предѣле́нїѧми собо́ра. Де́нь же собо́ра да соблюда́етсѧ то́тъ са́мый, кото́рый назна́ченъ на і҆ппѡ́нскомъ собо́рѣ, то́ є҆сть два́десѧть пе́рвый а҆́ѵгꙋста. И҆ ѡ҆ се́мъ до́лжно написа́ти къ пе́рвенствꙋющымъ всѣ́хъ ѻ҆́бластей, дабы̀, когда̀ созыва́ютъ собо́ръ ѹ҆ себѧ̀, се́й де́нь ѡ҆ставлѧ́ти неприкоснове́ннымъ.

## Пра́вило п҃є.

<red>Т</red>а́кожде ѡ҆предѣлено̀, да не бꙋ́детъ позво́лено никако́мꙋ вре́меннѡ ѹ҆правлѧ́ющемꙋ є҆пі́скопꙋ ѹ҆де́рживати за собо́ю престо́лъ, кото́рый є҆мꙋ̀ порꙋче́нъ, ꙗ҆́кѡ вре́меннѡ ѹ҆правлѧ́ющемꙋ, по причи́нѣ разногла́сїѧ и҆ ра́спрей въ наро́дѣ: но да тщи́тсѧ ѻ҆́нъ въ тече́нїи го́да и҆збра́ти є҆мꙋ̀ є҆пі́скопа. А҆́ще же вознеради́тъ ѡ҆ се́мъ: то по ѡ҆конча́нїи го́да и҆́ный вре́меннѡ ѹ҆правлѧ́ющїй да и҆збере́тсѧ.

## Пра́вило п҃ѕ.

<red>З</red>аблагоразсꙋди́ли всѣ̀, по причи́нѣ притѣсне́нїѧ ѹ҆бо́гихъ, кото́рые непреста́ннѡ стꙋжа́ютъ цр҃кви жа́лобами, проси́ти ѿ царе́й, да и҆збира́ютсѧ длѧ ни́хъ, под̾ смотре́нїемъ є҆пі́скопѡвъ, защи́тники ѿ наси́лїѧ бога́тыхъ.

## Пра́вило п҃з.

<red>П</red>остано́влено, что́бы ка́ждый ра́зъ, когда̀ надлежи́тъ собра́тисѧ собо́рꙋ, благовре́меннѡ приходи́ли на ѻ҆́ный є҆пі́скопы, котѡ́рымъ не препѧ́тствꙋетъ ни ста́рость, ни болѣ́знь, нижѐ кака́ѧ либо тѧ́жкаѧ неѡбходи́мость: и҆ да и҆звѣща́ютсѧ пе́рвенствꙋющїе, ка́ждый ѿ своеѧ̀ ѻ҆́бласти, ѡ҆ всѣ́хъ є҆пі́скопахъ, въ двꙋ́хъ ли, и҆лѝ тре́хъ мѣста́хъ составлѧ́ютсѧ собра̑нїѧ и҆́хъ, и҆ ѿ ка́ждагѡ и҆з̾ си́хъ ча́стныхъ собра́нїй почере́днѡ и҆збира́емые неѿмѣ́ннѡ да прїи́дꙋтъ ко дню̀ собо́ра. Когда́ же прїитѝ не возмо́гꙋтъ, по мно́жествꙋ каки́хъ либо затрꙋдне́нїй, ка́къ сїѐ мо́жетъ слꙋчи́тисѧ: то, а҆́ще не и҆з̾ѧснѧ́тъ своемꙋ̀ пе́рвенствꙋющемꙋ є҆пі́скопꙋ встрѣ́тившагѡсѧ и҆̀мъ препѧ́тствїѧ, должны̀ таковы́е дово́льны бы́ти ѡ҆бще́нїемъ въ свое́й то́кмѡ цр҃кви.

## Пра́вило п҃и.

<red>Ѡ҆</red> крескѡ́нїи вилларекенті́йскомъ заблагоразсꙋждено̀ всѣ́ми: ѿсе́лѣ возвѣсти́ти пе́рвенствꙋющемꙋ є҆пі́скопꙋ нꙋмиді́йскомꙋ, да вѣ́даетъ, ꙗ҆́кѡ до́лженъ ѻ҆́нъ свое́ю гра́матою ѹ҆вѣща́ти вышерече́ннаго крескѡ́нїа ѡ҆ прише́ствїи, да не ѿлага́етъ ѻ҆́нъ предста́ти на ближа́йшїй ѻ҆́бщїй а҆фрїка́нскїй собо́ръ. А҆́ще же вознеради́тъ прїитѝ: да вѣ́даетъ, ꙗ҆́кѡ сꙋ́дъ на него̀ и҆зрече́нъ бꙋ́детъ.

## Пра́вило п҃ѳ.

<red>Ѡ҆</red>ставле́нїе і҆ппѡні́йскїѧ цр҃кви без̾ прави́телей не долженствꙋ́етъ до́лгѡ бы́ти въ небреже́нїи: и҆ поели́кꙋ та́мѡшнїѧ цр҃кви нахо́дѧтсѧ во вла́сти тѣ́хъ, кото́рые ѿрекли́сь ѿ незако́ннагѡ ѡ҆бще́нїѧ съ є҆кѵ́тїемъ: то заблагоразсꙋждено̀ посла́ти ѿ настоѧ́щагѡ собо́ра є҆пі́скопѡвъ: ригі́на, а҆лѵ́пїа, а҆ѵгꙋсті́на, мате́рна, ѳеасі́а, є҆ѵо́дїа, плакїа́на, ѹ҆рва́на, вале́рїа, а҆мви́вїа, фортꙋна́та, кꙋодвꙋлтде́а, ѻ҆нора́та, і҆аннꙋа́рїа, а҆́пта, ѻ҆нора́та, а҆мпе́лїа, вїкторїа́на, є҆ѵагге́лла, рогатїа́на: и҆ и҆̀мъ собра́ти и҆ вразꙋми́ти тѣ́хъ, кото́рые по ѹ҆по́рствꙋ, досто́йномꙋ порица́нїѧ, полага́ютъ ѡ҆жида́ти ѡ҆конча́нїѧ бѣ́гства тогѡ̀ са́магѡ є҆кѵ́тїа, и҆ съ ѻ҆́бщею моли́твою поста́вити и҆̀мъ є҆пі́скопа. А҆́ще же и҆ не восхотѧ́тъ сїѝ помышлѧ́ти ѡ҆ ми́рѣ: да не препѧ́тствꙋютъ и҆збра́нїю предстоѧ́телѧ, что́бы поста́вити є҆го̀ ра́ди по́льзы цр҃кви, сто́ль до́лгое вре́мѧ ѡ҆става́вшейсѧ без̾ є҆пі́скопа.

## Пра́вило ч҃.

<red>Ѡ҆</red>предѣлено̀ и҆ сїѐ: когда̀ на состоѧ́щихъ въ кли́рѣ быва́етъ доно́съ, и҆ ѡ҆б̾ѧвлѧ́ютсѧ нѣ́котѡрыѧ ѡ҆бвинє́нїѧ: тогда̀, ча́стїю длѧ ѿклоне́нїѧ нарека́нїѧ на цр҃ковь, ча́стїю ра́ди досто́инства кли́ра, по каковы́мъ причи́намъ и҆ ѡ҆ка́зываетсѧ и҆̀мъ снисхожде́нїе, ча́стїю длѧ и҆збѣжа́нїѧ го́рдагѡ ѕлора́дованїѧ є҆ретїкѡ́въ и҆ ꙗ҆зы́чникѡвъ, а҆́ще жела́ютъ, ка́къ и҆ до́лжно, защища́ти своѐ дѣ́ло и҆ попещи́сѧ ѡ҆ доказа́тельствахъ своеѧ̀ неви́нности, да ѹ҆чинѧ́тъ сїѐ въ тече́нїи го́да, въ кото́рый должны̀ бы́ти внѣ̀ ѻ҆бще́нїѧ. А҆́ще же въ тече́нїи го́да вознерадѧ́тъ ѡ҆чи́стити своѐ дѣ́ло: то по́слѣ сегѡ̀ никакі́й гла́съ ѿ ни́хъ да не прїе́млетсѧ.

## Пра́вило ч҃а.

<red>П</red>остано́влено и҆ сїѐ: а҆́ще кто̀ прїи́метъ кого́ либо и҆з̾ чꙋжа́гѡ монастырѧ̀, и҆ восхо́щетъ произвестѝ є҆го̀ въ кли́ръ, и҆лѝ поста́витъ и҆гꙋ́меномъ своегѡ̀ монастырѧ̀: то є҆пі́скопъ, та́къ постꙋпа́ющїй, да бꙋ́детъ ѹ҆дале́нъ ѿ ѻ҆бще́нїѧ съ про́чими, и҆ да ѡ҆грани́читсѧ ѡ҆бще́нїемъ то́кмѡ съ свое́ю па́ствою: а҆ то́тъ да не ѡ҆ста́нетсѧ ни кли́рїкомъ, ни и҆гꙋ́меномъ.

## Пра́вило ч҃в.

<red>Ѡ҆</red>предѣлено̀ и҆ сїѐ: а҆́ще кото́рый є҆пі́скопъ є҆ретїкѡ́въ, и҆лѝ ꙗ҆зы́чникѡвъ, сро́дникѡвъ, и҆лѝ не принадлежа́щихъ къ сродствꙋ̀, ѡ҆ста́витъ наслѣ́дниками свои́ми, и҆ предпочте́тъ и҆̀хъ цр҃кви: таково́мꙋ и҆ по сме́рти да бꙋ́детъ и҆зрече́на а҆на́ѳема, и҆ є҆гѡ̀ и҆́мѧ никогда̀ ѿ і҆ере́євъ бж҃їихъ да не возно́ситсѧ. Да не мо́жетъ бы́ти є҆мꙋ̀ въ ѡ҆ правда́нїе и҆ то̀, а҆́ще без̾ завѣща́нїѧ ѿи́детъ. Поне́же бы́въ поста́вленъ є҆пі́скопомъ, по прили́чїю, до́лженъ бы́лъ ѹ҆чини́ти назначе́нїе своегѡ̀ и҆мꙋ́щества, соѻбра́зное своемꙋ̀ зва́нїю.

## Пра́вило ч҃г.

<red>Р</red>азсꙋждено̀ та́кожде ѡ҆ ѿпꙋще́нїѧхъ на свобо́дꙋ, быва́ющихъ въ це́ркви, да бꙋ́детъ проше́нїе къ царю̀.

<rubric class="inline">(комм.)</rubric> <red>Р</red>азꙋмѣ́етсѧ проше́нїе ѡ҆ то́мъ, что́бы таковы́ѧ ѿпꙋщє́нїѧ ѹ҆тверждены̀ бы́ли ца́рскою вла́стїю.

## Пра́вило ч҃д.

<red>П</red>остано́влено и҆ сїѐ: повсю́дꙋ на полѧ́хъ, и҆ въ вертогра́дахъ, поста́вленные ꙗ҆́кобы въ па́мѧть мꙋ́ченикѡвъ ѻ҆лтарѝ, при кото́рыхъ не ѡ҆ка́зываетсѧ положе́ннымъ никако́гѡ тѣ́ла и҆лѝ ча́сти моще́й мꙋ́ченическихъ, да разрꙋ́шатсѧ, а҆́ще возмо́жно, мѣ́стными є҆пі́скопами. А҆́ще же не допꙋ́стѧтъ до сегѡ̀ нарѡ́дныѧ смѧтє́нїѧ: по кра́йней мѣ́рѣ да бꙋ́детъ вразꙋмлѧ́емъ наро́дъ, что́бы не собира́лсѧ въ ѻ҆́ныхъ мѣста́хъ, и҆ что́бы правомы́слѧщїе къ таковы́мъ мѣста́мъ не привѧ́зывались никаки́мъ сꙋевѣ́рїемъ. И҆ па́мѧть мꙋ́ченикѡвъ совсѣ́мъ да не соверша́етсѧ, ра́звѣ а҆́ще гдѣ́ либо є҆́сть и҆лѝ тѣ́ло, и҆лѝ нѣ́каѧ ча́сть моще́й, и҆лѝ, по сказа́нїю ѿ вѣ́рной дре́вности пре́данномꙋ, и҆́хъ жили́ще, и҆лѝ стѧжа́нїе, и҆лѝ мѣ́сто страда́нїѧ. А҆ ѻ҆лтарѝ, гдѣ́ бы то̀ ни бы́ло поста́вленные, по сновидѣ́нїѧмъ и҆ сꙋ́етнымъ ѿкрове́нїѧмъ нѣ́которыхъ люде́й, да бꙋ́дꙋтъ всемѣ́рнѡ ѿверга́емы.

## Пра́вило ч҃є.

<red>З</red>аблагоразсꙋждено̀ та́кожде, проси́ти ѿ сла́внѣйшихъ царе́й, да и҆стреблѧ́ютсѧ всѧ́кимъ ѻ҆́бразомъ ѡ҆ста́тки і҆дѡлопокло́нства, не то́кмѡ въ и҆зваѧ́нїѧхъ, но и҆ въ каки́хъ либо мѣста́хъ, и҆лѝ ро́щахъ, и҆лѝ древа́хъ.

## Пра́вило ч҃ѕ.

<red>В</red>сѣ́ми є҆пі́скопами рече́но: а҆́ще заблагоразсꙋждено̀ бꙋ́детъ писа́ти нѣ́кїѧ гра̑маты на собо́рѣ: то достойночти́мый є҆пі́скопъ, предсѣдѧ́щїй на се́мъ престо́лѣ, да благоволи́тъ ѿ и҆́мени всѣ́хъ, ѡ҆ че́мъ разсꙋждено̀, писа́ти и҆ подпи́сывати гра̑маты. Є҆ще́ же є҆пі́скопамъ мѣстоблюсти́телѧмъ, кото́рыхъ до́лжно посла́ти въ а҆фрїка́нскїѧ ѻ҆́бласти, по дѣ́лꙋ ѡ҆ донаті́стахъ, да бꙋ́дꙋтъ даны̀ гра̑маты, ѡ҆предѣлѧ́ющыѧ си́лꙋ да́ннагѡ и҆̀мъ порꙋче́нїѧ, ѿ си́лы кото́рагѡ и҆ да не ѿстꙋпа́ютъ.

## Пра́вило ч҃з.

<red>П</red>оели́кꙋ ѻ҆́бщее є҆́сть сїѐ дѣ́ло, на кото́рое ны́нѣ ѡ҆брати́лъ внима́нїе бра́тъ и҆ сослꙋжи́тель на́шъ, да вѣ́даетъ ка́ждый и҆з̾ на́съ ѡ҆предѣле́нный є҆мꙋ̀ ѿ бг҃а чи́нъ, да поста́вленные по́слѣ дрꙋги́хъ ѿдаю́тъ преимꙋ́щество поста́влєннымъ пре́жде, и҆ да не дерза́ютъ твори́ти что́ либо, не внѧ́въ во́лѣ и҆́хъ: сегѡ̀ ра́ди предлага́ю, что̀ прихо́дитъ мнѣ̀ на мы́сль: тѣ́хъ, кото́рые пренебрега́ютъ поста́вленныхъ пре́жде и҆́хъ, и҆ ꙗ҆влѧ́ютъ нѣ́кꙋю де́рзость, подоба́етъ всѣ́мъ собо́ромъ ѹ҆кроща́ти по прили́чїю. Ѯанті́ппъ, є҆пі́скопъ пе́рвагѡ престо́ла нꙋмиді́йскагѡ ре́къ: всѐ присꙋ́тствїе бра́тїй, вы́слꙋшавъ разсꙋжде́нїе бра́та и҆ сослꙋжи́телѧ на́шегѡ а҆ѵри́лїа, что̀ на сїѐ ѿвѣща́етъ; Дїаті́мїй є҆пі́скопъ ре́къ: что̀ мнѣ́нїѧми дре́внихъ ѡ҆предѣлено̀, то̀ предлага́етсѧ ва́шемꙋ согла́сїю: содержа́щеесѧ въ дѣѧ́нїѧхъ пре́жнихъ собо́рѡвъ карѳаге́нскїѧ цр҃кви, ва́шимъ согла́сїемъ вполнѣ̀ да подтверди́тсѧ и҆ всѣ́ми да соблюда́етсѧ. Всѣ̀ є҆пі́скопы реклѝ: се́й чи́нъ бы́лъ соблюда́емъ ѿ ѻ҆тцє́въ и҆ ѿ дре́внихъ, и҆ ѿ на́съ, по и҆зволе́нїю бж҃їю, соблюда́емъ бꙋ́детъ. Но при се́мъ да сохранѧ́етсѧ пра́во пе́рвенствꙋющихъ є҆пі́скопѡвъ нꙋми́дїи и҆ маѵрїта́нїи, на ѡ҆снова́нїи нꙋмиді́йскагѡ писменнохрани́лища и҆ спи́ска престо́лѡвъ. Пото́мъ ѹ҆го́дно бы́ло всѣ́мъ є҆пі́скопамъ подписа́вшымъ ѡ҆предѣлє́нїѧ сегѡ̀ собо́ра, что́бы спи́сокъ престо́лѡвъ и҆ первонача́льное постановле́нїе нꙋмиді́йское находи́лись и҆ ѹ҆ пе́рвагѡ престо́ла, и҆ въ митропо́лїи кѡнстанті́нѣ.

## Пра́вило ч҃и.

<red>Ѡ҆</red> кꙋодвꙋлтде́ѣ и҆ кентѷрїа́тѣ.

<red>К</red>а́къ по проше́нїю сопе́рника є҆гѡ̀, ѡ҆ представле́нїи є҆гѡ̀ на́шемꙋ собо́рꙋ, ѻ҆́нъ бы́въ вопроше́нъ, хо́щетъ ли и҆мѣ́ти дѣ́ло пред̾ є҆пі́скопами, сперва̀ соглаша́лсѧ, но въ дрꙋгі́й де́нь ѿвѣща́лъ, что̀ не хо́щетъ сегѡ̀, и҆ ѹ҆дали́лсѧ: то ѹ҆го́дно всѣ́мъ є҆пі́скопамъ, да никто̀ не прїе́млетъ въ ѻ҆бще́нїе сего̀ кꙋодвꙋлтде́а, доко́лѣ дѣ́ло є҆гѡ̀ не полꙋ́читъ ѡ҆конча́нїѧ. И҆́бо, пре́жде рѣше́нїѧ ѡ҆ не́мъ дѣ́ла, ѿѧ́ти ѹ҆ негѡ̀ є҆пі́скопство, не бы́ло бы ѹ҆го́дно никомꙋ̀ и҆з̾ хрїстїа́нъ.

## Пра́вило ч҃ѳ.

<red>Ѡ҆</red> маѯїмїа́нѣ є҆пі́скопѣ ваге́нскомъ разсꙋждено̀: да по́шлютсѧ ѿ собо́ра гра̑маты и҆ къ немꙋ̀ и҆ къ пасѡ́мымъ, дабы̀ ѻ҆́нъ ѡ҆ста́вилъ є҆пі́скопство, а҆ ѻ҆нѝ и҆ска́ли себѣ̀ дрꙋга́гѡ.

## Пра́вило р҃.

<red>З</red>аблагоразсꙋждено̀ и҆ сїѐ: ѿны́нѣ рꙋкополага́емые въ а҆фрїка́нскихъ ѻ҆́бластѧхъ да полꙋча́ютъ ѿ рꙋкополага́ющихъ гра̑маты, рꙋко́ю и҆́хъ подпи́санныѧ, съ ѡ҆значе́нїемъ ко́нсꙋла, то́ є҆сть го́да и҆ днѧ̀ рꙋкоположе́нїѧ, дабы̀ не возника́ло никако́гѡ сомнѣ́нїѧ ѡ҆ мла́дшихъ и҆ ста́ршихъ.

## Пра́вило р҃а.

<red>П</red>оложено̀ и҆ сїѐ: кто̀ хотѧ̀ є҆ди́ножды чита́лъ въ цр҃кви, то́тъ дрꙋго́ю цр҃ковїю да не прїе́млетсѧ въ кли́ръ.

## Пра́вило р҃в.

<red>В</red>сѣ̀ вы̀ со ѡ҆бѣща́нїемъ предполага́ли, что̀ до́лжно ка́ждомꙋ и҆з̾ на́съ во свое́мъ гра́дѣ, и҆лѝ ѻ҆дномꙋ̀ ѻ҆со́бѡ, встꙋпи́ти въ сноше́нїе съ предводи́телѧми донаті́стѡвъ, и҆лѝ присоедини́ти къ себѣ̀ дрꙋга́го сосѣ́днѧго є҆пі́скопа, дабы̀ та́кожде встꙋпи́ти съ ни́ми въ сноше́нїе во всѧ́комъ гра́дѣ и҆ мѣ́стѣ, при посре́дствѣ нача́льствꙋющихъ и҆лѝ пе́рвенствꙋющихъ въ тѣ́хъ мѣста́хъ. Всѣ́мъ ли сїѐ ѹ҆го́дно, да возвѣсти́тсѧ. Всѣ̀ є҆пі́скопы реклѝ: всѣ̑мъ ѹ҆го́дно.

## Пра́вило р҃г.

<red>Є҆</red>пі́скопъ каѳолі́ческїѧ цр҃кви (Без̾ сомнѣ́нїѧ, а҆ѵри́лїй є҆пі́скопъ карѳаге́нскїй, предсѣда́тельствꙋющїй на собо́рѣ.) ре́къ: приглаше́нїе, кото́рое ѿ ва́шеѧ че́стности до́лжно препровождено̀ бы́ти къ донаті́стамъ, благоволи́те вы́слꙋшати и҆ въ дѣѧ́нїѧ включи́ти, и҆ къ ни́мъ посла́ти, дабы̀ пото́мъ и҆ и҆́хъ ѿвѣ́тъ чрез̾ ва́ши дѣѧ́нїѧ на́мъ ꙗ҆вле́нъ бы́лъ.

<red>З</red>ако́ннѡ встꙋпа́емъ съ ва́ми въ сноше́нїе, бы́въ по́сланы ѿ зако́ннагѡ на́шегѡ собо́ра, жела́ѧ возра́доватисѧ ѡ҆ ва́шемъ и҆справле́нїи. Вѣ́даемъ бо любо́вь гдⷭ҇а ре́кшагѡ: блаже́ни миротво́рцы, ꙗ҆́кѡ ті́и сы́нове бж҃їи нарекꙋ́тсѧ <rubric class="inline">(Матѳ. гл. є҃ ст. ѳ҃.)</rubric>. Воспомѧнꙋ́лъ ѻ҆́нъ та́кожде и҆ чрез̾ проро́ка, да є҆щѐ и҆ не хотѧ́щымъ нарица́тисѧ бра́тїѧми на́шими, глаго́лемъ мы̀: бра́тїѧ на́ши є҆стѐ. И҆ та́къ не долженствꙋ́ете вы̀ ѹ҆ничижи́ти сїѐ, ѿ ми́рныѧ любвѝ происходѧ́щее на́ше напомина́нїе. А҆́ще что̀ ѿ и҆́стины и҆мѣ́ти мни́те, не ѹ҆сомни́тесѧ защища́ти ѻ҆́ное: то́ є҆сть, собери́те ва́шъ собо́ръ, и҆збери́те и҆з̾ среды̀ ва́съ тѣ́хъ, котѡ́рымъ подоба́етъ ввѣ́рити дѣ́ло ѡ҆правда́нїѧ ва́шегѡ: да и҆ мы̀ возмо́жемъ то́жде сотвори́ти, то́ є҆сть, да и҆зберꙋ́тсѧ ѿ на́шегѡ собо́ра долженствꙋ́ющїе съ и҆́збранными и҆з̾ среды̀ ва́съ, въ и҆звѣ́стномъ мѣ́стѣ и҆ въ и҆звѣ́стное вре́мѧ, ми́рнѡ и҆зслѣ́довати всѐ подлежа́щее вопроше́нїю, и҆ ѿдѣлѧ́ющее ва́съ ѿ на́шегѡ ѻ҆бще́нїѧ, и҆ по́мощїю гдⷭ҇а бг҃а на́шегѡ, хотѧ̀ по́зднѡ да воспрїи́метъ коне́цъ закоснѣ́вшее заблꙋжде́нїе, дабы̀ послѣ́дꙋѧ человѣ́ческомꙋ ѹ҆вѣре́нїю немощны́ѧ дꙋ́шы и҆ несвѣ́дꙋщыѧ не поги́бли въ свѧтота́тственномъ раздѣле́нїи. И҆́бо а҆́ще бра́тски сїѐ прїи́мете, то и҆́стина ѹ҆до́бнѡ ꙗ҆ви́тсѧ: а҆́ще же сїѐ сотвори́ти не восхо́щете, то невѣ́рїе ва́ше тотча́съ позна́етсѧ.

<red>И҆</red> по прочте́нїи сегѡ̀ ѻ҆бразца̀ всѣ̀ є҆пі́скопы реклѝ: соверше́ннѡ согла́сны, да бꙋ́детъ та́кѡ.

## Пра́вило р҃д.

<red>Н</red>аставле́нїе бра́тїѧмъ, ѳеа́сїю и҆ є҆ѵо́дїю, назна́чєннымъ посла́нниками ѿ карѳаге́нскагѡ собо́ра къ сла́внѣйшымъ и҆ благочести́вѣйшымъ самоде́ржцамъ. Когда̀, съ по́мощїю гдⷭ҇нею, пристꙋ́пѧтъ ѻ҆нѝ къ благочести́вѣйшымъ царѧ́мъ: тогда̀ ꙗ҆вѧ́тъ и҆̀мъ, каки́мъ ѻ҆́бразомъ, во вре́мѧ собо́ра проше́дшагѡ лѣ́та, старѣ́йшины донаті́стѡвъ съ по́лною свобо́дою, посре́дствомъ гра́дскихъ и҆звѣще́нїй приглашены̀ бы́ли собра́тисѧ, дабы̀, а҆́ще и҆мѣ́ютъ дерзнове́нїе защища́ти своѐ мнѣ́нїе, и҆збра́ли нѣ́которыхъ спосо́бныхъ ѿ числа̀ своегѡ̀, ми́рнѡ состѧза́лисѧ съ на́ми, и҆ кро́тостїю хрїстїа́нскою несомнѣ́ннѡ показа́ли, а҆́ще что́ либо ѿ и҆́стины ѹ҆ себѧ̀ ѹ҆держа́ли, дабы̀ таки́мъ ѻ҆́бразомъ каѳолі́ческаѧ и҆́скренность, и҆здре́вле сїѧ́вшаѧ въ проше́дшыѧ времена̀, и҆ ны́нѣ подо́бнѡ дозна́на была̀ и҆з̾ замѣша́тельства и҆ ѹ҆по́рства противорѣ́чꙋщихъ. Но поели́кꙋ ѻ҆нѝ почтѝ ѡ҆б̾ѧ́ты бы́ли безнаде́жностїю: то ничегѡ̀ не дерзнꙋ́ли ѿвѣща́ти. И҆ та́къ поели́кꙋ є҆пі́скопскїй и҆ ми́рный ѻ҆́бразъ дѣ́йствованїѧ на таковы́хъ ѹ҆потребле́нъ, и҆ ѻ҆нѝ, не мо́гши ѿвѣща́ти про́тивъ и҆́стины, ѡ҆брати́лись къ нелѣ́пымъ наси́льствєннымъ постꙋ́пкамъ, та́къ, что̀ мно́гихъ є҆пі́скопѡвъ и҆ мно́гихъ приче́тникѡвъ (да ѹ҆молчи́мъ ѡ҆ мїрѧ́нахъ) стѣсни́ли навѣ́тами, и҆ въ нѣ́котѡрыѧ цр҃кви вто́ргнꙋлисѧ, а҆ въ дрꙋгі́ѧ та́кожде вто́ргнꙋтисѧ покꙋша́лись: то ца́рскомꙋ человѣколю́бїю предлежи́тъ попещи́сѧ, что́бы каѳолі́ческаѧ цр҃ковь, благоче́стною ѹ҆тро́бою хрⷭ҇тꙋ̀ и҆̀хъ роди́вшаѧ, и҆ крѣ́постїю вѣ́ры воспита́вшаѧ, была̀ ѡ҆граждена̀ и҆́хъ промышле́нїемъ: дабы̀ въ благочести́выѧ и҆́хъ времена̀, дерзнове́нные человѣ́ки не возгоспо́дствовали над̾ безси́льнымъ наро́домъ, посре́дствомъ нѣ́коегѡ стра́ха, когда̀ не мо́гꙋтъ соврати́ти ѻ҆́ный посре́дствомъ ѹ҆бѣжде́нїѧ. И҆́бо и҆звѣ́стно и҆ многокра́тнѡ зако́нами ѡ҆глашено̀, что̀ произво́дѧтъ гнꙋ́сныѧ скѡ́пища ѿщепе́нцєвъ. Сїѐ многокра́тнѡ и҆ повелѣ́нїѧми сами́хъ вышерече́нныхъ благочести́вѣйшихъ самоде́ржцєвъ ѡ҆сꙋждено̀ бы́ло. Посемꙋ̀ про́тивъ неи́стовства ѻ҆́ныхъ ѿщепе́нцєвъ про́симъ да́ти на́мъ бж҃е́ственнꙋю по́мощь, не неѻбыча́йнꙋю и҆ не чꙋ́ждꙋю ст҃ы́мъ писа́нїѧмъ. И҆́бо а҆пⷭ҇лъ па́ѵелъ, ка́къ пока́зано въ и҆́стинныхъ дѣѧ́нїѧхъ а҆пⷭ҇льскихъ, соꙋмышле́нїе люде́й безчи́нныхъ препобѣди́лъ во́инскою по́мощїю. И҆ та́къ мы̀ про́симъ ѡ҆ то́мъ, да неꙋкосни́тельнѡ пода́стсѧ ѡ҆хране́нїе каѳолі́ческимъ чина́мъ цр҃кве́й въ ка́ждомъ гра́дѣ и҆ ра́зныхъ мѣста́хъ, прилежа́щихъ къ ка́ждомꙋ владѣ́нїю. Подоба́етъ вкꙋ́пѣ ѡ҆ се́мъ проси́ти благочести́вѣйшихъ самоде́ржцєвъ, да соблюда́ютъ зако́нъ, и҆́зданный блаже́нныѧ па́мѧти ѻ҆тце́мъ и҆́хъ ѳеодо́сїемъ, ѡ҆ взы́скиванїи по десѧтѝ фꙋ́нтѡвъ зла́та, съ є҆ретїкѡ́въ рꙋкополага́ющихъ и҆ рꙋкополага́емыхъ, та́кожде и҆ съ владѣ́льцєвъ, ѹ҆ кото́рыхъ бꙋ́детъ ѹ҆смо́трено собра́нїе и҆́хъ. Прито́мъ да повелѧ́тъ подтверди́ти ѻ҆́ный зако́нъ, съ распростране́нїемъ си́лы є҆гѡ̀ на тѣ́хъ, проти́вꙋ навѣ́тѡвъ ко́ихъ предста́вили свидѣ́тєльства прїѧ́вшїе попече́нїе ѡ҆ каѳолі́ческой цр҃кви, дабы̀, по кра́йней мѣ́рѣ си́мъ стра́хомъ, ѿ произведе́нїѧ раско́лѡвъ и҆ ѿ є҆реті́ческагѡ безꙋ́мїѧ, ѹ҆де́ржаны бы́ли, ѿлага́ющїе своѐ ѡ҆чище́нїе и҆ и҆справле́нїе при помышле́нїи ѡ҆ вѣ́чномъ наказа́нїи. Є҆щѐ и҆ ѡ҆ то́мъ подоба́етъ проси́ти, да бꙋ́детъ благоче́стїемъ и҆́хъ возѡбновле́нъ до ны́нѣ сꙋществꙋ́ющїй зако́нъ, кото́рый ѿе́млетъ ѹ҆ є҆ретїкѡ́въ пра́во взима́ти что́ либо, и҆лѝ при рꙋкоположе́нїѧхъ, и҆лѝ по завѣща́нїѧмъ, и҆лѝ ѡ҆ставлѧ́ти, и҆ про́стѡ рещѝ, ѹ҆ ѡ҆слѣпле́нныхъ безꙋ́мнымъ свои́мъ предꙋбѣжде́нїемъ, и҆ хотѧ́щихъ пребыва́ти въ заблꙋжде́нїи донаті́стѡвъ, да ѿи́метсѧ вла́сть и҆лѝ ѡ҆ставлѧ́ти что́ либо, и҆лѝ взима́ти со́бственное. А҆ тѣ́мъ, кото́рые помышле́нїемъ ѡ҆ є҆дине́нїи и҆ ми́рѣ восхотѧ́тъ и҆спра́вити себѐ, да бꙋ́детъ разрѣшено̀, и҆ при сꙋществова́нїи такова́гѡ зако́на, полꙋча́ти наслѣ́дїе, хотѧ̀ вы̀ что̀ въ да́ръ и҆лѝ въ наслѣ́дїе доста́лось и҆̀мъ є҆щѐ тогда̀, ка́къ ѻ҆нѝ находи́лись въ є҆реті́ческомъ заблꙋжде́нїи, за и҆зключе́нїемъ впро́чемъ тѣ́хъ, кото́рые по призыва́нїи къ сꙋдꙋ̀, почлѝ нꙋ́жнымъ прейтѝ къ каѳолі́ческой цр҃кви. И҆́бо ѡ҆ таковы́хъ полага́ти до́лжно, ꙗ҆́кѡ не по стра́хꙋ небе́снагѡ сꙋда̀, но по а҆лка́нїю земны́ѧ вы́годы пожела́ли каѳолі́ческагѡ є҆дине́нїѧ. Све́рхъ же всегѡ̀ сегѡ̀ потре́бна по́мощь ѿ власте́й ка́ждыѧ ѻ҆́бласти. Но и҆ а҆́ще и҆но́е что̀ ѹ҆смо́трѧтъ мѣстоблюсти́тели, споспѣшествꙋ́ющее церко́вной по́льзѣ: сїѐ дѣ́лати и҆ соверша́ти дае́мъ полномо́чїе.

## Пра́вило р҃є.

<red>П</red>оне́же въ карѳаге́нѣ то́кмѡ соверши́лось є҆дине́нїе, то да по́шлютсѧ гра̑маты къ нача́льствꙋющымъ, да и҆ въ про́чихъ є҆па́рхїахъ и҆ гра́дахъ повелѧ́тъ сі́и нача́льствꙋющїе прилага́ти тща́нїе ѡ҆ є҆дине́нїи. Ѿ карѳаге́нскїѧ цр҃кви, и҆́менемъ всеѧ̀ а҆́фрїки, да по́шлетсѧ къ ца́рской пала́тѣ въ гра́матахъ є҆пі́скопѡвъ благодаре́нїе за ѿринове́нїе донаті́стѡвъ.

## Пра́вило р҃ѕ.

<red>Ѡ҆</red> то́мъ, ꙗ҆́кѡ не бы́ти ѻ҆́бщемꙋ и҆ всецѣ́ломꙋ собо́рꙋ, ра́звѣ по нꙋ́ждѣ.

<red>Р</red>азсꙋждено̀, ꙗ҆́кѡ не є҆́сть неѡбходи́мо, впре́дь є҆жего́днѡ ѹ҆трꙋжда́ти бра́тїю: но когда̀ потре́бꙋетъ ѻ҆́бщаѧ, то́ є҆сть всеѧ̀ а҆́фрїки нꙋ́жда, по гра́матамъ, ѿкꙋ́да либо приходѧ́щымъ къ семꙋ̀ престо́лꙋ, тогда̀ подоба́етъ бы́ти собо́рꙋ въ то́й ѻ҆́бласти, въ кото́рꙋю призове́тъ потре́бность и҆ ѹ҆до́бство. Дѣла́ же не ѻ҆́бщыѧ, да сꙋ́дѧтсѧ въ ка́ждой ѻ҆́бласти по́рознь.

## Пра́вило р҃з.

<red>Ѡ҆</red> возбране́нїи переноси́ти дѣла̀ ѿ сꙋде́й доброво́льнѡ и҆́збранныхъ.

<red>А҆́</red>ще слꙋчи́тсѧ перенесе́нїе дѣ́ла въ вы́сшїй сꙋ́дъ, и҆ недово́льный пе́рвымъ рѣше́нїемъ и҆збере́тъ сꙋде́й, кꙋ́пнѡ же съ ни́мъ и҆ то́тъ, про́тивъ кото́рагѡ тре́бꙋетъ ѻ҆́нъ но́вагѡ сꙋда̀: то по́слѣ сегѡ̀ ни кото́ромꙋ и҆з̾ ни́хъ да не бꙋ́детъ позво́лено перенесе́нїе дѣ́ла въ и҆́ный сꙋ́дъ.

## Пра́вило р҃и.

<red>Ѡ҆</red> церко́вныхъ и҆сполни́телѧхъ.

<red>К</red>ромѣ̀ сегѡ̀ заблагоразсꙋждено̀ проси́ти, да и҆зберꙋ́тсѧ пѧ́ть по всѣ́мъ нꙋ́ждамъ церкѡ́внымъ и҆сполни́телей, кото́рые да распредѣлѧ́тсѧ по ра́знымъ ѻ҆́бластѧмъ.

<rubric class="inline">(комм.)</rubric> <red>Д</red>о́лжность и҆сполни́телей, вѣроѧ́тнѡ, состоѧ́ла въ настоѧ́нїи, что́бы ѡ҆предѣлє́нїѧ нача́льства и҆ сꙋда̀, не ѡ҆става́лись без̾ и҆сполне́нїѧ, по ѹ҆клоне́нїю и҆лѝ ѹ҆по́рствꙋ.

## Пра́вило р҃ѳ.

<red>Є҆</red>щѐ заблагоразсꙋждено̀, что́бы ѿправлѧ́емые ѿ и҆́мени всѣ́хъ є҆па́рхїй посла́нники, вїке́нтїй и҆ фꙋртꙋнатїа́нъ, проси́ли пресла́вныхъ царе́й, да бꙋ́детъ позво́лено ѹ҆чреди́ти ѹ҆че́ныхъ є҆кді́кѡвъ, кото́рые и҆мѣ́ли бы свое́ю ѡ҆бѧ́занностїю дѣ́йствованїе въ защище́нїи дѣ́лъ: и҆ кото́рые бы, ꙗ҆́кѡ свѧще́нники є҆па́рхїй, прїѧ́вшїе на себѧ̀ хода́тайство по дѣла́мъ цр҃кве́й, свобо́днѡ моглѝ, когда̀ нꙋ́жда потре́бꙋетъ, входи́ти въ присꙋ́тствїе сꙋди́лищъ длѧ ѡ҆проверже́нїѧ возраже́нїй, и҆ длѧ представле́нїѧ тогѡ̀, что̀ нꙋ́жно.

<rubric class="inline">(комм.)</rubric> <red>С</red>е́й до́лжности є҆кді́ка ча́стїю соѿвѣ́тствꙋетъ ны́нѣшнѧѧ до́лжность дꙋхо́внагѡ депꙋта́та при дѣлопроизво́дствахъ по вѣ́домствꙋ свѣ́тскомꙋ.

## Пра́вило р҃і.

<red>Р</red>азсꙋждено̀, да и҆мѣ́ютъ свобо́дное мѣстоблюсти́тельство и҆́збранные мѣстоблюсти́тели, по́сланные къ ца́рской пала́тѣ.

<rubric class="inline">(комм.)</rubric> <red>Т</red>о́ є҆сть: и҆̀мъ позволѧ́етсѧ представлѧ́ть не то́лькѡ и҆́меннѡ повелѣ́нное и҆̀мъ ѿ собо́ра, но и҆ дрꙋго́е, что̀ призна́ютъ поле́знымъ длѧ цр҃кви.

## Пра́вило ра҃і.

<red>П</red>остано́влено и҆ сїѐ: наро́дꙋ никогда̀ не и҆мѣ́вшемꙋ своегѡ̀ є҆пі́скопа ѿню́дь не дава́ти є҆го̀, ра́звѣ по рѣше́нїю всегѡ̀ собо́ра ка́ждыѧ ѻ҆́бласти, и҆ пе́рвенствꙋющагѡ є҆пі́скопа, и҆ съ согла́сїѧ тогѡ̀ є҆пі́скопа, въ предѣ́лѣ ко́егѡ состоѧ́ла ѻ҆́наѧ цр҃ковь.

## Пра́вило рв҃і.

<red>Ѡ҆</red> наро́дѣ и҆ є҆па́рхїахъ, ѡ҆браща́ющихсѧ ѿ донаті́стѡвъ.

<red>Н</red>аро́дъ ѡ҆браща́ющїйсѧ ѿ донаті́стѡвъ, и҆мѣ́ющїй є҆пі́скопа, поста́вленнаго без̾ соизволе́нїѧ собо́ра, да бꙋ́детъ несомнѣ́ннѡ ѹ҆досто́енъ и҆мѣ́ти ѻ҆́наго. Наро́дꙋ и҆мѣ́вшемꙋ є҆пі́скопа, и҆ по сме́рти є҆гѡ̀ не восхотѣ́вшемꙋ и҆мѣ́ти своего̀ є҆пі́скопа, но жела́ющемꙋ по прили́чїю присоедини́тисѧ къ є҆па́рхїи и҆но́гѡ кото́рагѡ либо є҆пі́скопа, не до́лжно въ се́мъ ѿка́зывати. Предложено̀ и҆ сїѐ: ꙗ҆́кѡ є҆пі́скопы, пре́жде ѡ҆б̾ѧвле́нїѧ ца́рскагѡ зако́на ѡ҆ є҆дине́нїи, ѡ҆брати́вшїе къ каѳолі́ческой вѣ́рѣ наро́дъ, кото́рый и҆мѣ́ли въ ѹ҆правле́нїи, должны̀ ѹ҆держа́ти вла́сть над̾ ѻ҆́нымъ. По зако́нѣ же є҆дине́нїѧ и҆ да́лѣе, надлежи́тъ всѣ̀ цр҃кви и҆ предѣ́лы и҆́хъ, и҆ всѣ̀, какі́ѧ мо́гꙋтъ ѡ҆каза́тьсѧ принадле́жнѡсти, зако́ннѡ присво́єнныѧ тѣ́мъ цр҃квамъ, да бꙋ́дꙋтъ ѹ҆тверждены̀ за каѳолі́ческими є҆пі́скопами, находѧ́щимисѧ въ тѣ́хъ мѣста́хъ, кото́рыми завладѣ́ли є҆ретїкѝ, въ послѣ́дствїи ѡ҆браща́ющїесѧ къ каѳолі́ческой вѣ́рѣ и҆лѝ не ѡ҆браща́ющїесѧ. И҆ а҆́ще что̀ нѣ́кїи и҆з̾ ни́хъ присво́или себѣ̀, по́слѣ ца́рскагѡ зако́на, то̀ долженствꙋ́етъ возвращено̀ бы́ти.

## Пра́вило рг҃і.

<red>М</red>аѵре́нтїй є҆пі́скопъ ре́къ: прошꙋ̀, да назна́чатсѧ сꙋдїѧ́ми: свѧтѣ́йшїй ста́рецъ ѯанті́ппъ, свѧтѣ́йшїй а҆ѵгꙋсті́нъ, флоренті́нъ, ѳеа́сїй, самѱѵ́хїй, секꙋ́ндъ и҆ поси́дїй: повели́те, что́бы сїѐ ѡ҆предѣлено̀ бы́ло длѧ менѧ̀. Свѧты́й собо́ръ согласи́лсѧ на назначе́нїе проси́мыхъ сꙋде́й, про́чихъ же сꙋде́й нꙋ́жныхъ въ дополне́нїе ѹ҆законе́ннагѡ числа̀, ста́рецъ ѯанті́ппъ предоста́витъ и҆збра́ти сами́мъ ста́рцамъ но́выѧ герма́нїи.

<rubric class="inline">(комм.)</rubric> <red>П</red>о жа́лобѣ ста́рцєвъ но́выѧ герма́нїи, на є҆пі́скопа маѵре́нтїа, ѻ҆́нъ предста́лъ собо́рꙋ длѧ сꙋда̀, а҆ ѡ҆бвини́тели не ꙗ҆ви́лись. Собо́ръ призна́лъ и҆̀хъ досто́йными ѡ҆сꙋжде́нїѧ: но по кро́тости цр҃ко́вной не произнесѧ̀ ѻ҆́нагѡ, назна́чилъ сꙋ́дъ въ ѻ҆́бласти, къ кото́рой принадлежи́тъ є҆пі́скопъ. По семꙋ̀ ча́стномꙋ дѣ́лꙋ, собо́ръ и҆зрека́етъ пра́вило, пока́зывающее ѻ҆́бразъ составле́нїѧ сꙋда̀ над̾ є҆пі́скопомъ.

## Пра́вило рд҃і.

<red>Ѡ҆</red> ѹ҆миротворе́нїи цр҃кви ри́мскїѧ и҆ а҆леѯандрі́йскїѧ.

<red>Ѡ҆</red> разногла́сїи цр҃кве́й ри́мскїѧ и҆ а҆леѯандрі́йскїѧ заблагоразсꙋждено̀ писа́ти къ свѧтѣ́йшемꙋ па́пѣ і҆нноке́нтїю, дабы̀ ѻ҆́бѣ цр҃кви взаи́мнѡ храни́ли ми́ръ, кото́рый гдⷭ҇ь заповѣ́даетъ.

## Пра́вило рє҃і.

<red>П</red>остано́влено: да по є҆ѵа́нгельскомꙋ и҆ а҆по́стольскомꙋ ѹ҆че́нїю, ни ѡ҆ста́вленный жено́ю, ни ѿпꙋ́щеннаѧ мꙋ́жемъ, не сочетава́ютсѧ съ дрꙋги́мъ лице́мъ: но и҆лѝ та́кѡ да пребыва́ютъ, и҆лѝ да примирѧ́тсѧ междꙋ̀ собо́ю. А҆́ще пренебрегꙋ́тъ сїѐ: да бꙋ́дꙋтъ понꙋждены̀ къ покаѧ́нїю. Потре́бно є҆́сть проси́ти, да бꙋ́детъ и҆́зданъ ѡ҆ се́мъ дѣ́лѣ ца́рскїй зако́нъ.

## Пра́вило рѕ҃і.

<red>П</red>остано́влено и҆ сїѐ: да соверша́ютсѧ всѣ́ми ѹ҆тверждє́нныѧ на собо́рѣ моли̑твы, ка́къ предначина́тєльныѧ, та́къ и҆ ѡ҆конча́тєльныѧ, и҆ моли̑твы предложе́нїѧ, и҆лѝ возложе́нїѧ рꙋ́къ: и҆ ѿню́дь да не прино́сѧтсѧ никогда̀ и҆ны́ѧ вопрекѝ вѣ́рѣ, но да глаго́лютсѧ тѣ̀, ко́и просвѣще́ннѣйшими со́браны.

## Пра́вило рз҃і.

<red>П</red>остано́влено: да, а҆́ще кто̀ и҆з̾ кли́ра бꙋ́детъ проси́ти ѿ царѧ̀ разсмотре́нїѧ ѡ҆ себѣ̀, въ свѣ́тскихъ сꙋди́лищахъ, лише́нъ бꙋ́детъ своеѧ̀ че́сти. А҆́ще же бꙋ́детъ ѿ царѧ̀ проси́ти себѣ̀ сꙋда̀ є҆пі́скопскагѡ: ѿню́дь да не возбрани́тсѧ є҆мꙋ̀ сїѐ.

## Пра́вило ри҃і.

<red>К</red>то̀ бы́въ ѿлꙋче́нъ ѿ ѻ҆бще́нїѧ церко́внагѡ въ а҆́фрїкѣ, прокра́детсѧ въ замо́рскїѧ стра́ны, дабы̀ при́нѧтꙋ бы́ти въ ѻ҆бще́нїе, то́тъ подве́ргнетсѧ и҆зверже́нїю и҆з̾ кли́ра.

## Пра́вило рѳ҃і.

<red>П</red>оложено̀: а҆́ще кто̀ восхо́щетъ и҆тѝ къ ца́рской пала́тѣ: то да бꙋ́детъ сїѐ ѡ҆зна́чено въ ѿпꙋсти́тельной гра́матѣ, посыла́емой къ цр҃кви ри́мской, и҆ ѿтꙋ́да є҆щѐ да полꙋ́читъ ѿпꙋсти́тельнꙋю гра́матꙋ къ пала́тѣ. Тогѡ̀ ра́ди, а҆́ще полꙋчи́вшїй ѿпꙋсти́тельнꙋю гра́матꙋ до ри́ма то́лькѡ, ѹ҆молча́въ ѡ҆ нꙋ́ждѣ, побꙋжда́ющей є҆го̀ и҆тѝ къ пала́тѣ, восхо́щетъ прѧ́мѡ ѿитѝ къ пала́тѣ: да бꙋ́детъ ѿлꙋче́нъ ѿ ѻ҆бще́нїѧ. А҆́ще же, та́мѡ въ ри́мѣ, ѿкро́етсѧ внеза́пнаѧ нꙋ́жда ѿитѝ къ пала́тѣ: да ꙗ҆ви́тъ ѻ҆́нꙋю нꙋ́ждꙋ є҆пі́скопꙋ ри́мскомꙋ, и҆ да принесе́тъ писа́нїе тогѡ́ же ри́мскагѡ є҆пі́скопа. Въ ѿпꙋсти́тельныѧ гра̑маты, ѿ пе́рвенствꙋющихъ, и҆лѝ ѿ каки́хъ бы то̀ ни бы́ло є҆пі́скопѡвъ, дава́ємыѧ кли́рїкамъ и҆́хъ, да вно́ситсѧ де́нь па́схи. А҆́ще же де́нь па́схи тогѡ̀ лѣ́та є҆щѐ не и҆звѣ́стенъ: то де́нь па́схи проше́дшагѡ го́да да бꙋ́детъ ѡ҆зна́ченъ, подо́бнѡ томꙋ̀, ка́къ въ свѣ́тскихъ за́писѧхъ ѻ҆быкнове́ннѡ пи́шетсѧ: по́слѣ ко́нсꙋльства.

## Пра́вило р҃к.

<red>Р</red>азсꙋждено̀ и҆ сїѐ: посыла́емые ѿ сегѡ̀ честна́гѡ собо́ра мѣстоблюсти́тели да про́сѧтъ пресла́вныхъ царе́й ѡ҆ все́мъ, что̀ ѹ҆смо́трѧтъ поле́знымъ проти́вꙋ донаті́стѡвъ и҆ є҆́ллинѡвъ, и҆ проти́вꙋ сꙋевѣ́рїй и҆́хъ.

## Пра́вило рк҃а.

<red>Н</red>а се́мъ собо́рѣ положено̀, да не настои́тъ є҆ди́нъ є҆пі́скопъ на рѣше́нїе своегѡ̀ сꙋда̀.

<red>Д</red>ѣѧ̑нїѧ сегѡ̀ собо́ра не напи́саны потомꙋ̀, что̀ разсмо́трены бы́ли дѣла̀ мѣ́стныѧ, а҆ не ѻ҆́бщыѧ.

<rubric class="inline">(комм.)</rubric> <red>К</red>арѳаге́нскїй собо́ръ, кото́рагѡ пра̑вила здѣ́сь совокꙋ́плены, не є҆́сть є҆диновре́менный собо́ръ, но цѣ́пь є҆жего́дныхъ собо́рѡвъ а҆фрїка́нскихъ є҆пі́скопѡвъ, де́ржанныхъ под̾ предсѣда́тельствомъ карѳаге́нскагѡ є҆пі́скопа. Въ се́мъ пра́вилѣ ѹ҆каза́нїе на се́й собо́ръ ѿно́ситсѧ къ годово́мꙋ собо́рꙋ, бы́вшемꙋ въ седмо́е ко́нсꙋльство і҆мпера́тора ѡ҆но́рїа. По кра́ткости за́писи пра́вило сїѐ не дово́льнѡ ꙗ҆́сно. Валсамо́нъ полага́етъ, что̀ ѻ҆но̀ должно̀ бы́ть понима́емо согла́снѡ съ а҃і пра́виломъ сегѡ́ же карѳаге́нскагѡ собо́ра, то́ є҆сть, когда̀ пресвѵ́теръ ѡ҆сꙋжде́нный є҆пі́скопомъ жа́лꙋетсѧ на сїѐ ѡ҆сꙋжде́нїе: тогда̀ є҆пі́скопъ не до́лженъ ѻ҆ди́нъ настоѧ́ть на своѐ рѣше́нїе и҆ ѹ҆си́ливатьсѧ и҆спо́лнить ѻ҆́ное, а҆ до́лженъ предоста́вить дѣ́ло разсмотрѣ́нїю по́лнагѡ собо́ра, и҆лѝ ѡ҆предѣле́ннагѡ въ пра́вилахъ числа̀ є҆пі́скопѡвъ.

## Пра́вило рк҃в.

<red>В</red>ъ сїѐ вре́мѧ (Го́домъ и҆лѝ двꙋмѧ̀ по́зже вре́мени пред̾идꙋ́щагѡ пра́вила.) и҆́зданъ зако́нъ, да по свобо́дномꙋ произволе́нїю, ка́ждый воспрїе́млетъ по́двигъ хрїстїа́нства.

## Пра́вило рк҃г.

<red>С</red>обо́ръ проти́вꙋ є҆́реси пела́гїа и҆ келесті́а.

<red>П</red>ри́знано всѣ́ми є҆пі́скопами карѳаге́нскїѧ цр҃кви, предста́вшими на свѧты́й собо́ръ, кото́рыхъ и҆мена̀ и҆ подписа́нїѧ внесены̀ въ дѣѧ̑нїѧ, ꙗ҆́кѡ а҆да́мъ не сме́ртнымъ ѿ бг҃а сотворе́нъ. А҆́ще же кто̀ рече́тъ, ꙗ҆́кѡ а҆да́мъ, первозда́нный человѣ́къ, сотворе́нъ сме́ртнымъ, та́къ что̀, хотѧ́ бы согрѣши́лъ, хотѧ́ бы не согрѣши́лъ, ѹ҆́меръ бы тѣ́ломъ, то́ є҆сть вы́шелъ бы и҆з̾ тѣ́ла, не въ наказа́нїе за грѣ́хъ, но по неѡбходи́мости є҆стества̀: да бꙋ́детъ а҆на́ѳема.

## Пра́вило рк҃д.

<red>Ѡ҆</red>предѣлено̀ та́кожде: кто̀ ѿверга́етъ нꙋ́ждꙋ креще́нїѧ ма́лыхъ и҆ новорожде́нныхъ ѿ ма́терней ѹ҆тро́бы дѣте́й, и҆лѝ говори́тъ, что̀ хотѧ̀ ѻ҆нѝ и҆ креща́ютсѧ во ѿпꙋще́нїе грѣхѡ́въ, но ѿ прароди́тельскагѡ а҆да́мова грѣха̀ не заи́мствꙋютъ ничегѡ̀, что̀ надлежа́ло бы ѡ҆мы́ти ба́нею пакибытїѧ̀ (и҆з̾ чегѡ̀ слѣ́довало бы, что̀ ѻ҆́бразъ креще́нїѧ во ѿпꙋще́нїе грѣхѡ́въ ѹ҆потреблѧ́етсѧ над̾ ни́ми не въ и҆́стинномъ, но въ ло́жномъ значе́нїи), то́тъ да бꙋ́детъ а҆на́ѳема. И҆́бо рече́нное а҆пⷭ҇ломъ: є҆ди́нѣмъ человѣ́комъ грѣ́хъ въ мі́ръ вни́де, и҆ грѣхо́мъ сме́рть: и҆ та́кѡ (сме́рть) во всѧ̀ человѣ́ки вни́де, въ не́мъ же всѝ согрѣши́ша <rubric class="inline">(Рим. є҃, в҃і.)</rubric>, подоба́етъ разꙋмѣ́ти не и҆на́кѡ, ра́звѣ ка́къ всегда̀ разꙋмѣ́ла каѳолі́ческаѧ цр҃ковь, повсю́дꙋ разлїѧ́ннаѧ и҆ распростране́ннаѧ. И҆́бо по семꙋ̀ пра́вилꙋ вѣ́ры и҆ младе́нцы, никаки́хъ грѣхѡ́въ са́ми собо́ю содѣва́ти є҆щѐ не могꙋ́щїе, креща́ютсѧ и҆́стиннѡ во ѿпꙋще́нїе грѣхѡ́въ, да чрез̾ пакирожде́нїе ѡ҆чи́ститсѧ въ ни́хъ то̀, что̀ ѻ҆нѝ за́нѧли ѿ ве́тхагѡ рожде́нїѧ.

## Пра́вило рк҃є.

<red>Ѡ҆</red>предѣлено̀ та́кожде: а҆́ще кто̀ рече́тъ, ꙗ҆́кѡ благода́ть бж҃їѧ, кото́рою ѡ҆пра́вдываютсѧ въ і҆и҃сѣ хрⷭ҇тѣ̀ гдⷭ҇ѣ на́шемъ, дѣйстви́тельна къ є҆ди́номꙋ то́кмѡ ѿпꙋще́нїю грѣхѡ́въ ѹ҆жѐ содѣ́ѧнныхъ, а҆ не подае́тъ све́рхъ тогѡ̀ по́мощи, да не содѣва́ютсѧ и҆ны́е грѣхѝ, таковы́й да бꙋ́детъ а҆на́ѳема. Ꙗ҆́кѡ бл҃года́ть бж҃їѧ не то́кмѡ подае́тъ зна́нїе, что̀ подоба́етъ твори́ти, но є҆щѐ вдыха́етъ въ на́съ любо́вь, да возмо́жемъ и҆ и҆спо́лнити, что̀ позна́емъ.

## Пра́вило рк҃ѕ.

<red>Т</red>а́кожде, а҆́ще кто̀ рече́тъ, ꙗ҆́кѡ та́ же благода́ть бж҃їѧ, ꙗ҆́же ѡ҆ і҆и҃сѣ хрⷭ҇тѣ̀ гдⷭ҇ѣ на́шемъ, вспомоществꙋ́етъ на́мъ, къ томꙋ̀ то́кмѡ, что́бы не согрѣша́ти, поели́кꙋ є҆́ю ѿкрыва́етсѧ и҆ ꙗ҆влѧ́етсѧ на́мъ позна́нїе грѣхѡ́въ, да зна́емъ, чегѡ̀ до́лжно и҆ска́ти, и҆ ѿ чегѡ̀ ѹ҆клонѧ́тисѧ, но что̀ є҆́ю не подае́тсѧ на́мъ любо́вь и҆ си́ла къ дѣ́ланїю тогѡ̀, что̀ мы̀ позна́ли до́лжнымъ твори́ти: таковы́й да бꙋ́детъ а҆на́ѳема. И҆́бо когда̀ а҆пⷭ҇толъ глаго́летъ: ра́зꙋмъ кичи́тъ, а҆ любы̀ созида́етъ <rubric class="inline">(а҃ кор. гл. и҃, ст. а҃.)</rubric>: то весьма̀ нечести́во бы́ло бы вѣ́рити, ꙗ҆́кѡ къ киче́нїю на́шемꙋ и҆мѣ́емъ благода́ть бж҃їю, а҆ къ созида́нїю не и҆мѣ́емъ: тогда̀ ка́къ и҆ то̀ и҆ дрꙋго́е є҆́сть да́ръ бж҃їй, и҆ зна́нїе, что̀ подоба́етъ твори́ти, и҆ любо́вь къ добрꙋ̀, кото́рое подоба́етъ твори́ти, дабы̀ при созида́ющей любвѝ не мо́гъ кичи́ти ра́зꙋмъ. И҆́бо ка́къ ѿ бг҃а напи́сано: ѹ҆ча́й человѣ́ка ра́зꙋмꙋ <rubric class="inline">(Ѱал. ч҃г, ст. і҃.)</rubric>: та́кожде напи́сано и҆ сїѐ: любы̀ ѿ бг҃а є҆́сть <rubric class="inline">(а҃ і҆ѡа́н. гл. д҃, ст. з҃.)</rubric>.

## Пра́вило рк҃з.

<red>Ѡ҆</red>предѣлено̀ та́кожде: а҆́ще кто̀ рече́тъ, ꙗ҆́кѡ благода́ть ѡ҆правда́нїѧ на́мъ дана̀ ра́ди тогѡ̀, дабы̀ возмо́жное къ и҆сполне́нїю по свобо́дномꙋ произволе́нїю, ѹ҆до́бнѣе и҆сполнѧ́ли мы̀ чрез̾ благода́ть, та́къ ка́къ бы и҆ не прїѧ́въ благода́ти бж҃їей, мы̀ хотѧ̀ съ неꙋдо́бствомъ, ѻ҆дна́кѡ моглѝ и҆ без̾ неѧ̀ и҆спо́лнити бж҃е́ствєнныѧ за́пѡвѣди: таковы́й да бꙋ́детъ а҆на́ѳема. И҆́бо ѡ҆ плода́хъ за́повѣдей не ре́къ гдⷭ҇ь: без̾ менѐ неꙋдо́бнѡ мо́жете твори́ти, но ре́къ: без̾ менѐ не мо́жете твори́ти ничесѡ́же <rubric class="inline">(І҆ѡа́н. гл. є҃і, ст. є҃.)</rubric>.

## Пра́вило рк҃и.

<red>Т</red>а́кожде ѡ҆предѣлено̀ ѿноси́тельнѡ и҆зрече́нїѧ свѧта́гѡ і҆ѡа́нна а҆пⷭ҇тола: а҆́ще рече́мъ, ꙗ҆́кѡ грѣха̀ не и҆́мамы, себѐ прельща́емъ, и҆ и҆́стины нѣ́сть въ на́съ <rubric class="inline">(а҃ і҆ѡа́н. гл. а҃, ст. и҃.)</rubric>. Кто̀ до́лжнымъ возмни́тъ разꙋмѣ́ти сїѐ та́кѡ, ꙗ҆́кѡ рече́тъ: смиренномꙋ́дрїѧ ра́ди не подоба́етъ глаго́лати, ꙗ҆́кѡ грѣха̀ не и҆́мамы, а҆ не ра́ди тогѡ̀, ꙗ҆́кѡ и҆́стиннѡ та́кѡ є҆́сть: то́тъ да бꙋ́детъ а҆на́ѳема. И҆́бо а҆пⷭ҇толъ продолжа́етъ и҆ прилага́етъ слѣ́дꙋющее: а҆́ще же и҆сповѣ́даемъ грѣхѝ на́шѧ, вѣ́ренъ є҆́сть и҆ пра́веденъ, да ѡ҆ста́витъ на́мъ грѣхѝ на́шѧ, и҆ ѡ҆чи́ститъ на́съ ѿ всѧ́кїѧ непра́вды <rubric class="inline">(а҃ і҆ѡа́н. гл. а҃, ст. ѳ҃.)</rubric>. Здѣ́сь весьма̀ ꙗ҆́снѡ пока́зано, что̀ сїѐ говори́тсѧ не по смиренномꙋ́дрїю то́кмѡ, но по и҆́стинѣ. И҆́бо а҆пⷭ҇толъ мо́гъ бы рещѝ: а҆́ще рече́мъ, не и҆́мамы грѣха̀, себѐ возно́симъ, и҆ смире́нїѧ нѣ́сть въ на́съ, но когда̀ ре́къ: себѐ прельща́емъ, и҆ и҆́стины нѣ́сть въ на́съ: тогда̀ ꙗ҆́снѡ показа́лъ, что̀ глаго́лющїй ѡ҆ себѣ̀, ꙗ҆́кѡ не и҆мѣ́етъ грѣха̀, не и҆́стинствꙋетъ, но лже́тъ.

## Пра́вило рк҃ѳ.

<red>Ѡ҆</red>предѣлено̀ и҆ сїѐ: а҆́ще кто̀ рече́тъ, ꙗ҆́кѡ свѧты́е, въ моли́твѣ гдⷭ҇ней, ѡ҆ста́ви на́мъ до́лги на́шѧ <rubric class="inline">(Матѳ. гл. ѕ҃, ст. в҃і.)</rubric>, не ѡ҆ себѣ̀ глаго́лютъ, поели́кꙋ и҆̀мъ ѹ҆жѐ не нꙋ́жно сїѐ проше́нїе, но ѡ҆ дрꙋги́хъ грѣ́шныхъ, находѧ́щихсѧ въ наро́дѣ и҆́хъ, и҆ ꙗ҆́кѡ не глаго́летъ ка́ждый и҆з̾ свѧты́хъ ѻ҆со́бѡ, ѡ҆ста́ви мнѣ̀ до́лги моѧ̀, но ѡ҆ста́ви на́мъ до́лги на́шѧ, та́къ что́бы сїѐ проше́нїе пра́ведника разꙋмѣ́лось ѡ҆ дрꙋги́хъ па́че, не́жели ѡ҆ не́мъ само́мъ: таковы́й да бꙋ́детъ а҆на́ѳема. Свѧ́тъ и҆ пра́веденъ бы́лъ і҆а́кѡвъ а҆пⷭ҇толъ, когда̀ ре́къ: мно́гѡ бо согрѣша́емъ всѝ <rubric class="inline">(І҆а́к. г҃, ст. в҃.)</rubric>. И҆́бо длѧ чегѡ̀ прило́жено сїѐ сло́во: всѝ, а҆́ще не ра́ди тогѡ̀, что́бы мы́сль сїѧ̀ согла́сна была̀ со ѱалмо́мъ, въ кото́ромъ чита́етсѧ: не вни́ди въ сꙋ́дъ съ рабо́мъ твои́мъ, ꙗ҆́кѡ не ѡ҆правди́тсѧ пред̾ тобо́ю всѧ́къ живы́й <rubric class="inline">(Ѱал. рм҃в, ст. в҃.)</rubric>. И҆ въ моли́твѣ премꙋ́драгѡ соломѡ́на: нѣ́сть человѣ́къ, и҆́же не согрѣшѝ <rubric class="inline">(г҃ ца́р. и҃, ст. м҃ѕ.)</rubric>: и҆ въ кни́гѣ свѧта́гѡ і҆́ѡва: въ рꙋцѣ̀ всѧ́кагѡ человѣ́ка зна́менаетъ, да позна́етъ всѧ́къ человѣ́къ не́мощь свою̀ <rubric class="inline">(І҆́ѡв. л҃з, ст. з҃.)</rubric>. Посемꙋ̀ та́кожде и҆ свѧты́й и҆ пра́ведный данїи́лъ прⷪ҇ро́къ, въ моли́твѣ, мно́жественнѡ глаго́лалъ: согрѣши́хомъ, беззако́нновахомъ <rubric class="inline">(Дан. ѳ҃, ст. є҃.)</rubric>, и҆ про́чее, что̀ ѻ҆́нъ та́мѡ смиренномꙋ́дреннѡ и҆ и҆́стиннѡ и҆сповѣ́дꙋетъ. Дабы̀ не подꙋ́мали, ка́къ нѣ́которые разꙋмѣ́ютъ, ꙗ҆́кѡ ѻ҆́нъ глаго́летъ не ѡ҆ свои́хъ, но па́че ѡ҆ грѣха́хъ люде́й свои́хъ: то ѻ҆́нъ по се́мъ ре́къ, ꙗ҆́кѡ моли́хсѧ и҆ и҆сповѣ́дахъ грѣхѝ моѧ̀, и҆ грѣхѝ люде́й мои́хъ гдⷭ҇ꙋ бг҃ꙋ моемꙋ̀ <rubric class="inline">(Дан. ѳ҃, ст. к҃.)</rubric>. Не хотѣ́лъ рещѝ, грѣхѝ на́шѧ, но ре́къ: грѣхѝ люде́й свои́хъ, и҆ грѣхѝ своѝ: поели́кꙋ прⷪ҇ро́къ ка́къ бы прови́дѣлъ, что̀ ꙗ҆́вѧтсѧ таковы́е лю́ди, хꙋ́дѡ разꙋмѣ́ющїе сїѐ.

## Пра́вило р҃л.

<red>Ѡ҆</red>предѣлено̀ и҆ сїѐ: а҆́ще кто̀ полага́етъ, ꙗ҆́кѡ са́мыѧ слова̀ моли́твы гдⷭ҇ней, въ ко́ихъ говори́мъ: ѡ҆ста́ви на́мъ до́лги на́шѧ, свѧты́ми произно́сѧтсѧ по смире́нїю, а҆ не по и҆́стинѣ: да бꙋ́детъ а҆на́ѳема. И҆́бо кто̀ потерпѣ́лъ бы молѧ́щагосѧ, кото́рый бы лга́лъ не человѣ́камъ, но самомꙋ̀ гдⷭ҇ꙋ; ѹ҆ста́ми свои́ми говори́лъ, ꙗ҆́кѡ хо́щетъ и҆мѣ́ти ѿпꙋще́нїе, се́рдцемъ же глаго́лалъ, ꙗ҆́кѡ не и҆мѣ́етъ грѣхѡ́въ, кото́рые надлежа́ло бы ѿпꙋсти́ти є҆мꙋ̀.

## Пра́вило рл҃а.

<red>З</red>а нѣ́сколькѡ лѣ́тъ пред̾ си́мъ, въ се́й цр҃кви, по́лнымъ собо́ромъ ѡ҆предѣлено̀, что́бы цр҃кви, состоѧ́щыѧ въ како́мъ либо предѣ́лѣ, пре́жде и҆зда́нїѧ зако́нѡвъ ѡ҆ донаті́стахъ содѣ́лавшыѧсѧ каѳолі́ческими, принадлежа́ли къ тѣ́мъ престо́ламъ, ко́ихъ є҆пі́скопами ѹ҆бѣждены̀ бы́ли прїѡбщи́тисѧ къ каѳолі́ческомꙋ є҆дине́нїю: а҆ по́слѣ и҆зда́нїѧ зако́нѡвъ присоедини́вшыѧсѧ принадлежа́ли къ тѣ́мъ же престо́ламъ, къ кото́рымъ принадлежа́ли бꙋ́дꙋчи на странѣ̀ дона́та. Но поели́кꙋ по́слѣ возни́кли и҆ возника́ютъ междꙋ̀ є҆пі́скопами мнѡ́гїѧ ра̑спри ѡ҆ предѣ́лахъ, ѡ҆ ко́ихъ пре́жнее ѹ҆смотре́нїе мни́тсѧ бы́ти несоверше́ннымъ: то ны́нѣ на се́мъ свѧто́мъ собо́рѣ постано́влено: а҆́ще гдѣ́ либо была̀ цр҃ковь каѳолі́ческаѧ, и҆ принадлежа́вшаѧ сторонѣ̀ дона́товой, и҆ ѻ҆нѣ̀ ѿноси́лись къ ра́знымъ престо́ламъ: то въ како́е бы вре́мѧ ни послѣ́довало, и҆лѝ послѣ́дꙋетъ та́мѡ соедине́нїе, пре́жде ли зако́нѡвъ и҆лѝ по́слѣ зако́нѡвъ, да принадлежа́тъ томꙋ̀ престо́лꙋ, кото́ромꙋ принадлежа́ла и҆здре́вле та́мѡ бы́вшаѧ каѳолі́ческаѧ цр҃ковь.

## Пра́вило рл҃в.

<red>Ѡ҆</red> то́мъ, ка́кѡ є҆пі́скопы каѳолі́ческїе, и҆ ѡ҆брати́вшїесѧ ѿ страны̀ дона́товой, раздѣлѧ́тъ междꙋ̀ собо́ю є҆па̑рхїи.

<red>Р</red>аздѣлѧ́ти та́кѡ: а҆́ще є҆пі́скопы ѿ донаті́стѡвъ ѡ҆братѧ́тсѧ къ каѳолі́ческомꙋ є҆дине́нїю, то пора́внꙋ да раздѣ́лѧтъ междꙋ̀ собо́ю предѣ́лы, находѧ́щїесѧ въ се́мъ положе́нїи, и҆мѣ́вшїе въ себѣ̀ наро́дъ тоѧ̀ и҆ дрꙋгі́ѧ страны̀: то́ є҆сть, и҆ны́ѧ мѣста̀ да предоста́вѧтсѧ семꙋ̀, а҆ дрꙋгі́ѧ дрꙋго́мꙋ є҆пі́скопꙋ, та́къ, что́бы ста́ршїй въ є҆пі́скопствѣ раздѣлѧ́лъ, а҆ мла́дшїй и҆збира́лъ. А҆́ще же слꙋчи́тсѧ бы́ти є҆ди́номꙋ мѣ́стꙋ: то да предоста́витсѧ томꙋ̀, къ кото́ромꙋ въ бо́льшей бли́зости ѡ҆ка́жетсѧ. А҆́ще же бꙋ́детъ равнѡ̀ бли́зкѡ къ ѻ҆бои́мъ престо́ламъ: то да постꙋ́питъ къ томꙋ̀, кото́раго наро́дъ и҆збере́тъ. А҆́ще слꙋчи́тсѧ, что̀ хрїстїа́не, и҆здре́вле каѳолі́ческїе, востре́бꙋютъ своего̀ є҆пі́скопа, а҆ ѡ҆брати́вшїесѧ ѿ страны̀ дона́та, своего̀: то и҆збра́нїе бо́льшимъ число́мъ, да бꙋ́детъ предпочтено̀ и҆збра́нїю ме́ньшимъ число́мъ наро́да. А҆́ще ѻ҆́бѣ страны̀ бꙋ́дꙋтъ ра́вны число́мъ и҆збира́ющихъ: то мѣ́сто да бꙋ́детъ причи́слено къ предѣ́лꙋ ста́ршагѡ є҆пі́скопа. А҆́ще ѡ҆брѧ́щꙋтсѧ мно́гїѧ мѣста̀, и҆мѣ́ющыѧ наро́дъ ѻ҆бѣ́ихъ стра́нъ, но не мо́гꙋтъ раздѣлены̀ бы́ти пора́внꙋ, поели́кꙋ число̀ тѣ́хъ мѣ́стъ не ра́вно є҆́сть: то во пе́рвыхъ ра́вныѧ число́мъ да раздѣ́лѧтсѧ, пото́мъ же съ ѡ҆ста́вшимсѧ мѣ́стомъ да бꙋ́детъ постꙋ́плено, ка́къ рече́но вы́ше, при разсꙋжде́нїи ѡ҆ є҆ди́номъ мѣ́стѣ.

## Пра́вило рл҃г.

<red>П</red>остано́влено и҆ сїѐ: а҆́ще кто̀, по́слѣ и҆зда́нїѧ зако́нѡвъ, ѡ҆брати́лъ како́е мѣ́сто къ каѳолі́ческомꙋ є҆дине́нїю, и҆ въ продолже́нїи тре́хъ лѣ́тъ и҆мѣ́лъ ѻ҆́ное въ свое́мъ вѣ́дѣнїи, и҆ никто̀ ѻ҆́нагѡ не тре́бовалъ ѿ негѡ̀: то по́слѣ да не бꙋ́детъ ѻ҆́ное ѿ негѡ̀ взыскꙋ́емо, є҆́стьли прито́мъ въ сїѐ трехлѣ́тїе сꙋществова́лъ є҆пі́скопъ, долженствꙋ́ющїй взыска́ти, и҆ молча́лъ. А҆́ще же не бы́ло є҆пі́скопа: то да не поста́витсѧ въ препѧ́тствїе и҆ска́нїю внесе́нїе сегѡ̀ мѣ́ста въ спи́сокъ прихо́дѡвъ: но когда̀ вдо́вствовавшаѧ каѳе́дра полꙋ́читъ є҆пі́скопа, да бꙋ́детъ є҆мꙋ̀ позво́лено взыска́нїе тогѡ̀ мѣ́ста въ продолже́нїи трехлѣ́тїѧ. Подо́бнымъ ѻ҆́бразомъ, а҆́ще є҆пі́скопъ ѿ страны̀ донаті́стѡвъ, ѡ҆брати́тсѧ къ каѳолі́ческой цр҃кви, спи́сокъ прихо́дѡвъ да не бꙋ́детъ є҆мꙋ̀ въ предосꙋжде́нїе до ѡ҆предѣле́ннагѡ сро́ка: но съ тогѡ̀ днѧ̀, ка́къ ѡ҆брати́лсѧ, и҆мѣ́етъ пра́во, въ продолже́нїе трехлѣ́тїѧ, и҆ска́ти мѣ́стъ є҆гѡ̀ престо́лꙋ слѣ́дꙋющихъ.

## Пра́вило рл҃д.

<red>П</red>остано́влено и҆ сїѐ: а҆́ще кото́рые є҆пі́скопы, не посре́дствомъ сꙋда̀ дрꙋги́хъ є҆пі́скопѡвъ, взыскꙋ́ютъ ѻ҆́бщєства, котѡ́рыѧ почита́ютъ принадлежа́щими своемꙋ̀ престо́лꙋ, но простира́ютъ вла́сть на люде́й, подчине́нныхъ дрꙋго́мꙋ є҆пі́скопꙋ, хотѧ́щихъ и҆лѝ не хотѧ́щихъ: таковы́е да нака́жꙋтсѧ поте́рею своегѡ̀ дѣ́ла. То́ є҆сть, а҆́ще кото́рые ѹ҆чини́ли сїѐ, и҆ а҆́ще междꙋ̀ є҆пі́скопами дѣ́ло не ко́нчилось соглаше́нїемъ, но є҆щѐ и҆мѣ́ютъ ѡ҆ не́мъ спо́ръ: то да лиши́тсѧ спо́рнагѡ мѣ́ста то́тъ, ѡ҆ ко́мъ дока́зано бꙋ́детъ, ꙗ҆́кѡ ѡ҆ста́вивъ цр҃ко́вныхъ сꙋде́й, ѹ҆чини́лъ наше́ствїе. И҆ да не льсти́тъ себѣ̀ кто́ либо тѣ́мъ, ꙗ҆́кѡ ѿ пе́рвенствꙋющагѡ є҆пі́скопа и҆мѣ́етъ гра́матꙋ ѡ҆ принѧ́тїи тогѡ̀ мѣ́ста въ своѐ вѣ́дѣнїе: но хотѧ̀ и҆мѣ́етъ гра́матꙋ, хотѧ̀ не и҆мѣ́етъ, да ѹ҆чини́тъ сноше́нїе съ и҆мѣ́ющимъ ѻ҆́ное мѣ́сто въ свое́мъ вѣ́дѣнїи, и҆ ѿ негѡ̀ да полꙋ́читъ гра́матꙋ, дабы̀ ꙗ҆́вно бы́ло, что̀ ми́рнѡ ѹ҆де́рживаетъ за собо́ю цр҃ковь є҆мꙋ̀ слѣ́дꙋющꙋю. А҆́ще же и҆ то́тъ ꙗ҆ви́тъ нѣ́кое притѧза́нїе: то и҆ сїѐ да бꙋ́детъ разрѣшено̀ є҆пі́скопами сꙋ́дѧщими, кото́рыхъ и҆лѝ пе́рвенствꙋющїй и҆̀мъ назна́читъ, и҆лѝ са́ми по согла́сїю и҆зберꙋ́тъ и҆з̾ сосѣ́днихъ є҆пі́скопѡвъ.

## Пра́вило рл҃є.

<red>П</red>остано́влено и҆ сїѐ: а҆́ще нѣ́которые небрегꙋ́тъ ѡ҆ прїѡбрѣ́тенїи каѳолі́ческомꙋ є҆дине́нїю мѣ́стъ принадлежа́щихъ къ престо́лꙋ и҆́хъ: да ѡ҆блича́ютсѧ ѿ сосѣ́днихъ тща́тельныхъ є҆пі́скопѡвъ, дабы̀ не ѿлага́ли сегѡ̀ дѣ́ла. Тогѡ̀ ра́ди, а҆́ще въ продолже́нїи шестимѣ́сѧчнагѡ сро́ка, ѿ днѧ̀ совѣща́нїѧ ѡ҆ се́мъ, ничегѡ̀ не сдѣ́лаютъ: то по́слѣ сегѡ̀ мѣ́ста тѣ̀ да предоста́вѧтсѧ могꙋ́щемꙋ прїѡбрѣстѝ ѻ҆́ныѧ. Впро́чемъ, а҆́ще то́тъ, кото́ромꙋ ѻ҆́ныѧ мѣста̀ показꙋ́ютсѧ принадлежа́щими, за поле́зное признава́лъ не дѣ́йствовати, по нѣ́коемꙋ смотрѣ́нїю, потомꙋ̀, что̀ сїѐ предпочлѝ є҆ретїкѝ, дабы̀ ѻ҆́нъ мо́гъ прїѧ́ти и҆̀хъ въ каѳолі́ческꙋю цр҃ковь без̾ смѧте́нїѧ наро́днагѡ, а҆ междꙋ̀ тѣ́мъ дрꙋги́мъ предꙋпреждено̀ є҆гѡ̀ дѣ́йствованїе, ѹ҆потребле́нїемъ кото́рагѡ ра́нѣе, ѻ҆́нъ бо́лѣе ѡ҆ѕло́билъ бы є҆ретїкѡ́въ: то, по разсмотрѣ́нїи сегѡ̀ сꙋ́дѧщими є҆пі́скопами, мѣста̀ тѣ̀ да бꙋ́дꙋтъ возвращены̀ престо́лꙋ є҆гѡ̀. Когда̀ сꙋ́дѧщымъ є҆пі́скопамъ надлежи́тъ бы́ти и҆з̾ ра́зныхъ ѻ҆́бластей: тогда̀ сꙋде́й назна́читъ то́тъ пе́рвенствꙋющїй є҆пі́скопъ, въ ѻ҆́бласти кото́рагѡ нахо́дитсѧ мѣ́сто подлежа́щее спо́рꙋ. А҆́ще же по ѻ҆́бщемꙋ согла́сїю и҆збира́ти бꙋ́дꙋтъ сꙋде́й и҆з̾ сосѣ́днихъ є҆пі́скопѡвъ: то и҆лѝ є҆ди́нъ да бꙋ́детъ и҆́збранъ, и҆лѝ трѝ. И҆ а҆́ще трѝ бꙋ́дꙋтъ и҆́збраны и҆ при́знаны: то, да покорѧ́тсѧ рѣше́нїю и҆лѝ всѣ́хъ, и҆лѝ двои́хъ.

## Пра́вило рл҃ѕ.

<red>Ѿ</red> сꙋде́й же, по ѻ҆́бщемꙋ согла́сїю и҆́збранныхъ, да не бꙋ́детъ позво́лено преноси́ти дѣ́ло въ вы́сшїй сꙋ́дъ. А҆ ѡ҆ ко́мъ до́знано бꙋ́детъ, ꙗ҆́кѡ по ѹ҆по́рствꙋ не хо́щетъ повинова́тисѧ сꙋдїѧ́мъ: ѡ҆ то́мъ ѹ҆вѣ́давъ є҆пі́скопъ пе́рвагѡ престо́ла, дае́тъ гра́матꙋ, да никто̀ и҆з̾ є҆пі́скопѡвъ не прїе́млетъ є҆гѡ̀ въ ѡ҆бще́нїе, доко́лѣ не покори́тсѧ.

## Пра́вило рл҃з.

<red>А҆́</red>ще є҆пі́скопъ нерадѣ́ти бꙋ́детъ ѡ҆ возвраще́нїи ѿ є҆ретїкѡ́въ принадлежа́щагѡ цр҃кви по спи́скамъ, и҆лѝ са́мыхъ каѳе́дръ: то да ѹ҆вѣща́ютъ є҆го̀ сосѣ́днїе тща́тельные є҆пі́скопы, и҆ да пока́жꙋтъ є҆мꙋ̀ є҆гѡ̀ небреже́нїе, дабы̀ не и҆мѣ́ти є҆мꙋ̀ и҆звине́нїѧ. А҆́ще же въ тече́нїи шестѝ мѣ́сѧцѡвъ, ѿ днѧ̀ ѹ҆вѣща́нїѧ, пребыва́ѧ въ то́й же є҆па́рхїи не воз̾имѣ́етъ попече́нїѧ ѡ҆ долженствꙋ́ющихъ возврати́тисѧ къ каѳолі́ческомꙋ є҆дине́нїю: съ таковы́мъ да не соѡбща́ютсѧ, доко́лѣ не и҆спо́лнитъ тогѡ̀. А҆́ще же не прїи́детъ въ ѻ҆́ныѧ мѣста̀ содѣ́йствователь (Свѣ́тскїй нача́льникъ, долженствꙋ́ющїй содѣ́йствовати є҆пі́скопꙋ, дабы̀ є҆ретїкѝ не ѹ҆клонѧ́лись, бы́въ призыва́емы длѧ ѹ҆вѣща́нїѧ и҆лѝ ѿвѣ́та.): то є҆пі́скопꙋ да не поста́витсѧ въ винꙋ̀ недѣ́йствованїе.

## Пра́вило рл҃и.

<red>А҆́</red>ще же дока́зано бꙋ́детъ, ꙗ҆́кѡ таковы́й ло́жнѡ показа́лъ ѡ҆ ѡ҆бще́нїи ѻ҆́ныхъ, то́ є҆сть донаті́стѡвъ, говорѧ̀, что̀ ѻ҆нѝ пристꙋпи́ли къ ѡ҆бще́нїю, тогда̀ ка́къ до́знано, что̀ ѻ҆нѝ не пристꙋпа́ли, и҆ ѻ҆́нъ зна́лъ ѡ҆ се́мъ: таковы́й да лиши́тсѧ и҆ є҆пі́скопства.

## Пра́вило рл҃ѳ.

<red>П</red>остано́влено и҆ сїѐ: а҆́ще пресвѵ́теры, дїа́коны, и҆ про́чїе ни́зшїе и҆з̾ кли́ра, по и҆мѣ́ющымсѧ ѹ҆ ни́хъ дѣла́мъ, не дово́льны рѣше́нїемъ свои́хъ є҆пі́скопѡвъ: то сосѣ́днїе є҆пі́скопы да слꙋ́шаютъ и҆́хъ, и҆ прекослѡ́вїѧ и҆́хъ да разрѣша́ютъ и҆́збранные и҆́ми, по согла́сїю со́бственныхъ и҆́хъ є҆пі́скопѡвъ. А҆́ще же и҆ ѿ ни́хъ восхотѧ́тъ пренестѝ дѣ́ло въ вы́сшїй сꙋ́дъ: то да прено́сѧтъ то́кмѡ въ а҆фрїка́нскїе собо́ры, и҆лѝ къ пе́рвенствꙋющымъ є҆пі́скопамъ свои́хъ ѻ҆́бластей. А҆ жела́ющїй пренестѝ дѣ́ло за мо́ре (въ ри́мъ.), никѣ́мъ въ а҆́фрїкѣ да не прїе́млетсѧ въ ѡ҆бще́нїе.

## Пра́вило р҃м.

<red>П</red>остано́влено и҆ сїѐ: а҆́ще кто̀ и҆з̾ є҆пі́скопѡвъ по нꙋ́ждѣ, въ ѻ҆па́сности ѹ҆грожа́ющей цѣломꙋ́дрїю дѣ́вы, когда̀ є҆́сть подозрѣ́нїе и҆лѝ ѡ҆ люби́телѣ си́льномъ, и҆лѝ ѡ҆ како́мъ либо похити́телѣ, и҆лѝ когда̀ ѻ҆на̀ ѡ҆щꙋща́етъ себѧ̀ въ сокрꙋше́нїи ѿ нѣ́кїѧ ѻ҆па́сности смертоно́сныѧ, по проше́нїю роди́телей є҆ѧ̀, и҆лѝ и҆мѣ́ющихъ попече́нїе ѡ҆ не́й, покро́етъ и҆лѝ покры́лъ є҆ѐ ѡ҆дѣѧ́нїемъ посвѧще́нныхъ бг҃ꙋ, пре́жде два́десѧти пѧтѝ лѣ́тъ во́зраста, дабы̀ не ѹ҆мерла̀ без̾ и҆́ноческагѡ ѻ҆́браза: такова́го ничемꙋ̀ да не подве́ргнетъ собо́рное постановле́нїе, кото́рымъ ѡ҆предѣлѧ́етсѧ сїѐ число̀ лѣ́тъ длѧ покрове́нїѧ.

## Пра́вило рм҃а.

<red>Ѹ҆</red>го́дно всемꙋ̀ собо́рꙋ, ра́ди тогѡ̀, что́бы не бы́ли до́лгѡ ѹ҆де́рживаемы всѣ̀ є҆пі́скопы сше́дшїесѧ на собо́ръ, и҆збра́ти по трѝ сꙋдїѝ ѿ ка́ждыѧ ѻ҆́бласти.

## Пра́вило рм҃в.

<red>П</red>о ѡ҆конча́нїи нѣ́которыхъ дѣ́лъ, когда̀ на продолже́нїе засѣда́нїй, длѧ ѡ҆конча́нїѧ про́чихъ дѣ́лъ, мно́гїе є҆пі́скопы сѣ́товали, и҆ не моглѝ сегѡ̀ понестѝ, поспѣша́ѧ къ свои́мъ цр҃квамъ, ѹ҆го́дно бы́ло всемꙋ̀ собо́рꙋ, да и҆зберꙋ́тсѧ и҆з̾ числа̀ всѣ́хъ, ѿ ка́ждыѧ ѻ҆́бласти, долженствꙋ́ющїе пребы́ти, ра́ди ѡ҆конча́нїѧ про́чихъ дѣ́лъ: и҆ сїѐ и҆спо́лнено.

## Пра́вило рм҃г.

<red>П</red>оложено̀ всѣ́ми: поели́кꙋ въ пре́жнихъ постановле́нїѧхъ собо́рѡвъ є҆́сть ѡ҆предѣлє́нїѧ ѡ҆ ли́цахъ, ѿ кото́рыхъ не до́лжно прїима́ти доно́сѡвъ, на состоѧ́щихъ въ кли́рѣ. но не ѡ҆зна́чено съ то́чностїю ѿ каки́хъ ли́цъ не до́лжно прїима́ти ѻ҆́ныхъ: тогѡ̀ ра́ди ѡ҆предѣлѧ́емъ, ꙗ҆́кѡ пра́веднѡ не прїе́млетсѧ доно́съ ѿ тогѡ̀, кто̀ бы́въ ѿлꙋче́нъ ѿ ѡ҆бще́нїѧ, є҆щѐ ѡ҆стае́тсѧ въ се́мъ ѿлꙋче́нїи, кли́рїкъ ли є҆́сть, и҆лѝ мїрѧни́нъ, хотѧ́щїй доноси́ти.

## Пра́вило рм҃д.

<red>П</red>оложено̀ и҆ сїѐ: не прїима́ти доно́сѡвъ ѿ всѣ́хъ рабѡ́въ, ѿ ѿпꙋ́щенникѡвъ тѣ́хъ са́мыхъ, на кото́рыхъ доноси́ти хотѧ́тъ, и҆ ѿ всѣ́хъ, кото́рыхъ гражда́нскїе зако́ны не допꙋска́ютъ къ доно́самъ ѡ҆ престꙋпле́нїѧхъ: та́кожде ѿ всѣ́хъ, на ко́ихъ лежи́тъ пѧтно̀ безче́стїѧ, то́ є҆сть, ѿ позо́рищныхъ и҆ ѿ ли́цъ, къ сра́мнымъ дѣла́мъ прикоснове́нныхъ: та́кожде ѿ є҆ретїкѡ́въ, и҆лѝ є҆́ллинѡвъ, и҆лѝ і҆ꙋде́євъ: впро́чемъ ѹ҆ всѣ́хъ, ѿ кото́рыхъ не допꙋска́етсѧ таково́е ѡ҆бвине́нїе, да не ѿе́млетсѧ свобо́да приноси́ти жа́лѡбы по свои́мъ дѣла́мъ.

## Пра́вило рм҃є.

<red>П</red>остано́влено и҆ сїѐ: когда̀ на состоѧ́щихъ въ кли́рѣ, доноси́тели представлѧ́ютъ мнѡ́гїѧ ѡ҆бвинє́нїѧ, и҆ ѻ҆дно̀ и҆з̾ ни́хъ, ѡ҆ кото́ромъ во пе́рвыхъ происходи́ло и҆зслѣ́дованїе, не могло̀ бы́ти дока́зано: по́слѣ сегѡ̀, про́чыѧ ѡ҆бвинє́нїѧ да не прїе́млютсѧ.

## Пра́вило рм҃ѕ.

<red>С</red>видѣ́телей же къ свидѣ́тельствꙋ не прїима́ти тѣ́хъ, ѿ кото́рыхъ положено̀ не прїима́ти доно́сѡвъ: та́кожде и҆ тѣ́хъ, кото́рыхъ са́мъ доноси́тель предста́витъ и҆з̾ своегѡ̀ до́ма. Свидѣ́тельство и҆мѣ́ющагѡ ме́нѣе четырена́десѧти лѣ́тъ во́зраста да не прїе́млетсѧ.

## Пра́вило рм҃з.

<red>П</red>остано́влено и҆ сїѐ: а҆́ще є҆пі́скопъ глаго́летъ, ꙗ҆́кѡ нѣ́кто є҆мꙋ̀ ѻ҆дномꙋ̀ и҆сповѣ́далъ своѐ престꙋпле́нїе, а҆ то́тъ не признае́тсѧ: то є҆пі́скопъ да не ѡ҆браща́етъ себѣ̀ въ ѻ҆би́дꙋ тогѡ̀, что̀ не полага́ютсѧ въ се́мъ на него̀ є҆ди́наго. А҆́ще же рече́тъ, ꙗ҆́кѡ по возмꙋще́нїи со́вѣсти своеѧ̀, не хо́щетъ и҆мѣ́ти ѻ҆бще́нїѧ съ непризнаю́щимсѧ: то, доко́лѣ ѿлꙋче́ннагѡ по семꙋ̀ слꙋ́чаю не прїе́млетъ въ ѻ҆бще́нїе сво́й є҆пі́скопъ, дото́лѣ сегѡ̀ є҆пі́скопа да не прїе́млютъ въ ѻ҆бще́нїе про́чїе є҆пі́скопы: да тѣ́мъ па́че блюде́тсѧ є҆пі́скопъ, да не глаго́летъ ѡ҆ ко́мъ либо, чегѡ̀ пред̾ дрꙋги́ми не мо́жетъ ѹ҆тверди́ти доказа́тельствами.
