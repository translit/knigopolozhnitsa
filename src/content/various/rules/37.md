---
title: "Тогѡ́ же къ подчине́ннымъ є҆мꙋ́ є҆пі́скопамъ"
navigation:
  key: various-rules-37
  title: "Тогѡ́ же къ подчине́ннымъ є҆мꙋ́ є҆пі́скопамъ"
  parent: various-rules
  order: 37
type: "various"
---

# Тогѡ́ же къ подчине́ннымъ є҆мꙋ́ є҆пі́скопамъ

## Пра́вило ч҃.

<red>Н</red>елѣ́пость дѣ́ла, ѡ҆ ко́емъ пишꙋ̀, содѣ́лавшись воѻбщѐ предме́томъ подозрѣ́нїй и҆ молвы̀, и҆спо́лнила печа́лїю мою̀ дꙋ́шꙋ: впро́чемъ ѻ҆но̀ мнѣ̀ предста́вилось невѣроѧ́тнымъ. И҆ та́къ сїѐ писа́нїе ѡ҆б̾ ѻ҆́номъ, пови́нный да прїи́метъ, ꙗ҆́кѡ врачевство̀, непови́нный ꙗ҆́кѡ предостереже́нїе, а҆ равнодꙋ́шный къ добрꙋ̀ и҆ ѕлꙋ̀, что̀ въ ва́съ ѡ҆брѣстѝ ꙗ҆́ не жела́лъ бы, ꙗ҆́кѡ свидѣ́тельство про́тивъ негѡ̀. Что́ же є҆́сть, ѡ҆ че́мъ глаго́лю; Сказꙋ́ютъ нѣ́кїе, ꙗ҆́кѡ нѣ́которые и҆з̾ ва́съ ѿ рꙋкополага́емыхъ и҆́ми берꙋ́тъ дє́ньги, и҆ прикрыва́ютъ то̀ и҆́менемъ благоче́стїѧ, что̀ є҆щѐ хꙋ́же. И҆́бо а҆́ще кто̀ дѣ́лаетъ ѕло̀, под̾ прикры́тїемъ добра̀, таковы́й досто́инъ сꙋгꙋ́багѡ наказа́нїѧ: и҆ за то̀, ꙗ҆́кѡ твори́тъ недо́брое, и҆ за то̀, ꙗ҆́кѡ ѹ҆потреблѧ́етъ до́брое, да та́кѡ рече́мъ, споспѣ́шникомъ себѣ̀ къ соверше́нїю грѣха̀. А҆́ще та́кѡ є҆́сть сїѐ: да не бꙋ́детъ ѿны́нѣ, но да и҆спра́витсѧ. И҆́бо взе́млющемꙋ сребро̀ неѡбходи́мѡ до́лжно рещѝ то̀, что̀ рече́но а҆по́столами хотѣ́вшемꙋ да́ти ѻ҆́ное, да кꙋ́питъ преподаѧ́нїе ст҃а́гѡ дх҃а: сребро̀ твоѐ съ тобо́ю да бꙋ́детъ въ поги́бель <rubric class="inline">(Дѣѧ́н. гл. и҃, ст. к҃.)</rubric>. И҆́бо ме́нѣе грѣши́тъ хотѧ́щїй, по неразꙋ́мїю, кꙋпи́ти да́ръ бж҃їй, не́жели продаю́щїй є҆го̀, потомꙋ̀ что̀ сїѐ є҆́сть прода́жа: и҆ а҆́ще полꙋче́нное тꙋ́не продае́шь, ка́къ бы про́данный сатанѣ̀, то ѿи́метсѧ ѹ҆ тебѧ̀ дарова́нїе. И҆́бо ты̀ корче́мство вво́дишь въ дꙋхо́вныѧ дѣла̀ и҆ въ цр҃ковь, въ кото́рой на́мъ ввѣ́рено тѣ́ло и҆ кро́вь хрⷭ҇то́ва. Не подоба́етъ си̑мъ та́кѡ быва́ти. Въ че́мъ же состои́тъ ѹ҆хищре́нїе, сказꙋ́ю. Мнѧ́тъ, ꙗ҆́кѡ не согрѣша́ютъ, когда̀ берꙋ́тъ не при рꙋкоположе́нїи, а҆ по́слѣ: взѧ́ти же, когда̀ бы то̀ ни бы́ло, є҆́сть взѧ́ти. И҆ та́къ молю̀, ѡ҆ста́вите се́й дохо́дъ, и҆лѝ па́че се́й вхо́дъ въ гее́ннꙋ, и҆ не дѣ́лайте себѧ̀ недосто́йными соверша́ти свѧщє́нныѧ та̑инства, ѡ҆сквернѧ́ѧ рꙋ́ки своѝ таковы́мъ лихоима́нїемъ. Прости́те же мнѣ̀, ꙗ҆́кѡ пе́рвѣе а҆́ки не вѣ́ривъ, пото́мъ же, а҆́ки повѣ́ривъ, ѹ҆грожа́ю. А҆́ще кто̀ по́слѣ сегѡ̀ моегѡ̀ посла́нїѧ что́ либо таково́е содѣ́лаетъ: да ѿстꙋ́питъ ѿ здѣ́шнихъ ѻ҆лтаре́й, и҆ пꙋ́сть и҆́щетъ, гдѣ̀ бы мо́гъ ѻ҆́нъ покꙋпа́ти и҆ продава́ти да́ръ бж҃їй. И҆́бо мы̀ и҆ цр҃кви бж҃їи такова́гѡ ѻ҆бы́чаѧ не и҆мѣ́емъ <rubric class="inline">(а҃ кор. гл. а҃і, ст. ѕ҃і.)</rubric>. Є҆ди́ное же присовокꙋпи́въ преста́нꙋ. Сїѐ быва́етъ и҆з̾ сребролю́бїѧ: сребролю́бїе же є҆́сть ко́рень всѣ́хъ ѕѡ́лъ <rubric class="inline">(а҃ тїм. гл. ѕ҃, ст. і҃.)</rubric>, и҆ нарица́етсѧ і҆дѡлослꙋже́нїемъ <rubric class="inline">(Колос. гл. г҃, ст. є҃.)</rubric>. И҆ та́къ не предпочита́йте і҆́дѡлѡвъ хрⷭ҇тꙋ̀ за ма́лое сребро̀, нижѐ па́ки і҆ꙋ́дѣ подража́йте, за лихоима́нїе втори́чнѡ предава́ѧ є҆ди́ножды распѧ́таго за на́съ: и҆́бо и҆ се́ла и҆ рꙋ́ки взе́млющихъ таковы́е плоды̀, нарекꙋ́тсѧ а҆келдама̀.
