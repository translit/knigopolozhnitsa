---
title: "Свѧта́гѡ григо́рїѧ бг҃осло́ва ѡ҆ то́мъ, какі́ѧ подоба́етъ чита́ти кни̑ги ве́тхагѡ и҆ но́вагѡ завѣ́та"
navigation:
  key: various-rules-41
  title: "Свѧта́гѡ григо́рїѧ бг҃осло́ва ѡ҆ то́мъ, какі́ѧ подоба́етъ чита́ти кни̑ги ве́тхагѡ и҆ но́вагѡ завѣ́та"
  parent: various-rules
  order: 41
type: "various"
---

# Свѧта́гѡ григо́рїѧ бг҃осло́ва ѡ҆ то́мъ, какі́ѧ подоба́етъ чита́ти кни̑ги ве́тхагѡ и҆ но́вагѡ завѣ́та

<red>Д</red>абы̀ не прельще́нъ бы́лъ ѹ҆́мъ тво́й чꙋ́ждыми кни́гами, и҆́бо ѡ҆брѣта́ютсѧ мнѡ́гїѧ подлѡ́жныѧ писа̑нїѧ, не пра́вѡ надпи̑санныѧ: то прїимѝ, возлю́бленный, сїѐ моѐ вѣ́рное и҆зчисле́нїе. І҆сторі́ческихъ кни́гъ древнѣ́йшїѧ є҆вре́йскїѧ премꙋ́дрости, всѣ́хъ двана́десѧть. Пе́рваѧ бытїѐ, пото́мъ и҆схо́дъ, леѵі́тъ, пото́мъ чи̑сла, пото́мъ второзако́нїе: пото́мъ і҆исꙋ́съ и҆ сꙋдїѝ: ѻ҆сма́ѧ рꙋ́ѳь. Девѧ́таѧ и҆ десѧ́таѧ кни́ги, дѣѧ̑нїѧ ца́рствъ, паралїпоме́нѡнъ, и҆ послѣ́днею и҆мѣ́ешь є҆́здрꙋ. Стїхотво́рныхъ кни́гъ пѧ́ть: пе́рваѧ і҆́ѡва, пото́мъ даві́да, да́лѣе трѝ соломѡ́новы: є҆кклисїа́стъ, пѣ́снь пѣ́сней и҆ при̑тчи. Та́кожде пѧ́ть кни́гъ дх҃а проро́ческагѡ. Во є҆ди́нꙋ кни́гꙋ совокꙋплѧ́ютсѧ сїѝ двана́десѧть: ѡ҆сі́а, а҆мѡ́съ и҆ тре́тїй мїхе́й, пото́мъ і҆ѡи́ль, пото́мъ і҆ѡ́на, а҆вді́й, наꙋ́мъ, а҆ввакꙋ́мъ, софо́нїа, а҆гге́й, да́лѣе заха́рїа и҆ малахі́а. Сѐ є҆ди́на кни́га, втора́ѧ же и҆са́їи: пото́мъ і҆еремі́а при́званный ѿ младе́нчества: пото́мъ і҆езекі́иль и҆ данїи́лова благода́ть. Предложи́лъ ꙗ҆́ два́десѧть двѣ̀ кни́ги ве́тхагѡ завѣ́та, є҆вре́йскимъ бꙋ́квамъ равночи́слєнныѧ. По́слѣ сегѡ̀ счислѧ́й кни̑ги и҆ но́вагѡ та́инства. Матѳе́й писа́лъ ѡ҆ чꙋдеса́хъ хрⷭ҇то́выхъ длѧ є҆вре́євъ, а҆ ма́ркъ длѧ і҆та́лїи, лꙋка̀ длѧ а҆ха́їи. Длѧ всѣ́хъ же і҆ѡа́ннъ, вели́кїй проповѣ́дникъ и҆ небоше́ствователь. Пото́мъ слѣ́дꙋютъ дѣѧ̑нїѧ мꙋ́дрыхъ а҆по́столѡвъ, четырена́десѧть посла́нїй па́ѵла. Се́дмь собо́рныхъ, и҆з̾ ко́ихъ є҆ди́но і҆а́кѡва, два̀ петро́вы, да́лѣе трѝ і҆ѡа́нновы, седмо́е же є҆́сть і҆ꙋ́дино. та́кѡ и҆мѣ́ешь всѐ. А҆́ще же какі́ѧ сꙋ́ть све́рхъ си́хъ, не принадлежа́тъ къ при́знаннымъ.
