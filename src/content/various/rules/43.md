---
title: "Канонї́ческие ѡтвѣ́ты свѧтѣ́йшагѡ тїмоѳе́а є҆пі́скопа а҆леѯандрі́йскагѡ, є҆ди́нагѡ ѿ ста́ пѧти́десѧти ѻ҆тцє́въ бы́вшихъ на кѡнстантїнопо́льскомъ собо́рѣ"
navigation:
  key: various-rules-43
  title: "Канонї́ческие ѡтвѣ́ты свѧтѣ́йшагѡ тїмоѳе́а є҆пі́скопа а҆леѯандрі́йскагѡ, є҆ди́нагѡ ѿ ста́ пѧти́десѧти ѻ҆тцє́въ бы́вшихъ на кѡнстантїнопо́льскомъ собо́рѣ"
  parent: various-rules
  order: 43
type: "various"
---

# Канонї́ческие ѡтвѣ́ты свѧтѣ́йшагѡ тїмоѳе́а є҆пі́скопа а҆леѯандрі́йскагѡ, є҆ди́нагѡ ѿ ста́ пѧти́десѧти ѻ҆тцє́въ бы́вшихъ на кѡнстантїнопо́льскомъ собо́рѣ

<rubric>Вопро́съ а҃.</rubric>

<red>А҆́</red>ще ѡ҆глаше́нное ѻ҆троча̀, лѣ́тъ седмѝ, и҆лѝ совершеннолѣ́тнїй человѣ́къ, ѹ҆лꙋчи́тъ вре́мѧ бы́ти при соверше́нїи лїтꙋргі́и, и҆ по невѣ́дѣнїю прїѡбщи́тсѧ: то ка́къ до́лжно постꙋпи́ти съ таковы́мъ;

<rubric>Ѡтвѣ́тъ.</rubric>

<red>Д</red>о́лжно просвѣти́ти є҆го̀ креще́нїемъ: и҆́бо призва́нъ ѿ бг҃а.

<rubric>Вопро́съ в҃.</rubric>

<red>А҆́</red>ще ѡ҆глаше́нный бꙋ́детъ бѣснꙋ́емый, и҆ восхо́щетъ са́мъ, и҆лѝ при́сные є҆гѡ̀, да прїи́метъ свѧто́е креще́нїе: то до́лженъ ли прїѧ́ти, и҆лѝ нѣ́тъ, и҆ наипа́че а҆́ще бꙋ́детъ близ̾ сме́рти;

<rubric>Ѡтвѣ́тъ.</rubric>

<red>К</red>огда̀ бѣснꙋ́емый не ѡ҆чи́стилсѧ є҆щѐ ѿ дꙋ́ха нечи́стагѡ, то не мо́жетъ прїѧ́ти свѧто́е креще́нїе: но, при и҆схо́дѣ ѿ сеѧ̀ жи́зни, креща́етсѧ.

<rubric>Вопро́съ г҃.</rubric>

<red>А҆́</red>ще кто̀ вѣ́рный ѡ҆держи́мъ бѣ́сомъ: до́лженъ ли прїѡбща́тисѧ свѧты́хъ та̑инъ, и҆лѝ нѣ́тъ;

<rubric>Ѡтвѣ́тъ.</rubric>

<red>А҆́</red>ще не нарꙋша́етъ та́йны, нижѐ хꙋ́литъ и҆ны́мъ каки́мъ либо ѻ҆́бразомъ: то да причаща́етсѧ, но не ка́ждый де́нь: дово́льно длѧ негѡ̀ то́кмѡ по времена́мъ.

<rubric>Вопро́съ д҃.</rubric>

<red>А҆́</red>ще кто̀ и҆з̾ ѡ҆глаше́нныхъ, находѧ́сь въ болѣ́зни, лиши́тсѧ здра́вагѡ ѹ҆ма̀, и҆ не мо́жетъ са́мъ произнестѝ и҆сповѣ́данїе вѣ́ры, при́сные же є҆гѡ̀ проси́ти бꙋ́дꙋтъ, да прїи́метъ свѧто́е креще́нїе, доко́лѣ жи́въ: до́лженъ ли прїѧ́ти, и҆лѝ нѣ́тъ;

<rubric>Ѡтвѣ́тъ.</rubric>

<red>Д</red>о́лженъ прїѧ́ти креще́нїе, а҆́ще не и҆скꙋша́етсѧ ѿ дꙋ́ха нечи́стагѡ.

<rubric>Вопро́съ є҃.</rubric>

<red>А҆́</red>ще жена̀ пребꙋ́детъ но́щїю со свои́мъ мꙋ́жемъ, и҆лѝ мꙋ́жъ съ жено́ю свое́ю, и҆ на ѹ҆́тро бꙋ́детъ свѧщеннослꙋже́нїе: то должны́ ли ѻ҆нѝ причасти́тисѧ, и҆лѝ нѣ́тъ;

<rubric>Ѡтвѣ́тъ.</rubric>

<red>Н</red>е должны̀. Поели́кꙋ а҆по́столъ глаго́летъ: не лиша́йте себѐ дрꙋ́гъ дрꙋ́га, то́чїю по согла́сїю до вре́мени, да пребыва́ете въ моли́твѣ, и҆ па́ки вкꙋ́пѣ собира́йтесѧ, да не и҆скꙋша́етъ ва́съ сатана̀ невоздержа́нїемъ ва́шимъ <rubric class="inline">(а҃ кор. гл. з҃, ст. є҃.)</rubric>.

<rubric>Вопро́съ ѕ҃.</rubric>

<red>А҆́</red>ще жена̀ ѡ҆глаше́ннаѧ вписа́ла и҆́мѧ своѐ ко креще́нїю, а҆ ко дню̀ креще́нїѧ приключи́тсѧ є҆́й ѻ҆бы́чное жена́мъ: то до́лжно ли таковꙋ́ю крести́ти въ то́тъ де́нь, и҆лѝ ѿложи́ти, и҆ на ско́лькѡ вре́мени ѿложи́ти;

<rubric>Ѡтвѣ́тъ.</rubric>

<red>Д</red>о́лжно ѿложи́ти, доко́лѣ ѡ҆чи́ститсѧ.

<rubric>Вопро́съ з҃.</rubric>

<red>А҆́</red>ще жена̀ ѹ҆смо́тритъ приключи́вшеесѧ є҆́й ѻ҆бы́чное жена́мъ: должна́ ли ѻ҆на̀ въ то́тъ де́нь пристꙋпи́ти къ свѧты́мъ та́йнамъ, и҆лѝ нѣ́тъ;

<rubric>Ѡтвѣ́тъ.</rubric>

<red>Н</red>е должна̀, доко́лѣ не ѡ҆чи́ститсѧ.

<rubric>Вопро́съ и҃.</rubric>

<red>А҆́</red>ще жена̀ роди́тъ пред̾ свѧто́ю па́схою, то́ є҆сть на вели́кой седми́цѣ: должна̀ ли пости́тисѧ и҆ не пи́ти вїна̀, и҆лѝ разрѣша́етсѧ ѻ҆на̀ ѿ поста̀ и҆ ѿ запреще́нїѧ пи́ти вїно̀ ра́ди тогѡ̀, ꙗ҆́кѡ родила̀;

<rubric>Ѡтвѣ́тъ.</rubric>

<red>П</red>о́стъ ѹ҆стано́вленъ длѧ ѹ҆смире́нїѧ на́шегѡ тѣ́ла. И҆ та́къ, когда̀ тѣ́ло нахо́дитсѧ въ смире́нїи и҆ въ не́мощи: то должна̀ ѻ҆на̀ принима́ти пи́щꙋ и҆ питїѐ, ка́къ хо́щетъ и҆ понестѝ мо́жетъ.

<rubric>Вопро́съ ѳ҃.</rubric>

<red>Д</red>о́лженъ ли свѧщеннослꙋжи́тель моли́тисѧ въ присꙋ́тствїи а҆рїа́нъ и҆лѝ дрꙋги́хъ є҆ретїкѡ́въ; и҆лѝ бꙋ́детъ ли то ни ма́лѡ не во вре́дъ є҆мꙋ̀, когда̀ при ни́хъ соверша́етъ ѻ҆́нъ свою̀ моли́твꙋ и҆лѝ свѧщеннодѣ́йствїе;

<rubric>Ѡтвѣ́тъ.</rubric>

<red>В</red>ъ бж҃е́ственной лїтꙋргі́и дїа́конъ пред̾ вре́менемъ цѣлова́нїѧ возглаша́етъ: не прїе́млемые ко ѻ҆бще́нїю и҆зыди́те. Посемꙋ̀ таковы́е не должны̀ присꙋ́тствовати, а҆́ще не ѡ҆бѣща́ютсѧ пока́ѧтисѧ и҆ ѡ҆ста́вити є҆́ресь.

<rubric>Вопро́съ і҃.</rubric>

<red>А҆́</red>ще кто̀ бо́ленъ и҆ ѿ си́льныѧ болѣ́зни соверше́ннѡ и҆стоще́нъ, и҆ приближа́етсѧ свѧта́ѧ па́сха: непремѣ́ннѡ ли до́лженъ таковы́й пости́тисѧ, и҆лѝ по причи́нѣ си́льнагѡ и҆знеможе́нїѧ є҆гѡ̀, свѧщеннослꙋжи́тель разрѣши́тъ є҆мꙋ̀ ѹ҆потреблѧ́ти, что̀ мо́жетъ, и҆лѝ и҆ є҆ле́й и҆ вїно̀;

<rubric>Ѡтвѣ́тъ.</rubric>

<red>Д</red>о́лжно разрѣша́ти больно́мꙋ прїима́ти пи́щꙋ и҆ питїѐ, смотрѧ̀ потомꙋ̀, что̀ мо́жетъ ѻ҆́нъ понестѝ. И҆́бо совсѣ́мъ и҆стоще́нномꙋ ѹ҆потреблѧ́ти є҆ле́й, є҆́сть дѣ́ло пра́вое.

<rubric>Вопро́съ а҃і.</rubric>

<red>А҆́</red>ще кто̀ зва́ти бꙋ́детъ свѧщеннослꙋжи́телѧ на сочета́нїе бра́ка, и҆ се́й ѹ҆слы́шитъ, ꙗ҆́кѡ бра́къ се́й є҆́сть незако́нный, и҆лѝ кровосмѣше́нїе, на примѣ́ръ, ꙗ҆́кѡ и҆мѣ́ющаѧ сочета́тисѧ є҆́сть сестра̀ ѹ҆ме́ршїѧ жены̀: то до́лженъ ли свѧщеннослꙋжи́тель послꙋ́шати таковы́хъ, и҆лѝ твори́ти за ни́хъ приноше́нїе;

<rubric>Ѡтвѣ́тъ.</rubric>

<red>Р</red>ѣши́тельнѡ скажи́те: а҆́ще свѧщеннослꙋжи́тель ѹ҆слы́шитъ ѡ҆ незако́нности бра́ка, и҆ а҆́ще бра́къ по́длиннѡ є҆́сть незако́нный: то не до́лженъ свѧщеннослꙋжи́тель прїѡбща́тисѧ чꙋжи́мъ грѣха́мъ.

<rubric>Вопро́съ в҃і.</rubric>

<red>А҆́</red>ще мїрѧни́нъ, и҆мѣ́вшїй нечи́стое сновидѣ́нїе, вопро́ситъ свѧщеннослꙋжи́телѧ: до́лженъ ли допꙋсти́ти є҆го̀ до причаще́нїѧ, и҆лѝ нѣ́тъ;

<rubric>Ѡтвѣ́тъ.</rubric>

<red>А҆́</red>ще подве́рженъ вожделѣ́нїю жены̀, то не до́лженъ причасти́тисѧ: а҆́ще же сатана̀ и҆скꙋша́етъ є҆го̀, дабы̀ по се́й причи́нѣ ѻ҆́нъ ѿчꙋжде́нъ бы́лъ ѻ҆бще́нїѧ бж҃е́ственныхъ та̑инъ: то до́лженъ причасти́тисѧ. И҆́бо и҆на́че и҆скꙋси́тель не преста́нетъ напада́ти на него̀ въ то̀ вре́мѧ, когда̀ ѻ҆́нъ до́лженъ прїѡбщи́тисѧ.

<rubric>Вопро́съ г҃і.</rubric>

<red>С</red>овокꙋплѧ́ющымсѧ въ ѻ҆бще́нїе бра́ка, въ кото́рые днѝ седми́цы до́лжно соблюда́ти воздержа́нїе ѿ совокꙋпле́нїѧ дрꙋ́гъ съ дрꙋ́гомъ, и҆ въ кото́рые днѝ и҆мѣ́ти и҆̀мъ пра́во на ѻ҆́ное;

<rubric>Ѡтвѣ́тъ.</rubric>

<red>П</red>ре́жде ре́къ ꙗ҆́, и҆ тепе́рь сказꙋ́ю, а҆по́столъ глаго́летъ: не лиша́йте себѐ дрꙋ́гъ дрꙋ́га, то́чїю по согла́сїю, до вре́мени, да пребыва́ете въ моли́твѣ: и҆ па́ки вкꙋ́пѣ собира́йтесѧ, да не и҆скꙋша́етъ ва́съ сатана̀ невоздержа́нїемъ ва́шимъ <rubric class="inline">(а҃ кор. гл. з҃, ст. є҃.)</rubric>. Впро́чемъ неѡбходи́мѡ до́лжно возде́рживатисѧ въ де́нь сꙋббѡ́тный и҆ воскре́сный, потомꙋ̀ что̀ въ сїѝ днѝ дꙋхо́внаѧ же́ртва прино́ситсѧ гдⷭ҇ꙋ.

<rubric>Вопро́съ д҃і.</rubric>

<red>А҆́</red>ще кто̀, бꙋ́дꙋчи внѣ̀ себѧ̀, под̾и́метъ на себѧ̀ рꙋ́ки, и҆лѝ пове́ржетъ себѧ̀ съ высоты̀: за такова́го до́лжно ли бы́ти приноше́нїе, и҆лѝ нѣ́тъ;

<rubric>Ѡтвѣ́тъ.</rubric>

<red>Ѡ҆</red> таково́мъ свѧщеннослꙋжи́тель до́лженъ разсꙋди́ти, по́длиннѡ ли, бꙋ́дꙋчи внѣ̀ ѹ҆ма̀, содѣ́лалъ сїѐ. И҆́бо ча́стѡ бли́зкїе къ пострада́вшемꙋ ѿ самагѡ̀ себѧ̀, жела́ѧ дости́гнꙋти, да бꙋ́детъ приноше́нїе и҆ моли́тва за него̀, непра́вдꙋютъ и҆ глаго́лютъ, ꙗ҆́кѡ бы́лъ внѣ̀ себѧ̀. Мо́жетъ же бы́ти, ꙗ҆́кѡ содѣ́лалъ сїѐ ѿ ѻ҆би́ды человѣ́ческїѧ, и҆лѝ по и҆но́мꙋ како́мꙋ слꙋ́чаю ѿ малодꙋ́шїѧ: и҆ ѡ҆ таково́мъ не подоба́етъ бы́ти приноше́нїе, и҆́бо є҆́сть самоꙋбі́йца. Посемꙋ̀ свѧщеннослꙋжи́тель непремѣ́ннѡ до́лженъ со всѧ́кимъ тща́нїемъ и҆спы́тывати, да не подпаде́тъ ѡ҆сꙋжде́нїю.

<rubric>Вопро́съ є҃і.</rubric>

<red>А҆́</red>ще ѹ҆ когѡ̀ жена̀ ѡ҆держи́ма ѕлы́мъ дꙋ́хомъ до тогѡ̀, ꙗ҆́кѡ и҆ ѻ҆кѡ́вы но́ситъ, мꙋ́жъ же є҆ѧ̀ глаго́летъ, ꙗ҆́кѡ не мо́жетъ воздержа́тисѧ, и҆ хо́щетъ поѧ́ти и҆нꙋ́ю: до́лженъ ли таковы́й поѧ́ти и҆нꙋ́ю, и҆лѝ нѣ́тъ;

<rubric>Ѡтвѣ́тъ.</rubric>

<red>В</red>ъ се́мъ дѣ́лѣ заключа́етсѧ прелюбодѣѧ́нїе: и҆ не и҆мѣ́ю и҆ не ѡ҆брѣта́ю, что̀ на сїѐ ѿвѣща́ти.

<rubric>Вопро́съ ѕ҃і.</rubric>

<red>А҆́</red>ще кто̀, постѧ́сѧ длѧ прїѡбще́нїѧ свѧты́хъ та̑инъ, и҆змыва́ѧ ѹ҆ста̀, и҆лѝ находѧ́сь въ ба́нѣ, не хотѧ̀ поглоти́лъ во́дꙋ: до́лженъ ли таковы́й причасти́тисѧ;

<rubric>Ѡтвѣ́тъ.</rubric>

<red>Д</red>о́лженъ. И҆́бо и҆на́че сатана̀, ѡ҆брѣ́тши слꙋ́чай ѹ҆дали́ти є҆го̀ ѿ причаще́нїѧ, ча́ще бꙋ́детъ дѣ́лати то́жде.

<rubric>Вопро́съ з҃і.</rubric>

<red>Ч</red>а́стѡ слꙋ́шаѧ сло́во бж҃їе, и҆ не творѧ̀, не под̾ ѡ҆сꙋжде́нїемъ ли мы̀ ѡ҆брѣта́емсѧ;

<rubric>Ѡтвѣ́тъ.</rubric>

<red>А҆́</red>ще и҆ не твори́мъ: но не мо́жно на́мъ не ѹ҆корѧ́ти себѧ̀, ꙗ҆́кѡ слꙋ́шаѧ не повинꙋ́емсѧ. Ѹ҆кори́ти же себѧ̀ є҆́сть ча́сть спасе́нїѧ.

<rubric>Вопро́съ и҃і.</rubric>

<red>С</red>ъ кото́рагѡ во́зраста человѣ́ка, грѣхѝ є҆гѡ̀ сꙋ́дѧтсѧ ѿ бг҃а;

<rubric>Ѡтвѣ́тъ.</rubric>

<red>П</red>о мѣ́рѣ позна́нїѧ и҆ разсꙋжде́нїѧ ка́ждагѡ, и҆ны́е сꙋ́дѧтсѧ съ десѧтилѣ́тнѧгѡ во́зраста, а҆ и҆ны́е съ послѣ́дꙋющихъ лѣ́тъ.
