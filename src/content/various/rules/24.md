---
title: "Посла́нїе канонї́ческое, и҆́же во свѧты́хъ ѻ҆тца̀ на́шегѡ дїонѵ́сїа а҆рхїепі́скопа а҆леѯандрі́йскагѡ и҆ и҆сповѣ́дника, къ є҆пі́скопꙋ васїлі́дꙋ"
navigation:
  key: various-rules-24
  title: "Посла́нїе канонї́ческое, и҆́же во свѧты́хъ ѻ҆тца̀ на́шегѡ дїонѵ́сїа а҆рхїепі́скопа а҆леѯандрі́йскагѡ и҆ и҆сповѣ́дника, къ є҆пі́скопꙋ васїлі́дꙋ"
  parent: various-rules
  order: 24
type: "various"
---

# Посла́нїе канонї́ческое, и҆́же во свѧты́хъ ѻ҆тца̀ на́шегѡ дїонѵ́сїа а҆рхїепі́скопа а҆леѯандрі́йскагѡ и҆ и҆сповѣ́дника, къ є҆пі́скопꙋ васїлі́дꙋ

## Пра́вило а҃.

<red>В</red>ъ посла́нїи ко мнѣ̀, вѣ́рнѣйшїй и҆ просвѣще́ннѣйшїй сы́нъ мо́й, ты̀ вопроша́лъ менѧ̀: въ кото́рый ча́съ до́лжно прекраща́ти по́стъ пред̾ дне́мъ па́схи; И҆́бо нѣ́которые бра́тїѧ ѹ҆твержда́ютъ, ка́къ сказꙋ́ешь, что̀ до́лжно дѣ́лати сїѐ въ пѣтелоглаше́нїе: а҆ дрꙋгі́е, что̀ до́лжно съ ве́чера. Находѧ́щїесѧ въ ри́мѣ бра́тїѧ, ка́къ говорѧ́тъ, ѡ҆жида́ютъ пѣ́тела: а҆ ѡ҆ находѧ́щихсѧ здѣ́сь ты̀ сказа́лъ, что̀ ѻ҆нѝ ра́нѣе прекраща́ютъ по́стъ. Ты̀ взыскꙋ́ешь положи́ти то́чное вре́мѧ, и҆ соверше́ннѡ ѡ҆предѣле́нный ча́съ: но сїѐ и҆ не ѹ҆до́бно, и҆ не безѻпа́сно. И҆́бо, что̀ по́слѣ вре́мени воскресе́нїѧ гдⷭ҇а на́шегѡ надлежи́тъ начина́ти пра́зднество и҆ весе́лїе, а҆ до тогѡ̀ поще́нїѧми смирѧ́ти дꙋ́шы, сїѐ всѣ̀ согла́снѡ признаю́тъ. Но въ посла́нїи твое́мъ ко мнѣ̀ ты̀ доказа́лъ весьма̀ здра́вѡ, и҆ согла́снѡ съ разꙋмѣ́нїемъ бж҃е́ственныхъ є҆ѵа́нгелїй, что̀ въ ни́хъ не ѡ҆ка́зываетсѧ ничегѡ̀ ѡ҆предѣле́ннагѡ ѡ҆ часѣ̀ воскресе́нїѧ. И҆́бо є҆ѵангелі́сты разли́чнѡ ѡ҆писа́ли приходи́вшихъ ко гро́бꙋ въ ра́зныѧ времена̀, и҆ реклѝ, что̀ всѣ̀ ѻ҆нѝ ѡ҆брѣлѝ гдⷭ҇а ѹ҆жѐ воскре́сшимъ. По́здѣ въ сꙋббѡ́тꙋ, ка́къ ре́къ матѳе́й <rubric class="inline">(Гл. к҃и, ст. а҃.)</rubric>: заꙋ́тра, є҆щѐ сꙋ́щей тмѣ̀, ка́къ пи́шетъ і҆ѡа́ннъ <rubric class="inline">(Гл. к҃, ст. а҃.)</rubric>: ѕѣлѡ̀ ра́нѡ, ка́къ лꙋка̀ <rubric class="inline">(Гл. к҃д, ст. а҃.)</rubric>: и҆ ѕѣлѡ̀ заꙋ́тра, возсїѧ́вшꙋ со́лнцꙋ, ка́къ глаго́летъ ма́ркъ <rubric class="inline">(Гл. ѕ҃і, ст. в҃.).</rubric> Но когда̀ воскре́съ, сегѡ̀ ꙗ҆́снѡ ни кото́рый не показа́лъ. Несомнѣ́нно же то̀, что̀ въ ве́черъ сꙋббѡ́ты свѣта́ющꙋ дню̀, пе́рвомꙋ ѿ сꙋббѡ́тъ, на гро́бъ прише́дшїе, ѹ҆жѐ не ѡ҆брѣлѝ гдⷭ҇а лежа́щимъ въ не́мъ. И҆ да не представлѧ́емъ є҆ѵангелі́стѡвъ ни разногла́сными, нижѐ противорѣ́чащими ѻ҆ди́нъ дрꙋго́мꙋ. Но а҆́ще и҆ возмни́тсѧ бы́ти нѣ́кое разносло́вїе ѡ҆ вопроша́емомъ: а҆́ще согласꙋ́ѧсь всѣ̀, ꙗ҆́кѡ въ то́й нощѝ возше́лъ свѣ́тъ мі́ра, гдⷭ҇ь на́шъ, разли́чнѡ глаго́лютъ ѡ҆ часѣ̀: то мы̀ да тщи́мсѧ благоразꙋ́мнѡ и҆ вѣ́рнѡ согласи́ти рече́нное. Рече́нное матѳе́емъ чита́етсѧ та́кѡ: по́здѣ же въ сꙋббѡ́тꙋ, свѣта́ющи во є҆ди́нꙋ ѿ сꙋббѡ́тъ, прїи́де марі́а магдали́на, и҆ дрꙋга́ѧ марі́а ви́дѣти гро́бъ. И҆ сѐ трꙋ́съ бы́сть ве́лїй: а҆́нгелъ бо гдⷭ҇ень сше́дъ съ небесѐ, пристꙋ́пль ѿвалѝ ка́мень, и҆ сѣдѧ́ше на не́мъ: бѣ́ же зра́къ є҆гѡ̀ ꙗ҆́кѡ мо́лнїѧ, и҆ ѡ҆дѣѧ́нїе є҆гѡ̀ бѣло̀ ꙗ҆́кѡ снѣ́гъ. Ѿ стра́ха же є҆гѡ̀ сотрѧсо́шасѧ стрегꙋ́щїи, и҆ бы́ша ꙗ҆́кѡ ме́ртви. Ѿвѣща́въ же а҆́нгелъ, речѐ жена́мъ: не бо́йтесѧ вы̀, вѣ́мъ бо, ꙗ҆́кѡ і҆и҃са распѧ́таго и҆́щете: нѣ́сть здѣ̀, воста́ бо, ꙗ҆́коже речѐ <rubric class="inline">(Гл. к҃и, ст. а҃ ѕ҃.)</rubric>. Нѣ́которые возмнѧ́тъ, ꙗ҆́кѡ рече́нїе, по́здѣ, по ѻ҆́бщемꙋ ѹ҆потребле́нїю сло́ва, ѡ҆знача́етъ ве́черъ сꙋббѡ́ты: но разсꙋди́тельнѣе внима́ющїе рекꙋ́тъ, ꙗ҆́кѡ не сїѐ, но глꙋбо́кꙋю но́щь: и҆́бо по́здѣ зна́менꙋетъ ѹ҆медле́нїе и҆ до́лгое вре́мѧ. И҆ въ ѡ҆значе́нїе, ꙗ҆́кѡ ѡ҆ но́щи глаго́летъ, а҆ не ѡ҆ ве́черѣ, присовокꙋпи́лъ: свита́ющи во є҆ди́нꙋ ѿ сꙋббѡ́тъ. И҆ пришлѝ, є҆щѐ не а҆рѡма́ты носѧ̀, ка́къ реклѝ дрꙋгі́е є҆ѵангелі́сты, но ви́дѣти гро́бъ, и҆ ѡ҆брѣлѝ произше́дшее землетрѧсе́нїе, и҆ а҆́нгела сѣдѧ́щаго на ка́мени, и҆ ѹ҆слы́шали ѿ негѡ̀: нѣ́сть здѣ̀, воста̀. Подо́бнѡ і҆ѡа́ннъ глаго́летъ: во є҆ди́нꙋ ѿ сꙋббѡ́тъ марі́а магдали́на прїи́де заꙋ́тра, є҆щѐ сꙋ́щей тмѣ̀, ко гро́бꙋ: и҆ ви́дѣ ка́мень взѧ́тъ ѿ гро́ба <rubric class="inline">(Гл. к҃, ст. а҃.)</rubric>: и҆ та́къ, по семꙋ̀ є҆ѵангелі́стꙋ, є҆щѐ тмѣ̀ сꙋ́щей, ѻ҆на̀ вы́шла ко гро́бꙋ. Лꙋка́ же глаго́летъ: въ сꙋббѡ́тꙋ ѹ҆́бѡ ѹ҆молча́ша по за́повѣди: во є҆ди́нꙋ же ѿ сꙋббѡ́тъ, ѕѣлѡ̀ ра́нѡ прїидо́ша на гро́бъ, носѧ́ще ꙗ҆̀же ѹ҆гото́ваша а҆рѡма́ты: ѡ҆брѣто́ша же ка́мень ѿвале́нъ ѿ гро́ба <rubric class="inline">(Гл. к҃г, ст. н҃ѕ. Гл. к҃д, ст. а҃, в҃.)</rubric>. Глꙋбо́кое ѹ҆́тро зна́менꙋетъ мо́жетъ бы́ть начина́ющїйсѧ свѣ́тъ ѹ҆́треннїѧ зарѝ пе́рвагѡ днѧ̀ седми́цы. И҆́бо ѹ҆жѐ соверше́ннѡ прошла̀ сꙋббѡ́та, со все́ю по не́й но́щїю, и҆ начина́лсѧ дрꙋгі́й де́нь, когда̀ пришлѝ носѧ́щыѧ а҆рѡма́ты и҆ мѵ̑ра. Ѿкꙋ́да ꙗ҆́вствꙋетъ, ꙗ҆́кѡ гдⷭ҇ь воскре́съ задо́лгѡ пред̾ си́мъ. Семꙋ̀ послѣ́дꙋетъ и҆ ма́ркъ, глаго́лѧ: кꙋпи́ша а҆рѡма́ты, да прише́дше пома́жꙋтъ є҆го̀, и҆ ѕѣлѡ̀ заꙋ́тра во є҆ди́нꙋ ѿ сꙋббѡ́тъ прїидо́ша на гро́бъ, возсїѧ́вшꙋ со́лнцꙋ <rubric class="inline">(Гл. ѕ҃і, ст. а҃, в҃.)</rubric>. И҆ се́й ре́къ: ѕѣлѡ̀ заꙋ́тра, что̀ є҆динознамена́тельно съ выраже́нїемъ, въ глꙋбо́кое ѹ҆́тро, и҆ присовокꙋпи́лъ: возсїѧ́вшꙋ со́лнцꙋ. Ꙗ҆́вно, ꙗ҆́кѡ и҆зше́ствїе и҆ пꙋ́ть и҆́хъ нача́лсѧ въ глꙋбо́кое ѹ҆́тро, и҆ ѕѣлѡ̀ ра́нѡ: въ ше́ствїи же и҆ замедле́нїи ѹ҆ гро́ба продли́ли ѻ҆нѝ вре́мѧ до восхожде́нїѧ со́лнца. И҆ тогда̀ ю҆́ноша въ бѣ́лыхъ ри́захъ ре́къ и҆̀мъ: воста̀, нѣ́сть здѣ̀ <rubric class="inline">(Ма́рк. гл. ѕ҃і, ст. ѕ҃.)</rubric>. Положи́въ сїѐ та́кѡ бы́ти, тре́бꙋющымъ то́чнагѡ разрѣше́нїѧ, въ кото́рый ча́съ, и҆лѝ въ кото́рꙋю полови́нꙋ часа̀, и҆лѝ че́тверть часа̀ подоба́етъ начина́ти весе́лїе ѡ҆ воскресе́нїи гдⷭ҇а на́шегѡ и҆з̾ ме́ртвыхъ, мы̀ ѿвѣ́тствꙋемъ. Чрезмѣ́рнѡ поспѣша́ющихъ и҆ пре́жде полꙋ́ночи хотѧ̀ не задо́лгѡ престаю́щихъ ѿ поста̀ не ѡ҆добрѧ́емъ, ꙗ҆́кѡ малодꙋ́шныхъ и҆ невозде́ржныхъ, ꙗ҆́кѡ прекраща́ющихъ тече́нїе не мно́гѡ не доко́нчанное. И҆́бо, ка́къ глаго́летъ мꙋ́дрый мꙋ́жъ, не малова́жно въ жи́зни и҆ то̀, а҆́ще недостае́тъ не мно́гагѡ. А҆ хотѧ́щихъ бы́ти послѣ́дними въ разрѣше́нїи поста̀, простира́ющихсѧ до да́льнѣйшагѡ предѣ́ла, и҆ терпѧ́щихъ до четве́ртыѧ стра́жи, въ кото́рꙋю сп҃си́тель на́шъ, ходѧ̀ по мо́рю, ꙗ҆ви́лсѧ пла́вающымъ, ѡ҆добрѧ́емъ, ꙗ҆́кѡ мꙋ́жественныхъ и҆ трꙋдолюби́выхъ. Не стꙋжа́емъ же мно́гѡ и҆ тѣ̑мъ, кото́рые, по ѻ҆со́бенномꙋ своемꙋ̀ побꙋжде́нїю, и҆лѝ по свое́й возмо́жности, междꙋ̀ тѣ́мъ и҆ дрꙋги́мъ вре́менемъ, ѹ҆споко́иваютсѧ ѿ поста̀. И҆́бо и҆ ше́сть по́стныхъ дне́й не всѣ̀ ра́внѡ и҆ є҆диноѻбра́знѡ провожда́ютъ: но ѻ҆днѝ пребыва́ѧ без̾ пи́щи, пропꙋска́ютъ всѣ̀ ѻ҆́ные, дрꙋгі́е же два̀, и҆ны́е трѝ, и҆ны́е четы́ре, а҆ и҆ны́е и҆ ни ѻ҆дногѡ̀. Потрꙋди́вшымсѧ соверше́ннѡ въ пропꙋще́нїи цѣ́лыхъ дне́й без̾ пи́щи, пото́мъ ѹ҆томи́вшымсѧ, и҆ є҆два̀ не лиша́ющымсѧ всѣ́хъ си́лъ, прости́тельно скорѣ́е вкꙋси́ти. А҆́ще же нѣ́которые, не то́лькѡ не пропꙋска́вшїе дне́й без̾ пи́щи, но нижѐ пости́вшїесѧ, и҆лѝ да́же роско́шествовавшїе въ четы́ре предыдꙋ́щїе днѧ̀, пото́мъ же доше́дши до послѣ́днихъ двꙋ́хъ дне́й, и҆ сїѝ то́кмѡ два̀ днѝ, пѧто́къ и҆ сꙋббѡ́тꙋ, прове́дши без̾ пи́щи, нѣ́что вели́кое и҆ свѣ́тлое твори́ти мнѧ́тъ, когда̀ пребꙋ́дꙋтъ въ постѣ̀ до зарѝ: не дꙋ́маю, что́бы таковы́е соверши́ли по́двигъ ра́вный тѣ̑мъ, кото́рые бо́льшее число̀ дне́й подвиза́лись въ поще́нїи. Сїѐ, по моемꙋ̀ разꙋмѣ́нїю, написа́лъ ꙗ҆́, подава́ѧ совѣ́тъ.

## Пра́вило в҃.

<red>Ѡ҆</red> же́нахъ, находѧ́щихсѧ въ ѡ҆чище́нїи, позволи́тельно ли и҆̀мъ въ тако́мъ состоѧ́нїи входи́ти въ до́мъ бж҃їй, и҆зли́шнимъ почита́ю и҆ вопроша́ти. И҆́бо не дꙋ́маю, что́бы ѻ҆нѣ̀, а҆́ще сꙋ́ть вѣ̑рныѧ и҆ благочести̑выѧ, находѧ́сь въ тако́мъ состоѧ́нїи, дерзнꙋ́ли и҆лѝ пристꙋпи́ти къ свѧто́й трапе́зѣ, и҆лѝ коснꙋ́тисѧ тѣ́ла и҆ кро́ви хрⷭ҇то́вы. И҆́бо и҆ жена̀ и҆мѣ́вшаѧ дванадесѧтилѣ́тнее кровотече́нїе, ра́ди и҆сцѣле́нїѧ, прикоснꙋ́ласѧ не є҆мꙋ̀, но то́кмѡ воскри́лїю. Моли́тисѧ, въ како́мъ бы кто̀ ни бы́лъ состоѧ́нїи, и҆ ка́къ бы ни бы́лъ расположе́нъ, помина́ти гдⷭ҇а, и҆ проси́ти по́мощи, не возбра́нно є҆́сть. Но пристꙋпа́ти къ томꙋ̀, є҆́же є҆́сть свѧта̑ѧ свѧты́хъ, да запрети́тсѧ не совсѣ́мъ чи́стомꙋ дꙋше́ю и҆ тѣ́ломъ.

## Пра́вило г҃.

<red>В</red>стꙋпи́вшїе же въ бра́къ са́ми себѣ̀ должны̀ бы́ти довлѣ́ющими сꙋдїѧ́ми. И҆́бо ѻ҆нѝ слы́шали па́ѵла пи́шꙋщагѡ, ꙗ҆́кѡ подоба́етъ возде́рживатисѧ дрꙋ́гъ ѿ дрꙋ́га, по согла́сїю, до вре́мени, дабы̀ ѹ҆пражнѧ́тисѧ въ моли́твѣ, и҆ пото́мъ па́ки кꙋ́пнѡ бы́ти <rubric class="inline">(а҃ кор. гл. з҃, ст. є҃.)</rubric>.

## Пра́вило д҃.

<red>Т</red>ѣ̀, котѡ́рымъ приключи́лось не произво́льное нощно́е и҆стече́нїе, та́кже да послѣ́дꙋютъ свое́й со́вѣсти, и҆ да и҆спытꙋ́ютъ сами́хъ себѧ̀, нахо́дѧтсѧ ли ѿ сегѡ̀ въ сомнѣ́нїи, и҆лѝ нѣ́тъ: подо́бнѡ ка́къ и҆ ѡ҆ пи́щѣ глаго́летъ а҆по́столъ: а҆́ще ꙗ҆́стъ сомнѧ́ѧйсѧ, ѡ҆сꙋжда́етсѧ <rubric class="inline">(Ри́м. гл. д҃і, ст. к҃г.)</rubric>. И҆ въ се́мъ слꙋ́чаѣ всѧ́къ пристꙋпа́ющїй къ бг҃ꙋ да и҆мѣ́етъ благꙋ́ю со́вѣсть и҆ благодерзнове́нїе, по со́бственномꙋ помышле́нїю.

<red>С</red>їѝ вопрошє́нїѧ ты̀ возлю́бленне, ꙗ҆́кѡ почита́ющїй на́съ (и҆́бо, без̾ сомнѣ́нїѧ, не ꙗ҆́кѡ не зна́ющїй) предложи́лъ на́мъ, располага́ѧ на́съ бы́ти є҆диномы́сленными и҆ є҆динодꙋ́шными съ тобо́ю, ка́къ и҆ є҆смы̀. Ꙗ҆́ же не та́къ, ка́къ ѹ҆чи́тель, но та́къ ка́къ прили́чно на́мъ собесѣ́довати дрꙋ́гъ дрꙋ́гꙋ, со всѧ́кою простото́ю, моѐ мнѣ́нїе на средꙋ̀ предложи́лъ. Разсꙋдѝ ѡ҆б̾ ѻ҆́номъ, благоразсꙋди́тельнѣйшїй сы́не мо́й, и҆ напишѝ мнѣ̀, а҆́ще что̀ предста́витсѧ тебѣ̀ справедли́вѣйшее и҆ лꙋ́чшее, и҆ли́ же, а҆́ще ѹ҆смо́тришь та́кѡ бы́ти. Жела́ю тебѣ̀, возлю́бленный сы́не мо́й, здра́вствовати и҆ въ ми́рѣ слꙋжи́ти гдⷭ҇ꙋ.
