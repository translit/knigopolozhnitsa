---
title: "Канонї́ческое посла́нїе свѧта́гѡ григо́рїѧ, а҆рхїепі́скопа неокесарі́йскагѡ, чꙋдотво́рца"
navigation:
  key: various-rules-26
  title: "Канонї́ческое посла́нїе свѧта́гѡ григо́рїѧ, а҆рхїепі́скопа неокесарі́йскагѡ, чꙋдотво́рца"
  parent: various-rules
  order: 26
type: "various"
---

# Канонї́ческое посла́нїе свѧта́гѡ григо́рїѧ, а҆рхїепі́скопа неокесарі́йскагѡ, чꙋдотво́рца

## Пра́вило а҃.

<red>Н</red>е тѧготи́тъ на́съ пи́ща, свѧще́ннѣйшїй па́па (Посла́нїе пи́сано къ а҆рхїепі́скопꙋ а҆леѯандрі́йскомꙋ, кото́рый, по дре́внемꙋ ѻ҆бы́чаю, и҆менꙋ́етсѧ и҆ па́пою.), хотѧ̀ и҆ ѣ҆́ли плѣ́нники предложе́нное и҆̀мъ ѿ ѡ҆блада́ющихъ и҆́ми, ѻ҆со́беннѡ, когда̀ всѣ̀ согла́снѡ сказꙋ́ютъ, ꙗ҆́кѡ ва́рвары, наше́дшїе на страны̀ на́ши не приноси́ли же́ртвъ і҆́дѡламъ. А҆по́столъ же глаго́летъ: бра̑шна чре́вꙋ, и҆ чре́во бра́шнѡмъ: бг҃ъ же и҆ сїѐ и҆ сїѧ̑ ѹ҆праздни́тъ <rubric class="inline">(а҃ кор. гл. ѕ҃, ст. г҃і.)</rubric>. И҆ сп҃си́тель, всѧ́кое бра́шно ѡ҆чища́ющїй, ре́къ: не входѧ́щее во ѹ҆ста̀ скверни́тъ человѣ́ка, но и҆сходѧ́щее <rubric class="inline">(Матѳ. гл. є҃і. ст. а҃і.)</rubric>.

## Пра́вило в҃.

<red>Н</red>е тѧ́жко и҆ то̀, что̀ плѣнє́нныѧ же́ны растлѣ́ны ѿ ва́рварѡвъ, нарꙋга́вшихсѧ над̾ и҆́хъ тѣла́ми. По а҆́ще и҆ пре́жде зазира́емо бы́ло житїѐ нѣ́кїѧ и҆з̾ ни́хъ, ꙗ҆́кѡ ходѧ́щїѧ во слѣ́дъ ѻ҆че́съ блꙋдодѣ́ющихъ, по и҆зрече́нїю писа́нїѧ: ꙗ҆́вно є҆́сть, ꙗ҆́кѡ любодѣ́йное расположе́нїе є҆ѧ̀ подозри́тельно и҆ во вре́мѧ плѣне́нїѧ, и҆ таковы́хъ не вско́рѣ до́лжно допꙋска́ти къ ѻ҆бще́нїю въ моли́твахъ. А҆́ще же нѣ́каѧ жи́вшаѧ въ соверше́нномъ цѣломꙋ́дрїи, и҆ показа́вшаѧ пре́жнее житїѐ чи́стымъ и҆ и҆з̾ѧ́тымъ ѿ всѧ́кагѡ подозрѣ́нїѧ, ны́нѣ подве́рглась порꙋга́нїю, по наси́лїю и҆ принꙋжде́нїю: то на се́й слꙋ́чай и҆мѣ́емъ въ кни́гѣ второзако́нїѧ примѣ́ръ ѻ҆трокови́цы, кото́рꙋю человѣ́къ ѡ҆брѣ́лъ на по́лѣ, и҆ наси́ловавъ преспа́лъ съ не́ю: ѻ҆трокови́цѣ, глаго́летъ зако́нъ, ничто́же сотвори́те: нѣ́сть бо дѣ́вѣ грѣха̀ сме́ртнагѡ, ꙗ҆́коже а҆́ще бы кто̀ воста́лъ на бли́жнѧго своего̀, и҆ ѹ҆би́лъ дꙋ́шꙋ є҆гѡ̀, та́кѡ сїѐ дѣ́ло: возопѝ ѻ҆трокови́ца, и҆ не бѣ̀ помога́ѧй є҆́й <rubric class="inline">(Втор. гл. к҃в, ст. к҃ѕ, к҃з.)</rubric>. Таковы̀ и҆ тѣ̀ слꙋ́чаи.

## Пра́вило г҃.

<red>Н</red>о тѧ́жкое дѣ́ло є҆́сть лихоима́нїе, и҆ невозмо́жно въ є҆ди́номъ посла́нїи предложи́ти бж҃е́ствєнныѧ писа̑нїѧ, въ кото́рыхъ не то́кмѡ граби́тельство, но и҆ воѻбщѐ любостѧжа́нїе и҆ присвое́нїе чꙋжда́гѡ, ра́ди гнꙋ́снагѡ прибы́тка, ѡ҆глаша́етсѧ ꙗ҆́кѡ дѣ́ло ѿврати́тельное и҆ стра́шное, и҆ всѧ́къ вино́вный въ ѻ҆́номъ подлежи́тъ ѿчꙋжде́нїю ѿ це́ркви бж҃їей. А҆ что̀, во вре́мѧ наше́ствїѧ ва́рварѡвъ, средѝ толи́кагѡ стѣсне́нїѧ и҆ толи́кагѡ пла́ча, нѣ́кїе дерзнꙋ́ли, сїѐ вре́мѧ всѣ̑мъ ѹ҆грожа́ющее поги́белїю, почита́ти длѧ себѧ̀ вре́менемъ коры́сти, сїѐ сво́йственно лю́дѧмъ нечести̑вымъ и҆ бг҃оненави̑стнымъ, доше́дшымъ до кра́йнѧгѡ сте́пени гнꙋ́сности. Посемꙋ̀ справедли́вымъ признае́тсѧ всѣ́хъ таковы́хъ ѿлꙋчи́ти ѿ це́ркви, да не ка́кѡ прїи́детъ гнѣ́въ на ве́сь наро́дъ, и҆ пе́рвѣе на сами́хъ предстоѧ́телей, не взыскꙋ́ющихъ за сїѐ. Бою́сѧ бо, ка́къ глаго́летъ писа́нїе, да не кꙋ́пнѡ съ собо́ю погꙋби́тъ нечести́вый пра́веднаго <rubric class="inline">(Быт. гл. и҃і, ст. к҃г.)</rubric>. И҆́бо, глаго́летъ писа́нїе: блꙋ́дъ и҆ лихоима́нїе, и҆́хже ра́ди грѧде́тъ гнѣ́въ бж҃їй на сы́ны непокори̑выѧ. Не быва́йте ѹ҆̀бо соприча́стницы си̑мъ. Бѣ́сте бо и҆ногда̀ тьма̀, ны́нѣ же свѣ́тъ ѡ҆ гдⷭ҇ѣ: ꙗ҆́коже ча̑да свѣ́та ходи́те: пло́дъ бо свѣ́та во всѧ́кой благосты́ни и҆ пра́вдѣ и҆ и҆́стинѣ, и҆скꙋша́юще, что̀ є҆́сть благоꙋго́дно гдⷭ҇ꙋ, и҆ не прїѡбща́йтесѧ къ дѣлѡ́мъ неплѡ́днымъ тьмы̀, па́че же и҆ ѡ҆блича́йте. Быва́ємаѧ бо ѻ҆́тай ѿ ни́хъ, сра́мно є҆́сть и҆ глаго́лати: всѧ́ же ѡ҆блича́ємаѧ, ѿ свѣ́та ꙗ҆влѧ́ютсѧ <rubric class="inline">(Є҆фес. гл. є҃, ст. ѕ҃ г҃і.)</rubric>: та́кѡ глаго́летъ а҆по́столъ. А҆́ще же нѣ́кїе, несѧ̀ наказа́нїе за пре́жнее любостѧжа́нїе, во вре́мѧ ми́ра бы́вшее, па́ки въ са́мое вре́мѧ гнѣ́ва ѡ҆браща́ютсѧ къ любостѧжа́нїю, коры́стꙋѧсѧ ѿ кро́ви и҆ ги́бели человѣ́кѡвъ бѣ́гствꙋющихъ, и҆лѝ плѣ́нникѡвъ ѹ҆бїе́нныхъ: то чегѡ̀ и҆на́гѡ надлежи́тъ ѡ҆жида́ти, ра́звѣ тогѡ̀, что̀ подвиза́ющесѧ за любостѧжа́нїе соберꙋ́тъ гнѣ́въ и҆ себѣ̀ сами́мъ и҆ всемꙋ̀ наро́дꙋ;

## Пра́вило д҃.

<red>Н</red>е се́ ли а҆ха́ръ ѿ со́нма за́ры <rubric class="inline">(І҆ис. нав. гл. з҃.)</rubric> прегрѣше́нїемъ прегрѣши́лъ, взѧ́въ ѿ заклѧ́тагѡ, и҆ прише́лъ гнѣ́въ на ве́сь со́нмъ і҆зра́илевъ: ѻ҆́нъ є҆ди́нъ то́кмѡ согрѣши́лъ, но не є҆ди́нъ ѹ҆́меръ во грѣхѣ̀ свое́мъ. И҆ на́мъ въ настоѧ́щее вре́мѧ подоба́етъ заклѧ́тою почита́ти всѧ́кꙋю коры́сть, не на́шꙋ, а҆ чꙋ́ждꙋю. И҆́бо ка́къ а҆ха́ръ ѻ҆́ный взѧ́лъ и҆з̾ добы́чи, та́къ и҆ сїѝ ны́нѣ берꙋ́тъ и҆з̾ добы́чи: но то́тъ взѧ́лъ вра́жеское, а҆ сїѝ ны́нѣ бра́тнимъ коры́стꙋютсѧ. Па́гꙋбнаѧ коры́сть.

## Пра́вило є҃.

<red>Н</red>икто̀ да не ѡ҆больща́етъ себѧ̀ тѣ́мъ, ꙗ҆́кѡ наше́лъ что́ либо: и҆́бо не позволи́тельно коры́стоватисѧ и҆ на́йденнымъ. Второзако́нїе глаго́летъ: ви́дѣвъ тельца̀ бра́та твоегѡ̀ и҆лѝ ѻ҆́вцꙋ, заблꙋжда́ющыѧ на пꙋтѝ, да не пре́зриши ѧ҆̀: но возвраще́нїемъ возврати́ши ѧ҆̀ къ бра́тꙋ твоемꙋ̀. А҆́ще же нѣ́сть близ̾ тебѐ бра́тъ тво́й, нижѐ ѹ҆вѣ́си є҆го̀, соберѝ ѧ҆̀ внꙋ́трь до́мꙋ твоегѡ̀, и҆ да бꙋ́дꙋтъ ѹ҆ тебѐ, до́ндеже взы́щетъ и҆̀хъ бра́тъ тво́й, и҆ ѿда́си и҆̀хъ є҆мꙋ̀. Та́коже сотвори́ши ѻ҆слѧ́ти є҆гѡ̀, и҆ та́кѡ да сотвори́ши ри́зѣ є҆гѡ̀, и҆ та́кѡ да сотвори́ши всемꙋ̀ погꙋбле́номꙋ бра́та твоегѡ̀: є҆ли̑ка а҆́ще поги́бнꙋтъ ѿ негѡ̀, и҆ ѡ҆брѧ́щеши ѧ҆̀: та́кѡ глаго́летъ второзако́нїе <rubric class="inline">(Втор. гл. к҃в, ст. а҃ г҃.)</rubric>. Въ кни́гѣ же и҆схо́да, не то́кмѡ ѡ҆ на́йденной кѣ́мъ либо со́бственности бра́та, но и҆ врага̀, рече́но: возвраще́нїемъ да возврати́ши ѻ҆́нꙋю въ до́мъ господи́на є҆ѧ̀ <rubric class="inline">(И҆сх. гл. к҃г, ст. д҃, є҃.)</rubric>. А҆́ще же не позволи́тельно въ ми́рѣ коры́стоватисѧ ѿ небре́жнагѡ и҆ роско́шествꙋющагѡ, и҆ ѡ҆ свое́й со́бственности не пекꙋ́щагѡсѧ бра́та и҆лѝ врага̀: то кольмѝ па́че ѿ бѣ́дствꙋющагѡ, и҆збѣга́ющагѡ врагѡ́въ, и҆ по нꙋ́ждѣ ѡ҆ставлѧ́ющагѡ со́бственность.

## Пра́вило ѕ҃.

<red>И҆</red>ны́е же ѡ҆больща́ютъ себѧ̀, ѹ҆де́рживаѧ на́йденнꙋю чꙋжꙋ́ю со́бственность, вмѣ́стѡ свое́й ѹ҆тра́ченной. Таки́мъ ѻ҆́бразомъ, поели́кꙋ вора́ды и҆ го́тѳы постꙋпа́ли съ ни́ми вра́жески, то ѻ҆нѝ длѧ дрꙋги́хъ содѣ́лались вора́дами и҆ го́тѳами. Сегѡ̀ ра́ди посла́ли мы̀ къ ва́мъ бра́та и҆ соста́рца є҆ѵфросѵ́на, дабы̀ ѻ҆́нъ, по примѣ́рꙋ здѣ́шнѧгѡ ѻ҆́браза дѣ́йствованїѧ, и҆ та́мѡ вве́лъ подо́бный, и҆ ѿ когѡ̀ надлежи́тъ прїима́ти ѡ҆бвинє́нїѧ, и҆ кого̀ до́лжно ѿлꙋча́ти ѿ моли́твъ.

## Пра́вило з҃.

<red>В</red>озвѣщено̀ та́кожде на́мъ нѣ́что невѣроѧ́тное, слꙋчи́вшеесѧ въ странѣ̀ ва́шей, без̾ сомнѣ́нїѧ, ѿ люде́й невѣ́рныхъ и҆ нечести́выхъ, и҆ не позна́вшихъ да́же и҆́мени гдⷭ҇а: а҆́ки бы нѣ́кїе дошлѝ до тако́й лю́тости и҆ безчеловѣ́чїѧ, ꙗ҆́кѡ соде́ржатъ ѹ҆ себѧ̀ въ нево́лѣ нѣ́которыхъ ѹ҆бѣжа́вшихъ и҆з̾ плѣ́на ѿ ва́рварѡвъ. Пошли́те кого́ либо во странꙋ̀, длѧ и҆зыска́нїѧ сегѡ̀, да не паде́тъ мо́лнїѧ на творѧ́щихъ сїѐ.

## Пра́вило и҃.

<red>А҆́</red>ще кото́рые сопричи́слились къ ва́рварамъ, и҆ съ ни́ми, во вре́мѧ своегѡ̀ плѣне́нїѧ, ѹ҆ча́ствовали въ нападе́нїи, забы́въ, ꙗ҆́кѡ бы́ли понті́йцы и҆ хрїстїа́не, и҆ ѡ҆жесточа́сь до тогѡ̀, что̀ ѹ҆бива́ли є҆диноплеме́нныхъ свои́хъ и҆лѝ дре́вомъ, и҆лѝ ѹ҆давле́нїемъ, та́кожде ѹ҆ка́зывали не вѣ́дꙋщымъ ва́рварамъ пꙋтѝ и҆лѝ до́мы: таковы̑мъ до́лжно прегради́ти вхо́дъ да́же въ чи́нъ слꙋ́шающихъ, доко́лѣ что́ либо и҆зво́лѧтъ ѡ҆ ни́хъ, кꙋ́пнѡ соше́дшесѧ, свѧты́е ѻ҆тцы̀, и҆ пре́жде и҆́хъ дх҃ъ ст҃ы́й.

## Пра́вило ѳ҃.

<red>Д</red>ерзнꙋ́вшїе ѹ҆чини́ти нападе́нїе на чꙋжі́е до́мы, а҆́ще по ѡ҆бвине́нїи ѹ҆личе́ны бꙋ́дꙋтъ, да не ѹ҆досто́ѧтсѧ нижѐ чи́на слꙋ́шающихъ писа̑нїѧ. Но а҆́ще са́ми ѡ҆ себѣ̀ ѡ҆б̾ѧ́вѧтъ и҆ возвратѧ́тъ похи́щенное: то въ чи́нѣ ѡ҆браща́ющихсѧ да припа́даютъ.

## Пра́вило і҃.

<red>А҆</red> наше́дшїе что́ либо на по́лѣ, и҆лѝ въ дома́хъ свои́хъ, ѡ҆ста́вленное ва́рварами, а҆́ще по ѡ҆бвине́нїи бꙋ́дꙋтъ ѡ҆бличе́ны, да бꙋ́дꙋтъ въ числѣ̀ припа́дающихъ. А҆́ще же са́ми ѡ҆ себѣ̀ ѡ҆б̾ѧ́вѧтъ, и҆ ѿдадꙋ́тъ на́йденное, то да ѹ҆досто́ѧтсѧ и҆ моли́твы.

## Пра́вило а҃і.

<red>И҆</red>сполнѧ́ющїе же настоѧ́щꙋю за́повѣдь, должны̀ и҆сполнѧ́ти ѻ҆́нꙋю без̾ всѧ́кагѡ скверностѧжа́тельства, не тре́бꙋѧ себѣ̀ возме́здїѧ и҆лѝ за ѹ҆каза́нїе ве́щи, и҆лѝ за сохране́нїе, и҆лѝ за ѡ҆брѣ́тенїе, и҆лѝ ка́къ бы ни называ́ли предло́гъ къ томꙋ̀.

## Пра́вило в҃і.

<red>П</red>ла́чъ быва́етъ внѣ̀ вра́тъ моли́твеннагѡ хра́ма, гдѣ̀ стоѧ̀ согрѣши́вшїй до́лженъ проси́ти входѧ́щихъ вѣ́рꙋющихъ, дабы̀ ѻ҆нѝ помоли́лисѧ за него̀. Слꙋ́шанїе быва́етъ внꙋтрѝ вра́тъ въ притво́рѣ, гдѣ̀ грѣ́шникъ до́лженъ стоѧ́ти до моле́нїѧ ѡ҆б̾ ѡ҆глаше́нныхъ, и҆ тогда̀ и҆сходи́ти. И҆́бо пра́вило глаго́летъ: слꙋ́шавъ писа̑нїѧ и҆ ѹ҆че́нїе, да и҆зжене́тсѧ, и҆ да не сподо́битсѧ моли́твы. Чи́нъ припа́дающихъ є҆́сть, когда̀ ка́ющїйсѧ, стоѧ́въ внꙋтрѝ вра́тъ хра́ма, и҆схо́дитъ вмѣ́стѣ съ ѡ҆глаше́нными. А҆ чи́нъ кꙋ́пнѡ стоѧ́щихъ є҆́сть, когда̀ ка́ющїйсѧ стои́тъ кꙋ́пнѡ съ вѣ́рными, и҆ не и҆схо́дитъ съ ѡ҆глаше́нными. Коне́чное же є҆́сть, прича́стїе свѧты́хъ та̑инъ.
