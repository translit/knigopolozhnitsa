---
title: "Пе́рвое каноні́ческое посла́нїе свѧта́гѡ ѻ҆тца̀ на́шегѡ васі́лїа, а҆рхїепі́скопа кесарі́и каппадокі́йскїѧ, къ а҆мфїло́хїю є҆пі́скопꙋ і҆коні́йскомꙋ"
navigation:
  key: various-rules-30
  title: "Пе́рвое каноні́ческое посла́нїе свѧта́гѡ ѻ҆тца̀ на́шегѡ васі́лїа, а҆рхїепі́скопа кесарі́и каппадокі́йскїѧ, къ а҆мфїло́хїю є҆пі́скопꙋ і҆коні́йскомꙋ"
  parent: various-rules
  order: 30
type: "various"
---

# Пе́рвое каноні́ческое посла́нїе свѧта́гѡ ѻ҆тца̀ на́шегѡ васі́лїа, а҆рхїепі́скопа кесарі́и каппадокі́йскїѧ, къ а҆мфїло́хїю є҆пі́скопꙋ і҆коні́йскомꙋ

<rubric>Встꙋпле́нїе.</rubric>

<red>Н</red>есмы́сленномꙋ, ка́къ рече́но въ писа́нїи, вопроси́вшꙋ ѡ҆ мꙋ́дрости, мꙋ́дрость вмѣни́тсѧ <rubric class="inline">(При́тч. гл. з҃і, ст. к҃и.)</rubric>: а҆ вопроше́нїе мꙋ́драгѡ, ка́жетсѧ, ѹ҆мꙋдрѧ́етъ и҆ несмы́сленнаго. Сїѐ, по благода́ти бж҃їей, слꙋча́етсѧ съ на́ми ка́ждый ра́зъ, когда̀ полꙋча́емъ писа̑нїѧ твоеѧ̀ трꙋдолюби́выѧ дꙋшѝ. И҆́бо ꙗ҆́ становлю́сѧ свѣ́дꙋщѣе и҆ разсꙋди́тельнѣе самагѡ̀ себѧ̀, и҆з̾ са́магѡ вопро́са наꙋча́ѧсѧ мно́гомꙋ, чегѡ̀ пре́жде не зна́лъ. Забо́та ѡ҆б̾ ѿвѣ́тѣ дѣ́лаетсѧ длѧ менѧ̀ ѹ҆чи́телемъ. По и҆́стинѣ и҆ ны́нѣ, никогда̀ неѡзабо́ченный предме́тами твои́хъ вопро́сѡвъ, ꙗ҆́ принꙋжде́нъ и҆ разсмотрѣ́ти ѻ҆́ные съ то́чностїю, и҆ привестѝ на па́мѧть, а҆́ще что̀ слы́шалъ ѿ старѣ́йшихъ, и҆ ѿ себѧ̀ примы́слити согла́сное съ тѣ́мъ, чемꙋ̀ ꙗ҆́ наꙋчи́лсѧ.

## Пра́вило а҃.

<red>И҆</red> та́къ ѿноси́тельнѡ вопро́са ѡ҆ каѳа́рахъ <rubric class="inline">(Чи́стые. Смотрѝ в҃ вселе́нск. собо́ра пра́в. з҃.)</rubric>, и҆ рече́но пре́жде, и҆ ты̀ благоразсꙋди́тельнѡ ѹ҆помѧнꙋ́лъ, ꙗ҆́кѡ подоба́етъ послѣ́довати ѻ҆бы́чаю ка́ждыѧ страны̀, потомꙋ̀ что̀ ѡ҆ и҆́хъ креще́нїи разли́чнѡ дꙋ́мали, разсꙋжда́вшїе ѡ҆ се́мъ предме́тѣ въ своѐ вре́мѧ. Креще́нїе пепꙋзїа́нъ, по моемꙋ̀ мнѣ́нїю, не и҆мѣ́етъ ничегѡ̀ въ своѐ защище́нїе: и҆ ꙗ҆́ ѹ҆диви́лсѧ, ка́къ не примѣ́тилъ сегѡ̀ вели́кїй дїонѵ́сїй, бꙋ́дꙋчи и҆скꙋ́сенъ въ пра́вилахъ. И҆́бо дре́внїе положи́ли прїима́ти креще́нїе, ни въ че́мъ не ѿстꙋпа́ющее ѿ вѣ́ры: посемꙋ̀ и҆но́е нареклѝ ѻ҆нѝ є҆́ресїю, и҆но́е раско́ломъ, а҆ и҆но́е самочи́ннымъ сбо́рищемъ. Є҆ретїка́ми назва́ли ѻ҆нѝ соверше́ннѡ ѿто́ргшихсѧ, и҆ въ са́мой вѣ́рѣ ѿчꙋжди́вшихсѧ: раско́льниками, раздѣли́вшихсѧ въ мнѣ́нїѧхъ ѡ҆ нѣ́которыхъ предме́тахъ церко́вныхъ, и҆ ѡ҆ вопро́сахъ, допꙋска́ющихъ ѹ҆врачева́нїе: а҆ самочи́нными сбо́рищами, собра̑нїѧ, составлѧ́ємыѧ непоко́рными пресвѵ́терами, и҆лѝ є҆пі́скопами, и҆ ненаꙋче́ннымъ наро́домъ. Напримѣ́ръ, а҆́ще кто̀, бы́въ ѡ҆бличе́нъ во грѣхѣ̀, ѹ҆дале́нъ ѿ свѧщеннослꙋже́нїѧ, не покори́лсѧ пра́виламъ: а҆ са́мъ ѹ҆держа́лъ за собо́ю предстоѧ́нїе и҆ свѧщеннослꙋже́нїе, и҆ съ ни́мъ ѿстꙋпи́ли нѣ́которые дрꙋгі́е, ѡ҆ста́вивъ каѳолі́ческꙋю це́рковь: сїѐ є҆́сть самочи́нное сбо́рище. Ѡ҆ покаѧ́нїи мы́слити и҆на́кѡ, не́жели ка́къ сꙋ́щїе въ це́ркви, є҆́сть раско́лъ. Є҆́рєси же сꙋ́ть, напримѣ́ръ: манїхе́йскаѧ, валентїнїа́нскаѧ, маркїоні́тскаѧ, и҆ си́хъ са́мыхъ пепꙋзїа́нъ. И҆́бо здѣ́сь є҆́сть ꙗ҆́внаѧ ра́зность въ са́мой вѣ́рѣ въ бг҃а. Почемꙋ̀, ѿ нача́ла бы́вшымъ ѻ҆тца́мъ, ѹ҆го́дно бы́ло креще́нїе є҆ретїкѡ́въ совсѣ́мъ ѿмета́ти: креще́нїе раско́льникѡвъ, ꙗ҆́кѡ є҆щѐ не чꙋ́ждыхъ це́ркви, прїима́ти: а҆ находѧ́щихсѧ въ самочи́нныхъ сбо́рищахъ и҆справлѧ́ти прили́чнымъ покаѧ́нїемъ и҆ ѡ҆браще́нїемъ, и҆ па́ки присоединѧ́ти къ це́ркви. Таки́мъ ѻ҆́бразомъ да́же находѧ́щїесѧ въ церко́вныхъ сте́пенѧхъ, ѿстꙋпи́въ кꙋ́пнѡ съ непоко́рными, когда̀ пока́ютсѧ, нерѣ́дкѡ прїе́млютсѧ па́ки въ то́тъ же чи́нъ. Пепꙋзїа́не же ꙗ҆́внѡ сꙋ́ть є҆ретїкѝ. И҆́бо ѻ҆нѝ восхꙋли́ли на дх҃а ст҃а́го, нечести́вѡ и҆ безсты́днѡ присво́ивъ наименова́нїе ѹ҆тѣ́шителѧ монта́нꙋ и҆ прїскі́ллѣ. Посемꙋ̀, боготворѧ́тъ ли ѻ҆нѝ человѣ́кѡвъ, подлежа́тъ за сїѐ ѡ҆сꙋжде́нїю: ѡ҆скорблѧ́ютъ ли дх҃а ст҃а́го, сра́вниваѧ є҆го̀ съ человѣ́ками, и҆ въ се́мъ слꙋ́чаѣ пови́нны вѣ́чномꙋ ѡ҆сꙋжде́нїю, и҆́бо хꙋла̀ на дх҃а ст҃а́го не ѿпꙋска́етсѧ. Кака́ѧ же была̀ бы соѻбра́зность призна́ти креще́нїе тѣ́хъ, кото́рые крестѧ́тъ во ѻ҆ц҃а̀, и҆ сн҃а, и҆ въ монта́на и҆лѝ прїскі́ллꙋ; и҆́бо не сꙋ́ть креще́ны крести́вшїесѧ въ то̀, что̀ на́мъ не пре́дано. Посемꙋ̀ хотѧ̀ вели́кїй дїонѵ́сїй и҆ не примѣ́тилъ сегѡ̀, но на́мъ не до́лжно соблюда́ти подража́нїѧ непра́вильномꙋ: и҆́бо нелѣ́пость сама̀ собо́ю ꙗ҆́вна, и҆ ꙗ҆́сна длѧ всѣ́хъ, и҆мѣ́ющихъ хотѧ̀ нѣ́сколькѡ разсꙋжде́нїѧ. Каѳа́ры сꙋ́ть и҆з̾ числа̀ раско́льникѡвъ. Ѻ҆дна́кѡ ѹ҆го́дно бы́ло дрє́внимъ, ка́къ то кѷпрїа́нꙋ и҆ на́шемꙋ фїрмїлїа́нꙋ, є҆ди́номꙋ ѡ҆предѣле́нїю подчини́ти всѣ́хъ си́хъ: каѳа́рѡвъ, є҆нкраті́тѡвъ, ѵ҆дропараста́тѡвъ, и҆ а҆потакті́тѡвъ. И҆́бо, хотѧ̀ нача́ло ѿстꙋпле́нїѧ произошло̀ чрез̾ раско́лъ, но ѿстꙋпи́вшїе ѿ це́ркви ѹ҆жѐ не и҆мѣ́ли на себѣ̀ благода́ти ст҃а́гѡ дх҃а. И҆́бо ѡ҆скꙋдѣ́ло преподаѧ́нїе благода́ти, потомꙋ̀ что̀ пресѣ́клось зако́нное прее́мство. И҆́бо пе́рвые ѿстꙋпи́вшїе полꙋчи́ли посвѧще́нїе ѿ ѻ҆тцє́въ, и҆, чрез̾ возложе́нїе рꙋ́къ и҆́хъ, и҆мѣ́ли дарова́нїе дꙋхо́вное. Но ѿто́рженные, содѣ́лавшись мїрѧ́нами, не и҆мѣ́ли вла́сти ни крести́ти, ни рꙋкополага́ти, и҆ не моглѝ препода́ти дрꙋги̑мъ благода́ть ст҃а́гѡ дх҃а, ѿ кото́рой са́ми ѿпа́ли. Почемꙋ̀ приходѧ́щихъ ѿ ни́хъ къ це́ркви, ꙗ҆́кѡ креще́нныхъ мїрѧ́нами, дре́внїе повелѣва́ли вно́вь ѡ҆чища́ти и҆́стиннымъ церко́внымъ креще́нїемъ. Но поели́кꙋ нѣ́котѡрымъ въ а҆́сїи рѣши́тельнѡ ѹ҆го́дно бы́ло, ра́ди назида́нїѧ мно́гихъ, прїѧ́ти креще́нїе и҆́хъ: то да бꙋ́детъ ѻ҆но̀ прїе́млемо. Подоба́етъ же на́мъ ѹ҆смотрѣ́ти ѕлоꙋхищре́нїе є҆нкраті́тѡвъ. Ѻ҆нѝ, да содѣ́лаютъ себѧ̀ неꙋдобопрїе́млемыми длѧ це́ркви, ѹ҆мы́слили предꙋскорѧ́ѧ соверша́ти со́бственное креще́нїе, чрез̾ что̀ и҆ со́бственный сво́й ѻ҆бы́чай и҆змѣни́ли. И҆ та́къ, поели́кꙋ ѡ҆ ни́хъ ничегѡ̀ ꙗ҆́снѡ не и҆зречено̀, мню̀, ꙗ҆́кѡ прили́чно на́мъ ѿверга́ти и҆́хъ креще́нїе: и҆ а҆́ще бы кто̀ прїѧ́лъ ѿ ни́хъ ѻ҆́ное, такова́го приходѧ́щаго къ цр҃кви, крести́ти. Но а҆́ще сїѐ и҆мѣ́етъ бы́ти препѧ́тствїемъ ѻ҆́бщемꙋ благосозида́нїю: то па́ки подоба́етъ держа́тисѧ ѻ҆бы́чаѧ, и҆ слѣ́довати ѻ҆тца́мъ, благоꙋсмотри́тельнѡ ѹ҆стро́ившымъ дѣла̀ на́ши. И҆́бо ꙗ҆́ ѡ҆паса́юсѧ, что́бы на́мъ тогда̀, ка́къ хо́щемъ ѹ҆держа́ти и҆̀хъ ѿ поспѣ́шнагѡ креще́нїѧ, не воспѧти́ти спаса́емыхъ стро́гостїю ѿлага́тельства. А҆́ще же ѻ҆нѝ сохранѧ́ютъ на́ше креще́нїе, сїѐ да не ѹ҆стыжда́етъ на́съ: и҆́бо мы̀ ѡ҆бѧ́заны не воздава́ти и҆̀мъ за то̀ благода́рность, но покарѧ́тисѧ пра́виламъ съ то́чностїю. Всемѣ́рнѡ же да бꙋ́детъ ѹ҆стано́влено, что́бы, по́слѣ и҆́хъ креще́нїѧ, приходѧ́щїе къ це́ркви, бы́ли помазꙋ́емы ѿ вѣ́рныхъ, и҆ та́кѡ пристꙋпа́ли къ та́инствамъ. Впро́чемъ вѣ́даю, ꙗ҆́кѡ бра́тїй зѡі́на и҆ саторні́на, бы́вшихъ въ и҆́хъ ѻ҆́бществѣ, мы̀ прїѧ́ли на каѳе́дрꙋ є҆пі́скопскꙋю: почемꙋ̀ соедине́нныхъ съ и҆́хъ ѻ҆́бществомъ ѹ҆жѐ не мо́жемъ стро́гимъ сꙋдо́мъ ѿчꙋжда́ти ѿ це́ркви, постанови́въ, принѧ́тїемъ є҆пі́скопѡвъ, ка́къ бы нѣ́кое пра́вило ѻ҆бще́нїѧ съ ни́ми.

## Пра́вило в҃.

<red>Ѹ҆</red>мы́шленнѡ погꙋби́вшаѧ зача́тый во ѹ҆тро́бѣ пло́дъ, подлежи́тъ ѡ҆сꙋжде́нїю смертоꙋбі́йства. То́нкагѡ различе́нїѧ плода̀ ѡ҆бразова́вшагѡсѧ, и҆лѝ є҆щѐ неѡбразо́ваннагѡ ѹ҆ на́съ нѣ́сть. И҆́бо здѣ́сь полага́етсѧ взыска́нїе не то́кмѡ за и҆мѣ́вшее роди́тисѧ, но и҆ за то̀, что̀ навѣ́товала само́й себѣ̀: поели́кꙋ жє́ны, ѿ таковы́хъ покꙋше́нїй, весьма̀ ча́стѡ ѹ҆мира́ютъ. Съ си́мъ совокꙋплѧ́етсѧ и҆ погꙋбле́нїе плода̀, ꙗ҆́кѡ дрꙋго́е ѹ҆бі́йство, ѿ дерза́ющихъ на сїѐ ѹ҆мы́шленнѡ. Впро́чемъ подоба́етъ не до кончи́ны простира́ти покаѧ́нїе и҆́хъ, но прїима́ти и҆̀хъ въ ѻ҆бще́нїе, по и҆сполне́нїи десѧтѝ лѣ́тъ: врачева́нїе же и҆змѣрѧ́ти не вре́менемъ, но ѻ҆́бразомъ покаѧ́нїѧ.

## Пра́вило г҃.

<red>Д</red>їа́конъ, по прїѧ́тїи дїа́конства соблꙋди́вшїй, хотѧ̀ до́лженъ и҆зве́рженъ бы́ти ѿ дїа́конства, но, по низведе́нїи на мѣ́сто мїрѧ́нъ, да не ѿлꙋча́етсѧ ѿ прїѡбще́нїѧ: и҆́бо дре́внее є҆́сть пра́вило, и҆зверга́емыхъ ѿ свѧще́ннагѡ сте́пени, подверга́ти семꙋ̀ то́кмѡ ѻ҆́бразꙋ наказа́нїѧ, въ че́мъ, ка́къ мнѣ̀ мни́тсѧ, дре́внїе послѣ́довали ѻ҆́номꙋ зако́нꙋ: не ѿмсти́ши два́жды за є҆ди́но <rubric class="inline">(Наꙋ́м. гл. а҃, ст. ѳ҃.)</rubric>. Є҆́сть же и҆ дрꙋга́ѧ семꙋ̀ причи́на: и҆́бо находѧ́щїесѧ въ чи́нѣ мїрѧ́нъ, бы́въ и҆зве́ржены ѿ мѣ́ста вѣ́рныхъ, па́ки прїе́млютсѧ на мѣ́сто, съ кото́рагѡ низпа́ли. А҆ дїа́конъ подверга́етсѧ наказа́нїю и҆зверже́нїѧ, продолжа́ющемꙋсѧ навсегда̀. И҆ та́къ ѻ҆нѝ ѡ҆грани́чились си́мъ є҆ди́нымъ наказа́нїемъ, поели́кꙋ не возвраща́етсѧ є҆мꙋ̀ дїа́конство. Та́кѡ по ѹ҆ста́вамъ. Воѻбще́ же и҆́стиннѣйшее врачева́нїе є҆́сть ѹ҆дале́нїе ѿ грѣха̀, та́къ что̀ ѿве́ргшїй благода́ть, ра́ди ѹ҆дово́льствїѧ пло́ти, подае́тъ на́мъ соверше́нное доказа́тельство своегѡ̀ и҆сцѣле́нїѧ, а҆́ще съ сокрꙋше́нїемъ се́рдца, и҆ со всѧ́кимъ порабоще́нїемъ пло́ти воздержа́нїю, ѿстꙋ́питъ ѿ ѹ҆дово́льствїй, кото́рыми совраще́нъ бы́лъ. И҆ та́къ подоба́етъ на́мъ и҆ то̀ и҆ дрꙋго́е вѣ́дати, и҆ принадлежа́щее къ соверше́нствꙋ покаѧ́нїѧ, и҆ при́нѧтое въ ѻ҆бы́чай: длѧ не достига́ющихъ же соверше́нства покаѧ́нїѧ, послѣ́довати пре́данномꙋ ѹ҆ста́вꙋ.

## Пра́вило д҃.

<red>Ѡ҆</red> троебра́чныхъ и҆ многобра́чныхъ мы̀ положи́ли то́ же пра́вило, како́е и҆ ѡ҆ второбра́чныхъ, по соразмѣ́рности. Второбра́чныхъ ѿлꙋча́ютъ на го́дъ, а҆ дрꙋгі́е на два̀, троебра́чныхъ же на трѝ, а҆ ча́стѡ и҆ на четы́ре го́да, и҆ нарица́ютъ таковы́й сою́зъ ѹ҆жѐ не бра́комъ, но многоже́нствомъ, и҆лѝ па́че нака́заннымъ блꙋдо́мъ. Посемꙋ̀ и҆ гдⷭ҇ь самарѧны́нѣ, премѣни́вшей пѧ́ть мꙋже́й, глаго́летъ: є҆го́же ны́нѣ и҆́маши, нѣ́сть тѝ мꙋ́жъ <rubric class="inline">(І҆ѡа́н. гл. д҃, ст. и҃і.)</rubric>, показꙋ́ѧ тѣ́мъ, ꙗ҆́кѡ престꙋпи́вшїе предѣ́лъ второбра́чїѧ, ѹ҆жѐ не досто́йны нарица́тисѧ и҆мена́ми мꙋ́жа и҆лѝ жены̀. Мы́ же не ѿ пра́вила, но ѿ послѣ́дованїѧ предше́ственникамъ, прїѧ́ли ѻ҆бы́чай, троебра́чныхъ ѿлꙋча́ти на пѧ́ть лѣ́тъ. Впро́чемъ не до́лжно совсѣ́мъ загражда́ти длѧ ни́хъ вхо́дъ въ цр҃ковь, но ѹ҆досто́ивати и҆̀хъ слꙋ́шанїѧ писа́нїй два̀ и҆лѝ трѝ го́да, а҆ посе́мъ допꙋска́ти до стоѧ́нїѧ, но ѹ҆де́рживати ѿ прїѡбще́нїѧ свѧты́ни, и҆ та́кѡ, пока́зывающихъ нѣ́кїй пло́дъ покаѧ́нїѧ, возстановлѧ́ти на мѣ́сто ѻ҆бще́нїѧ.

## Пра́вило є҃.

<red>Є҆</red>ретїкѡ́въ, при кончи́нѣ ка́ющихсѧ, подоба́етъ прїима́ти. Ꙗ҆́вно же є҆́сть, ꙗ҆́кѡ прїима́ти не без̾ разсꙋжде́нїѧ, но со и҆спыта́нїемъ, и҆́стинное ли показꙋ́ютъ покаѧ́нїе, и҆ и҆мѣ́ютъ ли плоды̀, свидѣ́тельствꙋющїе тща́нїе ѡ҆ спасе́нїи.

## Пра́вило ѕ҃.

<red>Л</red>юбодѣѧ̑нїѧ посвѧще́нныхъ бг҃ꙋ да не ѡ҆браща́ютсѧ въ бра́къ, но всѧ́чески да расторга́етсѧ и҆́хъ совокꙋпле́нїе. И҆́бо сїѐ и҆ длѧ ѹ҆твержде́нїѧ цр҃кви поле́зно, и҆ є҆ретїка́мъ не да́стъ слꙋ́чаѧ ѹ҆корѧ́ти на́съ, а҆́ки бы привлека́емъ къ себѣ̀ попꙋще́нїемъ грѣха̀.

## Пра́вило з҃.

<red>М</red>ꙋжело́жники, и҆ скотоло́жники, и҆ ѹ҆бі́йцы, и҆ ѡ҆трави́тели, и҆ прелюбодѣ́и, и҆ і҆дѡлопокло́нники, тогѡ́ же ѡ҆сꙋжде́нїѧ досто́йны. Посемꙋ̀ пра́вило, како́е и҆мѣ́ешь ѡ҆ про́чихъ, соблюда́й и҆ ѡ҆ си́хъ: а҆ ѡ҆ прїѧ́тїи ка́ѧвшихсѧ три́десѧть лѣ́тъ въ нечистотѣ̀, кото́рꙋю содѣ́лали въ невѣ́дѣнїи, и҆ сомнѣва́тисѧ на́мъ не надлежа́ло. И҆́бо и҆ невѣ́дѣнїе твори́тъ и҆̀хъ досто́йными снизхожде́нїѧ, и҆ доброво́льное и҆сповѣ́данїе, и҆ протече́нїе сто́ль до́лгагѡ вре́мени: и҆́бо ѻ҆нѝ є҆два̀ не ве́сь вѣ́къ человѣ́ческїй пре́даны бы́ли сатанѣ̀, да наꙋча́тсѧ не безчи́нствовати. Посемꙋ̀, повелѝ ѹ҆жѐ неѿло́жнѡ прїѧ́ти и҆̀хъ, и҆ наипа́че. а҆́ще и҆мѣ́ютъ сле́зы, преклонѧ́ющыѧ тебѧ̀ къ милосе́рдїю, и҆ ꙗ҆влѧ́ютъ житїѐ, досто́йное ми́лованїѧ.

## Пра́вило и҃.

<red>В</red>о гнѣ́вѣ на свою̀ женꙋ̀ ѹ҆потреби́вшїй сѣки́рꙋ, є҆́сть ѹ҆бі́йца. Справедли́вѡ же и҆ досто́йнѡ твоегѡ̀ благоразꙋ́мїѧ воспомѧнꙋ́лъ ты̀ мнѣ̀, да рекꙋ̀ ѡ҆ се́мъ простра́ннѣе: и҆́бо мно́гѡ ра́зностей междꙋ̀ во́льнымъ и҆ нево́льнымъ А҆́ще кто̀ бро́сивъ ка́мень на пса̀, и҆лѝ на дре́во, попаде́тъ въ человѣ́ка: сїѐ є҆́сть дѣ́ло соверше́ннѡ непроизво́льное, и҆ не бы́вшее въ намѣ́ренїи дѣ́йствꙋющагѡ: и҆́бо намѣ́ренїе є҆гѡ̀ бы́ло ѿрази́ти ѕвѣ́рѧ, и҆лѝ сби́ти пло́дъ, подве́ргшїйсѧ же ѹ҆да́рꙋ, са́мъ собо́ю наше́лъ на него̀, проходѧ̀ ми́мѡ: и҆ та́къ сїѐ є҆́сть нево́льное. Нево́льное та́кожде и҆ то̀, а҆́ще кто̀, жела́ѧ кого̀ и҆спра́вити, ѹ҆да́ритъ ремне́мъ, и҆лѝ жезло́мъ не тѧже́лымъ, и҆ бїе́мый ѹ҆́мретъ: и҆́бо здѣ́сь разсма́триваетсѧ намѣ́ренїе, ꙗ҆́кѡ ѻ҆́нъ хотѣ́лъ и҆спра́вити согрѣши́вшаго, а҆ не ѹ҆мертви́ти. Подо́бнымъ ѻ҆́бразомъ къ нево́льнымъ ѹ҆бі́йствамъ принадлежи́тъ и҆ то̀, а҆́ще кто̀, защища́ѧ себѧ̀ въ дра́кѣ, дре́вомъ и҆лѝ рꙋко́ю, неща́днѡ нанесе́тъ проти́вникꙋ ѹ҆да́ръ въ ѻ҆па́сное мѣ́сто, и҆мѣ́въ намѣ́ренїе причини́ти бо́ль, а҆ не совсѣ́мъ ѹ҆би́ти: но сїѐ ѹ҆жѐ приближа́етсѧ къ во́льномꙋ ѹ҆бі́йствꙋ: и҆́бо ѹ҆потреби́вшїй таково́е ѻ҆рꙋ́дїе къ защище́нїю, и҆лѝ безща́днѡ нане́сшїй ѹ҆да́ръ ꙗ҆́венъ є҆́сть въ то́мъ, ꙗ҆́кѡ не пощади́лъ человѣ́ка, бꙋ́дꙋчи ѡ҆блада́емъ стра́стїю. Подо́бнѡ, ѹ҆потреби́вшїй въ ѻ҆рꙋ́дїе тѧже́лое де́рево и҆ ка́мень, бо́льшїй си́лы человѣ́ческой, причислѧ́етсѧ къ нево́льнымъ ѹ҆бі́йцамъ, ꙗ҆́кѡ и҆но́е и҆мѣ́вшїй въ намѣ́ренїи, а҆ и҆но́е содѣ́лавшїй: и҆́бо ѻ҆́нъ во гнѣ́вѣ нане́съ тако́й ѹ҆да́ръ, что̀ ѹ҆мертви́лъ пораже́ннаго, хотѧ̀, мо́жетъ бы́ть, намѣ́ренїе є҆гѡ̀ бы́ло то́кмѡ рази́ти, а҆ не совсѣ́мъ ѹ҆мертви́ти. Но кто̀ ѹ҆потреби́лъ ме́чь, и҆лѝ что́ либо таково́е, то́тъ не и҆мѣ́етъ никако́гѡ и҆звине́нїѧ, и҆ ѻ҆со́беннѡ бро́сившїй въ кого́ либо сѣки́рꙋ. И҆́бо ѻ҆́нъ не и҆з̾ рꙋкѝ ѹ҆да́рилъ є҆го̀, та́къ что́бы мѣ́ра ѹ҆да́ра зави́сѣла ѿ негѡ̀, но бро́силъ та́къ, что̀ ѹ҆да́рꙋ, и҆ ѿ тѧ́жести желѣ́за, и҆ ѿ ѻ҆строты̀ є҆гѡ̀, и҆ ѿ стремле́нїѧ чрез̾ большо́е простра́нство, по неѡбходи́мости надлежа́ло бы́ти смерте́льнымъ. Соверше́ннѡ та́кожде во́льное, и҆ въ се́мъ никако́мꙋ сомнѣ́нїю не подлежа́щее, є҆́сть то̀, что̀ дѣ́лаетсѧ разбо́йниками и҆ въ непрїѧ́тельскихъ наше́ствїѧхъ: и҆́бо разбо́йники ѹ҆бива́ютъ, ра́ди де́негъ, и҆збѣга́ѧ ѡ҆бличе́нїѧ въ ѕлодѣѧ́нїи: а҆ находѧ́щїесѧ на войнѣ̀ и҆́дꙋтъ на пораже́нїе сопроти́вныхъ, съ ꙗ҆́внымъ намѣ́ренїемъ, не ѹ҆страши́ти, нижѐ вразꙋми́ти, но и҆стреби́ти ѻ҆́ныхъ. Є҆ще́ же, а҆́ще кто̀ напои́тъ кого́ либо та́йнымъ соста́вомъ (хотѧ̀ бы то̀ бы́ло длѧ и҆ны́ѧ нѣ́кїѧ причи́ны), и҆ ѹ҆мертви́тъ: такова́го признае́мъ во́льнымъ ѹ҆бі́йцею. Сїѐ ча́стѡ дѣ́лаютъ же́ны, покꙋша́ѧсѧ нѣ́кими ѡ҆баѧ́нїѧми и҆ чарова́нїѧми, привлека́ти нѣ́кихъ въ любо́вь къ себѣ̀, и҆ даю́щыѧ и҆̀мъ враче́бные соста́вы, производѧ́щїе помраче́нїе ра́зꙋма. Хотѧ̀ таковы̑ѧ, причини́въ сме́рть, содѣ́лали не то̀, что̀ и҆мѣ́ли въ намѣ́ренїи: ѻ҆дна́кѡ, за волшебство̀ и҆ занѧ́тїе возбране́нное, причислѧ́ютсѧ къ во́льнымъ ѹ҆бі́йцамъ. Посемꙋ̀ и҆ даю́щыѧ врачевство̀ длѧ и҆зверже́нїѧ зача́тагѡ въ ѹ҆тро́бѣ, сꙋ́ть ѹ҆бі́йцы, ра́внѡ и҆ прїе́млющыѧ дѣтоꙋбі́йствєнныѧ ѻ҆тра́вы. Ѡ҆ се́мъ досе́лѣ.

## Пра́вило ѳ҃.

<red>Г</red>дⷭ҇не и҆зрече́нїе, ꙗ҆́кѡ не позволи́тельно разрѣша́тисѧ ѿ бра́ка, ра́звѣ словесѐ прелюбодѣ́йна <rubric class="inline">(Матѳ. гл. є҃, ст. л҃в.)</rubric>, по ра́зꙋмꙋ ѻ҆́нагѡ, ра́внѡ прили́чествꙋетъ и҆ мꙋжа́мъ и҆ же́намъ. Но не то̀ въ ѻ҆бы́чаѣ. Ѡ҆ жена́хъ нахо́димъ мно́гѡ стро́гихъ и҆зрече́нїй. А҆по́столъ глаго́летъ: ꙗ҆́кѡ прилѣплѧ́ѧйсѧ сквернодѣ́йцѣ, є҆ди́но тѣ́ло є҆́сть <rubric class="inline">(а҃ кор. гл. ѕ҃, ст. ѕ҃і.)</rubric>. и҆ і҆еремі́а: а҆́ще бꙋ́детъ жена̀ мꙋ́жꙋ и҆но́мꙋ, не возврати́тсѧ къ мꙋ́жꙋ своемꙋ̀, но ѡ҆скверни́вшисѧ ѡ҆скверни́тсѧ <rubric class="inline">(І҆ерем гл. г҃. ст. а҃.)</rubric>. и҆ па́ки: держа́й прелюбодѣ́йцꙋ, безꙋ́менъ и҆ нечести́въ <rubric class="inline">(При́тч. гл. и҃і, ст. к҃г.)</rubric>. Жена́мъ же ѻ҆бы́чай повелѣва́етъ ѹ҆де́рживати мꙋже́й свои́хъ, хотѧ̀ ѻ҆нѝ прелюбодѣ́йствꙋютъ и҆ въ блꙋдѣ̀ сꙋ́ть. Посемꙋ̀ не зна́ю, мо́жетъ ли прѧ́мѡ прелюбодѣ́йцею нарещи́сѧ живꙋ́щаѧ съ мꙋ́жемъ, ѡ҆ста́вленнымъ свое́ю жено́ю: и҆́бо здѣ́сь ѡ҆бвине́нїе па́даетъ на ѡ҆ста́вившꙋю мꙋ́жа, по како́й причи́нѣ ѻ҆на̀ ѿстꙋпи́ла ѿ бра́ка. И҆́бо а҆́ще потомꙋ̀, ꙗ҆́кѡ бїе́ма была̀, и҆ не стерпѣ́ла ѹ҆да́рѡвъ: то подоба́ло па́че претерпѣ́ти, не́жели разлꙋча́тисѧ съ сожи́телемъ: а҆́ще потомꙋ̀, ꙗ҆́кѡ не стерпѣ́ла ѹ҆тра́ты и҆мѣ́нїѧ, и҆ се́й предло́гъ не досто́инъ ѹ҆важе́нїѧ. А҆́ще же и҆ потомꙋ̀, ꙗ҆́кѡ мꙋ́жъ є҆ѧ̀ живе́тъ въ блꙋдѣ̀, наблюде́нїѧ сегѡ̀ не и҆мѣ́емъ въ цр҃ко́вномъ ѻ҆бы́чаѣ: но и҆ ѿ невѣ́рнагѡ мꙋ́жа не повелѣно̀ разлꙋча́тисѧ женѣ̀, а҆ пребыва́ти съ ни́мъ, по неизвѣ́стности, что̀ послѣ́дꙋетъ. Что́ бо вѣ́си же́но, а҆́ще мꙋ́жа спасе́ши <rubric class="inline">(а҃ кор. гл. з҃, ст. ѕ҃і.)</rubric>; Посемꙋ̀ жена̀, ѡ҆ста́вившаѧ своего̀ мꙋ́жа, є҆́сть прелюбодѣ́йца, а҆́ще перешла̀ къ дрꙋго́мꙋ мꙋ́жꙋ: а҆ мꙋ́жъ ѡ҆ста́вленный, досто́инъ снизхожде́нїѧ, и҆ сожи́тельствꙋющаѧ съ ни́мъ не ѡ҆сꙋжда́етсѧ. А҆́ще же мꙋ́жъ, ѿстꙋпи́въ ѿ жены̀, по́йметъ и҆нꙋ́ю: то и҆ са́мъ ѻ҆́нъ є҆́сть прелюбодѣ́й, поне́же твори́тъ ю҆̀ прелюбодѣ́йствовати, и҆ живꙋ́щаѧ съ ни́мъ є҆́сть прелюбодѣ́йца: поели́кꙋ ѿвлекла̀ къ себѣ̀ чꙋжа́го мꙋ́жа.

## Пра́вило і҃.

<red>К</red>ленꙋ́щїесѧ не прїима́ти рꙋкоположе́нїѧ, когда̀ произнеслѝ клѧ́твꙋ, да не принꙋжда́ютсѧ нарꙋша́ти ѻ҆́нꙋю. И҆́бо хотѧ̀ и҆ мни́тсѧ бы́ти нѣ́кое пра́вило, снисходѧ́щее таковы̑мъ: ѻ҆дна́кѡ мы̀ дозна́ли ѻ҆́пытомъ, что̀ не благопоспѣ́шествꙋетсѧ постꙋпи́вшымъ проти́вꙋ клѧ́твы. До́лжно же разсма́тривати и҆ ѻ҆́бразъ клѧ́твы, и҆ сло́ва и҆ расположе́нїе, съ кото́рымъ ѻ҆нѝ клѧли́сѧ, и҆ тѡ́нкїѧ въ слова́хъ прибавлє́нїѧ: и҆ а҆́ще ни съ како́й стороны̀ нѣ́тъ никако́гѡ ѡ҆блегче́нїѧ ѿ си́лы клѧ́твы, то подоба́етъ соверше́ннѡ ѡ҆ставлѧ́ти таковы́хъ. Дѣ́ло же севи́ра, и҆лѝ поста́вленнагѡ и҆́мъ пресвѵ́тера, по моемꙋ̀ мнѣ́нїю (а҆́ще и҆ твоѐ съ мои́мъ согла́сно), полꙋча́етъ нѣ́которое разрѣше́нїе клѧ́твы слѣ́дꙋющимъ ѻ҆́бразомъ. Село̀ ѻ҆́ное, въ кото́рое произведе́нъ человѣ́къ се́й, подчине́нное до ны́нѣ мїсѳі́и, повелѝ причи́слити къ маса́дамъ: и҆́бо таки́мъ ѻ҆́бразомъ, и҆ ѻ҆́нъ не бꙋ́детъ клѧтвопрестꙋ́пникомъ, не преходѧ̀ ѿ мѣ́ста, и҆ ло́ггїнъ, и҆мѣ́ѧ съ собо́ю кѷрїа́ка, не ѹ҆праздни́тъ це́ркви, и҆ не подве́ргнетъ дꙋшѝ свое́й ѡ҆сꙋжде́нїю, за ѡ҆пꙋстѣ́нїе ѻ҆́ныѧ: и҆ мы̀ не возмни́мсѧ дѣ́лати нѣ́что проти́вꙋ пра̑вилъ, снисходѧ̀ къ кѷрїа́кꙋ, кото́рый клѧ́лсѧ пребыва́ти въ мїнда́нахъ, но согласи́лсѧ переведе́нъ бы́ти. И҆́бо возвраще́нїе є҆гѡ̀ бꙋ́детъ соблюде́нїемъ клѧ́твы: а҆ є҆мꙋ̀ поко́рность распорѧже́нїю не вмѣни́тсѧ въ клѧтвопрестꙋпле́нїе: поели́кꙋ къ клѧ́твѣ є҆гѡ̀ не бы́ло присовокꙋ́плено тогѡ̀, ꙗ҆́кѡ ѻ҆́нъ нижѐ на кра́ткое вре́мѧ не ѡ҆ста́витъ мїнда́нѡвъ, но во всѐ про́чее вре́мѧ пребꙋ́детъ та́мѡ. Севи́рꙋ же, и҆звинѧ́ющемꙋсѧ забве́нїемъ, мы̀ прости́мъ, ре́кше, ꙗ҆́кѡ вѣ́дꙋщїй та́йное, не попꙋ́ститъ це́ркви свое́й понестѝ вре́дъ ѿ тогѡ̀, кто̀ въ нача́лѣ постꙋпа́лъ не по пра́виламъ, но свѧза́лъ себѧ̀ клѧ́твою вопрекѝ є҆ѵа́нгелїю: кто̀ перемѣще́нїемъ ѹ҆чи́лъ клѧтвопрестꙋпле́нїю, ны́нѣ же лже́тъ притво́рнымъ забве́нїемъ. Но поели́кꙋ мы̀ не сꙋдїѝ серде́цъ, но сꙋ́димъ потомꙋ̀, что̀ слы́шимъ: то гдⷭ҇ꙋ предѡста́вимъ ѿмще́нїе, а҆ са́ми без̾ сомнѣ́нїѧ прїи́мемъ є҆го̀, да́въ проще́нїе забве́нїю, ꙗ҆́кѡ не́мощи человѣ́ческой.

## Пра́вило а҃і.

<red>Н</red>ево́льное содѣ́лавшїй ѹ҆бі́йство, дово́льное поне́съ наказа́нїе, бы́въ ѿлꙋче́нъ въ продолже́нїи є҆динона́десѧти лѣ́тъ. И҆́бо ꙗ҆́вно є҆́сть, ꙗ҆́кѡ ѡ҆ полꙋчи́вшихъ ра̑ны мы̀ должны̀ соблюда́ти мѡѷсе́евъ зако́нъ <rubric class="inline">(И҆сх. гл. к҃а, ст. и҃і, ѳ҃і.)</rubric>, и҆ сле́гшаго на ѻ҆́дръ ѿ полꙋче́нныхъ ра́нъ, но пото́мъ па́ки ходи́вшаго, при по́мощи жезла̀, не почита́ти ѹ҆би́тымъ: а҆́ще же и҆ не вста́лъ по́слѣ ра́нъ, но поне́же би́вшїй не хотѣ́лъ ѹ҆мертви́ти є҆го̀: то ѻ҆́нъ є҆́сть, хотѧ̀ и҆ ѹ҆бі́йца, ѻ҆дна́кѡ, по намѣ́ренїю, нево́льный.

## Пра́вило в҃і.

<red>Д</red>воеже́нцамъ пра́вило <rubric class="inline">(А҆по́ст. з҃і.)</rubric> соверше́ннѡ возбрани́ло бы́ти слꙋжи́телѧми це́ркви.

## Пра́вило г҃і.

<red>Ѹ҆</red>бїе́нїе на бра́ни ѻ҆тцы̀ на́ши (См. посла́нїе св. а҆ѳана́сїа къ а҆ммꙋ́нꙋ мона́хꙋ. Валсамѡ́нъ и҆ зѡна́ръ согла́снѡ замѣча́ютъ, что̀ предполага́емый св. васі́лїемъ совѣ́тъ воѻбщѐ не бы́лъ ѹ҆потреблѧ́емъ въ дѣ́йствїе, ка́къ по неꙋдо́бности, та́къ и҆ по ѹ҆важе́нїѧмъ, въ нача́лѣ сегѡ́ же пра́вила и҆зложє́ннымъ.) не вмѣнѧ́ли за ѹ҆бі́йство, и҆звинѧ́ѧ, ка́къ мни́тсѧ мнѣ̀, побо́рникѡвъ цѣломꙋ́дрїѧ и҆ благоче́стїѧ. Но мо́жетъ бы́ть добро̀ бы́ло бы совѣ́товати, что́бы ѻ҆нѝ, ка́къ и҆мѣ́ющїе нечи́стыѧ рꙋ́ки, трѝ го́да ѹ҆держа́лисѧ ѿ прїѡбще́нїѧ то́кмѡ ст҃ы́хъ та̑инъ.

## Пра́вило д҃і.

<red>В</red>зе́млющїй ли́хвꙋ, а҆́ще восхо́щетъ непра́веднꙋю коры́сть и҆стощи́ти на ни́щихъ, и҆ впре́дь ѿ недꙋ́га любостѧжа́нїѧ свобо́денъ бы́ти, мо́жетъ при́нѧтъ бы́ти въ свѧще́нство.

## Пра́вило є҃і.

<red>Д</red>ивлю́сѧ же, ꙗ҆́кѡ ты̀ тре́бꙋеши ѿ писа́нїѧ бꙋква́льныѧ то́чности, и҆ дꙋ́маеши, ꙗ҆́кѡ рече́нїе перево́да є҆́сть принꙋжде́нно, когда̀ ѻ҆́нъ хорошѡ̀ выража́етъ ѡ҆знача́емый и҆́мъ предме́тъ, но не прелага́етъ со́бственнѡ значе́нїѧ сло́ва є҆вре́йскагѡ. Впро́чемъ не до́лжно без̾ внима́нїѧ прейтѝ вопроше́нїе, предложе́нное мꙋ́жемъ любозна́тельнымъ. Пти̑цы небє́сныѧ и҆ ры̑бы морскі́ѧ, и҆ при сотворе́нїи мі́ра, и҆мѣ́ли ѻ҆дина́ковое происхожде́нїе: поели́кꙋ ѻ҆́ба сїѝ ро́ды живо́тныхъ и҆зведены̀ и҆з̾ воды̀: причи́на же семꙋ̀ та̀, ꙗ҆́кѡ ѻ҆́ба и҆мѣ́ютъ ѻ҆дно̀ и҆ то́ же сво́йство. И҆́бо ѻ҆днѣ̀ пла́ваютъ въ водѣ̀, а҆ дрꙋгі́ѧ пла́ваютъ по во́здꙋхꙋ. Посемꙋ̀ и҆ ѹ҆помѧ́нꙋто ѡ҆ ни́хъ совокꙋ́пнѡ. Соста́въ же сло́въ ѱалма̀ (Сїѐ ѿно́ситсѧ къ гре́ческимъ слова́мъ ѱалма̀ и҃, стїха̀ ѳ҃: въ кото́рыхъ ви́дъ несоѻбра́зности грамматі́ческой пода́лъ по́водъ св. а҆мфїло́хїю къ вопро́сꙋ, и҆ св. васі́лїю къ настоѧ́щемꙋ и҆з̾ѧсне́нїю.) не то́чнѡ соѡбраже́нъ въ ѿноше́нїи къ ры́бамъ, но въ ѿноше́нїи ко всѣ̑мъ тва́рѧмъ, живꙋ́щымъ въ вода́хъ, соверше́ннѡ пра́виленъ. И҆́бо человѣ́кꙋ поко́рны пти̑цы небє́сныѧ и҆ ры̑бы морскі́ѧ, и҆ не сїѝ то́кмѡ, но и҆ всѣ̀ тва̑ри, преходѧ́щыѧ стєзѝ морскі́ѧ. И҆́бо не всѐ живꙋ́щее въ водѣ̀ є҆́сть ры́ба, ка́къ то: китоѻбра́зныѧ живѡ́тныѧ, ки́ты, зиге́ны, дельфи́ны, тюленѝ, є҆ще́ же ко́ни, псы̀, пилы̑, и҆ мечѝ ры̑бы, и҆ морскі́ѧ кра̑вы: и҆ є҆́стьли ѹ҆го́дно, кропи̑вы, и҆ гре́бни, и҆ всѣ̀ черепокѡ́жныѧ, и҆з̾ ко́ихъ ни є҆ди́но не є҆́сть ры́ба, всѣ́ же сꙋ́ть преходѧ́щыѧ стєзѝ морскі́ѧ. Таки́мъ ѻ҆́бразомъ трѝ сꙋ́ть ро́да: пти̑цы небє́сныѧ, ры̑бы морскі́ѧ, и҆ тѣ̀ живѡ́тныѧ, ѡ҆бита́ющыѧ въ вода́хъ, котѡ́рыѧ ѿлича́ютсѧ ѿ ры́бъ, но та́кожде прехо́дѧтъ стєзѝ морскі́ѧ.

## Пра́вило ѕ҃і.

<red>Н</red>еема́нъ вели́къ не ѹ҆ гдⷭ҇а, но ѹ҆ господи́на своегѡ̀: то́ є҆сть, ѻ҆́нъ бы́лъ є҆ди́нымъ и҆з̾ вельмо́жъ ѹ҆ царѧ̀ сѵ́рскагѡ. И҆ та́къ вника́й въ писа́нїе съ то́чностїю, и҆ въ не́мъ само́мъ ѡ҆брѧ́щеши разрѣше́нїе вопро́са.
