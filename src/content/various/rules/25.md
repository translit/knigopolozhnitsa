---
title: "Пра̑вила свѧта́гѡ петра̀, а҆рхїепі́скопа а҆леѯандрі́йскагѡ и҆ мꙋ́ченика, и҆з̾ сло́ва є҆гѡ̀ ѡ҆ покаѧ́нїи"
navigation:
  key: various-rules-25
  title: "Пра̑вила свѧта́гѡ петра̀, а҆рхїепі́скопа а҆леѯандрі́йскагѡ и҆ мꙋ́ченика, и҆з̾ сло́ва є҆гѡ̀ ѡ҆ покаѧ́нїи"
  parent: various-rules
  order: 25
type: "various"
---

# Пра̑вила свѧта́гѡ петра̀, а҆рхїепі́скопа а҆леѯандрі́йскагѡ и҆ мꙋ́ченика, и҆з̾ сло́ва є҆гѡ̀ ѡ҆ покаѧ́нїи

## Пра́вило а҃.

<red>П</red>оели́кꙋ приближа́етсѧ ѹ҆жѐ четве́ртаѧ па́сха по́слѣ гоне́нїѧ: то довлѣ́етъ вре́мѧ ѿлꙋче́нїѧ длѧ тѣ́хъ, кото́рые подве́рглись доно́сꙋ, заключены̀ бы́ли въ темни́цꙋ, претерпѣ́ли жестѡ́кїѧ мꙋчє́нїѧ и҆ неснѡ́сныѧ ра́ны, и҆ мнѡ́гїѧ и҆ны́ѧ тѧ́жкїѧ ѹ҆гнетє́нїѧ, и҆ котѡ́рымъ напослѣ́докъ и҆змѣни́ла не́мощь пло́ти. Хотѧ̀ ѻ҆нѝ внача́лѣ не бы́ли прїѧ́ты въ цр҃ковь, по причи́нѣ послѣ́довавшагѡ тѧгча́йшагѡ паде́нїѧ: но поели́кꙋ ѻ҆нѝ мно́гѡ подвиза́лись и҆ до́лгѡ противобо́рствовали, (поели́кꙋ ѻ҆нѝ дошлѝ до престꙋпле́нїѧ не по произво́лꙋ. а҆ потомꙋ̀, что̀ и҆змѣни́ла и҆̀мъ не́мощь пло́ти, и҆́бо и҆ ꙗ҆́звы і҆и҃совы показꙋ́ютъ на тѣла́хъ свои́хъ, и҆ нѣ́которые пребыва́ютъ въ пла́чѣ ѹ҆жѐ тре́тїй го́дъ:) то къ се́й є҆пїтїмїѝ да присовокꙋ́пѧтсѧ и҆̀мъ є҆щѐ четы́редесѧть дне́й, по припа́мѧтованїю, когда̀ ѻ҆нѝ пристꙋпи́ли къ цр҃кви. Таково́е число̀ дне́й гдⷭ҇ь и҆ сп҃си́тель на́шъ і҆и҃съ хрⷭ҇то́съ, по креще́нїи, пости́вшись, и҆скꙋша́емъ бы́лъ ѿ дїа́вола: таково́е же число̀ дне́й и҆ ѻ҆нѝ преимꙋ́щественнѡ да подвиза́ютсѧ и҆ ѹ҆се́рднѣе да постѧ́тсѧ, и҆ прито́мъ да бо́дрствꙋютъ въ моли́твахъ, непреста́ннѡ размышлѧ́ѧ ѡ҆ рече́нномъ ѿ гдⷭ҇а и҆скꙋси́телю, тре́бовавшемꙋ ѿ негѡ̀ поклоне́нїѧ себѣ̀: и҆дѝ за мно́ю сатано̀, пи́сано бо є҆́сть: гдⷭ҇ꙋ бг҃ꙋ твоемꙋ̀ поклони́шисѧ, и҆ томꙋ̀ є҆ди́номꙋ послꙋ́жиши <rubric class="inline">(Матѳ. д҃, ст. і҃)</rubric>.

## Пра́вило в҃.

<red>Т</red>ѣ́мъ, кото́рые по взѧ́тїи то́кмѡ и҆́хъ под̾ стра́жꙋ, и҆ по претерпѣ́нїи скорбе́й и҆ смра́да въ темни́цѣ, ка́къ бы въ ѡ҆са́дѣ, въ послѣ́дствїи без̾ сраже́нїѧ съ мꙋче́нїѧми содѣ́лались плѣ́нниками, бы́въ сокрꙋшены̀ по кра́йней скꙋ́дости си́лъ и҆ по нѣ́коей слѣпотѣ̀, довлѣ́етъ приложи́ти лѣ́то къ предше́ствовавшемꙋ вре́мени: поели́кꙋ и҆ ѻ҆нѝ со всѣ́мъ пре́дали себѧ̀ страда́нїѧмъ за и҆́мѧ хрⷭ҇то́во, хотѧ̀ и҆ полꙋча́ли въ темни́цѣ вели́кое ѹ҆тѣше́нїе ѿ бра́тїй. За сїѐ да воздадꙋ́тъ ѻ҆нѝ со мно́гою ли́хвою, жела́ѧ ѡ҆свободи́тисѧ ѿ горча́йшагѡ плѣ́на дїа́вольскагѡ, воспомина́ѧ наипа́че глаго́лющаго: дх҃ъ гдⷭ҇ень на мнѣ̀, є҆гѡ́же ра́ди пома́за мѧ̀: благовѣсти́ти ни́щымъ посла̀ мѧ̀, проповѣ́дати плѣнє́ннымъ ѿпꙋще́нїе, и҆ слѣпы̑мъ прозрѣ́нїе, ѿпꙋсти́ти сокрꙋшє́нныѧ во ѿра́дꙋ, проповѣ́дати лѣ́то гдⷭ҇не прїѧ́тно и҆ де́нь воздаѧ́нїѧ <rubric class="inline">(И҆са́їи ѯ҃а, ст. а҃, в҃. Лꙋкѝ д҃, ст. и҃і, ѳ҃і.)</rubric>.

## Пра́вило г҃.

<red>А҆</red> ничегѡ̀ такова́гѡ не пострада́вшымъ, и҆ не показа́вшымъ плода̀ вѣ́ры, но доброво́льнѡ ѿбѣжа́вшымъ на странꙋ̀ ѕло́бы, ко́ей пре́дало и҆̀хъ малодꙋ́шїе и҆ стра́хъ, ны́нѣ же въ покаѧ́нїе приходѧ́щымъ, нꙋ́жно и҆ прили́чно приложи́ти при́тчꙋ ѡ҆ безпло́дной смоко́вницѣ, ꙗ҆́коже гдⷭ҇ь глаго́летъ: смоко́вницꙋ и҆мѧ́ше нѣ́кїй въ вїногра́дѣ свое́мъ всажде́нꙋ, и҆ прїи́де и҆щѧ̀ плода̀ на не́й, и҆ не ѡ҆брѣ́те. Рече́ же къ вїнаре́ви: сѐ тре́тїе лѣ́то, ѿне́лиже прихождꙋ̀, и҆щѧ̀ плода̀ на смоко́вницѣ се́й, и҆ не ѡ҆брѣта́ю: посѣцы̀ ю҆̀ ѹ҆̀бо, вскꙋ́ю и҆ зе́млю ѹ҆пражнѧ́етъ; Ѻ҆́нъ же ѿвѣща́въ, речѐ є҆мꙋ̀: гдⷭ҇и, ѡ҆ста́ви ю҆̀ и҆ сѐ лѣ́то, до́ндеже ѡ҆копа́ю ѻ҆́крестъ є҆ѧ̀, и҆ ѡ҆сы́плю гно́емъ. И҆ а҆́ще ѹ҆́бѡ сотвори́тъ пло́дъ: а҆́ще ли же нѝ, во грѧдꙋ́щее посѣче́ши ю҆̀ <rubric class="inline">(Лꙋкѝ г҃і, ст. ѕ҃ ѳ҃.)</rubric>. Положи́въ сїю̀ при́тчꙋ пред̾ ѻ҆́чи себѣ̀, и҆ показа́въ пло́дъ досто́йный покаѧ́нїѧ, въ продолже́нїи толи́кагѡ же, то́ є҆сть, четырехлѣ́тнѧгѡ вре́мени, полꙋ́чатъ тѣ́мъ бо́льшꙋю по́льзꙋ.

## Пра́вило д҃.

<red>А҆</red> соверше́ннѡ ѿча́ѧвшымсѧ, и҆ нераска̑ѧннымъ, и҆ стѧжа́вшымъ непремѣнѧ́емꙋю ко́жꙋ є҆ѳїо́плѧнина и҆ пестротꙋ̀ ры́си, да и҆зрече́тсѧ пригово́ръ ѡ҆ дрꙋго́й смоко́вницѣ: да николи́же ѿ тебѐ плода̀ бꙋ́детъ во вѣ́ки <rubric class="inline">(Матѳ. к҃а, ст. ѳ҃і.)</rubric>: почемꙋ̀ ѻ҆на̀ тотча́съ и҆ засо́хла. И҆сполнѧ́етсѧ на ни́хъ и҆ рече́нное є҆кклисїа́стомъ: развраще́нное не мо́жетъ ѹ҆краси́тисѧ, и҆ лише́нїе не мо́жетъ и҆зчи́слитисѧ <rubric class="inline">(Є҆ккл. а҃. ст. є҃і.)</rubric>. И҆́бо не возмо́жно развраще́нномꙋ ѹ҆краси́тисѧ, а҆́ще не бꙋ́детъ ѻ҆но̀ пре́жде и҆спра́влено, и҆ не возмо́жно и҆зчислѧ́ти лише́нїѧ, а҆́ще не бꙋ́детъ ѻ҆но̀ пре́жде воспо́лнено. Почемꙋ̀ и҆ наконе́цъ слꙋчи́тсѧ съ ни́ми рече́нное прⷪ҇ро́комъ и҆са́їею: и҆ ѹ҆́зрѧтъ трꙋ́пы чл҃вѣ́кѡвъ престꙋпи́вшихъ мнѣ̀. Че́рвь бо и҆́хъ не сконча́етсѧ, и҆ ѻ҆́гнь и҆́хъ не ѹ҆га́снетъ: и҆ бꙋ́дꙋтъ въ позо́ръ всѧ́кой пло́ти <rubric class="inline">(И҆са́їи ѯ҃ѕ, ст. к҃д.)</rubric>. И҆́бо, ка́къ и҆ є҆щѐ ѿ негѡ̀ предрече́но: непра́веднїи же та́кѡ возволнꙋ́ютсѧ, и҆ почи́ти не возмо́гꙋтъ. Нѣ́сть ра́доватисѧ нечести́вымъ, речѐ бг҃ъ <rubric class="inline">(И҆са́їи н҃з, ст. к҃, к҃а.)</rubric>.

## Пра́вило є҃.

<red>Н</red>ѣ́которые притво́рствовали, подо́бнѡ даві́дꙋ, ю҆ро́дствовавшемꙋ длѧ спасе́нїѧ ѿ сме́рти, хотѧ̀ ѻ҆́нъ не бы́лъ безꙋ́менъ. Ѻ҆нѝ не написа́ли прѧ́мѡ ѿрече́нїѧ ѿ вѣ́ры, но, въ весьма̀ тѣ́сныхъ ѡ҆бстоѧ́тельствахъ, порꙋга́лисѧ ѹ҆хищре́нїѧмъ врагѡ́въ, подо́бнѡ ка́къ дѣ́ти смы́сленные и҆ разꙋ́мные смѣю́тсѧ над̾ дѣтьмѝ неразꙋ́мными: ка́къ то, и҆лѝ прошлѝ ми́мѡ і҆́дѡльскихъ же́ртвенникѡвъ, и҆лѝ да́ли рꙋкописа́нїе, и҆лѝ ꙗ҆зы́чникѡвъ поста́вили вмѣ́стѡ себѧ̀. Хотѧ̀ нѣ́котѡрымъ и҆з̾ таковы́хъ, ка́къ ꙗ҆́ слы́шалъ, и҆ ꙗ҆ви́ли снисхожде́нїе нѣ́кїе и҆з̾ и҆сповѣ́дникѡвъ, потомꙋ̀, что̀ ѻ҆нѝ съ вели́кимъ тща́нїемъ и҆збѣга́ли возжже́нїѧ свои́ми рꙋка́ми ѻ҆гнѧ̀ и҆ кажде́нїѧ нечи́стымъ де́мѡнамъ и҆ хотѧ̀ ѻ҆нѝ, не примѣ́тивъ, содѣ́лали ѻ҆́ное по неразꙋ́мїю: ѻ҆дна́кѡ да поло́житсѧ и҆̀мъ ше́сть мѣ́сѧцєвъ на ѡ҆браще́нїе къ бг҃ꙋ въ покаѧ́нїи. И҆́бо таки́мъ ѻ҆́бразомъ и҆ сїѝ бо́лѣе полꙋ́чатъ по́льзы, размышлѧ́ѧ ѡ҆ и҆зрече́нїи прⷪ҇ро́ческомъ: ѻ҆троча̀ роди́сѧ на́мъ, сы́нъ, и҆ даде́сѧ на́мъ, є҆гѡ́же нача́льство бы́сть на ра́мѣ є҆гѡ̀, и҆ нарица́етсѧ и҆́мѧ є҆гѡ̀, вели́ка совѣ́та а҆́гг҃лъ <rubric class="inline">(И҆са́їи гл. ѳ҃, ст. ѕ҃.)</rubric>. Сїѐ ѻ҆троча̀, ка́къ вы̀ вѣ́даете, въ шесты́й мѣ́сѧцъ по́слѣ зача́тїѧ дрꙋга́гѡ ѻ҆троча́ти, проповѣ́давшагѡ пред̾ лице́мъ вхо́да є҆гѡ̀, покаѧ́нїе во ѿпꙋще́нїе грѣхѡ́въ, зача́то та́кожде, дабы̀ проповѣ́дати покаѧ́нїе. И҆́бо слы́шимъ ѻ҆бои́хъ проповѣ́дꙋющихъ, во пе́рвыхъ не то́кмѡ ѡ҆ покаѧ́нїи, но и҆ ѡ҆ ца́рствїи небе́сномъ, кото́рое, ка́къ мы̀ наꙋчены̀, внꙋ́трь на́съ є҆́сть <rubric class="inline">(Лꙋкѝ гл. з҃і, ст. к҃а.)</rubric>, поели́кꙋ бли́зъ є҆́сть глаго́лъ, є҆мꙋ́же вѣ́рꙋемъ, во ѹ҆стѣ́хъ на́шихъ и҆ въ сердца́хъ на́шихъ: ѡ҆ кото́ромъ ца́рствїи прїѧ́въ напомина́нїе, и҆ ѻ҆нѝ наꙋ́чатсѧ и҆сповѣ́дывати ѹ҆ста́ми свои́ми, ꙗ҆́кѡ гдⷭ҇ь є҆́сть і҆и҃съ хрⷭ҇то́съ, вѣ́рꙋѧ въ се́рдцѣ свое́мъ, ꙗ҆́кѡ бг҃ъ воскресѝ є҆го̀ ѿ ме́ртвыхъ. И҆́бо слы́шимъ, ꙗ҆́кѡ се́рдцемъ вѣ́рꙋетсѧ въ пра́вдꙋ, ѹ҆сты́ же и҆сповѣ́дꙋетсѧ во спасе́нїе <rubric class="inline">(Ри́м. гл. і҃, ст. и҃ і҃.)</rubric>.

## Пра́вило ѕ҃.

<red>Н</red>ѣ́кїе рабѡ́въ хрїстїа́нъ поста́вили вмѣ́стѡ себѧ̀, рабы́ же, ꙗ҆́кѡ подрꙋ́чные, и҆ нѣ́которымъ ѻ҆́бразомъ и҆ са́ми въ заключе́нїи ѹ҆ свои́хъ госпо́дъ находи́вшїесѧ, бꙋ́дꙋчи ѹ҆грожа́емы ѿ ни́хъ и҆ страша́сь и҆́хъ, доведены̀ до і҆дѡложе́ртвованїѧ и҆ па́ли. Таковы́е рабы̀, въ продолже́нїе го́да, да пока́жꙋтъ дѣла̀ покаѧ́нїѧ, поꙋча́ѧсѧ впре́дь, ꙗ҆́кѡ рабы̀ хрⷭ҇то́вы, твори́ти во́лю бж҃їю: и҆ боѧ́тисѧ є҆гѡ̀, и҆ наипа́че слы́ша, ꙗ҆́кѡ всѧ́къ, є҆́же а҆́ще сотвори́тъ благо́е, сїѐ прїи́метъ ѿ гдⷭ҇а, а҆́ще ра́бъ, а҆́ще свобо́дь <rubric class="inline">(Є҆фес. гл. ѕ҃, ст. и҃.)</rubric>.

## Пра́вило з҃.

<red>С</red>вобо́дные же, въ продолже́нїе тре́хъ лѣ́тъ, да и҆спытꙋ́ютсѧ въ покаѧ́нїи, ка́къ потомꙋ̀, что̀ лицемѣ́рствовали, та́къ и҆ потомꙋ̀, что̀ принꙋ́дили сорабѡ́въ свои́хъ принестѝ же́ртвꙋ і҆́дѡламъ: и҆́бо тѣ́мъ преслꙋ́шали ѻ҆нѝ а҆пⷭ҇тола, кото́рый хо́щетъ, что́бы та̑ѧжде твори́ли госпо́дїе рабѡ́мъ свои́мъ, послаблѧ́юще преще́нїе, вѣ́дꙋще, ꙗ҆́кѡ и҆ на́мъ самѣ́мъ и҆ тѣ̑мъ гдⷭ҇ь є҆́сть на небесѣ́хъ, и҆ ѡ҆бинове́нїѧ лица̀ нѣ́сть ѹ҆ негѡ̀ <rubric class="inline">(Є҆фес. гл. ѕ҃, ст. ѳ҃.)</rubric>. А҆́ще же всѣ̀ мы̀ и҆мѣ́емъ є҆ди́наго гдⷭ҇а нелицепрїѧ́тнаго: и҆́бо всѧ̑ и҆ во всѣ́хъ є҆́сть хрⷭ҇то́съ, въ ва́рварахъ и҆ скѵ́ѳахъ, въ раба́хъ и҆ свобо́дныхъ <rubric class="inline">(Колос. гл. г҃, ст. а҃і.)</rubric>: то восхотѣ́вшїе спастѝ свою̀ дꙋ́шꙋ, должны̀ смотрѣ́ти, что̀ содѣ́лали ѻ҆нѝ, вовле́кше въ і҆дѡлослꙋже́нїе сорабѡ́въ свои́хъ, кото́рые та́кожде моглѝ бы и҆збѣжа́ти сегѡ̀. а҆́ще бы пра́вдꙋ и҆ ѹ҆равне́нїе и҆̀мъ по́дали, ка́къ глаго́летъ па́ки а҆пⷭ҇толъ <rubric class="inline">(Колос. гл. д҃, ст. а҃.)</rubric>.

## Пра́вило и҃.

<red>Т</red>ѣ́хъ, кото́рые пре́даны бы́ли и҆ па́ли, но са́ми пришлѝ на по́двигъ, и҆ и҆сповѣ́дали себѧ̀ хрїстїа́нами, и҆ бы́ли вве́ржены въ темни́цꙋ и҆ мꙋ́чены, пра́ведно є҆́сть ѹ҆крѣплѧ́ти въ весе́лїи се́рдца, и҆ и҆мѣ́ти съ ни́ми ѡ҆бще́нїе во все́мъ, ка́къ въ моли́твахъ, та́къ и҆ въ причаще́нїи тѣ́ла и҆ кро́ви хрⷭ҇то́вой, и҆ въ ѹ҆тѣше́нїи сло́ва, дабы̀ подвиза́ѧсь постоѧ́ннѣе, сподо́бились и҆ ѻ҆нѝ по́чести вы́шнѧгѡ зва́нїѧ. И҆́бо рече́но: седми́жды паде́тъ пра́ведный и҆ воста́нетъ <rubric class="inline">(При́тч. гл. к҃д. ст. ѕ҃і.)</rubric>. А҆́ще бы и҆ всѣ̀ па́дшїе то́ же дѣ́лали: ꙗ҆ви́ли бы тѣ́мъ соверше́нное и҆ всеꙋсе́рдное покаѧ́нїе.

## Пра́вило ѳ҃.

<red>Ѡ҆</red>бще́нїе до́лжно и҆мѣ́ти и҆ съ тѣ́ми, кото́рые ка́къ бы ѿ сна̀ воспрѧнꙋ́въ на по́двигъ, когда̀ ѻ҆́нъ є҆щѐ не ѿкры́лсѧ, а҆ то́кмѡ гото́вилсѧ привлещѝ и҆̀хъ, са́ми себѣ̀ навлеклѝ и҆скꙋше́нїе, подо́бное бра́ни въ мо́рѣ и҆ мно́гомꙋ ѡ҆бꙋрева́нїю, наипа́че же на бра́тїй сильнѣ́е распали́ли ѹ҆́гль грѣ́шникѡвъ. И҆́бо таковы́е пристꙋпа́ютъ къ семꙋ̀ во и҆́мѧ хрⷭ҇та̀, хотѧ̀ и҆ не вне́млютъ слова́мъ, въ кото́рыхъ ѻ҆́нъ поꙋча́етъ моли́тисѧ, да не вни́демъ въ и҆скꙋше́нїе <rubric class="inline">(Матѳ. гл. к҃ѕ, ст. м҃а.)</rubric>, и҆ па́ки въ моли́твѣ глаго́лати ко ѻ҆ц҃ꙋ̀: и҆ не введѝ на́съ во и҆скꙋше́нїе, но и҆зба́ви на́съ ѿ лꙋка́вагѡ <rubric class="inline">(Лꙋкѝ гл. а҃і, ст. д҃.)</rubric>. Мо́жетъ бы́ть и҆ не зна́ютъ ѻ҆нѝ, ꙗ҆́кѡ домꙋвлады́ка и҆ ѹ҆чи́тель на́шъ ча́стѡ ѹ҆клонѧ́лсѧ ѿ хотѣ́вшихъ навѣ́товати є҆мꙋ̀, и҆ ꙗ҆́кѡ и҆ногда̀ ра́ди и҆́хъ и҆ не ходи́лъ ꙗ҆́внѡ, и҆ когда̀ приближа́лось вре́мѧ страда́нїѧ є҆гѡ̀, не са́мъ себѧ̀ пре́далъ, но ѡ҆жида́лъ, доко́лѣ не пришлѝ на него̀ со ѻ҆рꙋ́жїемъ и҆ съ дреко́льми, и҆ тогда̀ ре́къ и҆̀мъ: ꙗ҆́кѡ на разбо́йника ли и҆зыдо́сте со ѻ҆рꙋ́жїемъ и҆ дреко́льми ꙗ҆́ти мѧ̀ <rubric class="inline">(Ма́рк. гл. д҃і, ст. м҃и.)</rubric>; Ѻ҆ни́ же, глаго́летъ є҆ѵангелі́стъ, пре́дали є҆го̀ пїла́тꙋ. По подо́бїю є҆гѡ̀, пострада́ли и҆ текꙋ́щїе къ є҆гѡ̀ ме́тѣ, па́мѧтꙋѧ бж҃е́ственныѧ сло́ва є҆гѡ̀, въ кото́рыхъ ѻ҆́нъ, подкрѣплѧ́ѧ на́съ, глаго́летъ ѡ҆ гоне́нїѧхъ: внемли́те себѣ̀, предадѧ́тъ бо вы̀ на со́нмы, и҆ на собо́рищахъ и҆́хъ бїю́тъ ва́съ. Предадѧ́тъ, глаго́летъ, а҆ не са́ми себѧ̀ предади́те: и҆ пред̾ влады́ки же и҆ царѝ веде́ни бꙋ́дете и҆́мене моегѡ̀ ра́ди <rubric class="inline">(Матѳ. гл. і҃, ст. з҃і, и҃і.)</rubric>, а҆ не са́ми себѧ̀ поведе́те. И҆́бо ѻ҆́нъ хо́щетъ, что́бы мы̀ и҆ преходи́ли ѿ мѣ́ста на мѣ́сто, бꙋ́дꙋчи гони́мы за и҆́мѧ є҆гѡ̀, ꙗ҆́коже и҆ па́ки слы́шимъ є҆го̀ глаго́лющаго: є҆гда́ же го́нѧтъ вы̀ во гра́дѣ се́мъ, бѣ́гайте въ дрꙋгі́й <rubric class="inline">(Матѳ. гл. і҃, ст. к҃г.)</rubric>: поели́кꙋ ѻ҆́нъ не хо́щетъ, что́бы мы̀ са́ми пристꙋпа́ли къ щитоно́сцамъ и҆ копїено́сцамъ дїа́вола, да не содѣ́лаемсѧ длѧ ни́хъ вино́вниками мно́жайшихъ смерте́й, а҆́ки бы вынꙋжда́ѧ и҆̀хъ къ бо́льшемꙋ ѡ҆жесточе́нїю и҆ къ соверше́нїю смертоно́сныхъ дѣ́лъ: но что́бы мы̀ ѡ҆жида́ли и҆ внима́ли себѣ̀, бо́дрствовали и҆ моли́лись, да не вни́демъ во и҆скꙋше́нїе. Та́кѡ стефа́нъ, пе́рвый по стопа́мъ є҆гѡ̀ под̾ѧ́вшїй мꙋче́нїе, взѧ́тъ беззако́нными во і҆ерꙋсали́мѣ, приведе́нъ на со́нмище, и҆, ка́менїемъ побива́емый за и҆́мѧ гдⷭ҇а і҆и҃са хрⷭ҇та̀, просла́вилсѧ, молѧ́сѧ и҆ глаго́лѧ: гдⷭ҇и, не поста́ви и҆̀мъ грѣха̀ сегѡ̀ <rubric class="inline">( Дѣѧ́н. гл. з҃, ст. ѯ҃.)</rubric>. Та́кѡ і҆а́кѡвъ взѧ́тъ бы́въ и҆́рѡдомъ, вторы́й мече́мъ во главꙋ̀ ѹ҆сѣ́ченъ. Та́кѡ и҆збра́нный и҆з̾ а҆пⷭ҇толѡвъ пе́тръ многокра́тнѡ бы́въ взѧ́тъ, вве́рженъ въ темни́цꙋ, порꙋ́ганъ, наконе́цъ въ ри́мѣ ко крестꙋ̀ пригвожде́нъ. И҆ прехва́льный па́ѵелъ, по́слѣ тогѡ̀, ка́къ многокра́тнѡ бы́въ пре́данъ, бѣ́дствовалъ да́же до сме́рти, мно́гѡ подвиза́лсѧ и҆ хвали́лсѧ мно́гими гоне́нїѧми и҆ скорбѧ́ми, въ то́мъ же гра́дѣ мече́мъ во главꙋ̀ ѹ҆сѣ́ченъ. И҆ ѻ҆́нъ, хвалѧ́сѧ страда́нїѧми, заключи́лъ тѣ́мъ, что̀ въ дама́сцѣ въ ко́шницѣ свѣ́шенъ бы́лъ по стѣнѣ̀ но́щїю, и҆ и҆збѣжа́лъ рꙋ́къ и҆́щꙋщагѡ взѧ́ти є҆го̀ <rubric class="inline">(в҃ кор. гл. а҃і, ст. л҃в.)</rubric>. И҆́бо пе́рвымъ предме́томъ и҆́хъ бы́ло, благовѣствова́ти и҆ ѹ҆чи́ти сло́вꙋ бж҃їю, чѣ́мъ ѹ҆твержда́ѧ бра́тїю пребыва́ти въ вѣ́рѣ, ѻ҆нѝ глаго́лали и҆ сїѐ, ꙗ҆́кѡ мно́гими скорбьмѝ подоба́етъ на́мъ вни́ти въ ца́рствїе бж҃їе <rubric class="inline">(Дѣѧ́н. гл. д҃і, ст. к҃в.)</rubric>: и҆́бо ѻ҆нѝ и҆ска́ли не своеѧ̀ по́льзы, но мно́гихъ, да спасꙋ́тсѧ. И҆ мно́гое мо́жно бы́ло бы рещѝ ѡ҆ се́мъ длѧ таковы́хъ люде́й, да бꙋ́детъ постꙋпа́емо съ разсꙋжде́нїемъ: но ка́къ а҆пⷭ҇толъ глаго́летъ, не доста́нетъ мнѣ̀ повѣствꙋ́ющꙋ вре́мени <rubric class="inline">(Є҆вр. гл. а҃і, ст. л҃в.)</rubric>.

## Пра́вило і҃.

<red>П</red>осемꙋ̀ тѣ̑мъ и҆з̾ кли́ра, кото́рые доброво́льнѡ вы́шли на по́двигъ, па́ли и҆ возѡбнови́ли по́двигъ, не є҆́сть пра́ведно бы́ти по́слѣ въ свѧщеннослꙋже́нїи: и҆́бо ѻ҆нѝ ѡ҆ста́вили ста́до гдⷭ҇не, и҆ ѡ҆поро́чили сами́хъ себѧ̀, чегѡ̀ никто̀ и҆з̾ а҆пⷭ҇толѡвъ не дѣ́лалъ. И҆́бо мнѡ́гїѧ гонє́нїѧ проше́дшїй, и҆ мнѡ́гїѧ побѣ́ды въ по́двигахъ показа́вшїй, блаже́нный а҆пⷭ҇лъ па́ѵелъ, хотѧ̀ и҆ вѣ́далъ, ꙗ҆́кѡ лꙋ́чше є҆́сть разрѣши́тисѧ и҆ бы́ти со хрⷭ҇то́мъ, ѻ҆дна́кѡ присовокꙋплѧ́етъ и҆ глаго́летъ: а҆ є҆́же пребыва́ти во пло́ти, нꙋ́жнѣйше є҆́сть ва́съ ра́ди <rubric class="inline">(Фїлїп. гл. а҃, ст. к҃г, к҃д.)</rubric>. И҆́бо взира́ѧ не на свою̀ по́льзꙋ, но на по́льзꙋ мно́гихъ, да спасꙋ́тсѧ, бо́лѣе со́бственнагѡ ѹ҆покое́нїѧ нꙋ́жнымъ признава́лъ пребыва́ти съ бра́тїею и҆ пещи́сѧ ѡ҆ ни́хъ. Ѻ҆́нъ и҆ ѹ҆ча́щемꙋ повелѣва́етъ бы́ти во ѹ҆че́нїи, и҆ бы́ти ѻ҆́бразомъ вѣ̑рнымъ. Посемꙋ̀ тѣ̀, кото́рые па́дши и҆ возѡбнови́въ по́двигъ въ темни́цѣ, и҆́щꙋтъ пра́ва на свѧщеннодѣ́йствїе, постꙋпа́ютъ соверше́ннѡ неразꙋ́мнѡ. И҆́бо ка́къ тре́бꙋютъ тогѡ̀, что̀ ѡ҆ста́вили, когда̀ моглѝ бы поле́зны бы́ти бра́тїи въ тако́е вре́мѧ; Доко́лѣ ѻ҆нѝ бы́ли не преткнове́нны, и҆мѣ́ли проще́нїе въ свое́мъ безразсꙋ́дномъ постꙋ́пкѣ: но когда̀ па́ли, тогда̀ не мо́гꙋтъ ѹ҆жѐ свѧщеннодѣ́йствовати, ꙗ҆́кѡ безчи́нствовавшїе и҆ ѡ҆поро́чившїе сами́хъ себѧ̀. И҆ та́къ, ѿложи́въ тщесла́вїе, въ смиренномꙋ́дрїи да пекꙋ́тсѧ ѡ҆ то́мъ наипа́че, ка́кѡ сконча́ютъ своѐ тече́нїе. И҆́бо довлѣ́етъ и҆̀мъ ѡ҆бще́нїе, со тща́нїемъ и҆ то́чностїю соблюда́емое, ра́ди двꙋ́хъ причи́нъ: и҆ ра́ди тогѡ̀, да не ꙗ҆вѧ́тсѧ ѻ҆нѝ ѡ҆печа́ленными, и҆ съ ѹ҆си́лїемъ взы́щꙋтъ разрѣше́нїѧ ѿсю́дꙋ, и҆ ра́ди тогѡ̀, дабы̀ не воз̾имѣ́ли предло́га нѣ́которые па́дшїе, а҆́ки бы̀ ѻ҆нѝ, по слꙋ́чаю ѹ҆грожа́ющїѧ є҆пїтїмїѝ, ѡ҆слабѣ́ли въ дꙋ́хѣ. Таковы́е бо́лѣе всѣ́хъ и҆мѣ́ти бꙋ́дꙋтъ сты́дъ и҆ поноше́нїе, по примѣ́рꙋ положи́вшагѡ ѡ҆снова́нїе, и҆ не возмо́гшагѡ соверши́ти: и҆́бо начнꙋ́тъ, ка́къ рече́но, всѝ мимоходѧ́щїи рꙋга́тисѧ є҆мꙋ̀, и҆ глаго́лати: се́й человѣ́къ нача́тъ зда́ти, и҆ не мо́же соверши́ти <rubric class="inline">(Лꙋкѝ гл. д҃і, ст. к҃а, л҃.)</rubric>.

## Пра́вило а҃і.

<red>Н</red>ѣ́кїе внача́лѣ са́ми себѧ̀ пове́ргли въ кипѧ́щее гоне́нїе. Стоѧ̀ ѻ҆́крестъ сꙋди́лища, и҆ взира́ѧ на свѧты́хъ мꙋ́ченикѡвъ, поспѣша́ющихъ къ по́чести вы́шнѧгѡ зва́нїѧ, бꙋ́дꙋчи побꙋжда́емы благо́ю ре́вностїю, ѻ҆нѝ пре́дали себѧ̀ на то̀, со мно́гимъ дерзнове́нїемъ, наипа́че, когда̀ ви́дѣли мно́гихъ ѹ҆влека́емыхъ и҆ ѿпа́дающихъ ѿ вѣ́ры. За си́хъ воспламенѧ́ѧсь внꙋ́треннѡ, и҆ бꙋ́дꙋчи призыва́емы внꙋ́треннимъ гла́сомъ противꙋста́ти превозносѧ́щемꙋсѧ сопроти́вникꙋ, ѻ҆нѝ спѣши́ли на сїѐ, дабы̀ ѻ҆́нъ не ꙗ҆влѧ́лсѧ са́мъ пред̾ собо́ю мꙋ́дрымъ, потомꙋ̀, что̀ мни́лсѧ преѡдолѣва́ти кова́рствомъ, тогда̀ ка́къ са́мъ не примѣча́ѧ, побѣжда́емь бы́лъ терпѧ́щими мꙋ́жественнѡ строга́нїе и҆ бїе́нїе, и҆ ѻ҆́стрїе меча̀ и҆ жже́нїе ѻ҆гне́мъ, и҆ потопле́нїе въ вода́хъ. За таковы́хъ, и҆лѝ пострада́вшихъ въ темни́цѣ и҆ побѣжде́нныхъ гла́домъ и҆ жа́ждою, и҆лѝ внѣ̀ темни́цы на сꙋди́лищѣ и҆змꙋ́ченныхъ, строга́нїемъ и҆ бїе́нїемъ, и҆ напослѣ́докъ преѡдолѣ́нныхъ не́мощїю пло́ти, когда̀ нѣ́которые по вѣ́рѣ про́сѧтъ приноше́нїѧ моли́твъ и҆ проше́нїй: пра́ведно є҆́сть согласи́тисѧ съ си́ми. И҆́бо сострада́ти и҆ соболѣ́зновати пла́чꙋщымъ и҆ стенѧ́щымъ, ѡ҆ преѡдолѣ́нныхъ въ по́двигѣ мно́гою си́лою ѕлохи́трагѡ дїа́вола, и҆лѝ роди́телѧхъ и҆лѝ бра́тїѧхъ, и҆лѝ дѣ́тѧхъ, ни ма́лѡ не вре́дно ни длѧ когѡ̀. Поели́кꙋ мы̀ вѣ́даемъ, ꙗ҆́кѡ и҆ по вѣ́рѣ дрꙋги́хъ, нѣ́которые полꙋчи́ли бла́гость бж҃їю, во ѿпꙋще́нїи грѣхѡ́въ, и҆ въ здра́вїи тѣ́ла, и҆ въ воскресе́нїи ме́ртвыхъ. И҆ та́къ, помина́ѧ и҆́хъ мно́гїе трꙋды̀ и҆ бѣ̑дствїѧ, пре́жде под̾ѧ́тыѧ за и҆́мѧ хрⷭ҇то́во, и҆ не то́кмѡ сїѐ, но и҆ то̀, ꙗ҆́кѡ ѻ҆нѝ раска́ѧлись, и҆ дѣѧ́нїе, въ кото́ромъ и҆змѣни́ли себѣ̀, ѡ҆пла́киваютъ въ и҆знꙋре́нїи и҆ ѹ҆мерщвле́нїи тѣ́ла, и҆ ꙗ҆́кѡ ѹ҆дали́лись ѿ мі́ра, и҆ и҆мѣ́ютъ до́брое свидѣ́тельство ѡ҆ житїѝ свое́мъ, кꙋ́пнѡ съ ни́ми мо́лимсѧ, и҆ про́симъ и҆̀мъ ѡ҆чище́нїѧ и҆ дрꙋги́хъ бла̑гъ прили́чныхъ, чрез̾ того̀, кото́рый содѣ́лалсѧ хода́таемъ ѡ҆ на́съ ко ѻ҆ц҃ꙋ̀, ѹ҆милостивлѧ́ющимъ за грѣхѝ на́ши. И҆́бо рече́но: а҆́ще кто̀ согрѣши́тъ, хода́таѧ и҆́мамы ко ѻ҆ц҃ꙋ̀ і҆и҃са хрⷭ҇та̀ пра́ведника, и҆ то́й ѡ҆чище́нїе є҆́сть ѡ҆ грѣсѣ́хъ на́шихъ <rubric class="inline">(а҃ і҆ѡа́н. гл. в҃, ст. а҃, в҃.)</rubric>.

## Пра́вило в҃і.

<red>Т</red>ѣ̑мъ, кото́рые да́ли сребро̀, дабы̀ совсѣ́мъ не бы́ти и҆̀мъ потрево́жєннымъ никако́ю ѕло́бою, да не поставлѧ́етсѧ сїѐ въ винꙋ̀. И҆́бо ѻ҆нѝ потерпѣ́ли ѹ҆ро́нъ и҆ ѹ҆тра́тꙋ де́негъ, да не ѿтщетѧ́тъ, и҆лѝ погꙋ́бѧтъ дꙋ́шꙋ свою̀, чегѡ̀ дрꙋгі́е по корыстолю́бїю не сдѣ́лали, хотѧ̀ и҆ глаго́летъ гдⷭ҇ь: ка́ѧ по́льза человѣ́кꙋ, а҆́ще мі́ръ ве́сь прїѡбрѧ́щетъ, дꙋ́шꙋ же свою̀ ѿтщети́тъ <rubric class="inline">(Матѳ. гл. ѕ҃і, ст. к҃ѕ.)</rubric>, и҆лѝ погꙋ́битъ; та́кожде: не мо́жете бг҃ꙋ рабо́тати и҆ мамѡ́нѣ <rubric class="inline">(Лꙋк. гл. ѕ҃і, ст. г҃і.)</rubric>. И҆́бо пред̾ гони́телѧми ѻ҆нѝ ꙗ҆ви́лись слꙋжа́щими бг҃ꙋ, возненави́дѣвшими и҆ попра́вшими сребро̀, и҆ презрѣ́вшими ѻ҆́ное, и҆ си́мъ и҆спо́лнили напи́санное: и҆збавле́нїе мꙋ́жа дꙋшѝ своѐ є҆мꙋ̀ бога́тство <rubric class="inline">(При́тч. гл. г҃і, ст. и҃.)</rubric>. И҆́бо и҆ въ дѣѧ́нїѧхъ а҆по́стольскихъ чита́емъ, ꙗ҆́кѡ въ солꙋ́нѣ, влеко́мые за па́ѵла и҆ сі́лꙋ ко градонача́льникамъ, ѿпꙋ́щены за дово́льные пѣ́нѧзи. По́слѣ тогѡ̀, ка́къ мно́гѡ ѡ҆ѕло́били и҆̀хъ за и҆́мѧ хрⷭ҇то́во, и҆ возмꙋти́ли наро́дъ и҆ градонача́льникѡвъ, взе́мше дово́льное ѿ і҆ассо́на и҆ ѿ про́чихъ, ѿпꙋсти́ша и҆̀хъ. Бра́тїѧ же а҆́бїе въ нощѝ ѿсла́ша па́ѵла и҆ сі́лꙋ въ бе́рїю <rubric class="inline">(Дѣѧ́н. гл. з҃і, ст. ѳ҃, і҃.)</rubric>.

## Пра́вило г҃і.

<red>П</red>осемꙋ̀ ѡ҆ста́вившїе всѐ, ра́ди спасе́нїѧ дꙋшѝ, и҆ ѹ҆дали́вшїесѧ, да не бꙋ́дꙋтъ ѡ҆бвинѧ́емы въ то́мъ, что̀ за ни́хъ взѧ́ты дрꙋгі́е. И҆́бо и҆ во є҆фе́сѣ взѧ́ты бы́ли на позо́рище, вмѣ́стѡ па́ѵла, га́їй и҆ а҆рїста́рхъ, сопꙋ́тствовавшїе па́ѵлꙋ, и҆ когда̀ ѻ҆́нъ хотѣ́лъ вни́ти въ наро́дъ, поели́кꙋ смѧте́нїе произошло̀ за него̀, ꙗ҆́кѡ преклони́вшаго и҆ ѡ҆брати́вшаго мно́жество наро́да ко благоче́стїю: тогда̀, ка́къ рече́но, не допꙋсти́ли є҆гѡ̀ ѹ҆ченикѝ: є҆ще́ же нѣ́цый ѿ а҆сі́йскихъ нача̑льникъ, сꙋ́ще є҆мꙋ̀ дрꙋ́зи, посла́вше къ немꙋ̀, молѧ́хꙋ не вда́ти себѐ въ позо́ръ <rubric class="inline">(Дѣѧ́н. гл. ѳ҃і, ст. л҃, л҃а.)</rubric>. А҆́ще же нѣ́которые бꙋ́дꙋтъ ѹ҆по́рствовати, и҆ препира́тисѧ съ тѣ́ми, кото́рые и҆́скреннѡ внима́ютъ гл҃ющемꙋ: спаса́ѧ спаса́й твою̀ дꙋ́шꙋ, и҆ не ѡ҆зира́йсѧ вспѧ́ть <rubric class="inline">(Быт. гл. ѳ҃і, ст. з҃і.)</rubric>: таковы́е да воспомѧ́нꙋтъ и҆ и҆́збраннаго междꙋ̀ а҆по́столами петра̀, вве́рженнаго ѹ҆жѐ въ темни́цꙋ, и҆ пре́даннаго четыре́мъ четвери́цамъ во́инѡвъ стрещѝ є҆го̀, но ѹ҆бѣжа́вшаго но́щїю и҆ ѿ ѹ҆бі́йственныѧ рꙋкѝ и҆́рѡда, и҆ ѿ всегѡ̀ ча́ѧнїѧ люде́й і҆ꙋде́йскихъ и҆зба́вившагосѧ, по повелѣ́нїю а҆́нгела гдⷭ҇нѧ: бы́вшꙋ, глаго́летъ, дню̀, бѣ̀ молва̀ не ма́ла въ во́инѣхъ, что̀ ѹ҆́бѡ петрꙋ̀ бы́сть. И҆́рѡдъ же поиска́въ є҆го̀ и҆ не ѡ҆брѣ́тъ, и҆ и҆стѧза́въ стра́жы, повелѣ̀ ѹ҆би́ти и҆̀хъ <rubric class="inline">(Дѣѧ́н. гл. в҃і, ст. и҃і, ѳ҃і.)</rubric>: но за ни́хъ не возлага́етсѧ ни како́й вины̀ на петра̀. И҆́бо мо́жно бы́ло и҆̀мъ, ви́дѣвшымъ слꙋчи́вшеесѧ ѹ҆бѣжа́ти, подо́бнѡ ка́къ и҆ всѣ́мъ дѣ́тѧмъ бы́вшымъ въ виѳлее́мѣ и҆ во всѣ́хъ предѣ́лахъ є҆гѡ̀, а҆́ще бы вѣ́дали роди́тели и҆́хъ и҆мѣ́ющее бы́ти: но ѻ҆нѝ погꙋ́блены скверноꙋбі́йцею и҆́рѡдомъ, за и҆ско́маго и҆́мъ на погꙋбле́нїе є҆ди́наго младе́нца, кото́рый та́кожде, по повелѣ́нїю а҆́нгела гдⷭ҇нѧ, ѹ҆бѣжа́лъ, ѹ҆жѐ нача́въ ско́рѡ плѣнѧ́ти и҆ на́глѡ расхища́ти, согла́снѡ съ нарече́ннымъ є҆мꙋ̀ и҆́менемъ, ка́къ напи́сано: нарцы̀ и҆́мѧ є҆мꙋ̀: ско́рѡ плѣнѝ, на́глѡ расхи́ти, занѐ пре́жде не́же разꙋмѣ́ти ѻ҆троча́ти, назва́ти ѻ҆тца̀ и҆лѝ ма́терь, прїи́метъ си́лꙋ дама́сковꙋ, и҆ коры̑сти самарі́йскїѧ пред̾ царе́мъ а҆ссѷрі́йскимъ <rubric class="inline">(И҆са́їи гл. и҃, ст. г҃, д҃.)</rubric>. Посемꙋ̀ волхвы̀, ка́къ ѹ҆жѐ плѣне́нные и҆ добы́чею содѣ́лавшїесѧ, поко́рнѡ и҆ почти́тельнѡ покланѧ́ютсѧ младе́нцꙋ, ѿверза́ѧ сокрѡ́вища своѝ, и҆ приносѧ̀ є҆мꙋ̀ вели́чественнѣйшїе и҆ прили́чнѣйшїе да́ры, зла́то и҆ лїва́нъ и҆ смѵ́рнꙋ, ꙗ҆́кѡ царю̀ и҆ бг҃ꙋ и҆ человѣ́кꙋ. Почемꙋ̀ не хотѣ́ли возврати́тисѧ къ царю̀ а҆ссѷрі́йскомꙋ, вспомоществꙋ́емые про́мысломъ. Вѣ́сть бо, глаго́летъ є҆ѵа́нгелїе, прїе́мше во снѣ̀, не возврати́тисѧ ко и҆́рѡдꙋ, и҆ны́мъ пꙋте́мъ ѿидо́ша во странꙋ̀ свою̀. Посемꙋ̀ кровожа́дный и҆́рѡдъ ви́дѣвъ, ꙗ҆́кѡ порꙋ́ганъ бы́сть ѿ волхвѡ́въ, разгнѣ́васѧ ѕѣлѡ̀, и҆ посла́въ и҆збѝ всѧ̀ дѣ́ти сꙋ́щыѧ въ виѳлее́мѣ, и҆ во всѣ́хъ предѣ́лѣхъ є҆гѡ̀, ѿ двою̀ лѣ́тꙋ и҆ нижа́йше, по вре́мени, є҆́же и҆звѣ́стнѡ и҆спыта̀ ѿ волхвѡ́въ <rubric class="inline">(Матѳ. гл. в҃, ст. в҃і, ѕ҃і.)</rubric>. И҆ска́въ кꙋ́пнѡ съ ни́ми ѹ҆би́ти и҆ и҆но́е ѻ҆троча̀, рожде́нное пре́жде є҆гѡ̀, и҆ не наше́дши, ѹ҆би́лъ ѻ҆́нъ ѻ҆тца̀ є҆гѡ̀ заха́рїю, междꙋ̀ цр҃ковїю и҆ ѻ҆лтаре́мъ, тогда̀ ка́къ младе́нецъ ѹ҆бѣжа́лъ съ ма́терїю є҆лїсаве́тою. Но за сїѐ никто̀ не порица́етъ и҆́хъ.

<rubric class="inline">(комм.)</rubric> <red>Н</red>аименова́нїе царѧ̀ а҆ссѷрі́йскагѡ, свѧты́й пе́тръ заи́мствꙋетъ и҆з̾ приведе́ннагѡ и҆́мъ вы́ше проро́чества и҆са́їи, и҆ прилага́етъ къ и҆́рѡдꙋ, ка́къ враждова́вшемꙋ про́тивъ бж҃е́ственнагѡ ѻ҆троча́ти хрⷭ҇та̀, но и҆́мъ побѣжде́нномꙋ.

## Пра́вило д҃і.

<red>А҆́</red>ще же нѣ́которые претерпѣ́ли мно́гое наси́лїе и҆ тѣснотꙋ̀, и҆ желѣ́зо во ѹ҆ста̀ прїѧ́ли и҆ ѹ҆́зы, и҆ пребы́ли непоколеби́мы, по любвѝ къ вѣ́рѣ, и҆ мꙋ́жественнѡ претерпѣ́ли жже́нїе свои́хъ рꙋ́къ, приближа́емыхъ про́тивъ во́ли къ нечи́стой же́ртвѣ, что̀ ѡ҆ находѧ́щихсѧ въ лївѵ́и писа́ли ко мнѣ̀ и҆з̾ темни́цы преблаже́нные мꙋ́ченики, та́кожде и҆ и҆ны́е сослꙋжи́тели: таковы́е, наипа́че, когда̀ сосвидѣ́тельствꙋютъ и҆̀мъ и҆ про́чїе бра́тїѧ, мо́гꙋтъ пребы́ти во свѧщеннослꙋже́нїи, и҆ да бꙋ́дꙋтъ въ числѣ̀ и҆сповѣ́дникѡвъ, подо́бнѡ ка́къ и҆ ѡ҆мертвѣ́вшїе ѿ мно́гихъ мꙋче́нїй, и҆ ѹ҆жѐ не мо́гшїе, ни сло́ва, ни гла́са произнестѝ, и҆лѝ подви́гнꙋтисѧ къ сопротивле́нїю вотщѐ наси́льствꙋющымъ. И҆́бо ѻ҆нѝ не согласи́лись на ме́рзость и҆́хъ, ка́къ ꙗ҆́ слы́шалъ па́ки ѿ сослꙋжи́телей. Да бꙋ́детъ же причте́нъ къ и҆сповѣ́дникамъ и҆ всѧ́къ живꙋ́щїй по примѣ́рꙋ тїмоѳе́а, и҆ повинꙋ́ющїйсѧ глаго́лющемꙋ: гонѝ пра́вдꙋ, благоче́стїе, вѣ́рꙋ, любо́вь, терпѣ́нїе, кро́тость: подвиза́йсѧ до́брымъ по́двигомъ вѣ́ры, є҆́млисѧ за вѣ́чнꙋю жи́знь, въ ню́же зва́нъ бы́лъ є҆сѝ, и҆ и҆сповѣ́далъ є҆сѝ до́брое и҆сповѣ́данїе пред̾ мно́гими свидѣ́тели <rubric class="inline">(а҃ тїм. гл. ѕ҃, ст. а҃і, в҃і.)</rubric>.

## Пра́вило є҃і.

<rubric class="inline">(комм.)</rubric> <red>Є҆</red>гѡ́ же, и҆з̾ сло́ва на па́схꙋ.

<red>Н</red>икто̀ да не ѹ҆корѧ́етъ на́съ за соблюде́нїе среды̀ и҆ пѧтка̀, въ кото́рые днѝ благосло́внѡ заповѣ́дано на́мъ пости́тисѧ, по преда́нїю. Въ сре́дꙋ, по причи́нѣ соста́вленнагѡ і҆ꙋде́ѧми совѣ́та, ѡ҆ преда́нїи гдⷭ҇а, а҆ въ пѧто́къ потомꙋ̀, что̀ ѻ҆́нъ пострада́лъ за на́съ. Воскре́сный же де́нь провожда́емъ, ꙗ҆́кѡ де́нь ра́дости, ра́ди воскре́сшагѡ въ ѻ҆́ный. Въ се́й де́нь и҆ колѣ́на преклонѧ́ти мы̀ не прїѧ́ли.
