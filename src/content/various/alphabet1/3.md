---
title: "Глава̀ тре́тїѧ"
navigation:
  key: various-alphabet1-3
  title: "Глава̀ тре́тїѧ"
  parent: various-alphabet1
  order: 3
type: "various"
---

# Глава̀ тре́тїѧ.<br>Ѡ҆ є҆́же не дѣ́лаѧй кто̀ ра́зꙋмомъ, и҆ не ѡ҆чища́ѧй є҆гѡ̀, не пра́въ и҆ не и҆́стиненъ є҆́сть ра́зꙋмъ.





<versal>Р</versal>а́зꙋмъ недѣ́ланъ, и҆ до́лгимъ вре́менемъ не ѡ҆чище́нъ, ра́зꙋмъ не разꙋ́менъ є҆́сть, не пра́въ и҆ не и҆́стиненъ є҆́сть ра́зꙋмъ. Є҆́сть же ра́зꙋма разли́чїе, ꙗ҆́коже и҆ всѣ́хъ внѣ́шнихъ веще́й. Є҆́сть бо ра́зꙋмъ соверше́нъ, дꙋхо́венъ, є҆́сть же посре́днїй, дш҃е́венъ, є҆́сть же ѿню́дъ грꙋ́бъ, плотскі́й. Ꙗ҆́коже ѹ҆́бѡ внѣ́шнѧгѡ ѹ҆че́нїѧ, и҆лѝ ко́егѡ хꙋдо́жества, никто́же навы́кнетъ, не всегда̀ ѡ҆ не́мъ поꙋча́ѧсѧ и҆ попече́нїе творѧ̀: си́це и҆ соверше́ннагѡ дх҃о́внагѡ ра́зꙋма и҆ ѡ҆чище́нїѧ ѹ҆́мнагѡ кто̀ и҆зꙋчи́тсѧ, не всегда̀ ѡ҆ се́мъ прилѣжа́нїе творѧ̀;

<red>Н</red>е потща́выйсѧ кто̀ пройтѝ собо́ю тѣ́сный пꙋ́ть є҆ѵⷢ҇льскїй, и҆ ѡ҆ ѡ҆чище́нїи ѹ҆ма̀ вознебре́гъ, а҆́ще и҆ всю̀ внѣ́шнюю мꙋ́дрость и҆звы́че, слѣ́пъ є҆́сть дꙋше́ю: писма̀ то́чїю ѹ҆бива́тельнагѡ придержи́тсѧ, дх҃а же ѡ҆живлѧ́ющагѡ не прїе́млетъ: и҆ не то́чїю и҆нѣ́хъ, но нижѐ себѐ соверше́ннѡ и҆спра́вити мо́жетъ. И҆́нъ бо є҆́сть ра́зꙋмъ мі́ра сегѡ̀, и҆́нъ же є҆́сть дх҃о́венъ: дх҃о́внаго бо ра́зꙋма ѿ прест҃а́гѡ дх҃а ѹ҆чи́шасѧ всѝ ст҃і́и, и҆ просвѣти́шасѧ ꙗ҆́кѡ сл҃нце въ мі́рѣ. Дне́сь же не ѿ дх҃а ст҃а, но ѿ а҆рїсто́телѧ, цицеро́на, платѡ́на, и҆ про́чїихъ ꙗ҆зы́ческихъ любомꙋ́дрцєвъ ра́зꙋма ѹ҆ча́тсѧ. Сегѡ̀ ра́ди до конца̀ ѡ҆слѣпо́ша лже́ю, и҆ прельсти́шасѧ ѿ пꙋтѝ пра́вагѡ въ ра́зꙋмѣ. Ст҃і́и за́повѣдей хрⷭ҇то́выхъ, и҆ ѹ҆́мнагѡ дѣ́ланїѧ ѹ҆чи́шасѧ: сі́и же то́чїю слове́съ и҆зглаго́ланїй ѹ҆ча́тсѧ: внꙋ́трь дꙋшѝ мра́къ и҆ тма̀, на ѧ҆зы́цѣ же всѧ̀ и҆́хъ премꙋ́дрость.

<red>Н</red>е мо́жетъ пра́въ и҆ и҆́стиненъ ра́зꙋмъ, ѹ҆до́бь въ дꙋ́шꙋ бы́ти ѹ҆глꙋбле́нъ, а҆́ще не до́лгимъ вре́менемъ, и҆ ѕѣ́лнымъ трꙋдо́мъ, и҆ по́двигомъ, и҆ та́кѡ по мѣ́рѣ по́двига и҆ трꙋда̀, ѹ҆мерщвлѧ́ютсѧ плотскі́ѧ по́хѡти, и҆ по є҆ли́кꙋ ѹ҆мерщвлѧ́ютсѧ по́хѡти, по толи́кꙋ процвѣта́етъ и҆ возраста́етъ и҆́стиненъ ра́зꙋмъ. Сꙋгꙋ́багѡ же всѣ̑мъ тре́бѣ є҆́сть по́двига, ꙗ҆́коже внѣ́шнѧгѡ трꙋда̀, си́це и҆ дѣ́ланїѧ ѹ҆́мнагѡ: є҆ди́нъ бо кромѣ̀ дрꙋга́гѡ не соверша́етсѧ.

<red>Н</red>авы́кнꙋвый кто̀ внѣ́шнїѧ мꙋ́дрости, дх҃о́внꙋю же вознебре́гъ, подо́бенъ є҆́сть ѡ҆ є҆ди́номъ ѻ҆́цѣ, и҆лѝ ѡ҆ є҆ди́ной нозѣ̀ сꙋ́щемꙋ. Внѣ́шнѧѧ мі́ра сегѡ̀ мꙋ́дрость и҆ тѣле́сный трꙋ́дъ, кромѣ̀ ѹ҆́мнагѡ дѣ́ланїѧ, ꙗ҆́кѡ сосцы̀ сꙋ́хи, ꙗ҆́кѡ дре́во неплодови́то, глаго́летъ нѣ́кто. Тогѡ̀ ра́ди не престава́хꙋ ст҃і́и, на є҆ди́номъ внѣ́шнемъ то́чїю трꙋдѣ̀ и҆ ѹ҆че́нїи, но потща́шасѧ навы́кнꙋти и҆ внꙋ́треннѧгѡ, си́рѣчь ѡ҆чище́нїѧ ѹ҆́мнагѡ. А҆́ще бы во внѣ́шнемъ ѹ҆че́нїи то́чїю бы́ли ѹ҆чи́лисѧ, въ дх҃о́вномъ же нѝ, не бы́ли бы свѧ́ти, нижѐ блгⷣть прест҃а́гѡ дх҃а пребыва́ла бы въ дꙋша́хъ и҆́хъ.

<red>В</red>сѝ є҆ли́цы внѣ́шнѧгѡ наказа́нїѧ навы́кше, ѡ҆ дх҃о́вномъ внꙋ́треннемъ дѣ́ланїи, ѡ҆ ѡ҆чище́нїи и҆ просвѣще́нїи ра́зꙋма неради́ша, всеконе́чнѡ ѡ҆безꙋми́шасѧ, и҆ разврати́шасѧ въ разли́чныѧ стра̑сти, и҆лѝ въ є҆́рєси поги́бельныѧ впадо́ша, ꙗ҆́коже а҆́рїй, саве́ллїй, є҆ѵті́хїй, и҆ про́чїи мно́зи, и҆̀же не и҆скꙋси́ша, ни позна́ша бг҃а и҆мѣ́ти во свое́мъ ра́зꙋмѣ: сегѡ̀ ра́ди предадѐ и҆̀хъ бг҃ъ въ неискꙋ́сенъ ѹ҆́мъ, твори́ти неподѡ́бнаѧ, глаго́летъ а҆пⷭ҇лъ <red>(Ри́м. заⷱ҇ п҃а)</red>.

<red>А҆́</red>ще кто̀ и҆ всю̀ мꙋ́дрость мі́ра сегѡ̀ и҆звы́кнетъ, не ѡ҆чи́ститъ же ѹ҆ма̀, нижѐ просвѣти́тсѧ дꙋше́ю, бг҃ꙋ соедини́тисѧ не возмо́жетъ. Не соедини́выйсѧ же гдⷭ҇ви въ ра́зꙋмѣ дх҃омъ, въ стезѧ́хъ безвѣ́стныхъ є҆́сть. Ѡ҆чища́етсѧ же и҆ просвѣща́етсѧ ѹ҆́мъ сꙋгꙋ́бымъ по́двигомъ, ꙗ҆́коже реко́хъ: хране́нїемъ гдⷭ҇нихъ за́повѣдей, и҆ ѹ҆́мнымъ всегда́шнимъ дѣ́ланїемъ, па́че же всегда́шними те́плыми слеза́ми. И҆на́кѡ бо до просвѣще́нїѧ ѹ҆́мнагѡ никто́же прїитѝ возмо́жетъ.

<red>В</red>сѧ́къ ѹ҆́мъ не дѣ́ланъ, не просвѣще́нъ, не ѡ҆соле́нъ бы́вши со́лїю бл҃года́ти прест҃а́гѡ дх҃а, ѡ҆безꙋми́тсѧ, и҆ разли́чными стра́стными дѣѧ́нми и҆ помышле́ньми возсмерди́тсѧ. Ра́зꙋмъ бо комꙋ́ждо є҆сте́ственнѡ ѿ гдⷭ҇а всажде́нъ є҆́сть, ѻ҆ба́че не дѣ́лаѧй кто̀ и҆́мъ, помрача́етсѧ и҆ потемнѣва́етъ: дѣ́лаѧй же ѹ҆ѧснѧ́етсѧ, и҆ въ соверше́нное просвѣще́нїе прихо́дитъ.

<red>Ꙗ҆́</red>коже и҆ малѣ́йшее ѻ҆троча̀, не тре́бꙋетъ ѹ҆че́нїѧ, тѣле́сныма ѻ҆чи́ма зрѣ́ти свѣ́тъ, (а҆́ще не недꙋ́жно є҆́сть зрѣ́нїемъ) си́це не тре́бꙋетъ кто̀ и҆ внѣ́шнѧгѡ ѹ҆че́нїѧ ко премꙋ́дрости дх҃о́внѣй, и҆ соедине́нїю ра́зꙋмомъ гдⷭ҇ви, то́чїю ѡ҆чище́нїѧ и҆ просвѣще́нїѧ ѹ҆́мнагѡ. Мно́зи бо не то́чїю внѣ́шнѧгѡ ѹ҆че́нїѧ неискꙋ́сни, но и҆ ѿню́дъ препро́сти бы́вше, премꙋ́дрости дх҃о́вныѧ ѹ҆́мнымъ дѣ́ланїемъ и҆ хране́нїемъ гдⷭ҇нихъ за́повѣдей наꙋчи́шасѧ, и҆ вели́кимъ дарѡ́мъ прича̑стницы бы́ша, ꙗ҆́коже а҆нтѡ́нїй, пахѡ́мїй, па́ѵелъ препро́стый, и҆ и҆ні́и.

<red>П</red>е́рвѣйшїй є҆́сть ѹ҆́мъ па́че ѹ҆че́нїѧ внѣ́шнѧгѡ и҆ пи́смене. Не бо̀ ѿ пи́смене, и҆ ѹ҆че́нїѧ внѣ́шнѧгѡ ѡ҆брѣ́тесѧ и҆ возрастѐ ѹ҆́мъ: но ѿ ѹ҆ма̀ всѧ̑ сїѧ̑ роди́шасѧ и҆ возрасто́ша. Бг҃ъ є҆сте́ственнѡ ѹ҆́мъ комꙋ́ждо дадѐ, внѣ́шнѧгѡ же ѹ҆че́нїѧ ра́зꙋмъ ѿ человѣ̑къ прибы́сть: тогѡ̀ ра́ди па́че всѣ́хъ, до́лжни є҆смы̀ и҆мѣ́ти тща́нїе ѡ҆ ѡ҆чище́нїи ра́зꙋма. Ѹ҆́мъ ѡ҆чище́нъ и҆ просвѣще́нъ бы́вши, всѧ̀ внѣ̑шнѧѧ и҆ внꙋ̑треннѧѧ разꙋмѣ́ти и҆ востѧза́ти мо́жетъ: дх҃о́венъ бо, востѧзꙋ́етъ ѹ҆́бѡ всѧ̑, а҆ са́мъ то́й ни ѿ є҆ди́нагѡ востѧзꙋ́етсѧ, речѐ а҆пⷭ҇лъ <red>(Коⷬ҇ заⷱ҇ рк҃з)</red>.

<red>В</red>сѧ́ка же́ртва со́лїю ѡ҆соли́тсѧ, речѐ гдⷭ҇ь: не ѡ҆солена́ же бы́вши возсмерди́тсѧ <red>(Маⷬ҇ заⷱ҇ м҃в)</red>. Си́це и҆ дꙋша̀, є҆́сть сво́йственна бг҃ꙋ же́ртва, по ре́кшемꙋ: же́ртва бг҃ꙋ дх҃ъ сокрꙋше́нъ <red>(Ѱало́мъ н҃)</red>. Не ѡ҆солена́ же бы́вши со́лїю блгⷣти прест҃а́гѡ дх҃а, всѧ́кѡ возсмерди́тсѧ безꙋ́мїемъ, и҆ и҆спо́лнитсѧ разли́чныхъ страсте́й. А҆́ще и҆ всю̀ мꙋ́дрость мі́ра сегѡ̀ кто̀ и҆звы́кнетъ, не ѡ҆соли́тсѧ же со́лїю ст҃а́гѡ дх҃а, и҆ не бꙋ́детъ прича́стенъ гдⷭ҇ни бл҃года́ти, весьма̀ непотре́бенъ пребꙋ́детъ, ꙗ҆́коже не и҆мѣ́ѧй въ себѣ̀ начерта́нна ѻ҆́браза црⷭ҇ка, внѣ̀ и҆зме́щетсѧ черто́га хрⷭ҇то́ва: а҆́ще кто̀, речѐ, дх҃а хрⷭ҇то́ва не и҆́мать, се́й нѣ́сть є҆гѡ̀, глаго́летъ а҆пⷭ҇лъ <red>(Ри́м. заⷱ҇ ч҃ѕ)</red>.
