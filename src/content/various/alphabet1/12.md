---
title: "Глава̀ втора́ѧ на́десѧть"
navigation:
  key: various-alphabet1-12
  title: "Глава̀ втора́ѧ на́десѧть"
  parent: various-alphabet1
  order: 12
type: "various"
---

# Глава̀ втора́ѧ на́десѧть.<br>Ѡ҆ є҆́же не прилага́ти се́рдца своегѡ̀ къ настоѧ́щымъ ве́щемъ, и҆ не и҆ска́ти въ земны́хъ сласте́хъ поко́ѧ и҆ ѹ҆тѣше́нїѧ, то́чїю во є҆ди́номъ гдⷭ҇ѣ бз҃ѣ взы́скивати вы́нꙋ.





<versal>Б</versal>ꙋ́ди ѹ҆́бѡ, человѣ́че, земна́гѡ пристра́стїѧ свобо́дь, да не безслове́снѡ порабо́тившисѧ сласте́мъ, вѣ́чными ѹ҆́зами плаче́внѣ свѧ́занъ бꙋ́деши. Не прилага́й се́рдца своегѡ̀ къ настоѧ́щымъ ве́щемъ, да не ꙗ҆́кѡ въ со́нномъ мечта́нїи прельсти́шисѧ. Не въ сласте́хъ земны́хъ и҆щѝ поко́ѧ, ни въ по́хотехъ плотски́хъ ѹ҆тѣше́нїѧ, но въ гдⷭ҇ѣ всѧ̑ сотво́ршемъ. Бꙋ́ди и҆мѣ́ѧй что̀ на землѝ, ꙗ҆́кѡ не и҆мѣ́ѧй: прїе́млѧй что̀, ꙗ҆́кѡ не прїе́млѧй: ꙗ҆ды́й что̀, ꙗ҆́кѡ не ꙗ҆ды́й: пїѧ́й что̀, ꙗ҆́кѡ не пїѧ́й: бꙋ́ди ѿ всѣ́хъ земны́хъ свобо́дь, ꙗ҆́кѡ да всѣ́мъ се́рдцемъ свои́мъ гдⷭ҇ꙋ є҆ди́номꙋ прилѣпи́шисѧ: земна̑ѧ бо всѧ̑ на ма́лое вре́мѧ сꙋ́ть, бж҃їѧ же бл҃года́ть вѣ́чна. Не да́рꙋетъ бо сла́сть земна́ѧ поко́ѧ, нижѐ по́хоть плотска́ѧ и҆звѣ́стное дꙋшѝ прино́ситъ ѹ҆тѣше́нїе, но непреста́нный и҆ всегда́шнїй твори́тъ мѧте́жъ, и҆ смꙋще́нїе: а҆́ще и҆ ты́сѧщꙋ ты́сѧщей лѣ́тъ въ плотски́хъ сласте́хъ пожи́лъ бы є҆сѝ, ми́ра и҆ поко́ѧ никогда́же ѡ҆брѧ́щеши.

<red>К</red>а́кѡ возмо́жетъ тва́рь, и҆ по́хоть плотска́ѧ дарова́ти соверше́нный поко́й, и҆ и҆звѣ́стное дꙋшѝ ѹ҆тѣше́нїе, а҆́ще не са́мъ творе́цъ тва́ри ѹ҆поко́итъ, и҆ ѹ҆тѣше́нїемъ свои́мъ ѹ҆тѣ́шитъ и҆ ѹ҆поко́итъ дꙋ́шꙋ, и҆ да́рꙋетъ є҆́й вѣ́чное и҆ присносꙋ́щное наслажде́нїе; Ꙗ҆́коже не процвѣта́етъ, ни возраста́етъ розга̀, то́чїю ѿ ко́рене, си́це ни дꙋша̀ соверше́нное и҆мѣ́ти мо́жетъ ѹ҆тѣше́нїе, то́чїю ѿ бл҃года́ти гдⷭ҇ни, и҆ прест҃а́гѡ ѹ҆тѣ́шительнагѡ дх҃а є҆гѡ̀, ѿню́дꙋже бытїѐ своѐ и҆́мать.

<red>М</red>но́гажды дꙋша̀ во вре́мѧ ско́рби и҆ печа́ли хотѧ̀ ѹ҆тѣ́шитисѧ, притека́етъ и҆ прилѣплѧ́етсѧ къ земно́й сла́сти, и҆ща̀ поко́ѧ и҆ ѹ҆тѣше́нїѧ: тогда̀ та́мѡ вма́лѣ безслове́снѡ ѹ҆сла́ждишисѧ, сꙋгꙋ́бѣйшее посе́мъ прїе́млетъ томле́нїе и҆ ско́рбь: не мо́жетъ бо тва́рь соверше́нное дарова́ти дꙋшѝ ѹ҆тѣше́нїе, то́чїю ло́жное и҆ преле́стное, маловре́менное, смѣ́шенное съ ско́рбїю и҆ печа́лїю. И҆жди́вый кто̀ мнѡ́га лѣ̑та въ плотски́хъ сласте́хъ, и҆ прише́дъ къ концꙋ̀ мни́тсѧ є҆мꙋ̀, ꙗ҆́кѡ никогда́же то̀ бы́сть: мни́тсѧ, ꙗ҆́кѡ въ со́нномъ мечта́нїи всѧ̑ сїѧ̑ бы́ша.

<red>В</red>ѣ́къ се́й не и҆́мать въ себѣ̀ ни є҆ди́нагѡ поко́ѧ и҆ тишины̀: сама́ бо ѕло́ба, и҆ стра̑сти человѣ́чєскїѧ никогда́же ми́ра и҆ поко́ѧ дꙋшѝ да́ти мо́гꙋтъ, но всегда́шнїй прино́сѧтъ мѧте́жъ и҆ смꙋще́нїе: є҆ди́но ѕло̀ пре́йде, дрꙋго́е на́йде: є҆ди́но зни́че, дрꙋго́е ꙗ҆ви́сѧ, ꙗ҆́коже во ѡ҆бꙋрева́нїи морско́мъ, и҆ въ воздꙋ́шномъ премѣне́нїи, и҆ не то́чїю си́це и҆нѣ́ми внѣ́шними разли́чными томле́нми, ꙗ҆́коже наипа́че са́мыми внꙋ́тренними свои́ми страстьмѝ, всегда̀ мꙋ́читсѧ и҆ ра́тꙋетсѧ непреста́ннѡ дꙋша̀. Всегда̑шнїѧ бѣды̑, всегда̑шнїѧ борбы̑, ꙗ҆́коже ѿвнѣ̀, си́це и҆ внꙋ́трь, сла́сть плотска́ѧ, и҆ красота̀ вре́меннаѧ, и҆ всѧ́кое вре́менное наслажде́нїе мни́тсѧ нѣ́что бы́ти ве́лїе невне́млющымъ: є҆гда́ же кто̀ разсмо́тритъ до́брѣ, ѡ҆брѧ́щетъ ю҆̀ ѕѣлѡ̀ го́рестнꙋ и҆ многомѧте́жнꙋ дꙋшѝ. Сегѡ̀ ра́ди лꙋ̑чшаѧ ѡ҆ на́съ предзрѣ́вшꙋ гдⷭ҇ꙋ, не тꙋ́не презира́ти, ꙗ҆́кѡ не и҆звѣ́стнѡ сїѧ̑, повелѣва́етъ на́мъ, ꙗ҆́кѡ да безпрепина́тельнѡ тщи́мсѧ ѡ҆ наслажде́нїи ѻ҆́нагѡ вѣ́чнагѡ, ми́рнагѡ, присносꙋ́щнагѡ наслажде́нїѧ и҆ поко́ѧ.

<red>Л</red>юбо́вь и҆ по́хоть плотска́ѧ, никогда́же ѹ҆толи́ма, нижѐ ѹ҆покоѧ́ема є҆́сть. Соберѝ ѿ всѣ́хъ стра́нъ красоты̑, ѿ всегѡ̀ мі́ра по́хѡти, бꙋ́детъ ли ѹ҆поко́ена дꙋша̀; Никогда́же: и҆́бо сїѧ̀ сїю̀ и҆́мать лѣ́потꙋ, и҆на́ѧ же и҆́нꙋ. А҆́ще же со всѣ́ми си́ми въ се́рдцѣ твое́мъ любодѣ́йствовати восхо́щеши, ка́кѡ и҆мѣ́ти бꙋ́деши въ се́рдцѣ твое́мъ тишинꙋ̀ и҆ поко́й; Ника́коже. Дне́сь бо сїѐ вожделѣ̀, и҆ посе́мъ и҆́но: дне́сь си́мъ ра́тꙋема є҆́сть, и҆́нымъ же и҆ногда̀: и҆ та́кѡ рабо́таетъ непреста́ннѡ дꙋша̀, и҆ никогда́же ѹ҆покоева́ема є҆́сть: возлюби́вый же и҆́стиннѡ бг҃а, и҆ прилѣпи́выйсѧ всѣ́мъ се́рдцемъ гдⷭ҇ви, въ ми́рѣ и҆ поко́и всегда̀ є҆́сть.

<red>К</red>то̀ ѿ вѣ́ка въ мі́рѣ плотски́хъ сласте́й поко́й ѡ҆брѣ́те; кто̀ ѿ вѣ́ка въ не́мъ соверше́нное ѹ҆тѣше́нїе полꙋчѝ; Никто́же. Не вси́ ли въ ско́рби и҆ печа́ли и҆знꙋри́ша жи́знь; не вси́ ли въ мѧте́жи и҆ смꙋще́нїи сконча́ша житїѐ; послѣди́ же серпо́мъ сме́ртнымъ безвѣ́стнѡ пожа́ти бы́ша. Нѣ́сть поко́ѧ, ни соверше́ннагѡ въ сласте́хъ плотски́хъ ѹ҆тѣше́нїѧ, но всегда́шнѧѧ ра́ть, и҆ борьба̀ дꙋшѣ̀: є҆ли́кѡ па́ки наипа́че что̀ возлю́биши, толи́кѡ посе́мъ ѡ҆печа́лишисѧ: є҆ли́кѡ наипа́че къ сла́сти плотско́й приложи́ши своѐ се́рдце толи́кѡ посе́мъ ско́рби и҆ томле́нїѧ прїи́меши.

<red>Х</red>отѧ̀ на́съ бг҃ъ ꙗ҆́кѡ ма́лыхъ нѣ́кихъ ѻ҆троча́тъ, ѿ нижа́йшихъ на вы̑шшаѧ возвестѝ, до вре́мене сїѐ плотско́е ѹ҆строе́нїе, ꙗ҆́кѡ млеко̀ нѣ́кое пред̾ ѻ҆чи́ма на́шима предложѝ: ꙗ҆́кѡ да ѿ си́хъ восхо́димъ на лꙋ̑чшаѧ и҆ высоча̑йшаѧ разꙋмѣ̑нїѧ и҆ позна̑нїѧ. Нетщали́вый же и҆ лѣни́въ, не тща́сѧ восходи́ти на лꙋ̑чшаѧ и҆ сладча̑йшаѧ бж҃е́ствєннаѧ жела̑нїѧ и҆ разꙋмѣ̑нїѧ, на се́й плотско́й млека̀ сла́сти, ꙗ҆́кѡ младоꙋ́менъ дѣ́тищь, безслове́снѡ престае́тъ.

<red>В</red>сѧ́кое плотско́е наслажде́нїе, дꙋше́внаѧ є҆́сть тѧ́жесть: дх҃о́вное же ѡ҆ гдⷭ҇ѣ бж҃е́ственное наслажде́нїе, ми́ръ дꙋшѝ, простра́нство со́вѣсти, свобо́да дꙋ́ха, ра́дость, безпеча́лїе, и҆ ко всѣ̑мъ любо́вь нелицемѣ́рна: наслажде́нїе же вре́менное и҆ по́хоть плотска́ѧ, нѣ́сть ничто́же и҆́но, то́чїю тѧ́жесть и҆ смꙋще́нїе. Како́въ бо є҆́сть поко́й ѿ ѡ҆б̾ѧде́нїѧ и҆ пїѧ́нства; како́въ поко́й ѿ по́хоти плотскі́ѧ, и҆ блꙋ́днагѡ раче́нїѧ; ѹ҆глꙋбѝ то́чїю въ сїѧ̀ ѹ҆́мъ, свѧжѝ себѐ плотско́ю любо́вїю, что̀ прїи́меши; что̀ спасе́нное приѡбрѧ́щеши; Ничто́же, то́чїю мра́къ, тмꙋ̀, безслове́сный сою́зъ, недоꙋмѣ́нїе, ско́рбь и҆ печа́ль, и҆ безвѣ́стїе спасе́нїѧ.

<red>Ѽ</red> ко́ль мѧте́жно и҆ многопеча́льнѡ житїѐ сꙋ́етнагѡ мі́ра сегѡ̀! Нѣ́сть ни є҆ди́нагѡ въ не́мъ поко́ѧ и҆ ѹ҆тѣше́нїѧ, то́чїю тѧ́жесть и҆ ѕѣ́льное дꙋшѝ томле́нїе. Кі́йждо бо де́нь влече́тъ съ собо́ю молвꙋ̀ и҆ мѧте́жъ, и҆ безвѣ̑стныѧ бѣды̑: ѿ нача́ла рожде́нїѧ человѣ́ческагѡ да́же до сме́рти нѣ́сть ми́ра, но всегда́шнїй мѧте́жъ и҆ смꙋще́нїе. Роди́тсѧ ѹ҆́бѡ человѣ́къ съ болѣ́знїю и҆ во́племъ въ мі́ръ, расте́тъ и҆ жи́тельствꙋетъ въ ско́рбехъ и҆ печа́лехъ, сконча́нїе є҆гѡ̀ многорыда́тельно, и҆ довольноплаче́вно: ѹ҆ме́ршꙋ же бы́ти че́рвїю снѣде́нїе, дꙋши́ же сꙋ́дъ, и҆ по сꙋдꙋ̀ паде́нїе жре́бїѧ неизвѣ́стное. Сегѡ̀ ра́ди не прилага́й се́рдца своегѡ̀ настоѧ́щемꙋ вѣ́кꙋ, не любодѣ́йствꙋй въ плотски́хъ сласте́хъ, да не на́гъ и҆ пꙋ́стъ всѣ́хъ бла̑гъ ѡ҆брѧ́щешисѧ, но гдⷭ҇а при́снѡ взыскꙋ́й, да вѣ́чныхъ бла̑гъ сподо́бишисѧ: бога́тїи бо въ плотски́хъ сласте́хъ ѡ҆бнища́ша и҆ взалка́ша, взыска́ющїи же гдⷭ҇а не лиша́тсѧ всѧ́кагѡ бла́га <red>(Ѱало́мъ л҃г)</red>.

<red>Т</red>ѣ́мже де́нь и҆ но́щь взыскꙋ́й гдⷭ҇а, де́нь и҆ но́щь взыскꙋ́й бл҃года́телѧ, да ѡ҆брѧ́щеши є҆го̀, и҆ да полꙋ́чиши: и҆щѝ є҆го̀ во все́мъ мі́рѣ, во всѣ́хъ конца́хъ землѝ: и҆щѝ є҆го̀ въ сла́вѣ, въ бога́тствѣ, въ красотѣ̀ плотско́й, въ сласте́хъ земны́хъ: и҆щѝ є҆го̀ во все́й тва́ри, но нигдѣ́же є҆го̀ ѡ҆брѧ́щеши. Ѻ҆́нъ бо тебѐ всего̀ содержи́тъ, ты́ же є҆гѡ̀ не познава́еши: ве́сь въ тебѣ̀ є҆́сть, ты́ же є҆гѡ̀ не вѣ́си: внꙋ́трь тебѐ црⷭ҇тво нбⷭ҇ное <red>(Лꙋкѝ п҃ѕ)</red>, ты́ же є҆го̀ и҆на́мѡ и҆́щеши: внꙋ́трь тебѐ присносꙋ́щное наслажде́нїе, ты́ же ѡ҆ не́мъ не разꙋмѣ́еши. Но ѹ҆́бѡ и҆щѝ въ себѣ̀ де́нь и҆ но́щь гдⷭ҇а, да ѡ҆брѧ́щеши: и҆ ѡ҆брѣ́тши є҆го̀, поко́й вѣ́чный полꙋчи́ши, и҆ съ ра́достїю возопїе́ши: прїиди́те и҆ ѹ҆ви́дите, ꙗ҆́кѡ ѡ҆брѣто́хъ жела́емаго, и҆ соедини́хсѧ присносꙋ́щномꙋ: є҆мꙋ́же всѧ́ка сла́ва, че́сть и҆ держа́ва, со безнача́льнымъ є҆гѡ̀ ѻ҆ц҃е́мъ, со прест҃ы́мъ, и҆ бл҃ги́мъ, и҆ животворѧ́щимъ є҆гѡ̀ дх҃омъ, всегда̀, нн҃ѣ и҆ прⷭ҇нѡ, и҆ во вѣ́ки вѣкѡ́въ, а҆ми́нь.
