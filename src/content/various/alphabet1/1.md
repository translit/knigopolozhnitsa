---
title: "Глава̀ пе́рваѧ"
navigation:
  key: various-alphabet1-1
  title: "Глава̀ пе́рваѧ"
  parent: various-alphabet1
  order: 1
type: "various"
---

# Глава̀ пе́рваѧ.<br>Ѡ҆ є҆́же пе́рвѣйшаѧ вина̀ бы́сть а҆да́млю паде́нїю, неразꙋ́мїе, и҆ всеконе́чное себѐ непозна́нїе.





<versal>М</versal>но́зи мнѡ́гїѧ и҆ разли̑чныѧ предлага́ютъ а҆да́млю паде́нїю вины̑: є҆ди́ны безвѣ́рїе, дрꙋзі́и преслꙋша́нїе, тре́тїи же горды́ню, и҆ славолю́бїе, и҆ні́и же и҆́ны разли́чныѧ вины̑: мы́ же ни є҆ди́нꙋ ѿ си́хъ пе́рвѣйшꙋю бы́ти мни́мъ, то́чїю безꙋ́мїе и҆ всѣ́хъ веще́й неразсмотре́нїе. <red>(Кни́га ѻ҆бѣ́дъ слⷡ҇о в҃ на нлⷣю к҃ѕ)</red>

<red>П</red>е́рвѣйшаѧ а҆да́мꙋ въ раѝ бы́сть за́повѣдь, є҆́же дѣ́лати, и҆ храни́ти, си́рѣчь дѣ́лати ра́зꙋмомъ, є҆́же разꙋмѣ́ти до́брѣ, и҆ храни́ти заповѣ́данїе, є҆́же не престꙋпа́ти. Но поне́же не дѣ́лаше ра́зꙋмомъ, сегѡ̀ ра́ди не сохранѝ заповѣ́данїѧ: ѿ недѣ́ланїѧ бо ѹ҆́мнагѡ, пе́рвѣе возрастѐ въ а҆да́мѣ невѣ́рїе, во є҆́же не вѣ́ровати бг҃ꙋ, и҆́же речѐ и҆ заповѣ́да: посе́мъ ѿ невѣ́рїѧ преслꙋша́нїе и҆ престꙋпле́нїе, ѿ престꙋпле́нїѧ же ѿпаде́нїе гдⷭ҇ни блгⷣти, и҆ бж҃е́ственныѧ є҆гѡ̀ любвѐ ѿчꙋжде́нїе.

<red>А҆́</red>ще бы разꙋмѣ́лъ а҆да́мъ бл҃года́телѧ, и҆ предразсꙋди́лъ себѣ̀ заповѣ́данїе, не бы̀ не невѣ́ровалъ заповѣ́данїю: а҆́ще бы вѣ́ровалъ, не бы̀ преслꙋ́шалъ, не бы̀ вкꙋша́лъ заповѣ́даннагѡ дре́ва, не бы̀ и҆згна́нъ бы́лъ и҆з̾ раѧ̀, не бы̀ подпа́лъ сме́рти и҆ тлѣ́нїю, не бы̀ бг҃ъ толи́кѡ ѡ҆ на́съ чꙋдодѣ́йствовалъ дото́лѣ, доне́лѣ приведѐ на́съ въ дре́внїй ра́зꙋмъ, и҆ всѣ́хъ веще́й позна́нїе.

<red>Ꙗ҆́</red>коже не и҆но́ю вино́ю ѿпадѐ а҆да́мъ ѿ бг҃а и҆ є҆гѡ̀ бл҃года́ти, то́чїю безꙋ́мїемъ: си́це не и҆нѣ́мъ чи́мъ па́ки кто̀ присоедини́тсѧ є҆мꙋ̀, то́чїю ра́зꙋмомъ, и҆ всѣ́хъ веще́й позна́нїемъ. Позна́вый бо кто̀ и҆́стиннѡ себѐ, позна̀ бг҃а, и҆ позна́вый бг҃а, позна̀ себѐ: съ бг҃омъ соедине́нъ є҆́сть, и҆ почи́въ ѿ всѣ́хъ дѣ́лъ и҆ трꙋдѡ́въ свои́хъ, вни́де во ст҃и́лище бж҃їе, и҆ прино́ситъ бг҃ꙋ всегда̀ ѹ҆́мнꙋю дх҃а слꙋ́жбꙋ.

<red>Ѻ҆</red>ба́че никто́же мо́жетъ позна́ти бг҃а, доне́лѣ не позна́етъ пе́рвѣе себѐ, не позна́етъ же соверше́ннѣ себѐ, доне́лѣ не прїи́детъ пе́рвѣе въ позна́нїе тва́ри, и҆ всѣ́хъ веще́й въ мі́рѣ зри́мыхъ, и҆ разꙋмѣва́емыхъ разсмотре́нїе. Є҆гда́ же прїи́де въ позна́нїе си́хъ, тогда̀ возмо́жетъ прїитѝ и҆ въ позна́нїе себѐ, та́же и҆ бг҃а, и҆ та́кѡ прихо́дитъ въ соверше́нное съ бг҃омъ любо́вїю соедине́нїе.

<red>Т</red>ѣ́мже, а҆́ще кто̀ и҆́стиннѡ хо́щетъ позна́ти гдⷭ҇а, позна́ти себѐ, и҆ съ ни́мъ любо́вїю соедини́тисѧ: да позна́етъ пе́рвѣе всю̀ тва́рь, ви́димꙋю и҆ разꙋмѣва́емꙋю, да ѹ҆вѣ́сть всѣ́хъ веще́й, и҆ всеѧ̀ тва́ри разсмотре́нїе, ѿ когѡ̀, и҆ чесѡ̀ ра́ди сїѧ̑ сꙋ́ть, во є҆́же ни є҆ди́ной ве́щи ѹ҆тае́ннѣй и҆ недоꙋмѣ́ннѣй бы́ти ѿ негѡ̀, та́же себѐ, и҆ всѐ є҆́же ѡ҆ себѣ̀ та́инство, та́же бг҃а, и҆ всѧ̀ є҆гѡ̀ неизречє́ннаѧ благодѣѧ̑нїѧ, и҆ та́кѡ прихо́дитъ въ соверше́нное всегѡ̀ позна́нїе: и҆́бо подоба́етъ дѡ́лнѧѧ всѧ̑ разꙋмѣ́ти, та́же гѡ́рнѧѧ: не бо̀ ѿ го́рнихъ на ни̑жнѧѧ восходи́ти до́лжни є҆смы̀: но ѿ до́лнихъ на вы̑шнѧѧ. Тогѡ́ бо ра́ди всю̀ тва́рь, и҆ всѐ мїрско́е ѹ҆строе́нїе, ꙗ҆́коже нѣ́кое ѹ҆чи́лище, и҆лѝ зерца́ло, пред̾ ѻ҆́чи на́ши бг҃ъ положѝ, ꙗ҆́кѡ да ѹ҆ча́щесѧ, ѿ до́лнихъ восхо́димъ на вы̑шнѧѧ: а҆́ще же до́лнихъ не познава́емъ, то̀ ка́кѡ гѡ́рнѧѧ разꙋмѣ́ти и҆́мамы;

<red>Ѿ</red> ра́зꙋма и҆ позна́нїѧ ражда́етсѧ вѣ́ра, ѿ вѣ́ры же за́повѣдей бж҃їихъ хране́нїе, ѿ хране́нїѧ же за́повѣдей бж҃їихъ ѹ҆пова́нїе на бг҃а, ѿ ѹ҆пова́нїѧ же на бг҃а бж҃е́ственнаѧ любо́вь: се́й же ѹ҆мно́женнѣй бы́вшей, соверше́нное быва́етъ съ бг҃омъ соедине́нїе, и҆ и҆сполне́нїе зако́на и҆ прⷪ҇ро́кѡвъ.

<red>П</red>о є҆ли́кꙋ процвѣта́етъ ра́зꙋмъ, по толи́кꙋ возраста́етъ и҆ вѣ́ра: и҆ по є҆ли́кꙋ возраста́етъ вѣ́ра, по толи́кꙋ ѹ҆множа́ютсѧ добродѣ́тєли, по толи́кꙋ ражда́етсѧ и҆ ѹ҆пова́нїе на бг҃а: и҆ по є҆ли́кꙋ кто̀ ѹ҆пова́етъ, по толи́кꙋ и҆ бг҃а лю́битъ, и҆ по є҆ли́кꙋ лю́битъ, по толи́кꙋ и҆ съ бг҃омъ соединѧ́етсѧ, наслажда́ющисѧ бжⷭ҇твенныѧ є҆гѡ̀ сла́вы.

<red>Ѿ</red> безꙋ́мїѧ ражда́етсѧ невѣ́рїе, ѿ невѣ́рїѧ же преслꙋша́нїе, ѿ преслꙋша́нїѧ же всѧ́къ грѣ́хъ и҆ престꙋпле́нїе. Ка́кѡ кто̀ мо́жетъ вѣ́ровати, ничто́же разꙋмѣ́ѧй; не вѣ́рꙋѧй же, нижѐ разꙋмѣ́ѧй ничто́же, ка́кѡ мо́жетъ сохранѧ́ти гдⷭ҇ни за́пѡвѣди; не сохранѧ́ѧй же гдⷭ҇ни за́пѡвѣди, ка́кѡ мо́жетъ и҆мѣ́ти на бг҃а ѹ҆пова́нїе и҆ любо́вь; Ника́коже.

<red>Т</red>ѣ́мже пре́жде всегѡ̀, подоба́етъ ѹ҆чи́тисѧ, не то́чїю внѣ́шнемꙋ трꙋдꙋ̀, но и҆ дѣ́ланїю ѹ҆́мномꙋ, ра́зꙋмꙋ, и҆ всѣ́хъ веще́й позна́нїю, ѹ҆до́бнѣ всемꙋ̀ вѣ́рꙋ є҆́млетъ, сохранѧ́етъ всѧ̀ гдⷭ҇ни за́пѡвѣди, ѹ҆пова́етъ на бг҃а, лю́битъ є҆го̀ всѣ́мъ срⷣцемъ свои́мъ, и҆ соединѧ́етсѧ съ ни́мъ во є҆ди́но, во є҆́же бы́ти є҆мꙋ̀ всемꙋ̀ въ бз҃ѣ, и҆ бг҃ꙋ въ не́мъ. Сицевы́й пре́жде воскрⷭ҇нїѧ, воскресе́нїе дꙋшѝ прїе́млетъ, и҆ пре́жде жи́зни, жи́знь вѣ́чнꙋю наслѣ́дꙋетъ, во є҆́же поже́ртой бы́ти безслове́сїѧ сме́рти, ра́зꙋма и҆ позна́нїѧ жи́знїю: се́ бо, речѐ, є҆́сть живо́тъ вѣ́чный, да позна́емъ гдⷭ҇а, се́ же и҆ сме́рть, не разꙋмѣ́ти ѡ҆ не́мъ.
