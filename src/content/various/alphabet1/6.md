---
title: "Глава̀ шеста́ѧ"
navigation:
  key: various-alphabet1-6
  title: "Глава̀ шеста́ѧ"
  parent: various-alphabet1
  order: 6
type: "various"
---

# Глава̀ шеста́ѧ.<br>Ѡ҆ є҆́же предпочита́ти по́стъ, и҆ и҆мѣ́ти во все́мъ воздержа́нїе.





<versal>П</versal>о́стъ и҆ воздержа́нїе предпочте́нъ тѝ бꙋ́ди, а҆́ще хо́щеши и҆мѣ́ти пра́въ ра́зꙋмъ, и҆ ѹ҆до́бь побѣди́ти всѧ̑ стра̑сти. Плотски́ми сладостра́стми не порабоща́йсѧ, да не себѣ̀ восплаще́нїе (мздꙋ̀) си́ми прїи́меши: да не во тмѣ̀ безслове́сїѧ и҆ мѧте́жа и҆знꙋри́ши жи́знь свою̀.

<red>Ѡ҆</red>б̾ѧде́нїѧ и҆ пїѧ́нства ѕѣлѡ̀ блюди́сѧ: то́ бо є҆́сть нача́ло и҆ ко́рень всѧ́комꙋ грѣхꙋ̀, блꙋдꙋ́ же и҆ нечистотѣ̀ хода́тай, и҆ вѣ́чномꙋ томле́нїю пред̾ꙋготовле́нїе: невоздержа́нїе бо прино́ситъ всѧ̑ ѕла̑ѧ, и҆́мже пра́дѣдъ на́шъ а҆да́мъ плаче́внѣ ѿпадѐ раѧ̀, и҆ подпадѐ сме́рти. Ѿ ѡ҆б̾ѧде́нїѧ и҆ пїѧ́нства тѧгота̀ дꙋшѝ, помраче́нїе ра́зꙋма, воста́нїе плотскі́ѧ по́хоти, борба̀ всегда́шнѧѧ, бѣ́сꙋ ѹ҆до́бный при́стꙋпъ, бжⷭ҇твенныѧ же любвѐ ѿчꙋжде́нїе.

<red>Ѿ</red> ѡ҆б̾ѧде́нїѧ и҆ пїѧ́нства не то́чїю дꙋшѣ̀ вре́дъ, но и҆ тѣ́лꙋ нездра́вїе: воздержа́нїе же и҆ трезвѣ́нїе не то́чїю дꙋшѣ̀ по́льза, но и҆ тѣ́лꙋ здра́вїе, и҆ ле́гкость жи́зни. Ѡ҆б̾ѧде́нїе и҆ пїѧ́нство не то́чїю вѣ́чныѧ жи́зни, но и҆ вре́менныѧ лиша́етъ, и҆ погꙋблѧ́етъ вкꙋ́пѣ дꙋ́шꙋ и҆ тѣ́ло, и҆ весьма̀ непотре́бна бг҃ꙋ и҆ человѣ́кѡмъ бы́ти твори́тъ. Сла́сть вре́меннаѧ хода́тайствꙋетъ человѣ́кꙋ го́ресть вѣ́чнꙋю, а҆́ще кто̀ къ не́й безслове́снѡ прилѣплѧ́етсѧ: живо́тъ воздержа́теленъ и҆ тре́звенный, здѣ̀ є҆щѐ ра́й є҆́сть, растлѣ́нный же и҆ грѣхо́вный, здѣ̀ є҆щѐ а҆́дъ, и҆ ѕѣ́льное дꙋшѝ томле́нїе.

<red>Б</red>ꙋ́ди побѣжда́ѧй, а҆ не побѣжда́емь, ѡ҆блада́ѧй сластьмѝ, а҆ не ѻ҆нѝ тобо́ю, а҆́ще хо́щеши въ вѣ́чномъ вѣ́цѣ бы́ти свобо́дь: побѣжда́ющемꙋ, речѐ гдⷭ҇ь, да́мъ ꙗ҆́сти ѿ дре́ва живо́тнагѡ, сꙋ́щагѡ посредѣ̀ раѧ̀ <red>(А҆пок. глⷡ҇а в҃)</red>. И҆ па́ки: дѣ́лайте не бра́шно ги́блющее, но пребыва́ющее въ животѣ̀ вѣ́чномъ. Пло́ть бо не по́льзꙋетъ ничто́же <red>(І҆ѡа́н. заⷱ҇ в҃)</red>. Сегѡ̀ ра́ди не ѕѣлѡ̀ въ се́мъ ѹ҆тѣше́нїе своѐ полага́й, є҆́же ѕѣлѡ̀ на ма́лое вре́мѧ дано́ ти є҆́сть, но въ бз҃ѣ и҆́стинное взыскꙋ́й, є҆́же съ тобо́ю пребꙋ́детъ во вѣ́ки.

<red>Б</red>езмѣ́рїѧ и҆ ѹ҆мале́нїѧ во все́мъ блюди́сѧ: мѣ́рꙋ пра́вꙋ и҆ разꙋ́мнꙋ во все́мъ хранѝ. Воздержа́нїе всегда̀ и҆мѣ́й во все́мъ, а҆́ще хо́щеши ѹ҆до́бь ѡ҆брѣстѝ дꙋше́вный поко́й: сопроти́внѡ же, никогда́же ми́ра и҆ поко́ѧ ѡ҆брѧ́щеши. А҆́ще и҆ пребезмѣ́рнѡ бы́ло бы сла́дко бра́шно, и҆спо́лненно же ꙗ҆́да смертоно́сна, вѣ́ждь, ꙗ҆́кѡ не ꙗ҆́лъ бы є҆сѝ є҆гѡ̀, а҆́ще сме́рти не жела́лъ бы є҆сѝ вкꙋси́ти: нижѐ прикоснꙋ́тисѧ хотѣ́лъ бы є҆сѝ сицевы̑мъ.

<red>П</red>резира́й чре́вное насыще́нїе, да не ѹ҆́зами стра́стными ꙗ҆́тъ и҆ свѧ́занъ бꙋ́деши: претерпѣва́й а҆́лчбꙋ и҆ жа́ждꙋ плотскі́ѧ сла́сти, да тѧ́жести дꙋше́вныѧ свободи́шисѧ, и҆ насы́тишисѧ бжⷭ҇твенныѧ пи́щи. Не претерпѣва́ѧй бо кто̀ ма́лыѧ а҆́лчбы, пострада́ти и҆́мать вѧ́щшаѧ стра̑стнаѧ бѣ́дствѡванїѧ: и҆змѣ́ри сла́сть тлѣ́ннꙋю со тщето́ю, ѹ҆го́дїе пло́ти съ тѧ́жестїю, ѹ҆тѣше́нїе вре́менное съ дꙋше́вною го́рестїю, вѣ́ждь, ꙗ҆́кѡ вѧ́щше си́ми прельща́тисѧ не восхо́щеши: сла́сть бо тлѣ́ннаѧ, нѣ́сть сла́сть, но го́ресть дꙋшѝ: ѹ҆го́дїе пло́ти, нѣ́сть ѹ҆го́дїе, но раздраже́нїе и҆ тѧгота̀: ѹ҆тѣше́нїе вре́менное, нѣ́сть ѹ҆тѣше́нїе, но ско́рбь и҆ печа́ль, нижѐ црⷭ҇тво нбⷭ҇ное, но тогѡ̀ ѿтщетѣ́нїе. Нѣ́сть бо, речѐ црⷭ҇твїе нбⷭ҇ное пи́ща и҆ питїѐ, но пра́вда и҆ ми́ръ и҆ ра́дость ѡ҆ дс҃ѣ ст҃ѣ, глаго́летъ а҆пⷭ҇лъ <red>(Ри́м. заⷱ҇ рд҃і)</red>.

<red>Н</red>е прилага́й се́рдца своегѡ̀ къ земны́мъ сласте́мъ, вре́мєнна бо и҆ тлѣ̑нна сꙋ́ть. Не въ питїѝ и҆ бра́шнахъ земны́хъ ѹ҆тѣше́нїе своѐ полага́й, но нбⷭ҇ныхъ лꙋ́чшихъ въ бз҃ѣ взыскꙋ́й. Ѻ҆ба́че а҆́ще бы и҆ всѣ́хъ бра́шенъ и҆ пи́тїй и҆з̾ѻби́льнѡ дне́сь наслади́лсѧ є҆сѝ, и҆ пи́лъ бы є҆сѝ, є҆дина́кѡ не подоба́етъ тѝ къ си́мъ прилага́ти се́рдца, не бо̀ съ тобо́ю та́мѡ во вѣ́ки пребꙋ́дꙋтъ: земна̑ѧ бо всѧ̀ вре́мєнна сꙋ́ть, нбⷭ҇наѧ же то́чїю є҆ди̑на вѣ̑чна и҆ непрелѡ́жна.

<red>П</red>отецы̀ ѹ҆мо́мъ свои́мъ ѿ ю҆́на во́зраста, и҆ воспомѧнѝ тобо́ю ѹ҆жѐ ѿдре́вле и҆з̾ѧдє́ннаѧ и҆ и҆спїє́ннаѧ, возмни́ттисѧ, ꙗ҆́кѡ ни є҆ди́ною ꙗ҆́лъ є҆сѝ и҆ дово́льнѡ пїѧ́лъ є҆сѝ: но и҆зжди́шасѧ, ꙗ҆́кѡ никогда́же бы́ша, и҆ ни є҆ди́но є҆́сть дне́сь ѻ҆́ныхъ па́мѧтствованїе и҆ по́льза. Ꙗ҆́коже бо тогда̀, си́це и҆ дне́сь, а҆́ще и҆ всѣ́хъ бра́шенъ и҆ пи́тїй наслади́шисѧ, ничто́же вѧ́щше прїи́меши, то́чїю вре́дъ, и҆ за ко́имждо кра́томъ и҆сполне́нїѧ сласте́й, тѧ́жесть дꙋшѣ̀, и҆ страсте́мъ поновле́нїе. Сегѡ̀ ра́ди не здѣ̀ си́ми восплаще́нїе (мздꙋ̀) себѣ̀ и҆мѣ́ти хощѝ, но въ нбⷭ҇ныхъ всѐ ѹ҆пова́нїе своѐ полага́й.

<red>П</red>реѡбижа́й вре́мєнныѧ сла̑сти тлѣ̑нныѧ, да не вѣ́чнагѡ наслажде́нїѧ ѿтщети́шисѧ, и҆ жи́знь вѣ́чнꙋю погꙋби́ши. Нѣ́сть бо и҆́но ничто́же плотскі́ѧ сла́сти ѹ҆гожде́нїе, то́чїю дꙋше́внаѧ тѧгота̀, и҆ ѕѣ́льное со́вѣсти томле́нїе: нѣ́сть толи́кѡ ѹ҆тѣше́нїѧ, є҆ли́кѡ ско́рби: нѣ́сть толи́кѡ сла́дости, є҆ли́кѡ по се́мъ тѧ́жести: сꙋ́етное сїѐ ѹ҆тѣше́нїе, є҆мꙋ́же а҆́бїе послѣ́дꙋетъ го́ресть и҆ ѹ҆печалѣ́нїе.

<red>Є҆</red>ли́цы безслове́снѡ порабо́тишасѧ ѡ҆б̾ѧде́нїемъ и҆ пїѧ́нствомъ, ничто́же пресла́вно и҆ па́мѧти досто́йно въ мі́рѣ содѣ́ѧша: но съ настоѧ́щею жи́знїю, вѣ́чныѧ ѕлѣ̀ ѿтщети́шасѧ, и҆ па́мѧть свою̀ ѿ среды̀ бл҃ги́хъ и҆стреби́ша: тѣ́мже а҆́ще ꙗ҆́си, не съ пристра́стїемъ ꙗ҆́ждь, а҆́ще пїе́ши, не съ прилѣжа́нїемъ се́рдца пі́й: не здѣ́ бо тѝ є҆́сть соверше́нїе: пре́йдетъ бо сїѐ всѐ, и҆ вско́рѣ и҆змѣни́тсѧ.
