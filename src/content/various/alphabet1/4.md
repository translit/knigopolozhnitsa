---
title: "Глава̀ четве́ртаѧ"
navigation:
  key: various-alphabet1-4
  title: "Глава̀ четве́ртаѧ"
  parent: various-alphabet1
  order: 4
type: "various"
---

# Глава̀ четве́ртаѧ.<br>Ѡ҆ є҆́же дото́ль въ дѣ́ланїи дх҃о́вномъ трꙋ́дъ є҆́сть и҆ по́двигъ, до́ндеже не прїи́детъ кто̀ въ просвѣще́нїе ра́зꙋма.





<versal>В</versal>нѣ́шнїй чл҃вѣ́ческїй мі́ра сегѡ̀ ра́зꙋмъ, человѣ́ческагѡ внѣ́шнѧгѡ ѹ҆че́нїѧ тре́бꙋетъ: дх҃о́вный же внꙋ́треннїй, не человѣ́ческагѡ, но бж҃е́ственнагѡ ѹ҆че́нїѧ, ѿ сама́гѡ гдⷭ҇а да взыскꙋ́етъ. И҆́на даска́лїѧ человѣ́ческаѧ, и҆́на же бж҃їѧ: ꙗ҆́коже человѣ́къ ѹ҆че́нїѧ человѣ́ческагѡ ѿ человѣ̑къ ѹ҆чи́тсѧ, си́це и҆ ѿ бг҃а бж҃е́ственнагѡ подоба́етъ ѹ҆чи́тисѧ. Не ѹ҆чи́выйсѧ кто̀ ѿ человѣ̑къ человѣ́ческихъ, не мо́жетъ, ꙗ҆́кѡ подоба́етъ, разꙋмѣ́ти человѣ́ческихъ, си́це ни ѿ бг҃а, бж҃їихъ: чрез̾ дѣ́ланїе же ѹ҆́мное, и҆ чрез̾ моли́твꙋ и҆ ѹ҆миле́нїе сле́зное, бж҃е́ственнагѡ ра́зꙋма ѹ҆чи́тсѧ дꙋша̀: ѻ҆ба́че же наꙋчи́выйсѧ кто̀ ѿ бг҃а бж҃е́ственныхъ, возмо́жетъ и҆ кромѣ̀ ѹ҆че́нїѧ чл҃вѣ́ческагѡ, разꙋмѣ́ти всѧ̑ человѣ́чєскаѧ: ѿ бг҃а же не ѹ҆чи́выйсѧ бжⷭ҇твенныхъ, ни ма́лѡ мо́жетъ разꙋмѣ́ти бжⷭ҇твенныхъ, то́чїю плотска̑ѧ человѣ́чєскаѧ. Дх҃ъ ст҃ы́й є҆́сть и҆сто́чникъ всѧ́кїѧ премꙋ́дрости и҆ ра́зꙋма: полꙋчи́вый є҆го̀ кто̀, всѧ̑ внꙋ́трєннѧѧ и҆ внѣ̑шнѧѧ разꙋмѣ́ти и҆ позна́ти мо́жетъ.

<red>А҆</red>пⷭ҇ли не ѿ человѣ̑къ ѹ҆чи́шасѧ и҆нѣ́ми глаго́лати ѧ҆зы́ки, но наше́ствїемъ прест҃а́гѡ дх҃а, внеза́пꙋ разли́чными ѧ҆зы́ки глаго́лахꙋ, ꙗ҆́коже дх҃ъ даѧ́ше и҆̀мъ <red>(Дѣѧ́н. заⷱ҇ г҃)</red>. И҆ гдⷭ҇ь не кни́гꙋ ѹ҆ч҃никѡ́мъ въ наꙋче́нїе разгнꙋ̀, но ѹ҆́мъ ѿве́рзе и҆̀мъ разꙋмѣ́ти писа̑нїѧ <red>(Лꙋкѝ заⷱ҇ рд҃і)</red>. Сегѡ̀ ра́ди то́чїю тща́нїѧ и҆ по́двига со тща́нїемъ потре́ба є҆́сть, да прїи́мемъ и҆ полꙋчи́мъ бл҃года́ть. Всѧ̑, ꙗ҆̀же сꙋ́ть на́мъ ключи̑маѧ, ѹ҆до́бь ѡ҆брѧ́щемъ, и҆ и҆мѣ́ти бꙋ́демъ, то́чїю да прилѣ́жнѡ пече́мсѧ: всѧ́ко бо ѹ҆че́нїе и҆ всѧ́ка ве́щь на тща́нїи и҆ на прилѣжа́нїи ѹ҆се́рдномъ залежи́тъ, тща́щїйбосѧ всѧ́кѡ и҆звы́кнетъ. Ѹ҆ча́йсѧ, всѧ́кѡ навы́кнетъ и҆ наꙋчи́тсѧ, ꙗ҆́коже во внѣ́шнемъ, си́це и҆ въ дх҃о́вномъ: не тща́йсѧ же, и҆ попече́нїѧ ѡ҆ се́мъ не творѧ́й, ничто́же навы́кнꙋти мо́жетъ. Сегѡ̀ ра́ди поѡщрѧ́ѧ и҆ наказꙋ́ѧ на́съ гдⷭ҇ь, глаго́летъ: проси́те, и҆ да́стсѧ ва́мъ, и҆щи́те, и҆ ѡ҆брѧ́щете, толцы́те, и҆ ѿве́рзетсѧ ва́мъ. Всѧ́къ бо просѧ́й прїе́млетъ, и҆ и҆ща́й ѡ҆брѣта́етъ, и҆ толкꙋ́щемꙋ ѿве́рзетсѧ <red>(Матѳ. заⷱ҇. к҃)</red>.

<red>Ꙗ҆́</red>коже во внѣ́шнемъ ѹ҆че́нїи, сꙋ́ть разли̑чнаѧ преспѣ̑ѧнїѧ и҆ степє́ни, си́це и҆ въ дх҃о́вномъ дх҃ѡ́внаѧ: и҆ по мѣ́рѣ тща́тельнагѡ по́двига и҆ преспѣ́ѧнїѧ, подае́тсѧ просвѣще́нїе ра́зꙋма: та́кожде и҆ по мѣ́рѣ просвѣще́нїѧ ра́зꙋма, подае́тсѧ гдⷭ҇нѧ бл҃года́ть: є҆ли́кѡ бо кто̀ наипа́че подвиза́етсѧ, толи́кѡ и҆ преспѣва́етъ, толи́кѡ и҆ просвѣща́етсѧ, толи́кѡ и҆ соединѧ́етсѧ гдⷭ҇ви. Преꙋспѣ́вый же, и҆ просвѣти́выйсѧ дꙋше́ю, и҆ соедини́выйсѧ ра́зꙋмомъ гдⷭ҇ви, спасе́нїѧ своегѡ̀ и҆звѣ́стенъ є҆́сть, и҆ пре́жде воскресе́нїѧ пло́ти, воскре́се дꙋше́ю, и҆ живе́тъ всегда̀ гдⷭ҇ви.

<red>П</red>о є҆ли́кꙋ кто̀ дѣ́лаетъ ра́зꙋмомъ, по толи́кꙋ познава́етъ свою̀ не́мощь, и҆ по є҆ли́кꙋ познава́етъ свою̀ не́мощь, по толи́кꙋ просвѣща́етсѧ въ ра́зꙋмѣ, по толи́кꙋ и҆ преꙋспѣва́етъ во смире́нїи и҆ ѹ҆миле́нїи. Не позна́етъ же никто́же своеѧ̀ не́мощи, то́чїю до́лгимъ вре́менемъ, и҆ мно́гимъ и҆скꙋ́сствомъ, до́ндеже соверше́ннѣ ѿвсю́дꙋ ѹ҆вѣ́сть своѐ неможе́нїе, и҆ са́мою ве́щїю позна́етъ, ꙗ҆́кѡ ничто́же ѿ себѐ и҆́мать.

<red>Н</red>е пе́рвѣе же кто̀ позна́етъ свою̀ не́мощь, до́ндеже не бꙋ́детъ сотре́нъ и҆ сломле́нъ разли́чными и҆скꙋше́нїѧ попꙋще́нми: и҆ до́ндеже всѣ́хъ си́хъ на себѣ̀ не и҆скꙋ́ситъ, не мо́жетъ соверше́ннѡ прїитѝ въ позна́нїе себѐ и҆ своеѧ̀ не́мощи, и҆ бы́ти смире́нъ. Сегѡ́ бо ра́ди бг҃ъ свои́хъ рабѡ́въ разли́чными и҆скꙋше́нми пе́рвѣе и҆скꙋша́ти ѡ҆бы́че, ꙗ҆́кѡ да позна́вше свою̀ не́мощь, пребꙋ́дꙋтъ всегда̀ смире́нни, ни ма́лѡ на себѐ надѣ́ющесѧ: зла́то бо и҆ сребро̀ кромѣ̀ и҆скꙋше́нїѧ и҆ разжиза́нїѧ не соверша́етсѧ.

<red>Ꙗ҆́</red>коже бы́лїе, глаго́лемое ле́нъ и҆лѝ ко́нопль, а҆́ще не бꙋ́дꙋтъ сотре́нна и҆ сломле́нна въ древѧ́ныхъ на то̀ ѹ҆чине́нныхъ ѻ҆рꙋ́дїѧхъ, ничто́же содѣ́ѧти ѿ ни́хъ кто̀ мо́жетъ: ни ве́рви, ни ни́ти, ни платна̀, ни и҆́нагѡ ко́егѡлибо дѣ́ла въ тре́бованїе: си́це и҆ дꙋша̀ не сотрена̀, и҆ не ѹ҆мѧгчена̀ разли́чными и҆скꙋше́нми, не возмо́жетъ прїитѝ въ соверше́нное своеѧ̀ не́мощи позна́нїе и҆ смире́нїе. Сїѧ̑ же всѧ̑ мно́гагѡ трꙋда̀ и҆ по́двига тре́бꙋютъ, и҆ ѹ҆́мнагѡ всегда́шнѧгѡ дѣ́ланїѧ, до́ндеже кто̀ позна́етъ сама́го себѐ и҆ свою̀ не́мощь, и҆ пребꙋ́детъ всегда̀ смирѧ́ѧйсѧ.

<red>С</red>їѐ трꙋ́дъ є҆́сть предо мно́ю, до́ндеже вни́дꙋ въ ст҃и́лище бж҃їе, глаго́летъ прⷪ҇ро́къ <red>(Ѱало́мъ ѻ҃в)</red>. Дото́лѣ бо трꙋ́дъ, дото́лѣ по́двигъ, доне́лѣже не про́зриши, доне́лѣже въ соверше́нное позна́нїе себѐ не прїи́деши, доне́лѣ любо́вїю себѐ съ бг҃омъ не соедини́ши. Є҆гда́ же себѐ позна́еши, є҆гда̀ любо́вїю бг҃ꙋ соверше́ннѡ соедини́шисѧ, тогда̀ ни є҆ди́нагѡ по́двига и҆ трꙋда̀ и҆мѣ́ти бꙋ́деши, тогда̀ въ поко́и, ра́дости же и҆ весе́лїи всегда́шнемъ ѡ҆брѧ́щешисѧ.

<red>Д</red>ото́лѣ трꙋ́дъ є҆́сть слѣпо́мꙋ, до́ндеже не про́зритъ: дото́лѣ болѣ́знь недꙋ́гꙋющемꙋ, до́ндеже не ѡ҆здра́вѣетъ: дото́лѣ нꙋ́жда ѹ҆ча́щемꙋсѧ, до́ндеже не навы́кнетъ: є҆гда́ же до́брѣ навы́кнетъ, никоегѡ́же трꙋда̀ и҆́мать. Что́ бо за трꙋ́дъ є҆́сть зрѧ́щемꙋ, до́брѣ зрѣ́ти свѣ́тъ; Что̀ за трꙋ́дъ є҆́сть позна́вшемꙋ себѐ, позна́вшемꙋ бг҃а, зна́ти всѧ̑ сꙋ̑щаѧ; Что̀ за трꙋ́дъ є҆́сть и҆ по́двигъ лю́бѧщемꙋ, люби́ти люби́маго; Нико́егѡже: но па́че всѧ̑ є҆мꙋ̀ ра́дѡстна, и҆ жела́тєльна сꙋ́ть. Бы́вый кто̀ слѣ́пъ, и҆ прозрѣ́вый, гнꙋша́етсѧ ктомꙋ̀ слѣпоты̀, нижѐ и҆́мать трꙋда̀ въ зрѣ́нїи, но па́че ра́достнѡ наслажда́етсѧ свѣ́та: позна́вый и҆ просвѣти́выйсѧ въ ра́зꙋмѣ, гнꙋша́етсѧ безꙋ́мїѧ: стѧжа́вый кто̀ бога́тство, не ктомꙋ̀ хо́щетъ бы́ти ѹ҆бо́гъ.

<red>П</red>ремѣни́вый безслове́сїе на позна́нїе и҆ просвѣще́нїе ра́зꙋма, ꙗ҆́рость и҆ гнѣ́въ претвори́вый на кро́тость, сла́сть и҆ по́хоть плотскꙋ́ю безслове́снꙋю на бжⷭ҇твенное жела́нїе и҆ любо́вь, въ ми́рѣ и҆ поко́и бꙋ́деши, въ ра́дости и҆ тишинѣ̀ всегда̀ ѡ҆брѧ́щешисѧ. Тогда̀ трича́стное дꙋшѝ во глꙋбинѣ̀ безстра́стїѧ, и҆ просвѣще́нїѧ ра́зꙋма потопле́но ви́дѣвши, ꙗ҆́кѡ въ тѷмпа́нѣ во ѹ҆мерщвле́нномъ тѣлесѝ воспое́ши дх҃омъ ра́дꙋѧсѧ гдⷭ҇ви, побѣ́дное воспѣва́нїе.

<red>Д</red>ото́лѣ не мо́жеши бы́ти без̾ ско́рби, дото́лѣ не мо́жеши бы́ти без̾ печа́ли, дото́лѣ не мо́жеши бы́ти без̾ стра́ха и҆ боѧ́зни, доне́лѣ себѐ соверше́ннѡ не позна́еши: доне́лѣ соверше́ннѡ не вски́снетъ трича́стное дꙋшѝ въ позна́нїи и҆ просвѣще́нїи ра́зꙋма, и҆ ѡ҆чище́нїи страсте́й, доне́лѣ съ бг҃омъ не примире́нъ бꙋ́деши, доне́лъ съ ни́мъ во є҆ди́нъ дꙋ́хъ не соедини́шисѧ. Є҆гда́ же соедини́шисѧ. И҆ є҆гда̀ є҆го̀ всѣ́мъ се́рдцемъ возлю́биши, тогда̀ без̾ боѧ́зни и҆ печа́ли всегда̀ бꙋ́деши: ѡ҆ бз҃ѣ є҆ди́номъ бꙋ́деши дꙋ́хомъ всегда̀ ра́дꙋѧсѧ и҆ веселѧ́сѧ во вѣ́ки вѣ́чныѧ.
