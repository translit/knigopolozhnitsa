---
title: "Глава̀ пѧ́таѧ"
navigation:
  key: various-alphabet1-5
  title: "Глава̀ пѧ́таѧ"
  parent: various-alphabet1
  order: 5
type: "various"
---

# Глава̀ пѧ́таѧ.<br>Ѡ҆ є҆́же во все́мъ послѣ́довати ра́зꙋмꙋ, и҆ разсꙋжде́нїю, не́же безслове́сной пло́ти.





<versal>П</versal>ред̾ всѣ́ми вещмѝ и҆ во всѣ́хъ ве́щехъ да предварѧ́етъ и҆ предхо́дитъ пред̾ тобо́ю всегда̀ пра́въ ра́зꙋмъ, и҆ разсꙋжде́нїе: и҆ никогда́же ни въ че́мъ прельсти́шисѧ, но па́че всѣ́хъ пре́лестей превы́шше бꙋ́деши. Ꙗ҆́коже внѣ̑шнїѧ всѧ̑ вє́щи не мо́гꙋтъ бы́ти зри̑мы, то́чїю ѻ҆чи́ма, си́це нижѐ внꙋ̑треннѧѧ дх҃ѡ́внаѧ мо́гꙋтъ бы́ти разꙋмѣ̑нна, то́чїю ра́зꙋмомъ и҆ ѹ҆́мнымъ разсмотре́нїемъ.

<red>Д</red>а не начина́еши, нижѐ что̀ когда̀ дѣ́еши, до́ндеже бг҃ꙋ моли́твою соединѧ́ѧйсѧ, разсꙋ́диши: ничто́же бо си́це во всѣ́хъ ве́щехъ непреткнове́нна, и҆ непоползнове́нна человѣ́ка твори́ти ѡ҆бы́че, ꙗ҆́коже пра́въ ра́зꙋмъ и҆ разсꙋжде́нїе. Да смы́слиши ѡ҆ всѣ́хъ, ꙗ҆̀же а҆́ще дѣ́еши, речѐ ко і҆исꙋ́сꙋ наѵі́нꙋ гдⷭ҇ь <red>(І҆исꙋⷭ҇ Наѵⷩ҇. глⷡ҇а а҃)</red>.

<red>Ꙗ҆́</red>коже не безбѣ́днѡ слѣпы́й ше́ствꙋетъ, си́це нижѐ безꙋ́мный что̀ твори́тъ бла́го: сегѡ̀ ра́ди не повинꙋ́йсѧ плотстѣ́й по́хоти и҆ жела́нїю, но то́чїю во всѣ́хъ ве́щехъ ра́зꙋмꙋ и҆ разсꙋжде́нїю всегда̀ послѣ́дꙋй.

<red>П</red>е́рвѣйшаѧ вина̀ бы́сть а҆да́млю паде́нїю, ꙗ҆́коже реко́хъ, безꙋ́мїе: а҆́ще бы предразсꙋди́лъ себѣ̀ заповѣ́данїе, а҆́ще бы послѣ́довалъ ра́зꙋмꙋ, не бы̀ преслꙋ́шалъ, не бы̀ вкꙋше́нїемъ дре́ва заповѣ́даннагѡ прельсти́лсѧ.

<red>Н</red>икто́же мо́жетъ па́сти, и҆ согрѣши́ти, ра́зꙋмꙋ и҆ разсꙋжде́нїю послѣ́дꙋѧ: нижѐ содѣ́ѧти что̀ бла́го, не и҆мѣ́ѧй пра́вагѡ ра́зꙋма. Ꙗ҆́коже нача́ло и҆ ко́рень всѧ́комꙋ грѣхꙋ̀ безꙋ́мїе є҆́сть, и҆ безслове́сное себѐ непозна́нїе, си́це и҆ нача́ло всѧ́комꙋ бла́гꙋ пра́въ ра́зꙋмъ и҆ разсꙋжде́нїе.

<red>С</red>лѣпы́й внѣ́шнима ѻ҆чи́ма во всѣ́хъ стезѧ́хъ свои́хъ мно́гажды и҆ разли́чнѡ претыка́етсѧ, си́це и҆ не и҆мѣ́ѧй пра́вагѡ ра́зꙋма, нижѐ слѣ́дꙋѧ разсꙋжде́нїю, во тмѣ̀ неразꙋ́мїѧ и҆ грѣха̀ всегда̀ ше́ствꙋетъ, позна́вый же себѐ, и҆ зрѧ́й мы́сленный свѣ́тъ, всегда̀ во все́мъ непреткнове́нъ є҆́сть.

<red>Ч</red>то́ є҆сть грѣ́хъ; то́чїю плотскі́ѧ по́хоти дѣ́йствїе. Плотскі́ѧ же по́хоти дѣ́йствїе, что́ є҆сть; Ничто́же и҆́но, то́чїю безꙋ́мїе: и҆ никто́же согрѣшѝ, то́чїю въ безꙋ́мїи и҆ неразсꙋжде́нїи: нижѐ содѣ́етъ что̀ бла́го, то́чїю въ ра́зꙋмѣ: нижѐ что̀ ѕло́е, а҆́ще не въ безꙋ́мїи.

<red>В</red>сѧ́кагѡ грѣха̀ всегда̀ предварѧ́етъ безꙋ́мїе, добродѣ̑тели же и҆ благодѣѧ̑нїѧ ра́зꙋмъ, не да́рꙋетъ никогда́же безꙋ́мїе человѣ́кꙋ поко́ѧ, нижѐ соверше́ннагѡ ѹ҆тѣше́нїѧ, а҆́ще не са́мъ ра́зꙋмъ ѹ҆поко́итъ, и҆ просвѣще́нїемъ свои́мъ ѹ҆тѣ́шитъ дꙋ́шꙋ. Ꙗ҆́коже бо слѣпо́мꙋ не мо́щно и҆мѣ́ти поко́ѧ, доне́длѣ не зри́тъ свѣ́та, си́це ни безꙋ́мномꙋ, до́ндеже не прїи́детъ въ ра́зꙋмъ.

<red>Т</red>ѣ́мже па́че всѣ́хъ добродѣ́телей да предпочте́ни бꙋ́дꙋтъ, ра́зꙋмъ и҆ разсꙋжде́нїе: се́ бо є҆́сть нача́ло и҆ вина̀ всемꙋ̀ благо́мꙋ. Ни бо̀ добродѣ́тель добродѣ́телїю, ꙗ҆́кѡ подоба́етъ, бы́ти мо́жетъ, а҆́ще разсꙋжде́нїе и҆ ра́зꙋмъ спомога́теленъ и҆ предводи́теленъ дѣ́лꙋ не бꙋ́детъ.

<red></red>Ꙗ҆́коже всѣ́хъ є҆сте́ственныхъ чꙋ́вствъ, честнѣ́йшее и҆ ра́достнѣйшее є҆́сть въ ви́димыхъ зрѣ́нїе, си́це и҆ въ мы́сленныхъ разꙋмѣва́емыхъ, честнѣ́йшїй и҆ ѹ҆тѣ́шнѣйшїй є҆́сть ра́зꙋмъ, и҆ всѣ́хъ веще́й позна́нїе: се́ бо є҆́сть и҆ живо́тъ вѣ́чный, се́ же и҆ ѿпаде́нїе, и҆ прїѧ́тїе томле́нїѧ.
