---
title: "Глава̀ девѧ́таѧ"
navigation:
  key: various-alphabet1-9
  title: "Глава̀ девѧ́таѧ"
  parent: various-alphabet1
  order: 9
type: "various"
---

# Глава̀ девѧ́таѧ.<br>Ѡ҆ є҆́же не ѹ҆ѧзвлѧ́тисѧ ли́цами, и҆ не порабоща́тисѧ по́хотїю плотско́ю.





<versal>Н</versal>е ѹ҆ѧзвлѧ́йсѧ се́рдцемъ въ красотѣ̀ лица̀ тлѣ́нныѧ пло́ти: трава̀ и҆ цвѣ́тъ є҆ѧ̀ ѿпадѐ: бжⷭ҇твеннаѧ же то́чїю любо́вь пребыва́етъ во вѣ́ки. Не зри́мыми красота́ми ѹ҆ѧзвлѧ́й своѐ се́рдце, но къ зри́мыхъ и҆ незри́мыхъ содѣ́телю ѹ҆́мъ и҆ дꙋ́шꙋ свою̀ возводѝ.

<red>В</red>оззрѣ́нїѧ съ вожделѣ́нїемъ на красотꙋ̀ чꙋждꙋ́ю, и҆ безстꙋ́днагѡ прикоснове́нїѧ, лобза́нїѧ же и҆ ѡ҆сѧза́нїѧ, ꙗ҆́кѡ смертоно́сна ꙗ҆́да бѣ́гай, да не въ глꙋбинꙋ̀ грѣхо́внꙋю поги́бели впаде́ши, и҆ въ сѣ̑ти дїа́воли ѡ҆ста́неши: преткнꙋ́всѧ же въ се́мъ, кромѣ̀ ско́рби и҆ тѧ́жести никогда́же пребꙋ́деши.

<red>Н</red>е любодѣ́йствꙋй въ срⷣцѣ твое́мъ съ тва́рїю, да не прогнѣ́ваеши гдⷭ҇а сотво́ршаго ю҆̀: ѕѣлѡ́ бо вма́лѣ тва́рь и҆ плотска́ѧ сла́сть прино́ситъ ѹ҆тѣше́нїе, пото́мже а҆́бїе наво́дитъ ме́рзость и҆ тѧ́жесть дꙋшѣ̀. Ма́лое приѡбрѣ́тенїе, вели́ка же тщета̀: ма́лое весе́лїе, вели́ка же ско́рбь: нѣ́сть ѿ си́хъ толи́кѡ ѹ҆тѣше́нїѧ, є҆ли́кѡ по си́хъ тѧ́жести и҆ го́рести.

<red>Н</red>е прельща́йсѧ лѣ́потою, и҆ поста́вою и҆ прекра́снымъ лице́мъ: ѹ҆до́бь бо сокрꙋша́емо и҆ и҆счезнове́нно є҆́сть. Па́мѧтствꙋй по премѣне́нїи красо́тномъ гно́й, и҆ по ѡ҆бꙋрева́нїи по́хотномъ быва́ющыѧ скѡ́рби и҆ тѧ̑жести: то̀ никогда́же прельсти́шисѧ, нижѐ ко́ею красото́ю пло́ти, и҆ по́хотїю грѣхо́вною ꙗ҆́тъ бꙋ́деши.

<red>В</red>ѣ́даѧ бꙋ́ди, ꙗ҆́кѡ въ ма́лѣ вре́мени сла́докъ є҆́сть грѣ́хъ, въ до́лго же вре́мѧ є҆́сть го́рекъ: вма́лѣ ѹ҆тѣ́шенъ, надо́лзѣ же ско́рбенъ: вма́лѣ ра́достенъ, надо́лзѣ же плаче́венъ, и҆ при разлꙋче́нїи ѿ тѣ́ла, ѕѣлѡ̀ тѧ́жестенъ є҆́сть, и҆ многопеча́ленъ дꙋшѣ̀.

<red>А҆́</red>ще не и҆скꙋси́лъ є҆сѝ грѣха̀, и҆скꙋша́ти є҆гѡ̀ ве́щїю не хощѝ, да не ѹ҆́дицꙋ сме́ртнꙋю въ го́рести є҆гѡ̀ снѣ́си: и҆ не и҆скꙋша́ющи бо є҆гѡ̀ вѣ́си, ꙗ҆́кѡ ме́рзостенъ є҆́сть, и҆ по не́мъ горька̀ болѣ́знь, и҆ вкꙋси́вши є҆гѡ̀, нѣ́сть мо́щно и҆збы́ти ско́рби и҆ печа́ли.

<red>Н</red>е прїе́мли въ сла́сть вре́менныѧ сла́сти: всѧ́ка бо вре́меннаѧ сла́сть не пребыва́ющаѧ вѣ́чнѡ, сꙋ́етна є҆́сть: всѧ́кое ѹ҆тѣше́нїе плотско́е и҆счезнове́нно є҆́сть: всѧ́кое наслажде́нїе вре́менное ꙗ҆́вственнаѧ пре́лесть и҆ тѧ́жесть дꙋшѣ̀. По́хоть плотска́ѧ сме́рть є҆́сть дꙋшѐ: бжⷭ҇твенное же жела́нїе и҆ любо́вь, живо́тъ є҆́сть, и҆ присносꙋ́щнаѧ ра́дость.

<red>П</red>а́мѧтствꙋй, сла́сть вре́меннꙋю и҆ красотꙋ̀ плотскꙋ́ю бы́ти гно́й, и҆ въ тлѣ́нїе ѡ҆браще́нїе, и҆ никогда́же настоѧ́щымъ безслове́снѡ пригвозди́шисѧ. Плотско́ю любо́вїю не ѹ҆води́сѧ, нижѐ ѹ҆тѣше́нїе своѐ въ не́й полага́й: преле́стна бо є҆́сть, ло́жна и҆ лицемѣ́рна, никогда́же во є҆ди́ной мѣ́рѣ стоѧ́щаѧ, нижѐ во вѣ́ки пребыва́ющаѧ.

<red>Н</red>е прилѣплѧ́йсѧ та́мѡ, и҆дѣ́же нѣ́сть вѣ́чно: нижѐ ѹ҆тѣше́нїѧ и҆щѝ, и҆дѣ́же є҆́сть превра́тно: мно́зи бо безслове́снѡ ѹ҆ѧзви́вшесѧ красото́ю лица̀, и҆ по́хотїю плотско́ю прельсти́вшесѧ, мно́гъ собла́знъ и҆ претыка́нїе мнѡ́гимъ соста́вльше, жи́знь свою̀ ѕлѣ̀ сконча́ша, и҆ бѣ́сꙋ бы́ша подрꙋ̑чницы: и҆ маловре́менныѧ ра́ди сла́дости, жи́зни вѣ́чныѧ ѿтщети́шасѧ.

<red>Б</red>г҃ꙋ є҆ди́номꙋ бꙋ́ди порабоще́нъ и҆ тогѡ̀ добро́тою, и҆ бжⷭ҇твенною любо́вїю ѹ҆ѧ́звлено се́рдце своѐ и҆мѣ́й, и҆ не прельсти́шисѧ во вѣ́ки, но па́че всѣ́хъ пре́лестей превы́шше бꙋ́деши, въ ми́рѣ и҆ поко́и всегда́шнемъ ѡ҆брѧ́щешисѧ: прїи́меши же и҆ полꙋчи́ши бл҃гꙋ́ю ча́сть, ꙗ҆́же не ѿи́метсѧ ѿ тебѐ во вѣ́ки.
