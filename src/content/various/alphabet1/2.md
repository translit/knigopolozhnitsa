---
title: "Глава̀ втора́ѧ"
navigation:
  key: various-alphabet1-2
  title: "Глава̀ втора́ѧ"
  parent: various-alphabet1
  order: 2
type: "various"
---

# Глава̀ втора́ѧ.<br>Ѡ҆ є҆́же дѣ́лати подоба́етъ ра́зꙋмомъ и҆ храни́ти гдⷭ҇нѧ за́пѡвѣди.





<versal>Р</versal>еко́хомъ, ꙗ҆́кѡ пе́рвѣйшаѧ вина̀ и҆ нача́ло бы́сть а҆да́млю паде́нїю безꙋ́мїе, благо́мꙋ же дѣ́ланїю и҆ начина́нїю ра́зꙋмъ, ѻ҆ба́че же пра́въ и҆ и҆́стиненъ ра́зꙋмъ глаго́лю: ра́зꙋмъ бо со и҆́стиною прїѧ́тенъ є҆́сть, кромѣ́ же и҆́стины, ѿве́рженъ є҆́сть. Пра́въ же ра́зꙋмъ возраста́етъ и҆ ѹ҆множа́етсѧ ѿ дѣ́ланїѧ ѹ҆́мнагѡ, и҆ ѿ хране́нїѧ гдⷭ҇нихъ за́повѣдей, ꙗ҆́коже и҆ въ раѝ а҆да́мꙋ заповѣ́дано бы́сть дѣ́лати и҆ храни́ти: но поне́же не дѣ́лаше ра́зꙋмомъ, сегѡ̀ ра́ди не сохранѝ заповѣ́данїѧ.

<red>И҆</red> бѣ́си бо мнѧ́тсѧ бы́ти премꙋ́дри и҆ разꙋ́мни, ѻ҆ба́че не пребыва́ютъ, нижѐ пребы́ти хо́щꙋтъ во и҆́стинѣ, сегѡ̀ ра́ди ѿве́ржени сꙋ́ть. Ꙗ҆́коже непрїѧ́тна є҆́сть ми́лость кромѣ̀ и҆́стины, си́це нижѐ премꙋ́дрость непра́ведна: но ѻ҆боѧ̀ ѻ҆со́бнѡ да соравнє́на бꙋ́дꙋтъ, ꙗ҆́коже гл҃етъ прⷪ҇ро́къ: млⷭ҇ть и҆ сꙋ́дъ воспою̀ тебѣ̀, гдⷭ҇и, пою̀ и҆ разꙋмѣ́ю въ пꙋтѝ непоро́чнѣ <red>(Ѱало́мъ р҃)</red>. Си́це и҆ ра́зꙋмъ ра́венъ съ пра́вдою, воспѣва́ти и҆ и҆мѣ́ти подоба́етъ безпоро́чнѡ.

<red>Н</red>ичесѡ́же бг҃ъ та́кѡ тре́бꙋетъ и҆ лю́битъ ꙗ҆́коже ра́зꙋмъ пра́въ и҆ и҆́стинꙋ, ѡ҆ се́мъ бо и҆ по́двигъ на́мъ є҆́сть, ѡ҆ се́мъ и҆ трꙋды̀, ѡ҆ се́мъ и҆ попечє́нїѧ, да полꙋчи́мъ пра́въ ра́зꙋмъ, и҆ содержи́мъ и҆́стинꙋ, и҆ пребꙋ́демъ въ не́й несовра́тнѡ да́же до кончи́ны. Бꙋ́ди мѝ вѣ́ренъ до сме́рти, и҆ да́мъ тѝ вѣне́цъ жи́зни, гл҃етъ гдⷭ҇ь <red>(А҆пок. глⷡ҇а в҃)</red>. Развра́тнѡ же сопроти́въ и҆́стинѣ всѧ̑ мꙋ́дрствꙋюще и҆ гл҃юще, а҆́ще и҆ велемꙋ́дрствꙋютъ, а҆́ще и҆ многоко́знствꙋютъ, лжꙋ̀ вмѣ́стѡ и҆́стины представлѧ́ютъ: ѻ҆ба́че лжа̀ пра́вдою никогда́же бы́ти мо́жетъ, нижѐ гдⷭ҇ви прїѧ́та є҆́сть.

<red>М</red>нѧ́тсѧ же и҆ є҆ретїцы̀, и҆ всѝ ѕлѣ̀ мꙋ́дрствꙋющїи бы́ти премⷣри и҆ разꙋ́мни: но ѹ҆́бѡ не пребыва́ютъ, нижѐ пребы́ти хо́щꙋтъ во и҆́стинѣ. Помрачи́шасѧ бо въ ра́зꙋмѣ, и҆ ѡ҆слѣпо́ша лже́ю: сегѡ̀ ра́ди мꙋ́дрость и҆́хъ ѿве́ржена, и҆ поглощена̀ бы́сть. Не прїѧ́та є҆́сть мꙋ́дрость со лже́ю, нижѐ фїлосо́фїа съ непра́вдою: ꙗ҆́коже и҆ за́паднагѡ сосло́вїѧ любомꙋ́дрцы, сопроти̑внаѧ цр҃кви мꙋ́дрствꙋющїи, и҆́стинꙋ въ непра́вдѣ содержа́ще, ка́кѡ прїѧ́ты и҆́мꙋтъ ѿ бг҃а бы́ти; Ника́коже.

<red>Р</red>а́зꙋмъ ѹ҆клонѧ́ѧйсѧ и҆́стины, непра́въ, нижѐ ѿ бг҃а прїѧ́тенъ є҆́сть ра́зꙋмъ: и҆ ѡ҆брѣта́ѧйсѧ кто̀ въ не́мъ, въ ѕлолꙋка̑внаѧ дѣ̑йства нисхо́дитъ, и҆ бѣ́сꙋ подпа́даетъ во вла́сть ѻ҆тцꙋ̀ лжѣ̀, и҆ въ разли́чїе впа́даетъ є҆реті́ческое. Взыскꙋ́ѧй же пра́вагѡ и҆ и҆́стиннагѡ ра́зꙋма, взыскꙋ́етъ гдⷭ҇а, и҆ ѡ҆брѧ́щетъ є҆гѡ̀: нигдѣ́же бо никто́же ѡ҆брѣстѝ є҆гѡ̀ мо́жетъ, то́чїю въ ра́зꙋмѣ пра́вѣ и҆ и҆́стинѣ.

<red>Ꙗ҆́</red>коже стрѣлѧ́ющїи непра́вѡ, дале́че погрѣша́ютъ цѣ́лѧ, си́це и҆ непра́вѡ мꙋ́дрствꙋющїи, дале́че ѿстоѧ́тъ ра́зꙋма бж҃їѧ: и҆ приближе́нїѧ є҆гѡ̀ мно́зи жела́ютъ, мно́зи ра́тѧтсѧ, мно́зи ѡ҆ се́мъ тща́нїе и҆́мꙋтъ, ѻ҆ба́че не всѝ ра́внѡ, и҆ пра́вѡ въ цѣ́ль намѣрѧ́ютъ. Сегѡ̀ ра́ди дале́че цѣ́лѧ ѿстоѧ́тъ въ безвѣ́стїи.

<red>Р</red>ожде́нное ѿ пло́ти, пло́ть є҆́сть: рожде́нное же ѿ дх҃а, дх҃ъ є҆́сть, гл҃етъ гдⷭ҇ь <red>(І҆ѡаⷩ҇ заⷱ҇ и҃)</red>. Ꙗ҆́коже пло́ть пло́ти сочета́ѧсѧ, ражда́етъ пло́ть: си́це и҆ пра́въ и҆ и҆́стиненъ ра́зꙋмъ, соединѧ́ѧсѧ въ позна́нїи всѣ́хъ веще́й ра́зꙋмꙋ бж҃їю, зачина́етъ нача́токъ дх҃а, и҆ по пожда́тельномъ вре́мени, въ води́мыхъ по́двизѣхъ всегда̀ пребыва́ѧй, ражда́етъ дх҃ъ. Стра́ха бо, речѐ, ра́ди твоегѡ̀ во чре́вѣ прїѧ́хомъ и҆ поболѣ́хомъ, и҆ роди́хомъ дх҃ъ спасе́нїѧ гдⷭ҇ни бл҃года́ти, и҆ бж҃е́ственныѧ любвѐ є҆гѡ̀, глаго́летъ прⷪ҇ро́къ <red>(И҆са́їи глⷡ҇а к҃ѕ)</red>. Не и҆мѣ́ѧй же пра́вагѡ ра́зꙋма, никогда́же сегѡ̀ полꙋчи́тъ.

<red>Ѻ҆</red>ба́че же, хотѧ́й кто̀ и҆мѣ́ти пра́въ ра́зꙋмъ, дѣ́ланїѧ ѹ҆́мнагѡ всегда̀ тре́бꙋетъ, не дѣ́лаѧй бо ѹ҆ма̀ ра́зꙋмомъ, нижѐ тща́йсѧ ѡ҆ се́мъ, а҆́ще и҆ є҆́сть є҆сте́ственный, и҆лѝ ѿ внѣ́шнихъ любомꙋ́дрцєвъ ѹ҆чи́мый ра́зꙋмъ, ничто́же по́льзꙋетъ: ꙗ҆́коже зла́то въ землѝ сꙋ́щее, недѣ́ланное же и҆ непережже́нное въ ма́лой цѣнѣ̀ є҆́сть: и҆лѝ ꙗ҆́коже дре́во не и҆счища́емо, не прицѣплѧ́емо, не пресажда́емо, ма́лъ и҆ не сла́докъ пло́дъ прино́ситъ. Є҆ли́кѡ же и҆̀мъ кто̀ наипа́че дѣ́лати бꙋ́детъ, толи́къ пло́дъ и҆ простра́нство ѹ҆́зритъ.

<red>Д</red>ѣ́ланїе ѹ҆́мное, и҆́мже и҆́мамы прибли́житисѧ, и҆ соверше́ннѡ присоедини́тисѧ гдⷭ҇ви, сїѐ є҆́сть: є҆́же позна́ти пе́рвѣе всю̀ тва́рь, ви́димꙋю и҆ разꙋмѣва́емꙋю, ѿ когѡ̀ и҆ чесѡ̀ ра́ди сотворена̀ бы́сть, и҆ ка́мѡ дви́жима, и҆ ѡ҆браща́ема є҆́сть, и҆ ѹ҆вѣ́ритисѧ ѡ҆ се́мъ и҆́стиннѡ. Та́же себѐ, и҆ всѐ є҆́же ѡ҆ себѣ̀ та́инство, та́же и҆ всѧ̑ є҆гѡ̀ бл҃годѣѧ̑нїѧ. Ѻ҆́вѡ, глаго́лю, ра́зꙋмъ пра́въ, и҆ и҆́стиненъ є҆́сть, позна́ти всѧ̑ сїѧ̑ подро́бнꙋ, во є҆́же ни є҆ди́ной ве́щи ѿ негѡ̀ ѹ҆тае́ннѣй, и҆ недоꙋмѣ́ннѣй бы́ти, и҆ ѹ҆глꙋби́ти сїѐ въ себѐ до́лгимъ вре́менемъ, во є҆́же бы́ти є҆мꙋ̀ съ си́мъ, ꙗ҆́кѡ є҆диносра́сльнꙋ, и҆ во є҆ди́но соедине́ннꙋ. Не доспѣ́вый же въ сїѧ̑, и҆ дерза́ѧй высѡ́каѧ ѡ҆ себѣ̀ мꙋ́дрствовати, и҆ бг҃осло́вити, а҆́ще и҆ всю̀ мꙋ́дрость мі́ра сегѡ̀ и҆звы́че, безꙋ́менъ и҆ во все́мъ слѣ́пъ є҆́сть, и҆ сѣте́й ѕлоко́зненнагѡ не ѹ҆бѣжи́тъ.

<red>Ѻ҆</red>ба́че хотѧ́й кто̀ ѹ҆до́бнѣе прїитѝ въ позна́нїе тва́ри, въ позна́нїе себѐ, та́же и҆ гдⷭ҇а, да чте́тъ наича́стѣе кни́жицꙋ, нарече́ннꙋю седмодне́вникъ, въ не́мже ѡ҆ се́мъ простра́ннѣе начерта́хомъ. Сїѧ̑ же всѧ̑ не мо́гꙋтъ бы́ти кромѣ̀ трꙋда̀, и҆ ѕѣ́льнагѡ по́двига, и҆ ѹ҆́мнагѡ всегда́шнѧгѡ дѣ́ланїѧ, и҆ пожда́тельнагѡ долговре́меннагѡ вре́мене. Ꙗ҆́коже зе́рно пшени́чно въ зе́млю вве́ржено бы́вши, не а҆́бїе возраща́етъ кла́съ: и҆лѝ ква́съ въ мꙋкѝ са́ти трѝ вложе́нъ бы́вши не а҆́бїе вскиса́етъ, по при́тчи є҆ѵⷢ҇льской: є҆го́же прїе́мши жена̀ дꙋша̀, ква́съ сло́ва бж҃їѧ скры̀ въ мꙋкѝ са́тахъ тре́хъ трича́стномъ дꙋшѝ, согрѣва́ѧ и҆ ква́сѧ въ себѣ̀ сло́во бж҃їе, до́лгимъ вре́менемъ, до́ндеже вскисѐ всѐ, въ позна́нїи и҆ просвѣще́нїи ра́зꙋма, и҆ всегѡ̀ ѡ҆ себѣ̀ та́инства <red>(Матѳ. заⷱ҇ н҃г)</red>.
