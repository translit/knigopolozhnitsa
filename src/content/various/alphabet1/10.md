---
title: "Глава̀ десѧ́таѧ"
navigation:
  key: various-alphabet1-10
  title: "Глава̀ десѧ́таѧ"
  parent: various-alphabet1
  order: 10
type: "various"
---

# Глава̀ десѧ́таѧ.<br>Ѡ҆ є҆́же не порабоща́тисѧ блꙋ́дными по́мыслы, и҆ скве́рными похотьмѝ.





<versal>Н</versal>е бꙋ́ди ѡ҆бꙋрева́емь блꙋ́дными по́мыслы, и҆ скве́рными похотьмѝ, и҆ дѣ́йствы, да не ѿ бг҃а ѿлꙋчи́шисѧ: нижѐ ревнꙋ́й творѧ́щымъ то̀, да не безꙋ́мныхъ безꙋ́мнѣйшїй ꙗ҆ви́шисѧ: на ма́ло бо вре́мѧ попꙋще́но бы́сть сїѐ чл҃вѣ́кѡмъ, да позна́вше сꙋетꙋ̀, и҆зберꙋ́тъ себѣ̀ лꙋ̑чшаѧ. Тѣ́мже чистотꙋ̀ и҆ цѣломꙋ́дрїе всѣ́мъ срⷣцемъ возлюбѝ, да прилѣпи́шисѧ чи́стѣ чⷭ҇томꙋ, чистоты̀ и҆ цѣломꙋ́дрїѧ ѻ҆́бразъ и҆з̾ себѐ показа́вшемꙋ: съ ни́мже пребꙋ́деши любо́вїю неразлꙋ́чнѡ во вѣ́ки вѣкѡ́въ, наслажда́ющисѧ бжⷭ҇твенныѧ сла́вы.

<red>Н</red>е бꙋ́ди раскаѧва́ѧйсѧ ѡ҆ свое́мъ предложе́нїи, и҆ и҆́ноческомъ ѡ҆бѣща́нїи, но бг҃ꙋ благодаре́нїе приносѝ, ꙗ҆́кѡ свободи́ тѧ ѿ ѹ҆́зъ плотскі́ѧ рабо́ты, и҆ приведе́ тѧ въ честно́е сїѐ ѡ҆бѣща́нїе, во ѻ҆гра́дꙋ слове́сныхъ свои́хъ ѻ҆ве́цъ, и҆ дадѐ тебѣ̀ вла́сть ча́домъ є҆гѡ̀ бы́ти, и҆ безпрепина́тельнѡ ше́ствовати къ го́рнемꙋ присносꙋ́щномꙋ наслажде́нїю. А҆́ще бо ве́лїе є҆́сть въ человѣ́цѣхъ рабо́тати земно́мꙋ царю̀, и҆ и҆мѣ́ти ѿ негѡ̀ благода́ть, коли́кѡ па́че цр҃ю̀ нбⷭ҇номꙋ ѹ҆гожда́ти и҆ бы́ти всегда̀ въ любвѝ є҆гѡ̀.

<red>Ѽ</red> коли́кѡ лꙋ́чшее є҆́сть и҆ честнѣ́йшее чисто́тное по бз҃ѣ а҆́гг҃льское житїѐ па́че плотска́гѡ сплете́нїѧ! Нѣ́сть ни є҆ди́нагѡ ѹ҆дивле́нїѧ и҆ похвалы̀ жи́ти по пло́ти: си́це бо не то́чїю хрїстїа́нинъ, но и҆ ꙗ҆зы́цы, и҆ ѕвѣ́рїе, и҆ ско́ти жи́тельствꙋютъ: жи́ти же а҆́гг҃льски чи́стѡ, ѡ҆ є҆ди́номъ бз҃ѣ, дѣ́ло є҆́сть пресла́вно: си́це бо живѧ́хꙋ ст҃і́и, и҆ бг҃ꙋ соедини́шасѧ, пресла̑внаѧ на землѝ содѣ́ѧша, и҆ просвѣти́шасѧ ꙗ҆́кѡ со́лнце въ мі́рѣ, и҆ ны́нѣ почива́ютъ въ непреста́нной ра́дости во вѣ́ки вѣ́чныѧ. Ничто́же є҆́сть ве́лїе по пло́ти жи́ти: ѿвнѣ̀ то́чїю зрѧ́щымъ пре́лестнѣ люби́мо, внꙋ́трь же воззрѣ́вшымъ ѕѣлѡ̀ ме́рзостно є҆́сть: тѧгота̀ со́вѣсти, помраче́нїе ра́зꙋма, безслове́сное свѧза́нїе, недоꙋмѣ́нїе, порабоще́нїе: при сме́рти же ве́лїѧ ско́рбь, и҆ тѧ́жесть дꙋшѝ.

<red>Н</red>аилꙋ́чшее мїрско́е по пло́ти житїѐ, не сравнѧ́етсѧ съ чисто́тнымъ а҆́гг҃льскимъ цѣломꙋ́дреннымъ житїе́мъ. Бꙋ́детъ ли добро̀ и҆ согла́сно по пло́ти въ сꙋпрꙋ́жествѣ житїѐ; ѻ҆ба́че безслове́сное порабоще́нїе, по рꙋкꙋ̀ и҆ по но́гꙋ свѧза́нїе: не согла́сно ли; ѕлѣ́йшее є҆́сть всѣ́хъ мꙋче́нїй. Не родѧ́тсѧ ли ча̑да; печа́ль є҆́сть. Родѧ́тсѧ ли; сꙋгꙋ́бое є҆́сть попече́нїе. Благі̑ѧ ли сꙋ́ть ча̑да; мно́гъ мѧте́жъ и҆ попече́нїе. Ѕлы̑ѧ ли сꙋ́ть; ѕѣ́льное дꙋшѣ̀ є҆́сть томле́нїе, сꙋгꙋ́баѧ ско́рбь и҆ печа́ль: и҆ вре́менное здѣ́шнее ѕлопожи́тїе, и҆ та́мошнѧгѡ неизвѣ́стное полꙋче́нїе. И҆́ночествꙋѧй же, и҆ чисто́тнѣ по бз҃ѣ живѧ́й, ѡ҆ все́мъ ми́ренъ и҆ безпеча́ленъ є҆́сть: ѹ҆до́бь спасе́нїе полꙋчи́тъ, ничи́мже бо свѧ́занъ є҆́сть: не порабоще́нъ є҆́сть плотско́ю стра́стїю, ѡ҆ бз҃ѣ всегда̀ поꙋча́етсѧ, на сме́рть вы́нꙋ гото́въ: де́нь пребы́въ бл҃годари́тъ гдⷭ҇а, ве́черъ мо́литсѧ съ но́щїю: ничи́мъ препина́емь и҆лѝ возбранѧ́емь є҆́сть: мѣ́рою пра́вою житїѐ ѹ҆правлѧ́ѧ, ꙗ҆́кѡ въ раѝ пребыва́нїе своѐ и҆́мать.

<red>В</red>немлѝ, ко́е ѹ҆тѣше́нїе и҆ поко́й прино́ситъ плотска́ѧ любо́вь и҆ сла́сть; вма́лѣ то́чїю сла́сть, и҆ посе́мъ тѧ́жесть: вма́лѣ по́хоть, и҆ посе́мъ ме́рзость: вма́лѣ красота̀, и҆ посе́мъ гно́й: вма́лѣ ѹ҆тѣше́нїе, и҆ посе́мъ ско́рбь: и҆ та́кѡ повсегда̀ непреста́ннѡ ра́тꙋетсѧ, и҆ прельща́етсѧ дꙋша̀: презрѣ́вый же сїѧ̑ всѧ̑, и҆ прилѣпи́выйсѧ и҆́стинною любо́вїю гдⷭ҇ви, ѡ҆ все́мъ без̾ печа́ли и҆ без̾ болѣ́зни є҆́сть: плотска́ѧ бо безслове́снаѧ по́хоть, и҆ любо́вь безꙋ́мна, во все́мъ слѣпа̀ є҆́сть, плѣни́тсѧ мно́гажды, и҆ свѧзꙋ́етсѧ человѣ́къ, и҆ не вѣ́сть чесогѡ̀ ра́ди свѧзꙋ́етсѧ: ни бо̀ є҆́сть жи́зни вѣ́чныѧ пода́тельна, ни че́сти и҆ сла́вы прилага́юща, па́че же и҆ ѿе́млюща. А҆́ще ра́ди красоты̀ безслове́снѡ плѣни́тсѧ, но бг҃ъ ю҆̀ созда̀: а҆́ще ра́ди бл҃голѣ́пїѧ и҆ бл҃ги́хъ нра́вѡвъ, но бг҃ъ всѧ̑ ѹ҆стро́и. Бг҃ꙋ всѧ̑ сотво́ршемꙋ наипа́че подоба́етъ прилѣплѧ́тисѧ: ѿ негѡ́ бо сꙋ́ть всѧ̑, а҆ не ѿ тлѣ́нной тва́ри.

<red>П</red>очто̀ тва́ри прилѣплѧ́ешисѧ, а҆ не творцꙋ̀ тва́ри; лꙋ́чше почита́еши тва́рь, не́же созда́вшаго ю҆̀; красотꙋ̀, не́же си́це ѹ҆краси́вшего ю҆̀; кто́ бо ко́е дѣ́ло лꙋ́чше похвалѧ́етъ па́че содѣ́лавшагѡ є҆̀; не вси́ ли глаго́лемъ, є҆гда̀ ви́димъ ко́е благохꙋдо́жнѣ содѣ́ланное дѣ́ло, ѽ ка́кѡ се́й хꙋдо́жникъ до́бръ и҆ премꙋ́дръ содѣ́лавый сїѐ дѣ́ло; не вси́ ли ѹ҆дивлѧ́емсѧ и҆ похвалѧ́емъ хꙋдо́жника па́че, не́же дѣ́ло содѣ́ланное; дѣ́лꙋ же не ѕѣлѡ̀ ѹ҆дивлѧ́емсѧ, поне́же дѣ́ло са́мо себѐ не содѣ́ла, нижѐ когда̀ содѣ́лати мо́жетъ, си́це и҆ бг҃ꙋ въ бж҃їихъ ѹ҆дивлѧ́тисѧ и҆ похвалѧ́ти є҆го̀ и҆́мамы, и҆ є҆мꙋ̀ все́ю дꙋше́ю свое́ю прилѣплѧ́тисѧ, а҆ не тлѣ́нной тва́ри. А҆́ще бо похвалѧ́еши тва́рь, лꙋ́чше похвалѧ́й созда́вшаго ю҆̀: тва́рь бо и҆стлѣ́етъ, и҆ въ пра́хъ и҆ пе́пелъ премѣни́тсѧ: гдⷭ҇ь же є҆ди́нъ вѣ́ченъ, пребыва́ѧй во вѣ́къ вѣ́ка. Тва́рь ѹ҆́бѡ ты̀ не ѕѣлѡ̀ люби́ти до́лженъ є҆сѝ: поне́же тва́рь сама̀ себѐ не сотворѝ. А҆́ще бо є҆́сть красна̀ тва́рь, но не сама̀ себѐ си́це ѹ҆красѝ: а҆́ще бл҃голѣ́пна, но не сама̀ себѐ содѣ́ла: сегѡ̀ ра́ди творцꙋ̀ всеѧ̀ тва́ри и҆ созда́телю всѣ́мъ се́рдцемъ да прилѣплѧ́ешисѧ, ѿню́дꙋже ве́сь є҆сѝ: нигдѣ́же бо и҆́ндѣ ѡ҆брѧ́щеши вѣ́чный поко́й, и҆ ти́хое приста́нище, то́чїю въ гдⷭ҇ѣ бз҃ѣ, и҆ въ прест҃о́й є҆гѡ̀ бл҃года́ти. Прилѣпле́нїе бо къ тва́ри, сме́рть є҆́сть, къ творцꙋ́ же тва́ри, живо́тъ є҆́сть, и҆ присносꙋ́щнаѧ ра́дость.

<red>М</red>но́зи бы́ша и҆сполнѧ́юще плотскі̑ѧ по́хѡти, и҆ и҆стлѣ́ша: и҆ дне́сь и҆сполнѧ́ютъ, и҆ сі́и всѝ и҆стлѣ́ти и҆́мꙋтъ: не пребꙋ́детъ та́кѡ плотска́ѧ любо́вь и҆ по́хоть во вѣ́ки, нижѐ красота̀ вре́меннаѧ си́це ѡ҆ста́нетъ, ꙗ҆́же не ѡ҆брати́тсѧ въ тлѣ́нїе. Не пребꙋ́детъ бога́тство, и҆ сни́детъ сла́ва: наше́дши бо сме́рть, всѧ̑ сїѧ̑ погꙋби́тъ <red>(І҆ѡа́н. Дамаск. глⷡ҇а г҃)</red>, ꙗ҆́коже нѣ́кто речѐ. Мі́ръ се́й и҆ всѧ̑ настоѧ́щаѧ вско́рѣ и҆змѣнѧ́ютсѧ, и҆ по́хоть плотска́ѧ, и҆ всѧ́ко земно́е наслажде́нїе ꙗ҆́кѡ сѣ́нь прехо́дитъ: нѣ́сть плотскі́ѧ по́хоти и҆ любвѐ, ꙗ҆́же не преложи́тсѧ въ тѧ́жесть: нижѐ красоты̀ вре́менныѧ, ꙗ҆́же не премѣни́тсѧ въ тлѣ́нїе: ни сла́сти плотскі́ѧ, ꙗ҆́же не претвори́тсѧ въ ме́рзость: нѣ́сть нигдѣ́же и҆звѣ́стнагѡ ѹ҆покое́нїѧ, то́чїю во є҆ди́номъ гдⷭ҇ѣ бз҃ѣ, ꙗ҆́коже къ прⷪ҇ро́кꙋ и҆лїѝ въ горѣ̀ хори́вской рече́сѧ: не бы́сть въ бꙋ́рѣ страсте́й гдⷭ҇ь, ни во ѻ҆гнѝ блꙋда̀ и҆ раждеже́нїѧ, ни въ ви́хри всѧ́кагѡ грѣхо́внагѡ страстова́нїѧ, но въ дꙋ́сѣ свѣ́та то́нка, безстра́стїѧ и҆ чистоты̀: та́мѡ гдⷭ҇ь <red>(г҃ Царⷭ҇ глⷡ҇а ѳ҃і)</red> и҆ бл҃года́ть є҆гѡ̀, та́мѡ и҆ вѣ́чный поко́й.

<red>К</red>оли́кѡ бѧ́ше въ мі́рѣ кра́сныхъ ли́цъ; и҆ и҆стлѣ́ша: коли́кѡ бѧ́ше благолѣ́пныхъ тва́рей; и҆ преидо́ша: коли́кѡ бѣ̀ благоꙋго́дныхъ и҆ люби́мыхъ тва́рей; всѧ̑ въ смра́дъ и҆ гно́й ѡ҆брати́шасѧ, преидо́ша ꙗ҆́кѡ никогда́же бы́ша. Та́мѡ бо въ грѧдꙋ́щей жи́зни, ни же́нѧтсѧ, ни посѧга́ютъ, нижѐ ктомꙋ̀ себѐ пло́тски люби́ти мо́гꙋтъ: но ꙗ҆́кѡ а҆́гг҃ли бж҃їи бꙋ́дꙋтъ <red>(Матѳ. заⷱ҇ ч҃а)</red>, ѡ҆ са́момъ то́чїю гдⷭ҇ѣ бз҃ѣ прⷭ҇нѡ ра́дꙋющесѧ и҆ веселѧ́щесѧ: не вре́менною красото́ю, ни любо́вїю и҆ по́хотїю плотско́ю ѹ҆тѣша́тисѧ бꙋ́дꙋтъ, но то́чїю сами́мъ гдⷭ҇емъ, и҆ блгⷣтїю є҆гѡ̀.

<red>Ѻ҆</red>ка́ѧннаѧ є҆́сть вои́стиннꙋ сїѧ̀ по́хоть и҆ любо́вь плотска́ѧ, є҆́йже въ слѣ́дъ ше́ствꙋетъ тѧ́жесть. Сꙋ́етна є҆́сть вои́стиннꙋ сїѧ̀ сла́сть, ꙗ҆́же влече́тъ съ собо́ю го́ресть. Сꙋ́етна сїѧ̀ красота̀, ꙗ҆́же въ смра́дъ и҆ гно́й ѡ҆браща́етсѧ, ꙗ҆́же не да́рꙋетъ поко́ѧ, ни живота̀ вѣ́чнагѡ, па́че же ѿе́млетъ. Вотщѐ человѣ́къ си́мъ ѹ҆тѣша́тисѧ и҆́мать, є҆́же ѿи́детъ вско́рѣ: тꙋ́не и҆́мать къ си́мъ прилѣплѧ́тисѧ дꙋше́ю, ꙗ҆̀же съ ни́мъ не пребꙋ́дꙋтъ во вѣ́ки: всꙋ́е къ семꙋ̀ и҆́мать прилага́ти своѐ се́рдце, є҆́же ꙗ҆́кѡ сѣ́нь мимохо́дитъ.

<red>Ѽ</red> ка́кѡ и҆ ко́ль красно̀, є҆́же а҆́гг҃льски чисто́тнѡ, безмѧте́жнѡ и҆ безпеча́льнѡ со а҆́гг҃льскими и҆ преподо́бными ли́ки жи́ти вкꙋ́пѣ! Ѡ҆ се́мъ бо гдⷭ҇ь ѡ҆бѣща̀ живо́тъ вѣ́чный, и҆ ѹ҆поко́итъ сицевꙋ̀ дꙋ́шꙋ вѣ́чнымъ ѹ҆покое́нїемъ, и҆ да́рꙋетъ є҆́й присносꙋ́щнꙋю ра́дость, и҆ непреста́нное весе́лїе, и҆ рече́тъ є҆́й: прїидѝ всѧ̀ до́браѧ бли́жнѧѧ моѧ̀, и҆ поро́ка нѣ́сть въ тебѣ̀ <red>(Пѣ́сн. пѣ́сн. глⷡ҇а д҃)</red>. И҆ бꙋ́детъ є҆́й бл҃года́ть прест҃а́гѡ дх҃а, пи́ща и҆ питїѐ та́мѡ, и҆ присносꙋ́щное наслажде́нїе: воспою́тъ бо сицеві́и пред̾ прⷭ҇то́ломъ бж҃їимъ пѣ́снь но́вꙋ, є҆ѧ́же никто́же и҆́нъ мо́жетъ пѣ́ти, то́чїю сі́и, и҆̀же со жена́ми не ѡ҆скверни́шасѧ: дѣ́вствєнницы бо сꙋ́ть <red>(А҆пок. глⷡ҇а д҃і)</red>, глаго́летъ та̑инъ ви́децъ.
