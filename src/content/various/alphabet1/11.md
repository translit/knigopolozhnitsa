---
title: "Глава̀ пе́рваѧ на́десѧть"
navigation:
  key: various-alphabet1-11
  title: "Глава̀ пе́рваѧ на́десѧть"
  parent: various-alphabet1
  order: 11
type: "various"
---

# Глава̀ пе́рваѧ на́десѧть.<br>Ѡ҆ є҆́же ꙗ҆́кѡ нѣ́сть сво́йственна чл҃вѣ́кꙋ плотска́ѧ по́хоть, но ѿ престꙋпле́нїѧ а҆да́млѧ ро́дꙋ на́шемꙋ прибы́вшаѧ.





<versal data-diacritics="true">Ѿ</versal> тлѣ́нїѧ и҆ грѣха̀ рожде́нъ бы́вши, не къ тлѣ́нїю и҆ грѣхꙋ̀ па́ки ѡ҆браща́йсѧ, но ѿ тлѣ́нїѧ къ нетлѣ́нїю ѹ҆се́рднѡ восходи́ти тщи́сѧ, ꙗ҆́кѡ да пре́жде ѻ҆́бщагѡ воскрⷭ҇нїѧ ѹ҆ме́ршꙋю грѣхо́мъ и҆ страстьмѝ, безгрѣ́шїемъ и҆ безстра́стїемъ воскреси́ши дꙋ́шꙋ, и҆ ѿ сме́рти къ безсме́ртїю приведе́ши ю҆̀. Не дре́внѧгѡ а҆да́ма престꙋ́пльшагѡ, но втора́гѡ хрⷭ҇та̀ безгрѣ́шнагѡ жи́зни послѣ́дꙋй: живꙋ́щїи бо по пло́ти по престꙋ́пльшемъ а҆да́мѣ, ѹ҆мре́ти и҆́мꙋтъ, хрⷭ҇тꙋ́ же послѣ́дꙋющїи, ѹ҆ме́ршїи въ вѣ́цѣ се́мъ плотско́мꙋ мꙋдрова́нїю, ктомꙋ̀ не ѹ҆́зрѧтъ сме́рти го́рестныѧ, то́чїю ра́достное ѡ҆ гдⷭ҇ѣ ѿ пло́ти преселе́нїе.

<red>А҆</red>да́мъ, є҆гда́ бы пре́былъ въ сво́йственномъ є҆мꙋ̀ ѿ гдⷭ҇а ѹ҆строе́нїи, є҆гда́ бы пре́былъ при бз҃ѣ, любо́вїю ѿ тогѡ̀ не ѿлꙋча́ѧсѧ. Ѿ негѡ́же созда́нъ бы́сть, не бы̀ подпа́лъ сме́рти и҆ тлѣ́нїю. Но поне́же ѡ҆ста́ви творца̀, къ тва́ри же прилѣпи́сѧ: ѡ҆ста́ви сво́йственное, ѿню́дꙋже бытїѐ своѐ и҆мѣ̀, прилѣпи́сѧ же не къ сво́йственномꙋ плотско́мꙋ неразꙋ́мномꙋ вожделѣ́нїю, тогѡ̀ ра́ди по нꙋ́ждѣ подпадѐ тлѣ́нїю и҆ сме́рти: нетлѣ́нїѧ бо и҆ жи́зни ѿлꙋчи́всѧ, по нꙋ́ждѣ подпадѐ въ сицево̀ плотско́е неразꙋ́мное сочета́нїе, и҆ ѿ соверше́нна ра́зꙋма и҆ во́зраста, престꙋпле́нїемъ низведѐ є҆стество̀ на́ше въ дѣ́тскїй во́зрастъ и҆ безслове́сное младоꙋ́мїе, во є҆́же ма́лыми нѣ́мотствꙋющими ѻ҆троча́ты въ мі́ръ се́й все́мъ ражда́тисѧ на́мъ. Ты́ же ѻ҆троча́темъ рожде́нъ бы́вый, не ктомꙋ̀ въ младоꙋ́мїе впа́дай, но въ соверше́нъ, ꙗ҆́коже во́зрастъ, си́це и҆ ра́зꙋмъ возраста́й и҆ преꙋспѣва́й: са́мъ же возра́стши, и҆нѣ́хъ не въ безслове́сїе дѣ́тское, но въ соверше́нъ во́зрастъ и҆ ра́зꙋмъ благовѣствова́нїемъ роди́ти тщи́сѧ: да ѿ тмы̀ неразꙋ́мїѧ къ свѣ́тꙋ ра́зꙋма и҆ позна́нїѧ приведе́ши всѣ́хъ.

<red>Н</red>е по престꙋпле́нїи несво́йственной плотско́й жи́зни прилѣплѧ́йсѧ, но пре́жде престꙋпле́нїѧ ѿ гдⷭ҇а безгрѣ́шномꙋ ѹ҆строе́нїю благоразꙋ́менъ подража́тель бꙋ́ди. Є҆́же бо дне́сь по пло́ти житїѐ, по престꙋпле́нїи то́е содѣ́ѧсѧ, а҆ є҆́же по дꙋ́хꙋ, пре́жде престꙋпле́нїѧ, ѿ гдⷭ҇а самагѡ̀ сїѐ ѹ҆строе́нїе бѣ̀. Тѣ́мже не по престꙋпле́нїи, но пре́жде престꙋпле́нїѧ дꙋхо́внѣй ѡ҆ гдⷭ҇ѣ послѣ́дꙋй жи́зни, да пре́жде сме́рти, сме́рти и҆ тлѣ́нїѧ грѣхо́внагѡ свободи́шисѧ. Лꙋ́чше благоизво́льнѡ дне́сь во вре́менной жи́зни воскре́снꙋти дꙋ́хомъ, и҆ жи́ти всегда̀ гдⷭ҇ви, не́же по го́рестной сме́рти, съ неизвѣ́стнымъ ча́ѧнїемъ, ча́ѧти воскрⷭ҇нїѧ и҆ жи́зни. Лꙋ́чше дне́сь ѡ҆ставлѧ́ти вре́менное плотско́е сладостра́стїе со ѡ҆правда́нїемъ и҆ похвало́ю, не́же посе́мъ со ѡ҆сꙋжде́нїемъ и҆ поноше́нїемъ сегѡ̀ лиша́тисѧ. Тѣ́мже не повини́сѧ плотско́мꙋ неразꙋ́мномꙋ вожделѣ́нїю, но ра́зꙋмомъ плотскі́ѧ по́хѡти востѧза́й, да не ꙗ҆́кѡ младоꙋ́менъ дѣ́тищь посмѣѧ́нъ бꙋ́деши.

<red>Ꙗ҆́</red>коже не ѿ сочета́нїѧ, и҆ безслове́сныѧ плотскі́ѧ по́хоти а҆да́мъ и҆ є҆́ѵа и҆спе́рва сотворе́ни бы́ша, си́це и҆ мы̀ всѝ та́кѡ ражда́тисѧ въ мі́ръ и҆мѣ́ли бы́хомъ: и҆ ꙗ҆́коже а҆да́мъ, а҆́бїе всѝ ѿ небытїѧ̀ въ бытїѐ приведе́ни бы́ли бы́хомъ. Но поне́же престꙋпѝ а҆да́мъ за́повѣдь, и҆ самоизво́льнѡ безслове́сїю, и҆ по́хотемъ плотски́мъ подпадѐ, тогѡ̀ ра́ди по нꙋ́ждѣ си́це безслове́снѡ бы́ти, и҆ ражда́тисѧ въ мі́ръ, и҆ мы̀ ѡ҆сꙋжде́ни є҆смы̀. Ѿтꙋ́дꙋ толи́кїѧ ско́рби и҆ печа́ли, пла́ча же и҆ рыда́нїѧ и҆спо́лнена жи́зни на́ша: послѣди́ же сме́ртїю го́рькою тꙋ́ю печатлѣ́емъ. Хотѧ́ бо гдⷭ҇ь и҆звестѝ честно́е ѿ недосто́йнагѡ, сме́ртнымъ пресѣче́нїемъ, ѿ плотска́гѡ сплете́нїѧ пресѣка́емꙋ жи́знь на́шꙋ бы́ти ѹ҆стро́и, да не вѣ́чнꙋющее пребꙋ́детъ ѕло́е, но да возведе́тъ на́съ всѣ́хъ вѣ́рꙋющихъ на лꙋ́чшее дре́внее достоѧ́нїе и҆ первоѻбра́зїе: а҆́ще бо бы̀ сїѐ бы́ло добро̀ и҆ соверше́нно, не бы̀ взы́скивалъ бг҃ъ ѿ на́съ лꙋ́чшихъ, не бы̀ сме́ртїю пресѣца́лъ плотскꙋ́ю жи́знь на́шꙋ.

<red>Ѿ</red> сво́йственнагѡ сво́йства, въ несво́йственное плотско́е хотѣ́нїе попо́лзшесѧ, сме́рти и҆ тлѣ́нїю подпадо́хомъ. И҆спе́рва бо не въ сме́рть, ни въ безслове́сное плотско́е похотѣ́нїе и҆ сочета́нїе ѿ гдⷭ҇а созда́ни бы́хомъ: но въ бж҃е́ственное жела́нїе и҆ любо́вь. И҆́бо въ раѝ пре́жде престꙋпле́нїѧ не бѣ̀ по́хоти и҆ плотска́гѡ вожделѣ́нїѧ, но по престꙋпле́нїи и҆ по и҆згна́нїи и҆з̾ раѧ̀ плотска́ѧ по́хоть и҆ вожделѣ́нїе бы́сть, та́же посе́мъ сме́рть. Сегѡ̀ ра́ди по́хоть плотска́ѧ сме́ртїю ѹ҆пражднѧ́етсѧ, ѹ҆пражднена́ же бы́вши сме́ртїю, не ктомꙋ̀ па́ки во грѧдꙋ́щей вѣ́чной жи́зни слѣ́дъ є҆ѧ̀ ѡ҆брѧ́щетсѧ, но бж҃е́ственнагѡ жела́нїѧ и҆ любвѐ всѝ бг҃ꙋ ѹ҆гожда́ющїи во вѣ́ки вѣкѡ́въ наслажда́тисѧ бꙋ́дꙋтъ.

<red>Р</red>ажда́етсѧ человѣ́къ ѿ жены̀ пло́тски въ живо́тъ, и҆ па́ки безслове́снѡ соединѧ́ѧйсѧ є҆́й, ѡ҆б̾ꙋмира́етъ ѿ бг҃а дꙋше́ю: ꙗ҆́коже со́ль ѿ воды̀ ражда́етсѧ, и҆ па́ки водѣ̀ прикаса́ѧсѧ растоплѧ́етсѧ и҆ и҆счеза́етъ, си́це и҆ въ се́мъ є҆́сть. Сегѡ̀ ра́ди ѿ плотска́гѡ грѣхо́внагѡ сочета́нїѧ рожде́нъ бы́вши, не па́ки ко грѣхо́вномꙋ плотско́мꙋ сплете́нїю лѣпи́сѧ, да не ꙗ҆́кѡ со́ль раста́еши. Не бо̀ на сїѐ ѿ бг҃а сотворе́нъ є҆сѝ, да па́ки на та̑ѧжде грѣхѡ́внаѧ плотска̑ѧ дѣ̑йства ѡ҆браща́ешисѧ и҆ ѹ҆мира́еши, но да ко первоѻбра́зномꙋ сво́йствꙋ, и҆ ѿ гдⷭ҇а безгрѣ́шномꙋ ѹ҆строе́нїю восхо́диши, и҆ преꙋспѣва́еши взыскꙋ́ѧ лꙋ́чшихъ и҆ бл҃же́ннѣйшихъ. Прїѧ́тенъ ѹ҆́бѡ є҆́сть по зако́нꙋ дне́сь по пло́ти бра́къ, но чистота̀ и҆ цѣломꙋ́дрїе сꙋгꙋ́бѡ сꙋ́ть лꙋ̑чша и҆ пресла̑внѣйша, въ нѧ́же и҆спе́рва ѿ гдⷭ҇а ѹ҆стро́енъ бѣ̀ а҆да́мъ. Бра́къ ѹ҆́бѡ то́чїю чисто́тствовати, и҆ вѧ̑щшаѧ разꙋмѣ́ти не хотѧ́щымъ, и҆лѝ не могꙋ́щымъ, дне́сь на ма́лое вре́мѧ попꙋще́нъ є҆́сть, чистота́ же пребыва́ющаѧ є҆́сть во вѣ́ки вѣ́чныѧ.

<red>К</red>р҃ще́нїемъ во хрⷭ҇та̀, вторы́мъ дх҃о́внымъ порожде́нїемъ рожде́нъ бы́вши, ѿ перворо́днагѡ грѣха̀ водо́ю и҆ дх҃омъ ѡ҆мы́лсѧ є҆сѝ: не ктомꙋ̀ ѹ҆́бѡ па́ки грѣхо́мъ плотскі́ѧ по́хоти и҆ дѣ́йствїѧ плѣни́сѧ: да не возвраща́ющемꙋсѧ псꙋ̀ на своѧ̑ блевѡ́тины ѹ҆подо́бишисѧ. Ѿ тмы̀ и҆ безслове́сїѧ ѿврати́лсѧ є҆сѝ, не па́ки ко тмѣ̀ и҆ безслове́сїю ѡ҆браща́йсѧ, но къ свѣ́тꙋ ра́зꙋма, и҆ всѣ́хъ веще́й позна́нїѧ провозраста́й, и҆ присоедине́нъ быва́й. Бг҃омъ сотворе́нъ є҆сѝ, къ немꙋ̀ лѣпи́сѧ. Бг҃омъ созда́нъ є҆сѝ, къ немꙋ̀ любо́вїю соедине́нъ бꙋ́ди. Ѿ негѡ̀ бытїѐ своѐ и҆́маши, къ немꙋ̀ все́ю дꙋше́ю твое́ю прилѣплѧ́йсѧ: чрез̾ плотско́е бо грѣхо́вное вожделѣ́нїе и҆ по́хоть содѣ́ѧсѧ сме́рть, и҆ ѿ бг҃а всеконе́чное ѿчꙋжде́нїе: чрез̾ сохране́нїе же чистоты̀ живо́тъ, и҆ къ бг҃ꙋ соверше́нное присвое́нїе.

<red>Р</red>ожде́нное ѿ пло́ти, пло́ть є҆́сть, и҆ рожде́нное ѿ дх҃а, дх҃ъ є҆́сть <red>(І҆ѡа́н. заⷱ҇ и҃)</red>. Рожде́нъ є҆сѝ дх҃о́внымъ рожде́нїемъ кр҃ще́нїѧ, па́ки же вторы́мъ дх҃о́внымъ рожде́нїемъ и҆́ночества роди́лсѧ є҆сѝ не ктомꙋ̀ ѹ҆́бѡ плотско́мꙋ рожде́нїю грѣхо́вномꙋ, и҆ сплете́нїю тѣле́сномꙋ ревнꙋ́й, и҆лѝ зави́ди: но восходѝ на лꙋ̑чшаѧ и҆ пресла̑внѣйшаѧ. Ꙗ҆́коже бг҃ꙋ ѡ҆бѣща́лсѧ є҆сѝ, си́це дх҃о́внѣ возраста́й и҆ преꙋспѣва́й: са́мъ дх҃о́внѣ роди́вшисѧ, и҆ и҆нѣ́хъ дх҃о́внѡ роди́ти тщи́сѧ, а҆ не плотско́ю сла́стїю плѣне́нъ бꙋ́ди. Плотско́е бо сочета́нїе то́чїю не могꙋ́щымъ, и҆лѝ не хотѧ́щымъ ѹ҆держава́тисѧ, ѡ҆ста́влено бы́сть, не и҆зволѧ́ющымъ же лꙋ̑чшаѧ, хꙋ̑ждшаѧ ѡ҆ставлѧ́ютсѧ. Є҆гда̀ любо́вь бж҃е́ственнаѧ презира́етсѧ, тогда̀ плотско́е безслове́сное настꙋпа́етъ свѧза́нїе.

<red>Т</red>ѣ́мже преста́ни плотска́гѡ дѣ́тскагѡ и҆гра́нїѧ жела́ти самоизво́льнѡ, да не по се́мъ ѡ҆ставлѧ́ти бꙋ́деши и҆ нево́лею съ вѧ́щшею свое́ю тѧ́жестїю. Да не прельща́етъ тѧ̀ добро́та и҆ красота̀ лица̀ тлѣ́нныѧ пло́ти: и҆стлѣва́етъ бо и҆ и҆змѣнѧ́етсѧ, и҆ погиба́етъ вско́рѣ: нѣ́сть ви́дѣти состарѣ́вшагосѧ бл҃голѣ́пна: нѣ́сть бо во гро́бѣ красоты̀ неистлѣ́вшїѧ, нижѐ въ до́лго вре́мѧ сїѧ̑ пребыва̑ющаѧ сꙋ́ть. Всѧ́ка бо красота̀ плотска́ѧ ѻ҆́гнь є҆́сть, всѧ́ко благолѣ́пїе роса̀ ѹ҆́треннѧѧ, всѧ́ка пло́ть трава̀, всѧ́ка сла́ва человѣ́ческаѧ ꙗ҆́кѡ цвѣ́тъ се́льный: и҆́зше трава̀, и҆ цвѣ́тъ є҆ѧ̀ ѿпадѐ: глаго́лъ же гдⷭ҇нь то́чїю є҆ди́нъ, и҆ бжⷭ҇твеннаѧ є҆гѡ̀ любо́вь пребыва́етъ во вѣ́ки <red>(І҆акѡⷡ҇ заⷱ҇ и҃)</red>.

<red>П</red>ризыва́етъ ли тѧ̀ ѹ҆ѧзвлѧ́тисѧ красото́ю лица̀ и҆стлѣ́вшаѧ во гро́бѣ пло́ть, ѡ҆бы́кшагѡ зрѣ́ти пристра́стнѡ зри̑маѧ; но ѹ҆́бѡ дне́сь зрѝ во гро́бѣ сꙋ́щихъ пре́жде тебѐ, тогда̀ посе́мъ навы́кнеши, ꙗ҆̀же бꙋ́дꙋтъ и҆ по тебѣ̀, ꙗ҆́кѡ нѣ́кто речѐ. Ничто́же бо и҆́но и҆ по тебѣ̀ бы́ти и҆́мать, то́чїю є҆́же пред̾ тобо́ю со и҆нѣ́ми сбы́стсѧ: а҆ є҆́же со и҆нѣ́ми сбы́стсѧ, сїѐ и҆ съ тобо́ю всѧ́кѡ неизмѣ́ннѡ сбꙋ́детсѧ. Сегѡ̀ ра́ди не прилага́й се́рдца своегѡ̀ къ тва́ри, но все́ жела́нїе своѐ и҆ любо́вь возводѝ ко всѧ̑ сотво́ршемꙋ, ѿню́дꙋже бытїѐ своѐ и҆́маши и҆дѣ́же тѝ є҆сте́ственнѣ сво́йственно є҆́сть: и҆́бо нигдѣ́же и҆́ндѣ, во всѣ́хъ си́хъ ѡ҆брѧ́щеши вѣ́чный живо́тъ, и҆ непрело́жнꙋ дꙋшѝ свое́й тишинꙋ̀, то́чїю въ гдⷭ҇ѣ бз҃ѣ, и҆ въ прест҃о́й є҆гѡ̀ любвѝ, и҆ въ блгⷣти прест҃а́гѡ и҆ животворѧ́щагѡ дх҃а.
