---
title: "Глава̀ седма́ѧ"
navigation:
  key: various-alphabet1-7
  title: "Глава̀ седма́ѧ"
  parent: various-alphabet1
  order: 7
type: "various"
---

# Глава̀ седма́ѧ.<br>Ѡ҆ є҆́же не порабоща́тисѧ плотски́ми сладостра́стьми, но дх҃о́внагѡ ѹ҆тѣше́нїѧ въ гдⷭ҇ѣ взы́скивати вы́нꙋ.





<versal>Б</versal>ога́тство всѧ́кихъ земны́хъ сласте́й а҆́ще тече́тъ, не прилага́й се́рдца своегѡ̀, гл҃етъ прⷪ҇ро́къ <red>(Ѱало́мъ ѯ҃а)</red>. Почто̀ къ си̑мъ и҆́маши прилага́ти своѐ се́рдце, поне́же тѝ не во вѣ́ки дана̀ сꙋ́ть, нижѐ кꙋ́ю по́льзꙋ тѝ прино́сѧтъ, но па́че вре́дъ; и҆скꙋси́лъ бо є҆сѝ не є҆ди́ною, и҆ позна́лъ є҆сѝ, ꙗ҆́кѡ всѧ́ка вре́меннаѧ сла́сть прино́ситъ тѧ́жесть: всѧ́кое плотско́е наслажде́нїе свѧ́зываетъ дꙋ́шꙋ, и҆ твори́тъ є҆́й всегда́шнїй мѧте́жъ.

<red>Н</red>е ла́комьсѧ на сїѧ̑, ꙗ҆̀же тебѣ̀ ѹ҆жѐ не є҆ди́ною дово́льнѡ въ сла́сть и҆ въ сы́тость бы́ша: не є҆ди́ною си́ми ѹ҆жѐ срⷣце и҆ дꙋ́шꙋ свою̀ ѡ҆бремени́лъ є҆сѝ, во ꙗ҆де́нїи и҆ питїѝ, во снѣ́ же и҆ во и҆ны́хъ всѣ́хъ ве́щехъ. Да предварѧ́етъ и҆ предхо́дитъ пред̾ тобо́ю всегда̀ па́мѧть и҆ разсꙋжде́нїе: да не въ забве́нїи всегда́шнѣмъ ча́стѡ претыка́ешисѧ, и҆ во всѧ̀ ѕла̑ѧ впаде́ши: воздержава́й плотскі̑ѧ по́хѡти, да съ си́ми ѹ҆держи́ши всѧ̀ ѕла̑ѧ.

<red>Н</red>е во вре́менныхъ сласте́хъ ѹ҆тѣше́нїѧ и҆щѝ, но въ гдⷭ҇ѣ всѧ̑ сотво́ршемъ вѣ́чнагѡ и҆ прⷭ҇носꙋ́щнагѡ наслажде́нїѧ всегда̀ взыскꙋ́й: не повинꙋ́йсѧ горта́нномꙋ безслове́сномꙋ сладостра́стїю, но то́чїю нꙋ̑жднаѧ въ потре́бꙋ бл҃горазꙋ́мнѡ прїе́мли, а҆́ще бо повини́шисѧ плотско́мꙋ сладостра́стїю, тогда̀ свѧза́вши тѧ̀ ѹ҆́зами свои́ми, никогда́же ми́рна ѡ҆ста́витъ, но во всѧ̀ стра́стныѧ глꙋбины̑ бѣ́днѣ ври́нетъ тѧ̀. Па́мѧтствꙋй, въ каковы́й коне́цъ сла́сть и҆ по́хоть плотска́ѧ приходи́ти ѡ҆бы́че, и҆ ктомꙋ̀ мно́жае и҆́ми прельща́тисѧ не хощѝ.

<red>М</red>ню̀, ꙗ҆́кѡ не є҆ди́ною, но мно́гажды сла̑сти плотскі́ѧ и҆скꙋси́лъ є҆сѝ: вѣ́си, ꙗ҆́кѡ всѧ́каѧ плотска́ѧ сла́сть прино́ситъ тѧ́жесть, всѧ́кое земно́е ѹ҆тѣше́нїе влече́тъ съ собо́ю го́ресть. Ѻ҆ба́че всегда̀ забве́нїемъ прельща́ешисѧ: тогда̀ то́чїю раскаѧва́ешисѧ, є҆гда̀ го́ресть и҆ тѧ́жесть и҆́хъ ѡ҆бно́сиши: є҆гда́ же пре́йдетъ, тогда̀ па́ки на ты̑ѧжде, ꙗ҆́кѡ пе́съ на своѧ̑ блевѡ́тины <red>(в҃ Петⷬ҇ заⷱ҇ ѯ҃з)</red> безслове́снѡ ѡ҆браща́ешисѧ. Дѣ́йство є҆́сть твоегѡ̀ нечꙋ́вствїѧ и҆ слѣпоты̀.

<red>Н</red>е мнѝ тꙋ́не восхи́тити нб҃о, а҆́ще небе́снѣ не поживе́ши: нижѐ црⷭ҇твїе нбⷭ҇ное наслѣ́диши, а҆́ще не воцари́шисѧ над̾ похотьмѝ и҆ разꙋмѣ́ньми. Не льсти́те себѐ, речѐ, ни блꙋдницы̑, ни та́тїе, ни пїѧ̑ницы, црⷭ҇твїѧ бж҃їѧ не наслѣ́дѧтъ <red>(а҃ Коріⷩ҇ заⷱ҇ рл҃д)</red>. Ꙗ҆́коже бо кто̀ здѣ̀ стѧ́жетъ что̀, сїѐ и҆ та́мѡ съ собо́ю и҆мѣ́ти бꙋ́детъ: каково̀ кто̀ и҆мѣ̀ дне́сь предложе́нїе и҆ дѣ́йствїе, сицево̀ та́мѡ воѡбрази́тсѧ въ дꙋшѝ начерта́нїе. Тѣ́мже не ѕѣлѡ̀ жела́тельнѣ безслове́сномꙋ сладостра́стїю прилѣжѝ, да не мздꙋ̀ себѣ̀ си́ми воспрїи́меши, да не ѹ҆слы́шиши гла́са рече́ннагѡ: воспрїѧ́лъ є҆сѝ блага̑ѧ твоѧ̀ въ животѣ̀ твое́мъ <red>(Лꙋкѝ заⷱ҇ п҃г)</red>. Не нѡ́ва бо тебѣ̀ сїѧ̑ сꙋ́ть, не нѡ́ва: не є҆ди́ною бо ѹ҆жѐ си́ми ско́рбь и҆ смꙋще́нїе себѣ̀ сотвори́лъ є҆сѝ.

<red>П</red>ретерпѣва́й ма́лꙋю а҆́лчбꙋ и҆ жа́ждꙋ неи́стовагѡ чревобѣ́сїѧ, да не сꙋгꙋ́бѡ вре́дъ и҆ тѧготꙋ̀ прїи́меши, и҆ въ ѕѣ́льнꙋю по се́мъ ско́рбь и҆ печа́ль впаде́ши. Вѣ́ждь бо, ꙗ҆́кѡ ѹ҆жѐ не є҆ди́ною прельсти́лсѧ є҆сѝ, ктомꙋ̀ вѧ́щше прельща́тисѧ не хощѝ, да не са́мъ себѣ̀ бꙋ́деши ра́тникъ и҆ неми́лостивъ закла́тель.

<red>Н</red>е повинꙋ́йсѧ плотско́й сла́сти и҆ по́хоти: но похотѣ́нїе плотско́е, пи́щꙋ и҆ питїѐ, на бжⷭ҇твенное жела́нїе прелага́й, да сво́йственное бжⷭ҇твенное жела́нїе, несво́йственнꙋю плотскꙋ́ю сла́сть и҆ по́хоть дале́че ѿ дꙋшѝ и҆стреби́тъ, и҆ сво́йственное ѹ҆тѣше́нїе дꙋшѣ̀ твое́й пода́стъ: не ѡ҆ хлѣ́бѣ бо, речѐ, є҆ди́номъ жи́въ бꙋ́детъ человѣ́къ, но ѡ҆ всѧ́комъ глаго́лѣ и҆сходѧ́щемъ и҆з̾ ѹ҆́стъ бж҃їихъ <red>(Матѳ. заⷱ҇ з҃)</red>.

<red>Н</red>ѣ́сть бо сво́йственнаѧ сла́сть плотска́ѧ дꙋшѣ̀ человѣ́чей во ѹ҆тѣше́нїе: но ѿ престꙋпле́нїѧ а҆да́млѧ є҆́сть ро́дꙋ на́шемꙋ прибы́вшаѧ. По нꙋ́ждѣ сїѧ̀ плотска́ѧ тлѣ́ннаѧ сла́сть до вре́мене попꙋщена̀ бы́сть, поне́же бж҃е́ственныѧ дх҃о́вныѧ пи́щи є҆щѐ ꙗ҆́сти не наꙋчи́хомсѧ, нижѐ навы́кнꙋти є҆ѧ̀ хо́щемъ: но безслове́снѡ ѿрица́емсѧ, нижѐ ꙗ҆́сти є҆ѧ̀ разꙋ́мнѣ и҆зволѧ́емъ.

<red>В</red>ъ грѧдꙋ́щемъ вѣ́чномъ вѣ́цѣ, не се́ю тлѣ́нною пи́щею и҆ питїе́мъ пита́тисѧ и҆́мамы, но бж҃е́ственною, присносꙋ́щною бл҃года́тїю прест҃а́гѡ дх҃а. Потщи́сѧ ѡ҆ се́й разꙋ́мнѣй бжⷭ҇твеннѣй пи́щи, є҆́юже пита́тисѧ и҆́маши во вѣ́ки: нѣ́сть бо и҆звѣ́стногѡ ѹ҆тѣше́нїѧ и҆ поко́ѧ въ плотско́й сла́сти, но непреста́нное дꙋшѝ томле́нїе и҆ мѧте́жъ. Нѣ́сть толи́кѡ ѹ҆тѣше́нїѧ, є҆ли́кѡ тѧ́жести и҆ го́рести: не мо́жетъ бо несво́йственное прибы́вшее ѿ престꙋпле́нїѧ тлѣ́нное пита́нїе, сво́йственнагѡ дꙋшѣ̀ дарова́ти ѹ҆тѣше́нїѧ и҆ поко́ѧ, но тѧ́жесть и҆ смꙋще́нїе всегда̀ приноси́ти ѡ҆бы́че.

<red>В</red>ъ плотско́й сла́сти, въ ꙗ҆́стїи и҆ питїѝ, нѣ́сть дꙋшѣ̀ ми́ра и҆ поко́ѧ, но всегда́шнѧѧ борьба̀ и҆ мѧте́жъ, мра́къ и҆ тма̀: и҆ са́маѧ та̀ пи́ща и҆ питїѐ, со ѕѣ́льнымъ попече́нїемъ и҆ молво́ю быва́ти ѡ҆бы́че: па́ки же и҆ въ со́нномъ спа́нїи нѣ́сть поко́ѧ и҆ тишины̀, но мечта̑нїѧ мра̑чнаѧ и҆ смꙋщє́нїѧ прелє́стнаѧ. Бж҃е́ственнаѧ же дх҃о́внаѧ безсме́ртнаѧ пи́ща, ми́ръ є҆́сть дꙋшѝ, тишина̀ жи́зни, свобо́да дꙋ́ха, простра́нство со́вѣсти, ра́дость же и҆ всегда́шнее весе́лїе: ѹ҆пїю́тсѧ бо, речѐ, ѿ тꙋ́ка до́мꙋ твоегѡ̀, и҆ пото́комъ сла́дости твоеѧ̀ напои́ши ѧ҆̀ <red>(Ѱало́мъ л҃є)</red>.
