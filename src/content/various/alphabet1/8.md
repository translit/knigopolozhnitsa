---
title: "Глава̀ ѻ҆сма́ѧ"
navigation:
  key: various-alphabet1-8
  title: "Глава̀ ѻ҆сма́ѧ"
  parent: various-alphabet1
  order: 8
type: "various"
---

# Глава̀ ѻ҆сма́ѧ.<br>Ѡ҆ є҆́же всегда̀ во все́мъ послѣ́довати ра́зꙋмꙋ, а҆ не безсловє́снымъ плотски̑мъ по́хотемъ.





<versal>Б</versal>г҃ъ чл҃вѣ́кꙋ поста́ви и҆ ѹ҆стро́и ѹ҆́мъ ꙗ҆́кѡ нѣ́коего цр҃ѧ̀ над̾ похотьмѝ и҆ жела́ньми, да всегда̀ ѡ҆ се́мъ тщи́тсѧ и҆ поꙋча́етсѧ, ка́кѡ и҆́ми благоразꙋ́мнѣ и҆ бл҃гопотре́бнѣ ѡ҆блада́ти и҆́мать. Сегѡ̀ ра́ди ра́зꙋмꙋ во все́мъ послѣ́дꙋй, а҆ не безслове́снѣй по́хоти: слѣ́пъ бо слѣпа́го водѧ́й, ѻ҆́ба впадꙋ́тъ въ ꙗ҆́мꙋ <red>(Лꙋкѝ заⷱ҇ к҃з)</red>. Ра́зꙋмъ да ѡ҆блада́етъ похотьмѝ и҆ жела́ньми, а҆ не по́хѡти ра́зꙋмомъ: хꙋ́до бо сѐ, а҆́ще тобо́ю ѡ҆блада́ти бꙋ́дꙋтъ по́хѡти, а҆ не ты̀ и҆́ми: ꙗ҆́коже, а҆́ще ѡ҆блада́ютъ рабѝ господи́номъ, не мо́щно бы́ти въ домꙋ̀ то́мъ, кромѣ̀ всегда́шнѧгѡ смꙋще́нїѧ, ско́рби же и҆ печа́ли, безчи́нїѧ и҆ мѧте́жа. Бг҃ъ разꙋ́мна тѧ̀ сотворѝ, ты́ же не бꙋ́ди безꙋ́менъ: не подлега́й самоизво́льнѡ ра́зꙋмомъ под̾ вла́сть и҆ рабо́тꙋ плотски̑мъ по́хотемъ и҆ сласте́мъ.

<red>В</red>ре́мѧ своѐ въ ко́ейждо ве́щи разꙋмѣ́й и҆ познава́й, а҆ не безслове́сными похотьмѝ ѹ҆води́сѧ: безвре́меннѡ же ничто́же дѣ́лай: ѻ҆ба́че же и҆ во вре́мѧ своѐ полага́й воздержа́нїе во все́мъ: всегда̀ ѹ҆мѣ́й ѹ҆держава́ти ра́зꙋмомъ безслове́сныѧ по́хѡти, да не во всѧ̑ ѕла̑ѧ грѣхопадє́нїѧ, скѡ́рби же и҆ печа̑ли всегда̀ впа́даеши. Ве́лїѧ бо є҆́сть боѧ́знь и҆ стра́хъ на неѡбꙋзда́нномъ жребцѣ̀ и҆мѣ́ти своѐ ѣ҆жде́нїе: си́це и҆ дꙋшѣ̀ твое́й на неѡбꙋзда́нной пло́ти ра́зꙋмомъ и҆ воздержа́нїемъ.

<red>Р</red>а́зꙋмомъ свою̀ жи́знь и҆мѣ́й ѡ҆кормлѧ́емꙋ, а҆ не безслове́сными похотьмѝ и҆ сластьмѝ, а҆́ще хо́щеши ми́рнꙋ и҆ немѧте́жнꙋ и҆мѣ́ти жи́знь, и҆ и҆звѣ́стенъ бы́ти своегѡ̀ спасе́нїѧ. А҆́ще ли нѝ, то̀ во всѧ̑ ѕлы̑ѧ поги́бєльныѧ грѣхѝ, го́рєсти же и҆ мѧте́жи впаде́ши, и҆ съ настоѧ́щею жи́знїю, вѣ́чныѧ жи́зни по се́мъ ѕлѣ̀ ѿтщети́шисѧ.

<red>П</red>лотско́е по́хотное всегда́шнее безслове́сное ѹ҆гожде́нїе, нѣ́сть ничто́же и҆́но, то́чїю недꙋ́гъ и҆ нездра́вїе, то́чїю болѣ̑зни и҆ разслаблє́нїѧ, скѡ́рби же и҆ печа̑ли. Є҆ли́кѡ наипа́че пло́ти ѹ҆гожда́ти бꙋ́деши, толи́кѡ по се́мъ ве́сь разсла́бишисѧ, и҆ непотре́бенъ весьма̀ ѡ҆ста́неши. Є҆ли́кѡ вели́ко ѹ҆гожде́нїе, толи́кѡ вели́ки недꙋ́ги и҆ болѣ̑зни: никогда́же бо кто̀ чревоѡб̾ѧ́стна, и҆ пїѧ́нчива, соверше́ннѡ здра́ва ви́дѣ. Ѹ҆гожде́нїе всегда́шнее плотско́е, и҆ и҆сполне́нїе грѣхо́вное, нѣ́сть ничто́же и҆́но, то́чїю тѧ́жесть, ско́рбь и҆ го́ресть дꙋшѐ, и҆ безвѣ́стїе спасе́нїю. Па́мѧтствꙋй кончи́нꙋ ѹ҆гожде́нїѧ: тѧ́жесть и҆ го́ресть и҆́хъ да пребыва́етъ въ дꙋшѣ̀ твое́й вы́нꙋ: ѿтꙋ́дꙋ мню̀, ꙗ҆́кѡ никогда́же си́ми мно́жае прельща́тисѧ восхо́щеши.

<red>С</red>егѡ̀ ра́ди, толи́кѡ то́чїю плотска́гѡ пита́нїѧ воспрїе́мли, є҆ли́кѡ тебѣ̀ въ подкрѣпле́нїе то́чїю тре́бовательно є҆́сть, є҆́же си́льнꙋ тѝ бы́ти въ дѣ́лѣ бж҃їи: прѡ́чаѧ же ꙗ҆́кѡ неключи̑ма и҆ и҆зли̑шнѧѧ да ѿве́ржєна и҆́маши, наипа́че тщи́сѧ ѡ҆ дѣ́лѣ бж҃їи, ѡ҆ и҆справле́нїи дш҃е́внѣмъ, ꙗ҆̀же съ тобо́ю пребы́ти и҆́мꙋтъ во вѣ́ки: пло́ть бо и҆стлѣ́етъ, и҆ по́хѡти є҆ѧ̀ вско́рѣ поги́бнꙋтъ, дꙋша́ же сама̀ пребꙋ́детъ во вѣ́ки: сѣ́ѧй бо въ пло́ть, ѿ пло́ти по́жнетъ и҆стлѣ́нїе: сѣ́ѧй же въ дх҃ъ, ѿ дх҃а по́жнетъ живо́тъ вѣ́чный <red>(Гала́т. заⷱ҇ сд҃і)</red>.

<red>Н</red>е ла́комисѧ на мимотекꙋ́щыѧ сла̑сти, и҆ не бꙋ́ди ꙗ҆́коже лю́дъ ѿ гедеѡ́на рꙋно́внагѡ на бра́нь и҆збра́нный, и҆̀хже бг҃ъ пре́жде питїе́мъ водны́мъ и҆скꙋси́ти повелѣ̀ <red>(Сꙋⷣ з҃)</red>: но поне́же не разсмотре́нно, ꙗ҆́кѡ безслове́снїи ско́ти, прекло́ньшесѧ до́лꙋ, пи́ша, сегѡ̀ ра́ди ѿлꙋчи́ти и҆̀хъ, ꙗ҆́кѡ ла́комыхъ и҆ неискꙋ́сныхъ къ вои́нстѣй хра́брости, заповѣ́да: дла́нїю же и҆скꙋ́снѡ и҆ возде́ржнѡ пи́вшихъ, при себѣ̀ ѡ҆ста́вити повелѣ̀, съ ни́миже и҆ побѣ́дꙋ на врагѝ показа̀.

<red>Б</red>ꙋ́ди ты̀ въ ꙗ҆де́нїи и҆ питїѝ подо́бѧсѧ пти́цѣ: пти́ца бо за ко́имждо клюва́нїемъ, сѣ́мѡ и҆ ѻ҆ва́мѡ смотрели́внѡ ѿвсю́дꙋ на лови́телей ѡ҆зира́етсѧ, и҆ вма́лѣ ѡ҆щꙋти́вши, а҆́бїе вы́спрь возлета́етъ, тѣ́мже и҆ неꙋдо́бь ꙗ҆́та быва́етъ ловѧ́щими. Сице́въ и҆ ты̀ бꙋ́ди, всю́дꙋ всегда̀ ѿ всѣ́хъ стра́нъ ѡ҆зира́ѧйсѧ, и҆ никогда́же во все́й жи́зни свое́й безпеча́ленъ бꙋ́ди: и҆ ты́ бо и҆́маши ѿвсю́дꙋ лови́телей, ѿвсю́дꙋ сѣ̑ти, ѿвсю́дꙋ тенета̀: блюди́сѧ, да не впаде́ши въ нѧ̀, да не чи́мъ ꙗ҆́тъ бꙋ́деши: и҆́бо ꙗ҆́тъ бы́вши, неꙋдо́бь свободи́шисѧ, нижѐ тѧ́жести и҆ го́рести и҆́хъ и҆збꙋ́деши.

<red>Н</red>е бꙋ́ди подо́бѧсѧ мꙋ́сѣ, и҆лѝ мра́вїю, и҆̀же ма́лыѧ ра́ди медо́вныѧ сла́дости, всѐ свобо́дное своѐ движе́нїе гꙋбѧ́тъ: и҆лѝ свинїѧ́мъ, ꙗ҆̀же а҆́ще и҆ наича́стѣе ѿ ѡ҆гра́днагѡ ѕе́лїѧ ѿго́нѧтсѧ, а҆́ще и҆ разли́чнѣ ѹ҆ѧзвлѧ́ютъ и҆̀хъ, ѻ҆ба́че ѻ҆́ныѧ ничто́же па́мѧтствꙋюще, па́ки та́мѡ возвраща́ютсѧ: ты́ же си́це не бꙋ́ди безꙋ́менъ, не порабоща́йсѧ ни є҆ди́ною сла́стїю сегѡ̀ мі́ра. Па́мѧтствꙋй, ꙗ҆́кѡ на ѕѣлѡ̀ ма́лое вре́мѧ дана̀ сїѧ̑ сꙋ́ть, но па́че си́хъ всѣ́хъ бꙋ́ди свобо́дь: лꙋ́чше бы́ти свобо́днꙋ, не́же порабоще́ннꙋ, лꙋ́чше є҆́сть самовла́стїе, не́же свѧза́нїе. Бг҃ꙋ є҆ди́номꙋ бꙋ́ди порабоще́нъ, а҆ не безслове́сной тлѣ́нной по́хоти, да и҆звѣ́стенъ своегѡ̀ спасе́нїѧ бꙋ́деши.

<red>В</red>сѧ́кꙋ ве́щь, во всѧ́комъ начина́нїи и҆ дѣ́лѣ, мѣ́ра пра́ва и҆ разсмотре́нїе краси́тъ, чрез̾ мѣ́рꙋ же непра́вымъ ра́зꙋмомъ всѧ́ка ве́щь прїе́млема ѕѣлѡ̀ поврежда́етъ человѣ́ка: и҆ не то́чїю во внѣ́шнемъ дѣ́йствїи, но и҆ въ дх҃о́вномъ и҆справле́нїи и҆ дѣ́ланїи, не съ ра́зꙋмомъ и҆ разсмотре́нїемъ твори̑маѧ ѕѣлѡ̀ смꙋща́ютъ дꙋ́шꙋ. Сегѡ̀ ра́ди во всѣ́хъ ве́щехъ и҆ дѣ́лѣхъ да предпочте́нъ тѝ бꙋ́детъ всегда̀ ра́зꙋмъ и҆ разсꙋжде́нїе, и҆ никогда́же ни въ че́мъ же прельще́нъ, нижѐ въ че́мъ по́хотїю плотско́ю когда̀ ѡ҆кра́денъ бꙋ́деши.

<red>П</red>а́мѧтствꙋй, ꙗ҆́кѡ є҆ли́кѡ по́хотемъ свои́мъ плотски́мъ когда̀ без̾ ѻ҆пасе́нїѧ и҆ разсмотре́нїѧ забве́ннѡ въ че́мъ попꙋсти́лъ є҆сѝ, кромѣ̀ ѕѣ́льныѧ ско́рби и҆ печа́ли никогда́же бы́лъ є҆сѝ: не бо̀ мо́гꙋтъ не съ ра́зꙋмомъ и҆ разсмотре́нїемъ вє́щи дѣ̑емыѧ бы́ти кромѣ̀ ско́рби и҆ печа́ли, и҆ ѕѣ́льнагѡ дꙋшѝ раска́ѧнїѧ. Тѣ́мже никогда́же въ че́мъ ѡ҆безпечалѧ́йсѧ, но во все́мъ всегда̀ ѻ҆па́сенъ бꙋ́ди: во бра́ни бо є҆сѝ сегѡ̀ мі́ра, съ пло́тїю и҆ бѣ́сы, а҆ не въ поко́и: въ стра́нствїи сегѡ̀ мѧте́жнагѡ вѣ́ка, а҆ не въ домꙋ̀ сѣдѧ́й: во вре́менной жи́зни, а҆ не въ вѣ́чной: во ю҆до́ли плаче́внѣй, а҆ не въ ра́дости и҆ безпеча́лїи. Па́мѧтствꙋй всегда̀ грѧдꙋ́щее вре́мѧ, и҆ находѧ́щїй ча́съ, и҆ на всѧ́къ де́нь безпеча́ленъ и҆ без̾ѻпа́сенъ не бꙋ́ди.
