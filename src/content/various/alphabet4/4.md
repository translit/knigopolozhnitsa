---
title: "Стїхослѡ́вїѧ четвє́ртаѧ, жела́тельнагѡ къ бг҃ꙋ восклица́нїѧ"
navigation:
  key: various-alphabet4-4
  title: "Стїхослѡ́вїѧ четвє́ртаѧ, жела́тельнагѡ къ бг҃ꙋ восклица́нїѧ"
  parent: various-alphabet4
  order: 4
type: "various"
---

# Стїхослѡ́вїѧ четвє́ртаѧ, жела́тельнагѡ къ бг҃ꙋ восклица́нїѧ.

<versal>Л</versal>юбо́вїю твое́ю бжⷭ҇твенною да ѹ҆ѧ́звенно бꙋ́детъ се́рдце моѐ, ѽ бж҃е мо́й! Да взыщꙋ̀ де́нь и҆ но́щь тебѐ гдⷭ҇а моего̀, да все́ю дꙋше́ю мое́ю къ тебѣ̀ присоедине́нъ бꙋ́дꙋ, да жего́ма и҆ пали́ма бꙋ́детъ дꙋша̀ моѧ̀ бжⷭ҇твеннымъ твои́мъ жела́нїемъ, да при́снѡ сїѐ и҆́мамъ дꙋшѝ мое́й во ѹ҆тѣше́нїе, да при́снѡ сїѐ и҆́мамъ себѣ̀ въ ти́хое приста́нище и҆ непрело́жный поко́й. Всѐ жела́нїе и҆ раче́нїе моѐ въ тебѣ̀ є҆ди́номъ да бꙋ́детъ, гдⷭ҇и: да ве́сь въ бж҃е́ственнꙋю любо́вь твою̀ ѹ҆глꙋбле́нъ бꙋ́дꙋ, и҆ соедине́нъ бы́вши, никогда́же ѿ тебѐ гдⷭ҇а моегѡ̀ ѿлꙋча́юсѧ.

<rubric>Па́ки къ бг҃ꙋ немо́лчнѡ восклица́й:</rubric>

<red>Д</red>а ничто́же мѧ̀ ѿто́ргнетъ, да ничто́же мѧ̀ ѿлꙋчи́тъ ѿ бж҃е́ственныѧ твоеѧ̀ любвѐ, ѽ бж҃е мо́й! Да ничто́же возбрани́тъ, да ничто́же пресѣче́тъ, ни ѻ҆́гнь, ни ме́чь, ни гла́дъ, ни горе́нїе, ни глꙋбина̀, ни высота̀, ни настоѧ̑щаѧ, ни бꙋ̑дꙋщаѧ, то́чїю є҆ди́но сїѐ да пребꙋ́детъ въ дꙋшѝ мое́й вы́нꙋ <red>(Ри́м. заⷱ҇ ч҃ѳ)</red>: ничто́же и҆́но да возжела́ю въ вѣ́цѣ се́мъ, гдⷭ҇и, но де́нь и҆ но́щь да взыщꙋ̀ тебѐ гдⷭ҇а моего̀: и҆ да ѡ҆брѣ́тъ, вѣ́чное сокро́вище и҆ бога́тство прїимꙋ̀, и҆ всѣ́хъ бла̑гъ сподо́блюсѧ.

<rubric>Па́ки къ бг҃ꙋ те́плѣ вопі́й:</rubric>

<red>В</red>сѐ ѹ҆пова́нїе моѐ, всю̀ наде́ждꙋ мою̀ въ тебѣ̀ да полага́ю: всѐ сокро́вище моѐ, всѐ бога́тство въ тебѣ̀ да и҆́мамъ: всѧ̀ сла́ва и҆ наслажде́нїе моѐ въ тебѣ̀ є҆ди́номъ да бꙋ́детъ, гдⷭ҇и. Си́мъ є҆ди́нѣмъ не прельщꙋ́сѧ, нижѐ вотщѐ текꙋ̀: но сїѐ є҆ди́но да пребꙋ́детъ со мно́ю во вѣ́ки вѣкѡ́въ: да прїимꙋ̀ благꙋ́ю ча́сть, ꙗ҆́же не ѿи́метсѧ ѿ менѐ во вѣ́ки вѣкѡ́въ: де́нь и҆ но́щь безпреста́ни да вопїю̀ къ тебѐ, ѽ бж҃е мо́й! Да съ прⷪ҇ро́комъ всегда̀ глаго́лю: ѿ но́щи ѹ҆́тренюетъ дꙋ́хъ мо́й къ тебѣ̀, бж҃е, занѐ свѣ́тъ повелѣ̑нїѧ твоѧ̀ на землѝ <red>(И҆са́їи глⷡ҇а к҃ѕ)</red>: де́нь и҆ но́щь да взыщꙋ̀ тебѐ гдⷭ҇а моего̀, ꙗ҆́кѡ да ѡ҆брѧ́щꙋ тебѐ и҆сто́чника жи́зни, и҆ ѹ҆толю̀ жа́ждꙋ дꙋшѝ моеѧ̀.

<rubric>Па́ки къ бг҃ꙋ любе́знѣ глаго́ли:</rubric>

<red>С</red>ъ прⷪ҇ро́комъ къ тебѣ̀ всегда̀ да глаго́лю, ѽ бж҃е мо́й! Не да́мъ сна̀ ѻ҆чи́ма мои́ма, ни вѣ́ждома мои́ма дрема́нїѧ, до́ндеже ѡ҆брѧ́щꙋ мѣ́сто тебѣ̀ гдⷭ҇ви моемꙋ̀, селе́нїе бг҃ꙋ і҆а́кѡвлю: не да́мъ ѡ҆почива́нїѧ, не да́мъ поко́ѧ, до́ндеже ѡ҆брѧ́щꙋ тебѐ и҆ско́маго, и҆ полꙋчꙋ̀ жела́емаго <red>(Ѱало́мъ рл҃а)</red>. Всѧ́ка бо сла́ва и҆ бога́тство мі́ра сегѡ̀ сꙋета̀ є҆́сть, всѧ́кое земно́е наслажде́нїе и҆ по́хоть плотска́ѧ пре́лесть є҆́сть: сїѐ то́чїю є҆ди́но непреле́стно є҆́сть, є҆́же тебѐ є҆ди́наго гдⷭ҇а моего̀ возлюби́ти всѣ́мъ се́рдцемъ мои́мъ и҆ все́ю дꙋше́ю мое́ю: ничто́же предпочита́ти па́че твоеѧ̀ любвѐ: сїе́ бо то́чїю є҆ди́но и҆́мать мѝ пребы́ти въ вѣ́чное ѹ҆тѣше́нїе и҆ ра́дость.

<rubric>Па́ки ѹ҆се́рднѣ ко гдⷭ҇ꙋ взыва́й:</rubric>

<red>Ч</red>то̀ ѹ҆́бѡ и҆́но се́рдце моѐ возлю́битъ въ вѣ́цѣ се́мъ; что̀ и҆́но возжела́етъ, кромѣ̀ тебѐ гдⷭ҇а моегѡ̀, ѿ всеѧ̀ ѹ҆́мныѧ тва́ри превожделѣ́ннагѡ и҆ воспѣва́емагѡ; Питїѐ вре́менно и҆ тлѣ́нно є҆́сть, бога́тство и҆ и҆мѣ́нїе и҆счеза́емо и҆ погиба́емо, сла́ва и҆ че́сть прело́жна и҆ премѣ́нна є҆́сть. Ничто́же постоѧ́нно и҆ непревра́тно, то́чїю ты̀ є҆ди́нъ са́мъ є҆сѝ вѣ́ченъ и҆ непремѣ́ненъ. Сегѡ̀ ра́ди тебѐ то́чїю є҆ди́наго наипа́че да возжела́етъ и҆ всѣ́мъ срⷣцемъ да возлю́битъ моѧ̀ дꙋша̀: всю́дꙋ бо пꙋ́стъ и҆ на́гъ ѡ҆брѧ́щꙋсѧ, а҆́ще къ тебѣ̀ все́мъ се́рдцемъ мои́мъ не прилѣплю́сѧ: всю́дꙋ болѣ́зненъ, ско́рбенъ и҆ печа́ленъ бꙋ́дꙋ. Прито́ргни ты̀ са́мъ, гдⷭ҇и, ꙗ҆́коже вѣ́си, и҆ ѹ҆ѧзвѝ се́рдце моѐ бж҃е́ственнымъ тѝ жела́нїемъ, присоединѝ дꙋ́шꙋ мою̀, и҆ всѧ̑ помышлє́нїѧ моѧ̀ къ бж҃е́ственной твое́й любвѝ, созда́телю мо́й гдⷭ҇и.

<rubric>Па́ки те́плѣ ко гдⷭ҇ꙋ рцы̀:</rubric>

<red>Г</red>дѣ̀ ѹ҆́бѡ дꙋша̀ моѧ̀ по́йдетъ; гдѣ̀ ѡ҆брати́тсѧ; гдѣ̀ ѡ҆брѧ́щетъ ти́хое приста́нище; гдѣ̀ на́йдетъ непрело́жный поко́й, а҆́ще не въ тебѣ̀ є҆ди́номъ гдⷭ҇ѣ бз҃ѣ мое́мъ; Что̀ и҆́но возлюблю̀; что̀ и҆́но возжела́ю; и҆лѝ къ чесомꙋ̀ и҆но́мꙋ прилѣплю́сѧ, а҆́ще не къ тебѣ̀ є҆ди́номꙋ гдⷭ҇ꙋ моемꙋ̀; ты́ бо є҆сѝ бг҃ъ мо́й, гдⷭ҇ь и҆ созда́тель. Ты́ є҆сѝ моѧ̀ сла́ва, держа́ва и҆ великолѣ́пїе, да не скита́етсѧ сѣ́мѡ и҆ ѻ҆ва́мѡ моѧ̀ дꙋша̀, да не любодѣ́йствꙋетъ въ ве́щехъ сꙋ́етныхъ моѐ се́рдце, да не свѧзꙋ́етсѧ и҆ плѣни́тсѧ вещмѝ мимотекꙋ́щими, да не порабоща́етсѧ и҆ плѣни́тсѧ вещмѝ сꙋ́етными и҆ превра́тными, но да тебѐ то́чїю є҆ди́нагѡ ти́хагѡ приста́нища все́ю крѣ́постїю свое́ю придержи́тсѧ, и҆ никогда́же ѿлꙋча́етсѧ!

<rubric>Па́ки прилѣ́жнѡ гдⷭ҇а молѝ:</rubric>

<red>И҆</red>спо́лни бж҃е́ственныѧ твоеѧ̀ любвѐ дꙋ́шꙋ мою̀, ѽ бж҃е мо́й! И҆зле́й на мѧ̀ прест҃ꙋ́ю твою̀ ми́лость, ѡ҆росѝ во́дꙋ прест҃а́гѡ твоегѡ̀ дх҃а: да́ждь мѝ во́дꙋ прест҃ы́ѧ твоеѧ̀ благода́ти, да́ждь мѝ во́дꙋ сїю̀ гдⷭ҇и, да ктомꙋ̀ не возжа́ждꙋ, ни прихождꙋ̀ къ тлѣ́нныѧ сеѧ̀ сла́дости кла́дезю, къ стꙋденцꙋ̀ клѧ́твенномꙋ і҆а́кѡвлю: всѧ́къ бо пїѧ́й ѿ воды̀ сеѧ̀, земны́хъ сласте́й, возжа́ждетсѧ па́ки, а҆ и҆́же пїе́тъ ѿ воды̀ твоеѧ̀ благода́ти, ю҆́же ты̀ са́мъ дае́ши, не возжа́ждетсѧ во вѣ́ки, но бꙋ́детъ въ не́мъ и҆сто́чникъ воды̀ текꙋ́щїѧ въ живо́тъ вѣ́чный <red>(І҆ѡа́нна заⷱ҇ в҃і)</red>, ꙗ҆́же є҆́сть дх҃ъ ст҃ы́й: да бж҃е́ственныѧ твоеѧ̀ блгⷣтныѧ воды̀ прича́стникъ бы́въ, соверше́ннѣ насы́щꙋсѧ, внегда̀ ꙗ҆ви́тмисѧ сла́ва твоѧ̀ <red>(Ѱало́мъ ѕ҃і)</red>.

<rubric>Па́ки къ бг҃ꙋ те́плѣ вопі́й:</rubric>

<red>В</red>озвратѝ, гдⷭ҇и, плѣне́нїе на́ше, ꙗ҆́кѡ пото́ки ю҆́гомъ <red>(Ѱало́мъ рк҃є)</red>: растопѝ ле́дъ зме́рзшїѧ дꙋшѝ моеѧ̀: повѣ́й ю҆́гомъ своегѡ̀ преще́драгѡ человѣколю́бїѧ, да и҆стекꙋ́тъ во́ды и҆ рѣ́ки твоеѧ̀ благода́ти ѿ ѻ҆каѧ́ннагѡ мѝ се́рдца. Пронзѝ и҆ ѹ҆ѧзвѝ дꙋ́шꙋ мою̀ бжⷭ҇твеннымъ твои́мъ жела́нїемъ, да про́чее въ се́рдцѣ мое́мъ ѡ҆ ве́щехъ сꙋ́етныхъ не любодѣ́йствꙋю. Насы́ти дꙋ́шꙋ мою̀ бж҃е́ственныѧ твоеѧ̀ ма́нны, да ктомꙋ̀ не возвращꙋ́сѧ ко є҆гѵ̑петскимъ мі́ра сегѡ̀ тлѣ̑ннымъ сласте́мъ, нижѐ да жела́ю многомѧте́жныхъ котлѡ́въ и҆ чеснока̀ є҆гѵ́петскагѡ, ѹ҆́мъ помрача́ющагѡ: но да сїѧ̀ ма́нна благода́ти прест҃а́гѡ твоегѡ̀ дх҃а бꙋ́детъ мѝ во всѧ́ко благоꙋгожде́нїе, и҆ вѣ́чное весе́лїе и҆ ра́дость дꙋшѝ мое́й. Гдѣ́ бо и҆́намѡ и҆́мамъ и҆ска́ти ра́дости; Ты̀ є҆сѝ моѧ̀ и҆́стиннаѧ ра́дость. Гдѣ̀ и҆́мамъ и҆́намѡ и҆ска́ти живота̀; Ты̀ є҆сѝ мо́й живо́тъ. Гдѣ̀ и҆́намѡ дале́че и҆́мамъ и҆ска́ти бога́тства; Ты̀ є҆сѝ моѐ бога́тство и҆ вѣ́чное сокро́вище.

<rubric>Па́ки немо́лчнѡ ко гдⷭ҇ꙋ восклица́й:</rubric>

<red>Д</red>а́ждь мѝ, созда́телю мо́й, позна́ти и҆́стиннѡ тебѐ є҆ди́наго и҆́стиннаго гдⷭ҇а бг҃а моего̀, и҆ є҆го́же въ мі́ръ на́съ ра́ди посла́лъ є҆сѝ сп҃си́телѧ мі́рꙋ, гдⷭ҇а на́шего і҆и҃са хрⷭ҇та̀, и҆ прича́стникомъ бы́ти благода́ти прест҃а́гѡ твоегѡ̀ дх҃а, да си́це зна́ю своѐ сво́йство къ тебѣ̀, ꙗ҆́коже зна́ти до́лженъ є҆́смь: да си́це тебѣ̀ присоединю́сѧ, ꙗ҆́коже ве́сь ѿ тебѐ є҆́смь: моѧ́ бо пло́ть, не моѧ̀, но твоѧ̀, гдⷭ҇и: моѧ̀ дꙋша̀, не моѧ̀, но твоѧ̀, сп҃си́телю мо́й: моѧ̑ всѧ̑ чꙋ̑вства, зрѣ́нїе, слы́шанїе, вкꙋше́нїе, ѡ҆бонѧ́нїе, не моѧ̑, но твоѧ̑ всѧ̑ сꙋ́ть гдⷭ҇и мо́й. Ве́сь а҆́зъ є҆́смь, ве́сь живо́тъ мо́й, не мо́й, но тво́й гдⷭ҇и, моѧ̑ всѧ̑, не моѧ̑, но твоѧ̑ всѧ̑ сꙋ́ть, благода́телю мо́й: тꙋ́не всѐ ѿ тебѐ и҆́мамъ, тꙋ́не всѐ ѿ тебѐ прїѧ́хъ.

<rubric>Па́ки ѹ҆се́рднѣ ко гдⷭ҇ꙋ взыва́й:</rubric>

<red>П</red>рибѣ́жище, стѣна̀ и҆ застꙋпле́нїе моѐ, ты̀ є҆ди́нъ са́мъ да бꙋ́деши, гдⷭ҇и: приста́нище же и҆ ѹ҆тѣше́нїе моѐ твоѧ̀ бжⷭ҇твеннаѧ любо́вь. Ты́ бо є҆ди́нъ мѝ є҆сѝ гдⷭ҇ь, ты́ же и҆ си́ла, ты́ ми є҆сѝ бг҃ъ, ты́ ми ра́дованїе, ты́ є҆си моѧ̀ сла́ва и҆ велелѣ́пїе, ты́ є҆си моѧ̀ похвала̀ и҆ ѹ҆пова́нїе. Ве́сь є҆сѝ жела́нїе, ве́сь є҆сѝ сла́дость, ѽ бж҃е мо́й! Пребыва́еши бо ве́сь во вѣ́ки вѣ́чныѧ никогда́же и҆змѣнѧ́ѧсѧ. Ты̀ є҆ди́нъ ѹ҆тѣше́нїе моѐ, и҆ вѣ́чное наслажде́нїе да бꙋ́деши гдⷭ҇и: ра́дость же и҆ весе́лїе, прест҃а́ѧ твоѧ̀ бжⷭ҇твеннаѧ любо́вь: сегѡ̀ ничто́же лꙋ́чше и҆ честнѣ́йше ни на землѝ, ни на нб҃сѝ да и҆́мамъ, сїе́ ми па́че всѣ́хъ сокро́вищъ да бꙋ́детъ честнѣ́йшее, па́че многоцѣ́нныхъ а҆дама́нтѡвъ дража́йше, па́че сегѡ̀ ничто́же вѧ́щше да вожделѣ́ю, па́че сегѡ̀ ничто́же вѧ́щше да взыщꙋ̀: но си́мъ є҆ди́нѣмъ дово́ленъ бꙋ́дꙋ въ вѣ́цѣ се́мъ, па́че же въ грѧдꙋ́щемъ.
