---
title: "Стїхослѡ́вїѧ пѧ̑таѧ, прежела́тельнагѡ къ бг҃ꙋ благодаре́нїѧ ѡ҆ благодѣѧ́нїѧхъ є҆гѡ̀"
navigation:
  key: various-alphabet4-5
  title: "Стїхослѡ́вїѧ пѧ̑таѧ, прежела́тельнагѡ къ бг҃ꙋ благодаре́нїѧ ѡ҆ благодѣѧ́нїѧхъ є҆гѡ̀"
  parent: various-alphabet4
  order: 5
type: "various"
---

# Стїхослѡ́вїѧ пѧ̑таѧ, прежела́тельнагѡ къ бг҃ꙋ благодаре́нїѧ ѡ҆ благодѣѧ́нїѧхъ є҆гѡ̀.

<rubric>Благодарѝ гдⷭ҇а, ꙗ҆́кѡ сотвори́лъ тѧ̀ є҆́сть.</rubric>

<versal>Б</versal>л҃годарю̀ тебѐ гдⷭ҇а моего̀, благода́телѧ преще́драго, ꙗ҆́кѡ сотвори́лъ мѧ̀ є҆сѝ по ѻ҆́бразꙋ своемꙋ̀ и҆ по подо́бїю, и҆ ѿ небытїѧ̀ въ бытїѐ приве́лъ мѧ̀ є҆сѝ, сла́вою и҆ че́стїю вѣнча́лъ є҆сѝ. Не сотвори́лъ мѧ̀ є҆сѝ ѕвѣ́ремъ, ни ското́мъ, ни и҆нѣ́мъ ко́имъ живо́тнымъ, но человѣ́комъ, разꙋ́мною тва́рїю: безсме́ртїемъ и҆ самовла́стїемъ дꙋ́шꙋ мою̀ почти́лъ є҆сѝ. А҆́ще бо и҆ разлꙋча́емсѧ вре́меннѡ пло́тїю, но на лꙋ́чшее преселе́нїе прехо́димъ, дꙋше́ю же безсме́ртнѣ пребыва́емъ во вѣ́ки, не на ты́сѧщꙋ лѣ́тъ, ни на двѣ̀, и҆лѝ трѝ ты́сѧщи, но во вѣ́ки вѣ́чныѧ конца̀ не и҆мꙋ́щыѧ. А҆́ще бо кто̀ благода́ренъ и҆ вино́венъ быва́етъ врачє́мъ за ма́лое то́чїю нѣ́кое недꙋ́га врачева́нїе, коли́кѡ а҆́зъ па́че, гдⷭ҇и, и҆́же мѧ̀ всего̀ цѣ́ла, дѣ́йственна, жи́ва, здра́ва ѿ небытїѧ̀ въ бытїѐ приве́лъ є҆сѝ, и҆ во вѣ́ки безконє́чныѧ ѹ҆стро́илъ мѧ̀ є҆сѝ!

<rubric>Бл҃годарѝ гдⷭ҇а, ꙗ҆́кѡ всѧ̑ тебѐ ра́ди ѿ небытїѧ̀ въ бытїѐ приве́лъ є҆́сть.</rubric>

<red>Б</red>л҃годарю̀ тебѐ гдⷭ҇а моего̀, благода́телѧ преще́драго, ꙗ҆́кѡ всѧ̑ менѐ ра́ди тꙋ́не сотвори́лъ є҆сѝ: менѐ ра́ди нб҃о, землѧ̀, со́лнце, лꙋна̀ и҆ всѐ ѕвѣ́здное небе́сное ѹ҆краше́нїе: менѐ ра́ди ѕвѣ́рїе, ско́ти, пти̑цы перна́ты, всѧ́кое живо́тно: менѐ ра́ди морѧ̀, рѣ́ки, и҆сто́чники, є҆зе́ра, ры̑бы, ки́ты превели́кїѧ: менѐ ра́ди лѣ́сы, дꙋбра̑вы, пꙋсты̑ни разли̑чныѧ, древеса̀ плодонѡ́сна: менѐ ра́ди ѕє́лїѧ, корє́нїѧ, сѣ́мена, ѻ҆вѡ́щїѧ разли̑чна: менѐ ра́ди всѧ̑ ви̑димаѧ и҆ неви̑димаѧ сотворє́на сꙋ́ть, ѽ бж҃е мо́й!

<rubric>Бл҃годарѝ гдⷭ҇а, ꙗ҆́кѡ всѧ̑ тебѣ̀ пра́веднымъ сꙋдо́мъ ѹ҆стро́и.</rubric>

<red>Б</red>л҃годарю̀ тебѐ гдⷭ҇а моего̀, благода́телѧ преще́драго, ꙗ҆́кѡ всѧ̑ ѡ҆ мнѣ̀ пра́веднѣ и҆ милосе́рднѣ ѹ҆стро́илъ є҆сѝ, и҆ непреста́ннѡ промышлѧ́еши ѡ҆ дꙋшѝ мое́й: защища́еши мѧ̀, сохранѧ́еши мѧ̀, покрыва́еши, застꙋпа́еши дꙋ́шꙋ мою̀, да́рꙋеши мѝ крѣ́пость, здра́вїе, живи́ши мѧ̀, вразꙋмлѧ́еши мѧ̀, и҆ просвѣща́еши, посо́бствꙋеши, и҆ наставлѧ́еши мѧ̀ на всѧ́каѧ дѣла̀ блага̑ѧ: всѧ̑ пра́веднѣ, милосе́рднѣ и҆ бл҃гоꙋтро́бнѣ ѡ҆ мнѣ̀ ѹ҆стро́илъ є҆сѝ.

<rubric>Бл҃годарѝ гдⷭ҇а, ꙗ҆́кѡ тебѐ ра́ди на зе́млю сни́де, и҆ взѧ́тъ пло́ть на́шꙋ на сѧ̀.</rubric>

<red>Б</red>л҃годарю̀ тебѐ гдⷭ҇а моего̀, благода́телѧ преще́драго, ꙗ҆́кѡ ты̀ бг҃ъ всеси́ленъ сы́й: менѐ ра́ди чл҃вѣ́къ бы́лъ є҆сѝ, да менѐ соедини́ши себѣ̀ во є҆ди́но: не возгнꙋша́лсѧ є҆сѝ взѧ́ти на̑ша на сѧ̀, ꙗ҆́кѡ да на́мъ всего̀ себѐ ѿда́си. Менѐ ра́ди во ꙗ҆́слехъ положе́нъ бы́лъ є҆сѝ: менѐ ра́ди пелена́ми пови́тъ бы́лъ є҆сѝ, ѡ҆дѣва́ѧй нб҃о ѻ҆́блаки: менѐ ра́ди ѻ҆смодне́венъ ѡ҆брѣ́занъ бы́лъ є҆сѝ: менѐ ра́ди бѣжа́лъ є҆сѝ во є҆гѵ́петъ: менѐ ра́ди бо і҆ѻрда́не крⷭ҇ти́лсѧ є҆сѝ: менѐ ра́ди пречи́стꙋю главꙋ̀ свою̀ прⷣте́чи приклони́лъ є҆сѝ, да менѐ вознесе́ши горѣ̀: не тре́бꙋѧ креще́нїѧ менѐ ра́ди крести́лсѧ є҆сѝ, да мнѣ̀ ѡ҆чище́нїе креще́нїемъ пода́си.

<rubric>Благодарѝ гдⷭ҇а, ꙗ҆́кѡ тебѐ ра́ди всѧ̑ ѕла̑ѧ претерпѣ̀.</rubric>

<red>Б</red>л҃годарю̀ тебѐ гдⷭ҇а моего̀, благода́телѧ преще́драго, ꙗ҆́кѡ менѐ ра́ди бїе́нъ, безче́стимь, ѡ҆плева́нъ, заꙋше́нъ, свѧ́занъ, терно́вымъ вѣнце́мъ ѹ҆вѧзе́нъ бы́лъ є҆сѝ: менѐ ра́ди рꙋ́цѣ своѝ пригвозди́лъ є҆сѝ на крⷭ҇тѣ̀, ѻ҆́цта и҆ же́лчи вкꙋси́лъ є҆сѝ, копїе́мъ во пречи́стое ребро̀ прободе́нъ бы́лъ є҆сѝ: менѐ ра́ди кро́вь свою̀ пречи́стꙋю и҆злїѧ́лъ є҆сѝ: менѐ ра́ди ѹ҆́мерлъ є҆сѝ пло́тїю, да ѡ҆живи́ши мѧ̀ дх҃омъ, и҆ жи́знь вѣ́чнꙋю мѝ пода́си: менѐ ра́ди во гро́бѣ положе́нъ бы́лъ є҆сѝ: менѐ ра́ди тридне́внѡ и҆з̾ гро́ба воскре́слъ є҆сѝ, да все́мъ на́мъ и҆з̾ гро́ба воскресе́нїе да́рꙋеши.

<rubric>Благодарѝ гдⷭ҇а, ꙗ҆́кѡ всегда̀ ка́ющагосѧ тѧ̀ прїе́млетъ.</rubric>

<red>Б</red>л҃годарю̀ тебѐ гдⷭ҇а моего̀, благода́телѧ преще́драго, ꙗ҆́кѡ, а҆́ще и҆ тма́ми те́мъ пред̾ тобо́ю согрѣша́ю, ми́лостивнѣ прїе́млеши мѧ̀ ка́ющагосѧ. Коли́ко а҆́зъ пред̾ тобо́ю согрѣша́ю; Ты́ же є҆дина́че мѧ̀ не ѿмета́еши. Коли́кѡ пред̾ тобо́ю престꙋпа́ю; Ты́ же не ѿвраща́еши мѧ̀. Коли́кѡ па́даю; Ты́ же возставлѧ́еши мѧ̀, долготерпи́ши, не а҆́бїе сме́рти мѧ̀ предае́ши, да́же до послѣ́днѧгѡ и҆здыха́нїѧ, да́же до послѣ́днїѧ кончи́ны. Когда̀ ѡ҆бращꙋ́сѧ къ тебѣ̀, когда̀ къ тебѣ̀ припадꙋ̀ ка́ѧсѧ: ты́ же ми́лостивнѣ ка́ющагосѧ мѧ̀ прїе́млеши.

<red>Б</red>л҃годарю̀ тебѐ гдⷭ҇а моего̀, благода́телѧ преще́драго, ꙗ҆́кѡ да́лъ є҆сѝ зако́нъ тво́й пред̾ ѻ҆́чи моѝ, да́лъ мѝ є҆сѝ ѹ҆вѣ́дѣти во́лю твою̀ ст҃ꙋ́ю, не ѿри́нꙋлъ мѧ̀ є҆сѝ креще́нїѧ, не ѡ҆ста́вилъ мѧ̀ є҆сѝ по и҆новѣ́рствѣ, и҆лѝ па́гꙋбной є҆́реси погрꙋже́ннꙋ бы́ти, прича́стника мѧ̀ пречⷭ҇тымъ твои́мъ та́йнамъ сотвори́лъ є҆сѝ, кро́вїю свое́ю и҆скꙋпи́лъ є҆сѝ, наслѣ́дника мѧ̀ црⷭ҇твїѧ нбⷭ҇нагѡ содѣ́лалъ є҆сѝ.

<red>Б</red>л҃годарю̀ тебѐ гдⷭ҇а моего̀, благода́телѧ преще́драго, ꙗ҆́кѡ и҆сто́ргнꙋлъ мѧ̀ є҆сѝ ѿ мо́лвъ и҆ мѧтє́жъ мі́ра сегѡ̀, и҆ приве́лъ мѧ̀ є҆сѝ во ѡ҆гра́дꙋ слове́сныхъ ѻ҆ве́цъ твои́хъ, и҆ и҆збра́лъ мѧ̀ є҆сѝ себѣ̀ въ слꙋже́нїе, слꙋжи́телѧ менѐ себѣ̀ содѣ́лалъ є҆сѝ, а҆́ще и҆ недосто́инъ є҆́смь: ѻ҆би́льнѡ благода́ть твою̀ надо мно́ю ѹ҆мно́жилъ є҆сѝ, ѻ҆би́льнѡ благода́ть твою̀ надо мно́ю просте́рлъ є҆сѝ, ѹ҆до́бенъ пꙋ́ть ко спасе́нїю мнѣ̀ показа́лъ є҆сѝ. Всѧ̑ мнѣ̀ ѿкры́лъ є҆сѝ, всѧ̑ пред̾ ѻ҆́чи моѝ предложи́лъ є҆сѝ, ничто́же ѿ менѐ ѹ҆тае́но ѡ҆ста́вилъ є҆сѝ.

<red>Б</red>л҃годарю́ тѧ гдⷭ҇а моего̀, благода́телѧ преще́драго, ꙗ҆́кѡ ни въ че́мже мѧ̀ скꙋ́дна ѡ҆ста́вилъ є҆сѝ, но во все́мъ и҆з̾ѻби́лꙋю: не терплю̀ гла́да и҆ мра́за: тлѣ́нныхъ ра́ди веще́й, не волнꙋ́юсѧ ни потоплѧ́юсѧ въ рѣка́хъ, не претерпѣва́ю бѣ́дъ на пꙋтѝ ра́ди жите́йскихъ веще́й, не смꙋща́ютъ мѧ̀ вели́кїѧ долгѝ, не налега́ютъ мѧ̀ ца̑рскїѧ ѕѣ̑льныѧ да̑ни, не и҆згонѧ́ютъ мѧ̀ на рабо́тꙋ нꙋ́жнꙋю, пла̑ванїѧ нꙋ̑жнаѧ морска̑ѧ не предлежа́тъ мѧ̀, ничто́же ѿ си́хъ претерпѣва́ю, ꙗ҆́коже про́чїи человѣ́цы те́рпѧтъ, и҆ тма́ми тє́мъ стра́ждꙋтъ, да̑ни даю́ще мнѡ́ги, скѡ́рби и҆ напа̑сти терпѧ́ще: а҆́зъ же всегѡ̀ сегѡ̀ є҆́смь твое́ю прест҃о́ю благода́тїю свобо́дь. А҆́ще бо и҆ потрꙋждꙋ́сѧ въ че́мъ, и҆ претерплю̀ что̀ ма́ло, но и҆ сѐ не ра́ди тлѣ́нныхъ, но ра́ди пребыва́ющихъ во вѣ́ки. ѻ҆́вѡ глаго́лю ѹ҆до́бенъ пꙋ́ть мѝ показа́лъ є҆сѝ ко спасе́нїю, гдⷭ҇и, ѹ҆до́бно ца́рство небе́сное ѹ҆стро́илъ є҆сѝ: тꙋ́не всѧ̑ на́мъ дарова́лъ є҆сѝ.

<red>Б</red>л҃годарю̀ тебѐ гдⷭ҇а моего̀, благода́телѧ преще́драго, ꙗ҆́кѡ ма́лагѡ ра́ди нѣ́коегѡ благоꙋгожде́нїѧ, жи́знь вѣ́чнꙋю, ца́рство нбⷭ҇ное да́ти мѝ ѡ҆бѣща́лъ є҆сѝ: са́мъ сотвори́вый, са́мъ созда́вый мѧ̀, и҆ всѧ̑ ко благоꙋгожде́нїю да́вый, жи́знь вѣ́чнꙋю тꙋ́не да́рꙋеши, не на вре́мѧ нѣ́кое ма́ло, не на вре́мѧ нѣ́кое кра́тко, не на сто̀ лѣ́тъ, и҆лѝ на ты́сѧщꙋ, и҆лѝ ты́сѧщы ты́сѧщей, но во вѣ́ки вѣ̑чныѧ, конца̀ не и҆мꙋ́щыѧ. Сла́ва неисповѣди́момꙋ твоемꙋ̀ милосе́рдїю, гдⷭ҇и! Сла́ва пречꙋ́дномꙋ ѹ҆строе́нїю твоемꙋ̀, прест҃ы́й цр҃ю̀! Сла́ва неизрече́ннѣй и҆ непостижи́мѣй твое́й благосты́ни и҆ премꙋ́дрости, чл҃вѣколю́бче гдⷭ҇и! Ꙗ҆́кѡ тебѣ̀ подоба́етъ всѧ́каѧ сла́ва, че́сть и҆ держа́ва, со ѻ҆ц҃е́мъ, и҆ съ прест҃ы́мъ, бл҃ги́мъ и҆ животворѧ́щимъ твои́мъ дх҃омъ, ны́нѣ и҆ при́снѡ, и҆ во вѣ́ки вѣкѡ́въ. <red>А҆</red>ми́нь.
