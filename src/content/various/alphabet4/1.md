---
title: "Стїхослѡ́вїѧ пє́рваѧ, любе́знагѡ къ бг҃ꙋ взыва́нїѧ"
navigation:
  key: various-alphabet4-1
  title: "Стїхослѡ́вїѧ пє́рваѧ, любе́знагѡ къ бг҃ꙋ взыва́нїѧ"
  parent: various-alphabet4
  order: 1
type: "various"
---

# Стїхослѡ́вїѧ пє́рваѧ, любе́знагѡ къ бг҃ꙋ взыва́нїѧ.

<versal>В</versal>озлюблю́ тѧ, гдⷭ҇и, крѣ́посте моѧ̀: гдⷭ҇ь ѹ҆твержде́нїе моѐ, и҆ прибѣ́жище моѐ, и҆ и҆зба́витель мо́й, бг҃ъ мо́й, помо́щникъ мо́й, и҆ ѹ҆пова́ю на него̀: защи́титель мо́й, и҆ ро́гъ спасе́нїѧ моегѡ̀, и҆ застꙋ́пникъ мо́й. Хвалѧ̀ призовꙋ̀ гдⷭ҇а, и҆ ѿ вра̑гъ мои́хъ спасꙋ́сѧ <red>(Ѱало́мъ з҃і)</red>.

<red>К</red>о́ль возлю́блєнна селє́нїѧ твоѧ̀, гдⷭ҇и си́лъ; Жела́етъ и҆ скончава́етсѧ дꙋша̀ моѧ̀ во дворы̀ гдⷭ҇ни: срⷣце моѐ и҆ пло́ть моѧ̀ возра́довасѧ ѡ҆ бз҃ѣ жи́вѣ <red>(Ѱало́мъ п҃г)</red>. Бл҃же́ни живꙋ́щїи въ домꙋ̀ твое́мъ: въ вѣ́ки вѣкѡ́въ восхва́лѧтъ тѧ̀. Лꙋ́чше де́нь є҆ди́нъ во дво́рѣхъ твои́хъ, гдⷭ҇и, па́че ты́сѧщъ: и҆зво́лихъ примета́тисѧ въ домꙋ̀ бг҃а моегѡ̀ па́че, не́же жи́ти мѝ въ селе́нїихъ грѣ́шничихъ <red>(Ѱало́мъ п҃г)</red>.

<red>К</red>о́ль возлюби́хъ зако́нъ тво́й, гдⷭ҇и; ве́сь де́нь поꙋче́нїе моѐ є҆́сть. Ко́ль сладка̀ горта́ни моемꙋ̀ словеса̀ твоѧ̀, па́че ме́да ѹ҆стѡ́мъ мои́мъ; сегѡ̀ ра́ди возненави́дѣхъ всѧ́къ пꙋ́ть непра́вды. Свѣти́льникъ нога́ма мои́ма зако́нъ тво́й, и҆ свѣ́тъ стезѧ́мъ мои́мъ. Ѡ҆правда̑нїѧ твоѧ̀ вожделѣ́нна сꙋ́ть, гдⷭ҇и, па́че зла́та и҆ ка́мене че́стна мно́га, и҆ сла́ждша па́че ме́да и҆ со́та <red>(Ѱало́мъ ри҃і)</red>.

<red>К</red>о́ль бла́гъ бг҃ъ І҆и҃левъ, пра̑вымъ се́рдцемъ <red>(Ѱало́мъ ѻ҃в)</red>; Ко́ль мно́гое мно́жество бла́гости твоеѧ̀ гдⷭ҇и, ю҆́же скры́лъ є҆сѝ боѧ́щымсѧ тебѐ; содѣ́лалъ є҆сѝ ѹ҆пова́ющымъ на тѧ̀ пред̾ сы́ны чл҃вѣ́ческими; Скры́еши и҆̀хъ въ та́йнѣ лица̀ твоегѡ̀ ѿ мѧте́жа человѣ́ческа <red>(Ѱало́мъ л҃)</red>. Ѻ҆ба́че бг҃ови повини́сѧ, дꙋшѐ моѧ̀, ꙗ҆́кѡ ѿ тогѡ̀ терпѣ́нїе моѐ: и҆́бо то́й бг҃ъ мо́й и҆ сп҃съ мо́й, застꙋ́пникъ мо́й: не подви́жꙋсѧ во вѣ́къ <red>(Ѱало́мъ ѯ҃а)</red>.

<red>Ѡ҆</red> бз҃ѣ спасе́нїе моѐ, и҆ сла́ва моѧ̀. Бг҃ъ по́мощи моеѧ̀, и҆ ѹ҆пова́нїе моѐ на бг҃а. Ѹ҆пова́йте на него̀ ве́сь со́нмъ люде́й: и҆злїѧ́йте пред̾ ни́мъ сердца̀ ва̑ша: ꙗ҆́кѡ бг҃ъ помо́щникъ на́шъ є҆́сть. Не ѹ҆пова́йте на непра́вдꙋ, и҆ на восхище́нїе не жела́йте: бога́тство а҆́ще тече́тъ, не прилага́йте се́рдца. Є҆ди́ною гл҃а бг҃ъ, дво́ѧ сїѧ̑ слы́шахъ, занѐ держа́ва бж҃їѧ, и҆ твоѧ̀, гдⷭ҇и, млⷭ҇ть: ꙗ҆́кѡ ты̀ возда́си комꙋ́ждо по дѣлѡ́мъ є҆гѡ̀ <red>(Ѱало́мъ ѯ҃а)</red>.

<red>Б</red>ж҃е, бж҃е мо́й, къ тебѣ̀ ѹ҆́тренюю: возжада̀ тебѐ дꙋша̀ моѧ̀, ко́ль мно́жицею тебѣ̀ пло́ть моѧ̀, въ землѝ пꙋ́стѣ и҆ непрохо́днѣ и҆ безво́днѣ: та́кѡ во ст҃ѣ́мъ ꙗ҆ви́хсѧ тебѣ̀, ви́дѣти си́лꙋ твою̀ и҆ сла́вꙋ твою̀. Ꙗ҆́кѡ лꙋ́чши ми́лость твоѧ̀ па́че живѡ́тъ: ѹ҆стнѣ̀ моѝ похвали́тѣ тѧ̀, та́кѡ благословлю́ тѧ въ животѣ̀ мое́мъ: ѡ҆ и҆́мени твое́мъ воздѣжꙋ̀ рꙋ́цѣ моѝ. Прильпѐ дꙋша̀ моѧ̀ по тебѣ̀, мене́ же прїѧ́тъ десни́ца твоѧ̀ <red>(Ѱало́мъ ѯ҃в)</red>.

<red>И҆́</red>мже ѻ҆́бразомъ жела́етъ є҆ле́нь на и҆сто́чники водны́ѧ, си́це жела́етъ дꙋша̀ моѧ̀ къ тебѣ̀, бж҃е. Возжада̀ дꙋша̀ моѧ̀ къ бг҃ꙋ крѣ́пкомꙋ живо́мꙋ: когда̀ прїидꙋ̀ и҆ ꙗ҆влю́сѧ лицꙋ̀ бж҃їю; мл҃тва бг҃ꙋ живота̀ моегѡ̀. Рекꙋ̀ бг҃ꙋ: застꙋ́пникъ мо́й є҆сѝ, почто́ мѧ забы́лъ є҆сѝ; и҆ вскꙋ́ю сѣ́тꙋѧ хождꙋ̀, внегда̀ ѡ҆скорблѧ́етъ вра́гъ <red>(Ѱало́мъ м҃а)</red>;

<red>Г</red>дⷭ҇ь просвѣще́нїе моѐ и҆ сп҃си́тель мо́й, когѡ̀ ѹ҆бою́сѧ; гдⷭ҇ь защи́титель живота̀ моегѡ̀, ѿ когѡ̀ ѹ҆страшꙋ́сѧ; Є҆ди́но проси́хъ ѿ гдⷭ҇а, то̀ взыщꙋ̀: є҆́же жи́ти мѝ въ домꙋ̀ гдⷭ҇ни всѧ̑ дни̑ живота̀ моегѡ̀, зрѣ́ти мѝ красотꙋ̀ гдⷭ҇ню, и҆ посѣща́ти хра́мъ ст҃ы́й є҆гѡ̀. Взыска̀ тебѐ лицѐ моѐ, лица̀ твоегѡ̀ гдⷭ҇и взыщꙋ̀ <red>(Ѱало́мъ к҃ѕ)</red>.

<red>Г</red>ото́во срⷣце моѐ, бж҃е, гото́во срⷣце моѐ: воспою̀ и҆ пою̀ во сла́вѣ мое́й. Воста́ни сла́ва моѧ̀, воста́ни ѱалти́рю и҆ гꙋ́сли, воста́нꙋ ра́нѡ. И҆сповѣ́мсѧ тебѣ̀ въ лю́дехъ гдⷭ҇и, пою̀ тебѣ̀ во ꙗ҆зы́цѣхъ. Ꙗ҆́кѡ ве́лїѧ верхꙋ̀ нб҃съ ми́лость твоѧ̀, и҆ до ѻ҆́блакъ и҆́стина твоѧ̀. Вознеси́сѧ на нб҃са̀, бж҃е, и҆ по все́й землѝ сла́ва твоѧ̀ <red>(Ѱало́мъ р҃з)</red>.

<red>Т</red>ы̀ є҆сѝ бж҃е, держа́ва моѧ̀, разжзѝ ѹ҆трѡ́бы моѧ̑ и҆ се́рдце моѐ. Ꙗ҆́кѡ ми́лость твоѧ̀ пред̾ ѻ҆чи́ма мои́ма є҆́сть <red>(Ѱало́мъ к҃є)</red>. Послѝ свѣ́тъ тво́й и҆ и҆́стинꙋ твою̀, та́ мѧ наста́виста, и҆ введо́ста мѧ̀ въ го́рꙋ ст҃ꙋ́ю твою̀, и҆ въ селє́нїѧ твоѧ̑. И҆ вни́дꙋ къ же́ртвенникꙋ бж҃їю, къ бг҃ꙋ веселѧ́щемꙋ ю҆́ность мою̀: и҆сповѣ́мсѧ тебѣ̀ въ гꙋ́слехъ бж҃е, бж҃е мо́й. Вскꙋ́ю приско́рбна є҆сѝ дꙋшѐ моѧ̀; и҆ вскꙋ́ю смꙋща́еши мѧ̀; ѹ҆пова́й на бг҃а, ꙗ҆́кѡ и҆сповѣ́мсѧ є҆мꙋ̀, спасе́нїе лица̀ моегѡ̀, и҆ бг҃ъ мо́й <red>(Ѱало́мъ м҃в)</red>.
