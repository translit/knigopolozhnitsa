---
title: "Стїхослѡ́вїѧ втора̑ѧ, любе́знагѡ къ бг҃ꙋ бесѣ́дованїѧ"
navigation:
  key: various-alphabet4-2
  title: "Стїхослѡ́вїѧ втора̑ѧ, любе́знагѡ къ бг҃ꙋ бесѣ́дованїѧ"
  parent: various-alphabet4
  order: 2
type: "various"
---

# Стїхослѡ́вїѧ втора̑ѧ, любе́знагѡ къ бг҃ꙋ бесѣ́дованїѧ.

<rubric>Ѹ҆се́рднѣ ко хрⷭ҇тꙋ̀ возопі́й глаго́лѧ:</rubric>

<versal data-diacritics="true">Ѹ҆</versal>ѧ́звенно и҆ ѹ҆ра́ненно срⷣце моѐ твое́ю бжⷭ҇твенною любо́вїю всегда̀ да бꙋ́детъ гдⷭ҇и: да съ прⷪ҇ро́комъ при́снѡ сїѧ̑ рачи́тєльнаѧ словеса̀ глаго́лю: ѹ҆ѧ́звенъ є҆́смь добро́тою твое́ю, женишѐ мо́й сладча́йшїй, въ слѣ́дъ тебѐ текꙋ̀, въ воню̀ мѵ́ра твоегѡ̀, є҆гѡ́же вожделѣ̀ дꙋша̀ моѧ̀ <red>(Пѣ́снь пѣ́сней глⷡ҇а а҃)</red>. Гдѣ̀ пасе́ши; и҆ гдѣ̀ почива́еши въ полꙋ́дни; гдѣ̀ возсїѧва́еши свѣ́тъ; гдѣ̀ просвѣща́еши тмꙋ̀; гдѣ̀ ѹ҆тѣша́еши люби̑мыѧ; гдѣ̀ рачи́тєли твоѧ̑ ѹ҆покоѧ́еши, и҆ и҆сполнѧ́еши и҆́хъ бж҃е́ственное жела́нїе;

<rubric>Па́ки къ бг҃ꙋ любе́знѣ глаго́ли:</rubric>

<red>Ѽ</red> превожделѣ́ннѣйшїй гдⷭ҇и господе́й! Ѽ пресладча́йшїй въ сла́достехъ преми́рныхъ! Ѽ прелюбезнѣ́йшїй въ любе́зныхъ, всѧ́къ ѹ҆́мъ, всѧ́кꙋ мы́сль превосходѧ́щїй! Ѽ любы̀, кто́жъ тѧ̀ досто́йнѣ возлю́битъ; кто̀ досто́йнѣ къ тебѣ̀ всѣ́мъ се́рдцемъ прилѣпи́тсѧ; кто́ тѧ досто́йнѣ до срⷣца своегѡ̀ прїи́метъ; Ѽ бжⷭ҇твеннагѡ твоегѡ̀ жела́нїѧ! Ѽ бжⷭ҇твенныѧ сла́вы присносꙋ́щнагѡ твоегѡ̀ ѡ҆сѣѧ́нїѧ!

<rubric>Па́ки къ бг҃ꙋ те́плѣ вопі́й:</rubric>

<red>Ч</red>то́ ми є҆́сть на нб҃сѝ; и҆ что̀ вѧ́щше ѿ тебѐ восхотѣ́хъ на землѝ <red>(Ѱало́мъ ѻ҃в)</red>, ѽ бж҃е мо́й! То́чїю є҆́же жи́ти мѝ въ бжⷭ҇твенномъ твое́мъ жела́нїи; Сїѐ то́чїю є҆ди́но да бꙋ́детъ мѝ сокро́вище и҆ вѣ́чное бога́тство: сїѐ то́чїю є҆ди́но да бꙋ́детъ мѝ пи́ща и҆ питїѐ, и҆ присносꙋ́щное наслажде́нїе: сїѐ то́чїю є҆ди́но да бꙋ́детъ мѝ сла́ва и҆ похвала̀, велелѣ́пїе же, и҆ ѡ҆дѣѧ́нїе свѣ́тло: да совле́кшисѧ пло́ти, не на́гъ въ де́нь стра́шнагѡ твоегѡ̀ сꙋда̀ ѡ҆брѧ́щꙋсѧ: но съ тобо́ю, гдⷭ҇емъ мои́мъ бг҃омъ во вѣ́ки вѣ́чныѧ пребꙋ́дꙋ, никогда́же ѿлꙋча́ѧсѧ.

<rubric>Па́ки ѹ҆се́рднѣ къ бг҃ꙋ взыва́й:</rubric>

<red>В</red>сѐ жела́нїе моѐ, и҆ воздыха́нїе моѐ въ тебѣ̀ да бꙋ́детъ, гдⷭ҇и: всѐ жела́нїе моѐ, и҆ раче́нїе моѐ въ тебѣ̀ є҆ди́номъ да бꙋ́детъ, спаси́телю мо́й: всѐ и҆зволе́нїе моѐ, и҆ помышле́нїе моѐ въ тебѣ̀ да ѹ҆глꙋби́тсѧ, и҆ всѧ̑ кѡ́сти моѧ̑ да рекꙋ́тъ: гдⷭ҇и, гдⷭ҇и, кто̀ подо́бенъ тебѣ̀; кто̀ соравни́тсѧ си́лѣ, бл҃года́ти и҆ премꙋ́дрости твое́й; всѧ̑ бо премꙋ́дрѣ, и҆ пра́веднѣ, и҆ бл҃гоꙋтро́бнѣ ѡ҆ на́съ ѹ҆стро́илъ є҆сѝ.

<rubric>Па́ки прилѣ́жнѡ гдⷭ҇а молѝ:</rubric>

<red>Р</red>азжзѝ ѹ҆трѡ́бы моѧ̑ и҆ се́рдце моѐ, ꙗ҆́кѡ млⷭ҇ть твоѧ̀ пред̾ ѻ҆чи́ма мои́ма є҆́сть <red>(Ѱало́мъ к҃є)</red>. Разжзѝ ѹ҆трѡ́бы моѧ̑ и҆ се́рдце моѐ, бж҃е живота̀ моегѡ̀: разжзѝ и҆ ѹ҆мѧгчѝ дꙋ́шꙋ мою̀, ꙗ҆́кѡ да всѧ̑ и҆ста́етъ, и҆ и҆злїе́тсѧ пред̾ тобо́ю гдⷭ҇и, да ве́сь бꙋ́дꙋ въ тебѣ̀, ты́ же во мнѣ̀, бл҃года́телю мо́й. Да си́це съ тобо́ю бг҃омъ мои́мъ соедине́нъ бы́въ, никогда́же ѿ тебѐ и҆ бж҃е́ственныѧ твоеѧ̀ любвѐ ѹ҆странѧ́юсѧ.

<red>Г</red>дѣ́ бо мое́й дꙋшѝ и҆́мать бы́ти непремѣ́нное ѡ҆почива́нїе; гдѣ̀ ѹ҆мꙋ̀ приста́нище; гдѣ̀ се́рдцꙋ непрело́жнаѧ тишина̀ и҆ поко́й, а҆́ще не въ тебѣ̀, гдⷭ҇и, а҆́ще не ты̀ са́мъ дꙋ́шꙋ мою̀ ѹ҆поко́иши, и҆ присносꙋ́щное ѹ҆тѣше́нїе да́рꙋеши; Всѧ́ка бо мі́ра сегѡ̀ ра́дость, пла́чь є҆́сть: всѧ́ко ѹ҆тѣше́нїе є҆гѡ̀, ско́рбь и҆ печа́ль: всѧ́ко наслажде́нїе земно́е, го́ресть и҆ тѧ́жесть дꙋшѝ: всѧ́ка любо́вь плотска́ѧ, ло́жь є҆́сть и҆ лицемѣ́рїе: нѣ́сть сво́йственна и҆ и҆звѣ́стна дꙋшѝ мое́й ниеди́на мі́ра сегѡ̀ сла́дость: но ты̀ є҆ди́нъ да бꙋ́деши мѝ ра́дость и҆ весе́лїе, и҆ вѣ́чное присносꙋ́щное наслажде́нїе.

<rubric>Па́ки къ бг҃ꙋ мольбꙋ̀ сотворѝ:</rubric>

<red>Д</red>а не любодѣ́йствꙋю въ се́рдцѣ мое́мъ ѿ тебѐ гдⷭ҇а моегѡ̀ съ тва́рїю, но да всѣ́мъ се́рдцемъ мои́мъ прилѣплѧ́юсѧ тебѣ̀, всю̀ тва́рь сотво́ршемꙋ. Да ничто́же предпочита́ю па́че тебѐ: да ничто́же возлюблю̀ кромѣ̀ тебѐ гдⷭ҇а моегѡ̀, и҆сто́чника жи́зни: да не возлюблю̀ сла́вы мі́ра сегѡ̀, и҆ бога́тства и҆счезнове́ннагѡ, ни красоты̀ тлѣ́нныѧ, ни наслажде́нїѧ плотска́гѡ вре́меннагѡ: но ты̀ є҆ди́нъ да бꙋ́деши моѧ̀ сла́ва и҆ похвала̀, бога́тство и҆ сокро́вище, пи́ща и҆ питїѐ, и҆ присносꙋ́щное ѹ҆тѣше́нїе.

<rubric>Па́ки те́плѣ ко гдⷭ҇ꙋ рцы̀:</rubric>

<red>К</red>а́кѡ тебѐ не и҆́мамъ люби́ти гдⷭ҇а моего̀, и҆́же мѧ̀ всего̀ созда́лъ є҆сѝ, ѽ бж҃е мо́й; ка́кѡ не и҆́мамъ къ тебѣ̀ прилѣплѧ́тисѧ, и҆́же мѧ̀ всего̀ сотвори́лъ є҆сѝ; ка́кѡ не и҆́мамъ къ тебѣ̀ присоедини́тисѧ, и҆́же мѧ̀ всего̀ содержи́ши, живи́ши, пита́еши, насыща́еши, пече́шисѧ и҆ промышлѧ́еши, всѧ̑ бл҃га̑ѧ и҆ спасє́ннаѧ ѡ҆ мнѣ̀ дѣ́еши, и҆ ма́нїемъ свои́мъ, ꙗ҆́коже вѣ́си, ѹ҆строѧ́еши мнѣ̀ всѧ̑ къ поле́зномꙋ; ка́кѡ не распаде́тмисѧ ѻ҆каѧ́нное се́рдце; ка́кѡ не разжже́тмисѧ мра́чнаѧ дꙋша̀; ка́кѡ всѧ̀ внꙋ́трєннѧѧ моѧ̀ не распалѧ́тсѧ къ бжⷭ҇твенномꙋ твоемꙋ̀ жела́нїю и҆ любвѝ;

<rubric>Па́ки къ бг҃ꙋ немо́лчнѡ восклица́й:</rubric>

<red>К</red>а́кѡ же ѹ҆́бѡ трава̀ сы́й присоедине́нъ бꙋ́дꙋ бжⷭ҇твенномꙋ тѝ ѻ҆гню̀, ѽ бж҃е мо́й; Ка́кѡ тлѣ́нїе вре́менное соединю́сѧ тебѣ̀ всегда̀ присносꙋ́щномꙋ; Ка́кѡ, мра́ченъ сы́й, прилѣплю́сѧ невече́рнемꙋ свѣ́тꙋ; Ка́кѡ сме́ртенъ, присоедине́нъ бꙋ́дꙋ безсме́ртномꙋ; Присоедини́ мѧ ты̀ са́мъ, гдⷭ҇и, ꙗ҆́коже вѣ́си, бл҃года́телю мо́й: просвѣтѝ, наꙋчи́ мѧ во́ли твоеѧ̀ ст҃ы́ѧ: распалѝ, разжзѝ дꙋ́шꙋ мою̀ бж҃е́ственною твое́ю любо́вїю, да ничто́же и҆́но возлюблю̀, то́кмѡ тебѐ є҆ди́наго и҆сто́чника жи́зни и҆ безсме́ртїѧ.

<rubric>Па́ки къ бг҃ꙋ прилѣ́жнѡ мольбꙋ̀ сотворѝ:</rubric>

<red>В</red>озсїѧ́й мѝ свѣ́тъ твоегѡ̀ ра́зꙋма, ѽ бж҃е мо́й! Просвѣтѝ мра́чнꙋю мѝ дꙋ́шꙋ, распалѝ и҆ разжзѝ се́рдце моѐ, и҆ ѹ҆трѡ́бы моѧ̑, ꙗ҆́кѡ ѻ҆́гнь, къ бж҃е́ственной твое́й любвѝ, ѽ созда́телю мо́й! Да вы́нꙋ сла́влю, велича́ю и҆ воспѣва́ю твоѐ прест҃о́е и҆́мѧ, и҆ неизрече́нное человѣколю́бїе: ꙗ҆́кѡ ты̀ на́съ при́снѡ ми́лꙋеши, ѹ҆щедрѧ́еши, и҆ защища́еши ѹ҆пова́ющихъ и҆ надѣ́ющихсѧ на тѧ̀. Ꙗ҆́кѡ тебѣ̀ подоба́етъ всѧ́каѧ сла́ва, че́сть и҆ поклоне́нїе со безнача́льнымъ тѝ ѻ҆ц҃е́мъ, и҆ прест҃ы́мъ, и҆ благи́мъ, и҆ животворѧ́щимъ твои́мъ дх҃омъ, ны́нѣ и҆ при́снѡ, и҆ во вѣ́ки вѣкѡ́въ, а҆ми́нь.
