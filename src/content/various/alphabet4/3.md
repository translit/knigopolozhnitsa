---
title: "Стїхослѡ́вїѧ трє́тїѧ, рачи́тельнагѡ къ бг҃ꙋ вопїе́нїѧ"
navigation:
  key: various-alphabet4-3
  title: "Стїхослѡ́вїѧ трє́тїѧ, рачи́тельнагѡ къ бг҃ꙋ вопїе́нїѧ"
  parent: various-alphabet4
  order: 3
type: "various"
---

# Стїхослѡ́вїѧ трє́тїѧ, рачи́тельнагѡ къ бг҃ꙋ вопїе́нїѧ.

<rubric>Ѹ҆се́рднѣ ко хрⷭ҇тꙋ̀ вопі́й, глаго́лѧ:</rubric>

<versal>П</versal>очто̀ тебѐ гдⷭ҇а моего̀ всѣ́мъ се́рдцемъ мои́мъ не люблю̀; Почто̀ всѐ жела́нїе моѐ, и҆ хотѣ́нїе моѐ тебѣ̀ не ѿда́мъ; Почто̀ все́ю дꙋше́ю мое́ю и҆ всѣ́мъ помышле́нїемъ мои́мъ во твою̀ прест҃ꙋ́ю любо́вь не ѹ҆глꙋбле́нъ є҆́смь; Ты́ бо мѧ̀ всего̀ сотвори́лъ є҆сѝ, и҆ всѧ̑ тꙋ́не мѝ дарова́лъ є҆сѝ: ве́сь є҆́смь ѿ тебѐ, ве́сь є҆́смь тво́й, ве́сь да бꙋ́дꙋ въ тебѣ̀. Почто̀ ѡ҆тѧза́юсѧ, и҆ съ ѕѣ́льнымъ ѹ҆се́рдїемъ къ тебѣ̀ не припадꙋ̀; ты́ бо ѿ небытїѧ̀ въ бытїѐ приве́лъ мѧ̀ є҆сѝ, и҆ непреста́ннѡ пече́шисѧ ѡ҆ дꙋшѝ мое́й, ѽ бж҃е мо́й. Ты́ мѧ пита́еши, живи́ши мѧ̀, защища́еши, сохранѧ́еши, покрыва́еши дꙋ́шꙋ мою̀, да́рꙋеши мѝ крѣ́пость, здра́вїе, ѡ҆кормлѧ́еши, вразꙋмлѧ́еши, просвѣща́еши, посо́бствꙋеши, рꙋково́дствꙋеши, и҆ наставлѧ́еши мѧ̀ на всѧ̑каѧ дѣла̀ блага̑ѧ, всѧ̑ блага̑ѧ и҆ спасє́ннаѧ ѡ҆ мнѣ̀ дѣ́еши, ѽ бж҃е мо́й!

<rubric>Па́ки къ бг҃ꙋ те́плѣ вопі́й:</rubric>

<red>К</red>а́кѡ ѹ҆́бѡ тебѐ а҆́зъ люби́ти не и҆́мамъ, гдⷭ҇и мо́й; ка́кѡ къ тебѣ̀ не и҆́мамъ прилѣплѧ́тисѧ; ты́ бо мѝ є҆сѝ бг҃ъ є҆ди́нъ, и҆сто́чникъ жи́зни, и҆ пода́тель всѣ́хъ бла̑гъ, творе́цъ мо́й и҆ гдⷭ҇ь. Всѝ ѹ҆далѧ́ющїисѧ ѿ тебѐ поги́бнꙋтъ, всѝ невзыска́ющїи тебѐ не спасꙋ́тсѧ: потреби́лъ бо є҆сѝ всѧ́каго любодѣ́ющаго ѿ тебѐ: всѝ бога́тїи въ плотски́хъ сласте́хъ, и҆́стиннѡ невзыска́ющїи тебѐ, ѡ҆бнища́ша и҆ взалка́ша: взыска́ющїи же тебѐ, не лиша́тсѧ всѧ́кагѡ бла́га. Тѣ́мже де́нь и҆ но́щь къ тебѣ̀ да ѹ҆́треннюю, де́нь и҆ но́щь да тебѐ жа́ждꙋ, ѽ бж҃е мо́й! И҆ всѣ́мъ се́рдцемъ люблю́ тѧ: є҆ди́но проси́хъ ѿ тебѐ гдⷭ҇а моегѡ̀, то̀ да взыщꙋ̀, є҆́же жи́ти мѝ въ домꙋ̀ твое́мъ всѧ̑ дни̑ живота̀ моегѡ̀, є҆́же зрѣ́ти мѝ красоты̑ твоѧ̑, и҆ посѣща́ти цр҃ковь ст҃ꙋ́ю твою̀. Тебѣ̀ речѐ срⷣце моѐ: гдⷭ҇а взыщꙋ̀: взыска̀ тебѐ лицѐ моѐ, лица̀ твоегѡ̀ гдⷭ҇и взыщꙋ̀.

<rubric>Па́ки ко хрⷭ҇тꙋ̀ ѹ҆се́рднѣ взыва́й:</rubric>

<red>К</red>а́кѡ тебѐ не и҆́мамъ люби́ти гдⷭ҇а моего̀; Ты́ бо мо́й є҆сѝ живо́тъ, ты̀ є҆сѝ моѐ спасе́нїе, ты̀ є҆сѝ моѧ̀ сла́ва и҆ похвала̀, ты̀ є҆сѝ моѐ бога́тство и҆ вѣ́чное сокро́вище, ты̀ є҆сѝ моѧ̀ наде́жда и҆ ѹ҆пова́нїе, ты̀ є҆сѝ моѐ ра́дованїе и҆ вѣ́чный поко́й. Лꙋ́чше ли мѝ люби́ти ве́щь сꙋ́етнꙋю, ве́щь неизвѣ́стнꙋ, ве́щь превра́тнꙋ, ве́щь поги́бельнꙋ, ло́жнꙋ, не́же тебѐ и҆́стиннаго живота̀ моего̀; Сегѡ̀ ра́ди всю̀ наде́ждꙋ мою̀, всѐ ѹ҆пова́нїе моѐ, всѐ жела́нїе моѐ въ тебѣ̀ є҆ди́номъ да полага́ю, гдⷭ҇и: всѐ се́рдце моѐ, всю̀ дꙋ́шꙋ мою̀, всѧ̑ помышлє́нїѧ моѧ̑ въ тебѣ̀ є҆ди́номъ да ѹ҆глꙋблє́нна и҆́мамъ: всѧ̑ внꙋ́трєннѧѧ моѧ̑ чле́нове и҆ мо́зги тебѣ̀ є҆ди́номꙋ да и҆злїю̀, да ве́сь бꙋ́дꙋ въ тебѣ̀, ты́ же во мнѣ̀: да ѹ҆вѣ́мъ и҆ позна́ю тебѐ вои́стиннꙋ є҆ди́наго и҆́стиннаго бг҃а и҆ гдⷭ҇а, и҆ є҆го́же посла́лъ є҆сѝ і҆и҃са хрⷭ҇та̀, и҆ во свѣ́тѣ твое́мъ ѹ҆зрю̀ свѣ́тъ благода́ти твоегѡ̀ прест҃а́гѡ дх҃а.

<rubric>Па́ки ко гдⷭ҇ꙋ немо́лчнѡ восклица́й:</rubric>

<red>К</red>а́мѡ пойдꙋ̀ ѿ тебѐ гдⷭ҇а моегѡ̀; и҆ ѿ лица̀ твоегѡ̀ ка́мѡ бѣжꙋ̀; А҆́ще взы́дꙋ на нб҃о, ты̀ та́мѡ є҆сѝ: а҆́ще сни́дꙋ во а҆́дъ, та́мѡ є҆сѝ: а҆́ще возмꙋ̀ крилѣ̀ моѝ ра́нѡ, и҆ вселю́сѧ въ послѣ́днихъ мо́рѧ, и҆ та́мѡ бо рꙋка̀ твоѧ̀ наста́витъ мѧ̀, и҆ ѹ҆держи́тъ мѧ̀ десни́ца твоѧ̀ <red>(Ѱало́мъ рл҃и)</red>. Ка́мѡ пойдꙋ̀, и҆ гдѣ̀ ѡ҆брѧ́щꙋ и҆́намѡ вѣ́чный живо́тъ, а҆́ще не въ тебѣ̀ созда́тели мое́мъ; Ка́мѡ ѡ҆брѧ́щꙋ и҆́намѡ ѹ҆тѣше́нїе и҆ ра́дость, приста́нище и҆ поко́й дꙋшѝ мое́й, а҆́ще не въ тебѣ̀, гдⷭ҇и бж҃е мо́й; ка́мѡ ѿ тебѐ пойдꙋ̀; ты́ бо глаго́лы живота̀ вѣ́чнагѡ и҆́маши въ себѣ̀. Ты̀ є҆сѝ и҆сто́чникъ живота̀, и҆ пода́тель всѣ́хъ бла̑гъ. Возжада̀ тебѐ дꙋша̀ моѧ̀, возжада̀ тебѐ се́рдце моѐ, бж҃е живота̀ моегѡ̀. Да ѹ҆слади́тмисѧ твоѐ прест҃о́е и҆́мѧ, пресла́дкагѡ гдⷭ҇а моегѡ̀ і҆и҃са, да ѹ҆ра́нена бꙋ́детъ и҆́мъ дꙋша̀ моѧ̀, да ѹ҆ѧ́звено бꙋ́детъ моѐ се́рдце, да ничто́же и҆́мамъ любе́знѣйше во все́мъ житїѝ мое́мъ, па́че твоегѡ̀ прест҃а́гѡ и҆́мене: да бꙋ́дꙋтъ сладча́йша словеса̀ твоѧ̀ горта́ни моемꙋ̀, и҆ ѹ҆стѡ́мъ мои́мъ па́че ме́да, и҆ ѡ҆правда́нїѧ твоѧ̀ да вожделѣ́нна мѝ бꙋ́дꙋтъ гдⷭ҇и, па́че зла́та и҆ ка́мене че́стна мно́га, и҆ сла̑ждша па́че ме́да и҆ со́та!

<rubric>Па́ки къ бг҃ꙋ те́плѣ вопі́й:</rubric>

<red>Ч</red>то̀ ѹ҆́бѡ дꙋша̀ моѧ̀ возлю́битъ въ вѣ́цѣ се́мъ; что̀ возжела́етъ; ѡ҆ чесо́мъ восхо́щетъ ѹ҆тѣ́шитисѧ, а҆́ще не ѡ҆ тебѣ̀ є҆ди́номъ гдⷭ҇ѣ бз҃ѣ мое́мъ; А҆́ще бо возлю́битъ пи́щꙋ и҆ питїѐ, прельща́етсѧ: вре́мєнна бо и҆ тлѣ̑нна сꙋ́ть: а҆́ще возлю́битъ сла́вꙋ, красотꙋ̀ и҆ почита́нїе мі́ра сегѡ̀, всꙋ́е мѧте́тсѧ: прехо́дитъ бо и҆ погиба́етъ вско́рѣ. А҆́ще возлю́битъ зла́то и҆ сребро̀, не вѣ́сть комꙋ̀ собира́етъ: всѧ́ бо здѣ̀ на землѝ ѡ҆ста́нꙋтъ, въ пра́хъ и҆ пе́пелъ премѣнѧ́тсѧ. Нѣ́сть нигдѣ́же въ си́хъ и҆звѣ́стнагѡ ѹ҆тѣше́нїѧ и҆ поко́ѧ: дꙋша́ бо ѿ сво́йственнагѡ сво́йства ѿто́ргшаѧсѧ, нигдѣ̀ и҆́мать ми́ра и҆ поко́ѧ, а҆́ще не къ тебѣ̀ гдⷭ҇ꙋ своемꙋ̀ па́ки ѡ҆брати́тсѧ, ѿню́дꙋже бытїѐ своѐ и҆́мать: а҆́ще не тебѐ всѣ́мъ се́рдцемъ свои́мъ возлю́битъ, а҆́ще бл҃года́ти прест҃а́гѡ твоегѡ̀ дх҃а не бꙋ́детъ прича́стна, ничи́мже возмо́жетъ и҆звѣ́стнѡ ѹ҆тѣ́шитисѧ и҆ ѹ҆весели́тисѧ.

<rubric>Па́ки те́плѣ ко гдⷭ҇ꙋ рцы̀:</rubric>

<red>В</red>сꙋ́е мѧте́тсѧ всѧ́къ человѣ́къ живы́й <red>(Ѱало́мъ л҃и)</red>, не любѧ́й тебѐ гдⷭ҇а своегѡ̀: всꙋ́е трꙋжда́етсѧ всѧ́къ земноро́дный, не прилѣплѧ́ѧсѧ къ тебѣ̀ всѣ́мъ се́рдцемъ свои́мъ, и҆ не взыскꙋ́ѧй тебѐ де́нь и҆ но́щь. Почто̀ и҆ живе́тъ человѣ́къ; почто̀ и҆ роди́лсѧ є҆́сть въ мі́ръ, а҆́ще вотщѐ и҆знꙋрѧ́етъ днѝ своѧ̀; вотще́ бо и҆ тече́нїе є҆гѡ̀ є҆́сть. Всꙋ́е нарица́етъ и҆́мѧ твоѐ ст҃о́е, не любѧ́й тебѐ гдⷭ҇а своегѡ̀, и҆сто́чника жи́зни и҆ пода́телѧ всѣ́хъ бла̑гъ! Ѹ҆ѧзвѝ дꙋ́шꙋ мою̀ бж҃е́ственною твое́ю любо́вїю, ѽ созда́телю мо́й! Ѹ҆ра́ни се́рдце моѐ, содѣ́телю всеѧ̀ тва́ри: а҆́ще бо къ тебѣ̀ не прилѣплю́сѧ гдⷭ҇ꙋ моемꙋ̀, что̀ ѹ҆́бѡ твори́ти бꙋ́дꙋ; а҆́ще къ тебѣ̀ не присоедине́нъ бꙋ́дꙋ, что̀ содѣ́ю не вѣ́дѧ; а҆́ще ѿ пꙋтѝ твоегѡ̀ пра́вагѡ ѿвращꙋ́сѧ, въ послѣ́днѧѧ ѕла̑ѧ впадꙋ̀: къ тебѣ́ бо присоедине́нїе, живо́тъ є҆́сть: ѿ тебѐ ѿчꙋжде́нїе, вѣ́чнаѧ сме́рть и҆ поги́бель и҆ безконе́чнаѧ мꙋ́ка. Присоедини́ мѧ ты̀ са́мъ, гдⷭ҇и, и҆́миже вѣ́си сꙋдьба́ми, ꙗ҆́кѡ человѣколю́бецъ и҆ преще́дрый гдⷭ҇ь.

<rubric>Па́ки къ бг҃ꙋ те́плѣ вопі́й:</rubric>

<red>П</red>очто̀ предпочита́ю сꙋетꙋ̀ и҆ сла́сть тлѣ́ннꙋю; предпочита́ю сла́вꙋ вре́меннꙋю, красотꙋ̀ смра́днꙋю, бога́тство и҆счезнове́нное; предпочита́ю всѧ́кꙋю ѕлꙋ́ю ве́щь, па́че тебѐ гдⷭ҇а моегѡ̀, бл҃года́телѧ преще́драгѡ; Ко́е моѐ безꙋ́мїе; ка́ѧ моѧ̀ слѣпота̀; ѹ҆вы̀ мнѣ̀ грѣ́шномꙋ! Ѹ҆вы̀ мнѣ̀ ѻ҆каѧ́нномꙋ! Ѹ҆вы̀ мнѣ̀ помраче́нномꙋ! Но ѻ҆ба́че да́рꙋй мѝ сїѐ, ѽ бж҃е мо́й! Ꙗ҆́кѡ да ничто́же возлюблю̀ въ вѣ́цѣ се́мъ, кромѣ̀ тебѐ гдⷭ҇а моего̀. Да не возлюблю̀ сла́вы, бога́тства, сла́сти, красоты̀ и҆ тлѣ́нїѧ: но да тебѐ то́чїю є҆ди́наго созда́телѧ моего̀ всѣ́мъ се́рдцемъ мои́мъ, и҆ все́ю дꙋше́ю мое́ю возлюблю̀, и҆ ничто́же предпочита́ю па́че твоеѧ̀ любвѐ.

<rubric>Па́ки любе́знѣ къ бг҃ꙋ глаго́ли:</rubric>

<red>Ч</red>то̀ ѹ҆́бѡ и҆́но люби́ти и҆́мамъ, а҆́ще не тебѐ гдⷭ҇а моего̀, и҆ созда́телѧ, и҆́же мѧ̀ всего̀ сотвори́лъ є҆сѝ, и҆ всего́ мѧ ма́нїемъ свои́мъ содержи́ши, пита́еши, живи́ши, и҆ всѧ̑ къ поле́зномꙋ ѹ҆строѧ́еши, ꙗ҆́коже са́мъ вѣ́си, гдⷭ҇и; И҆лѝ лꙋ́чше мѝ люби́ти ве́щь сꙋ́етнꙋю, ве́щь превра́тнꙋю, не́жели тебѐ гдⷭ҇а моего̀ и҆ созда́телѧ; и҆лѝ лꙋ́чше мѝ люби́ти тва́рь, не́же тебѐ творца̀ тва́ри; созда́нїе, не́же тебѐ созда́телѧ; А҆́ще бо тебѐ гдⷭ҇а моегѡ̀ всѣ́мъ се́рдцемъ не возлюблю̀. Что̀ ѹ҆́бѡ и҆́ное люби́ти и҆́мамъ; ко и҆но́мꙋ ли чесомꙋ̀ прилѣплю́сѧ; и҆лѝ и҆но́ю ко́ею ве́щїю порабоще́нъ бꙋ́дꙋ;

<rubric>Па́ки къ бг҃ꙋ ѹ҆се́рднѣ взыва́й:</rubric>

<red>Н</red>е лꙋ́чше ли ка́пли при и҆сто́чницѣ, розгѣ̀ при ко́рени, ѹ҆́дꙋ при главѣ̀; є҆́й, всѧ́кѡ лꙋ́чше. Си́це и҆ при тебѣ̀ гдⷭ҇ѣ бз҃ѣ мое́мъ не лꙋ́чше ли є҆́сть; ты́ бо мѝ є҆сѝ гдⷭ҇ь є҆ди́нъ, прибѣ́жище моѐ и҆ ѹ҆тѣше́нїе, ты́ ми є҆сѝ є҆ди́на наде́жда и҆ ѹ҆пова́нїе: и҆́нагѡ приста́нища и҆ ѹ҆тѣше́нїѧ не и҆́мамъ, и҆ны́ѧ наде́жды и҆ ѹ҆пова́нїѧ, ра́звѣ тебѐ бг҃а моегѡ̀ не зна́ю. Ты́ є҆си мо́й застꙋ́пникъ, и҆ покрови́тель: ты́ є҆си моѧ̀ сла́ва и҆ держа́ва и҆ присносꙋ́щное ра́дованїе.

<rubric>Па́ки прилѣ́жнѡ гдⷭ҇а молѝ:</rubric>

<red>Н</red>о ѹ҆́бѡ молю̀ твоѐ бл҃гоꙋтро́бїе, ѽ созда́телю мо́й гдⷭ҇и! Прїими́ мѧ въ любо́вь твою̀ ст҃ꙋ́ю, просвѣтѝ мою̀ дꙋ́шꙋ, ѹ҆ѧснѝ мо́й ра́зꙋмъ, ѽ бл҃года́телю мо́й! Да ѹ҆ра́нитмисѧ твое́ю бж҃е́ственною любо́вїю дꙋша̀, да ѹ҆ѧ́звенно бꙋ́детъ моѐ се́рдце, да свѧ́жетсѧ є҆́ю крѣ́пцѣ, и҆ плѣне́на бꙋ́детъ всѧ̀ въ твоѐ бжⷭ҇твенное жела́нїе и҆ любо́вь: да пронзе́тъ и҆ прони́четъ всю̀ дꙋ́шꙋ мою̀, всѣ́хъ часте́й да ни є҆ди́на ча́сть, ни є҆ди́на клѣ́ть дꙋшѝ мое́й ѡ҆ста́нетъ кромѣ̀ є҆ѧ̀: да ѿве́рзеши всѧ̀ закле́пы дꙋшѝ моеѧ̀, да просвѣти́ши всѧ̀ моѧ̀ чꙋ̑вства, да ѹ҆тверди́ши и҆ ѹ҆поко́иши сїѧ̑ въ дꙋшѝ мое́й: да ве́сь бꙋ́дꙋ въ тебѣ̀, ты́ же во мнѣ̀: да твоѐ прест҃о́е и҆́мѧ сла́влю, воспѣва́ю и҆ велича́ю, со безнача́льнымъ твои́мъ ѻ҆ц҃е́мъ, и҆ съ прест҃ы́мъ и҆ бл҃ги́мъ и҆ животворѧ́щимъ твои́мъ дх҃омъ, всегда̀, ны́нѣ и҆ при́снѡ, и҆ во вѣ́ки вѣкѡ́въ, а҆ми́нь.
