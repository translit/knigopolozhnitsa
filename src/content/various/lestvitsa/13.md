---
title: "Сло́во г҃і. Ѡ҆ ѹ҆ны́нїи"
navigation:
  key: various-lestvitsa-13
  title: "Сло́во г҃і. Ѡ҆ ѹ҆ны́нїи"
  parent: various-lestvitsa
  order: 13
type: "various"
---

# Сло́во г҃і. Ѡ҆ ѹ҆ны́нїи.

<versal data-diacritics="true">Є҆</versal>ди́ница и҆ сїѧ̀ мно́жицею и҆з̾ многосло́вїѧ вѣ́твїй, ꙗ҆́коже ѹ҆жѐ предвари́вше и҆ рѣ́хомъ є҆́сть, и҆ пе́рвое и҆сча́дїе, гл҃ю же, сїѐ ѹ҆ны́нїѧ: тѣ́мже и҆ прили́чествꙋющъ є҆мꙋ̀ чи́нъ въ лꙋка́вѣй се́й вери́зѣ ѡ҆предѣли́хомъ. Ѹ҆ны́нїе є҆́сть, разслабле́нїе дꙋшѝ, и҆ ѹ҆ма̀ ѡ҆слабле́нїе, пренеможе́нїе ꙳ѡ҆бꙋче́нїѧ (꙳по́двига), не́нависть ѡ҆бѣ́та: мїрски́хъ блажи́тель, бг҃а ѡ҆болгава́тель, ꙗ҆́кѡ немилосе́рдна и҆ не чл҃вѣколюби́ва: и҆знемога́нїе ѡ҆ ѱалмопѣ́нїи, въ мл҃и́твѣ немоществꙋ́ющо, въ слꙋ́жбѣ желѣ́зно, въ рꙋкодѣ́лїи безлѣ́ностно, въ послꙋша́нїи ꙾и҆скꙋ́сно꙾ (не́гли: ꙾неискꙋ́сно꙾). Мꙋ́жъ послꙋшли́въ, ꙳ѹ҆ны́нїѧ (и҆з̾ рꙋкоп: ꙳) непозна́тель: чꙋ́вственными мы́слєннаѧ и҆спра́вивъ. Ѻ҆бщежи́тїе є҆́сть, ѹ҆ны́нїю ꙳сꙋпоста́тно (꙳противобори́телно): мꙋ́жꙋ же безмо́лвникꙋ, сꙋпрꙋ́гъ вѣ́ченъ, пре́жде сме́рти ѿ негѡ̀ не ѿстꙋпи́тъ: и҆ пре́жде кончи́ны є҆гѡ̀, на всѧ́къ де́нь боро́ти и҆́мать. Ке́ллїю ѿше́лничꙋ ѹ҆ви́дѣвшо ѡ҆скла́бисѧ, и҆ прибли́жившосѧ къ немꙋ̀ бли́зъ всели́сѧ. Вра́чь недꙋ́гꙋющихъ и҆з̾ ѹ҆тра̀ посѣща́етъ: и҆ ѹ҆ны́нїе, подвиза́ющихсѧ, ѡ҆ полꙋ́дне. ꙾Страннопрїи́мства, ѹ҆ны́нїе є҆́сть под̾ꙋще́нїе꙾ (на краѝ: ꙾Страннопрїи́мство, ѹ҆ны́нїѧ є҆́сть под̾ꙋще́нїе꙾): и҆ ми̑лостыни ꙾чрезъ рꙋкодѣ̑лїѧ꙾ (꙾рꙋкодѣ́лїемъ꙾) ѹ҆вѣщава́етъ дѣ́лати. Посѣща́ти болѧ́щихъ, побꙋжда́етъ ѹ҆се́рднѡ, воспомина́ющо гл҃ющаго: бо́ленъ бѣ́хъ, и҆ прїидо́сте ко мнѣ̀. Къ скорбѧ́щымъ и҆ малодꙋ̑шнымъ ѹ҆вѣщава́етъ приходи́ти: и҆ ѹ҆тѣша́ти малодꙋ̑шныѧ малодꙋ́шное под̾ꙋща́ющо. На мл҃и́твѣ ста́вшымъ, нꙋ̑ждна дѣла̀ воспомина́етъ, и҆ всѧ́ко ѹ҆хищре́нїе твори́тъ ѿѻнꙋ́дꙋ на́съ /꙳а҆́ки (и҆з̾ рꙋкоп: ꙳)/ ѡ҆бро́тїю бл҃госло́вною ѿвлещѝ везслове́сное. ꙳Трича́сенъ (꙳трича̑сна) тре́петъ и҆ главоболѣ́нїе, ѻ҆гневи́цꙋ же и҆ чревоболѣ́нїе, ѹ҆ны́нїѧ бѣ́съ сотворѝ. Девѧ́томꙋ дости́гшꙋ, ма́лѡ возни́кне: трапе́зѣ же положе́нѣй бы́вшей, съ посте́ли сскочи́лъ є҆́сть: и҆ мл҃и́твѣ дости́гшей, па́ки тѣ́ло ѹ҆тѧгча̀. На мл҃и́твѣ ꙳ста́вша (въ рꙋкоп: ꙳ста́вшихъ), сно́мъ погрꙋзи́ло є҆́сть: и҆ прозїѧва́нми безвре́менными, и҆з̾ ѹ҆́стъ сті́хъ восхи́тило є҆́сть. Прѡ́чїѧ ѹ҆́бѡ стра̑сти є҆ди́ною нѣ́коею добродѣ́телїю ка́ѧждо и҆з̾ ни́хъ ꙳ѹ҆празднѧ́ютсѧ (꙳ѹ҆праздни́шасѧ): ѹ҆ны́нїе же и҆́нокꙋ, ѡ҆бдержи́телна є҆́сть сме́рть.

<red>М</red>ꙋ́жественна дꙋша̀, ѹ҆ма̀ ѹ҆ме́рша воскреси́ла є҆́сть: ѹ҆ны́нїе же и҆ лѣ́ность, всѐ бога́тство расточѝ. Є҆ди́номꙋ и҆ семꙋ̀, и҆ всѣ́хъ тѧжча́йшꙋ и҆з̾ ѻ҆сми́хъ ѕло́бы предстоѧ́тєль сꙋ́щꙋ, по ѻ҆́нѣхъ послѣ́дованїю и҆ на се́мъ сотвори́мъ: ѻ҆ба́че и҆ ѻ҆́но прило́жимъ: ѱалмопѣ́нїю не присꙋ́тствꙋющꙋ, ѹ҆ны́нїе не ꙗ҆влѧ́етсѧ: и҆ пра́вилꙋ сконча́вшꙋсѧ, ѻ҆́чи ѿверзо́стѣсѧ. Во вре́мѧ ѹ҆ны́нїѧ, нꙋ̑ждницы ꙗ҆влѧ́ютсѧ: ничто́же бо /та́кѡ/ вѣнцѡ́въ вино́вно быва́етъ мона́хꙋ, ꙗ҆́коже ѹ҆ны́нїе. Насмотрѝ и҆ ѡ҆брѧ́щеши /то̀/ на стоѧ́нїи ножнѣ́мъ борю́що: и҆ на сѣда́лищи воскланѧ́ти повинꙋ́етъ на стѣ́нꙋ: и҆з̾ ке́ллїи приница́ти побꙋжда́етъ, стꙋ́ки и҆ то́поты ножны̑ѧ творѧ́що. Пла́чай себѐ, ѹ҆ны́нїѧ не вѣ́сть. Да свѧ́жетсѧ и҆ се́й мꙋчи́тель ѿ па́мѧти согрѣше́нїй, и҆ да бїе́тсѧ ѿ рꙋкодѣ́лїѧ: влеко́мъ же ѿ помышле́нїѧ бꙋ́дꙋщихъ бла̑гъ: и҆ предста́въ ѡ҆ подоба́ющихъ да вопроша́етсѧ: глаго́ли про́чее ты̀, ѽ разсла́бленне и҆ ѡ҆сла́бленне, кто̀ є҆́сть роди́вый тѧ̀ ѕлѣ̀; Ка̑ѧ сꙋ́ть и҆сча̑дїѧ твоѧ̑; Кі́и же сꙋ́ть ра́тꙋющїи тебѐ; и҆ кто̀ є҆́сть ѹ҆бі́йца тво́й; Ѻ҆́нъ же глаго́летъ, въ вои́стиннꙋ ѹ҆́бѡ послꙋ́шницѣхъ, не и҆́мамъ а҆́зъ гдѣ̀ главꙋ̀ подклони́ти: а҆ въ ни́хже и҆́мамъ, то̀ въ безмо́лвїи спребыва́ю съ ни́ми. ꙾Призыва́тєлницы꙾ (въ рꙋкопис: є҆ди́ной: ꙾роди́тєлницы꙾) же моѝ, мнѡ́жайши сꙋ́ть: ѻ҆вогда̀ ѹ҆́бѡ нечꙋ́вство дꙋшѝ, ѻ҆вогда́ же непомина́нїе вы́шнихъ: ѻ҆вогда́ же и҆ превосхожде́нїе ꙳зно́євъ (на краѝ: ꙳трꙋдѡ́въ). И҆сча̑дїѧ моѧ̑ сꙋ́ть, прехождє́нїѧ мѣ́стъ со мно́ю быва́єма: преслꙋша́нїе ѻ҆тца̀: непомина́нїе сꙋда̀: ѻ҆вогда́ же и҆ ѡ҆ставле́нїе ѡ҆бѣ́та. Сопє́рницы же моѝ, ѿ ни́хже свѧ́занъ є҆́смь ны́нѣ, ѱалмопѣ́нїе съ рꙋкодѣ́лїемъ: вра́гъ мо́й є҆́сть сме́рти помышле́нїе: ѹ҆мерщвлѧ́ющаѧ же менѐ є҆́сть мл҃и́тва съ наде́ждею и҆звѣ́стною до́брыхъ. Кто́ же є҆́сть роди́вый мл҃и́твꙋ, тꙋ̀ вопроси́те.



<rubric>Третїѧна́десѧть є҆́сть побѣ́да, ю҆́же вои́стиннꙋ стѧжа́вый, во все́мъ и҆скꙋ́сенъ є҆́сть до́брѣ.</rubric>
