---
title: "Сло́во з҃і. Ѡ҆ ꙾꙾ (на краѝ: ꙾нб҃оте́чнѣмъ꙾ ꙾къ нб҃сѝ текꙋ́щемъ꙾) нестѧжа́нїи"
navigation:
  key: various-lestvitsa-17
  title: "Сло́во з҃і. Ѡ҆ ꙾꙾ (на краѝ: ꙾нб҃оте́чнѣмъ꙾ ꙾къ нб҃сѝ текꙋ́щемъ꙾) нестѧжа́нїи"
  parent: various-lestvitsa
  order: 17
type: "various"
---

# Сло́во з҃і. Ѡ҆ ꙾꙾ (на краѝ: ꙾нб҃оте́чнѣмъ꙾ ꙾къ нб҃сѝ текꙋ́щемъ꙾) нестѧжа́нїи.

<versal>Н</versal>естѧжа́нїе є҆́сть, попече́нїй ѿложе́нїе, безпопече́нїе житїѧ̀, пꙋтеше́ственникъ невозбранѧ́емь, вѣ́ра за́повѣдемъ, печа́ли чꙋ́жде. Нестѧжа́теленъ мона́хъ, є҆́сть влады́ка мі́рꙋ, бг҃ови попече́нїе ѹ҆вѣрѧ́ѧ, и҆ вѣ́рою всѣ́хъ рабы̑ стѧжа́въ: не рече́тъ человѣ́кꙋ ѡ҆ потре́бѣ свое́й: приходѧ̑щаѧ же ꙗ҆́кѡ ѿ рꙋкѝ гдⷭ҇ни прїи́метъ. Нестѧжа́теленъ дѣ́латель, безпристра́стїѧ сы́нъ, приходѧ̑щаѧ є҆мꙋ̀ ꙗ҆́кѡ не сꙋ̑щаѧ вмѣнѧ́ѧ: ѿхожде́нїю пости́гшꙋ, вмѣнѝ всѧ̑ ѹ҆ме́ты бы́ти: а҆́ще ли же печа́лꙋетъ ѡ҆ нѣ́чесомъ, то̀ не ѹ҆̀ нестѧжа́тель бы́сть. Нестѧжа́теленъ мꙋ́жъ, въ мл҃и́твѣ чи́стъ: любостѧжа́телный же, ѻ҆́бразы вещества̀ мо́литсѧ. Пребыва́ющїи въ повинове́нїи, сребролю́бїѧ чꙋ́жди сꙋ́ть, и҆дѣ́же бо тѣ́ло /своѐ/ преда́ша, что̀ про́чее и҆́мꙋтъ своѐ; Є҆ди́нымъ такові́и ѡ҆би́дими быва́ти ѡ҆быко́ша, на прехожде́нїе ѹ҆до́бни и҆ гото́ви сꙋ́ще.

<red>В</red>и́дѣхъ вещество̀, терпѣ́нїе мона́хѡмъ на мѣ́стѣ роди́вшо, па́че ѻ҆́нѣхъ же а҆́зъ гдⷭ҇а ра́ди скита́ющихсѧ мно́жае ѹ҆бл҃жи́хъ. Вкꙋси́вый вы́шнихъ, ѹ҆до́бь презира́етъ ни̑жнѧѧ: ѻ҆́ныхъ же не вкꙋси́вый, ѡ҆ стѧжа́нїихъ ра́дꙋетсѧ. Безслове́сенъ нестѧжа́тель, двѣма̀ ѡ҆би́димь быва́етъ: настоѧ́щихъ ѹ҆далѧ́ѧсѧ, и҆ бꙋ́дꙋщихъ лиша́ѧсѧ. Да не ѹ҆̀бо ꙗ҆ви́мсѧ ѽ мона́си, пти́цъ невѣ́рнши: не пекꙋ́тсѧ бо, ни собира́ютъ. Вели́къ ѹ҆́бѡ є҆́сть ѿверга́ѧй бл҃гоче́стнѣ и҆мѣ̑нїѧ, ст҃ъ же ѿверга́ѧй во́лю свою̀. Ѻ҆́нъ ѹ҆́бѡ стори́цею и҆лѝ и҆мѣ́нїи, и҆лѝ дарова́нми прїи́метъ: се́й же, живо́тъ вѣ́чный наслѣ́дитъ. Не ѡ҆ста́влѧтъ вѡ́лны мо́ре, нижѐ сребролю́бца гнѣ́въ и҆ печа́ль. Презрѣ́вый вещество̀, и҆зба́висѧ ѿ словоѡправда́нїѧ и҆ прекосло́вїѧ: любостѧжа́телный же, за и҆глꙋ̀ до сме́рти подвиза́етсѧ.

<red>В</red>ѣ́ра неꙋкло́нна, ѿсѣче́тъ попечє́нїѧ: сме́рти же па́мѧть, ѿверга́етсѧ и҆ тѣ́ла. Не бѣ̀ во І҆́ѡвѣ сребролю́бїѧ слѣ́дъ: тѣ́мже и҆ лише́нъ бы́въ, без̾ смꙋще́нїѧ пребы́сть.

<red>К</red>о́рень всѣ̑мъ ѕлы̑мъ є҆́сть и҆ глаго́летсѧ сребролю́бїе: не́нависть бо, и҆ татбы̑, и҆ за̑висти, и҆ разлꙋчє́нїѧ, и҆ вражды̑, и҆ смꙋщє́нїѧ, и҆ памѧтоѕлѡ́бїѧ, и҆ немилосє́рдїѧ, и҆ ѹ҆бі̑йства, то̀ сотвори́ло є҆́сть. Ма́лымъ ѻ҆гне́мъ нѣ́цыи, мно́го вещество̀ сожго́ша: и҆ є҆ди́ною добродѣ́телїю, всѣ́хъ настоѧ́щихъ и҆ рече́нныхъ бѣжа́ша страсте́й: сїѧ̀ нарица́етсѧ безпристра́стїе, сїе́ же родѝ и҆скꙋ́съ и҆ вкꙋ́съ ра́зꙋма бж҃їѧ, и҆ попече́нїе ѿвѣ́тствованїѧ и҆схо́да. Не неꙋвѣ́дѣно ѹ҆́бѡ є҆́сть со внима́нїемъ проче́тшемꙋ ꙳всеѧ̀ (на краѝ: ꙳всѐ) ꙾ма́тере ѕлы́хъ꙾ (꙾꙾ чревоѡб̾ѧде́нїѧ) сло́во ѻ҆́но: глаго́летъ бо въ лꙋка́вомъ свое́мъ и҆ проклѧ́томъ чадоро́дїи, второ́мꙋ є҆ѧ̀ бы́ти и҆сча́дїю, ка́мени нечꙋ́вствїѧ: возбрани́ же мѧ̀ сво́й є҆мꙋ̀ чи́нъ ѿда́ти, многогла́вый ѻ҆́нъ і҆дѡлослꙋже́нїѧ ѕмі́й: тре́тїй не вѣ́мъ ка́кѡ полꙋчи́въ ѹ҆ разсꙋди́телныхъ и҆з̾ ѻ҆ц҃є́въ во ꙳ѻ҆сми́хъ (꙳страсте́й) ѻ҆́нѣхъ вери́зѣ: є҆го́же ѹ҆мѣ́реннѣ ѡ҆ко́нчивше, гл҃ати про́чее ѡ҆ нечꙋ́вствѣ хо́щемъ, ꙗ҆́кѡ тре́тїемꙋ сꙋ́щꙋ семꙋ̀ въ рожде́нїи второ́мꙋ: по не́мже про́чее и҆ ѡ҆ снѣ̀ и҆ ѡ҆ бдѣ́нїи, не то́чїю же но и҆ ѡ҆ младе́нчественнѣмъ и҆ не мꙋ́жественнѣмъ страхова́нїи, вкра́тцѣ побесѣ́дꙋемъ: новонача́лныхъ бо сꙋ́ть такѡва́ѧ недꙋ̑гованїѧ.



<rubric>Седмьнадесѧ́тый по́двигъ стѧжа́вый къ нб҃сѝ невеще́ственнѣ ше́ствꙋетъ.</rubric>
