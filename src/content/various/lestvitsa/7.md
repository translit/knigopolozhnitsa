---
title: "Сло́во з҃. Ѡ҆ радостотво́рнѣмъ пла́чи"
navigation:
  key: various-lestvitsa-7
  title: "Сло́во з҃. Ѡ҆ радостотво́рнѣмъ пла́чи"
  parent: various-lestvitsa
  order: 7
type: "various"
---

# Сло́во з҃. Ѡ҆ радостотво́рнѣмъ пла́чи.

<versal>П</versal>ла́чь по бг҃ꙋ, є҆́сть ꙳сѣ́тованїе (꙳дрѧ́хлость) дꙋшѝ, болѣ́зненна се́рдца ꙾завѣща́нїе꙾ (꙾зало́гъ꙾), при́снѡ жажда́емое неи́стовнѣ и҆́щꙋщо: и҆ въ погрѣше́нїи тогѡ̀ съ трꙋдо́мъ гонѧ́що, и҆ созадѝ тогѡ̀ си́лнѣ рыда́ющо. И҆лѝ та́кѡ: пла́чь є҆́сть ѻ҆сте́нъ зла́тъ дꙋшѝ всѧ́кагѡ пригвожде́нїѧ и҆ ѹ҆свое́нїѧ ѡ҆бнаже́нъ: и҆ въ назира́нїи се́рдца ѿ прпⷣбныѧ печа́ли водрꙋже́нъ. Ѹ҆миле́нїе є҆́сть, непреста́нно со́вѣсти мꙋче́нїе, ѹ҆́мною и҆́сповѣдїю, прохлажде́нїе ѻ҆гнѧ̀ серде́чнагѡ содѣ́ловающо. И҆сповѣ́данїе є҆́сть, забве́нїе є҆стества̀, є҆лма̀ забы̀ нѣ́кто снѣ́сти хлѣ́бъ сво́й. Покаѧ́нїе є҆́сть безско́рбно лише́нїе, всѧ́кагѡ ѹ҆тѣше́нїѧ тѣле́сна. Пред̾ꙋспѣва́ющихъ ѹ҆́бѡ є҆щѐ во бл҃же́ннѣмъ пла́чи сво́йство є҆́сть, воздержа́нїе, и҆ молча́нїе ѹ҆сте́нъ: пред̾ꙋспѣ́вшихъ же, безгнѣ́вїе, и҆ непамѧтоѕло́бїе: соверше́нныхъ же бы́вшихъ, смиренномꙋ́дрїе, безче́стїй жа́жда, скорбе́й нево́льныхъ, а҆́лчба во́льна: неѡсꙋжде́нїе согрѣша́ющихъ, милосе́рдїе ꙳па́че (꙳превы́ше) си́лы. Достопрїѧ́тни сꙋ́ть, пе́рвїи: достохва́лни, вторі́и: бл҃же́ни же сꙋ́ть а҆́лчꙋщїи ско́рби, и҆ жа́ждꙋщїи безче́стїѧ: ꙗ҆́кѡ ті́и насы́тѧтсѧ пи́щи ненасы́тимыѧ. Держа́тель пла́ча ꙳бы́въ (꙳сотвори́всѧ), все́ю крѣ́постїю держѝ: пре́жде бо ꙾ѹ҆ка́чествованїѧ꙾ (꙾ѹ҆сво́йствованїѧ) ѹ҆добоѿе́млемь ѕѣлѡ̀ бы́ти ѡ҆бы́че: и҆ ѿ мо́лвъ и҆ попече́нїй тѣле́сныхъ и҆ наслажде́нїѧ, и҆ па́че же многосло́вїѧ и҆ кощꙋ́нства, ꙗ҆́кѡ во́скъ ѿ ѻ҆гнѧ̀ ѹ҆до́бнѣ разорѧ́емь. Бо́лшїй кр҃ще́нїѧ по кр҃ще́нїи и҆сто́чникъ сле́зъ є҆́сть, а҆́ще и҆ де́рзостно нѣ́какѡ є҆́сть гл҃емое: зане́же ѻ҆́но ѹ҆́бѡ, преждебы́вшихъ въ на́съ ѕѡ́лъ є҆́сть ѡ҆чисти́телно: ꙳се́й (꙳пла́чь) же, по́слѣжде бы́вшихъ: и҆ ѻ҆́но ѹ҆́бѡ младе́нцы всѝ прїе́млюще, ѡ҆скверни́хомъ: си́мъ же и҆ ѻ҆́но воз̾ѡчища́емъ: и҆́же а҆́ще не бы̀ дарова́лсѧ чл҃вѣколю́бнѣ ѿ бг҃а человѣ́кѡмъ, то̀ ма́ли бы бы́ли вои́стиннꙋ и҆ неꙋдобоѡбрѣта́еми спаса́емїи. Воздыха̑нїѧ ѹ҆́бѡ и҆ сѣ́тованїе вопїю́тъ ко гдⷭ҇ꙋ. Сле́зы же ꙗ҆̀же ѿ стра́ха, моли́твєнницы сꙋ́ть: а҆ ꙗ҆̀же ѿ всест҃ы́ѧ любвѐ, моле́нїе прїѧ́то бы́вше, на́мъ ꙗ҆влѧ́ютъ. А҆́ще ничто́же та́кѡ со смиренномꙋ́дрїемъ ꙗ҆́коже пла́чь схо́дитсѧ, то̀ ничто́же ѿню́дъ томꙋ̀ ꙗ҆́коже смѣ́хъ сопротивлѧ́етсѧ. Держа̀ держѝ бл҃же́нное прпⷣбнагѡ ѹ҆миле́нїѧ радостопеча́лїе, и҆ да не преста́неши ѿ є҆́же въ не́мъ дѣ́ланїѧ, до́ндеже высо́ка ѿ здѣ́шнихъ хрⷭ҇то́ви чи́ста предста́витъ тѧ̀. Воѡбража́ѧ въ себѣ̀ да не преста́неши и҆ и҆спытꙋ́ѧ ѻ҆гнѧ̀ те́мна бе́зднꙋ: и҆ неми́лѡстивы слꙋги̑, немилосе́рда сꙋдїю̀ и҆ непрости́телна, и҆ про́пасть безконе́чнꙋ преиспо́днѧ пла́мене, и҆ подзе́мныхъ и҆ стра́шныхъ мѣ́стъ и҆ про́пастей ѹ҆тѣснє́нна низхождє́нїѧ, и҆ таковы́хъ всѣ́хъ ѻ҆́бразы ꙗ҆́кѡ да мно́гимъ тре́петомъ ꙾ ꙳ѡ҆те́рпкнꙋвъ (꙳востѧгнове́нъ бы́въ) сꙋ́щїй въ дꙋшѝ на́шей блꙋ́дъ꙾ (на краѝ: ꙾ ꙳ѡ҆те́рпкнꙋвши (꙳востѧгнꙋ́вшисѧ) разсла́бившаѧсѧ дꙋша̀ на́ша блꙋдо́мъ꙾), совокꙋпи́тсѧ съ нетлѣ́нною чистото́ю: и҆ свѣ́та невеще́ственна мно́жае всѧ́кагѡ ѻ҆гнѧ̀ возсїѧва́юща въ себѣ̀ ꙾прїи́метъ꙾ (на краѝ: ꙾пла́ча прїе́мши꙾) свѣ́тлость. Ста́ни на моле́нїи мл҃и́твы ꙾съ тре́петомъ꙾ (въ гре́ч: ꙾стре́петенъ꙾), ꙗ҆́кѡ ѡ҆сꙋжде́нникъ предстоѧ̀ сꙋдїѝ: да /и҆/ внѣ́шнимъ ви́домъ и҆ внꙋ́треннимъ нра́вомъ ѹ҆гаси́ши ꙗ҆́рость првⷣна сꙋдїѝ: не терпи́тъ бо презира́ти дꙋ́шꙋ вдови́цꙋ болѣ́зненнѣ томꙋ̀ предстоѧ́щꙋ, и҆ трꙋды̀ неꙋтрꙋжда́емомꙋ творѧ́щꙋ. А҆́ще кто̀ слезꙋ̀ дꙋше́внꙋ стѧжа́лъ є҆́сть, то̀ семꙋ̀ всѧ́ко мѣ́сто на пла́чь прили́чно є҆́сть: а҆́ще ли же то́чїю чрез̾ внѣ́шнее дѣ́лаетъ, то̀ мѣ̑ста и҆ ѻ҆́бразы и҆стѧзꙋ́ѧ ꙾не преста́нетъ꙾ (въ рꙋкоп: ꙾да не преста́нетъ꙾). Ꙗ҆́коже сокрове́нное сокро́вище, ѿ на то́ржищи предлежа́щагѡ некрадо́мше є҆́сть, та́кѡ и҆ предречє́ннаѧ разꙋмѣ́имъ. Не быва́й ꙗ҆́коже ме́ртвыхъ погре́бшїи, ѻ҆вогда̀ ѹ҆́бѡ ѡ҆ ни́хъ пла́чꙋщїи, ѻ҆вогда́ же тѣ́хъ ра́ди ѹ҆пива́ющїисѧ. Но бꙋ́ди ꙗ҆́коже въ рꙋда́хъ ѹ҆́зницы, на всѧ́къ ча́съ ѿ мꙋчи́тєль бїе́мїи. И҆́же ѻ҆вогда̀ ѹ҆́бѡ пла́четъ, ѻ҆вогда́ же наслажда́етсѧ и҆ смѣхѡ́вна глаго́летъ, подо́бенъ є҆́сть хлѣ́бомъ на пса̀ сластолю́бїѧ ꙳ (꙳вмѣ́стѡ ка́мене) ме́щꙋщемꙋ: и҆́же ѻ҆́бразомъ ѹ҆́бѡ си́мъ того̀ ѿгонѧ́етъ, дѣ́ломъ же присѣдѣ́ти того̀ побꙋжда́етъ. Быва́й сѣ́тованенъ нелюбопоказа́теленъ, къ се́рдцꙋ своемꙋ̀ и҆зстꙋпи́въ: боѧ́тсѧ бо сѣ́тованїѧ бѣ́сове, ꙗ҆́коже та́тїе псѡ́въ. Нѣ́сть на́мъ ꙾ѽ сі́и꙾ (꙾ѽ дрꙋ́зи꙾), здѣ̀ зва́нїѧ бра́ка ѻ҆́нагѡ, ꙾нѣ́сть: тѣ́мже ѿню́дъ꙾ (не́гли ꙾нѣ́сть, ника́коже: но ѿню́дъ꙾) на пла́чь ѡ҆ са́мѣхъ себѣ̀ позва́вый ны̀ здѣ̀ призва̀. Нѣ́цыи слезѧ́ще, ничто́же ѿню́дъ во вре́мѧ ѻ҆́но бл҃же́нное помышлѧ́ти, себѐ безвре́меннѣ понꙋжда́ютъ: не помышлѧ́юще, ꙗ҆́кѡ слеза̀ ꙾безпомышле́нна꙾ (꙾без̾ помышле́нїѧ꙾), безслове́сна є҆стества̀ сво́йственна є҆́сть, а҆ не слове́сна. Рожде́нїе помышле́нїй є҆́сть, слеза̀: ѻ҆те́цъ же помышле́нїѧ є҆́сть, ꙾слове́сство и҆ ѹ҆́мъ꙾ (въ рꙋкоп: ꙾слове́сенъ ѹ҆́мъ꙾). Да быва́етъ тѝ є҆́же на ѻ҆дрѣ̀ твое́мъ возлежа́нїе, є҆́же во гро́бѣ твое́мъ низлежа́нїѧ ѻ҆́бразъ, и҆ мнѣ́е спа́ти и҆́маши: и҆ са́мое тебѣ̀ трапе́зы /твоеѧ̀/ наслажде́нїе, че́рвїй ѻ҆́нѣхъ болѣ́зненны трапе́зы да бꙋ́детъ воспомина́нїе, и҆ мнѣ́е наслажда́тисѧ и҆́маши: нижѐ питїѧ̀ ꙳водна́гѡ (꙳воды̀) вкꙋша́ѧ, жа́ждꙋ ꙾пла́мене ѻ҆́нагѡ꙾ (въ рꙋкоп: ꙾ю҆́же въ пла́мени ѻ҆́нѣмъ꙾) не помѧне́ши, и҆ ѿню́дъ понꙋ́диши є҆стество̀ сїѐ. ꙾Ѿ настоѧ́телствꙋющагѡ же на́ми꙾ (꙾ѿ настоѧ́телѧ на́шегѡ꙾) ѡ҆ честнѣ́мъ безче́стїи и҆ досажде́нїи и҆ запреще́нїи, стра́шное сꙋдїѝ ѻ҆́нагѡ помы́слимъ и҆зрече́нїе: и҆ ѿню́дъ, всѣва́емꙋю (въ ны̀) (и҆з̾ рꙋкоп: сїѐ ( )) безслове́снꙋю печа́ль и҆ го́ресть, кро́тостїю и҆ терпѣ́нїемъ, ꙗ҆́кѡ ѻ҆бою́дꙋ ѻ҆́стрымъ мече́мъ ꙳зако́лемъ (꙳и҆зсѣче́мъ). Вре́менемъ ѡ҆скꙋдѣва́етъ мо́ре, ꙗ҆́коже гл҃етъ І҆́ѡвъ, и҆ вре́менемъ и҆ терпѣ́нїемъ пома́лꙋ речє́ннаѧ въ на́съ прибыва́ютъ и҆ соверша́ютсѧ. Ѻ҆гнѧ̀ вѣ́чнагѡ па́мѧть по всѧ́къ ве́черъ да ѹ҆́снетъ съ тобо́ю, и҆ съ тобо́ю да совоста́нетъ: и҆ никогда́же тобо́ю лѣ́ность во вре́мѧ ѱалмопѣ́нїѧ ѡ҆блада́ти и҆́мать. Да ѹ҆вѣща́етъ тѧ̀ къ дѣ́ланїю пла́ча, понѐ са́мое то̀ ѡ҆дѣѧ́нїе твоѐ: вси́ бо ме́ртвыхъ пла́чꙋщїи, въ чє́рна ѡ҆дѣва́ютсѧ. А҆́ще ѹ҆́бѡ не пла́чеши, то̀ сегѡ̀ ра́ди пла́чи: а҆́ще ли же пла́чеши, то̀ сегѡ̀ ра́ди па́че пла́чи, ꙗ҆́кѡ ѿ безтрꙋ́дна чи́на въ притрꙋ́денъ са́мъ себѐ све́лъ є҆сѝ чрез̾ твоѧ̑ согрѣшє́нїѧ. Сꙋ́дитсѧ ѿню́дъ ѿ до́брагѡ и҆ првⷣнагѡ на́шегѡ сꙋдїѝ, ꙗ҆́коже во всѣ́хъ, и҆ во слеза́хъ є҆сте́ственна си́ла. Ви́дѣхъ бо ма̑лы ка̑пли а҆́ки кро́вь съ трꙋдо́мъ и҆злива́ємы: и҆ ви́дѣхъ и҆сто́чники безтрꙋ́днѣ и҆злива́ємы, ꙾а҆́ще а҆́зъ и҆꙾ (въ слаⷡ҇: ꙾а҆́зъ же ѹ҆́бѡ꙾) по трꙋдꙋ̀ па́че, а҆ не по слезѣ̀ трꙋжда́ющыѧсѧ сꙋди́хъ: непщꙋ́ю же и҆ бг҃ъ. Не прили́чествꙋетъ пла́чꙋщымъ бг҃осло́вїе, разорѧ́ти бо пла́чь и҆́хъ ѡ҆бы́че. Занѐ то́й ѹ҆́бѡ на прⷭ҇то́лѣ ѹ҆чи́телстѣ сѣдѧ́щемꙋ подо́бенъ є҆́сть: се́й же, на гно́ищи и҆ вре́тищи пребыва́ющемꙋ. И҆ сїѐ є҆́сть, ꙗ҆́коже непщꙋ́ю, є҆́же и҆ дв҃дъ, а҆́ще и҆ ѹ҆чи́тель и҆ премꙋ́дръ бѣ̀, внегда̀ пла́каше, къ вопроша́ющымъ ѿвѣща̀: ка́кѡ воспою̀ пѣ́снь гдⷭ҇ню на землѝ чꙋждѣ́й; си́рѣчь, встра́стїи. И҆ въ созда́нїи се́мъ, и҆ во ѹ҆миле́нїи, є҆́сть самодви́жно и҆ и҆нодви́жно: е҆гда̀ дꙋша̀, и҆ на́мъ непотща́вшымсѧ, нижѐ наро́чнѣ ꙳что̀ (сїѐ ꙳что̀ и҆з̾ рꙋкоп:) содѣ́ѧвшымъ, слезли́ва и҆ мокро́тна и҆ ꙾кро́тка꙾ (꙾мѧ́гка꙾) бꙋ́детъ, то̀ потецы́мъ, гдⷭ҇ь бо незва́ннѣ прїи́де: гꙋ́бꙋ на́мъ даѧ̀ печа́ли бг҃олюбе́зны, и҆ во́дꙋ прохлажде́нїѧ сле́зъ бг҃очести́выхъ на и҆зглажде́нїе сꙋ́щихъ на хартїѝ ѻ҆́нѣй согрѣше́нїй: сохранѝ сїю̀ ꙗ҆́кѡ зѣ́ницꙋ ѻ҆́ка до́ндеже пома́лꙋ ѿи́детъ: мно́га бо є҆́сть крѣ́пость ꙾тоѧ̀ ве́щи꙾ (꙾тоѧ̀ ве́щи꙾ си́рѣчь ꙾ѹ҆миле́нїѧ꙾, ꙾печа́ли бг҃олюбе́зны и҆ воды̀ прохлажде́нїѧ), па́че ѻ҆́ныѧ ѿ на́шегѡ тща́нїѧ и҆ примышле́нїѧ приходѧ́щїѧ. Не є҆гда̀ хо́щетъ, пла́чай, то́й добро́тꙋ дости́же пла́ча: но и҆́же ѡ҆ ни́хже либо хо́щетъ: и҆ нижѐ и҆́же ѡ҆ ни́хже либо хо́щетъ, но и҆́же ꙗ҆́коже бг҃ъ хо́щетъ. Мно́жицею съ пла́чемъ и҆́же по бг҃ꙋ гнꙋ́снѣйшаѧ тщесла́вїѧ сплета́етсѧ слеза̀: сїе́ же со и҆скꙋ́сомъ и҆ бл҃гоче́стнѣ позна́емъ, внегда̀ пла́чꙋщихъ и҆ лꙋка́внꙋющихъ са́мѣхъ себѐ ѹ҆ви́димъ. Ѹ҆миле́нїе ꙳сво́йственно (въ рꙋкоп: ꙳сво́йственнѣ) є҆́сть, невы́сима болѣ́знь дꙋшѝ: ниеди́но себѣ̀ ѹ҆тѣше́нїе подаю́щїѧ: но є҆ди́но ѿше́ствїе своѐ на всѧ́къ ча́съ мечта́ющїѧ: и҆ ѹ҆тѣше́нїѧ бг҃а ѹ҆тѣша́ющагѡ смирє́нныѧ и҆́ноки ꙗ҆́кѡ воды̀ стꙋдены̀ ѡ҆жида́ющїѧ. Є҆ли́цы въ чꙋ́вствѣ се́рдца пла́чь стѧжа́ша, ті́и и҆ са́мꙋю жи́знь свою̀ возненави́дѣша, (ꙗ҆́кѡ притрꙋ́днꙋ нѣ́кꙋю и҆ сле́зъ и҆ болѣ́зней сꙋ́щꙋ вино́внꙋ) (сїѧ̑ речє́нїѧ ꙗ҆̀же во ѡ҆гражде́нїи въ печа́тнѣй пропꙋще́но): тѣ́ла же своегѡ̀, ꙗ҆́кѡ врага̀ ѿврати́шасѧ. Внегда̀ во мнѧ́щихсѧ по бг҃ꙋ пла́кати гнѣ́въ и҆ горды́ню ѹ҆́зримъ, то̀ сле́зы си́хъ сопроти̑вны бы́ти вознепщꙋ́имъ: ко́е бо ѻ҆бще́нїе свѣ́тꙋ ко тмѣ̀; Рожде́нїе ѹ҆́бѡ растлѣ́нна ѹ҆миле́нїѧ є҆́сть, возноше́нїе: похвалѧ́ема же, ѹ҆тѣше́нїе. Ꙗ҆́коже ѻ҆́гнь се́й потреби́теленъ є҆́сть тро́стїѧ, та́кѡ слеза̀ ѻ҆́на чи́стаѧ, всѧ́кїѧ ви́димыѧ, и҆ разꙋмѣва́емыѧ скве́рны. Є҆́же ѡ҆ слеза́хъ сло́во, ѹ҆ мно́зѣхъ и҆з̾ ѻ҆ц҃є́въ те́мно нѣ́кое и҆ неꙋдобоѡбрѣта́емо, па́че же въ новонача́лныхъ бы́ти ѡ҆предѣлѧ́етсѧ, и҆ ѿ мно́гихъ и҆ разли́чныхъ ѻ҆́бразъ си̑мъ ражда́тисѧ: гл҃ю же ѿ є҆стества̀, ѿ бг҃а, ѿ ско́рби сопроти́вны, ѿ похвалѧ́емы, ѿ тщесла́вїѧ, ѿ блꙋда̀, ѿ любвѐ, ѿ па́мѧти сме́рти, и҆ и҆ны́хъ мно́гихъ: си́хъ же всѣ́хъ ѻ҆́бразѡмъ стра́хомъ бж҃їимъ ѡ҆бꙋчи́вшесѧ, чи̑стыѧ и҆ нелє́стныѧ ѿше́ствїѧ на́шегѡ стѧжи́мъ сле́зы: нѣ́сть бо въ ни́хъ краде́нїѧ, и҆лѝ возноше́нїѧ: но па́че ѡ҆чище́нїе, и҆ любвѐ ꙗ҆́же къ бг҃ꙋ пред̾ꙋспѣ́ѧнїе, и҆ грѣха̀ ѿмы́тїе, ꙾и҆ страсте́й безстра́стїе꙾ (въ рꙋкоп: ꙾и҆ безстра́стїе꙾). Занѐ є҆́же ѹ҆́бѡ ѿ благи́хъ нача́ти ꙳пла́ча (на краѝ: ꙳пла́чꙋщимъ) сле́зъ, и҆ на лꙋка̑вы ѡ҆ко́нчити, нѣ́сть чꙋ́до: а҆ є҆́же ѿ сопроти́вныхъ, и҆лѝ є҆сте́ственныхъ на дх҃ѡ́вны ꙳прецѣпи́ти (꙳прещепи́ти), достохва́лно є҆́сть. Сїе́ же гада́нїе приклонѧ́ющїисѧ къ тщесла́вїю, ꙗ҆́вѣ вѣ́дѧтъ. Не вѣ́рꙋй и҆сто́чникѡмъ твои̑мъ, пре́жде соверше́нна ѡ҆чище́нїѧ: не и҆́мать бо вѣ́ры вїно̀, а҆́бїе ѿ точи́лъ затворѧ́емо. Ꙗ҆́кѡ всѧ̑ ѹ҆́бѡ ꙗ҆̀же по бг҃ꙋ сле́зы на́шѧ полє́зны сꙋ́ть, противоглаго́лѧй никто́же є҆́сть: ка́ѧ же є҆́сть ѿ си́хъ прибыва́ющаѧ по́льза, во вре́мѧ и҆схо́да позна́емъ. И҆́же во пла́чи всегда́шнѣ по бг҃ꙋ хо́дитъ, то́й на всѧ́къ де́нь пра́зднꙋѧ не престае́тъ: а҆ и҆́же тѣле́снѣ пра́зднꙋѧ не престае́тъ, того̀ пла́чь вѣ́ченъ и҆́мать ꙳прее́мствовати (꙳наслѣ́довати). Нѣ́сть ѡ҆сꙋжде́нникѡмъ въ темни́цѣ ра́дости, и҆ нѣ́сть мона́хѡмъ и҆́стиннымъ на землѝ пра́здника: и҆ сегѡ̀ ра́ди ѻ҆́нъ краснѣпла́чный ꙳воздыха́ѧ (꙳стенѧ̀) гл҃аше, и҆зведѝ и҆з̾ темни́цы дꙋ́шꙋ мою̀, возра́доватисѧ про́чее въ неизрече́ннѣмъ свѣ́тѣ твое́мъ. Бꙋ́ди ꙗ҆́кѡ цр҃ь въ се́рдцѣ твое́мъ, высо́къ во смире́нїи сѣдѧ̀, и҆ повелѣва́ѧ смѣ́хови, и҆дѝ, и҆ и҆́детъ: и҆ пла́чеви сла́дкомꙋ, прїидѝ, и҆ прихо́дитъ: и҆ рабꙋ̀ на́шемꙋ и҆ мꙋчи́телю тѣ́лꙋ, сотворѝ сїѐ, и҆ твори́тъ. А҆́ще кто̀ во бл҃же́нный ѻ҆́нъ и҆ ѡ҆бл҃года́тствованный пла́чь ꙗ҆́коже во ѻ҆де́ждꙋ бра́чнꙋ ѡ҆блече́сѧ, то́й дх҃о́вный дꙋшѝ позна̀ смѣ́хъ. Кто̀ ѹ҆̀бо тако́въ є҆́сть, и҆́же всѐ вре́мѧ своѐ є҆́же въ мона́шестѣмъ жи́телствѣ та́кѡ и҆ждивѐ бл҃гоче́стнѣ, ꙗ҆́кѡ ни днѐ, ни часа̀, ни мгнове́нїѧ ѿтщети́сѧ когда̀, но гдⷭ҇еви сїѧ̑ и҆знꙋри́лъ є҆́сть: помышлѧ́ѧ, ꙗ҆́кѡ невозмо́жно є҆́сть то́йжде де́нь два́жды въ житїѝ се́мъ ѹ҆ви́дѣти. Бл҃же́нъ ѹ҆̀бо є҆́сть и҆́нокъ, и҆́же дꙋшѝ /своеѧ̀/ ѻ҆чи́ма на ѹ҆́мныѧ си̑лы взира́ти могі́й: непа́дателенъ же вои́стиннꙋ, и҆́же лани̑тѣ своѝ чꙋ́вственныма ѻ҆чи́ма, ѿ па́мѧти сме́рти и҆ согрѣше́нїй, вы́нꙋ ѡ҆моча́ѧй живы́ми ꙳слеза́ми (въ рꙋкоп: ꙳вода́ми). ꙾Трꙋ́дно мѝ є҆́сть вѣ́ровати, ꙗ҆́кѡ без̾ втора́гѡ ѹ҆строе́нїѧ꙾ (въ рꙋкоп: ꙾не трꙋ́дно мѝ є҆́сть вѣ́ровати, ꙗ҆́кѡ чрез̾ второ́е ѹ҆строе́нїе), пе́рвшее и҆́де. Ви́дѣхъ а҆́зъ проси́тєль и҆ ни́щихъ безстꙋ́дныхъ, краснорѣчи́выми нѣ́кими глаго́лы, и҆ са̑маѧ та̑ цр҃е́й сердца̀ на милосе́рдїе вско́рѣ преклони́вшихъ. И҆ ви́дѣхъ ни́щихъ и҆ ѹ҆бо́гихъ ѿ добродѣ́телей, не красноречи́выми, но па́че смире́нными нѣ́кими и҆ те́мными и҆ недоꙋмѣ́нными глаго́лы, и҆з̾ глꙋбо́ка и҆ ѿча́ѧна се́рдца, къ нбⷭ҇номꙋ цр҃ю̀ безстꙋ́днѣ и҆ пребы́тнѣ взыва́ющихъ: и҆ свое́ю нꙋ́ждею, ненꙋ́димое є҆гѡ̀ понꙋ́дившихъ милосе́рдїе и҆ є҆стество̀. И҆́же ѡ҆ слеза́хъ свои́хъ дꙋше́внѣ ꙾напыщава́ѧйсѧ꙾ (꙾гордѧ́йсѧ꙾), и҆ не слезѧ́щихъ въ себѣ̀ ѡ҆сꙋжда́ѧй, подо́бенъ є҆́сть ѻ҆рꙋ́жїе на врага̀ своего̀ ѿ цр҃ѧ̀ и҆спроси́вшемꙋ, самого́ же себѐ тѣ́мъ ѹ҆би́вшемꙋ. Не тре́бꙋетъ, ꙾ѽ сі́и꙾ (꙾ѽ дрꙋ́зи꙾), нижѐ хо́щетъ бг҃ъ, человѣ́кꙋ ѿ болѣ́зни се́рдца пла́кати: но па́че ѿ любвѐ ꙳ꙗ҆́же (ѿ рꙋкоп: ꙳) къ немꙋ̀ смѣ́хомъ дꙋше́внымъ ра́доватисѧ. Ѿимѝ грѣ́хъ, и҆ и҆зли́шнѧ бꙋ́детъ болѣ́зненнаѧ слеза̀ чꙋ́вственныма ѻ҆чи́ма: ничто́же бо є҆́сть ѿ врачбы̀, не присꙋ́тствꙋющей ꙗ҆́звѣ. Не бѣ̀ во а҆да́мѣ пре́жде престꙋпле́нїѧ слеза̀, ꙗ҆́коже ни по воскресе́нїи бꙋ́детъ: про́чее и҆спразднѧ́емꙋ грѣхꙋ̀: поне́же ѿбѣжѐ болѣ́знь тогда̀, /и҆/ печа́ль и҆ воздыха́нїе. Ви́дѣхъ въ нѣ́кихъ пла́чь, и҆ ви́дѣхъ во и҆нѣ́хъ скꙋ́дости ра́ди пла́ча, пла́чь: и҆̀же а҆́ще и҆ и҆мꙋ́ще, ꙗ҆́кѡ не содержа́ще сꙋ́ть: и҆ до́брымъ си́мъ невѣ́дѣнїемъ некра́доми пребыва́ютъ: и҆ сі́и сꙋ́ть, ѡ҆ ни́хже рече́но є҆́сть: гдⷭ҇ь ѹ҆мꙋдрѧ́етъ слѣпцы̀. Ѻ҆бы́че мно́жицею ле́гшихъ и҆ слеза̀ возвыша́ти: тѣ́мже нѣ̑кимъ и҆ недае́тсѧ: и҆̀же ѡ҆ взыска́нїи сеѧ̀ себѐ ѡ҆каѧва́ютъ, и҆ ѡ҆сꙋжда́ютъ, воздыха́нми и҆ сѣ́тованїемъ и҆ печа́лїю дꙋшѝ, и҆ глꙋбо́кимъ посꙋпле́нїемъ и҆ недоꙋмѣ́нїемъ: ꙗ҆̀же наполнѧ́ти мѣ́сто слезы̀ безбѣ́днѣ ѡ҆быко́ша, а҆́ще и҆ нивочто́же ѿ ни́хъ поле́знѣ непщꙋ́єма сꙋ́ть. Наблю́дше мно́жицею ѡ҆брѧ́щемъ посмѣ́хъ го́рекъ ѿ са́михъ бѣсѡ́въ на ны̀ быва́ющъ: насыще́нныхъ бо на́съ ѹ҆милѧ́ютъ, и҆ постѧ́щихсѧ ѡ҆жесточа́ютъ: да подло́жными слеза́ми прелсти́вшесѧ, ма́тери страсте́й наслажде́нїю себѐ преда́мы: и҆̀мже покарѧ́тисѧ не подоба́етъ, па́че же сопроти́вное твори́ти. А҆́зъ же и҆ са́мое то̀ ѹ҆миле́нїѧ ка́чество помышлѧ́ѧ ѹ҆жаса́юсѧ: ка́кѡ же пла́чь и҆ печа́ль ꙳глаго́лема (꙳нарица́ема), ра́дость и҆ весе́лїе внꙋ́трьꙋдꙋ, ꙗ҆́кѡ ме́дъ съ со́томъ сплетє́на и҆́мать: чесомꙋ́ же ѿ сегѡ̀ наꙋча́емсѧ; ꙗ҆́кѡ сво́йственнѣ гдⷭ҇нь да́ръ є҆́сть таково́е ѹ҆миле́нїе. Нѣ́сть въ дꙋшѝ тогда̀ безсла́достны сла́дости, бг҃ꙋ ѡ҆́тай ѹ҆тѣша́ющꙋ сокрꙋшє́нныѧ се́рдцемъ. Къ вои́стиннꙋ же пла́ча ꙗ҆́вственнѣйша, и҆ болѣ́зни пользоно́сны винѣ̀, ѹ҆слы́шимъ дꙋшеполе́знꙋ и҆ ѡ҆ми́лованнѣйшꙋ по́вѣсть.

<red>С</red>тефа́нъ нѣ́кїй живѧ̀ здѣ̀, пꙋсты́нное и҆ безмо́лвное любѧ̀ житїѐ, и҆ лѣ̑та довѡ́лна въ мона́шестѣмъ пребы́въ боре́нїи, поще́нми же наипа́че и҆ слеза́ми ѹ҆краше́нъ, и҆ и҆нѣ́ми бл҃ги́ми ꙳многшеи́мствы (꙳преимꙋ́ществы ꙳превосхожде́нми) процвѣты́й: стѧжа́лъ бѣ̀ ке́ллїю при низхожде́нїи ст҃а́гѡ и҆ бг҃ови́дца и҆лїѝ, во ст҃ѣ́й се́й горѣ̀. Се́й ѹ҆̀бо, се́й приснопомина́емый, дости́же ꙾ра́зꙋмомъ по ра́зꙋмꙋ꙾ (꙾намѣ́ренїемъ по намѣ́ренїю꙾) дѣйстви́телнша и҆ тѣ́сн̾ша и҆ притрꙋ́дна покаѧ́нїѧ, мѣ́ста ѿше́лническагѡ нарица́емагѡ сі́ддинъ. Сотвори́въ же та́мѡ въ тѣснѣ́йшемъ и҆ ѹ҆чине́ннѣмъ пребыва́нїи лѣ̑та нѣ̑каѧ: поне́же без̾ ѹ҆тѣше́нїѧ бѣ̀ мѣ́сто ѻ҆́но, и҆ всѧ́кагѡ человѣ́ча прохо́да непристꙋ́пно, ꙗ҆́кѡ ѿстоѧ́ше се́дмьдесѧтъ по́прищъ ѿ ѡ҆гра́ды, восхо́дитъ въ послѣ́днихъ свои́хъ въ ке́ллїю свою̀ на ст҃ы́й ве́рхъ ста́рецъ се́й. И҆мѣ́ѧше же та́мѡ и҆ два̀ ѹ҆ченика̀ палести́нѧны бл҃гоговѣ̑йна ѕѣлѡ̀: и҆̀же хранѧ́хꙋ и҆ ке́ллїю ста́рчꙋ. Сотвори́въ ѹ҆̀бо ма́лѡ дне́й ста́рецъ се́й, вознедꙋ́гова недꙋ́гомъ, и҆́мже и҆ сконча́сѧ. Пре́жде ѹ҆̀бо є҆ди́нагѡ днѐ ѿше́ствїѧ /своегѡ̀/ и҆зстꙋпа́етъ ѹ҆мо́мъ: и҆ ѻ҆чи́ма ѿве́рстыма сꙋ́щема, смотрѧ́етъ на дєсны́ѧ и҆ на шꙋ̑їѧ страны̑ ѻ҆дра̀ /своегѡ̀/: и҆ ꙗ҆́коже ѿ нѣ́кихъ словоистѧзꙋ́емь, гл҃аше всѣ̑мъ слы́шающымъ предстоѧ́вшымъ: ѻ҆вогда̀ ѹ҆̀бо, є҆́й: вои́стиннꙋ, и҆́стина є҆́сть: но пости́хсѧ толи̑ка лѣ̑та ѡ҆ се́мъ: та́же па́ки: нѝ, вои́стиннꙋ лже́те, сегѡ̀ не сотвори́хъ: и҆ па́ки, є҆́й, вои́стиннꙋ сїѐ, є҆́й: но пла́кахъ, но послꙋжи́хъ: и҆ па́ки, нѝ ѿню́дъ клеве́щете на мѧ̀. Ѻ҆вогда́ же на нѣ̑каѧ гл҃аше: є҆́й, вои́стиннꙋ є҆́й: и҆ на сїѐ что̀ рещѝ не вѣ́мъ: ѹ҆ бг҃а є҆́сть ми́лость: и҆ бѣ̀ вои́стиннꙋ позо́ръ тре́петенъ и҆ стра́шенъ, неви́димо и҆ непослаблѧ́емо словоистѧза́нїе: и҆ є҆́же стра́шнѣйше бѣ̀, ꙗ҆́кѡ и҆ ꙗ҆̀же не сотворѝ клевета́хꙋ на́нь. Ѽле, безмо́лвникъ се́й и҆ ѿше́лникъ гл҃аше ѡ҆ нѣ́кихъ и҆з̾ свои́хъ согрѣше́нїй, ꙗ҆́кѡ на сїѧ̑ рещѝ не вѣ́мъ, сы́й про́чее ꙗ҆́кѡ ꙳ѡ҆ (꙳ѻ҆́колѡ) четы́редесѧтихъ лѣ́тъ мона́хъ, и҆ и҆мѣ́ѧ ꙳сле́зы (꙳слезꙋ̀): ѹ҆вы̀ мнѣ̀, ѹ҆вы̀ мнѣ̀: гдѣ̀ бѣ̀ тогда̀ гла́съ ѻ҆́нъ і҆езекїи́левъ да рече́тъ проти́вꙋ тѣ̑мъ, ꙗ҆́кѡ въ не́мже ѡ҆брѧ́щꙋ тѧ̀, въ то́мъ и҆ сꙋди́ти тѧ̀ и҆́мамъ, речѐ бг҃ъ. Вои́стиннꙋ ничто́же таково̀ рещѝ возмо́же: чесогѡ̀ ра́ди, сла́ва є҆ди́номꙋ вѣ́дꙋщемꙋ. Нѣ́цыи же мѝ, ꙗ҆́кѡ пред̾ гдⷭ҇емъ повѣ́даша, ꙗ҆́кѡ и҆ ꙾Леопа́рдꙋ и҆з̾ рꙋкѝ подава́ше въ пꙋсты́ни꙾ (на краѝ: ꙾Леопа́рда и҆з̾ рꙋкѝ пита́ше се́й въ пꙋсты́ни꙾). И҆ та́кѡ словоистѧзꙋ́емь ѿ тѣ́ла ꙳разлꙋчи́сѧ (꙳и҆зы́де), кі́й сꙋ́дъ ѻ҆́нъ, и҆лѝ коне́цъ, и҆лѝ и҆зрече́нїе є҆гѡ̀, и҆лѝ коне́цъ словоистѧза́нїѧ сегѡ̀, ꙗ҆́вствєнна не сотворѝ.

<red>Ꙗ҆́</red>коже вдова̀ мꙋ́жа своегѡ̀ лиши́вшисѧ, и҆ є҆диноро́дна сы́на и҆мꙋ́щи, по гдⷭ҇ѣ ѻ҆́наго є҆ди́наго ѹ҆тѣше́нїе и҆́мать: та́кѡ и҆ дꙋшѝ па́дшей, нѣ́сть и҆но́гѡ коегѡ̀ ѹ҆тѣше́нїѧ во вре́мѧ и҆схо́да, ꙗ҆́коже трꙋдѝ горта́ни сеѧ̀ и҆ ꙳слеза̀ (꙳сле́зы). Не воспою́тъ такові́и когда̀, нижѐ воскли́кнꙋтъ ꙾въ пѣ́снехъ꙾ (꙾пѣ́снми꙾) къ себѣ̀: гꙋби́тєлна бо пла́чꙋ такѡва́ѧ сꙋ́ть. А҆́ще си́ми призыва́ти то́й ꙳ѹ҆хищрѧ́еши (꙳тщи́шисѧ), то̀ є҆щѐ дале́че ѿ тебѐ ѿстои́тъ дѣ́ло сїѐ: пла́чь бо є҆́сть ꙳ѹ҆ка́чествована (꙳ѹ҆сво́йствована) болѣ́знь дꙋшѝ ꙾воѻ́гнственны꙾ (꙾ѻ҆́гнь бжⷭ҇твенъ въ себѣ̀ и҆мꙋ́щїѧ꙾). Предте́ча во мно́зѣхъ бл҃же́ннагѡ безстра́стїѧ пла́чь бы́сть, пред̾ꙋкраси́въ и҆ предпоме́тъ, и҆ потреби́въ ꙾вещество̀ ѻ҆́но꙾ (꙾стра̑сти꙾). Повѣ́да мѝ нѣ́кїй сегѡ̀ добра̀ дѣ́латель и҆скꙋ́сенъ, ꙗ҆́кѡ тща́щꙋсѧ мѝ къ тщесла́вїю, и҆лѝ гнѣ́вꙋ, и҆лѝ чре́ва насыще́нїю ꙳и҆зноси́тисѧ (꙳ѹ҆стремлѧ́тисѧ): то̀ пла́ча сегѡ̀ внꙋ́трьꙋдꙋ засвидѣ́телствоваше мѝ по́мыслъ, и҆ гл҃етъ: да не возтщесла́вишисѧ: занѐ ѿхождꙋ̀ ѿ тебѐ: подо́бнѣ и҆ ѡ҆ и҆ны́хъ страсте́хъ. А҆́зъ же къ немꙋ̀ гл҃ахъ: никогда́же тѧ̀ преслꙋ́шаю, до́ндеже хрⷭ҇тꙋ́ мѧ предста́виши. Бе́здна ѹ҆́бѡ пла́ча, ѹ҆тѣше́нїе ѹ҆зрѣ̀: чистота́ же се́рдца, прїѧ́тъ просвѣще́нїе. Просвѣще́нїе є҆́сть, неизрече́нно дѣ́йство: разꙋмѣва́емо невѣ́домѡ, и҆ ви́димо неви́димѡ. Ѹ҆тѣше́нїе є҆́сть, ѡ҆болѣ́зненны дꙋшѝ прохлажде́нїе, по подо́бїю младе́нца ꙾въ себѣ̀ само́й пла́чꙋщїѧ, кꙋ́пнѡ и҆ свѣ́тлѣ ѡ҆склаблѧ́ющїѧсѧ꙾ (въ рꙋкоп: ꙾въ себѣ̀ само́мъ пла́чꙋщагѡсѧ, кꙋ́пнѡ и҆ свѣ́тлѣ ѡ҆склаблѧ́ющагѡсѧ). Застꙋпле́нїе є҆́сть, дꙋшѝ ѡ҆бновле́нїе, низпа́дшїѧ въ печа́ль: болѣ́зненнꙋ слезꙋ̀ въ неболѣ́зненнꙋ чꙋ́днѣ претвори́вшо. Сле́зы и҆схо́да, породи́ша стра́хъ: стра́хꙋ же ро́ждшꙋ безстра́шїе, ꙗ҆ви́сѧ ра́дость: ра́дости же непреста́ннѣй преста́вшей, прпⷣбныѧ любвѐ ꙳прозѧбѐ (꙳процвѣтѐ) цвѣ́тъ. Ѿрѣва́й ꙗ҆́кѡ не сы́й досто́инъ рꙋко́ю смире́нїѧ приходѧ́щꙋ ра́дость, да не ѹ҆добопрїѧ́теленъ сы́й, прїи́меши во́лка вмѣ́стѡ па́стырѧ. Не притека́й къ видѣ́нїю въ не вре́мѧ видѣ́нїѧ, да ꙾добро́ты ра́ди꙾ (въ рꙋкоп: ꙾добро́тꙋ꙾) смире́нїѧ твоегѡ̀ пожене́тъ, и҆ пости́гнетъ ꙾и҆ во вѣ́къ вѣкѡ́въ꙾ (꙾и҆ во вѣ́къ вѣ́ка꙾) совокꙋпи́тсѧ съ тобо́ю всечи́стымъ бра́комъ. Въ нача́лѣхъ ѹ҆́бѡ самѣ́хъ познава́ѧ младе́нецъ ѻ҆тца̀ /своего̀/, ра́дости ве́сь и҆спо́лненъ быва́етъ: томꙋ́ же на вре́мѧ смотри́телнѣ ѿходѧ́щꙋ, та́же па́ки приходѧ́щꙋ, ра́дости ѻ҆́трокъ се́й и҆ печа́ли и҆спо́лненъ быва́етъ: ра́дости ѹ҆́бѡ, ꙗ҆́кѡ вожделѣва́емаго ѹ҆ви́дѣвъ: печа́ли же, за въ толи́кое вре́мѧ кра́сныѧ сеѧ̀ добро́ты лише́нїе. Сокрыва́етъ ма́ти себѐ ѿ младе́нца и҆ семꙋ̀ болѣ́зненнѣ взыскꙋ́ющꙋ тꙋ̀ зрѧ́щи, весели́тсѧ, наказꙋ́ющи є҆го̀ вы́нꙋ прилѣплѧ́тисѧ къ не́й: и҆ любо́вь є҆гѡ̀ ѻ҆́нꙋ къ себѣ̀ ѕѣ́лнѣ воспалѧ́ющи: и҆мѣ́ѧй ѹ҆́ши слы́шати, да слы́шитъ, гл҃етъ гдⷭ҇ь. Не попече́тсѧ и҆зрече́нїе прїе́мый ѡ҆сꙋжде́нникъ, ѡ҆ ѹ҆правле́нїихъ позо́рищъ: и҆ не и҆́мать внима́ти ꙳ꙗ҆́вственнѣ (꙳и҆звѣ́стнѣ) пла́чай, ѡ҆ наслажде́нїи, и҆лѝ сла́вѣ, и҆лѝ гнѣ́вѣ, и҆лѝ скороѧ́ростїи когда̀. Пла́чь є҆́сть, ꙳ѹ҆ка́чествована (꙳ѹ҆сво́йствована) болѣ́знь ка́ющїѧсѧ дꙋшѝ, на всѧ́къ де́нь болѣ̑зни къ болѣ́знемъ прилага́ющи, ꙗ҆́коже ражда́ющаѧ и҆ болѧ́щаѧ. Првⷣнъ и҆ прпⷣбенъ гдⷭ҇ь: и҆ со сло́вомъ (со сло́вомъ си́рѣчь по ра́зꙋмꙋ, зако́ннѣ и҆ ꙗ҆́коже подоба́етъ) безмо́лвствꙋющаго со сло́вомъ ѹ҆милѧ́ѧй: и҆ со сло́вомъ повинꙋ́ющагосѧ, на всѧ́къ де́нь веселѧ́й. И҆́же и҆ є҆ди́нъ и҆ дрꙋгі́й ѻ҆́бразъ непритво́рнѣ не проходѧ́й, /то́й/ пла́ча лише́нъ є҆́сть. Ѿрѣва́й пса̀ ѻ҆́наго, во вре́мѧ пла́ча глꙋбоча́йшагѡ приходѧ́щаго, и҆ бг҃а неми́лостива и҆ немилосе́рдна бы́ти предлага́ющаго: наблю́дъ бо є҆го̀ ѡ҆брѧ́щеши пре́жде грѣха̀ чл҃вѣколюби́ва и҆ милосе́рдна бг҃а и҆ прости́телна нарица́юща. При́сное ѡ҆бꙋче́нїе, ражда́етъ ча́стость: та́ же ѡ҆кончава́етсѧ въ чꙋ́вство: въ чꙋ́вствѣ же твори́мое, неꙋдобоѿе́млемо быва́етъ. А҆́ще и҆ какѡва́ либо вєли́ка жи́тєлства на̑ша прохо́димъ, се́рдца же вболѣ́зненна не стѧжа́хомъ, то̀ притвѡ́рна та̑ и҆ сꙋ́єтна сꙋ́ть: подоба́етъ бо вои́стиннꙋ подоба́етъ, да та́кѡ рекꙋ̀, по ба́ни ѻ҆́нѣй па́ки ѡ҆скве́рншымсѧ, ѻ҆гне́мъ се́рдца непослаблѧ́емымъ, и҆ ми́лостїю бж҃їею своѧ̑ ꙳ѡ҆чи́стити (꙳ѡ҆смоли́ти) рꙋ́ки. Ви́дѣхъ а҆́зъ въ нѣ́кихъ предѣ́лъ пла́ча кра́йнѣйшїй: кро́вь бо, тѣ́хъ чꙋ́вственнѣ ѿ болѣ́зненнагѡ и҆ ѹ҆ѧ́звленнагѡ се́рдца ви́дѣхъ и҆злива́ющихъ и҆з̾ ѹ҆́стъ: и҆ воспомѧнꙋ́хъ ре́кшаго: ѹ҆ѧ́звенъ бы́хъ ꙗ҆́кѡ трава̀, и҆ и҆́зсше се́рдце моѐ. Сле́зы ѹ҆́бѡ ꙗ҆̀же ѿ стра́ха, са̑мы въ себѣ̀ тре́петъ и҆ хране́нїе и҆́мꙋтъ: а҆ ꙗ҆̀же ѿ любвѐ, пре́жде соверше́нныѧ любвѐ, не́гли и҆ ѹ҆до́бь ѡ҆крада́ємы въ нѣ́кихъ быва́ютъ: не вѣ́мъ, а҆́ще мно́гъ ѻ҆́нъ приснопа́мѧтный ѻ҆́гнь во вре́мѧ дѣ́йствїѧ се́рдце не возже́глъ бы: и҆ чꙋ́до є҆́сть рещѝ, ка́кѡ смире́ншее, тве́рждше є҆́сть во вре́мѧ своѐ. Сꙋ́ть вещєства̀ и҆сто́чники на́шѧ и҆зсꙋша̑юща: и҆ сꙋ́ть и҆́на и҆ ти́нꙋ въ ни́хъ и҆ ѕвѣре́й и҆зражда̑юща: и҆ пе́рвшими ѹ҆́бѡ лѡ́тъ со дще́рма законопрестꙋ́пнѣ смѣси́сѧ: вторы́ми же дїа́волъ съ нб҃сѐ падѐ. Мно́га є҆́сть въ тѣ́хъ вразѣ́хъ на́шихъ ѕло́ба, ка́кѡ ма́терей добродѣ́телей, ма́терей ѕло́бъ содѣ́ловаютъ: и҆ твори́тєлнаѧ смире́нїй вещества̀, горды́ни содѣ́телей показꙋ́ютъ. Ѡ҆быко́ша мно́жицею и҆ са̑маѧ та̑ жили́щъ на́шихъ пребыва̑нїѧ и҆ видѣ̑нїѧ ѹ҆́мъ на́шъ ко ѹ҆миле́нїю побꙋжда́ти и҆ да ѹ҆вѣ́рѧтъ /тѧ̀/ і҆и҃съ, и҆ и҆лїа̀, и҆ і҆ѡа́ннъ ѻ҆со́бь молѧ́щесѧ. Ви́дѣхъ во градѣ́хъ и҆ молва́хъ мно́жицею подви́гшѧсѧ сле́зы, да ꙗ҆́кѡ ничи́мже ѿ мо́лвъ тѣ́хъ вреди́тисѧ непщꙋ́юще, къ мі́рꙋ прибли́жимсѧ: ꙾ра́зꙋмъ бо се́й꙾ (꙾намѣ́ренїе бо сїѐ꙾) є҆́сть лꙋка̑вымъ бѣсѡ́мъ. Є҆ди́но ѹ҆́бѡ сло́во, мно́жицею пла́чь разорѝ: чꙋ́до же, а҆́ще є҆ди́но то́й и҆ собра̀. Не бꙋ́демъ ѡ҆бвине́ни, ѽ сі́и, не бꙋ́демъ ѡ҆бвине́ни во и҆схо́дѣ дꙋшѝ, зане́же не чꙋдодѣ́йствовахомъ: нижѐ ꙗ҆́кѡ не бг҃осло́вихомъ: нижѐ ꙗ҆́кѡ зри́телни не бы́хомъ: но сло́во ѿню́дъ да́мы бг҃ови, зане́же непреста́ннѡ не пла́кахомъ.



<rubric>Степе́нь є҆́сть седмы́й: сподо́бивыйсѧ, и҆ мнѣ̀ да помога́етъ: то́й бо ѹ҆жѐ поможе́нъ бы́сть, седмы́мъ степе́немъ сквє́рны вѣ́ка сегѡ̀ ѿмы́въ.</rubric>
