---
title: "Сло́во кѳ҃. Ѡ҆ назе́мнѣмъ нб҃сѝ: бг҃оподража́телнѣмъ безстра́стїи, и҆ соверше́нствѣ: и҆ воскрⷭ҇нїи дꙋшѝ, пре́жде ѻ҆́бщагѡ воскрⷭ҇нїѧ"
navigation:
  key: various-lestvitsa-29
  title: "Сло́во кѳ҃. Ѡ҆ назе́мнѣмъ нб҃сѝ: бг҃оподража́телнѣмъ безстра́стїи, и҆ соверше́нствѣ: и҆ воскрⷭ҇нїи дꙋшѝ, пре́жде ѻ҆́бщагѡ воскрⷭ҇нїѧ"
  parent: various-lestvitsa
  order: 29
type: "various"
---

# Сло́во кѳ҃. Ѡ҆ назе́мнѣмъ нб҃сѝ: бг҃оподража́телнѣмъ безстра́стїи, и҆ соверше́нствѣ: и҆ воскрⷭ҇нїи дꙋшѝ, пре́жде ѻ҆́бщагѡ воскрⷭ҇нїѧ.

<versal>С</versal>ѐ про́чее и҆ мы̀, положе́ннїи въ ро́вѣ невѣ́дѣнїѧ глꙋбоча́йшемъ, и҆ те́мныхъ страсте́хъ, и҆ сѣ́ни сме́ртнѣй тѣ́ла сегѡ̀: ѡ҆ назе́мнѣмъ нб҃сѝ ѿ де́рзости любомꙋ́дрствовати начина́емъ: и҆́мать бо тве́рдь ѹ҆́бѡ добро́тꙋ, ѕвѣ́зды: безстра́стїе же, ѹ҆краше́нїе, добродѣ́тєли.

<red>Н</red>иеди́но бо и҆́но что̀ а҆́зъ безстра́стїе вознепщева́хъ бы́ти, ра́звѣ то́чїю всерде́чно ѹ҆ма̀ нб҃о, кова̑рствїѧ бѣсѡ́въ, и҆́гры про́чее вмѣнѧ́ющее. Безстра́стенъ ѹ҆́бѡ про́чее сво́йственнѣ и҆ є҆́сть и҆ познава́етсѧ, пло́ть ѹ҆́бѡ нетлѣ́ннꙋ сотвори́вый: ѹ҆́мъ же ѿ тва́ри сеѧ̀ возвы́сивый: чꙋ̑вства же всѧ̑ семꙋ̀ покори́вый: лицꙋ́ же гдⷭ҇ню, дꙋ́шꙋ предста́вивый, па́че крѣ́пости своеѧ̀ къ немꙋ̀ при́снѡ простира́ющꙋсѧ. Нѣ́цыи же напроти́въ, безстра́стїе бы́ти ѡ҆предѣлѧ́ютъ, воскрⷭ҇нїе дꙋшѝ пре́жде тѣле́снагѡ: и҆́ни же, позна́нїе бг҃а соверше́нно, ѿ а҆́гг҃єлъ второ́е. Сїѐ ѹ҆̀бо соверше́нное ѻ҆́но соверше́нныхъ несоверша́емое соверше́нство, ꙗ҆́коже мѝ нѣ́кто тогѡ̀ вкꙋси́вый сказа́лъ є҆́сть, та́кѡ про́чее ѹ҆́мъ ѡ҆сщ҃а́етъ, и҆ ѿ веще́ствъ и҆схища́етъ, ꙗ҆́кѡ наимно́жае ѿ ꙗ҆́же во пло́ти жи́зни, по достиже́нїи ѻ҆ба́че нбⷭ҇нагѡ сегѡ̀ приста́нища, на нб҃о и҆зстꙋпи́вша є҆го̀ къ видѣ́нїю возно́ситъ: ѡ҆ чесо́мъ гл҃етъ нѣ́гдѣ и҆ и҆скꙋ́съ не́гли прїе́мшїй, ꙗ҆́кѡ бж҃їи держа́внїи землѝ ѕѣлѡ̀ вознесо́шасѧ. /Ѱал.мѕ҃.і҃./. Такова̀ позна́хомъ и҆ є҆гѵ́птѧнина ѻ҆́наго, и҆́же не ѡ҆ставлѧ́ше рꙋ́цѣ своѝ на мл҃и́твѣ, внегда̀ бы съ нѣ́кими моли́лсѧ. Є҆́сть безстра́стенъ, и҆ є҆́сть безстра́стна безстра́стншъ: занѐ ѻ҆́нъ ѹ҆́бѡ, крѣ̑пцѣ ненави́дитъ лꙋка̑ваѧ: се́й же, ненасы́тнѣ богатѣ́етъ добродѣ́телми. И҆ чистота̀, безстра́стїе гл҃етсѧ: и҆ влѣ́потꙋ: нача́ло бо є҆́сть ѻ҆́бщагѡ воскрⷭ҇нїѧ, и҆ нетлѣ́нїѧ тлѣ́нныхъ. Безстра́стїе показа̀ рекі́й: Ѹ҆́мъ же гдⷭ҇нь и҆́мамъ /а҃.Кор.в҃.ѕі҃/. Безстра́стїе показа̀ є҆гѵ́птѧнинъ ѻ҆́нъ рекі́й, не боѧ́тисѧ гдⷭ҇а. Безстра́стїе показа̀ ѻ҆́нъ, воз̾ѡбрати́тисѧ страсте́мъ помоли́выйсѧ. Кто̀ пре́жде бꙋ́дꙋщїѧ свѣ́тлости, ꙗ҆́коже сѵ́ринъ ѻ҆́нъ безстра́стїѧ сподо́бисѧ: занѐ дв҃дъ ѹ҆́бѡ ѻ҆́нъ прехва́лный во прⷪ҇ро́цѣхъ: ѡ҆сла́би мѝ, гл҃етъ ко гдⷭ҇ꙋ, да почі́ю /Ѱал. ли҃. ді҃./: бж҃їй же подви́жникъ се́й, ѡ҆сла́би вѡ́лны бл҃года́ти твоеѧ̀. Безстра́стїе и҆́мать дꙋша̀, та́кѡ ѹ҆ка́чествовавшаѧсѧ добродѣ́телми, ꙗ҆́коже встра́ственнїи сластмѝ. А҆́ще сїѐ предѣ́лъ є҆́сть чревоѡб̾ѧде́нїѧ, є҆́же, и҆ не жела́юща понꙋжда́ти себѐ: то̀ сїѐ ѿню́дъ предѣ́лъ є҆́сть воздержа́нїѧ, є҆́же, и҆ а҆́лчꙋщо є҆стество̀ сїѐ непови́нно сꙋ́ще воздержава́ти. А҆́ще сїѐ предѣ́лъ є҆́сть блꙋда̀, є҆́же и҆ на живѡ́тна и҆ бездꙋ̑шна неи́стовитисѧ: то̀ сїѐ предѣ́лъ є҆́сть чистоты̀, є҆́же, ко всѣ̑мъ ꙗ҆́кѡ бездꙋ̑шнымъ зало́гъ и҆мѣ́ти. А҆́ще сїѐ є҆́сть сребролю́бїѧ коне́цъ, є҆́же, никогда́же ѿ є҆́же собира́ти престава́ти, и҆лѝ насыща́тисѧ: то̀ сїѐ нестѧжа́нїѧ, є҆́же, ни тѣ́ла пощадѣ́ти своегѡ̀. А҆́ще сїѐ є҆́сть ѹ҆ны́нїѧ коне́цъ, є҆́же, во всѧ́цѣй сꙋ́щꙋ ѿра́дѣ, терпѣ́нїѧ не стѧжа́ти: то̀ сїѐ терпѣ́нїѧ, є҆́же, во ѹ҆тѣсне́нїи сꙋ́щꙋ, ѿра́дꙋ и҆мѣ́ти непщева́ти. А҆́ще сїѐ гнѣ́ва є҆́сть пꙋчи́на, є҆́же и҆ никомꙋ́же присꙋ́тствꙋющꙋ возѕвѣрѧ́тисѧ /раз̾ѧрѧ́тисѧ/: то̀ сїѐ долготерпѣ́нїѧ, є҆́же и҆ ѿсꙋ́тствꙋющꙋ ѹ҆корѧ́ющемꙋ и҆ присꙋ́тствꙋющꙋ. Та́кожде ти́хꙋ бы́ти. А҆́ще сїѐ тщесла́вїѧ є҆́сть высота̀, є҆́же и҆ никомꙋ́же присꙋ́тствꙋющꙋ похвалѧ́ти до́лжнꙋ сꙋ́щемꙋ, тщасла́вїѧ дѣла̀ притворѧ́ти: то̀ сїѐ ѿню́дъ є҆́сть нетщесла́вїѧ ви́дъ, є҆́же никогда́же во прише́ствїихъ мы́слїю ѡ҆крада́тисѧ.

<red>А҆́</red>ще сїѐ ви́дъ є҆́сть поги́бели, си́рѣчь горды́ни, є҆́же въ хꙋ́дѣ ѻ҆́бразѣ возноша́тисѧ: то̀ сїѐ, спаси́телно є҆́сть смире́нїѧ зна́менїе, є҆́же въ высо́кихъ начина́нїихъ и҆ и҆справле́нїихъ, смире́нно и҆мѣ́ти мꙋдрова́нїе. И҆ а҆́ще сїѐ встра́стїѧ всесоверше́нна є҆́сть зна́менїе, є҆́же ма́лѡ не всѣ̑мъ ѿ бѣсѡ́въ ѡ҆́тай всѣва́ємымъ ско́рѡ повинова́тисѧ: то̀ а҆́зъ сїѐ, ст҃а́гѡ безстра́стїѧ вознепщевахъ бы́ти вознава́нїе, є҆́же мощѝ ꙗ҆́вственнѣ гл҃ати, ѹ҆клонѧ́ющꙋсѧ ѿ менѐ лꙋка́вомꙋ, не познава́хъ: нижѐ ка́кѡ прїи́де, нижѐ чесогѡ̀ ра́ди, нижѐ ка́кѡ ѿи́де: но ве́сь про́чее без̾ ѡ҆щꙋще́нїѧ къ такѡвы́мъ є҆́смь, соедине́нъ ве́сь сы́й, и҆ при́снѡ бꙋ́дꙋщъ, со бг҃омъ. Сподо́бивыйсѧ такова́гѡ ѹ҆строе́нїѧ, є҆щѐ сы́й во пло́ти, са́маго того̀ въ не́мъ живꙋ́щаго бг҃а при́снѡ во всѣ́хъ словесѣ́хъ и҆ дѣ́лѣхъ и҆ помышле́нїихъ и҆́мать ѡ҆кормлѧ́юща: тѣ́мже про́чее и҆ ꙗ҆́коже гла́съ нѣ́кїй во́лю гдⷭ҇ню внꙋ́трь просвѣще́нїемъ разꙋмѣва́етъ, и҆ всѧ́кагѡ ѹ҆че́нїѧ человѣ́ческа вы́шшїй бы́въ, гл҃етъ: когда̀ прїидꙋ̀, и҆ ꙗ҆влю́сѧ лицꙋ̀ бж҃їю;/Ѱал. ма҃. г҃./. Не бо̀ терплю̀ про́чее дѣ́йства вожделѣ́нїѧ сегѡ̀: но и҆щꙋ̀ безсме́ртныѧ добро́ты ю҆́же пре́жде бре́нїѧ сегѡ̀ да́лъ мѝ є҆сѝ. Безстра́стный, что̀ подоба́етъ мнѡ́га гл҃ати: живе́тъ ѹ҆́бѡ не ктомꙋ̀ то́й, но живе́тъ въ не́мъ хрⷭ҇то́съ /Гал. в҃. к҃./: ꙗ҆́коже гл҃етъ, по́двигомъ до́брымъ подвиза́выйсѧ, и҆ тече́нїе сконча́вый. И҆ вѣ́рꙋ соблюды́й правосла́внꙋ /в҃. Тїм. д҃. з҃./. Не составлѧ́етсѧ вѣне́цъ цр҃евъ ѿ є҆ди́нагѡ ка́мене, и҆ не соверша́етсѧ безстра́стїе, а҆́ще и҆ ѡ҆ є҆ди́ной добродѣ́тели и҆ приклю́чшейсѧ вознеради́мъ: безстра́стїе ѹ҆́бѡ разꙋмѣ́ти и҆́маши, ѻ҆́нꙋ нбⷭ҇нагѡ цр҃ѧ на нб҃сѣ́хъ пала́тꙋ: мнѡ́ги же ѻ҆би́тєли, ꙗ҆̀же внꙋ́трь гра́да сегѡ̀ жили̑ща: стѣ́нꙋ, і҆ерⷭ҇ли́мъ ѻ҆́нъ, проще́нїе согрѣше́нїй. Потецы́мъ бра́тїе, потецы́мъ, вхо́дъ въ черто́гъ пала́ты ѻ҆́ныѧ полꙋчи́ти: а҆́ще ли же ѿ нѣ́коегѡ и҆лѝ бре́мене предпрїѧ́тїѧ, ѽ ѕлоключе́нїѧ! И҆лѝ вре́мене пред̾ꙋдержа́ни бы́хомъ, то̀ понѐ ѻ҆би́тель нѣ́кꙋю ѻ҆́крестъ черто́га ѻ҆́нагѡ пред̾ꙋдержи́мъ: а҆́ще ли же є҆щѐ хра́млемъ, и҆лѝ ѡ҆сла́блени є҆смы̀, то̀ понѐ внꙋ́трь стѣны̀ ѻ҆́ныѧ всѧ́цѣмъ ѻ҆́бразомъ вни́димъ: пре́жде бо кончи́ны та́мѡ не вше́дый, па́че же не преше́дый, въ пꙋсты́ни бѣсѡ́въ и҆ страсте́й водвори́тсѧ: сегѡ̀ ра́ди нѣ́кто молѧ́шесѧ гл҃ѧ: бг҃омъ мои́мъ прейдꙋ̀ стѣ́нꙋ /Ѱал. зі҃. л҃./: и҆ и҆́нъ ꙗ҆́кѡ ѿ лица̀ бж҃їѧ гл҃етъ: не грѣси́ ли ва́ши сꙋ́ть разлꙋча́ющїи междꙋ̀ ва́ми и҆ мно́ю; /И҆са́. нѳ҃. в҃./ Разсѣцы́мъ ѽ дрꙋ́зи средостѣ́нїе сїѐ ѡ҆гра́ды, є҆́же преслꙋша́нїемъ ѕлѣ̀ созда́хомъ: возми́мъ ѿсю́дꙋ и҆збавле́нїе ѿ до́лга ѻ҆́нагѡ, зане́же нѣ́сть во а҆́дѣ могі́й и҆сцѣли́ти. Ѹ҆праздни́мсѧ бра́тїе, ѹ҆празднє́нницы бо написа́хомсѧ: невозмо́жно є҆́сть паде́нїемъ, невозмо́жно є҆́сть бре́менемъ и҆звинѧ́тисѧ: є҆ли́цы бо прїѧ́ша гдⷭ҇а ба́нею пакибытїѧ̀, дадѐ и҆̀мъ ѻ҆́бласть ча́дѡмъ бж҃їимъ бы́ти /І҆ѡан. а҃. ві҃./, ре́къ: ѹ҆праздни́тесѧ и҆ разꙋмѣ́йте, ꙗ҆́кѡ а҆́зъ є҆́смь бг҃ъ /Ѱал. ме҃. аі҃./, и҆ безстра́стїе. Томꙋ̀ сла́ва во вѣ́ки вѣкѡ́въ, а҆ми́нь.



<rubric>Возставлѧ́етъ ѹ҆́бѡ ѿ землѝ на нб҃о ѹ҆бо́га ѹ҆ма̀, и҆ ѿ гно́ища страсте́й воздвиза́етъ ни́ща /а҃ црⷭ҇тв. в҃. и҃./, бл҃же́нное безстра́стїе: всехва́лнаѧ же любы̀, твори́тъ є҆го̀ сѣ́сти съ кнѧ́зи, ст҃ы́ми а҆́гг҃лы, съ кнѧ́зи люде́й гдⷭ҇нихъ /Ѱал. рв҃ї. и҃./.</rubric>
