---
title: "Сло́во а҃і. Ѡ҆ многосло́вїи и҆ молча́нїи"
navigation:
  key: various-lestvitsa-11
  title: "Сло́во а҃і. Ѡ҆ многосло́вїи и҆ молча́нїи"
  parent: various-lestvitsa
  order: 11
type: "various"
---

# Сло́во а҃і. Ѡ҆ многосло́вїи и҆ молча́нїи.

<versal>Р</versal>ече́сѧ ѹ҆́бѡ на́ми вкра́тцѣ во предва́ршихъ, ко́ль прибѣ́дственно є҆́сть ѕѣлѡ̀, и҆ въ са̑мыѧ ты̑ѧ дх҃ѡ́вны бы́ти мнѧ́щыѧсѧ привходѧ́що, є҆́же сꙋди́ти: па́че же є҆́же сꙋди̑мымъ бы́ти, и҆ ѿ ѧ҆зы́ка мꙋ́читисѧ: ны́нѣ же про́чее и҆ винꙋ̀ ѻ҆́нꙋ, и҆ две́рь є҆́юже вхо́дитъ, па́че же и҆схо́дитъ, послѣ́дованно є҆́сть ꙾въ словеса̀ вчини́ти꙾ (въ рꙋкоп: ꙾ма́лѣми и҆з̾ѧви́ти꙾).

<red>М</red>ногосло́вїе є҆́сть, тщесла́вїѧ сѣда́лище: и҆́мже са́мо себѐ ꙗ҆влѧ́ти и҆ торже́ственнѣ провожда́ти ѡ҆бы́че. Многосло́вїе є҆́сть, неразꙋ́мїѧ зна́менїе: клеветы̀ две́рь, кощꙋ́нства рꙋково́ждь, лжѝ слꙋга̀, ѹ҆миле́нїѧ разоре́нїе, ѹ҆ны́нїѧ зва́тель, сна̀ предте́ча, сѣ́тованїѧ расточе́нїе, хране́нїѧ потребле́нїе, теплоты̀ ѹ҆стꙋди́лище, мл҃и́твы помраче́нїе.

<red>М</red>олча́нїе въ ра́зꙋмѣ, ма́ти є҆́сть мл҃и́твы: плѣне́нїѧ воззва́нїе, ѻ҆гнѧ̀ храни́ло, помыслѡ́въ назира́тель, смотрѣ́тель сꙋпоста́тѡвъ, пла́ча ѹ҆зи́лище, сле́зъ дрꙋ́гъ, сме́ртныѧ па́мѧти дѣ́латель, мꙋ́ки живопи́сецъ, сꙋда̀ любоиспы́тникъ, тꙋгѝ слꙋга̀, дерзнове́нїю вра́гъ, безмо́лвїѧ сꙋпрꙋ́гъ, ѹ҆чителстволю́бїѧ ꙳сꙋпоста́тъ (꙳противобори́тель), ра́зꙋма прило́гъ, ꙾видѣ́нїй꙾ (꙾разꙋмѣва́нїй꙾) содѣ́тель, неѧ́вственно пред̾ꙋспѣ́ѧнїе, ѹ҆тае́нно восхожде́нїе. Позна́вый прегрѣшє́нїѧ, воздержа́вствова ѧ҆зы́комъ: многосло́вный же, не ѹ҆̀ позна̀ себѐ ꙗ҆́коже подоба́етъ. Дрꙋ́гъ молча́нїѧ, приближа́етсѧ къ бг҃ꙋ, и҆ ѻ҆́тай собесѣ́дꙋѧ, просвѣща́етсѧ ѿ бг҃а. І҆и҃сово молча́нїе, посрамѝ пїла́та: и҆ мꙋ́жа безмо́лвїе, гла́са ѹ҆празднѝ тщесла́вїе. Сло́во ре́къ пе́тръ, пла́касѧ го́рькѡ: ꙾не помѧнꙋ́въ꙾ (꙾забы́въ꙾) ре́кшаго: рѣ́хъ, сохраню̀ пꙋти̑ моѧ̑, є҆́же не согрѣша́ти мѝ ѧ҆зы́комъ мои́мъ: и҆ и҆но́го ре́кшаго, лꙋ́чше є҆́сть па́сти съ высоты̀ на зе́млю, не́жели ѿ ѧ҆зы́ка. И҆ мнѡ́га ѡ҆ се́мъ а҆́зъ писа́ти не хощꙋ̀, а҆́ще страсте́й кова̑рства сїѐ твори́ти и҆ побꙋжда́ютъ: ѻ҆ба́че слы́шахъ нѣ́когда нѣ́коего ѡ҆ молча́нїи ꙳ѹ҆́стнѣмъ (꙳ѹ҆́стъ) со мно́ю любоиспы́товавша: и҆́же гл҃аше: многосло́вїю ѹ҆́бѡ ѿ є҆ди́нагѡ и҆з̾ си́хъ ражда́тисѧ ѿню́дъ, и҆лѝ ѿ житїѧ̀ и҆ ѻ҆бы́чаѧ лꙋка́ва и҆ неꙋде́ржна: ѹ҆́дъ бо сы́й є҆сте́ственъ ѧ҆зы́къ ꙾тѣле́сный꙾ (꙾тѣ́ла /сегѡ̀/꙾), въ не́мже про́чее нака́занъ бꙋ́детъ, /то̀ и҆/ ѻ҆бы́чаѧ /тогѡ̀/ и҆стѧ́зовалъ бы: и҆лѝ напроти́въ, въ подвиза́ющихсѧ, и҆ па́че же ѿ тщесла́вїѧ: ѻ҆вогда́ же и҆ ѿ чревоѡб̾ѧде́нїѧ: тѣ́мже мно́жицею мно́зи ѡ҆бꙋздава́юще чре́во, нꙋ́ждею нѣ́коею и҆ и҆знеможе́нїемъ затворѧ́ютъ и҆ ѧ҆зы́къ, ꙾и҆꙾ (въ рꙋкоп: ꙾и҆ є҆́же ѿ негѡ̀꙾) многоглаго́ланїе. Попекі́йсѧ ѡ҆ и҆схо́дѣ, ѿсѣчѐ словеса̀: и҆ стѧжа́вый пла́чь дꙋшѝ, ꙗ҆́кѡ ѻ҆гнѧ̀ ѿврати́сѧ многосло́вїѧ. Возлюби́вый безмо́лвїе, затворѝ ѹ҆ста̀: ра́дꙋѧйсѧ же ѡ҆ и҆схожде́нїихъ, ѿ стра́сти сеѧ̀ и҆з̾ ке́ллїи и҆згони́мъ быва́етъ. Ѹ҆вѣ́дѣвый воню̀ ѻ҆гнѧ̀ вы́шнѧгѡ, ꙗ҆́кѡ пчела̀ ды́ма, человѣ́ческа бѣ́гаетъ собо́ра: занѐ ѻ҆́нꙋ ѹ҆́бѡ ды́мъ ѿгони́тъ: семꙋ́ же человѣ́ческїй собо́ръ сопротивлѧ́етсѧ. Ма́лѣхъ ѕѣлѡ̀ є҆́сть во́дꙋ незагражде́ннꙋ возбранѧ́ти: ма́л̾шихъ же ѹ҆ста̀ неꙋдє́ржна ѹ҆толи́ти.



<rubric>Степе́нь є҆динонадесѧ́тый побѣди́вый, мно́жество ѕѡ́лъ є҆ди́ною пресѣчѐ.</rubric>
