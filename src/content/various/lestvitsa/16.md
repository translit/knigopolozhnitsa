---
title: "Сло́во ѕ҃і. Ѡ҆ сребролю́бїи"
navigation:
  key: various-lestvitsa-16
  title: "Сло́во ѕ҃і. Ѡ҆ сребролю́бїи"
  parent: various-lestvitsa
  order: 16
type: "various"
---

# Сло́во ѕ҃і. Ѡ҆ сребролю́бїи.

<versal>М</versal>но́жайши и҆з̾ премꙋ́дрыхъ ѹ҆чи́тєль ѡ҆быко́ша по предпи́саннѣмъ мꙋчи́тели настоѧ́щаго тмогла́ваго бѣ́са сребролю́бїѧ вчинѣва́ти: да ѹ҆̀бо чи́на сегѡ̀ премꙋ́дрыхъ ѻ҆́нѣхъ немꙋ́дрїи мы̀ не премѣни́мъ, томꙋ́жде предѣ́лꙋ и҆ пра́вилꙋ послѣ́дствовахомъ: тѣ́мже и҆ ѡ҆ недꙋ́зѣ се́мъ, а҆́ще ѹ҆го́дно є҆́сть, ма̑ла, та́же ѡ҆ здра́вїи вкра́тцѣ ѡ҆б̾и́мимъ.

<red>С</red>ребролю́бїе є҆́сть, і҆́дѡлѡмъ поклоне́нїе, невѣ́рїѧ дщѝ, не́мощей и҆звини́телница, ста́рости во́лхвъ, гла́дѡвъ предвозвѣсти́телница, бездо́ждїѧ под̾ꙋща́тель: сребролю́бецъ є҆́сть, е҆ѵⷢ҇лїй порꙋга́тель, и҆ во́ленъ престꙋ́пникъ.

<red>С</red>тѧжа́вый любо́вь, расточѝ пѣ̑нѧзи: глаго́лѧй же со двѣма̀ си́ма жи́ти, са́мъ себѐ прелсти́лъ є҆́сть.

<red>П</red>ла́чай себѐ, и҆ тѣ́ла сегѡ̀ ѿве́ржесѧ: и҆ вре́мени зовꙋ́щꙋ, ни сїѐ пощадѣ̀.

<red>Н</red>е глаго́ли собира́ти ни́щихъ ра́ди, двѣ́ бо ле́птѣ црⷭ҇твїе ѻ҆́но кꙋпи́стѣ. Страннолю́бецъ и҆ сребролю́бецъ съ собо́ю срѣто́стасѧ, и҆ вторы́й пе́рваго неразсꙋ́дна бы́ти и҆менова̀. Побѣди́вый стра́сть сїю̀, попечє́нїѧ ѿсѣчѐ: свѧ́заный же, никогда́же чи́стѣ помо́литсѧ.

<red>Н</red>ача́ло сребролю́бїѧ, ꙳вина̀ (꙳подло́гъ) ми́лостыни: коне́цъ же сегѡ̀, не́нависть ко ѹ҆бѡ́гимъ. Доне́лѣже собере́тъ, ми́лостивъ быва́етъ: пѣ́нѧзємъ же присꙋ́щымъ, рꙋ́цѣ стѧгнꙋ́лъ є҆́сть.

<red>В</red>и́дѣхъ ѹ҆бо́гихъ пѣ́нѧзьми, въ жи́телствѣ ни́щихъ дх҃омъ ѡ҆богатѣ́вшихъ: и҆ пе́рвшагѡ ѹ҆бо́жества своегѡ̀ забы́ша. Пѣнѧзолюби́въ мона́хъ, ѹ҆ны́нїѧ чꙋ́ждь є҆́сть: а҆пⷭ҇лское сло́во на всѧ́къ ча́съ помина́ѧ: пра́здный нижѐ да ꙗ҆́стъ: и҆, рꙋ́цѣ моѝ сі́и послꙋжи́стѣ мнѣ̀, и҆ сꙋ́щымъ со мно́ю.



<rubric>Шестьнадесѧ́та борба̀ є҆́сть, ю҆́же побѣди́вый, и҆лѝ любо́вь стѧжа̀, и҆лѝ попече́нїе ѿсѣчѐ.</rubric>
