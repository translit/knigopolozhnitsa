---
title: "Сло́во в҃. Ѡ҆ безпристра́стїи си́рѣчь печа́ли"
navigation:
  key: various-lestvitsa-2
  title: "Сло́во в҃. Ѡ҆ безпристра́стїи си́рѣчь печа́ли"
  parent: various-lestvitsa
  order: 2
type: "various"
---

# Сло́во в҃. Ѡ҆ безпристра́стїи си́рѣчь печа́ли.

<versal data-diacritics="true">И҆́</versal>же вои́стиннꙋ гдⷭ҇а возлюби́вый: и҆́же вои́стиннꙋ црⷭ҇твїе бꙋ́дꙋщее полꙋчи́ти взыска́вый: и҆́же вои́стиннꙋ болѣ́знь ѡ҆ свои́хъ согрѣше́нїихъ воз̾имѣ́вый: и҆́же вои́стиннꙋ па́мѧть мꙋ́ки стѧжа́вый и҆ сꙋда̀ вѣ́чна: и҆́же вои́стиннꙋ стра́хъ ѡ҆ свое́мъ и҆схо́дѣ воспрїе́мый: не ктомꙋ̀ возлю́битъ: не ктомꙋ̀ восприлѣжи́тъ, и҆лѝ попече́тсѧ, ни ѡ҆ и҆мѣ́нїихъ, ни ѡ҆ стѧжа́нїихъ, ни ѡ҆ роди́телехъ, ни ѡ҆ сла́вѣ житїѧ̀ сегѡ̀, ни ѡ҆ дрꙋ́зѣхъ, ни ѡ҆ бра́тїи, ни ѡ҆ чесо́мъ назе́мномъ ѿню́дъ: но всѐ своѐ ѹ҆свое́нїе, всѐ є҆́же ѡ҆ се́мъ попече́нїе ѿтрѧ́съ и҆ возненави́дѣвъ: поне́же и҆ пло́ть свою̀: ѿ си́хъ на́гъ и҆ без̾ попече́нїѧ и҆ без̾ лѣ́ности хрⷭ҇тꙋ̀ послѣ́дꙋетъ, на нб҃о при́снѡ зрѧ̀, и҆ по́мощи ꙗ҆́же ѿтꙋ́дꙋ ѡ҆жида́ѧ, по ст҃о́мꙋ ре́кшемꙋ: прилпѐ дш҃а̀ моѧ̀ по тебѣ̀: и҆ и҆но́мꙋ приснопа́мѧтномꙋ ре́кшемꙋ: а҆́зъ же не ѹ҆трꙋди́хсѧ послѣ́дꙋѧ тебѣ̀, и҆ днѐ и҆лѝ поко́ѧ чл҃вѣ́ча не пожела́хъ гдⷭ҇и. Сра́мъ велича́йшъ є҆́сть є҆́же всѧ̑ предречє́ннаѧ ѡ҆ста́влшымъ по зва́нїи на́шемъ, и҆́мже гдⷭ҇ь позва̀ на́съ, а҆ не чл҃вѣ́къ, ѡ҆ нѣ́чесомъ попещи́сѧ не могꙋ́щемъ на́съ ѹ҆бл҃годѣ́телствовати во ча́съ ѻ҆́нъ нꙋ́жды на́шеѧ, си́рѣчь и҆схо́да. Сїе́ бо є҆́сть є҆́же речѐ гдⷭ҇ь ѡ҆брати́тисѧ вспѧ́ть, и҆ не ѡ҆брѣсти́сѧ ѹ҆пра́вленꙋ въ црⷭ҇твїе нбⷭ҇ное. Гдⷭ҇ь на́шъ ѹ҆добопополза́емость на́шꙋ вводи́мыхъ вѣ́дый, и҆ ꙗ҆́кѡ ѹ҆до́бь междꙋ̀ мїрски́ми спребыва́юще, и҆лѝ собесѣ́дꙋюще, па́ки въ мі́ръ возвраща́емсѧ, гл҃етъ къ ре́кшемꙋ є҆мꙋ̀: повели́ ми пойтѝ погребстѝ ѻ҆тца̀ моего̀: ѡ҆ста́ви мє́ртвыѧ погребстѝ своѧ̑ мертвецы̀. Бѣ́сове по ѿрече́нїи се́мъ про́чее, ми́лѡстивыѧ и҆ милосє́рдыѧ и҆з̾ мїрски́хъ бл҃жи́ти совѣ́тꙋютъ на́мъ: а҆ себѐ ѡ҆каѧва́ти, ꙗ҆́кѡ всѧ́кїѧ ѻ҆́нѣхъ добродѣ́тели себѐ лиши́вшихъ. Ра́зꙋмъ же врагѡ́мъ на́шымъ є҆́сть ло́жнымъ смире́нїемъ, и҆лѝ въ мі́ръ на́съ возврати́ти, и҆лѝ пребыва́ющымъ мона́хѡмъ во ѿча́ѧнїе низри́нꙋти. Є҆́сть ѡ҆хꙋжда́ти сꙋ́щихъ въ мі́рѣ, возноше́нїемъ, и҆ мо́щно є҆́сть тѣ́хъ ѿсꙋ́тствꙋющихъ ѹ҆ничижа́ти, за є҆́же бѣжа́ти ѿча́ѧнїѧ, и҆ наде́ждꙋ пристѧжа́ти. Ѹ҆слы́шимъ ѹ҆̀бо гдⷭ҇а ко ѻ҆́номꙋ ю҆́ноши всѧ̑ ꙗ҆́вѣ за́пѡвѣди содѣ́лавшемꙋ ре́кша, ꙗ҆́кѡ є҆ди́но тѝ ѡ҆скꙋдѣва́етъ, є҆́же прода́ти и҆мѣ́нїе, и҆ да́ти ни́щымъ, и҆ са́маго себѐ ни́ща сотвори́ти, млⷭ҇тыню прїе́млюща. И҆́же ѹ҆се́рднѡ и҆ съ горѣ́нїемъ претещѝ хотѧ́щїи, смы́сленнѡ разсмотри́мъ ка́кѡ гдⷭ҇ь всѣ́хъ въ мі́рѣ пребыва́ющихъ и҆ живꙋ́щихъ, ме́ртвыхъ бы́ти ѡ҆сꙋди́лъ є҆́сть, ре́къ къ нѣ́коемꙋ: ѡ҆ста́ви мє́ртвыѧ мїрѧ́ны тѣ́ломъ ме́ртвыхъ погребстѝ. Ничи́мже возбрани́ло є҆́сть ю҆́ношꙋ ѻ҆́наго бога́тство прїитѝ ко кр҃ще́нїю: ѡ҆сꙋети́шасѧ ѹ҆̀бо гл҃юще нѣ́цыи ꙗ҆́кѡ кр҃ще́нїѧ ра́ди гдⷭ҇ь прода́ти бога́тство велѧ́ше є҆мꙋ̀. Да довлѣ́етъ на́мъ къ велича́йшꙋ и҆звѣще́нїю велича́йшїѧ сла́вы ѡ҆бѣ́та на́шегѡ, таково́е и҆звѣще́нїе. И҆спыта́ти подоба́етъ, ка́кѡ въ мі́рѣ живꙋ́щїи, и҆ во бдѣ́нїихъ, и҆ постѣ́хъ, и҆ ѕлострада́нїи пребыва́ющїи, къ мона́шескомꙋ житїю̀ ꙗ҆́кѡ ко и҆скꙋси́лищꙋ и҆ по́прищꙋ ѿ чл҃вѣ̑къ ѿходѧ́ще, пе́рвшее ѡ҆бꙋче́нїе своѐ растлѣ́нное и҆ притво́рное не ктомꙋ̀ прохо́дѧтъ. Ви́дѣхъ мно́жайшы и҆ разли̑чны сады̀ добродѣ́телей ѿ сꙋ́щихъ въ мі́рѣ насажда́ємы: и҆ а҆́ки ѿ пото́чна ка́ла ѿ тщесла́вїѧ напаѧ́ємы, и҆ ѿ ꙗ҆влѧ́телства ѡ҆копова́ємы, и҆ ѿ похва́лъ нагноѧва́ємы: и҆ пресажде́ни ѹ҆́бѡ бы́вше на зе́млю пꙋ́стꙋ и҆ непроходи́мꙋ мїрски́ми, и҆ безво́днꙋ тщесла́вныѧ и҆ смра́дныѧ воды̀, а҆́бїе и҆зсхо́ша: не бо ѡ҆быко́ша во́дѧнїи са́дове въ жесто́кихъ и҆ безво́дныхъ ѡ҆бꙋчи́лищахъ плодороди́ти. А҆́ще кто̀ мі́ръ возненави́дѣ, се́й печа́ли и҆збѣжа̀: а҆́ще ли же кто̀ къ нѣ́чесомꙋ ѿ ви́димыхъ пристра́стїе и҆́мать, то̀ не ѹ҆̀ печа́ли и҆зба́вилсѧ є҆́сть: ка́кѡ бо и҆ не ѡ҆печа́литсѧ ѡ҆ лише́нїи люби́мыѧ ве́щи; Во всѣ́хъ ѹ҆́бѡ мно́га и҆ на́мъ потре́бно є҆́сть трезвѣ́нїѧ, наипа́че же ѡ҆ се́мъ внима́ти подоба́етъ разꙋ́мнѡ пре́жде про́чїихъ. Мно́гихъ ви́дѣхъ въ мі́рѣ ѿ попече́нїй, и҆ прилѣжа́нїй, и҆ глꙋмле́нїй, и҆ бдѣ́нїй тѣле́сныхъ, неи́стовства тѣ́ла своегѡ̀ и҆збѣ́гшихъ: со всѧ́цѣмъ же безпопече́нїемъ къ мона́шескомꙋ житїю̀ прише́дше такові́и, ѡ҆каѧ́ннѣ ѿ тѣле́снагѡ движе́нїѧ ѡ҆скверни́шасѧ. Во́нмемъ себѣ̀, є҆да̀ ка́кѡ ѹ҆́зкимъ и҆ тѣ́снымъ пꙋте́мъ гл҃юще ходи́ти, простра́нный и҆ широ́кїй держа́ще заблꙋди́хомъ. Ѹ҆́зокъ пꙋ́ть ꙗ҆ви́тъ тебѣ̀ ѹ҆тѣсне́нїе чре́ва, стоѧ́нїе всено́щно, мѣ́ра воды̀, хлѣ́ба скꙋ́дость, безче́стїѧ питїѐ чисти́телно: порꙋга̑нїѧ, посмѣ̑хи, рꙋга̑нїѧ, ѿсѣче́нїе во́лей свои́хъ, прираже́нїй терпѣ́нїе, презрѣ́нїй неропта́нїе, доса́дъ нꙋ́жда, ѡ҆би́димꙋ терпѣ́ти крѣ́пцѣ, ѡ҆клевета́емꙋ не негодова́ти, ѹ҆ничижава́емꙋ не гнѣ́ватисѧ, ѡ҆сꙋжда́емꙋ смирѧ́тисѧ. Бл҃же́ни сꙋ́ть пꙋте́мъ предрече́нныхъ пꙋте́й ходѧ́щїи, ꙗ҆́кѡ тѣ́хъ є҆́сть црⷭ҇твїе нбⷭ҇ное. Никто́же въ нбⷭ҇ный невѣ́стникъ вѣнценосѧ̀ вни́детъ, не пе́рвымъ, и҆ вторы́мъ, и҆ тре́тїимъ ѿрече́нїемъ ѿре́ксѧ: гл҃ю же ѻ҆́нѣмъ всѣ́хъ веще́й, и҆ чл҃вѣ̑къ, и҆ роди́телей: и҆ ѿрече́нїемъ во́ли своеѧ̀: и҆ тре́тїимъ ѿрече́нїемъ тщесла́вїѧ, припослѣ́дствꙋющагѡ послꙋша́нїю. И҆зыди́те ѿ среды̀ и҆́хъ и҆ ѿлꙋчи́тесѧ: и҆ нечистотѣ̀ мі́ра не прикаса́йтесѧ, гл҃етъ гдⷭ҇ь: кто́ бо ѹ҆ ѻ҆́нѣхъ чꙋдеса̀ сотворѝ когда̀; Кто̀ ме́ртвыхъ воскресѝ; Кто̀ бѣ́сы и҆згна̀; Никто́же: сїѧ̑ бо всѧ̑ мона́хѡвъ сꙋ́ть по́чєсти, ꙗ҆̀же мі́ръ вмѣсти́ти не мо́жетъ: занѐ а҆́ще бы мо́глъ, то̀ къ чесомꙋ̀ бы бы́ло по́стничествованїе сїѐ, си́рѣчь ѿше́ствїе; Внегда̀ бѣ́сове по ѿрече́нїи се́мъ па́мѧтїю къ роди́телємъ на́шымъ и҆ бра́тїи, се́рдце на́ше согрѣва́ютъ, тогда̀ мы̀ мл҃твою на тѣ́хъ воѡрꙋжи́мсѧ, и҆ па́мѧтїю вѣ́чнагѡ ѻ҆́нагѡ ѻ҆гнѧ̀ себѐ разжжи́мъ, да тогѡ̀ воспомина́нїемъ безвре́менный се́й се́рдца ѻ҆́гнь ѹ҆гаси́мъ. А҆́ще кто̀ безпристра́стнѣ къ ꙗ҆ково́й ли́бо ве́щи зало́гъ и҆мѣ́ти непщꙋ́етъ, ѡ҆ лише́нїи же тоѧ̀ се́рдцемъ ѡ҆печа́лилсѧ є҆́сть, то̀ таковы́й соверше́ннѣ са́мъ себѐ прелсти́лъ є҆́сть. Є҆ли́цы ю҆́ни къ раче́нїємъ тѣлє́снымъ и҆пи́щи неи́стовнѣ завѣща́нїе и҆́мꙋтъ, и҆ къ мона́шескомꙋ жи́телствꙋ прїитѝ хотѧ́тъ, всѧ́цѣмъ трезвѣ́нїемъ и҆ внима́нїемъ себѐ да ѡ҆бꙋча́тъ, и҆ повинꙋ́тъ всѧ́кагѡ наслажде́нїѧ и҆ лꙋка́вства ѹ҆далѧ́тисѧ: да не ка́кѡ бꙋ́дꙋтъ тѣ̑мъ послѣ̑днѧѧ гѡ́рша пе́рвыхъ. Приста́нище сїѐ, и҆ сп҃се́нїѧ и҆ бѣ́дъ вино́вно быва́етъ, и҆ сїѐ вѣ́дѧтъ мы́сленное сїѐ мо́ре пла́вающїи. Ми́лостивенъ же є҆́сть ѹ҆ви́дѣти позо́ръ, спа́сшыѧсѧ въ пꙋчи́нѣ ѻ҆́нѣй, во приста́нищи се́мъ и҆стопле́нїе пострада́вшыѧ.



<rubric>Второ́е восхожде́нїе є҆́сть: текі́й не сꙋпрꙋ́жницꙋ но лѡ́та ѻ҆́наго подража́ѧ да бѣ́гаетъ.</rubric>
