---
title: "Сло́во а҃. Ѡ҆ ѿрече́нїи житїѧ̀"
navigation:
  key: various-lestvitsa-1
  title: "Сло́во а҃. Ѡ҆ ѿрече́нїи житїѧ̀"
  parent: various-lestvitsa
  order: 1
type: "various"
---

# Сло́во а҃. Ѡ҆ ѿрече́нїи житїѧ̀.

<versal>Б</versal>л҃га́гѡ и҆ пребл҃га́гѡ и҆ всебл҃га́гѡ бг҃а на́шегѡ и҆ цр҃ѧ̀, (добро́ бо є҆́сть ѿ бг҃а къ бж҃їимъ рабѡ́мъ нача́ти) и҆з̾ всѣ́хъ ѿ негѡ̀ созда́нныхъ слове́сныхъ самовла́стїѧ досто́инствомъ почте́нныхъ, ѻ҆́ви ѹ҆́бѡ сꙋ́ть є҆гѡ̀ дрꙋ́зи, ѻ҆́ви же и҆́стинни рабѝ, ѻ҆́ви же неключи́ми, ѻ҆́ви же ѿню́дъ ѹ҆стране́ни, ѻ҆́ви же, а҆́ще и҆ не́мощни, ѻ҆ба́че сопроти́вни. И҆ дрꙋ́ги ѹ҆̀бо сво́йственнѣ мы̀ простцы̀, ѽ сщ҃е́ннаѧ главо̀, ѡ҆ бз҃ѣ вознепщева́хомъ бы́ти, ꙗ҆̀же ѡ҆́крестъ є҆гѡ̀ ѹ҆́мнаѧ же и҆ безтѣлє́снаѧ сꙋщества̀. И҆́стинны же рабы̑, всѧ̑ во́лю є҆гѡ̀ без̾ лѣ́ности, и҆ без̾ѡста́внѡ творѧ́щыѧ и҆ сотво́ршыѧ. Неключи̑мы же рабы̑, є҆ли́цы кр҃ще́нїѧ ѹ҆́бѡ сподо́битисѧ непщꙋ́ютъ, ѡ҆бѣ́ты же ꙗ҆̀же къ немꙋ̀, и҆́стиннѡ не сохрани́ша. Стра̑нны же ѿ бг҃а, и҆ врагѝ разꙋмѣ́ти и҆́мамы, є҆ли́цы и҆лѝ невѣ́рни, и҆лѝ ѕловѣ́рни сꙋ́ть. Сꙋпоста́ти же сꙋ́ть, не то́чїю повелѣ́нїе гдⷭ҇не ѿрази́вшїи и҆ ѿ себѐ ѿве́ргшїи, но и҆ содѣ́ловающыѧ сїѐ крѣ́пцѣ ра́тꙋющїи. Поне́же ѹ҆́бѡ и҆з̾ всѣ́хъ предрече́нныхъ кі́йждо своѐ нѣ́кое и҆ подоба́ющо сло́во и҆́мать: на́мъ же неꙋчє́нымъ нѣ́сть поле́зно въ настоѧ́щемъ такѡва́ѧ ска́зовати: грѧдѝ ѹ҆́бѡ грѧдѝ /и҆/ мы̀ ны́нѣ къ бл҃гоче́стнѡ на́съ наси́ловавшымъ, и҆ вѣ́рнѡ понꙋ́дившымъ повелѣ̑нїи свои́ми, бж҃їимъ и҆́стиннымъ рабѡ́мъ, недосто́йнꙋю рꙋ́кꙋ свою̀ послꙋша́нїемъ протѧ́гше, и҆ ѿ ра́зꙋма и҆́хъ тро́сть сло́ва прїе́мше, въ дрѧ́хлое и҆ свѣтѧ́щеесѧ смиренномꙋ́дрїе ѡ҆мочи́вше, на гла́дкихъ и҆ бѣ́лыхъ и҆́хъ срⷣца́хъ, ꙗ҆́коже на нѣ́кїихъ хартїа́хъ, па́че же скрижа́лехъ дх҃о́вныхъ сїю̀ ѹ҆поко́ивше, бж҃е́ствєннаѧ словеса̀, па́че же сѣ́мена разживописꙋ́юще, гл҃емъ та́кѡ.

<red>В</red>сѣ́хъ произволѧ́ющихъ є҆́сть бг҃ъ, всѣ́хъ живо́тъ: всѣ́хъ спасе́нїе, вѣ́рныхъ, невѣ́рныхъ: првⷣныхъ, непра́ведныхъ: бл҃гочести́выхъ, нечести́выхъ: безстра́стныхъ, встра́ственныхъ: мона́хѡвъ, мїрски́хъ: премꙋ́дрыхъ, про́стыхъ: здра́выхъ, немощны́хъ: ю҆́ныхъ, престарѣ́вшихсѧ: ꙗ҆́коже свѣ́та лїѧ́нїе, и҆ со́лнца зрѣ́нїе, и҆ воздꙋ́хѡвъ премѣне́нїе, и҆ и҆змѣне́нїѧ нѣ́сть: нѣ́сть бо лицепрїѧ́тїѧ ѹ҆ бг҃а. Нечести́въ є҆́сть, є҆стество̀ слове́сно, ме́ртвенно, во́лею ѿ живота̀ ѻ҆́нагѡ ѿверга́ющо, и҆ творца̀ своего̀ при́снѡ сꙋ́щаго, не сꙋ́ща бы́ти непщꙋ́ющо. Законопрестꙋ́пникъ є҆́сть, и҆́же зако́нъ сꙋ́щїй ѿ бг҃а со свои́мъ ѕлоꙋ́мїемъ держа́й, и҆ съ є҆́ресїю проти́вною вѣ́ровати бг҃ꙋ непщꙋ́ѧй. Хрⷭ҇тїа́нинъ є҆́сть, подража́нїе хрⷭ҇тꙋ̀ ꙗ҆́коже мо́щно є҆́сть чл҃вѣ́кꙋ, словесы̀, и҆ дѣ́лы, и҆ помышле́нїемъ, во ст҃ꙋ́ю трⷪ҇цꙋ пра́вѡ и҆ непоро́чнѡ вѣ́рꙋѧ. Бг҃олюбе́зенъ є҆́сть, и҆́же всѣ́хъ є҆сте́ственныхъ и҆ безгрѣ́шныхъ въ прича́стїи сы́й: и҆ ѡ҆ бл҃ги́хъ ꙗ҆̀же по си́лѣ не нерадѧ́й. Возде́ржникъ є҆́сть, и҆́же, посредѣ̀ и҆скꙋше́нїй, и҆ сѣ́тей, и҆ мо́лвъ свобо́дна сꙋ́щагѡ, нра̑вы все́ю си́лою подражава́ти любопрѧ́йсѧ. Мона́хъ є҆́сть, чи́нъ и҆ ѹ҆строе́нїе безтѣле́сныхъ, въ тѣ́лѣ веще́ственнѣ и҆ брꙋ́днѣ сотворѧ́емо. Мона́хъ є҆́сть, и҆́же є҆ди́нѣхъ бж҃їихъ держа́йсѧ ѹ҆ста̑въ, и҆ слове́съ, во всѧ́комъ вре́мени и҆ мѣ́стѣ и҆ ве́щи. Мона́хъ є҆́сть, нꙋ́жда є҆стества̀ всегда́шнѧѧ, и҆ хране́нїе чꙋ́вствъ неѡскꙋ́дно. Мона́хъ є҆́сть, ѡ҆чище́но тѣ́ло, и҆ ѡ҆чищє́на ѹ҆ста̀, и҆ просвѣще́нъ ѹ҆́мъ. Мона́хъ є҆́сть, болѣ́зненна дꙋша̀ во всегда́шней па́мѧти сме́ртнѣй поꙋча́ющисѧ, и҆ спѧ́щи и҆ бдѧ́щи. Ѿше́ствїе ѿ мі́ра є҆́сть, во́льна не́нависть похвалѧ́ема вещества̀, и҆ ѿверже́нїе є҆стества̀ полꙋче́нїѧ ра́ди тѣ́хъ ꙗ҆̀же превыше є҆стества̀. Всѝ житє́йскаѧ ѹ҆се́рднѡ ѡ҆ста́влшїи, всѧ́кѡ, и҆лѝ бꙋ́дꙋщагѡ ра́ди црⷭ҇твїѧ: и҆лѝ мно́жества ра́ди грѣ̑хъ: и҆лѝ любвѐ ра́ди ꙗ҆́же ко бг҃ꙋ, сїѐ сотвори́ша. А҆́ще ли же ниеди́нъ и҆з̾ предрече́нныхъ ра́зꙋмѡвъ въ ни́хъ предвари́лъ є҆́сть, то̀ безслове́сно си́хъ ѿше́ствїе ѻ҆́но бы́сть: ѻ҆ба́че конца̀ тече́нїѧ сегѡ̀ како́въ бꙋ́детъ, до́брый на́шъ подвигополо́жникъ ѡ҆жида́етъ. Да подража́етъ, бре́мѧ грѣхѡ́въ свои́хъ расточи́ти и҆з̾ мі́ра и҆зше́дый, сѣдѧ́щихъ пред̾ гро́бами внѣ̀ гра́да: и҆ да не преста́нетъ ѿ те́плыхъ и҆ горѧ́щихъ ка́плей, и҆ безгла́сныхъ рыда́нїй се́рдца, до́ндеже ѹ҆ви́дитъ и҆ то́й і҆и҃са прише́дша, и҆ ка́мень ѡ҆жесточе́нїѧ ѿ срⷣца ѿвали́вша: и҆ ѹ҆ма̀ на́шего ла́зарѧ ѿ плени́цъ грѣхѡ́въ разрѣши́вша, и҆ слꙋга́мъ а҆́гг҃лѡмъ: разрѣши́те є҆го̀ ѿ страсте́й, и҆ ѡ҆ста́вите и҆тѝ къ бл҃же́нномꙋ безстра́стїю, повелѣ́вша. А҆́ще ли же не та́кѡ, то̀ ниеди́на по́льза. Є҆ли́цы и҆з̾ е҆гѵ́пта и҆ фараѡ́на и҆зы́ти и҆ бѣжа́ти хо́щемъ, то̀ всѧ́кѡ мѡѷсе́а нѣ́коего и҆ мы̀ хода́таѧ ко бг҃ꙋ и҆ по бз҃ѣ тре́бꙋемъ, ꙗ҆́кѡ да бы̀ за ны̀ посредѣ̀ дѣѧ́нїѧ и҆ видѣ́нїѧ стоѧ̀ рꙋ́цѣ ко бг҃ꙋ воздѣва́лъ, да наставлѧ́емїи и҆ мо́ре грѣхѡ́въ пре́йдꙋтъ, и҆ а҆мали́ка страсте́й побѣдѧ́тъ. Прелсти́шасѧ ѹ҆́бѡ са́мѣхъ себѐ преда́телствꙋющїи, и҆ ниеди́нагѡ предводи́телѧ тре́бовати вознепщева́вшїи. И҆з̾ е҆гѵ́пта ѹ҆́бѡ и҆зше́дшїи, мѡѷсе́а: и҆з̾ содо́ма же и҆збѣ́гшїи, а҆́гг҃ла наставлѧ́ющаго и҆мѣ́ша. И҆ ѻ҆́ви ѹ҆́бѡ, дꙋшє́вныѧ стра̑сти прилѣжа́нїемъ враче́й и҆сцѣлѧ́ющымъ подо́бни сꙋ́ть, и҆̀же сꙋ́ть и҆з̾ е҆гѵ́пта и҆сходѧ́щїи. Ѻ҆́ви же, ѻ҆каѧ́ннагѡ тѣ́ла сегѡ̀ нечистоты̀ жела́ющымъ совлещи́сѧ: тѣ́мже и҆ а҆́гг҃ла, си́рѣчь равноА́гг҃лна, та та́кѡ рекꙋ̀, спомога́ющагѡ тре́бꙋютъ: проти́вꙋ бо согни́тїѧ ꙗ҆́звъ, хꙋдо́жна ѕѣлѡ̀ и҆ врача̀ тре́бꙋемъ. Нꙋ́жды вои́стиннꙋ, и҆ непреста́нныхъ болѣ́зней на нб҃о съ тѣ́ломъ взы́ти покꙋси́вшїисѧ трѣ́бꙋютъ: и҆ па́че же въ са́мѣхъ нача́лѣхъ ѿрече́нїѧ сегѡ̀: доне́лѣже сластолюби́вый на́шъ нра́въ, и҆ непоболѣ́нное се́рдце, въ бг҃олю́бїе и҆ ѡ҆чище́нїе пла́чемъ ꙗ҆́вственнымъ воз̾ꙋстро́ѧтсѧ. Трꙋ́дъ бо є҆́сть вои́стиннꙋ трꙋ́дъ, и҆ мно́га и҆ неви́дима го́ресть сїѧ̀, доне́лѣже рѣзницелюби́ваго пса̀ ѹ҆ма̀, и҆ смрадолюби́ваго, чистолюби́ва нѣ́коего и҆ любоназира́телна, простото́ю, и҆ безгнѣ́вїемъ глꙋбо́кимъ и҆ прилѣжа́нїемъ, сотвори́мъ. Ѻ҆ба́че дерза́емъ встра́ственнїи, и҆ и҆знемога́ющїи, вѣ́рою несꙋмнѣ́нною не́мощь на́шꙋ и҆ дꙋше́вное безси́лїе рꙋко́ю на́шею десно́ю хрⷭ҇тꙋ̀ приносѧ́ще и҆ и҆сповѣ́дающе: и҆ всѧ́кѡ по́мощь є҆гѡ̀, и҆ па́че досто́инства своегѡ̀ прїе́млемъ: ѻ҆ба́че во глꙋбинꙋ̀ смиренномꙋ́дрїѧ себѐ вы́нꙋ низводѧ́ще. Да разꙋмѣва́ютъ всѝ къ до́бромꙋ по́двигꙋ семꙋ̀ жесто́комꙋ и҆ тѣ́сномꙋ и҆ ле́гкомꙋ приходѧ́щїи, ꙗ҆́кѡ во ѻ҆́гнь прїидо́ша вскочи́ти: а҆́ще ѻ҆́гнь невеще́ственъ въ себѐ всели́ти ѡ҆жида́ютъ. Да и҆скꙋша́етъ же кі́йждо себѐ, и҆ пото́мъ ѿ хлѣ́ба є҆гѡ̀ и҆́же съ го́ркимъ ѕе́лїемъ, да ꙗ҆́стъ и҆ ѿ ча́ши є҆гѡ̀ ꙗ҆́же со слеза́ми, да ꙗ҆́стъ и҆ да пїе́тъ, да не въ сꙋ́дъ себѣ̀ во́инствꙋетъ. А҆́ще не всѧ́къ крⷭ҇тѧ́йсѧ спасе́нъ є҆́сть, то̀ про́чее ѹ҆молчꙋ̀. Всѣ́хъ ѿве́ргꙋтсѧ: всѧ̑ презрѧ́тъ: всѣ̑мъ посмѣю́тсѧ: всѧ̑ ѿтрѧсꙋ́тъ приходѧ́щїи, да добро̀ ѡ҆снова́нїе положа́тъ. Добро̀ тризда́нно и҆ тристо́лпно ѡ҆снова́нїе: неѕло́бїе, по́стъ, цѣломꙋ́дрїе. Всѝ и҆̀же ѡ҆ хрⷭ҇тѣ̀ младе́нцы, си́ми да начина́ютъ, и҆́стинное зна́менїе прїе́млюще чꙋ́вствєнныѧ младе́нцы: ничто́же бо ѹ҆ ѻ҆́нѣхъ лꙋка́во, нижѐ льсти́вно ѡ҆брѧ́щестсѧ когда̀: ни сы́тость ненасы́тна: ни чре́во ненасыща́емо: ни тѣ́ло разжиза́емо: не́гли бо по ѹ҆множе́нїю пи́щи про́чее пред̾ꙋспѣва́ютъ, и҆ раждеже́нїе прїе́млютъ. Ненави́стно вои́стиннꙋ и҆ прибѣ́дственно є҆́сть є҆́же ѿ вхо́да борьбы̀ сеѧ̀ ѡ҆слабѣ́ти борю́щемꙋсѧ, всѣ̑мъ даю́щꙋ и҆́стинное зна́менїе своегѡ́ си заколе́нїѧ. Да бꙋ́детъ на́мъ всѧ́кѡ ѿ тве́рдагѡ нача́ла, и҆ во є҆́же пото́мъ ѡ҆слабле́нїи по́лбза. Дꙋша́ бо мꙋ́жественна бы́вши, и҆ ѡ҆слабѣ́вши, па́мѧтїю пе́рвагѡ тща́нїѧ, ꙗ҆́кѡ ѻ҆стно́мъ бодо́ма быва́етъ: тѣ́мже ѿ сегѡ̀ мно́жицею нѣ́цыи себѐ и҆ воздвиго́ша. Внегда̀ дꙋша̀ са́мꙋ себѐ преда́телствовавши, теплотꙋ̀ погꙋби́тъ бл҃же́ннꙋю и҆ вожделѣ́ннꙋю, то̀ да взы́щетъ прилѣ́жнѡ ко́ею вино́ю лиши́ласѧ є҆́сть тоѧ̀, и҆ на ѻ҆́нꙋ ве́сь трꙋ́дъ и҆ тща́нїе да воспрїи́метъ: нѣ́сть бо мо́щно и҆нѣ́ми враты̀ тꙋ̀ возврати́ти, ра́звѣ и҆́миже и҆зы́де. И҆́же ѹ҆́бѡ стра́ха ра́ди ѿрече́нїе сїѐ сотвори́вый, не́гли горѧ́щемꙋ ѳѷмїа́мꙋ ѹ҆подо́бисѧ, въ нача́лѣхъ ѹ҆́бѡ ѿ бл҃гоꙋха́нїѧ наче́ншемꙋсѧ, по́слѣжде же въ ды́мъ ѡ҆ко́нчившемꙋсѧ. А҆ и҆́же мзды̀ ра́ди, то̀ ѻ҆се́лскъ же́рновъ быва́етъ, вы́нꙋ та́кожде двиза́ѧсѧ. А҆ и҆́же любвѐ ра́ди бжⷭ҇твенныѧ ѿше́ствїе сїѐ сотвори́вый, то̀ а҆́бїе ѻ҆́гнь въ нача́лѣхъ стѧжа́лъ є҆́сть: и҆ не́гли въ вещество̀ вве́рженъ бы́въ, пред̾ лице́мъ крѣ́плшъ пожа́ръ возже́глъ бы. Сꙋ́ть нѣ́цыи верхꙋ̀ ка́менїѧ плі̑нѳы зи́ждꙋщїи: и҆ сꙋ́ть и҆́ни, и҆́же на землѝ столпы̀ ѹ҆тверди́ша: и҆ сꙋ́ть и҆́ни ма́лѡ пѣшеходи́вше, и҆ жи́лами и҆ чле́нами разгрѣ́ѧвшесѧ, бы́стрѣе ходи́ша: разꙋмѣва́ѧй да разꙋмѣва́етъ сло́во знаменова́телно. Ꙗ҆́кѡ бг҃омъ и҆ цр҃е́мъ по́звани бы́вше, ѹ҆се́рднѡ потеце́мъ, да не ка́кѡ маловре́менни сꙋ́ще, въ де́нь сме́рти безпло́дни ѡ҆брѧ́щемсѧ, и҆ гла́домъ сконча́емсѧ. Бл҃гоꙋгоди́мъ гдⷭ҇ꙋ, ꙗ҆́коже во́ини цр҃ю̀: по ѹ҆воине́нїи бо, тогда̀ ѻ҆па́сныѧ рабо́ты и҆стѧзꙋ́еми быва́емъ. Ѹ҆бои́мсѧ гдⷭ҇а, ꙗ҆́коже ѕвѣре́й. Ви́дѣхъ бо мꙋже́й ѹ҆кра́сти ше́дшихъ, и҆ бг҃а ѹ҆́бѡ не ѹ҆боѧ́шасѧ, псѡ́въ же гла́съ на мѣ́стѣ то́мъ ѹ҆слы́шавше, а҆́бїе возврати́шасѧ: и҆ є҆́же стра́хъ бж҃їй не сотворѝ, сїѐ стра́хъ ѕвѣре́й возмо́же. Возлю́бимъ гдⷭ҇а, ꙗ҆́коже дрꙋгѡ́въ почита́емъ: ви́дѣхъ бо мно́жицею нѣ́кихъ бг҃а ѡ҆печа́лившихъ, и҆ ниеди́но попече́нїе ѡ҆ се́мъ воз̾имѣ́вшихъ: и҆ ви́дѣхъ тѣ́хжде, свои́хъ возлю́бленникѡвъ въ хꙋ́дѣ нѣ́чесомъ прогнѣ́вавшихъ и҆ всѧ́ко ѹ҆хищре́нїе, всѧ́ко ѹ҆мышле́нїе, всѧ́кꙋ ско́рбь, всѧ́ко и҆сповѣ́данїе, самѣ́ми собо́ю, чрез̾ дрꙋ́ги, чрез̾ да́ры сотвори́вшихъ, да въ пре́жднюю любо́вь возвратѧ́тсѧ. Въ са́мѣхъ нача́лѣхъ ѿрече́нїѧ сегѡ̀ всѧ́кѡ съ трꙋдо́мъ и҆ го́рестїю добродѣ́тели содѣ́ловаемъ: пред̾ꙋспѣ́вше же про́чее, безпеча́лно въ тѣ́хъ, /и҆лѝ/ ма́лѡ и҆ печа́лꙋюще, пребыва́емъ: є҆гда́ же ме́ртвенное на́ше мꙋдрова́нїе поже́рто и҆ поѡблада́но бꙋ́детъ ѿ ѹ҆се́рдїѧ, тогда̀ про́чее со всѧ́кою ра́достїю, и҆ тща́нїемъ и҆ вожделѣ́нїемъ, и҆ пла́менемъ бжⷭ҇твеннымъ ты́ѧ содѣ́ловаемъ. Поели́кꙋ похва́лни сꙋ́ть, и҆̀же а҆́бїе ѿ нача̑лъ со всѧ́кою ра́достїю и҆ ѹ҆се́рдїемъ за́пѡвѣди соверша́ющїи: потоли́кꙋ ѻ҆каѧ́нни, и҆̀же въ по́стничествѣ ѹ҆коснѣ́вшїи, и҆ є҆щѐ съ трꙋдо́мъ ты́ѧ дѣ́лающїи, а҆́ще и҆ дѣ́лаютъ. Нижѐ ѡ҆бстоѧ́телныхъ ѿрече́нїй гнꙋша́имсѧ, и҆лѝ /та̑/ ѡ҆сꙋжда́имъ. Ви́дѣхъ бо нѣ́кихъ бѣжа́щихъ, и҆ нево́лею къ цр҃ю̀ приходѧ́щихъ, и҆ срѣта́ющихъ приходѧ́ща, и҆ томꙋ̀ про́чее нево́лею послѣ́довавшихъ, и҆ въ пала́тꙋ съ ни́мъ совше́дшихъ, и҆ съ ни́мъ споѡбѣ́давшихъ. Ви́дѣхъ сѣ́мѧ на зе́млю нево́лею и҆спа́дшо, и҆ пло́дъ мно́гъ и҆ бл҃гоцвѣ́тенъ сотво́ршо: ꙗ҆́коже и҆ напроти́въ. Ви́дѣхъ во враче́бницꙋ нѣ́коего по нѣ́коей и҆но́й потре́бѣ прише́дша, и҆ ѿ врача̀ красносло́вїемъ ѹ҆держа́на бы́вша, и҆ те́рпкости свобо́ждшасѧ и҆ належа́щїй на свѣ́тѣ свое́мъ мра́къ ѿве́ргша: и҆ бы́ша невѡ́льнаѧ ѿ въ нѣ́кихъ, во́льныхъ, и҆звѣ̑стнша и҆ твє́рдша. Никто́же тѧготꙋ̀ и҆ мно́жество грѣхѡ́въ и҆звѣ́тъ творѧ̀, недосто́йна себѐ мона́шескагѡ ѡ҆бѣ́та да нарица́етъ: и҆ сладостра́стїѧ ра́ди себѐ ѡ҆хꙋжда́ти да непщꙋ́етъ, непщꙋ́ѧ вины̑ ѡ҆ грѣсѣ́хъ. И҆дѣ́же бо мно́го є҆́сть согни́тїе, та́мѡ вели́ка и҆ врачева́нїѧ потре́бно є҆́сть, да скве́рнꙋ ѻ҆́нꙋ ѿри́нетъ: здра́ви бо сꙋ́щїи, во враче́бницꙋ не прихо́дѧтъ. А҆́ще цр҃ю̀ назе́мнꙋ позна́вшꙋ, и҆ въ рабо́тꙋ ꙗ҆́же пред̾ лице́мъ є҆гѡ̀ ѹ҆воини́ти восхотѣ́вшꙋ, не ѿлага́емъ, не и҆звинѧ́емсѧ: но всѧ̑ ѡ҆ста́влше, ѹ҆се́рднѣ тогѡ̀ достиза́емъ: во́нмемъ себѣ̀, да не ка́кѡ цр҃ю̀ ѻ҆́номꙋ цр҃е́й, и҆ гдⷭ҇ви господе́й, и҆ бг҃ꙋ богѡ́въ зовꙋ́щꙋ на́съ къ нбⷭ҇номꙋ семꙋ̀ чи́нꙋ, ѿ лѣ́ности и҆ ѹ҆ны́нїѧ ѿрече́мсѧ, и҆ на вели́цѣмъ ѻ҆́нѣмъ сꙋди́щи ѡ҆брѧ́щемсѧ безѿвѣ́тни: занѐ мо́щно ѹ҆́бѡ є҆́сть и҆ свѧза́нꙋ житїѧ̀ сегѡ̀ вещмѝ, и҆ желѣ́зными попече́нми, ходи́ти, но неꙋдо́бнѣ. Поне́же и҆ желѣ̑за носѧ́щїи на нога́хъ, мно́жицею хо́дѧтъ, но ча́стѡ претыка́ютсѧ, и҆ ꙗ҆́звы ѿ сегѡ̀ прїе́млютъ. Не ѡ҆жени́выйсѧ бо въ мі́рѣ є҆ди́нѣми вещмѝ свѧ́занъ сы́й, на рꙋкꙋ̀ желѣ̑за носѧ́щемꙋ подо́бенъ є҆́сть: тѣ́мже и҆ є҆гда̀ хо́щетъ потещѝ ко и҆́ноческомꙋ житїю̀, то̀ не возбранѧ́етсѧ: ѡ҆жени́выйсѧ же, на рꙋкꙋ̀ и҆ ногꙋ̀ ѹ҆́зы носѧ́щемꙋ.

<red>С</red>лы́шахъ нѣ́кихъ въ мі́рѣ неради́вѡ пребыва́ющихъ, ре́кшихъ ко мнѣ̀: ка́кѡ мо́жемъ съ сꙋпрꙋ́жницею вкꙋ́пѣ живꙋ́ще, и҆ мїрски́ми попече́нми ѡ҆плета́ющесѧ, мона́шеское житїѐ проитѝ; Къ ни́мъ же ѿвѣща́хъ: всѧ̑ є҆ли̑ка мо́жете твори́ти бла̑га, сотвори́те: никого́же ѹ҆кори́те: никого́же ѡ҆кради́те: никомꙋ́же солжи́те: ни на кого́же возноси́тесѧ: никого́же возненави́дите: собра́нїй не ѿлꙋча́йтесѧ: къ тре́бꙋющымъ милосе́рди бꙋ́дите: никого́же соблазни́те: къ чꙋждѣ́й ча́сти не прибли́житесѧ: и҆ дово́лни быва́йте ѡ҆бро́ки же́нъ ва́шихъ. А҆́ще та́кѡ сотворитѐ, не дале́че бꙋ́дете црⷭ҇твїѧ нбⷭ҇нагѡ. Притецы́мъ съ ра́достїю и҆ стра́хомъ къ до́бромꙋ семꙋ̀ по́двигꙋ, не боѧ́щесѧ врагѡ́въ на́шихъ, поне́же на лицѐ дꙋшѝ на́шеѧ взира́ютъ, а҆́ще и҆ не зрѧ́тсѧ. И҆ а҆́ще ѹ҆ви́дѧтъ то̀ ѿ боѧ́зни и҆змѣне́но, тогда̀ на ны̀ горча́е воѡрꙋжа́ютсѧ, разꙋмѣ́вше льсти́вїи ѻ҆́ни ꙗ҆́кѡ ѹ҆страши́хомсѧ. Бл҃годꙋ́шнѣ ѹ҆́бѡ проти́вꙋ тѣ̑мъ воѡрꙋжи́сѧ: со ра́тꙋющимсѧ бо ѹ҆се́рднѡ, никто́же ра́тꙋетсѧ.

<red>С</red>мотри́телнѣ гдⷭ҇ь ѿ нововодрꙋже́нныхъ бра̑ни ѡ҆блегчи́лъ є҆́сть, да не ѿ нача̑лъ а҆́бїе въ мі́ръ возвратѧ́тсѧ. Тѣ́мже ра́дꙋйтесѧ ѡ҆ гдⷭ҇ѣ всегда̀ всѝ рабѝ бж҃їи: сїѐ пе́рвое зна́менїе въ себѣ́ влⷣчнїѧ любвѐ къ на́мъ позна́вше, и҆ ꙗ҆́кѡ са́мъ на́съ позва́лъ є҆́сть. Но и҆ сїѐ творѧ́ бг҃ъ мно́жицею познава́етсѧ: ѹ҆ви́дѣвъ бо мꙋ́жествєнны дꙋ́шы, а҆́бїе ѿ нача̑лъ на ты́ѧ бра̑ни попꙋсти́лъ є҆́сть, ѹ҆вѣнча́ти ты́ѧ ско́рѡ хотѧ̀. Ѹ҆таи́лъ є҆́сть гдⷭ҇ь ѿ сꙋ́щихъ въ мі́рѣ по́прища сегѡ̀ неꙋдо́бство, па́че же ѹ҆до́бство: занѐ а҆́ще бы́ша то̀ ѹ҆вѣ́дѣли, то̀ не бы ѿрица́ласѧ всѧ́ка пло́ть. Дава́й трꙋды̀ ю҆́ности твоеѧ̀ ѹ҆се́рднѡ хрⷭ҇тꙋ̀, и҆ возра́дꙋешисѧ въ ста́рости ѡ҆ бога́тствѣ безстра́стїѧ: въ ю҆́ности собира́ємаѧ, въ ста́рости и҆знемо́гшыѧ пита́ютъ и҆ ѹ҆тѣша́ютъ. Трꙋди́мсѧ ю҆́нїи съ горѣ́нїемъ, потецы́мъ тре́звеннѣ, сме́рть бо безвѣ́стна є҆́сть. Лꙋка̑вы вои́стиннꙋ и҆ лю̑ты, лсти̑вы, проны̑рливы, въ рꙋка́хъ ѻ҆́гнь держа́щѧ, и҆ хра́мъ бж҃їй пожещѝ жела́ющѧ пла́менемъ сꙋ́щимъ въ не́мъ, си̑лны и҆ безсѡ́нны, невеще́ственны, /и҆/ неви̑димы врагѝ и҆́мамы. Никто́же ю҆́нъ сы́й врагѝ своѧ̑ бѣ́сы да прїи́метъ глаго́лющѧ: да не сотре́ши пло́ти твоеѧ̀, да не въ недꙋ́ги и҆ не́мѡщи впаде́ши: е҆два́ бо въ настоѧ́щемъ наипа́че ро́дѣ ѡ҆брѧ́щетсѧ ѹ҆мертви́ти тꙋ̀ произво́ливый: а҆́ще бы и҆ мно́гихъ и҆ ѹ҆слажда́ющихъ бра́шенъ себѐ лиши́лъ: ра́зꙋмъ же сїѐ бѣ́сови є҆́сть, /и҆/ са́мый на́шъ ѻ҆́нъ въ по́прище сїѐ вхо́дъ, сла́бъ и҆ ѹ҆ны́лъ сотвори́ти: и҆ коне́цъ про́чее нача́лꙋ прили́ченъ. Пре́жде всѣ́хъ сїѐ и҆ взы́щꙋтъ и҆ сотворѧ́тъ, и҆̀же хрⷭ҇тꙋ̀ вои́стиннꙋ порабо́тати хотѧ́щїи, да и҆ мѣста̀, и҆ ѡ҆́бразы, и҆ сѣда̑лища и҆ ѡ҆бꙋчє́нїѧ, дх҃о́вными ѻ҆ц҃ы̀, и҆ свои́мъ ѹ҆разꙋмѣ́нїемъ, прили́чєствꙋющаѧ себѣ̀ и҆зберꙋ́тъ: не бо всѣ́хъ ѻ҆бщежи̑тїѧ за сластолюби́вость: нижѐ всѣ́хъ безмѡ́лвища, за ꙗ҆́ростивость: кі́йждо же разсмотри́тъ въ ко́емъ ѹ҆ка́чествовасѧ. Въ трїе́хъ ро́днѣйшихъ ѹ҆строе́нїихъ сѣда́лищъ всѐ мона́шеское жи́телство ѡ҆бдержи́тсѧ: и҆лѝ въ подви́жничестѣ ѿше́лствѣ и҆ ѹ҆едине́нїи: и҆лѝ со є҆ди́нѣмъ, и҆лѝ мно́гѡ двѣма̀ безмо́лвствовати: и҆лѝ во ѻ҆бщежи́тїи терпѣли́вѡ сѣдѣ́ти. Да не ѹ҆клонѧ́ешисѧ, гл҃етъ е҆кклисїа́стъ, на де́сно, и҆лѝ на шꙋ́е: но пꙋте́мъ црⷭ҇кимъ да по́йдеши: сре́днїй бо и҆з̾ предрече́нныхъ мнѡ́зѣмъ прили́ченъ бы́сть. Занѐ є҆ди́номꙋ ѹ҆̀бо го́ре, гл҃етъ, ꙗ҆́кѡ а҆́ще паде́тъ во ѹ҆ны́нїе, и҆лѝ со́нъ, и҆лѝ лѣ́ность, и҆лѝ ѿча́ѧнїе, то̀ нѣ́сть воздвиза́ѧй є҆го̀ въ чл҃вѣ́цѣхъ. А҆ и҆дѣ́же сꙋ́ть со́брани два̀ и҆лѝ трїѐ во и҆́мѧ моѐ, тꙋ̀ є҆́смь посредѣ̀ и҆́хъ, гдⷭ҇ь речѐ. Кі́й ѹ҆́бѡ є҆́сть вѣ́рный ѻ҆́нъ и҆ мꙋ́дрый мона́хъ и҆́же горѧ́честь свою̀ сохрани́лъ є҆́сть неꙋгаша́емꙋ: и҆ да́же до и҆схо́да своегѡ̀ на всѧ́къ де́нь прилага́ѧ ѻ҆́гнь ко ѻ҆гню̀, и҆ горѧ́честь къ горѧ́чести, и҆ тща́нїе ко тща́нїю, и҆ жела́нїе къ жела́нїю, не преста̀.



<rubric>Пе́рвое восхожде́нїе є҆́сть. Возстꙋпи́вый да не ѡ҆брати́шисѧ вспѧ́ть.</rubric>
