---
title: "Сло́во кз҃. Ѡ҆ сщ҃е́ннѣмъ тѣ́ла и҆ дꙋшѝ безмо́лвїи"
navigation:
  key: various-lestvitsa-27
  title: "Сло́во кз҃. Ѡ҆ сщ҃е́ннѣмъ тѣ́ла и҆ дꙋшѝ безмо́лвїи"
  parent: various-lestvitsa
  order: 27
type: "various"
---

# Сло́во кз҃. Ѡ҆ сщ҃е́ннѣмъ тѣ́ла и҆ дꙋшѝ безмо́лвїи.

<versal>М</versal>ы̀ ꙗ҆́коже при́снѡ кꙋпе́жни нѣ́цыи непреподо́бныхъ страсте́й сꙋ́ще, и҆ рабѝ поддрꙋ́жни бы́вше, ѿ сегѡ̀ и҆ лє́сти, и҆ ѻ҆́бразы, и҆ повелѣ̑нїѧ, и҆ кова̑рства ѿча́сти вѣ́мы, дꙋхѡ́въ влады́чествовавшихъ ѡ҆каѧ́нною дꙋше́ю на́шею: и҆́ни бо сꙋ́ть дѣ́йствомъ дх҃а ст҃а, и҆ ѿ си́хъ и҆збавле́нїемъ, ѡ҆ ко́знехъ и҆́хъ просвѣти́вшїисѧ: занѐ и҆́нъ ѹ҆̀бо є҆́сть ѿ сꙋ́щїѧ въ недꙋ́зѣ болѣ́зни, поко́й здра́вїѧ разсмотрѣва́ѧй: а҆ и҆́нъ ѿ сꙋ́щагѡ во здра́вїи благодꙋ́шїѧ, сꙋ́щꙋю въ недꙋ́зѣ печа́ль разꙋмѣва́ѧй, и҆ ꙳назна́менꙋѧй (꙳примѣча́ѧй). Мы̀ ѹ҆́бѡ ꙗ҆́кѡ не́мощни сꙋ́ще, бои́мсѧ къ ва́мъ ны́нѣ ѡ҆ приста́нищи безмо́лвїѧ въ сло́вѣ се́мъ любомꙋ́дрствовати: вѣ́дѧще при́снѡ предстоѧ́ти нѣ́кого пса̀ ѹ҆ трапе́зы до́брыѧ сеѧ̀ дрꙋжи́ны: и҆ хлѣ́бъ, си́рѣчь дꙋ́шꙋ ѿ неѧ̀ восхища́ти покꙋша́ющасѧ: и҆ сего̀ ѹ҆сты̀ носѧ́ща про́чее ѿтека́юща, и҆ въ безмо́лвїи сего̀ ꙗ҆дꙋ́ща. Тѣ́мже да не псꙋ̀ семꙋ̀ мѣ́сто сло́вомъ на́шимъ да́мы, и҆ винꙋ̀ ꙾и҆́щꙋщымъ꙾: непра́ведно вознепщева́хомъ бы́ти къ на бра́ни се́й сꙋ́щымъ, бл҃годꙋ̑шнымъ цр҃ѧ̀ на́шегѡ ра́тникѡмъ, ѡ҆ ми́рѣ ны́нѣ бесѣ́довати: ѻ҆́но же то́чїю гл҃емъ: ꙗ҆́кѡ крѣ́пцѣ ра́тꙋющымсѧ, ми́ра и҆ тишины̀ соплето́шасѧ вѣнцы̀. Ꙗ҆́коже разсꙋжде́нїѧ ѹ҆̀бо ѻ҆́бразомъ, а҆́ще ѹ҆го́дно є҆́сть, ма̑ла ны́нѣ гл҃имъ: є҆ли́кѡ не ѡ҆печа́лити нѣ́кихъ, ꙗ҆́кѡ неѡбꙋче́нно є҆́же ѡ҆ си́хъ сло́во посредѣ̀ ѡ҆ста́влше.

<red>Б</red>езмо́лвїе ѹ҆̀бо тѣ́ла є҆́сть, нра́вѡвъ и҆ чꙋ́вствъ, вѣ́жество и҆ ѹ҆строе́нїе: безмо́лвїе же дꙋшѝ, пѡ́мыслъ вѣ́жество, и҆ неѡкрада́ема мы́сль. Безмо́лвїѧ люби́тель є҆́сть, мꙋ́жественъ нѣ́кїй и҆ же́стокъ по́мыслъ во две́рехъ се́рдца недре́мленнѡ стоѧ́щъ, и҆ приходѧ́щыѧ ꙳ (въ рꙋкоп: ꙳по́мыслы) и҆лѝ ѹ҆бива́ющъ и҆лѝ ѿрѣва́ющъ. И҆́же въ чꙋ́вствѣ се́рдца безмо́лвствꙋѧй, вѣ́сть рече́нное: а҆ и҆́же младе́нецъ є҆щѐ сы́й, то̀ сегѡ̀ невкꙋси́тель и҆ невѣ́дѣтель є҆́сть. Безмо́лвникъ разꙋмѣва́теленъ, не востре́бꙋетъ слове́съ: на словесѣ́хъ бо дѣ́лы просвѣща́етсѧ. Нача́ло ѹ҆́бѡ безмо́лвїѧ, є҆́же ѿрѣва́ти то́поты, ꙗ҆́кѡ глꙋбинꙋ̀ смꙋща́ющыѧ: коне́цъ же є҆гѡ̀, є҆́же не боѧ́тисѧ мѧте́жей, но без̾ ѡ҆щꙋще́нїѧ бы́ти ѡ҆ ни́хъ. И҆сходѧ̀, сло́вомъ не и҆сходѧ́й, кро́токъ є҆́сть, ве́сь любвѐ до́мъ: неꙋдобоподви́жимь сы́й на сло́во, неподви́жимь на ꙗ҆́рость ѡ҆бы́че бы́ти: сопроти́вное же ꙗ҆́вственно є҆́сть. Безмо́лвникъ є҆́сть, и҆́же безтѣле́сное въ тѣле́снѣмъ домꙋ̀ ѡ҆предѣлѧ́ти любопрѧ́йсѧ, є҆́же пресла́вно є҆́сть. Блюде́тъ ѹ҆́бѡ мы́шь, лови́телница є҆ѧ̀: мы́ша же мы́сленнаго, безмо́лвника мы́сль. Да не бꙋ́детъ тѝ ѿме́тенъ предрече́нный ꙳приꙋка́зъ (꙳примѣ́ръ ꙳ѻ҆́бразъ): а҆́ще ли же нѝ, то̀ не ѹ҆̀ безмо́лвїе позна́лъ є҆сѝ. Не та́кѡ мона́хъ, ꙗ҆́коже мона́хъ съ мона́хомъ: є҆ди́нственный, мно́га трезвѣ́нїѧ и҆ непари́телна ѹ҆ма̀ тре́бꙋетъ: пе́рвшемꙋ ѹ҆̀бо, мно́жицею помо́же дрꙋгі́й: второ́мꙋ же, споспѣ́шествова а҆́гг҃лъ. Ѹ҆́мны си̑лы сослꙋ́жатъ и҆ любо́внѣ пребыва́ютъ въ дꙋше́внѣ безмо́лвницѣ: сопроти́вное же ѹ҆молчꙋ̀ тебѣ̀. Догма̑тъ глꙋбина̀ глꙋбока̀ є҆́сть, ѹ҆́мъ же безмо́лвника ска́четъ не безбѣ́днѡ въ ни́хъ: нѣ́сть безбѣ́дственнѡ со ѻ҆де́ждею пла́вати, нижѐ стра́сть и҆мꙋ́щꙋ, бг҃осло́вїѧ каса́тисѧ. Ке́ллїѧ безмо́лвника є҆́сть, ꙳ѡ҆предѣле́нїе (꙳ѡ҆бдержа́нїе) тѣ́ла: внꙋтрьꙋ́дꙋ и҆мꙋ́щи хра́минꙋ ра́зꙋма. Дꙋше́вною стра́стїю недꙋ́гꙋѧй, и҆ на безмо́лвїе покꙋша́ѧйсѧ, подо́бенъ є҆́сть въ пꙋчи́нꙋ и҆з̾ кораблѧ̀ и҆зскочи́вшемꙋ, и҆ на дсцѣ̀ къ землѝ без̾бѣ́днѡ достиза́ти мнѧ́щемꙋсѧ. Є҆ли́цы съ бре́нїемъ си́мъ ра́тꙋютсѧ, си̑мъ во вре́мѧ своѐ безмо́лвїе ꙳схо́дно (въ печа́т: ꙳сте́чно: ꙳прили́чно) є҆́сть, а҆́ще и҆ наста́вника и҆́мꙋтъ: ѹ҆едине́нное бо, а҆́гг҃лскїѧ крѣ́пости тре́бꙋетъ: мнѣ̀ сло́во є҆́сть, ѡ҆ и҆́стиннѡ безмо́лвницѣхъ тѣ́ломъ и҆ дх҃омъ. Безмо́лвникъ разлѣни́всѧ, возглаго́летъ лѡ́жна: человѣ́ки сотвори́ти є҆го̀ преста́ти ѿ безмо́лвїѧ гада́нїи побꙋжда́ѧ: ѡ҆ста́вль ке́ллїю, ѡ҆бвинѧ́етъ бѣ́сы: неꙋвѣ́дѣ же са́мъ себѣ̀ бѣ́съ ꙳бы́въ (꙳сотвори́всѧ). Ви́дѣхъ безмѡ́лвникъ, и҆ пала́ющее своѐ ко бг҃ꙋ жела́нїе безмо́лвїемъ неисполнѧ́емѣ и҆спо́лнившихъ: и҆ ѻ҆́гнь ѻ҆гне́мъ, и҆ раче́нїемъ раче́нїе, и҆ вожделѣ́нїемъ вождѣле́нїе породи́вшихъ. Безмо́лвникъ є҆́сть ѻ҆́бразъ а҆́гг҃ла назе́менъ, хартїе́ю вожделѣ́нїѧ, и҆ тща́нїѧ пи́смены, мл҃и́твꙋ свою̀ ѿ лѣ́ности и҆ нерадѣ́нїѧ свободи́въ. Безмо́лвникъ є҆́сть ѻ҆́нъ возопи́вый ꙗ҆́вственнѣ: гото́во се́рдце моѐ бж҃е. Безмо́лвникъ є҆́сть ѻ҆́нъ рѣкі́й: а҆́зъ сплю̀, а҆ се́рдце моѐ бди́тъ. Затворѧ́й ѹ҆́бѡ две́рь ке́ллїи, тѣ́лꙋ: а҆ две́рь ѧ҆зы́ка, вѣща́нїѧмъ: и҆ внꙋ́трь две́рь дꙋхѡ́мъ. Тишина̀ ѹ҆́бѡ и҆ полꙋ́день со́лнца, терпѣ́нїе кора́бленника и҆з̾ѧви́ста: скꙋ́дость же потре́бъ терпѣ́нїе безмо́лвника и҆з̾ѧви́ла є҆́сть: ѻ҆́нъ ѹ҆́бѡ малодꙋ́шествꙋѧ, кꙋпа́етсѧ въ вода́хъ, се́й же ѹ҆ныва́ѧ, смѣшава́етсѧ со мно́жествы. Не бо́йсѧ и҆́гръ то́потовъ, страхова́нїѧ бо пла́чь не вѣ́сть, ни бои́тсѧ. И҆́хже ѹ҆́мъ наꙋчи́лсѧ є҆́сть вои́стиннꙋ моли́тисѧ, то̀ сі́и со гдⷭ҇емъ лице́мъ къ лицꙋ̀ гл҃ютъ, ꙗ҆́коже ко ѹ҆́хꙋ цр҃е́вꙋ: и҆́хже ѹ҆ста̀ мо́лѧтсѧ, сі́и пред̾ всѣ́мъ сѷгкли́томъ къ немꙋ̀ припа́даютъ: е҆ли́цы въ мі́рѣ пребыва́ютъ, сі́и посредѣ̀ молвы̀ всегѡ̀ наро́да цр҃ѧ̀ мо́лѧтъ: а҆́ще ꙳хꙋдо́жествꙋ (꙳и҆скꙋ́сствꙋ) семꙋ̀ вѣ́жественнѡ наꙋчи́лсѧ є҆сѝ, то̀ не невѣ́си гл҃емое. Сѣдѧ̀ на высотѣ̀ блюдѝ, а҆́ще ѹ҆̀бо и҆ вѣ́си: и҆ тогда̀ ѹ҆́зриши, ка́кѡ, и҆ когда̀, и҆ ѿкꙋ́дꙋ, и҆ коли́цы, и҆ кі́и та́тїе вни́ти, и҆ ѹ҆кра́сти гро́здїе грѧдꙋ́тъ. Ѹ҆трꙋди́всѧ стра́жь се́й, воста́въ помо́литсѧ, и҆ па́ки сѣ́дъ пе́рвшагѡ дѣ́ланїѧ мꙋ́жественнѣ держи́тсѧ. Восхотѣ̀ нѣ́кто ѡ҆ си́хъ во и҆скꙋ́сѣ бы́въ по то́нкꙋ и҆звѣстноиспыта́ннѣ рещѝ: но ѹ҆боѧ́сѧ, да не ка́кѡ и҆ въ дѣ́лателехъ лѣ́ность сотвори́тъ, и҆ произволѧ́ющихъ звꙋ́комъ слове́съ си́хъ ѿжене́тъ. И҆́же ѡ҆ безмо́лвїи по то́нкꙋ и҆ разꙋмѣва́телнѣ сказꙋ́ѧй, воздви́же на сѧ̀ бѣ́сы: никто́же бо и҆́нъ без̾ѻбра́зства си́хъ и҆з̾ѧви́ти мо́жетъ. Пости́гнꙋвый безмо́лвїе, ѹ҆вѣ́дѣ глꙋбинꙋ̀ та̑инствъ: не прише́лъ же бы въ сїю̀, а҆́ще не бы̀ пре́жде возмꙋще́нїѧ во́лнъ и҆ дꙋхѡ́въ вѣ́тры, и҆ ѹ҆ви́дѣлъ и҆ ѹ҆слы́шалъ, не́гли же тѣ́ми и҆ ѡ҆кропи́лсѧ: ѹ҆твержда́етъ рече́нное па́ѵелъ: а҆́ще бо не бы̀ въ ра́й ꙗ҆́кѡ въ безмо́лвїе восхи́щенъ бы́лъ, не бы̀ неизречє́нныѧ гл҃ы ѹ҆слы́шати мо́глъ. Безмо́лвїѧ ѹ҆́хо прїе́млетъ ѿ бг҃а преди̑внаѧ. Тѣ́мже и҆ во І҆́ѡвѣ сїѐ ꙳всепремꙋ́дрое (сїѐ рече́нїе ꙳ въ печа́т: ѡ҆ста́влено) гл҃аше: не прїе́млетъ ли ѹ҆́хо моѐ преди́вныхъ ѿ негѡ̀; Безмо́лвникъ є҆́сть ѻ҆́нъ, та́кѡ всѣ́хъ бѣ́гаѧй безненави́стнѣ, ꙗ҆́коже и҆́нъ притека́ѧй ѹ҆се́рднѣ, ѿсѣче́нїѧ сла́дости бж҃їѧ прїѧ́ти не хотѧ̀. Ше́дъ расточѝ твоѧ̑ вско́рѣ: є҆́же бо прода́ждь твоѧ̑, вре́мене тре́бꙋетъ: и҆мѣ̑нїѧ, и҆ да́ждь ни́щымъ да мл҃и́твою тебѣ̀ къ безмо́лвїю помо́гꙋтъ: /и҆/ возмѝ крⷭ҇тъ тво́й, послꙋша́нїемъ сего̀ носѧ̀, и҆ тѧготꙋ̀ ѿсѣче́нїѧ во́ли твоеѧ̀ крѣ́пцѣ терпѧ̀: и҆ грѧдѝ про́чее послѣ́дꙋй мѝ, къ совокꙋпле́нїю бл҃же́ннѣйшагѡ безмо́лвїѧ: и҆ наꙋчꙋ́ тѧ ѹ҆́мныхъ си́лъ ви́димꙋ дѣ́ланїю и҆ жи́телствꙋ. Не насы́тѧтсѧ сїѧ̑ во вѣ́къ вѣкѡ́въ хва́лѧще творца̀: нижѐ на нб҃о безмо́лвїѧ возше́дый, воспѣва́ѧ созда́телѧ. Не попекꙋ́тсѧ ѡ҆ веществѣ̀ невеще́ственнїи, нижѐ ѡ҆ пи́щи ввеще́ственнїи невеще́ственни. Не ѡ҆щꙋтѧ́тъ пе́рвшїи снѣ́ди, нижѐ вторі́и востре́бꙋютъ ѡ҆бѣща́нїѧ. Не попекꙋ́тсѧ ѻ҆́ни ѡ҆ пѣ́нѧзехъ и҆ стѧжа́нїихъ, нижѐ сі́и ѡ҆ ѡ҆ѕлобле́нїи дꙋхѡ́въ. Нѣ́сть въ го́рнихъ жела́нїѧ ви́димыѧ тва́ри, нижѐ дѡ́лнимъ гѡ́рнимъ, жела́нїе чꙋ́вственна зрѣ́нїѧ. Никогда́же преста́нꙋтъ любо́вїю пред̾ꙋспѣва́юще ѻ҆́ни, нижѐ сі́и на всѧ́къ де́нь ко ѻ҆́нѣмъ ретѧ́щесѧ. Не невѣ́домо ѹ҆ ѻ҆́нѣхъ є҆́сть пред̾ꙋспѣва́нїѧ сегѡ̀ бога́тство, нижѐ си̑мъ восхожде́нїѧ ѻ҆́нагѡ раче́нїе. Не ста́нꙋтъ до́ндеже серафі̑мъ дости́гнꙋтъ, нижѐ преста́нꙋтъ до́ндеже а҆́гг҃ли бꙋ́дꙋтъ. Бл҃же́нъ є҆́сть надѣ́ѧйсѧ: требл҃же́нъ бꙋ́дꙋщїй: а҆́гг҃лъ дости́гнꙋвый.



<rubric>Ѡ҆ разли́чїи и҆ раздѣле́нїи безмо́лвїй</rubric>

<red>С</red>ꙋ́ть, /и҆ сїѐ всѣ̑мъ зна́емо є҆́сть/ во всѧ́кихъ ꙳вѣ́жествъ (꙳наꙋ́къ) ѹ҆строе́нїихъ, разꙋмѣ́нїй и҆ совѣ̑тъ разли̑чїѧ: не бо̀ всѣ̑мъ всѧ̑ совершє́ннаѧ сꙋ́ть скꙋ́дости ра́ди тща́нїѧ, и҆лѝ недоста́тка ра́ди си́лы. Сꙋ́ть и҆̀же въ приста́нище сїѐ, па́че же пꙋчи́нꙋ, и҆лѝ не́гли глꙋбинꙋ̀ входѧ́щїи, не́мощи ра́ди ѹ҆́стъ свои́хъ, и҆ тѣ́ла предпрїѧ́тїѧ ра́ди: и҆́ни, неꙋде́ржни на ꙗ҆́рость сꙋ́ще, и҆ со мно́жествомъ ѹ҆держа́ти сїю̀ немогꙋ́ще ѡ҆каѧ́ннїи: и҆́ни, своечи́нїемъ па́че не́жели наставле́нїемъ ѿ возноше́нїѧ пли́ти ѹ҆смотрѣ́вшїи: и҆́ни, немогꙋ́ще посредѣ̀ вещества̀ ѿ веще́ствъ ѹ҆далѧ́тисѧ: нѣ́цыи ѹ҆́бѡ, да тщали́ви ѿ ѡ҆собножи́тїѧ бꙋ́дꙋтъ: и҆́ни, да невѣ́домѡ себѐ ꙾ѡ҆ вина́хъ꙾ (꙾ѡ҆ грѣсѣ́хъ꙾) попомꙋ́чатъ: нѣ́цыи же, да си́мъ сла́вꙋ себѣ̀ стѧ́жꙋтъ: сꙋ́ть же и҆́ни, (а҆́ще прише́дъ сн҃ъ чл҃вчь ѡ҆брѧ́щетъ ли таковы́хъ на землѝ) наслажде́нїѧ ра́ди и҆ жа́жды любвѐ бж҃їѧ и҆ сла́дости съ препⷣбнымъ си́мъ ѹ҆сꙋпрꙋ́жествовавшесѧ, не пе́рвѣе сїѐ сотво́рше пре́жде не́же всѧ́комꙋ ѹ҆ны́нїю кни́гꙋ распꙋ́стнꙋю да́ша. По ра́зꙋмꙋ хꙋдо́мꙋ да́нномꙋ мнѣ̀, ꙗ҆́кѡ не премꙋ́дръ а҆рхїте́ктѡнъ, лѣ́ствицꙋ восхожде́нїѧ и҆стеса́хъ: кі́йждо же про́чее да блюде́тъ, на ко́емъ степе́ни стои́тъ: ѿ своечи́нїѧ ли: сла́вы ли ра́ди человѣ́ческїѧ; не́мощи ли ра́ди ра́ди ѧ҆зы́ка: неꙋдержа́нїѧ ли ра́ди пристра́стїѧ; Да мꙋчє́нїѧ ли прїи́мꙋтъ: да тщали́ви ли бꙋ́дꙋтъ: да ѻ҆́гнь ли ѻ҆гне́мъ прїи́мꙋтъ: бꙋ́дꙋтъ послѣ́днїи пе́рви, и҆ пе́рвїи послѣ́дни. Сїѧ̑ ѹ҆́бѡ ꙳про́чее (и҆з̾ рꙋкоп: ꙳ ) се́дмь, седмери́цы ны́нѣшнѧгѡ сꙋ́ть дѣ̑ланїѧ: ѻ҆́ва ѹ҆́бѡ, прїѧ̑тна: ѻ҆́ва же непрїѧ́тна: ѻ҆смо́е же, ꙗ҆́вѣ ꙗ҆́кѡ бꙋ́дꙋщагѡ вѣ́ка зна́менателно є҆́сть. Наблюда́й ѽ мона́ше ѹ҆едине́нне, ѕвѣре́й времена̀: а҆́ще ли же нѝ, то̀ невозмо́жеши прили́чествꙋющѧ сѣ́ти поставлѧ́ти. А҆́ще ѿстꙋпи́ло є҆́сть соверше́ннѣе, распꙋ́стнꙋю кни́гꙋ прїе́мшее, то̀ и҆зли́шне є҆́сть дѣ́ло: а҆́ще ли же є҆щѐ продерза́етъ, то̀ невѣ́мъ ка́кѡ безмо́лвствовати и҆́мамъ. Почто̀ не толи̑ка ѹ҆ прпⷣбныхъ тавенисїѡ̑тъ свѣти̑ла, є҆ли̑ка ѹ҆ скитїѡ̑тъ бы́ша: разꙋмѣва́ѧй, да разꙋмѣва́етъ: а҆́зъ бо гл҃ати немогꙋ̀, па́че же не хощꙋ̀. Ѻ҆́ви ѹ҆́бѡ, стра̑сти ѹ҆малѧ́юще: ѻ҆́ви же, пою́ще, и҆ мно́жайшее вре́мѧ въ то́мъ терпѧ́ще: ѻ҆́ви же въ мл҃и́твѣ претерпѣва́юще: ѻ҆́ви же къ видѣ́нїю взира́юще во глꙋбинѣ̀ се́й пребыва́ютъ: по ѻ҆́бразꙋ лѣ́ствицы, и҆спыта́но да бꙋ́детъ ꙾предложе́нїе꙾ (꙾ве́щь предложе́на ко и҆спыта́нїю꙾) сїѐ: вмѣща́ѧй ѡ҆ гдⷭ҇ѣ да вмѣща́етъ. Сꙋ́ть лѣни̑ви дꙋ́ши во ѻ҆бщежи́тїе прише́дше, и҆ вещества́ми своеѧ̀ и҆́хъ лѣ́ности ѡ҆богатѣ́вше, въ соверше́ннꙋ поги́бель достиго́ша: и҆ сꙋ́ть напроти́въ, и҆̀же своеѧ̀ и҆́хъ лѣ́ности спребыва́нїемъ и҆нѣ́хъ совлеко́шасѧ: не то́чїю же на неради́вѣйшихъ, но и҆ на тщали́выхъ мно́жицею сїѐ бы́сть. То́жде пра́вило и҆ на безмо́лвїи ѹ҆потреби́мъ гл҃юще: мно́гихъ и҆скꙋ́сныхъ прїе́мшо, ꙗ҆́кѡ неискꙋ́сныхъ ѿве́рже, чрез̾ своечи́нїе сластолюби́выхъ бы́ти тѣ́хъ ѡ҆бличи́вшо: и҆нѣ́хъ же прїе́мшо, стра́хомъ и҆ попече́нїемъ бре́мене своегѡ̀ и҆́хъ ѡ҆сꙋжде́нїѧ, тщали́выхъ нѣ́кихъ и҆ горѧ́щихъ содѣ́ла. Никто́же ѿ ꙗ҆́рости и҆ возноше́нїѧ, лицемѣ́рїѧ же и҆ памѧтоѕло́бїѧ стꙋжа́емь, слѣ́дъ безмо́лвїѧ ѹ҆ви́дѣти да де́рзнетъ ꙳когда̀ (и҆з̾ рꙋкоп: ꙳ ): да не ка́кѡ и҆зстꙋпле́нїе то́чїю прїѡбрѧ́щетъ: а҆́ще ли же кто̀ ѿ си́хъ є҆́сть чи́стъ, то́й про́чее позна́етъ поле́зное: непщꙋ́ю же нижѐ то́й. Сло́вомъ безмо́лвїе преходѧ́щихъ зна́мєнїѧ и҆ пѡ́прища и҆ примѣча̑нїѧ, сꙋ́ть сїѧ̑: ѹ҆́мъ невла́емъ, мы́сль ѡ҆чище́нна, восхище́нїе ко гдⷭ҇ꙋ, мꙋ́къ представле́нїе, сме́рти налега́нїе, мл҃и́тва ненасыща́ема, стра́жа неѡкрада́ема, блꙋда̀ ѹ҆ме́ртїе, пристра́стїѧ невѣ́дѣнїе, сме́рть мі́ра, чревоѡб̾ѧде́нїѧ возгнꙋше́нїе, бг҃осло́вїѧ ꙳вина̀ (꙳подло́гъ), разсꙋжде́нїѧ и҆сто́чникъ, слеза̀ ꙾поддрꙋ́жна꙾ (꙾поддрꙋ́жествомъ ѹ҆чине́на꙾), многосло́вїѧ поги́бель, и҆ что́либо и҆з̾ таковы́хъ, и҆̀мже мно́жєства ѡ҆быко́ша сопротивлѧ́тисѧ. Сло́вомъ же сїѐ не проходѧ́щымъ, сїѐ бога́тство ѻ҆́нагѡ є҆́сть ѹ҆бо́жество: гнѣ́ва ꙳раще́нїе (꙳ѹ҆множе́нїе), памѧтоѕло́бїѧ полага́телна, любвѐ ѹ҆мале́нїе, киче́нїѧ привзѧ́тїе, а҆ про́чее ѹ҆молчꙋ̀. А҆ поне́же та́кѡ сло́во сїѐ натечѐ, то̀ нꙋ́ждно є҆́сть и҆ ѡ҆ сꙋ́щихъ въ повинове́нїи здѣ̀ и҆зложи́ти, и҆ па́че же, къ тѣ̑мъ бо и҆ ꙾сло́во сїѐ꙾ (꙾кни́га сїѧ̀꙾) ꙗ҆́кѡ наимно́жае простира́етсѧ: зако́ннѣ, непрелюбодѣ́йственнѣ, и҆ нескве́рнѡ съ лѣ́потнымъ си́мъ и҆ бг҃олѣ́пнымъ ѹ҆сꙋпрꙋ́жествовавшихсѧ, сїѧ̑ зна́мєнїѧ и҆ сꙋ́ть и҆ ѡ҆предѣлѧ́ютсѧ ѿ бг҃оно́сныхъ ѻ҆тє́цъ: во своѐ ѻ҆ба́че вре́мѧ соверша́єма: ѻ҆ба́че на всѧ́къ де́нь, ꙳꙾А҆́ще ѹ҆́бѡ и҆ гдⷭ҇еви принесо́хомъ де́нь꙾ (сїѧ̑ речє́нїѧ ꙳꙾ ꙾ въ греч: ѡ҆ста́вленно), простира́емсѧ прило́гъ и҆ пред̾ꙋспѣѧ́нїе прїе́млюще: смире́нїе ꙳вводи́ма (꙳новонача́лна) ꙾раще́нїе꙾ (꙾ѹ҆множе́нїе꙾), ꙗ҆́рости ѹ҆мале́нїе, ка́кѡ бо, и҆ не бꙋ́детъ же́лчи и҆стощава́емѣй: помраче́нїй ѡ҆скꙋдѣ́нїе, любвѐ привзѧ́тїе, страсте́й ѿчꙋжде́нїе, не́нависти и҆збавле́нїе, ѿ ѡ҆бличе́нїѧ блꙋдовожделѣ́нїѧ ѹ҆мале́нїе, ѹ҆ны́нїѧ невѣ́дѣнїе, тща́нїѧ привзѧ́тїе, милосе́рдїѧ любы̀, горды́ни ѹ҆стране́нїе, всѣ́ми досто́йное и҆ско́мо бы́ти, а҆ ма́лѣми ѡ҆брѣта́емое и҆справле́нїе. Водѣ̀ не сꙋ́щей во и҆сто́чницѣ, несво́йственно є҆́сть и҆́мѧ сїѐ: а҆ про́чее разꙋ́мно є҆́сть ѹ҆́мъ и҆мꙋ́щымъ. Ѻ҆трокови́ца ѹ҆́бѡ не сохра́нши ло́жа, ѡ҆скверни́ла є҆́сть тѣ́ло: а҆ дꙋша̀ не сохра́нши завѣ́та, ѡ҆скверни́ла є҆́сть дꙋ́хъ: и҆ ѻ҆́нѣй ѹ҆̀бо, послѣ́дꙋетъ ѹ҆ко́ръ, не́нависть, бїє́нїѧ, разлꙋчє́нїѧ, всѣ́хъ ѡ҆каѧ́ннѣйшее: се́й же скве́рнє́нїѧ, сме́рти забве́нїе, чре́ва ненасы́тство, ѻ҆́чїю неꙋдержа́нїе, тщесла́вїѧ дѣ́ланїе, сна̀ ненасыще́нїе, жестокосе́рдїе, нечꙋ́вствїе, пѡ́мыслъ полага́телна, и҆ сосложе́нїѧ приложе́нїе, плѣне́нїе се́рдца, смꙋще́нїѧ дѣ́ланїе, непослꙋша́нїе, прекосло́вїе, невѣ́рїе, неизвѣще́нїе, многосло́вїе, дерзнове́нїе всѣ́хъ лютѣ́йшее. А҆ є҆́же всѣ́хъ є҆́сть ѡ҆каѧ́ннѣйше, неꙋмилѧ́емо се́рдце, є҆́же прее́мствꙋетъ въ невнима́ющихъ, непоболѣ́нїе: є҆́же ма́ти паде́нїѧ є҆́сть. И҆з̾ дꙋхѡ́въ съ безмо́лвствꙋющими ѹ҆́бѡ, пѧ́ть ꙳ (꙳бѣ́сы): съ повинꙋ́ющимисѧ же трїѐ и҆з̾ ѻ҆сми́хъ бо́рютсѧ. Безмо́лвствꙋѧй и҆ со ѹ҆ны́нїемъ ра́тꙋѧйсѧ, ѿщетева́етсѧ мно́жицею: вре́мѧ бо мл҃и́твы и҆ видѣ́нїѧ, во ѹ҆хищре́нїихъ проти́вꙋ томꙋ̀ и҆стощи́тъ и҆ боре́нїихъ. Къ разлѣни́вшꙋсѧ мнѣ̀ нѣ́когда въ ке́ллїи сѣдѧ́щꙋ, и҆ тꙋ̀ ма́лѡ не ѡ҆ставлѧ́ти помышлѧ́ющꙋ, мꙋ́жїе нѣ́цыи прише́дше, дово́лнѣ ꙗ҆́кѡ безмо́лвника мѧ̀ ѹ҆бл҃жи́ша: и҆ скорѣ́е по́мыслъ разлѣне́нїѧ сегѡ̀ ѿ тщесла́вїѧ ѿгна́нъ бы́въ, ѿи́де: и҆ ѹ҆диви́хсѧ, ка́кѡ всѣ́мъ сопротивлѧ́етсѧ дꙋховѡ́мъ треѡкаѧ́нный се́й бѣ́съ. Зрѝ на всѧ́къ ча́съ сегѡ̀ ꙳сꙋпрꙋ́га (꙳ѹ҆ма̀) твоегѡ̀ вѣ̑ѧнїѧ, и҆ препарє́нїѧ, и҆ преклонє́нїѧ, и҆ преложє́нїѧ, є҆́же ка́кѡ и҆ гдѣ̀ преклонє́нїѧ сїѐ и҆́мать: и҆́же дх҃омъ ст҃ы́мъ тишинꙋ̀ стѧжа́вый, не невѣ́сть сїѐ разсмотрева́нїе. Дѣ́ло безмо́лвїѧ предварѧ́ющо, є҆́сть безпопече́нїе всѣ́хъ веще́й благосло́вныхъ и҆ безслове́сныхъ: пе́рвшымъ бо ѿверза́ѧй, во втора̑ѧ всѧ́кѡ впаде́тъ: второ́е, мл҃и́тва безлѣ́ности: и҆ тре́тїе, дѣ́ланїе се́рдца неѡкрада́емо. Невозмо́жно є҆́сть пи́сменъ ненаꙋчи́вшемꙋсѧ, є҆сте́ственнѣ во кни́гахъ ѡ҆бꙋча́тисѧ: невозмо́жнше же є҆́сть пе́рвшагѡ нестѧжа́вшемꙋ, два̀ сїѧ̑ сло́вомъ пройтѝ. Проходѧ̀ сре́днее, въ сре́днихъ бѣ́хъ (ы): и҆ просвѣща́ше ꙳мѧ̀ (въ /рꙋ/коп: ꙳ ) жа́ждꙋща: и҆ сѐ па́ки бѣ̀ во ѻ҆́нѣхъ: что̀ ѹ҆̀бо бѣ̀ пре́жде ви́димагѡ въ не́мъ зра́ка, ѹ҆чи́ти не можа́ше: ниже́ бо попꙋща́шесѧ кнѧ́зь се́й: ка́кѡ же ны́нѣ є҆́сть вопроша́хъ гл҃ати: во сво́йственныхъ ѹ҆́бѡ гл҃аше, а҆ не въ си́хъ: а҆́зъ же ко́е є҆́сть десно́е ѻ҆́но стоѧ́нїе и҆ сѣда́лище ѡ҆ вино́внѣмъ: невозмо́жно є҆́сть речѐ, слꙋ́хомъ тайнонаꙋчи́тисѧ ѡ҆ си́хъ: а҆ къ не́йже ве́щи менѐ вожделѣ́нїе ѻ҆́но влеча́ше привестѝ ко вре́мени ѻ҆́номꙋ молѧ́хъ: не ѹ҆̀ ска́зоваше, прїитѝ вре́мени ѻ҆́номꙋ, скꙋ́дости ра́ди ѻ҆гнѧ̀ нетлѣ́нїѧ: сїѧ̀ и҆лѝ съ пе́рстїю се́ю, невѣ́мъ: и҆лѝ кромѣ̀ сеѧ̀, гл҃ати ѿню́дъ немогꙋ̀.

<red>Н</red>еꙋдо́бно є҆́сть полꙋ́денный ѿтрѧстѝ со́нъ, въ лѣ́тнѧѧ наипа́че времена̀, тогда́ бо и҆ то́чїю не́гли рꙋ́чное нѣ́сть ѿме́тно дѣ́ло. Позна́хъ бѣ́са ѹ҆ны́нїѧ, предсотворѧ́юща и҆ предпꙋ́тїе творѧ́ща бѣ́сꙋ блꙋда̀: да крѣ́пцѣ тѣ́ло разсла́бивъ, и҆ сно́мъ погрꙋзи́въ, а҆́ки наѧ́вѣ ѡ҆сквернє́нїѧ въ безмо́лвствꙋющихъ содѣ́лаетъ: а҆́ще сопроти́вишисѧ тѣ̑мъ крѣ́пцѣ, то̀ ѿню́дъ ра́товати тѧ̀ и҆́мꙋтъ си́лнѣ: да ꙗ҆́кѡ никꙋ́юже по́лзꙋ и҆мꙋ́ща, преста́ти сотворѧ́тъ ѿ по́двигѡвъ: но ничто́же бѣсѡ́въ си́хъ побѣжде́нїе, ꙗ҆́коже ꙗ҆́же ѿ ни́хъ на ны̀ лю́таѧ бра́нь показа́ти мо́жетъ. Во и҆схожде́нїихъ сѡ́браннаѧ хранѝ: две́ри бо ѿверза́емѣй, затворє́нныѧ пти̑цы и҆злета́ютъ: и҆ тогда̀ про́чее, ничи́мже ѿ безмо́лвїѧ сегѡ̀ спо́лзовахомсѧ. Ма́лъ вла́съ смꙋща́етъ ѻ҆́ко: и҆ ма́ло попече́нїе потреблѧ́етъ безмо́лвїе: безмо́лвїе бо є҆́сть, ѿложе́нїе помышле́нїй, и҆ ѿверже́нїе ѿ бл҃госло́вныхъ попече́нїй. И҆́же вои́стиннꙋ безмо́лвїѧ достигі́й, нижѐ ѡ҆ пло́ти свое́й пещи́сѧ и҆́мать: нело́женъ бо є҆́сть ѡ҆бѣтова́вый. И҆́же ѹ҆́мъ чи́стъ предста́вити бг҃ови хотѧ́й, и҆ попече́н̾ми смꙋща́ѧйсѧ, подо́бенъ є҆́сть но́зѣ своѝ крѣ́пцѣ ѡ҆кова́вшемꙋ, и҆ ско́рѡ ходи́ти покꙋша́ющемꙋсѧ. Рѣ́дцы ѹ҆́бѡ сꙋ́ть сꙋ́щемꙋ въ мі́рѣ любомꙋ́дрїю въ коне́цъ ꙳наказꙋ́емїи (въ рꙋкопиⷭ҇: ꙳нака́заннїи): а҆́зъ же гл҃ю, ма́л̾ши сꙋ́ть и҆́стиннагѡ безмо́лвїѧ любомꙋ́дрїе ꙾по бг҃ꙋ꙾ (и҆з̾ рꙋкоп: ꙾ ꙾) вѣ́дꙋщїи. И҆́же не ѹ҆̀ бг҃а позна́вый на безмо́лвїе неискꙋ́сенъ є҆́сть, и҆ мнѡ́гимъ бѣда́мъ подверга́ющсѧ. Безмо́лвїе неискꙋ́сныхъ ѹ҆давлѧ́етъ: без̾ вкꙋ́са бо сла́дости бж҃їѧ сꙋ́ть на плѣнє́нїѧ и҆ ѡ҆крада̑нїѧ, и҆ ѹ҆ны̑нїѧ, и҆ парє́нїѧ вре́мѧ и҆ждива́юще. И҆́же мл҃и́твы добро́ты коснꙋ́выйсѧ, бѣжа́ти и҆́мать ѿ нарѡ́дъ ꙗ҆́коже ѻ҆на́гръ: кто́ бо а҆́ще бы не сїѧ̀, ѡ҆ста́вила ѻ҆сла̀ ди́вїѧ свобо́дна бы́ти всѧ́кагѡ спребыва́нїѧ человѣ́ческа; ѡ҆блага́емый страстмѝ, при́снымъ ѡ҆ си́хъ размышле́нїемъ въ пꙋсты́ни пребыва́етъ: ꙗ҆́коже и҆ ста́рецъ мѝ ст҃ъ таково́е провѣща̀, и҆ наꙋчѝ, геѡ́ргїа гл҃ю а҆рсїлаі́та, є҆го́же и҆ че́стность твоѧ̀ нижѐ ѿню́дъ неꙋвѣ́дѣ. Се́й непотре́бнꙋ дꙋ́шꙋ нѣ́когда первонаꙋча́ѧ и҆ наставлѧ́ѧ къ безмо́лвїю, гл҃аше: во ѹ҆́трїе ѹ҆́бѡ, гл҃етъ, назна́менахъ ꙗ҆́кѡ наимно́жайше тщесла́вїѧ и҆ по́хоти приходи́ти бѣсовѡ́мъ: въ полꙋ́дни же, ѹ҆ны́нїѧ, и҆ печа́ли, и҆ гнѣ́ва: въ ве́черъ же, мотылолюби̑вымъ и҆ мꙋчи́телємъ чре́ва. Лꙋ́чшїй є҆́сть послꙋ́шникъ ни́щъ, па́че безмо́лвника пекꙋ́щагѡсѧ. И҆́же сло́вомъ безмо́лвїе проходѧ́й, и҆ приѡбрѣ́тенїѧ є҆гѡ̀ на всѧ́къ де́нь не зрѧ́й, то̀ и҆лѝ сло́вомъ не безмо́лвствова, и҆лѝ мнѣ́нїемъ крадо́мъ быва́етъ. Безмо́лвїе є҆́сть неѿверза́емаѧ бг҃ꙋ слꙋ́жба и҆ предстоѧ́нїе. І҆и҃сова па́мѧть, да соедини́тсѧ съ дыха́нїемъ твои́мъ, и҆ тогда̀ позна́еши безмо́лвїѧ по́лзꙋ. Паде́нїе ѹ҆́бѡ по́слꙋшникꙋ є҆́сть, сво́йственнаѧ во́лѧ: безмо́лвникꙋ же, мл҃и́твы разстоѧ́нїе. А҆́ще ра́дꙋешисѧ ѡ҆ прихожде́нїихъ въ ке́ллїю, то̀ вѣ́ждь себѐ во ѹ҆ны́нїи є҆ди́номъ, а҆ не въ бз҃ѣ ѹ҆пражнѧ́ющасѧ. Прописа́нїе тѝ да бꙋ́детъ мл҃и́твы, вдова̀ ѻ҆́на ꙗ҆́же ѡ҆би́дима быва́ше ѿ сопе́рника своегѡ̀: безмо́лвїѧ же ѻ҆́бразъ, вели́кїй ѻ҆́нъ и҆ равноа́гг҃лный безмо́лвникъ а҆рсе́нїй. Помѧнѝ сы́й во ѹ҆едине́нїи, равноа́гг҃лнагѡ сегѡ̀ пребыва́нїе: и҆ зрѝ ꙗ҆́кѡ приходи́вшихъ мно́жицею ѿосла̀, да не бо́лшее погꙋби́тъ. Позна́хъ бѣсѡ́въ ко сло́вомъ безмо́лвствꙋющымъ безсловє́сныѧ и҆з̾ ѡ҆бхо́дникѡвъ приходи́ти ча́стѣе наꙋща́ющихъ, да дѣ́лателємъ тѣ̑мъ понѐ чрез̾ ѻ҆́нѣхъ ма́лѡ препѧ́ти возмо́гꙋтъ: зна́менꙋй таковы́хъ, ѽ ты̀: и҆ не ѿрица́йсѧ ѡ҆печалѧ́ти бл҃гоче́стнѣ, лѣни́выхъ: не́гли бо ѿ ѡ҆печале́нїѧ сегѡ̀ ѿ є҆́же ѡ҆бходи́ти преста́нꙋтъ. Зрѝ да не предрече́ннагѡ ра́ди ра́зꙋма, всꙋ́е ѡ҆печали́ши дꙋ́шꙋ, во́дꙋ ѿ жа́жды приходѧ́щꙋю почерпстѝ ѿ тебѐ: во все́мъ же свѣти́лника тѝ потре́бно є҆́сть. Житїѐ безмо́лвствꙋющихъ, па́че же мона́шествꙋющихъ, по со́вѣсти и҆ ра́зꙋмꙋ да быва́етъ. И҆́же сло́вомъ текі́й, то̀ тща̑нїѧ, и҆ провѣща̑нїѧ, и҆ помышлє́нїѧ, и҆ хождє́нїѧ, и҆ движє́нїѧ всѧ̑ по гдⷭ҇ꙋ и҆ гдⷭ҇а ра́ди тѣ̑мъ наро́чнѣ твори̑маѧ, въ чꙋ́вствѣ дꙋшѝ и҆ пред̾ лице́мъ гдⷭ҇нимъ дѣ́лаетъ: а҆́ще ли же ѡ҆крада́емь быва́етъ, то не ѹ҆̀ по добродѣ́тели жи́телствꙋетъ. Ѿве́рзꙋ гл҃етъ нѣ́кто во ѱалти́ри гана́нїе моѐ, и҆ во́лю мою̀, за несоверше́нство є҆щѐ разсꙋжде́нїѧ: а҆́зъ же вознесꙋ̀ мл҃и́твою во́лю мою̀, и҆ ѿѻнꙋ́дꙋ и҆звѣще́нїѧ моегѡ̀ жда́ти и҆́мамъ. Вѣ́ра крило̀ є҆́сть мл҃и́твы: сегѡ́ бо не и҆мꙋ́ще, па́ки въ нѣ́дро моѐ возврати́тсѧ. Вѣ́ра є҆́сть несꙋмнѣ́нно дꙋшѝ стоѧ́нїе, ниѿкоеѧ́же проти́вности коле́блемо. Вѣ́ренъ є҆́сть, не непщꙋ́ѧй бг҃а мощѝ, но вѣ́рꙋѧй всѧ̑ полꙋчи́ти. Вѣ́ра є҆́сть, ненаде́жныхъ вино́вна: и҆ сїѐ разбо́йникъ ѻ҆́нъ показа́лъ є҆́сть. Вѣ́ры ма́ти є҆́сть, трꙋ́дъ и҆ пра́во се́рдце: занѐ сїѐ ѹ҆́бѡ, несꙋмнѣ́ннꙋ твори́тъ: ѻ҆́нъ же созида́етъ. Безмо́лвникѡмъ ма́ти є҆́сть вѣ́ра: а҆́ще бо не и҆́мать вѣ́ровати, ка́кѡ безмо́лвствовати бꙋ́детъ; Въ темни́цѣ ѡ҆кова́нный, стра́ха ра́ди мꙋчи́телева бои́тсѧ: въ ке́ллїи же безмо́лвствꙋѧй, стра́хъ гдⷭ҇ень породи́лъ є҆́сть: не та́кѡ пе́рвшїй сꙋди́лища сегѡ̀: ꙗ҆́коже вторы́й сꙋдїѝ ѻ҆́нагѡ сꙋди́ща бои́тсѧ. Стра́ха тѝ мно́га въ безмо́лвїи потре́бно є҆́сть, ѽ чꙋ́дне! Ничто́же бо та́кѡ ѹ҆ны́нїе ѿгонѧ́ти мо́жетъ. Взира́етъ ѹ҆́бѡ ѡ҆сꙋжде́нникъ вы́нꙋ, когда̀ во ѹ҆зи́лище сꙋдїѧ̀ прихо́дитъ: и҆́стинный же дѣ́латель, когда̀ ꙳скоропринꙋжда́ющаѧ (꙳смⷬ҇) прїи́детъ: свѧза́сѧ съ пе́рвшимъ бре́мѧ печа́ли, со вторы́мъ же и҆сто́чникъ сле́зъ: а҆́ще стѧ́жеши терпѣ́нїѧ же́злъ, то̀ скорѣ́е преста́нꙋтъ тѝ ѻ҆́ни безстꙋ́дствовати. Терпѣ́нїе є҆́сть, крѣ́пка болѣ́знь дꙋшѝ, ѿ бл҃госло́вныхъ кло́пѡтъ ника́коже коле́блема (на краѝ мо). Терпѣли́въ є҆́сть дѣ́латель непа́дателенъ, и҆ чрез̾ падє́нїѧ побѣ́дꙋ творѧ́щъ. Терпѣ́нїе є҆́сть ѡ҆предѣле́нїе ско́рби на всѧ́къ де́нь ѡ҆жида́емо. Терпѣ́нїе є҆́сть и҆звѣ́тѡвъ ѿсѣче́нїе, и҆ своѐ внима́нїе. Не та́кѡ пи́щи своеѧ̀, ꙗ҆́коже терпѣ́нїѧ дѣ́латель се́й тре́бꙋетъ: занѐ чрез̾ второ́е ѹ҆́бѡ, прїи́метъ вѣне́цъ: чрез̾ пе́рвшее же, поги́бель прїи́метъ. Терпѣли́въ мꙋ́жъ, пре́жде гро́ба ѹ҆́мре: гро́бъ ке́ллїю свою̀ сотвори́въ. Терпѣ́нїе родѝ, наде́жда и҆ пла́чь: без̾ двою́ бо сею̀ сы́й, ра́бъ є҆́сть ѹ҆ны́нїѧ. Вѣ́дѣти подоба́етъ борцꙋ̀ хрⷭ҇то́вꙋ, кі́ихъ ѹ҆́бѡ и҆з̾ врагѡ́въ и҆здале́че гони́ти, кі́ихъ же боро́тисѧ съ ни́мъ попꙋща́ти: ѻ҆вогда̀ ѹ҆́бѡ борба̀ сїѧ̀ вѣнца̀ вино́вна бы́сть, ѻ҆вогда́ же ѿрече́нїе ꙳ (꙳борбы̀) непотре́бныхъ сотвори́ло є҆́сть. Нѣ́сть дости́жно ѡ҆ таковы́хъ сло́вомъ нака́зоватисѧ: не бо̀ всѝ тѣ́мижде, нижѐ та́кожде ꙳ѹ҆ка́чествовахомсѧ (꙳ѹ҆сво́йствовахомсѧ). Є҆ди́наго и҆з̾ дꙋхѡ́въ си́хъ наблюда́й тре́звеннѣ: поне́же и҆ то́й тѧ̀ ра́тꙋетъ непреста́ннѡ, во стоѧ́нїи, и҆ прехожде́нїи, и҆ сѣда́лищи, и҆ движе́нїи, и҆ возлежа́нїи, и҆ мл҃и́твѣ, и҆ снѣ̀. Ѻ҆́ви ѹ҆́бѡ и҆з̾ въ тече́нїи се́мъ безмо́лвїѧ сѣдѧ́щихъ, предзрѣ́хъ гдⷭ҇а предо мно́ю вы́нꙋ, въ себѣ̀ дѣ́ланїе содержа́тъ: не бо̀ всѝ хлѣ́би ѻ҆́ни дх҃о́внагѡ сегѡ̀ нбⷭ҇ныѧ пшени́цы дѣ́ланїѧ, є҆динови́дни сꙋ́ть: и҆́ни же, въ терпѣ́нїи ва́шемъ стѧжи́те дꙋ́ши ва́шѧ: и҆́ни, бди́те и҆ моли́тесѧ: и҆́ни, ѹ҆готовлѧ́й на и҆схо́дъ дѣла̀ твоѧ̑. И҆́ни, смири́хсѧ и҆ спасе́ мѧ. Нѣ́цыи ѹ҆́бѡ, нѣ́сꙋть достѡ́йна страда̑нїѧ ны́нѣшнѧгѡ вре́мене къ бꙋ́дꙋщей сла́вѣ: и҆́ни, па́ки, да не когда̀ похи́титъ и҆ не бꙋ́детъ и҆збавлѧ́ѧй: вы́нꙋ разсмотрѣва́ютъ: всѝ ѹ҆́бѡ текꙋ́тъ, є҆ди́нъ же и҆з̾ си́хъ прїе́млетъ по́честь без̾ трꙋда̀. Не то́чїю бдѧ̀, но и҆ спѧ̀ пред̾ꙋспѣ́вый дѣ́лаетъ: тѣ́мже нѣ́цыи и҆ въ са́михъ тѣ́хъ снѣ́хъ бѣсѡ́въ приходѧ́щихъ ѡ҆безчеща́ютъ, и҆ блꙋ́дныхъ же́нщищъ ѡ҆ цѣломꙋ́дрїи ѹ҆ча́тъ. Не ѡ҆жида́й прише́ствїй, нижѐ пред̾ꙋготовлѧ́йсѧ ѡ҆ ни́хъ: про́сто бо є҆́сть всѐ и҆ ꙳несвѧ́занно (꙳свобо́дно) безмо́лвїѧ сегѡ̀ ѹ҆строе́нїе. Никто́же хотѧ̀ созда́ти сто́лпъ и҆ ке́ллїю безмо́лвїѧ, покꙋша́етсѧ, а҆́ще не пе́рвѣе сѣ́дъ разчте́тъ и҆ и҆спыта́етъ мл҃и́твою и҆́мать ли свѡ́йства ѻ҆́на на соверше́нїе: да не когда̀ бꙋ́детъ по ѡ҆снова́нїѧ сегѡ̀ положе́нїи посмѣѧ́нїе врагѡ́мъ свои̑мъ и҆ препѧ́тїе дрꙋги̑мъ дѣ́лателємъ. Смотрѧ́й приходѧ́щꙋю сла́дость, не ка́кѡ ли ѿ го́ркихъ вра̑чь, па́че же навѣ̑тникъ, срастворє́на є҆́сть. Въ нощѝ ѹ҆́бѡ, мнѡ́гаѧ мл҃и́твѣ дава́й: ма̑лаѧ же, ѱалмопѣ́нїю: во дни́ же по твое́й па́ки ѹ҆готовлѧ́й си́лѣ. Не ма́лѡ просвѣща́ти и҆ собира́ти ѹ҆́мъ, чте́нїе ѡ҆бы́че: словеса́ бо дх҃а ст҃а сꙋ́ть: и҆ ꙳проходѧ́щихъ (꙳прочита́ющихъ) та̑, всѧ́кѡ ꙳꙳ѹ҆правлѧ́ютъ (꙳꙳наказꙋ́ютъ). Да бꙋ́дꙋтъ тѝ дѣ́лателю сꙋ́щꙋ, прочита́єма дѣ́ѧтєлна: си́хъ бо дѣ́ланїе, и҆зли́шнее твори́тъ про́чїихъ прочита́нїе: трꙋды̀ па́че а҆ не кни́гами, здра̑ваѧ словеса̀ просвѣща́єма бы́ти и҆щѝ. Чꙋждеꙋ̑мна пре́жде си́лы дх҃о́вны, не проходѝ словеса̀: тмы́ бо сꙋ́ще глаго́ли, немощны́хъ помрача́ютъ. Є҆ди́на ча́ша мно́жицею, вїна̀ вкꙋ́съ и҆з̾ѧви́ла є҆́сть: и҆ є҆ди́но сло́во безмо́лвника, и҆скꙋша́ти могꙋ́щымъ, всѐ є҆гѡ̀ внꙋ́треннее показа̀ дѣ́ланїе и҆ ѹ҆строе́нїе. Непари́телно дꙋшѝ ѻ҆́ко стѧжѝ проти́вꙋ возноше́нїю, нѣ́сть бо въ пре́лестехъ что̀ сегѡ̀ гꙋби́телнше. Щадѝ ѧ҆зы́къ /тво́й/ и҆сходѧ̀, вѣ́сть бо ско́рѡ мнѡ́ги трꙋды̀ расточа́ти. Нелюбопы́тнꙋ ѡ҆бꙋча́йсѧ ѹ҆строе́нїю: ѡ҆сквернѧ́ти бо безмо́лвїе любопы́тство, ꙗ҆́кѡ ничто̀ и҆́но мо́жетъ. Приходѧ́щымъ потрє́бнаѧ предлага́й, тѣ́лꙋ гл҃ю и҆ дꙋ́хꙋ: а҆́ще ѹ҆́бѡ премꙋ́дрши сꙋ́ть, то̀ молча́нїемъ любомꙋ́дрїе покажи́мъ: а҆́ще ли же бра́тїѧ сꙋ́ть ѹ҆строе́нїемъ, то̀ соꙋмѣ́реннѣ две́рь сїю̀ ѿверзи́мъ: ѻ҆ба́че лꙋ́чше є҆́сть всѣ́хъ превосходѧ́щихъ бы́ти непщева́ти. Хотѧ́ща мѧ̀ ѿню́дъ возбранѧ́ти въ собра́нїихъ тѣле́сное дѣ́ло є҆щѐ младе́нствєннымъ, ѹ҆держа̀ то́й и҆́же песо́къ во ѻ҆де́ждѣ всю̀ но́щь ноша́ше. Ꙗ҆́коже сопротивлѧ́ютсѧ сло́вꙋ догма́тѡвъ ст҃ы́ѧ и҆ несозда́нныѧ и҆ покланѧ́емыѧ трⷪ҇цы ꙗ҆̀же ѡ҆ пло́тстѣмъ смотре́нїи є҆ди́нагѡ тоѧ́жде всепѣ́тыѧ трⷪ҇цы: занѐ та́мѡ ѹ҆́бѡ мно́жєственнаѧ, въ се́мъ сꙋ́ть є҆ди́нствєнна: та́мѡ же є҆ди́нствєннаѧ, здѣ̀ сꙋ́ть мно́жествєнна: та́кѡ и҆́на безмо́лвїю, а҆ и҆́на послꙋша́нїю подоба̑ющаѧ сꙋ́ть ѡ҆бꙋчи́тєлства: бж҃е́ственный ѹ҆́бѡ гл҃етъ а҆пⷭ҇лъ, кто̀ разꙋмѣ̀ ѹ҆́мъ гдⷭ҇нь; а҆́зъ же гл҃ю, кто̀ разꙋмѣ̀ ѹ҆́мъ человѣ́ка безмо́лвника тѣ́ломъ и҆ дх҃омъ. Держа́ва цр҃ю̀ є҆́сть, бога́тство и҆ мно́жество: держа́ва же безмо́лвникꙋ, мл҃и́твы мно́жество.
