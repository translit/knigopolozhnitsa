---
title: "Сло́во к҃а. Ѡ҆ немꙋ́жественнѣмъ страхова́нїи"
navigation:
  key: various-lestvitsa-21
  title: "Сло́во к҃а. Ѡ҆ немꙋ́жественнѣмъ страхова́нїи"
  parent: various-lestvitsa
  order: 21
type: "various"
---

# Сло́во к҃а. Ѡ҆ немꙋ́жественнѣмъ страхова́нїи.

<versal data-diacritics="true">А҆́</versal>ще ѹ҆́бѡ во ѻ҆бщежи́тїихъ, и҆лѝ во дрꙋжи́нахъ добродѣ́тель прохо́диши, то̀ не ѕѣлѡ̀ ѿ страхова́нїѧ ра́тꙋемь быва́ти ѻ҆бы́чнѣ и҆́маши: а҆́ще ли же на безмо́лвн̾шихъ мѣ́стѣхъ подвиза́ешисѧ, то̀ да не поѡблада́етъ тебѐ се́й тщесла́вїѧ поро́дъ, и҆ невѣ́рїѧ дщѝ (страхова́нїе) (и҆з̾ рꙋкоп: ( )). Страхова́нїе є҆́сть, младе́нчественъ нра́въ, въ ста́рѣй тщесла́внѣй дꙋшѝ. Страхова́нїе є҆́сть, ѹ҆клоне́нїе ѿ вѣ́ры, ча́ѧнїѧ ра́ди неча́ѧнныхъ. Стра́хъ є҆́сть, ꙳предпоꙋча́ема (꙳предразмышлѧ́ема) бѣда̀: и҆лѝ па́ки, стра́хъ є҆́сть, тре́петно чꙋ́вство се́рдца, ѡ҆ безвѣ́стныхъ ѕлоключе́нїихъ коле́блющосѧ и҆ печа́лꙋющо. Стра́хъ є҆́сть, и҆звѣще́нїѧ лише́нїе. Го́рда дꙋша̀ є҆́сть, страхова́нїѧ раба̀, на себѐ ѹ҆пова́ющи, и҆ звꙋ́кѡвъ созда́нїй и҆ сѣ́ней боѧ́щисѧ. Пла́чꙋщїи ѹ҆́бѡ и҆ безболѣ́знени бы́вше, страхова́нїѧ не и҆́мꙋтъ: и҆зстꙋпле́нїе же мно́жицею боѧ́щесѧ, ꙳претерпѣ́ша (въ рꙋкоп: ꙳претерпѣва́ютъ): и҆ влѣ́потꙋ: пра́веднѡ бо го́рдыхъ ѡ҆ставлѧ́етъ гдⷭ҇ь, да и҆ про́чїи нака́жемсѧ не возноша́тисѧ. Всѝ ѹ҆́бѡ боѧ́щїисѧ, тщесла́вни сꙋ́ть: не вси́ же не боѧ́щїисѧ, сꙋ́ть смиренномꙋ́дри: є҆лма̀, и҆ разбѡ́йницы и҆ гробокопа́тели нѣ́какѡ не боѧ́тсѧ. На мѣ̑ста ѻ҆́на въ ни́хже ѹ҆страша́тисѧ ѡ҆бы́клъ є҆сѝ, въ полꙋ́нощи не лѣни́сѧ приходи́ти: а҆́ще ли же посла́биши ма́лѡ, то̀ состарѣ́етсѧ съ тобо́ю младе́нчественнаѧ сїѧ̀ стра́сть и҆ смѣхо́внаѧ. И҆дѧ̀, мл҃и́твою воѡрꙋжа́йсѧ: дости́гъ, рꙋ́цѣ распрострѝ: і҆и҃совымъ и҆́менемъ бі́й сꙋпоста́ты: нѣ́сть бо на нб҃сѝ и҆ на землѝ крѣ́плша ѻ҆рꙋ́жїѧ: и҆зба́влсѧ ѿ недꙋ́га сегѡ̀, ꙳воспѣва́й (꙳восхвалѧ́й) и҆зба́влшаго: бл҃годари́мь бо, во вѣ́къ покры́етъ тѧ̀. Никогда́же возмо́жеши чре́во є҆ди́ною напо́лнити, ꙗ҆́коже ни страхова́нїе побѣди́ти: по мѣ́рѣ пла́ча, скорѣ́е ѿи́детъ: и҆ по ѡ҆скꙋдѣ́нїю ѻ҆́нагѡ, боѧзли́ви пребыва́емъ. Ѹ҆страши́шасѧ власѝ моѝ и҆ плѡ́ти, е҆лифа́зъ речѐ, кова́рство бѣ́са сегѡ̀ повѣ́даѧ. Ѻ҆вогда̀ ѹ҆́бѡ дꙋша̀, ѻ҆вогда́ же тѣ́ло пред̾ꙋстраши́сѧ: и҆ дрꙋго́мꙋ ѿ стра́сти сеѧ̀ преподадѐ. Є҆гда̀ пло́ти ѹ҆страши́вшейсѧ, въ дꙋ́шꙋ стра́хъ се́й безвре́менный не вни́де, то̀ бли́зъ є҆́сть ѿ недꙋ́га сегѡ̀ и҆збавле́нїе: ꙾Є҆гда́ же неча́ѧнныхъ всѣ́хъ ѿ сокрꙋше́нїѧ се́рдца ѹ҆се́рднѣ ѡ҆жида́емъ, тогда̀꙾ (сїѧ̑ речє́нїѧ ꙾ ꙾ въ печ: ѡ҆ста́в:) вои́стиннꙋ страхова́нїѧ свободи́хомсѧ. Не мѣ́стъ тма̀ и҆ пꙋсты́нѧ ѹ҆крѣплѧ́етъ на ны̀ бѣсѡ́въ, но дꙋшѝ безпло́дїе: ѻ҆вогда́ же и҆ смотри́телное наказа́нїе. Ра́бъ гдⷭ҇нь бы́вый, своегѡ̀ и҆ є҆ди́нагѡ влⷣки ѹ҆бои́тсѧ: сегѡ́ же не ѹ҆̀ боѧ́йсѧ, стѣ́ни своеѧ̀ мно́жицею ѹ҆боѧ́сѧ. Пристꙋ́плшꙋ ѹ҆́бѡ ꙳неви́димꙋ (въ рꙋкоп: ꙳неви́димѡ) дꙋ́хꙋ, бои́тсѧ тѣ́ло: пристꙋ́плшꙋ же а҆́гг҃лꙋ, ра́дꙋетсѧ смире́нныхъ дꙋша̀: тѣ́мже ѿ дѣ́йствїѧ сегѡ̀ прише́ствїе ѻ҆́но ѹ҆разꙋмѣ́вше, скорѣ́е на мл҃и́твꙋ возско́чимъ: спомоли́тисѧ бо съ на́ми бл҃гі́й на́шъ се́й храни́тель прїи́де.
