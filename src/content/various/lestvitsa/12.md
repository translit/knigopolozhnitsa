---
title: "Сло́во в҃і. Ѡ҆ лжѝ"
navigation:
  key: various-lestvitsa-12
  title: "Сло́во в҃і. Ѡ҆ лжѝ"
  parent: various-lestvitsa
  order: 12
type: "various"
---

# Сло́во в҃і. Ѡ҆ лжѝ.

<versal>Р</versal>ожде́нїе ѹ҆́бѡ желѣ́за и҆ ка́мене є҆́сть, ѻ҆́гнь: рожде́нїе же многосло́вїѧ и҆ кощꙋ́нства, лжа̀. Лжа̀ є҆́сть, любвѐ потребле́нїе: клѧтвопрестꙋпле́нїе же, бг҃а ꙳ѿверже́нїе (꙳ѿрече́нїе). Никто́же и҆з̾ бл҃гомꙋ́дрствꙋющихъ ма́лъ нѣ́кїй лжѝ грѣ́хъ бы́ти вознепщꙋ́етъ: стра̑шна бо па́че всѣ́хъ и҆зречє́нїѧ на сїю̀ всест҃ы́й дх҃ъ ѹ҆потреби́лъ є҆́сть. А҆́ще погꙋби́ши всѧ̑ глаго́лющыѧ лжꙋ̀, ꙗ҆́коже гл҃етъ дв҃дъ ко бг҃ꙋ, то̀ что̀ про́чее постра́ждꙋтъ, съ клѧ́твами лжꙋ̀ сшива́ющїи; Ви́дѣхъ нѣ́кихъ ѡ҆ лжѝ возноша́ющихсѧ, и҆ кощꙋ́нствомъ и҆ праздносло́вїемъ смѣ́ха достѡ́йна состроѧ́ющихъ: и҆ припослꙋ́шающихъ пла̑чи ѡ҆ми́лованнѣ и҆стреблѧ́ющихъ.

<red>В</red>негда̀ бѣ́сове ѹ҆ви́дѧтъ на́съ ꙗ҆́кѡ ѿ гꙋби́телна недꙋ́га ѿ слы́шанїѧ смѣхо́вныхъ по преднача́тїи лю́тагѡ сказа́телѧ ѿходи́ти покꙋша́ющихсѧ, тогда̀ про́чее двѣма̀ на́съ прелща́ти покꙋша́ютсѧ по́мыслы: да не ѡ҆печа́лиши сказа́телѧ сего̀ ꙳подме́щꙋще (꙳совѣ́тꙋюще) на́мъ: и҆лѝ да не ꙗ҆ви́ши себѐ бг҃олюби́телнша присꙋ́тствꙋющихъ: ѿскака́й, да не ѹ҆косни́ши: а҆́ще ли же нѝ, то̀ въ мл҃и́твѣ твое́й помышлє́нїѧ смѣхо́вныхъ воѻбрази́ши: не то́чїю бѣ́гай, но и҆ лꙋка́вое то̀ собра́нїе бл҃гоче́стнѣ разорѧ́й, сме́рти и҆ сꙋда̀ на средꙋ̀ воспомина́нїе предлага́ѧ: лꙋ́чше бо тѝ є҆́сть ѿ сегѡ̀ не́гли и҆ ма́лою тще́ю сла́вою ѡ҆кропи́тисѧ, и҆ то́чїю всѣ̑мъ вино́внꙋ по́льзы ѡ҆брѣсти́сѧ. Лицемѣ́рїе, ма́ти лжѝ є҆́сть, мно́жицею и҆ вина̀: ничто́же бо нѣ́цыи /и҆́но/ лицемѣ́рїе ѡ҆предѣлѧ́ютъ бы́ти, ра́звѣ то́чїю лжѝ поꙋче́нїе и҆ содѣ́телѧ, ка́зни пови́ннꙋ и҆ сплете́ннꙋ и҆мꙋ́що клѧ́твꙋ. Стѧжа́вый стра́хъ гдⷭ҇ень, ѹ҆страни́лсѧ є҆́сть ѿ лжѝ, сꙋдїю̀ ꙳неꙋмы́тна (꙳недаропрїѧ́тна) и҆мѣ́ѧ со́вѣсть свою̀.

<red>Ꙗ҆́</red>коже во всѣ́хъ страсте́хъ разли́чїе вре́да познава́емъ, та́кѡ и҆ во лжѝ. Занѐ и҆́нъ ѹ҆́бѡ сꙋ́дъ є҆́сть лжꙋ́щемꙋ стра́ха ра́ди мꙋ́ки: и҆ и҆́нъ, є҆́же бѣдѣ̀ не предлежа́щей лга́ти. И҆́нъ наслажде́нїѧ ра́ди солга̀, и҆́нъ сластолю́бїѧ ра́ди: и҆́нъ да присꙋ́тствꙋющымъ вино́венъ бꙋ́детъ смѣ́ха: и҆́нъ же да бра́тови навѣ́тꙋетъ, и҆ того̀ ѡ҆ѕло́битъ. Мꙋ́ками кнѧзе́й, и҆стреблѧ́етсѧ лжа̀: мно́жествомъ же сле́зъ, въ коне́цъ погиба́етъ. И҆звѣ́тъ предлага́етъ смотре́нїѧ, лжѝ ꙳производи́тель (на краѝ: ꙳подмета́тель), и҆ пра̑вды мно́жицею непщꙋ́етъ бы́ти поги́бели дꙋшѝ. Раа́вы подража́телѧ себѐ показꙋ́етъ бы́ти лжетвори́теленъ мꙋ́жъ, и҆ поги́белїю свое́ю, и҆нѣ́хъ спасе́нїе глаго́летъ содѣ́ловати. Внегда̀ ѿ лжѝ ѿню́дъ чи́сти бꙋ́демъ, тогда̀ тꙋ̀ со стра́хомъ вре́мени зовꙋ́щꙋ притвори́мъ. Не вѣ́сть младе́нецъ лжѝ: нижѐ дꙋша̀, лꙋка́вства лиши́вшисѧ. Возвесели́выйсѧ вїно́мъ, нево́лею и҆́стинꙋ возглаго́летъ во всѣ́хъ: и҆ ѹ҆пи́выйсѧ ѹ҆миле́нїемъ не возмо́жетъ солга́ти.



<rubric>Восхожде́нїе є҆́сть дванадесѧ́тое. Возше́дый ко́рень до́брыхъ стѧжа̀.</rubric>
