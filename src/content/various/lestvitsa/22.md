---
title: "Сло́во к҃в. Ѡ҆ многоѻбра́знѣмъ тщесла́вїи"
navigation:
  key: various-lestvitsa-22
  title: "Сло́во к҃в. Ѡ҆ многоѻбра́знѣмъ тщесла́вїи"
  parent: various-lestvitsa
  order: 22
type: "various"
---

# Сло́во к҃в. Ѡ҆ многоѻбра́знѣмъ тщесла́вїи.

<versal>Н</versal>ѣ́цыи ѹ҆́бѡ ѡ҆собноизбра́ннымъ чи́номъ и҆ сло́вомъ тщесла́вїе ѿ горды́ни лю́бѧтъ ꙳ѡ҆предѣлѧ́ти (꙳ѹ҆ставлѧ́ти): тѣ́мже и҆ ѻ҆́смь помыслѡ́въ ѕло́бы пе́рвенствꙋющихъ и҆ повели́тєль гл҃ютъ бы́ти. Бг҃осло́вный же григо́рїй, ꙾и҆ и҆́ни꙾ (въ рꙋкоп: ꙾и҆ и҆́ни и҆з̾ ѹ҆чи́телей꙾), напроти́въ, се́дмь си́хъ преда́ша бы́ти: и҆̀мже а҆́зъ наипа́че согла́сенъ бы́ти покарѧ́юсѧ. Кто́ бо тщесла́вїе побѣди́въ, горды́ню и҆́мать; толи́ко бо то́чїю междꙋ̀ собо́ю разли́чїе и҆́мꙋтъ, є҆ли́ко и҆́мать є҆стество́мъ ѻ҆́трокъ ѿ мꙋ́жа, и҆ пшени́ца ѿ хлѣ́ба: занѐ нача́ло ѹ҆́бѡ є҆́сть пе́рвшее, коне́цъ же второ́е. Тѣ́мже ѡ҆ нача́лѣ и҆ и҆сполне́нїи страсте́й непреподо́бнѣмъ се́мъ возноше́нїи, вре́мени призва́вшꙋ, рце́мъ во кра́тцѣ: продолже́ннѣ бо ѡ҆ си́хъ любомꙋ́дрствовати покꙋша́ѧйсѧ, подо́бенъ є҆́сть ѡ҆ мѣ́рилѣ вѣ́трѡвъ любопы́тствꙋющемꙋ всꙋ́е. Тщесла́вїе є҆́сть, по ви́дꙋ ѹ҆́бѡ, є҆стества̀ премѣне́нїе, и҆ нра́вѡвъ развраще́нїе, и҆ наблюде́нїе порече́нїѧ: по ка́чествꙋ же, трꙋдѡ́въ расточи́телство, по́тѡвъ поги́бель, сокро́вищꙋ навѣ́тъ, невѣ́рїѧ и҆сча́дїе, горды́ни предте́ча, въ приста́нищи и҆стопле́нїе, на гꙋмнѣ̀ мра́вїй, ма́лъ ѹ҆́бѡ сꙋ́щъ, на всѧ́къ же трꙋ́дъ и҆ пло́дъ навѣ́тꙋющъ. Ѡ҆жида́етъ мра́вїй соверши́тисѧ пшени́цѣ: а҆ тщесла́вїе, собра́тисѧ бога́тствꙋ: занѐ, ѻ҆́въ ѹ҆́бѡ ра́дꙋетсѧ, да ѹ҆кра́детъ: сїе́ же да расточи́тъ. Дꙋ́хъ ѿча́ѧнїѧ ра́дꙋетсѧ, зрѧ̀ ѹ҆множа́емꙋ ѕло́бꙋ: дꙋ́хъ же тщесла́вїѧ, ѹ҆множа́емꙋ добродѣ́тель: две́рь бо пе́рвшагѡ, мно́жєства ꙗ҆́звъ: втора́гѡ же, бога́тство трꙋдѡ́въ. Наблюда́й, и҆ да́же до гро́ба непреподо́бное сїѐ цвѣтꙋ́що ѡ҆брѧ́щеши, ри́зами, и҆ мѵ́ры, и҆ провожде́нїемъ, и҆ а҆рѡма́ты, и҆ и҆ны́ми. Всѣ̑мъ незави́стнѣ сїѧ́етъ со́лнце, и҆ ѡ҆ всѣ́хъ ѹ҆хищре́нїихъ ра́дꙋетсѧ тщесла́вїе. Ꙗ҆́коже что̀ гл҃ю: постѧ́сѧ тщесла́влюсѧ: и҆ разрѣша́ѧ да не позна́нъ бꙋ́дꙋ, ꙗ҆́кѡ мꙋ́дръ па́ки тщесла́влюсѧ. Во свѣ̑тла ѻ҆дѣ́ѧвсѧ, побѣжда́юсѧ та́кѡ: и҆ въ хꙋ̑да премѣнѧ́ѧсѧ, па́ки тщесла́влюсѧ. Бесѣ́дꙋѧ, побѣжда́юсѧ: и҆ молча̀, па́ки побѣди́хсѧ. Ꙗ҆́кѡ ни пове́ржеши се́й ꙳волче́цъ (꙳трезꙋ́бецъ), пра́въ ѻ҆сте́нъ стои́тъ.

<red>Т</red>щесла́венъ є҆́сть, і҆дѡлослꙋжи́тель вѣ́ренъ: бг҃а ѹ҆́бѡ мнѣ́нїемъ че́ствꙋѧ, человѣ́кѡмъ же, а҆ не бг҃ꙋ, ѹ҆гожда́ти хотѧ̀. Тщесла́венъ є҆́сть, всѧ́къ любопоказа́теленъ: тщесла́вна по́стъ, без̾ мзды̀ є҆́сть: и҆ мл҃и́тва безвре́менна: похвалы́ бо ра́ди человѣ́ческїѧ ѻ҆боѧ̀ дѣ́лаетъ. Тщесла́венъ подви́жникъ, ѡ҆би́дитсѧ сꙋгꙋ́бѡ: и҆ тѣ́ло и҆стаева́ѧ, и҆ мзды̀ не прїе́млѧ. Кто̀ не посмѣе́тсѧ дѣ́лателю тщесла́вїѧ, на ѱалмопѣ́нїихъ стоѧ́щꙋ, и҆ ѿ негѡ̀ подвиза́емꙋ: ѻ҆вогда̀ ѹ҆́бѡ смѣѧ́тисѧ, ѻ҆вогда́ же пред̾ всѣ́ми пла́кати. Сокрыва́етъ гдⷭ҇ь ѿ ѻ҆че́съ на́шихъ мно́жицею и҆ ꙗ҆̀же стѧжа́хомъ дѡ́браѧ: мꙋ́жъ же похва́лникъ, па́че же преле́стникъ, похвало́ю ѻ҆чеса̀ на̑ша ѿве́рзе: си̑мъ же ѿве́рзєнымъ бы́вшымъ, безвѣ́стно бога́тство ѻ҆́но бы́сть ѿ на́съ. Ласка́тель є҆́сть, бѣсѡ́въ слꙋжи́тель, горды́ни рꙋководи́тель, ѹ҆миле́нїѧ и҆стреби́тель, до́брыхъ потреби́тель, лсте́цъ пꙋтѝ: блажа́щїи бо ва́съ л̾стѧ́тъ вы̀, гл҃етъ прⷪ҇ро́къ.

<red>В</red>ысо́кихъ ѹ҆́бѡ є҆́сть, є҆́же терпѣ́ти до́блественнѣ и҆ ра́достнѣ доса́дꙋ: ст҃ы́хъ и҆ прпⷣбныхъ, є҆́же без̾ вре́да прейтѝ похвалꙋ̀.

<red>В</red>и́дѣхъ пла́чꙋщихъ похвале́ныхъ бы́вшихъ, и҆ на гнѣ́въ возже́гшихсѧ: и҆ ꙗ҆́коже на то́ржищи, стра́стїю стра́сть соизмѣ́ншихъ. Никто́же вѣ́сть ꙗ҆̀же въ человѣ́цѣ, то́чїю дꙋ́хъ человѣ́ка. Да посрамлѧ́ютсѧ ѹ҆̀бо и҆ ꙳ѡ҆бꙋздава́ютсѧ (꙳ѡ҆бротѣва́ютсѧ), въ лицѐ бл҃жи́ти покꙋша́ющїисѧ.

<red>Є҆</red>гда̀ ѹ҆слы́шиши ꙗ҆́кѡ бли́жнїй тво́й и҆ дрꙋ́гъ ѹ҆корѝ тебѐ ѿсꙋ́тствꙋюща и҆лѝ присꙋ́тствꙋюща, тогда̀ любо́вь покажѝ похвали́въ є҆го̀. Вели́ко є҆́сть, є҆́же ѿтрѧстѝ ѿ дꙋшѝ похвалꙋ̀ человѣ́ческꙋ: бо́лше же, похвалꙋ̀ бѣсо́вскꙋ ꙳ (въ рꙋкоп: ꙳ѿврати́ти). Смиренномꙋ́дрїе показа̀, не и҆́же са́мъ себѐ ѡ҆хꙋжда́ѧй: ка́кѡ бо са́мъ себѐ не стерпи́тъ; но и҆́же ѿ и҆но́гѡ поноше́нъ бы́вый, и҆ любо́вь къ немꙋ̀ не ѹ҆ма́ливый.

<red>Н</red>азна́меныхъ бѣ́са тщесла́вїѧ, по́мыслы бра́тꙋ подме́щꙋща, и҆ и҆но́мꙋ та̑ ѿкры́вша, и҆ ѻ҆́номꙋ сердє́чнаѧ є҆гѡ̀ рещѝ сотво́рша, и҆ ꙗ҆́кѡ пред̾ꙋвѣ́дника про́чее сего̀ бл҃жа́ща. Ѻ҆вогда̀ и҆ са́михъ тѣле́сныхъ ѹ҆де́съ прикаса́ѧсѧ, ꙳трепєта́нїѧ (꙳движє́нїѧ ꙳бїє́нїѧ ꙳трепєта́нїѧ) твори́ти непреподо́бный се́й ѡ҆бы́че. Да не прїи́меши того̀, е҆пⷭ҇кпство тебѣ̀ и҆ и҆гꙋ́менство и҆ ѹ҆чи́телство подме́щꙋщаго: трꙋ́дъ бо є҆́сть пса̀ ꙾ѿ мѧсопрода́лищныѧ꙾ (꙾ѿ рѣзни́чныѧ꙾) трапе́зы прогна́ти. Повнегда̀ ма́лѡ нѣ́что ми́рно ѹ҆ви́дитъ и҆мꙋ́щихъ ѹ҆строе́нїе, а҆́бїе ѿ пꙋсты́ни въ мі́ръ прїитѝ побꙋжда́етъ: пойдѝ, глаго́лѧ, на спасе́нїе погиба́ющихъ дꙋ́шъ.

<red>И҆́</red>нъ є҆́сть ꙳ѻ҆́бразъ (꙳
