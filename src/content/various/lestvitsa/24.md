---
title: "Сло́во к҃д. Ѡ҆ кро́тости, и҆ простотѣ̀, и҆ неѕло́бїи, ꙾и҆ лꙋка́вствѣ, ѹ҆хищре́нныхъ, а҆ не є҆сте́ственныхъ꙾ (и҆з̾ рꙋк: ꙾ѹ҆хищре́нныхъ, а҆ не є҆сте́ственныхъ, и҆ ѡ҆ лꙋка́вствѣ꙾)"
navigation:
  key: various-lestvitsa-24
  title: "Сло́во к҃д. Ѡ҆ кро́тости, и҆ простотѣ̀, и҆ неѕло́бїи, ꙾и҆ лꙋка́вствѣ, ѹ҆хищре́нныхъ, а҆ не є҆сте́ственныхъ꙾ (и҆з̾ рꙋк: ꙾ѹ҆хищре́нныхъ, а҆ не є҆сте́ственныхъ, и҆ ѡ҆ лꙋка́вствѣ꙾)"
  parent: various-lestvitsa
  order: 24
type: "various"
---

# Сло́во к҃д. Ѡ҆ кро́тости, и҆ простотѣ̀, и҆ неѕло́бїи, ꙾и҆ лꙋка́вствѣ, ѹ҆хищре́нныхъ, а҆ не є҆сте́ственныхъ꙾ (и҆з̾ рꙋк: ꙾ѹ҆хищре́нныхъ, а҆ не є҆сте́ственныхъ, и҆ ѡ҆ лꙋка́вствѣ꙾).

<versal>П</versal>редтече́тъ ѹ҆́бѡ со́лнца, ѹ҆́треннїй свѣ́тъ: всѧ́кагѡ же смиренномꙋ́дрїѧ, кро́тость є҆́сть предте́ча: тѣ́мже и҆ свѣ́та ѻ҆́наго ѹ҆слы́шимъ, та́кѡ ты̑ѧ степе́немъ ѻ҆́нымъ вчинѣва́юща: наꙋчи́тесѧ бо ѿ менѐ, гл҃етъ, ꙗ҆́кѡ кро́токъ є҆́смь и҆ смире́нъ се́рдцемъ: тѣ́мже пра́ведно є҆́сть пре́жде со́лнца, ѡ҆ свѣ́тѣ /се́мъ/ просвѣти́тисѧ, та́же на со́лнцѣ ѻ҆́но воззрѣ́ти ꙗ҆́снѣ: нѣ́сть бо возмо́жно, нѣ́сть, сегѡ̀ не пред̾ꙋвѣ́дѣвшемꙋ, ѻ҆́но ѹ҆зрѣ́ти: ꙗ҆́коже ꙾глаго́лемыхъ꙾ (на краѝ: ꙾бы́вшихъ꙾) ѹ҆чи́тъ и҆́стинное ѹ҆строе́нїе. Кро́тость є҆́сть, непрело́жно ѹ҆ма̀ ѹ҆строе́нїе, въ че́стехъ и҆ безче́стїихъ та́кожде сꙋ́щее. Кро́тость є҆́сть въ смꙋще́нїихъ бли́жнѧгѡ неѡщꙋ́тнѣ и҆ чи́стѣ ѡ҆ не́мъ моли́тисѧ. Кро́тость є҆́сть, превы́ше мо́рѧ ꙗ҆́рости лежа́щъ ка́мень: всѧ̑ приража́ющыѧсѧ (къ немꙋ̀) вѡ́лны разорѧ́ющъ, и҆ ника́коже колеба́нїе терпѧ́щъ. Кро́тость є҆́сть, терпѣ́нїѧ ѹ҆твержде́нїе, любвѐ две́рь, па́че же ма́ти: разсꙋжде́нїѧ вина̀: наꙋчи́тъ бо, гл҃етъ, гдⷭ҇ь крѡ́ткїѧ пꙋтє́мъ свои̑мъ. Ѿпꙋще́нїѧ вино́вна: дерзнове́нїе въ мл҃и́твѣ: дх҃а ст҃а вмѣсти́лище. На кі́ихъ бо воззрю̀, то́кмѡ на кро́ткаго и҆ безмо́лвнаго; Кро́тость є҆́сть, послꙋша́нїѧ ꙳содѣ́йственница (꙳споспѣ́шница), бра́тства пꙋтеводи́телница, неи́стовѧщымсѧ ѹ҆зда̀, ꙗ҆рѧ́щымсѧ возбране́нїе, ра́дости пода́телница, хрⷭ҇та̀ подража́нїе, а҆́гг҃лъ сво́йство, бѣсѡ́мъ ѹ҆зда̀, и҆ проти́вꙋ го́рести щи́тъ. Въ сердца́хъ кро́ткихъ, почі́етъ гдⷭ҇ь: дꙋша́ же мѧте́жлива, дїа́воле сѣда́лище. Кро́тцыи наслѣ́дѧтъ зе́млю, па́че же поѡблада́ютъ зе́млю: вознеи́стовившїисѧ же мꙋ́жїе, плѣнѧ́еми быва́ютъ ѿ землѝ и҆́хъ. Дꙋша̀ кро́тка, престо́лъ простоты̀: ѹ҆́мъ же гнѣвли́въ, содѣ́тель лꙋка́вства. Дꙋша̀ тиха̀, вмѣсти́тъ словеса̀ премꙋ́дрости: наста́витъ бо гдⷭ҇ь крѡ́ткїѧ на сꙋ́дъ, па́че же на разсꙋжде́нїе. Дꙋша̀ пра́ва, сожи́телница смире́нїѧ: лꙋка́ваѧ же, горды́ни є҆́сть ѻ҆трокови́ца. Дꙋ́ши кро́ткихъ, и҆спо́лнѧтсѧ ра́зꙋма: ꙗ҆́ростивъ же ѹ҆́мъ, тмы̀ и҆ неразꙋ́мїѧ сожи́тель.

<red>Ꙗ҆́</red>ростивъ и҆ рꙋга́тель, дрꙋгъдрꙋ́га срѣто́ста: и҆ не бѣ̀ возмо́жно ѡ҆брѣстѝ сло́во пра́во въ бесѣ́дѣ и҆́хъ: разве́рзъ се́рдце пе́рвагѡ, ѡ҆брѧ́щеши неи́стовство: втора́гѡ же дꙋ́шꙋ и҆спыта́въ, ѹ҆́зриши лꙋка́вство.

<red>П</red>ростота̀ є҆́сть, ꙾и҆́мство꙾ (꙾ѻ҆бы́чай ѹ҆твержде́нъ꙾) дꙋшѝ неразли́чно, къ ѕлоꙋ́мїю бы́вшо неподви́жно.

<red>Л</red>ꙋка́вство є҆́сть вѣ́жество, па́че же без̾ѻбра́зїе бѣсова́то, и҆́стины лиши́вшеесѧ, и҆ мно́гихъ таи́тисѧ мнѧ́щеесѧ. Лицемѣ́рїе є҆́сть, тѣ́ла и҆ дꙋшѝ сопроти́вно ѹ҆строе́нїе, примышле́нми всѧ́цѣми ѡ҆плете́но. Неѕло́бїе є҆́сть, ти́хо дꙋшѝ ѹ҆строе́нїе, примышле́нїѧ всѧ́кагѡ свобо́дно сꙋ́ще. Пра́вость є҆́сть, нелюбопы́тенъ ра́зꙋмъ, чи́стъ ѻ҆бы́чай, непритво́рно препредꙋстроѧ́емо сло́во. Нелꙋка́венъ є҆́сть, чи́сто є҆стество̀ дꙋшѝ, ꙗ҆́коже бы́сть созда́но, срѣ́тєнїѧ ко всѣ̑мъ творѧ́що. Лꙋка́вство є҆́сть, пра́вости премѣне́нїе, прелще́нъ ра́зꙋмъ: ѡ҆ смотре́нїихъ лжꙋ́що: мꙋ́цѣ пови̑нны клѧ̑твы, сплетє́на словеса̀: глꙋбина̀ се́рдца, бе́здна ле́сти, ꙳ѹ҆ка́чествована (꙳ѹ҆сво́йствована) лжа̀, є҆сте́ственно про́чее возноше́нїе, смире́нїѧ противобо́рно, покаѧ́нїѧ лицемѣ́рїе, пла́ча ѹ҆дале́нїе, и҆сповѣ́данїю вражда̀. Своеразꙋмочи́нно, паде́нїй вино́вно, воста́нїю сопроти́вно, доса́дамъ ѡ҆склабле́нїе, ѡ҆бꙋе́но сѣ́тованїе, притво́рно бл҃гоговѣ́нїе, бѣсова́то житїѐ. Лꙋка́въ є҆́сть, дїа́волꙋ соиме́нникъ и҆ соѡ́бщникъ: тѣ́мже и҆ гдⷭ҇ь та́кѡ того̀ и҆менова́ти наꙋчѝ на́съ, глаго́лющихъ: и҆зба́ви на́съ ѿ лꙋка́вагѡ.

<red>Б</red>ѣжи́мъ ѿ стремни́ны лицемѣ́рїѧ, и҆ ѿ ро́ва тайнолꙋка́вства, слы́шаще гл҃ющаго: лꙋка́внꙋющїи потребѧ́тсѧ, и҆ ꙗ҆́кѡ ѕе́лїе зла́ка ско́рѡ ѿпадꙋ́тъ: такові́и бо сꙋ́ть, па́жить бѣсѡ́мъ. Ꙗ҆́коже ꙾любы̀ бг҃ъ꙾ (꙾любо́вїю бг҃ъ꙾) и҆менꙋ́етсѧ, та́кѡ и҆ ꙳пра́вость (꙳пра́востїю): тѣ́мже премꙋ́дрый ѻ҆́нъ въ пѣ́снехъ гл҃етъ къ чи́стомꙋ се́рдцꙋ: пра́вость возлюби́ тѧ. И҆ па́ки, ѻ҆ц҃ъ сегѡ̀: бл҃гъ и҆ пра́въ гдⷭ҇ь. И҆ соимє́нныѧ є҆гѡ̀ спаса́ємы бы́ти гл҃етъ: гл҃етъ бо, спаса́ющагѡ пра̑выѧ се́рдцемъ: и҆ па́ки, правѡты̀ дꙋ́шъ ви́дѣ, и҆ посѣтѝ лицѐ є҆гѡ̀. Пе́рвое сво́ство дѣ́тскагѡ возраще́нїѧ є҆́сть, простота̀ неразли́чна: ю҆́же до́ндеже и҆мѣ́ѧше а҆да́мъ ѻ҆́нъ, не ви́дѣ наготы̀ дꙋшѝ своеѧ̀, нижѐ без̾ѻбра́зїѧ пло́ти своеѧ̀. Добра̀ ѹ҆́бѡ є҆́сть и҆ є҆стество́мъ въ нѣ́кихъ сꙋ́щаѧ простота̀ и҆ бл҃же́ннаѧ: но не та́кѡ, ꙗ҆́коже ꙗ҆́же ѿ лꙋка́вства чрез̾ по́ты ꙳прецѣпи́вшаѧсѧ (꙳прещепи́вшаѧсѧ): занѐ, ѻ҆на̀ ѹ҆́бѡ ѿ мно́га разли́чїѧ и҆ страсте́й, покрыва́ема быва́етъ: сїѧ́ же, высоча́йша смиренномꙋ́дрїѧѧ и҆ кро́тости быва́етъ вино́вна: и҆ ѻ҆́нѣй ѹ҆́бѡ, не мно́га мзда̀ ѻ҆́на: се́й же прехва́лна.

<red>В</red>сѝ гдⷭ҇а къ себѣ̀ привлещѝ хотѧ́щїи, про́стѣ и҆ непритво́рнѣ, и҆ неразли́чнѣ и҆ нелꙋка́внѣ: ꙗ҆́кѡ ко ѹ҆чи́телю во ѹ҆че́нїихъ, нелюбопы́тнѣ пристꙋпи́мъ: про́стъ бо сы́й и҆ несло́женъ, про́стыхъ нѣ́кихъ и҆ неѕло́бивыхъ къ немꙋ̀ приходѧ́щихъ дꙋ́шъ хо́щетъ: нѣ́сть бо возмо́жно простотꙋ̀ лише́нꙋ смире́нїѧ ѹ҆ви́дѣти когда̀. Лꙋка́въ є҆́сть, прови́децъ лжи́въ, ѿ слове́съ по́мыслы, и҆ ѿ ѻ҆́бразъ сердє́чнаѧ, разꙋмѣва́ти ꙳мечта́ющсѧ (꙳мнѧ́щсѧ).

<red>В</red>и́дѣхъ пра́выхъ ѿ лꙋка́выхъ лꙋка́вновати наꙋчи́вшихсѧ, ꙾и҆ помы́слихъ꙾ (въ рꙋк: ꙾и҆ ѹ҆диви́хсѧ꙾): ка́кѡ и҆ є҆стества̀ сво́йство и҆ пре́рвшество, та́кѡ ско́рѡ погꙋби́ти возмого́ша. Є҆ли́кѡ пра́вїи ѹ҆до́бь прелага́ютсѧ, толи́кѡ неꙋдо́бь сопроти́внїи претвори́тисѧ мо́гꙋтъ. Стра́нничество и҆́стинно, и҆ повинове́нїе, и҆ хране́нїе ѹ҆сте́нъ, мнѡ́га мно́жицею возмого́ша и҆ претвори́ша пресла́внѡ неисцѣ̑лна. А҆́ще ра́зꙋмъ кичи́тъ мно́гшыѧ: не ка́кѡ ли невѣ́жство и҆ неꙋче́нїе смирѧ́ти ѹ҆мѣ́реннѡ ѡ҆бы́че.

<red>Ѹ҆</red>каза́нїе и҆ ꙳предѣ́лъ (꙳ѹ҆ста́въ) ꙗ҆́вственъ, и҆ ѻ҆́бразъ на́мъ бл҃же́нныѧ простоты̀, требл҃же́нный ѻ҆́нъ па́ѵелъ бы́сть просты́й: никто́же бо нигдѣ́же такова̀ пред̾ꙋспѣ́ѧнїѧ въ ма́лѣ, ни ви́дѣ, ни слы́ша, нижѐ ѹ҆ви́дѣти мо́жетъ когда̀. Про́стъ мона́хъ є҆́сть, ско́тъ слове́сенъ послꙋшли́въ, бре́мѧ своѐ соверше́ннѣ на води́телѧ /своего̀/ ѿложи́въ: не противорече́тъ живо́тно вѧ́жꙋщемꙋ, ни дꙋша̀ пра́ва, настоѧ́телеви: послѣ́дꙋетъ ведꙋ́щемꙋ, ꙗ҆́коже хо́щетъ, и҆ да́же до заколе́нїѧ, противоглаго́лати не вѣ́сть.

<red>Н</red>еꙋдо́бь бога́тїи въ црⷭ҇тво, и҆ мꙋ́дри безꙋ́мни, въ простотꙋ̀ вни́дꙋтъ. Паде́нїе мно́жицею кова́рныхъ ѹ҆цѣломꙋ́дрило є҆́сть: нево́льнѡ тѣ̑мъ спасе́нїе и҆ неѕло́бїе пода́вшо. Бори́сѧ прелща́ти мꙋ́дрость твою̀: и҆ та́кѡ творѧ̀, ѡ҆брѧ́щеши спасе́нїе и҆ пра́вость, ѡ҆ хрⷭ҇тѣ̀ і҆и҃сѣ гдⷭ҇ѣ на́шемъ, а҆ми́нь.
