---
title: "Сло́во ѳ҃. Ѡ҆ памѧтоѕло́бїи"
navigation:
  key: various-lestvitsa-9
  title: "Сло́во ѳ҃. Ѡ҆ памѧтоѕло́бїи"
  parent: various-lestvitsa
  order: 9
type: "various"
---

# Сло́во ѳ҃. Ѡ҆ памѧтоѕло́бїи.

<versal>П</versal>рпⷣбныѧ ѹ҆́бѡ добродѣ́тєли, лѣ́ствицѣ і҆а́кѡвлей приꙋподоблѧ́ютсѧ, непреподѡ́бныѧ же ѕлѡ́бы, вери́зѣ спа́дшей съ петра̀ верхо́внагѡ. Тѣ́мже ѻ҆́ны ѹ҆́бѡ є҆ди́на съ є҆ди́ною свѧ̑заны бы́вше, на нб҃о произволѧ́ющаго возво́дѧтъ: сїѧ̑ же, є҆ди́на дрꙋгꙋ́ю ражда́ти и҆ состѧга́ти ѡ҆быко́ша. Тѣ́мже и҆ слы́шахомъ ны́нѣ неразꙋ́мнꙋю сїю̀ ꙗ҆́рость, рожде́нїе є҆ѧ̀ сво́йственно, памѧтоѕло́бїе бы́ти ре́кшꙋ: тѣ́мже и҆ вре́мени ны́нѣ зовꙋ́щꙋ, соверше́ннѣ ѡ҆ то́мъ рце́мъ. Памѧтоѕло́бїе є҆́сть, ꙗ҆́рости ꙳ѡ҆конча́нїе (꙳и҆сполне́нїе): согрѣше́нїй храни́тель, пра́вды не́нависть, добродѣ́телей погꙋбле́нїе, ржа̀ дꙋшѝ, че́рвь ѹ҆ма̀, мл҃и́твы стꙋ́дъ, моле́нїѧ ѿсѣче́нїе: любвѐ ѿчꙋжде́нїе, дꙋшѝ гво́здъ водрꙋже́нъ, несла́достно чꙋ́вство въ сла́дости го́рести люби́мо, всегда́шнїй грѣ́хъ, безсо́нно законопрестꙋпле́нїе, повсеча́сна ѕлѡ́ба. Є҆ди́на и҆ сїѧ̀ те́мна и҆ гнꙋ́сна стра́сть, гл҃ю же стра́сть памѧтоѕло́бїѧ, и҆з̾ ражда́ющихсѧ, а҆ не и҆з̾ ражда́ющихъ и҆лѝ и҆ и҆з̾ ражда́ющихъ є҆́сть: тѣ́мже ѡ҆ не́й мнѡ́жайша гл҃ати не хо́щемъ. Преста́ти сотвори́вый гнѣ́вꙋ, ѹ҆би́лъ є҆́сть памѧтоѕло́бїе: ѻ҆тцꙋ́ бо семꙋ̀ жи́вꙋ сꙋ́щꙋ, чадоро́дїе быва́етъ. Стѧжа́вый любо́вь, ѹ҆страни́лсѧ ꙾вражды̀꙾ (꙾
