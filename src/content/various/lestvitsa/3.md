---
title: "Сло́во г҃. Ѡ҆ стра́нничествѣ"
navigation:
  key: various-lestvitsa-3
  title: "Сло́во г҃. Ѡ҆ стра́нничествѣ"
  parent: various-lestvitsa
  order: 3
type: "various"
---

# Сло́во г҃. Ѡ҆ стра́нничествѣ.

<versal>С</versal>тра́нничество є҆́сть, ѡ҆ставле́нїе невозвра́тно всѣ́хъ ꙗ҆̀же во ѻ҆те́чествѣ, проти́вꙋ бл҃гоче́стїѧ ра́зꙋмꙋ на́мъ сопротивлѧ́ющихсѧ. Стра́нничество є҆́сть, бездерзнове́ненъ нра́въ, невѣ́дома премⷣрость, неѡб̾ѧвлѧ́емь ра́зꙋмъ, ѹ҆тае́но житїѐ, неви́димо намѣ́ренїе, неѧ́вственъ по́мыслъ, хꙋ́дости похотѣ́нїе, тѣсноты̀ жела́нїе, вожделѣ́нїѧ бжⷭ҇твенна вина̀, раче́нїѧ мно́жество, тщесла́вїѧ ѿрече́нїе, молча́нїѧ глꙋбина̀. Ѡ҆бы́че нѣ́какѡ, и҆ се́й по́мыслъ въ нача́лѣхъ рачи́телємъ гдⷭ҇нимъ непреста́ннѡ и҆ протѧже́ннѡ стꙋжа́ти, ꙗ҆́кѡ ѻ҆гне́мъ бж҃е́ственнымъ: гл҃ю же, ѹ҆дале́нїе ѿ свои́хъ, ра́зꙋмомъ хꙋ́дости и҆ ѹ҆тѣсне́нїѧ побꙋжда́ющо рачи́телей такова́гѡ добра̀. Ѻ҆ба́че поели́кꙋ вели́ко и҆ достохва́лно є҆́сть, потоли́кꙋ мно́го и҆ разсꙋжде́нїе и҆́мать: не бо всѧ́ко стра́нничество соверше́ннѣ быва́ющо, добро̀ є҆́сть. А҆́ще всѧ́къ прⷪ҇ро́къ без̾ че́сти є҆́сть во свое́мъ ѻ҆те́чествѣ, ꙗ҆́коже гл҃етъ гдⷭ҇ь, то̀ разсмотри́мъ да не ка́кѡ бꙋ́детъ на́мъ стра́нничество тщесла́вїѧ вина̀. Стра́нничество бо є҆́сть ѿ всѣ́хъ ѿлꙋче́нїе, за є҆́же сотвори́ти по́мыслъ бг҃а не ѿлꙋча́емь. Стра́нничество є҆́сть, ненасы́тима пла́ча рачи́тель и҆ дѣ́латель. Стра́ненъ є҆́сть всѧ́кагѡ свои́хъ и҆ чꙋжды́хъ ѹ҆свое́нїѧ бѣ́гатель. Не ѡ҆жида́й ко ѹ҆едине́нїю, и҆лѝ ко стра́нничествꙋ спѣша́сѧ, мїролюби́выхъ дꙋ́шъ: занѐ та́ть ѻ҆́нъ неча́емь є҆́сть. Мно́зи соспастѝ покꙋси́вшесѧ ѹ҆ны́лыхъ и҆ лѣни́выхъ, спогибо́ша, ѻ҆гню̀ ѻ҆́номꙋ вре́менемъ ѹ҆га́сшꙋ. Прїе́мъ пла́мень, тецы̀: не вѣ́си бо сегѡ̀, когда̀ ѹ҆гаса́етъ, и҆ во тмѣ́ тѧ ѡ҆ста́витъ. И҆нѣ́хъ ѹ҆́бѡ спастѝ не всѝ и҆стѧзꙋ́еми быва́емъ: гл҃етъ бо бжⷭ҇твенный а҆пⷭ҇лъ: тѣ́мже ѹ҆̀бо кі́йждо на́съ бра́тїе ѡ҆ себѣ̀ сло́во да́стъ бг҃ꙋ. И҆ па́ки: наꙋча́ѧй, гл҃етъ, и҆на́го, себе́ ли не ѹ҆чи́ши; ꙗ҆́коже бы гл҃алъ: ѡ҆ и҆нѣ́хъ ѹ҆̀бо не вѣ́мъ, самѣ́хъ же себѐ всѝ всѧ́кѡ. Стра́нничествꙋѧ блюди́сѧ ѡ҆бхо́днагѡ и҆ сластолюби́вагѡ бѣ́са: стра́нничество бо, винꙋ̀ є҆мꙋ̀ дае́тъ. Добро̀ є҆́сть безпристра́стїе, сегѡ́ же стра́нничество є҆́сть ма́ти. Ѹ҆страни́выйсѧ гдⷭ҇а ра́ди, не ктомꙋ̀ ѹ҆свое́нїѧ и҆́мать, да не ꙗ҆ви́тсѧ страсте́й ра́ди скита́ѧсѧ. Ѹ҆странѧ́ѧйсѧ мі́ра, да не ктомꙋ̀ къ мі́рꙋ прико́снешисѧ: ѡ҆быко́ша бо стра̑сти любовозвра̑тны бы́ти. И҆згонѧ́ема быва́етъ нево́лею е҆́ѵа и҆з̾ раѧ̀, и҆ мона́хъ во́лею ѿ своегѡ̀ ѻ҆те́чества: занѐ та̀ ѹ҆́бѡ па́ки дре́ва преслꙋша́нїѧ жела́ти и҆мѣ́ла бы, се́й же бѣдꙋ̀ ѿ и҆̀же по пло́ти срѡ́дникъ всѧ́кѡ страда́лъ бы. Ѿбѣга́й ꙗ҆́кѡ ѿ бичѧ̀ ѿ мѣ́стъ паде́нїй: плодꙋ́ бо не присꙋ́тствꙋющꙋ, не ча́стѣ похотѣва́емъ. Нижѐ се́й ѻ҆́бразъ и҆ ле́сть та́тей си́хъ да ѹ҆таева́етсѧ тебѐ: совѣ́тꙋютъ бо на́мъ ѿ мїрски́хъ не ѿлꙋча́тисѧ, мно́гꙋ мздꙋ̀ на́мъ гл҃юще прїима́ти, а҆́ще зрѧ́ще же́нскїй по́лъ, себѐ ѹ҆держи́мъ: и҆̀мже покарѧ́тисѧ не подоба́етъ, па́че же сопроти́вное твори́ти. Є҆гда́ бо ѿ сво́йственникѡвъ на́шихъ на лѣ́то и҆лѝ лѣ̑та ѿше́дше, ма́ло нѣ́кое бл҃гоговѣ́нїе, и҆лѝ ѹ҆миле́нїе, и҆лѝ воздержа́нїе себѣ̀ стѧ́жемъ: тогда̀ про́чее по́мысли сꙋ́етнїи пристꙋ́плше и҆тѝ на́мъ па́ки во своѐ ѻ҆те́чество побꙋжда́ютъ на созида́нїе мно́гихъ, гл҃етъ, и҆ ѻ҆́бразъ, и҆ по́льзꙋ, дѣѧ̑нїѧ на̑ша непра́вєднаѧ смотрѣ́вшихъ. А҆́ще ли же и҆ сло́вомъ и҆ люби́мымъ ра́зꙋмомъ и҆зоби́лꙋемъ, тогда̀ про́чее ꙗ҆́кѡ спаси́телємъ дꙋ́шъ и҆ ѹ҆чи́телємъ на́мъ въ мі́ръ возврати́тисѧ совѣ́тꙋютъ: да въ приста́нищи се́мъ сѡ́браннаѧ до́брѣ, въ пꙋчи́нѣ ѻ҆́нѣй ѕлѣ̀ расточа́тъ. Не женꙋ̀ ѻ҆́нꙋ, но са́маго лѡ́та подражава́ти потщи́мсѧ: дꙋша́ бо ѡ҆бра́щшисѧ ѿѻнꙋ́дꙋже и҆зы́де, ꙗ҆́кѡ со́ль ѡ҆бꙋѧ́етъ, и҆ недви́жима про́чее пребыва́етъ. Бѣ́гай е҆гѵ́пта невозвра́тнѣ: сердца́ бо ѡ҆бра̑щшаѧсѧ та́мѡ, землѝ безстра́стїѧ і҆ерⷭ҇ли́ма не ѹ҆ви́дѣша. Возмо́жно є҆́сть въ нача́лѣхъ за младе́нчественность ѡ҆ста́влшымъ своѧ̑, и҆ соверше́ннѣ ѡ҆чищє́ннымъ бы́вшымъ къ тѣ́мъ поле́знѣ возврати́тисѧ, не́гли ра́зꙋмомъ за є҆́же, по є҆́же спасти́сѧ, спастѝ нѣ́кихъ. А҆́ще и҆ ѿ бг҃а мѡѷсе́й ѻ҆́нъ бг҃ови́децъ, на спасе́нїе є҆диноплеме́ннагѡ ро́да по́сланъ бы́въ, мнѡ́ги въ е҆гѵ́птѣ бѣды̑, ре́кше въ мі́рѣ помраче́нїѧ и҆мѣ̀. Добро̀ є҆́сть ѡ҆скорби́ти роди́тєль а҆ не гдⷭ҇а: занѐ се́й ѹ҆́бѡ, и҆ созда̀, и҆ спасѐ: ті́и же, мно́жицею и҆̀хже возлюби́ша, погꙋби́ша, и҆ мꙋ́цѣ преда́ша. Стра́ненъ ѻ҆́нъ є҆́сть, и҆́же а҆́ки и҆ноѧзы́ченъ междꙋ̀ и҆ноѧзы́чными ꙗ҆зы́ки въ ра́зꙋмѣ сѣдѧ́й. Не ненави́дѧще мы̀ сво́йственникѡвъ свои́хъ, и҆лѝ мѣ́стъ ѻ҆́нѣхъ, ѿхо́димъ: да не бꙋ́детъ: но приходѧ́щагѡ на́мъ ѿ ни́хъ вре́да и҆збѣга́юще. Ꙗ҆́коже во всѣ́хъ, /та́кѡ/ и҆ въ си́хъ бл҃ги́хъ быва́етъ на́мъ хрⷭ҇то́съ ѹ҆чт҃ль: ꙗ҆влѧ́етсѧ бо и҆ то́й роди́телей по пло́ти мно́жицею ѡ҆ста́вивъ: и҆ ѿ нѣ́кихъ слы́ша, мт҃и твоѧ̀ и҆ бра́тїѧ твоѧ̑ и҆́щꙋтъ тебѐ: скорѣ́е до́брый на́шъ гдⷭ҇ь и҆ ѹ҆чт҃ль безстра́стнꙋ не́нависть показа̀ ре́къ: мт҃и моѧ̀ и҆ бра́тїѧ моѧ̑ сꙋ́ть творѧ́щїи во́лю ѻ҆ц҃а̀ моегѡ̀ и҆́же є҆́сть на нб҃сѣ́хъ. Да бꙋ́детъ ѻ҆те́цъ тво́й, и҆́же проти́вꙋ бре́мени грѣхѡ́въ спотрꙋди́тисѧ могі́й и҆ хотѧ́й: ма́ти же, ѹ҆миле́нїе, ѿмы́ти тѧ̀ ѿ скве́рны могꙋ́щее: бра́тъ же, и҆́же къ тече́нїю вы́шнемꙋ сотрꙋдѧ́йсѧ и҆ срѣтѧ́йсѧ: стѧжѝ сожи́телницꙋ неѿто́ржнꙋ па́мѧть сме́рти. Ча̑да же твоѧ̑ возлю́блєнна да бꙋ́дꙋтъ воздыха̑нїѧ сердє́чна. Раба̀ стѧжѝ тѣ́ло твоѐ. Дрꙋ́ги же, ст҃ы̑ѧ си̑лы: ꙗ҆̀же во вре́мѧ и҆схо́да спо́лзовати тѧ̀ мо́гꙋтъ, а҆́ще дрꙋ́зи твоѝ быва́ютъ: се́й /є҆́сть/ ро́дъ /ѻ҆́нъ/ и҆́щꙋщихъ гдⷭ҇а. Любы̀ бж҃їѧ, ѹ҆гасѝ любо́вь роди́тєль: глаго́лѧй же ѻ҆боѧ̑ и҆мѣ́ти, прелсти́лъ є҆́сть себѐ, слы́ша гл҃ющагѡ: никто́же мо́жетъ двѣма̀ господи́нома рабо́тати, и҆ прѡ́чаѧ. Не прїидо́хъ, гл҃етъ гдⷭ҇ь, ми́ръ воврещѝ на зе́млю (роди́телей къ сынѡ́мъ и҆ бра́тїи порабо́тати мѝ произволѧ́ющымъ) но ра́ть и҆ ме́чь, разлꙋчи́ти бг҃олюби́выхъ, ѿ мїролюби́выхъ: веще́ственныхъ, ѿ невеще́ственныхъ: сластолюби́выхъ ѿ смиренномꙋ́дрыхъ: весели́тсѧ бо гдⷭ҇ь ѡ҆ раздвое́нїи и҆ разлꙋче́нїи, любвѐ ра́ди ꙗ҆́же къ немꙋ̀ быва́ющемъ. Блюди́сѧ блюди́сѧ, да не ка́кѡ вода́ми всѣ̑мъ тебѣ̀ и҆спо́лнєнымъ бы́вшымъ, ꙗ҆ви́шисѧ за пристра́стїе сво́йственникѡвъ тобо́ю возлю́бленныхъ, и҆ съ пото́помъ мїролю́бїѧ соѿи́деши. /Да/ не ѹ҆ще́дриши роди́телныхъ и҆лѝ дрꙋ́жнихъ сле́зъ: а҆́ще ли же нѝ, то̀ вѣ́чнѣ и҆́маши слези́ти. Внегда́ тѧ ѡ҆бы́дꙋтъ ꙗ҆́коже пче́лы, па́че же ѻ҆́сы, пла́чь сво́йственнїи творѧ́ще ѡ҆ тебѣ̀, то̀ вско́рѣ на сме́рть, и҆ дѣѧ̑нїѧ, ѻ҆́комъ дꙋше́внымъ непрело́жнѣ воззрѝ, да болѣ́знь болѣ́знїю возмо́жеши ѿрази́ти. Ѡ҆бѣщава́ютсѧ ле́стнѣ на́мъ на́ши ті́и, и҆ не на́ши, всѧ̑ люби̑маѧ содѣѧва́ти: ра́зꙋмъ же є҆́сть си̑мъ, добрѣ́йшемꙋ семꙋ̀ на́шемꙋ возбрани́ти тече́нїю, та́же си́це про́чее къ ра́зꙋмꙋ своемꙋ̀ на́съ привлещѝ. Ѿхожде́нїе ѿ мѣ́стъ на́шихъ да бꙋ́детъ, на неꙋтѣ̑шншаѧ, и҆ нетщесла̑вншаѧ, и҆ смирє́ншаѧ мѣ̑ста: а҆́ще ли же нѝ, то̀ со стра́стїю пари́мъ. Ѹ҆таѧва́й бл҃горо́дїе, и҆ благосла́вїѧ позо́рнѣ не и҆з̾ѧвлѧ́й, да не ка́кѡ ѡ҆брѧ́щешисѧ, и҆́нъ ѹ҆́бѡ ѹ҆сты̀, и҆́нъ же вещмѝ пребыва́ѧ. Никто́же толи́кѡ стра́нничествꙋ предадѐ себѐ, ꙗ҆́коже вели́кїй ѻ҆́нъ слы́шавый: и҆зы́ди ѿ землѝ твоеѧ̀, и҆ ѿ сро́дства твоегѡ̀, и҆ ѿ до́мꙋ ѻ҆тца̀ твоегѡ̀: а҆́ще и҆ во и҆ноѧзы́чнꙋ и҆ варварова́тꙋ зе́млю призыва́емь. Ѻ҆вогда̀ по вели́комꙋ семꙋ̀ нѣ́коего ѹ҆страни́вшагосѧ, наипа́че гдⷭ҇ь просла́вилъ є҆́сть: ѻ҆ба́че а҆́ще и҆ сла́ва бг҃ода́нна є҆́сть, добро̀ є҆́сть тꙋ̀ щи́томъ смире́нїѧ ѿвраща́ти. Внегда̀ бѣ́сове ꙗ҆́кѡ за ве́лїе и҆справле́нїе за стра́нничество сїѐ хва́лѧтъ на́съ, и҆лѝ и҆ человѣ́цы, тогда̀ и҆ мы̀ ѡ҆ на́съ ра́ди съ нб҃сѐ на зе́млю стра́нствовавшемъ воспрїе́млимъ помышле́нїе, и҆ ѡ҆брѧ́щемъ себѐ во вѣ́къ вѣ́ка и҆сполнѧ́ти не могꙋ́щихъ. Лю́то є҆́сть сїѐ къ нѣ́коемꙋ и҆з̾ свои́хъ и҆лѝ и҆ стра́нныхъ пристра́стїе, могꙋ́щее пома́лꙋ къ мі́рꙋ на́съ привлещѝ, и҆ ѻ҆́гнь ѹ҆миле́нїѧ на́шегѡ соверше́ннѣ и҆зстꙋди́ти. Ꙗ҆́коже невозмо́жно є҆́сть є҆ди́нѣмъ ѹ҆́бѡ ѻ҆́комъ на нб҃о: дрꙋги́мъ же на зе́млю зрѣ́ти: та́кѡ невозмо́жно є҆́сть соверше́ннѣ всѣ́хъ сво́йственникѡвъ и҆ несво́йствєнникъ, по́мысломъ и҆ тѣ́ломъ не ѹ҆страни́вшемꙋсѧ, не возбѣ́дствовати дꙋше́ю. Трꙋдо́мъ мно́гимъ и҆ по́двигомъ и҆справлѧ́емь быва́етъ въ на́съ ѻ҆бы́чай бл҃гъ и҆ бл҃гоꙋстро́енъ, и҆ мно́гимъ по́двигомъ и҆справлѧ́емомꙋ мо́щно є҆́сть во є҆ди́номъ мгнове́нїи поги́бнꙋти: тлѧ́тъ бо ѻ҆бы́чаи бла́ги бесѣ̑ды ѕлы̑, и҆ мїрскі̑ѧ, и҆ нелѣ́пѡтны. И҆́же съ сꙋ́щими въ мі́рѣ по ѿрече́нїи се́мъ спребыва́ѧй, и҆лѝ близ̾ сы́й: всѧ́кѡ и҆лѝ въ сѣла̀ и҆́хъ впаде́тъ, и҆лѝ се́рдце помышле́нїемъ ѡ҆ си́хъ ѡ҆скверни́тъ, и҆лѝ не ѡ҆сквернѧ́ѧсѧ, ѡ҆сквернѧ́ющыѧсѧ ѡ҆сꙋжда́ѧ, и҆ са́мъ съ ни́ми ѡ҆скверни́тсѧ.



<rubric>Ѡ҆ со́нїихъ послѣ́дствꙋющихъ вводи̑мымъ.</rubric>

<red>Ꙗ҆́</red>кѡ ѹ҆́бѡ ра́зꙋма на́шегѡ ѹ҆́мъ несоверше́нъ є҆́сть ве́сь, и҆ всѧ́кагѡ невѣ́жества и҆спо́лненъ, и҆ таи́ти нѣ́сть мо́щно: занѐ горта́нь ѹ҆́бѡ, бра̑шна разсꙋжда́етъ: слꙋ́хъ же, разꙋмѣ̑нїѧ разꙋмѣва́етъ: занѐ не́мощь ѹ҆́бѡ ѻ҆че́съ, и҆з̾ѧви́ло є҆́сть со́лнце: неразꙋ́мїе же дꙋшѝ, и҆з̾ѧви́ша глагѡ́ли. Ѻ҆ба́че зако́нъ любвѐ и҆ на ꙗ҆̀же па́че си́лы понꙋди́тель є҆́сть. Тѣ́мже мню̀, ниже́ бо ѹ҆ставлѧ́ю: послѣ́дованно є҆́сть по стра́нничества словесѣ́хъ: па́че же въ тѣ́хъ, ма̑ла ѡ҆ со́нїихъ вчини́ти, є҆ли́кѡ нижѐ ѡ҆ се́й ле́сти лестцѡ́въ си́хъ ненаꙋчє́нымъ бы́ти на́мъ. Со́нїе є҆́сть, ѹ҆ма̀ движе́нїе въ недви́жности тѣ́ла. Мечта́нїе є҆́сть, пре́лесть ѻ҆́чїю въ спѧ́щемъ ѹ҆мѣ̀. Мечта́нїе є҆́сть, и҆зстꙋпле́нїе ѹ҆ма̀ бдѧ́щꙋ тѣ́лꙋ. Мечта́нїе є҆́сть, безсꙋще́ственно видѣ́нїе. Вина̀ та̀ є҆ѧ́же ра́ди по предвари́вшемъ чи́нѣ ѡ҆ со́нїихъ гл҃ати восхотѣ́хомъ ꙗ҆́вственна є҆́сть. Є҆гда̀ ѡ҆ста́влше гдⷭ҇а ра́ди до́мы своѧ̑, и҆ сво́йственники, стра́нничествꙋ любвѐ ра́ди бж҃їѧ себѐ прода́мы, тогда̀ про́чее бѣ́сове со́нїи возмꙋща́ти покꙋша́ютсѧ на́съ, сво́йственникѡвъ на́шихъ показꙋ́юще на́мъ: и҆лѝ рыда́ющихъ, и҆лѝ ѹ҆мира́ющихъ, и҆лѝ за ны̀ держи́мыхъ, и҆ напаствꙋ́емыхъ. Вѣ́рꙋѧй ѹ҆̀бо со́нїѧмъ, подо́бенъ є҆́сть за сѣ́нїю свое́ю текꙋ́щемꙋ, и҆ тꙋ̀ держа́ти покꙋша́ющемꙋсѧ. Бѣ́си тщесла́вїѧ сꙋ́ть во снѣ́хъ проро́цы, бꙋ̑дꙋщаѧ ꙗ҆́кѡ проны́рливи назна́менающе, и҆ та̑ на́мъ предблаговѣствꙋ́юще: видѣ́нїемъ ѻ҆́нѣмъ сбы́вшымсѧ, мы̀ ѹ҆жасо́хомсѧ, и҆ ꙗ҆́коже бли́зъ пред̾ꙋвѣ́дѣтелнагѡ про́чее сꙋ́ще дарова́нїѧ, по́мыслъ возвы́сихомъ. Въ покарѧ́ющихсѧ бѣ́сови семꙋ̀, мно́жицею проро́къ бы́сть: во ѹ҆ничижа́ющихъ же того̀, при́снѡ солга̀. Дꙋ́хъ сы́й, ꙗ҆́же внꙋ́трь воздꙋ́ха сегѡ̀ ви́дѣлъ є҆́сть, и҆ ѹ҆разꙋмѣ́въ нѣ́коего ѹ҆мира́юща, чрез̾ со́нїе въ ле́гшихъ проречѐ. Ничто́же ѿ бꙋ́дꙋщихъ ѿ пред̾ꙋвѣ́дѣнїѧ вѣ́дѧтъ: поне́же чародѣ́и на́мъ и҆ сме́рть предглаго́лати моглѝ бы́ша. Во а҆́гг҃ла свѣ́та, и҆ мч҃єникъ ви́дъ мно́жицею преѡбразꙋ́ютсѧ, и҆ на́съ приходѧ́щихъ къ ни́мъ во снѣ́хъ показа́ша: возбнꙋ́вшихъ же, ра́достїю и҆ возноше́нїемъ погрꙋзи́ша. Сїе́ же тѝ бꙋ́детъ зна́менїе пре́лести. Мꙋ̑ки и҆ сꙋды̀, и҆ разлꙋчє́нїѧ показꙋ́ютъ а҆́гг҃ли: возбнꙋ́вшихъ тре́петныхъ и҆ сѣ́тꙋющихъ содѣ́ловаютъ. Внегда̀ во снѣ́хъ бѣсовѡ́мъ покарѧ́тисѧ на́чнемъ, тогда̀ про́чее и҆ бдѧ́щымъ рꙋга́ютсѧ. И҆́же со́нїѧмъ вѣ́рꙋ є҆́мый, во все́мъ неискꙋ́сенъ є҆́сть: невѣ́рꙋѧй же всѣ̑мъ, се́й фїлосо́фъ є҆́сть. Всѣ̑мъ тебѣ̀ мꙋ́кꙋ и҆ сꙋ́дъ бл҃говѣствꙋ́ющымъ вѣ́рꙋй є҆ди̑нѣмъ: а҆́ще ли же ѿча́ѧнїе тебѣ̀ стꙋжа́етъ, то̀ и҆ сїѧ̑ ѿ бѣсѡ́въ сꙋ́ть.



<rubric>Тре́тїе сїѐ трⷪ҇цы равночи́сленно є҆́сть тече́нїе: возстꙋпи́вый да не ѡ҆бозри́тъ на де́сно, и҆лѝ на лѣ́во.</rubric>
