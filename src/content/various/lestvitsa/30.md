---
title: "Сло́во л҃. Ѡ҆ сою́зѣ добродѣ́телныѧ тро́йцы въ добродѣ́телехъ"
navigation:
  key: various-lestvitsa-30
  title: "Сло́во л҃. Ѡ҆ сою́зѣ добродѣ́телныѧ тро́йцы въ добродѣ́телехъ"
  parent: various-lestvitsa
  order: 30
type: "various"
---

# Сло́во л҃. Ѡ҆ сою́зѣ добродѣ́телныѧ тро́йцы въ добродѣ́телехъ.

<versal>Н</versal>ы́нѣ же про́чее, по всѣ́хъ предрече́нныхъ, пребыва́ютъ трѝ сїѧ̑, сою́зъ всѣ́хъ присостѧга̑ющаѧ и҆ держа̑щаѧ: вѣ́ра, наде́жда, любы̀: бо́лши же всѣ́хъ любы̀ /а҃. Кор. гі҃. гі҃./: бг҃ъ бо и҆менꙋ́етсѧ. Ѻ҆ба́че а҆́зъ, ѻ҆́вꙋ ѹ҆́бѡ, лꙋчꙋ̀ бы́ти разꙋмѣва́ю: ѻ҆́вꙋ же, свѣ́тъ: ѻ҆́вꙋ же крꙋ́гъ: всѧ̑ же, є҆ди́но сїѧ́нїе, и҆ є҆ди́нꙋ свѣ́тлость: занѐ ѻ҆́ва ѹ҆́бѡ, всѧ̑ мо́жетъ и҆ твори́ти и҆ содѣ́телствовати: ѻ҆́вꙋ же, ми́лость бж҃їѧ ѡ҆гражда́етъ, и҆ непосты́днꙋ твори́тъ: ѻ҆́ва же, нижѐ па́даетъ, нижѐ стои́тъ ѿ є҆́же тещѝ: нижѐ ѹ҆ѧ́звленнаго почива́ти про́чее ѿ бл҃же́ннагѡ неи́стовства ѡ҆ставлѧ́етъ.

<red>И҆́</red>же ѡ҆ любвѝ бж҃їей глаго́лати хотѧ́й, ѡ҆ бз҃ѣ глаго́лати покꙋси́лсѧ є҆́сть: ѡ҆ бз҃ѣ же словесы̀ глаго́лати, погрѣ́шно и҆ прибѣ́дственно є҆́сть не внима́ющымъ. Сло́во є҆́же ѡ҆ любвѝ, а҆́гг҃лѡмъ зна́емо є҆́сть: и҆ ѻ҆́нѣмъ, по дѣ́йствꙋ ѡ҆сїѧва́нїѧ. Любы̀ бг҃ъ є҆́сть: предѣ́лъ же тогѡ̀ глаго́лати хотѧ́й, въ бе́зднѣ слѣ́потствꙋѧ песо́къ мѣ́рѧетъ. Любы̀, по ка́чествꙋ ѹ҆́бѡ є҆́сть, ѹ҆подобле́нїе бг҃ꙋ, поели́кꙋ человѣ́кѡмъ дости́гнꙋти мо́щно є҆́сть: по дѣ́йствꙋ же, пїѧ́нство дꙋшѝ: по сво́йствꙋ же, и҆сто́чникъ вѣ́ры, бе́здна долготерпѣ́нїѧ, мо́ре смире́нїѧ. Любы̀ є҆́сть сво́йственнѣ, ѿложе́нїе всѧ́ческагѡ сопроти́вна помышле́нїѧ, поне́же любы̀ не мы́слитъ ѕла̀ /а҃. Кор. гі҃. є҃./. Любы̀, и҆ безстра́стїе, и҆ сыноположе́нїе, и҆мены̀ и҆ є҆ди́нѣми раздѣли́шасѧ. Ꙗ҆́коже свѣ́тъ, и҆ ѻ҆́гнь, и҆ пла́мень, въ є҆ди́но стека́ютсѧ дѣ́йство, та́кѡ и҆ ѡ҆ си́хъ разꙋмѣва́й. По мѣ́рѣ ѡ҆скꙋдѣ́нїѧ любвѐ, внꙋ́трь є҆́сть стра́хъ: без̾ стра́ха бо сы́й, любвѐ и҆спо́лненъ є҆́сть, и҆лѝ дꙋше́ю ѹ҆мертви́лсѧ є҆́сть. Ничто́же неꙋдо́бно є҆́сть ѿ человѣ́ческихъ, и҆ вожделѣ́нїѧ, и҆ стра́ха, и҆ тща́нїѧ, и҆ ре́вности, и҆ рабо́ты, и҆ раче́нїѧ бж҃їѧ приложи́ти /приравни́ти/ ѻ҆́бразы.

<red>Б</red>л҃же́нъ є҆́сть и҆́же таково̀ къ бг҃ꙋ стѧжа́лъ є҆́сть раче́нїе, ꙗ҆ково̀ неи́стовъ рачи́тель къ рачи́мой свое́й стѧжа́лъ є҆́сть. Бл҃же́нъ є҆́сть та́кѡ ѹ҆боѧ́выйсѧ гдⷭ҇а, ꙗ҆́коже сꙋдїѝ ѡ҆сꙋждє́нницы боѧ́тсѧ. Бл҃же́нъ є҆́сть та́кѡ тщали́въ сотвори́выйсѧ во и҆́стиннѣмъ тща́нїи, ꙗ҆́коже бл҃горазꙋ́мни рабѝ ко своемꙋ̀ гдⷭ҇ꙋ. Бл҃же́нъ є҆́сть и҆́же та́кѡ ревни́тель въ добродѣ́телехъ сотвори́лсѧ є҆́сть, ꙗ҆́коже ѡ҆ сꙋпрꙋ́жницахъ свои́хъ ѿ ревнова́нїѧ трезвѧ́щїисѧ. Бл҃же́нъ є҆́сть та́кѡ гдⷭ҇ꙋ въ мл҃и́твѣ предстоѧ́й, ꙗ҆́коже слꙋги̑ цр҃ю предстоѧ́тъ. Бл҃же́нъ є҆́сть и҆́же гдⷭ҇ꙋ, ꙗ҆́коже человѣ́кѡмъ ѹ҆гожда́ти, неѡскꙋ́днѣ подвиза́ѧйсѧ.

<red>Н</red>е та́кѡ ма́ти къ подсо́сцꙋ /къ младе́нцꙋ ссꙋ́щꙋ/, ꙗ҆́коже сы́нъ любвѐ ко гдⷭ҇ꙋ прилѣплѧ́тисѧ ѡ҆бы́че всегда̀.

<red>В</red>ои́стиннꙋ рачи́телствꙋѧй, при́снѡ лицѐ люби́магѡ воѡбража́етъ и҆ сїѐ внꙋ́трь всла́ственнѣ ѡ҆б̾е́млетъ, таковы́й ктомꙋ̀ ни во снѣ́хъ почива́ти ѿ вожделѣ́нїѧ сегѡ̀ мо́жетъ: но и҆ та́кѡ съ вожделѣва́емымъ велерѣ́читъ: та́кѡ ѡ҆ тѣлесѣ́хъ, та́кѡ и҆ ѡ҆ безтѣле́сныхъ ѡ҆бы́че быва́ти. Ѹ҆ѧ́звленъ бы́въ нѣ́кто са́мъ ѡ҆ себѣ̀ гл҃аше, ѡ҆ чесо́мъ ѹ҆дивлѧ́юсѧ: ꙗ҆́кѡ а҆́зъ сплю̀, нꙋ́жды ра́ди є҆стества̀ сегѡ̀: а҆ се́рдце моѐ бди́тъ, мно́жества ра́ди раче́нїѧ. Назна́менати подоба́етъ тебѣ̀, ѽ разꙋ́мнѣ, ꙗ҆́кѡ ѕвѣре́й си́хъ ѿ є҆ле́нѧ дꙋшѝ погꙋбле́нїи, тогда̀ жела́етъ и҆ скончава́етсѧ ко гдⷭ҇ꙋ, ѻ҆гне́мъ любвѐ ꙗ҆́кѡ ѿ ꙗ҆́да ѹ҆ѧ́звлѧ́ема.

<red>А҆</red>лчбы̀ ѹ҆́бѡ дѣ́йство, безвѣ́стно нѣ́кое є҆́стьи неѧ́вственно: жа́жды же, ѹ҆множи́телно нѣ́кое и҆ ꙗ҆́вственно є҆́сть, и҆ распале́нїѧ сегѡ̀ всѣ̑мъ знамена́телно: сегѡ̀ ра́ди гл҃етъ бг҃а вожделѣва́ѧй: возжада̀ дꙋша̀ моѧ̀ къ бг҃ꙋ, крѣ́пкомꙋ, живо́мꙋ /Ѱал. ма҃. г҃./.

<red>А҆́</red>ще лицѐ люби́ма, ꙗ҆́вственнѣ всѣ́хъ на́съ прелага́етъ, и҆ ра́достныхъ, и҆ весе́лыхъ и҆ безпеча́лныхъ содѣ́ловаетъ: то̀ что́бы не сотвори́ло и҆ лицѐ влⷣки въ чи́стѣ дꙋшѝ прише́ствїе неви́димѡ творѧ́ща; Стра́хъ ѹ҆́бѡ, є҆гда̀ въ чꙋ́вствѣ дꙋшѝ бꙋ́детъ, и҆стаѧва́ти и҆ поѧда́ти скве́рнꙋ /нечистотꙋ̀/ ѡ҆бы́че: пригвозди́ бо, гл҃етъ, стра́хомъ твои́мъ плѡ́ти моѧ̑: прпⷣбнаѧ же любы̀, нѣ́кихъ ѹ҆́бѡ поѧда́ти ѡ҆бы́че, по ре́кшемꙋ: на се́рдцѣ ѹ҆ѧзви́ла є҆сѝ на́съ, на се́рдцѣ ѹ҆ѧзви́ла є҆сѝ: ѻ҆вогда́ же нѣ́кихъ просвѣща́ти, и҆ ра́доватисѧ твори́тъ: на него́ бо, гл҃етъ, ѹ҆пова̀ се́рдце моѐ, и҆ помо́же мѝ /Ѱал. кз҃. з҃./. И҆, се́рдцꙋ веселѧ́щꙋсѧ, лицѐ цвѣте́тъ /Прит. єі҃. гі҃./. Є҆гда̀ про́чее ве́сь человѣ́къ, а҆́ки нѣ́какѡ срастворе́нъ бꙋ́детъ съ любо́вїю бж҃їею, тогда̀ и҆ внѣ̀ себѐ на тѣ́лѣ свое́мъ, ꙗ҆́кѡ зерца́ломъ нѣ́кимъ, дꙋшѝ своеѧ̀ показꙋ́етъ свѣ́тлость: та́кѡ прославлѧ́етсѧ мѡѷсе́й бг҃ови́децъ ѻ҆́нъ: такова̀ равноа҆́гг҃лна дости́гшїи степе́не, мно́жицею пи́щꙋ тѣле́снꙋ забыва́ютъ: непщꙋ́ю же, нижѐ ча́стѣе тоѧ̀ жела́ютъ: и҆ не чꙋ́до, поне́же и҆ вожделѣ́нїе сопроти́вно мно́жицею пи́щꙋ ѿри́нꙋло є҆́сть. Непщꙋ́ю нетлѣ́нныхъ си́хъ про́чее, нижѐ, ꙗ҆́коже бы приключи́лосѧ, тѣ́лꙋ недꙋ́говати: ѡ҆чи́стисѧ бо, и҆ ѻ҆́бразомъ нѣ́кимъ нетлѣ́нносотвори́сѧ пла́менемъ чистоты̀ пресѣ́кшїѧ пла́мень: непщꙋ́ю, нижѐ са́мꙋю тꙋ̀ снѣ́дь, ю҆́же прїе́млютъ про́чее со сла́достїю прїима́ти: занѐ, вода̀ ѹ҆́бѡ подзе́мна, ко́рень садо́венъ: си́хъ жꙋ дꙋ́шꙋ /дꙋ́шы/, ѻ҆́гнь нб҃е́сенъ пита́ти ѡ҆бы́че. Возраще́нїе /ѹ҆множе́нїе/ стра́ха, нача́ло є҆́сть любвѐ: коне́цъ же чистоты̀, вина̀ є҆́сть бг҃осло́вїѧ. Съ бг҃омъ соверше́ннѣ чꙋ̑вства своѧ̑ соедини́вый, словесє́мъ є҆гѡ̀ тайноꙋчи́мь быва́етъ ѿ негѡ̀: си̑мъ бо совокꙋплє́нымъ не бы́вшымъ, неꙋдо́бно є҆́сть ѡ҆ бз҃ѣ бесѣ́довати. Всꙋще́ственно ѹ҆́бѡ сло́во, соверше́ннꙋ твори́тъ чистотꙋ̀, прише́ствїемъ свои́мъ ѹ҆мертви́вшо сме́рть: се́й же, ѹ҆мерщвле́нѣй бы́вшей, ѹ҆чени́къ бг҃осло́вїѧ просвѣще́нъ бы́сть.

<red>С</red>ло́во гдⷭ҇не, є҆́же ѿ гдⷭ҇а чи́сто є҆́сть: пребыва́ющо въ вѣ́къ вѣ́ка: бг҃а бо не ѹ҆вѣ́дѣвый, ѹ҆смотрѣва́телнѣ провѣщава́етъ. Чистота̀, ѹ҆ченика̀ бг҃осло́ва содѣ́ла: са́мѣмъ собо́ю ѹ҆тверди́вша трⷪ҇цы трїе́хъ догма́ты. Любѧ́й гдⷭ҇а, бра́та своего̀ предвозлюби́лъ є҆́сть: ѹ҆каза́нїе бо пе́рвшагѡ, є҆́сть второ́е. Любѧ́й бли́жнѧго, никогда́же ѡ҆клевета́ющихъ стерпи́тъ: но ꙗ҆́кѡ ѿ ѻ҆гнѧ̀ па́че ѿбѣжи́тъ. Глаго́лѧй гдⷭ҇а люби́ти, а҆ не бра́та своего̀ гнѣ́ваѧйсѧ, подо́бенъ є҆́сть во снѣ́хъ текꙋ́щемꙋ. Держа́ва любвѐ є҆́сть, наде́жда: то́ю бо любвѐ мзды̀ ѡ҆жида́етъ. Наде́жда є҆́сть, несꙋмнѣ́нно пре́жде сокро́вища сокро́вище. Сїѧ̀ трꙋдѡ́въ є҆́сть поко́й, сїѧ̀ ѿсꙋ́тствꙋющихъ ѻ҆́бразъ. Наде́жды ѡ҆скꙋдѣ́нїе, любвѐ є҆́сть потребле́нїе: къ се́й свѧза́шасѧ трꙋждє́нїѧ, на се́й зави́сѧтъ трꙋдѝ: сїю̀ ѡ҆крꙋжа́етъ ми́лость.

<red>Б</red>л҃гонаде́жденъ мона́хъ, ѹ҆ны́нїѧ закала́тель: мече́мъ сеѧ̀, ѻ҆́но побѣжда́ѧ. Наде́ждꙋ ражда́етъ дарѡ́въ гдⷭ҇нихъ и҆скꙋсъ /вкꙋ́съ/: невкꙋ́сный бо, несꙋмнѣ́ненъ не пребыва́етъ. Наде́ждꙋ разорѧ́етъ ꙗ҆́рость: занѐ та̀ ѹ҆́бѡ не посрамлѧ́етъ, мꙋ́жъ же ꙗ҆́ростивъ, не благоѻбра́зенъ /Прит. аі҃. ке҃./.

<red>Л</red>юбы̀ пррⷪ҇о́чества є҆́сть пода́тель: любы̀ чꙋде́съ подава́телна: любы̀, ѡ҆сїѧва́нїѧ бе́здна: любы̀ є҆́сть, и҆сто́чникъ ѻ҆гнѧ̀: є҆ли́кѡ и҆стече́тъ /и҆скипи́тъ/, толи́кѡ жа́ждꙋщаго распали́тъ.

<red>Л</red>юбы̀ є҆́сть, а҆́гг҃єлъ стоѧ́нїе, пред̾ꙋспѣѧ́нїе вѣкѡ́въ. Возвѣстѝ на́мъ ѽ добра̀ въ добродѣ́телехъ, гдѣ̀ пасе́ши ѻ҆́вцы твоѧ̑: гдѣ̀ почива́еши въ полꙋ́дне;/Пѣ́снь пѣ́с. а҃. ѕ҃./ Просвѣтѝ на́съ, напо́й на́съ, наста́ви на́съ, рꙋководи́телствꙋй на́съ, поне́же про́чее восходи́ти къ тебѣ̀ хо́щемъ: ты́ бо влады́чествꙋеши всѣ́ми. Ны́нѣ же дꙋ́шꙋ мою̀ на се́рдцѣ ѹ҆ѧ́зви́ла є҆сѝ, и҆ не могꙋ̀ держа́ти пла́мене твоегѡ̀: тѣ́мже воспѣ́въ тѧ̀ и҆дꙋ̀. Ты̀ влⷣчествꙋеши держа́вою морско́ю, возмꙋще́нїе же во́лнъ є҆гѡ̀ ты̀ ѹ҆кроча́еши и҆ ѹ҆мерщвлѧ́еши /Ѱал. пи҃. і҃./: ты̀ смирѧ́еши ꙗ҆́кѡ ꙗ҆́звена, го́рда по́мысла: мы́шцею си́лы твоеѧ̀ расточи́ла є҆сѝ врагѝ твоѧ̑, и҆ нера́тꙋемыхъ рачи́телей твои́хъ содѣ́ловаеши. Ка́кѡ же і҆а́кѡвъ ѻ҆́нъ на лѣ́ствицѣ тѧ̀ ѻ҆́нѣй ѹ҆твержде́нꙋ ви́дѣ, ѹ҆разꙋмѣ́ти тщꙋ́сѧ: кі́й же ли ѹ҆̀бо є҆́сть ви́дъ ѻ҆́нъ такова́гѡ восхо́да, вопроша́ющꙋ скажи; Кі́й же ли є҆́сть ѻ҆́бразъ ѻ҆́нъ и҆ собра́нїе сложе́нїѧ твоегѡ̀ степе́ней ѻ҆́ноѧ, ꙗ҆̀же восхождє́нїѧ въ се́рдцѣ свое́мъ положѝ ѻ҆́нъ рачи́тель тво́й: ко́е же є҆́сть число̀ си́хъ. Жажда́хъ ѹ҆вѣ́дѣти: ко́е же ли ѹ҆̀бо є҆́сть тече́нїѧ ѻ҆́нагѡ вре́мѧ; Рꙋководи́телей бо ѻ҆́нѣхъ возвѣсти́лъ є҆́сть ѻ҆́нъ наꙋчи́выйсѧ боре́нїю твоемꙋ̀ ѻ҆́номꙋ и҆ видѣ́нїю: но ничто́же и҆́но и҆звѣщава́ти восхотѣ́лъ є҆́сть, па́че же возмо́же, а҆́ще бы подоба́ло мнѣ̀ гл҃ати сво́йственнѣе. Ѻ҆на́ же, а҆́ки съ нб҃се мнѣ̀ ꙗ҆́влшисѧ, цр҃и́ца сїѧ̀, и҆ ꙗ҆́кѡ во ѹ҆́хо дꙋшѝ моеѧ̀ бесѣ́дꙋющи гл҃аше: а҆́ще не разрѣши́шисѧ, ѽ рачи́телю, ѿ дебелства̀ сегѡ̀, то̀ красотꙋ̀ мою̀, ꙗ҆́коже є҆́сть, вѣ́дѣти не мо́жеши. Лѣ́ствица же ѻ҆́на ѡ҆ дх҃о́внѣмъ добродѣ́телей да наꙋча́етъ тѧ̀ сложе́нїи: на є҆ѧ́ же ѹ҆твержде́на є҆́смь а҆́зъ версѣ̀, ꙗ҆́коже вели́кїй ѻ҆́нъ тайноꙋчени́къ мо́й речѐ: ны́нѣ же пребыва́ютъ трѝ сїѧ̑: вѣ́ра, наде́жда, любы̀: бо́лши же всѣ́хъ любы̀ /а҃. Кор. гі҃. гі҃./.



<rubric>Побꙋжде́нїе кра́тко и҆ равноси́лно простра́ннѣ речє́ннымъ.</rubric>

<red>В</red>осходи́те, восходи́те, восхождє́нїѧ ѹ҆се́рднѣ въ се́рдцѣ полага́юще, бра́тїе, гл҃ющаго слы́шаще: прїиди́те взы́демъ на го́рꙋ гдⷭ҇ню, и҆ въ до́мъ бг҃а на́шегѡ /И҆са́. в҃. г҃./: соверша́ющагѡ но́ги на́шѧ ꙗ҆́кѡ є҆ле́ни, и҆ на высо́кихъ поставлѧ́ющагѡ /Ѱал. зі҃. лд҃./, є҆́же побѣди́ти въ пꙋтѝ є҆гѡ̀. Тецы́те молю̀, со ѻ҆́нѣмъ гл҃ющимъ: потщи́мсѧ, до́ндеже дости́гнемъ всѝ въ соедине́нїе вѣ́ры, и҆ позна́нїѧ бж҃їѧ, въ мꙋ́жа соверше́нна, въ мѣ́рꙋ во́зраста и҆сполне́нїѧ хрⷭ҇то́ва /Є҆фе́с. д҃. гі҃./, и҆́же тридесѧтолѣ́тенъ ви́димымъ во́зрастомъ крⷭ҇ти́всѧ, тридесѧ́тый степе́нь во ѹ҆́мнѣй ѻ҆́нѣй лѣ́ствицѣ полꙋчи́лъ є҆́сть: поне́же любы̀ є҆́сть бг҃ъ: є҆мꙋ́же хвала̀, є҆мꙋ́же держа́ва, є҆мꙋ́же си́ла: въ не́мже всѣ́хъ бла̑гъ вина̀ є҆́сть, и҆ бѣ̀, и҆ бꙋ́детъ въ неѡпредѣлѧ́ємы вѣ́ки. <red>А҆</red>ми́нь.
