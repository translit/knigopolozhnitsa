---
title: "Сло́во ки҃. Ѡ҆ сщ҃е́ннѣй и҆ мт҃ри добродѣ́телей, бл҃же́ннѣй мл҃и́твѣ: и҆ ѡ҆ ѹ҆́мнѣмъ въ не́й и҆ чꙋ́вственнѣмъ предстоѧ́нїи"
navigation:
  key: various-lestvitsa-28
  title: "Сло́во ки҃. Ѡ҆ сщ҃е́ннѣй и҆ мт҃ри добродѣ́телей, бл҃же́ннѣй мл҃и́твѣ: и҆ ѡ҆ ѹ҆́мнѣмъ въ не́й и҆ чꙋ́вственнѣмъ предстоѧ́нїи"
  parent: various-lestvitsa
  order: 28
type: "various"
---

# Сло́во ки҃. Ѡ҆ сщ҃е́ннѣй и҆ мт҃ри добродѣ́телей, бл҃же́ннѣй мл҃и́твѣ: и҆ ѡ҆ ѹ҆́мнѣмъ въ не́й и҆ чꙋ́вственнѣмъ предстоѧ́нїи.

<versal>М</versal>л҃и́тва є҆́сть по ка́чествꙋ ѹ҆́бѡ своемꙋ̀, сопребыва́нїе и҆ соедине́нїе человѣ́ка и҆ бг҃а: по дѣ́йствꙋ же, мі́ра состоѧ́нїе, бж҃їе примире́нїе, сле́зъ ма́ти и҆ па́ки дщѝ, ѡ҆ грѣсѣ́хъ ѹ҆милостивле́нїе, и҆скꙋше́нїй мо́стъ, скорбе́й средостѣ́нїе, бра́ней сокрꙋше́нїе, а҆́гг҃єлъ дѣ́ло, безпло́тныхъ всѣ́хъ пи́ща, бꙋ́дꙋщее весе́лїе, безконе́чно дѣ́ланїе, добродѣ́телей и҆сто́чникъ, дарова́нїй вино́вна, пред̾ꙋспѣѧ́нїе неви́димо, пи́ща дꙋшѝ, ѹ҆ма̀ просвѣще́нїе, ѿча́ѧнїю сѣки́ра, наде́жды ѹ҆каза́нїе, печа́ли рѣше́нїе, бога́тство мона́хѡвъ, безмо́лвникѡвъ сокро́вище, ꙗ҆́рости ѹ҆мале́нїе, зерца́ло пред̾ꙋспѣѧ́нїѧ, мѣ́ръ ꙗ҆вле́нїе, ѹ҆строе́нїѧ и҆з̾ѧвле́нїе, бꙋ́дꙋщихъ возвѣсти́тель, сла́вы зна́менїе. Мл҃и́тва є҆́сть вои́стиннꙋ молѧ́щемꙋсѧ сꙋди́лище и҆ сꙋди́ще, и҆ прⷭ҇то́лъ сꙋди́ща гдⷭ҇нь пре́жде бꙋ́дꙋщагѡ прⷭ҇то́ла. Воста́вше ѹ҆слы́шимъ сщ҃е́ннꙋю сїю̀ цр҃и́цꙋ добродѣ́телей, къ на́мъ высо́кимъ гла́сомъ вопїю́щꙋ и҆ гл҃ющꙋ: прїиди́те ко мнѣ̀ всѝ трꙋжда́ющїисѧ и҆ ѡ҆бремене́ннїи, и҆ а҆́зъ ѹ҆поко́ю вы̀. Возми́те и҆́го моѐ на себѐ, и҆ ѡ҆брѧ́щете поко́й дꙋша́мъ ва́шымъ, и҆ и҆сцѣле́нїе ꙗ҆́звамъ ва́шымъ. И҆́го бо моѐ бла́го и҆ согрѣше́нїй вели́кихъ и҆сцѣли́телно є҆́сть. Є҆ли́цы цр҃ю̀ и҆ бг҃ꙋ предста́ти и҆ свозглаго́лати грѧде́мъ, не непригото́ванни тече́нїе своѐ сотвори́мъ, да не ка́кѡ ѹ҆зрѣ́въ на́съ и҆здале́ча не и҆мꙋ́щихъ ѻ҆рꙋ́жїй и҆ ѻ҆де́жды црⷭ҇ка предстоѧ́нїѧ, слꙋга́мъ и҆ слꙋжи́телємъ повели́тъ дале́че нѣ́гдѣ ѿ лица̀ своегѡ̀ свѧ́занныхъ и҆згони́ти: и҆ молє́нїѧ на̑ша на лицѐ на́ше раздира́єма возпосыла́ти. Да бꙋ́детъ ри́за твоѧ̀ дꙋше́внаѧ, пред̾ гдⷭ҇емъ предста́ти грѧдꙋ́щꙋ, всѧ̀ прѧ́жею, па́че же зало́гомъ непамѧтоѕло́бїѧ и҆стка́нна: а҆́ще ли же нѝ, то̀ ничи́мже ѿ мл҃и́твы сеѧ̀ спо́лзꙋешисѧ. Да бꙋ́детъ тѝ ве́сь моле́нїѧ сегѡ̀ ꙳поста́въ (и҆з̾ рꙋкоп: ꙳), неразли́ченъ: є҆ди́нѣмъ бо сло́вомъ мыта́рь и҆ блꙋдни́къ бг҃а примири́ста. Є҆ди́но ѹ҆́бѡ є҆́сть предстоѧ́щихъ предстоѧ́нїе, мно́гꙋ же въ себѣ̀ разли́чность и҆ ра́зность и҆́мать. Ѻ҆́ви ѹ҆́бѡ ꙗ҆́кѡ ко дрꙋ́гꙋ и҆ ко влⷣцѣ пристꙋпа́ютъ, и҆нѣ́хъ ра́ди про́чее, а҆ не своегѡ̀ ра́ди застꙋпле́нїѧ, пѣ́снь и҆ молбꙋ̀ сїю̀ приносѧ́ще: и҆́ни, бога́тства и҆ сла́вы и҆ дерзнове́нїѧ мно́гша привзыскꙋ́юще: и҆́ни, ѿ сопе́рника своегѡ̀ въ коне́цъ и҆зба́витисѧ просѧ́ще: нѣ́цыи ѹ҆́бѡ са́нъ нѣ́кїй прїѧ́ти ѹ҆молѧ́юще: и҆́ни же соверше́нно до́лга ѻ҆́нагѡ безпопече́нїе: нѣ́цыи ѹ҆́бѡ, ѿ темни́цы свобожде́нїе: и҆́ни же ѡ҆бвине́нїй рѣше́нїе. Пре́жде всѣ́хъ въ хартїѝ моле́нїѧ на́шегѡ, бл҃годаре́нїе чи́сто ѹ҆чини́мъ: вторы́й же сті́хъ, и҆сповѣ́данїе и҆ сокрꙋше́нїе дꙋшѝ въ чꙋ́вствѣ: по си́хъ проше́нїе на́ше всѣ́хъ цр҃е́ви скажи́мъ: и҆зрѧ́днѣйшъ бо є҆́сть предрече́нный мл҃и́твы ѻ҆́бразъ, ꙗ҆́коже нѣ́коемꙋ и҆з̾ бра́тїй ѿ а҆́гг҃ла гдⷭ҇нѧ пока́зано бы́сть. А҆́ще ѹ҆́бѡ вино́венъ бы́лъ бы є҆сѝ нѣ́когда ви́димомꙋ сꙋдїѝ, то̀ не востре́бꙋеши и҆но́гѡ ѻ҆́браза въ предстоѧ́нїи мл҃и́твы твоеѧ̀: а҆́ще ли же не ѹ҆̀ предста́лъ є҆сѝ, ни и҆стѧзꙋ́емыхъ ви́дѣлъ є҆сѝ, то̀ понѐ ѿ быва́ющїѧ ко врачє́мъ недꙋ́гꙋющихъ молбы̀ ѡ҆ таковѣ́й ве́щи наꙋчи́сѧ, внегда̀ ѿ ни́хъ и҆́мꙋтъ рѣ́жеми и҆лѝ жего́ми бы́ти.

<red>Н</red>е быва́й премꙋ́дръ въ мл҃и́твы твоеѧ̀ глаго́лѣхъ: дѣ̑тска бо мно́жицею прѡ́ста шепєта́нїѧ и҆ неразли̑чна, ѻ҆ц҃а̀ и҆́хъ и҆́же на нб҃сѣ́хъ ѹ҆поко́иша. Не покꙋша́йсѧ многосло́вити, да не ко и҆спыта́нїю слове́съ расточи́тсѧ ѹ҆́мъ /тво́й/: є҆ди́но сло́во мытаре́во, бг҃а ѹ҆ми́лостивило є҆́сть: и҆ є҆ди́нъ гл҃ъ вѣ́ренъ разбо́йника ѻ҆́наго спасѐ. Многосло́вїе ѹ҆́бѡ мно́жицею въ мл҃и́твѣ ѹ҆́мъ и҆ возмечта̀ и҆ разлїѧ̀: є҆диносло́вїе же мно́жицею ѹ҆́мъ собира́ти ѡ҆бы́че. Ѹ҆слажда́емь и҆лѝ ѹ҆милѧ́емь въ сло́вѣ мл҃и́твы пребыва́й въ не́мъ: храни́тель бо на́шъ тогда̀ є҆́сть съ на́ми молѧ́йсѧ. Не дерза́й, а҆́ще и҆ чистотꙋ̀ стѧжа́лъ є҆сѝ: со мно́гимъ же па́че смиренномꙋ́дрїемъ пристꙋпѝ, и҆ мно́жае дерза́ти и҆́маши. А҆́ще и҆ на всю̀ лѣ́ствицꙋ добродѣ́телей возше́лъ є҆сѝ, ꙾ѡ҆ ѡ҆ставле́нїи꙾ (꙾ѡ҆ проще́нїи꙾) грѣхѡ́въ моли́сѧ: слы́ша па́ѵла ѡ҆ грѣ́шницѣхъ вопїю́ща: ѿ ни́хже пе́рвый є҆́смь а҆́зъ. Заслажда́ти варє́нїѧ, є҆ле́й и҆ со́ль ѡ҆быко́ша: воскрилѧ́ти же мл҃и́твꙋ, цѣломꙋ́дрїе и҆ сле́зы. А҆́ще бо во всю̀ кро́тость и҆ безгнѣ́вїе ѡ҆дѣ́ешисѧ, то̀ не мно́гѡ и҆́маши трꙋди́тисѧ свобожда́ти ѿ плѣне́нїѧ ѹ҆́мъ тво́й. До́ндеже мл҃и́твꙋ и҆звѣ́стнꙋ нестѧжа́хомъ, то̀ ѡ҆бꙋча́ющымъ младе́нцы ходи́ти въ нача́лѣхъ, подо́бни є҆смы̀. Подвиза́йсѧ вспѧ́ть приводи́ти, па́че же затворѧ́ти мы́сль во гл҃ѣхъ мл҃и́твы: и҆ а҆́ще и҆знемо́гши за младе́нчественность паде́тъ, па́ки тꙋ̀ введѝ: сво́йственна бо є҆́сть ѹ҆мꙋ̀ нестоѧ́тельность: мо́щно же є҆́сть сего̀ сотвори́ти ста́ти всѧ̑ могꙋ́щемꙋ поставлѧ́ти. ꙳ (на краѝ: ꙳є҆́й ѹ҆́бѡ) а҆́ще неѡскꙋ́днѣ по́двигъ се́й стѧжа́лъ є҆сѝ, прїи́детъ и҆ въ тебѐ мо́ре ѹ҆ма̀ /твоегѡ̀/ ѡ҆предѣлѧ́ѧй: и҆ рече́тъ къ немꙋ̀ въ мл҃и́твѣ твое́й: до сегѡ̀ до́йдеши и҆ не пре́йдеши. Невозмо́жно є҆́сть дꙋ́ха вѧза́ти: а҆ и҆дѣ́же є҆́сть дꙋ́ха сегѡ̀ созда́тель, то̀ всѧ̑ покорє́на сꙋ́ть. А҆́ще ѹ҆́бѡ со́лнце нѣ́когда ѹ҆ви́дѣлъ є҆сѝ, то̀ возмо́жеши съ ни́мъ и҆ свозглаго́лати подоба́телнѣ: є҆го́же бо неви́дѣлъ є҆сѝ, ка́кѡ собесѣ́довати нело́жнѣ мо́жеши; Нача́ло ѹ҆́бѡ мл҃и́твы, прило́зи є҆динопо́мысленнѣ ѿгонѧ́еми ѿ са́мыхъ нача̑лъ: среда́ же, є҆́же во глаго́лемыхъ и҆ помышлѧ́емыхъ є҆ди́нѣхъ бы́ти ѹ҆мꙋ̀: соверше́нство же сеѧ̀, восхище́нїе ко гдⷭ҇ꙋ. И҆́но є҆́сть ра́дованїе є҆́же въ мл҃и́твѣ во дрꙋжи́нѣ пребыва́ющымъ приключа́ющеесѧ: а҆ и҆́но є҆́же въ безмо́лвїи молѧ́щымсѧ прибыва́ющее: занѐ ѻ҆́но ѹ҆́бѡ, не́гли /и҆/ ꙳возмечта́сѧ (꙳вознесе́сѧ ꙳воскичи́сѧ) ма́ло: сїе́ же всѐ смиренномꙋ́дрїѧ и҆спо́лненно є҆́сть. А҆́ще при́снѡ ѡ҆бꙋча́еши ѹ҆́мъ тво́й не ѹ҆далѧ́тисѧ, то̀ и҆ въ предложе́нїи трапе́зы бли́зъ тебѐ бꙋ́детъ: а҆́ще ли же невозбра́ннѡ скита́етсѧ, то̀ никогда́же ѹ҆ тебѐ пребыва́ти мо́жетъ. Вели́кїй ѹ҆̀бо вели́кїѧ и҆ соверше́нныѧ мл҃и́твы дѣ́латель, гл҃етъ: хощꙋ̀ рещѝ пѧ́ть слове́съ ѹ҆мо́мъ мои́мъ, и҆ прѡ́чаѧ: младе́нственшихъ же таково́е, чꙋ́жде є҆́сть: тѣ́мже мы̀ съ ка́чествомъ, и҆ мно́жествомъ коли́чества, ꙗ҆́кѡ несоверше́нни мо́лимсѧ: второ́е бо пе́рвшагѡ вино́вно быва́етъ: даѧ́ бо гл҃етъ мл҃и́твꙋ чи́стꙋ без̾ лѣ́ности молѧ́щемꙋсѧ скве́рненнѣ и҆ ѹ҆трꙋжде́ннѣ. И҆́но є҆́сть, скве́рна мл҃и́твы: и҆ и҆́но, потребле́нїе: и҆ и҆́но, ѡ҆краде́нїе: и҆ и҆́но, поро́къ. Скве́рна є҆́сть, бг҃ꙋ предстоѧ́ти, и҆ безмѣ̑стна помышлє́нїѧ ꙳мечта́ти (꙳воѡбража́ти): потребле́нїе є҆́сть, є҆́же въ попечє́нїѧ неполє́знаѧ плѣнѧ́тисѧ: ѡ҆краде́нїе є҆́сть, є҆́же неѡщꙋ́тнѣ мы́сли пари́ти: поро́къ є҆́сть, прило́гъ ꙗ҆ко́въ либо тогда̀ къ на́мъ приближа́ющсѧ. А҆́ще ѹ҆́бѡ не наеди́нѣ є҆смы̀ во вре́мѧ предстоѧ́нїѧ, то̀ внꙋтрьꙋ́дꙋ ѻ҆́бразъ мол̾бы̀ сеѧ̀ воѡбрази́мъ: а҆́ще ли же не присꙋ́тствꙋютъ похва́лъ слꙋги̑, то̀ и҆ внѣ́шнїй ви́дъ на моле́нїе воѡбрази́мъ: въ несоверше́нныхъ бо, мно́жицею ѹ҆́мъ тѣ́лꙋ соѡбразꙋ́етсѧ. Всѝ ѹ҆́бѡ, наипа́че же ѿпꙋще́нїѧ до́лга ѻ҆́нагѡ прїѧ́ти къ цр҃ю̀ грѧдꙋ́щїи, неисповѣ́дима сокрꙋше́нїѧ тре́бꙋютъ. А҆́ще въ темни́цѣ є҆щѐ є҆смы̀, ѹ҆слы́шимъ гл҃авшаго къ петрꙋ̀: препоѧ́шисѧ ле́нтїемъ послꙋша́нїѧ, и҆ и҆з̾зꙋ́йсѧ во́лей твои́хъ, и҆ на́гъ ѿ си́хъ, пристꙋпѝ ко гдⷭ҇ꙋ въ мл҃и́твѣ твое́й: є҆гѡ̀ то́чїю призыва́ѧ во́лю: и҆ тогда̀ прїи́меши бг҃а держа́щаго корми́ло дꙋшѝ твоеѧ̀, и҆ безбѣ́днѡ ѹ҆правлѧ́ющаго тебѐ. Воста́въ ѿ мїролю́бїѧ и҆ сластолю́бїѧ, ѿве́ржи попечє́нїѧ, совлецы́сѧ помышле́нїй, ѿрецы́сѧ тѣ́ла: ничто́же бо и҆́но є҆́сть мл҃и́тва, ра́звѣ то́чїю мі́ра ви́дима и҆ неви́дима ѿчꙋжде́нїе. Что́ бо мѝ є҆́сть на нб҃сѝ; ничто́же: и҆ ѿ тебѐ что̀ восхотѣ́хъ на землѝ; ничто́же: но є҆́же безмо́лвнѣ вы́нꙋ въ мл҃и́твѣ прилѣплѧ́тисѧ къ тебѣ̀. Нѣ̑кимъ ѹ҆̀бо, бога́тство: и҆нѣ̑мъ, сла́ва: и҆нѣ̑мъ же, стѧжа́нїе рачи́телно є҆́сть: мнѣ́ же є҆́же прилѣплѧ́тисѧ бг҃ови, вожделѣ́нно є҆́сть: и҆ полага́ти на́нь ꙳ѹ҆пова́нїе (꙳наде́ждꙋ) безстра́стїѧ моегѡ̀. Вѣ́ра мл҃и́твꙋ воскрилѝ: без̾ неѧ́ бо на нб҃о возлетѣ́ти не мо́жетъ. Помо́лимъ встра́ственнїи пребыва́телнѣ гдⷭ҇а: вси́ бо встра́ственнїи ѿ встра́стїѧ въ безстра́стїе пред̾ꙋспѣ́ша. А҆́ще и҆ бг҃а не бои́тсѧ ꙾сꙋдїѧ̀ ѻ҆́нъ꙾ (꙾си́рѣчь бг҃ъ꙾), но занѐ трꙋды̀ є҆мꙋ̀ твори́тъ, грѣхо́мъ и҆ паде́нїемъ ѡ҆вдовѣ́вшаѧ ѿ негѡ̀ дꙋша̀, сотвори́тъ ѿмще́нїе є҆ѧ̀, ѿ сопе́рника є҆ѧ̀ тѣ́ла, и҆ сꙋпоста́тѡвъ є҆ѧ̀ дꙋхѡ́въ. Бл҃горазꙋ́мныхъ ѹ҆̀бо бл҃гі́й се́й на́шъ кꙋпе́цъ ско́рымъ проше́нїѧ подаѧ́нїемъ, къ любвѝ свое́й привлека́етъ: неблагода̑рныѧ же псѡ́въ си́хъ дꙋ́шы, а҆́лчбою и҆ жа́ждою проше́нїѧ при не́мъ присѣдѣ́ти мл҃и́твою сотворѧ́етъ: неблагода́рный бо пе́съ взе́мъ хлѣ́бъ, а҆́бїе ѿхо́дитъ ѿ да́вшагѡ.

<red>Н</red>е глаго́ли коснѧ̀ въ моле́нїи се́мъ ничто́же ꙳и҆спра́вити (꙳и҆спра́выхъ): ѹ҆же́ бо и҆ и҆спра́вилъ є҆сѝ: ко́е бо и҆ вы́шше бл҃го є҆́сть ѿ є҆́же ко гдⷭ҇ꙋ прилѣплѧ́тисѧ, и҆ во є҆́же къ немꙋ̀ соедине́нїи непреста́ннѡ претерпѣва́ти. Не та́кѡ ѡ҆сꙋжде́нный бои́тсѧ ка́зни своеѧ̀ и҆зрече́нїѧ, ꙗ҆́коже ѡ҆ мл҃и́твѣ прилѣжа́й, тоѧ̀ предстоѧ́нїѧ: тѣ́мже а҆́ще премꙋ́дръ кто̀ и҆ ѡ҆строꙋ́менъ є҆́сть, то̀ па́мѧтїю ѻ҆́нагѡ, всѧ́ко досажде́нїе, и҆ гнѣ́въ, и҆ попече́нїе, и҆ неꙋпраздне́нїе, и҆ ско́рбь, и҆ насыще́нїе, и҆ по́мыслъ ѿвраща́ти мо́жетъ. Пред̾ꙋготовлѧ́йсѧ приснѡтекꙋ́щею въ дꙋшѝ мл҃и́твою, къ предстоѧ́нїю моле́нїѧ твоегѡ̀, и҆ вско́рѣ пред̾ꙋспѣ́еши. Ви́дѣхъ въ послꙋша́нїи блиста́ющихсѧ, и҆ ѡ҆ сꙋ́щей во ѹ҆мѣ̀ є҆ли́кѡ возмо́жно є҆́сть па́мѧти бж҃їей не нерадѧ́щихъ, внеза́пꙋ на мл҃и́твꙋ предста́вшихъ, и҆ вско́рѣ ѹ҆́мъ сво́й ꙳ѡ҆долѣ́вшихъ (꙳превозше́дшихъ), и҆ пото́чнѣ сле́зы произлива́ющихъ: пред̾ꙋгото́вани бо ѿ прпⷣбнагѡ послꙋша́нїѧ бѧ́хꙋ. Ѱалмопѣ́нїю ѹ҆̀бо є҆́же со мно́жествомъ, плѣнє́нїѧ и҆ парє́нїѧ припослѣ́дствꙋютъ: ѻ҆со́бнꙋ же сꙋ́щемꙋ, не та́кѡ: но сїѐ ѹ҆́бѡ, ѹ҆ны́нїе ра́тꙋетъ: ѻ҆́номꙋ же ѹ҆се́рдїе ꙳содѣ́йствꙋетъ (꙳споспѣшествꙋ́етъ ꙳помоществꙋ́етъ). Любо́вь ѹ҆́бѡ во́инствꙋющагѡ къ цр҃ю̀, показа̀ бра́нь: любо́вь же мона́ха ко бг҃ꙋ, показа́ло є҆́сть мл҃и́твы вре́мѧ и҆ предстоѧ́нїе.

<red>Ѹ҆</red>строе́нїе твоѐ, мл҃и́тва твоѧ̀ ꙗ҆ви́тъ тебѣ̀: зерца́ло бо тꙋ̀ мона́хово бг҃осло́ви ѻ҆́ни преда́ша бы́ти. И҆́же каково́либо ни приключи́тсѧ дѣ́ло дѣ́лаѧй, и҆ мл҃и́твы часꙋ̀ ꙳приспѣва́ющꙋ (въ рꙋкоп: ꙳приспѣ́вшꙋ) приꙋпражнѧ́ѧйсѧ въ не́мъ, ѿ бѣсѡ́въ порꙋга́емь быва́етъ: намѣ́ренїе бо та́тємъ си̑мъ є҆́сть ча́съ ѿ часа̀ ѿ на́съ ѹ҆кра́сти. Не ѿрица́йсѧ про́симъ и҆ ѡ҆ /нѣ́коей/ дꙋшѝ моли́тисѧ, а҆́ще и҆ мл҃и́твы не стѧжа́лъ є҆сѝ: вѣ́ра бо ѻ҆́на просѧ́щагѡ мно́жицею и҆ молѧ́щагосѧ съ сокрꙋше́нїемъ спасла̀ є҆́сть. Не возноша́йсѧ ѡ҆ и҆́нѣхъ молѧ́сѧ и҆ ѹ҆слышава́емь: вѣ́ра бо ѻ҆́нѣхъ, дѣ́йствова и҆ возмо́же. Ѻ҆́трокъ ѹ҆́бѡ всѧ́къ, всѧ́кїѧ премꙋ́дрости є҆́йже ѿ ѡ҆бꙋчи́телѧ наꙋчи́лсѧ є҆́сть, на всѧ́къ де́нь без̾ ѡ҆пꙋще́нїѧ ѿ негѡ̀ и҆стѧ́занъ бꙋ́детъ: ѹ҆́мъ же всѧ́къ си́лы, ю҆́же ѿ бг҃а прїѧ́лъ є҆́сть во всѧ́цѣй мл҃и́твѣ и҆стѧ́занъ бꙋ́детъ: тѣ́мже внима́ти подоба́етъ. Є҆гда̀ тре́звеннѣ помо́лишисѧ, скорѣ́е и҆ на гнѣ́вы ра́тованъ бꙋ́деши: ꙾ра́зꙋмъ бо се́й꙾ (꙾намѣ́ренїе бо сїѐ) є҆́сть врагѡ́въ на́шихъ. Всѧ́кꙋ ѹ҆́бѡ добродѣ́тель, наипа́че же мл҃и́твꙋ со мно́гимъ ꙳чꙋ́вствомъ (꙳ра́зꙋмомъ) сотвори́мъ всегда̀. Тогда̀ дꙋша̀ съ чꙋ́вствомъ мо́литсѧ, є҆гда̀ ꙗ҆́рости крѣ́плша бꙋ́детъ. Мно́гими молє́нїи и҆ лѣ́ты стѧжава́ємаѧ, пребыва́тєлна сꙋ́ть. Стѧжа́вый гдⷭ҇а, нектомꙋ̀ въ мл҃и́твѣ сло́во своѐ ска́жетъ: ꙳Дх҃ъ (꙳дꙋша̀ и҆мꙋ́ща дарова́нїе мл҃и́твы) бо тогда̀ мо́литсѧ ѡ҆ не́мъ въ само́мъ себѣ̀ воздыха́нїи неглаго́лными. Всѧ́кагѡ чꙋ́вственна мечта́нїѧ въ мл҃и́твѣ да не прїи́меши, да не и҆зстꙋпле́нїе постра́ждеши. Всѧ́кагѡ проше́нїѧ и҆звѣще́нїе, въ мл҃и́твѣ и҆з̾ѧвлѧ́етсѧ. И҆звѣще́нїе є҆́сть, рѣше́нїе сꙋмнѣ́нїѧ: и҆звѣще́нїе є҆́сть, безвѣ́стности и҆з̾ѧвле́нїе незы́блемо. Ми́лостивъ быва́й ѕѣлѡ̀, ѡ҆ мл҃и́твѣ прилѣжа̀: то́ю бо мона́си стори̑чнаѧ прїи́мꙋтъ, про́чее же, ꙾въ про́чїемъ꙾ (꙾въ бꙋ́дꙋщемъ꙾). Ѻ҆́гнь ѹ҆́бѡ прише́дъ въ се́рдце мл҃и́твꙋ возста́ви: се́й же воста́вшей, и҆ на нб҃о возне́сшейсѧ, ѻ҆гнѧ̀ въ го́рницѣ ꙳дꙋшѝ (꙳дꙋше́внѣй), соше́ствїе бы́сть. Гл҃ю́тъ ѹ҆́бѡ нѣ́цыи, лꙋ́чшꙋ бы́ти мл҃и́твꙋ (па́че) па́мѧти и҆схо́да: а҆́зъ же є҆ди́ныѧ ѵ҆поста́си два̀ сꙋщєства̀ пою̀. Ко́нь ѹ҆́бѡ и҆скꙋ́сенъ, ꙾по приложе́нїю хожде́нїѧ꙾ (на краѝ ꙾по превосхожде́нїю꙾), разгрѣва́тисѧ, и҆ къ тече́нїю прилага́ти ѡ҆бы́че: тече́нїе же разꙋмѣва́ю бы́ти, пѣснопѣ́нїе: конѧ́ же мꙋ́жественнаго ѹ҆ма̀: и҆здале́ча таковы́й ѡ҆бонѧва́етъ бра́нь: и҆ пред̾ꙋгото́ванъ сы́й пребыва́етъ про́чее ѿню́дъ непобѣди́мь. Лю́тѡ ѹ҆́бѡ є҆́сть и҆з̾ꙋ́стъ жа́ждꙋща, во́дꙋ и҆схи́тити: лю́тше же дꙋшѝ со ѹ҆миле́нїемъ молѧ́щейсѧ, пре́жде соверше́нїѧ тоѧ̀, себѐ ѿ предстоѧ́нїѧ ѻ҆́нагѡ многов(о)жделѣ́ннагѡ ѿто́ргнꙋти. Да не ѿ(с)ко́чиши, до́ндеже ѻ҆́гнь и҆ во́дꙋ сїю̀ смотри́телнѣ преста́вшѧ не ѹ҆ви́диши: не бо̀ прїи́меши вре́мѧ таково̀ ко проще́нїю согрѣше́нїй не́гли во все́мъ животѣ̀ твое́мъ. Вкꙋси́вый мл҃и́твы, мно́жицею ѿ сло́ва є҆ди́нагѡ происходѧ́ща, ѹ҆́мъ ѡ҆скверни́лъ є҆́сть: и҆ на мл҃и́твꙋ предста́въ, вожделѣва́емое не ѡ҆брѣ́те ѡ҆бы́чнѣ. И҆́но є҆́сть смотрѣ́ти ча́стѣе на се́рдцѣ: а҆ и҆́но є҆пⷭ҇копꙋ бы́ти се́рдца ѹ҆мо́мъ кнѧ́земъ и҆ а҆рхїере́емъ, словє́сны жє́ртвы хрⷭ҇тꙋ̀ приносѧ́щимъ. Ѻ҆́вѣхъ ѹ҆́бѡ, ꙗ҆́коже гл҃етъ нѣ́кто ѿ полꙋчи́вшихъ бг҃осло́вїѧ нарече́нїе, ст҃ы́й и҆ пренбⷭ҇ный ѻ҆́гнь приходѧ̀ ѡ҆палѧ́етъ, є҆щѐ скꙋ́дости ра́ди ѻ҆чище́нїѧ: ѻ҆́вѣхъ же напроти́въ, просвѣща́етъ, мѣ́ры ра́ди соверше́нства: то́йжде бо и҆ ѻ҆́гнь поѧда́ющъ, и҆ свѣ́тъ просвѣща́ющъ и҆менꙋ́етсѧ: тѣ́мже и҆ нѣ́цыи ѿ мл҃и́твы и҆зше́дше, ꙗ҆́кѡ ѿ ѻ҆гнѧ̀ пе́щна творѧ́тъ и҆схо́дъ се́й, ѡ҆блегче́нїе ѿ скве́рны нѣ́кїѧ и҆ вещества̀ ѡ҆щꙋща́юще: и҆́ни же ꙗ҆́кѡ ѿ свѣ́та просвѣще́ни, и҆ въ сꙋгꙋ́бꙋ ѡ҆де́ждꙋ смире́нїѧ и҆ ра́дованїѧ ѡ҆дѣ́ѧни: кромѣ́ бо двою̀ сею̀ дѣ́йствꙋ ѿ мл҃и́твы и҆зше́дшїи, тѣле́снѣ, да не рекꙋ̀ жидо́вски помоли́шасѧ, а҆ не дх҃о́внѣ. А҆́ще тѣ́ло тѣ́лꙋ прикаса́ющосѧ, и҆змѣнѧ́етсѧ дѣ́йствомъ, ка́кѡ же ѹ҆̀бо не и҆змѣни́тсѧ, и҆ бж҃їю тѣ́лꙋ непови́нныма рꙋка́ма прикаса́ѧйсѧ;
