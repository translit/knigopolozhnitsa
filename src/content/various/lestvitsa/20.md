---
title: "Сло́во к҃. Ѡ҆ бдѣ́нїи тѣле́снѣмъ, ка́кѡ тѣ́мъ быва́етъ дх҃о́вное, и҆ ка́кѡ подоба́етъ то̀ проходи́ти"
navigation:
  key: various-lestvitsa-20
  title: "Сло́во к҃. Ѡ҆ бдѣ́нїи тѣле́снѣмъ, ка́кѡ тѣ́мъ быва́етъ дх҃о́вное, и҆ ка́кѡ подоба́етъ то̀ проходи́ти"
  parent: various-lestvitsa
  order: 20
type: "various"
---

# Сло́во к҃. Ѡ҆ бдѣ́нїи тѣле́снѣмъ, ка́кѡ тѣ́мъ быва́етъ дх҃о́вное, и҆ ка́кѡ подоба́етъ то̀ проходи́ти.

<versal data-diacritics="true">И҆̀</versal>же на землѝ цр҃є́мъ, ѻ҆́ви ѹ҆́бѡ без̾ѻрꙋ́жни нѣ́какови и҆ на́зи: ѻ҆́ви же, жезлы̀: ѻ҆́ви же, щиты̀: ѻ҆́ви же, мечѝ держа́ще, предстоѧ́тъ. Мно́го же нѣ́кое разли́чїе є҆́сть пе́рвенствꙋющихъ па́че послѣ́днихъ и҆ без̾ сравне́нїѧ: сі́и бо и҆ срѡ́дницы сво́йственнѣ, и҆ сво́йствєнницы цр҃е́ви бы́ти є҆сте́ственнѣ и҆́мꙋтъ. И҆ сїѧ̑ ѹ҆́бѡ ѡ҆ си́хъ. Грѧди́ же про́чее и҆ мы̀ ѹ҆ви́димъ, ка́кѡ пред̾ бг҃омъ и҆ цр҃е́мъ предстоѧ́нїе на́ше твори́мъ, въ вече́рнихъ и҆ дневны́хъ и҆ нощны́хъ предстоѧ́нїихъ и҆ мл҃и́твахъ. Занѐ нѣ́цыи ѹ҆́бѡ въ вече́рнемъ ѡ҆бнощева́нїи, невеще́ственни и҆ на́зи всѧ́кагѡ попече́нїѧ, на мл҃и́твꙋ рꙋ́ки воздѣва́ютъ: и҆́ни же, съ ѱалмопѣ́нїемъ, въ тѣ́хъ предстоѧ́тъ: и҆́ни же, въ чте́нїи па́че претерпѣва́ютъ: нѣ́цыи же, дѣ́ломъ рꙋ́къ ѿ не́мощи, мꙋ́жественнѣ со сно́мъ ра́тꙋютсѧ: и҆́ни въ помышле́нїи сме́рти ѹ҆пражнѧ́ющесѧ, си́мъ ѹ҆миле́нїе прїѧ́ти хотѧ́тъ. И҆з̾ си́хъ всѣ́хъ пе́рвїи и҆ послѣ́днїи, въ бг҃олюби́момъ претерпѣва́ютъ ѡ҆бнощева́нїи: вторі́и же, въ мона́шестѣмъ: тре́тїи же, послѣ́дншимъ ше́ствꙋютъ пꙋте́мъ: ѻ҆ба́че по по́мыслꙋ и҆ си́лѣ, бг҃ъ да́ры прїе́млетъ и҆ вмѣнѧ́етъ. Бо́дро ѻ҆́ко, ѡ҆чи́сти ѹ҆́мъ: мно́жество же сна̀, ѡ҆жесточѝ дꙋ́шꙋ. ꙾Бо́дръ и҆́нокъ, блꙋдꙋ̀ вра́гъ꙾ (сїѧ̑ речє́нїѧ ꙾꙾ въ печ: ѡ҆ста́:): сонли́вый же, томꙋ̀ сꙋпрꙋ́жникъ. Бдѣ́нїе є҆́сть, раждиза́нїй пораже́нїе: приснѣ́нїй и҆збавле́нїе: мо́кренно ѻ҆́ко, ѹ҆мѧгче́но се́рдце, помыслѡ́въ хране́нїе, бра́шенъ горни́ло, ꙳дꙋхѡ́въ (на краѝ: ꙳страсте́й) ѹ҆толи́телство, ѧ҆зы́кꙋ мꙋчи́лище, мечта́нїй прогони́телство. Мона́хъ бо́дръ, лове́цъ є҆́сть помыслѡ́въ, въ тишинѣ̀ но́щи ѹ҆до́бь ты̑ѧ разꙋмѣва́ти и҆ лови́ти могі́й. Мона́хъ бг҃олюби́въ, трꙋбѣ̀ моли́твеннѣй зна́менающей, гл҃етъ: бл҃гоже, бл҃гоже: лѣни́вый же гл҃етъ, ѹ҆вы̀ мнѣ̀, ѹ҆вы̀ мнѣ̀. Трапе́зы ѹ҆гото́ванїе, и҆скꙋсѝ чревоѡб̾ѧ́стливыхъ: а҆ мл҃и́твы дѣ́ланїе, и҆скꙋсѝ бг҃олюби́выхъ: пе́рвшїй ѹ҆́бѡ ѹ҆ви́дѣвъ ѻ҆́нꙋ, взыграва́етсѧ: вторы́й же дрѧ́хлꙋетъ. Забве́нїѧ вино́венъ є҆́сть со́нъ мно́гъ: бдѣ́нїе же па́мѧть ѡ҆чища́етъ. Бога́тство земледѣ́лцємъ на гꙋмнѣ̀ и҆ точи́лѣ собира́етсѧ: бога́тство же и҆ ра́зꙋмъ мона́хѡмъ въ вече́рнихъ и҆ нощны́хъ предстоѧ́нїихъ, и҆ дѣ́ланїихъ ѹ҆ма̀. Со́нъ мно́гъ, сожи́тель є҆́сть непра́веденъ: по́лъ жи́зни лѣни́выхъ восхища́ѧ ѿ ни́хъ, и҆лѝ и҆ мно́жае. Неискꙋ́сенъ мона́хъ, въ бесѣ́дахъ бо́дръ є҆́сть: и҆ ча́сꙋ мл҃и́твы приспѣ́вшꙋ, ѻ҆чи́ма ѡ҆тѧгчи́сѧ. Мона́хъ сла́бъ, во многосло́вїихъ и҆скꙋ́сенъ є҆́сть: и҆ чте́нїю принесе́нꙋ бы́вшꙋ, взира́ти ѿ сна̀ не мо́жетъ. ꙾Трꙋбѣ̀ быва́ющей꙾ (въ рꙋкоп: ꙾послѣ́дней трꙋбѣ̀ возглаша́ющей꙾), ме́ртвыхъ бꙋ́детъ воскресе́нїе: и҆ праздносло́вїю пости́гшꙋ, спѧ́щихъ /быва́етъ/ возбнове́нїе. Ле́стенъ дрꙋ́гъ є҆́сть, со́нный мꙋчи́тель: насы́тившымсѧ на́мъ мно́жицею ѿхо́дитъ, а҆ во а҆́лчбѣ и҆ жа́ждѣ сꙋ́щихъ, крѣ́пцѣ ра́тꙋетъ. ꙾Дѣ́ло рꙋ́къ꙾ (въ рꙋкоп: ꙾рꙋкодѣ́лїе꙾) ꙾꙾въ моли́твахъ꙾꙾ (꙾꙾во вре́мѧ моли́твъ꙾꙾) держа́ти под̾ꙋща́етъ: и҆́накѡ бо мл҃и́твꙋ бдѧ́щихъ потреблѧ́ти не мо́жетъ. Под̾ новонача́лныхъ пре́жде на бра́нь сїю̀ вхо́дитъ, да разлѣни́тисѧ ꙳тѣ́хъ (и҆з̾ рꙋкоп: ꙳) ѿ нача̑лъ сотвори́тъ, и҆лѝ бѣ́сови блꙋда̀ пред̾ꙋгото́витъ. До́ндеже ѿ сегѡ̀ не свободи́мсѧ, со мно́жествомъ пѣ́ти да не ѿрече́мсѧ: мно́жицею бо и҆ стыдѧ́щесѧ не дре́млемъ. Враждꙋ́етъ на за́ѧцы пе́съ, а҆ на со́нъ тщесла́вїѧ бѣ́съ. По днѝ ѹ҆́бѡ, прода́вецъ: по ѱалмопѣ́нїи же дѣ́латель сѣ́дъ, прибы́токъ счита́етъ. Пождѝ на мл҃и́твѣ тре́звеннѣ, и҆ тогда̀ ѹ҆́зриши тѡлпы̀ бѣсѡ́въ ꙗ҆́кѡ пора́тѡваны бы́вшѧ ѿ на́съ, по мл҃и́твѣ къ безмѣ̑стнымъ на́съ мечта́нїємъ пригвожда́ти покꙋша́ющѧсѧ: сѣ́дъ, блюдѝ, и҆ ѹ҆́зриши ѡ҆бы́кшихъ нача́тки восхища́ти дꙋшє́вныѧ. Мо́щно ѹ҆́бѡ є҆́сть во снѣ́хъ ѿ ча́стости размышлѧ́ти словеса̀ ѱалмѡ́въ: ѻ҆вогда́ же бѣ́сове на́мъ та̑ подме́щꙋтъ, да къ горды́ни возвы́сѧтъ: тре́тїѧгѡ же, гл҃ати не хотѣ́хъ, ѻ҆ба́че нѣ́кто мѧ̀ гл҃ати ѹ҆бѣди́лъ є҆́сть: дꙋша̀ сло́вꙋ гдⷭ҇ню непреста́ннѡ во днѝ поꙋча́ющисѧ, и҆ во снѣ̀ въ то́мъ ѹ҆пражнѧ́тисѧ ѡ҆бы́че: возме́здїе бо сво́йственнѣ є҆́сть пе́рвшагѡ второ́е на ѿвраще́нїе дꙋхѡ́въ и҆ мечта́нїй.



<rubric>Степе́нь є҆́сть двадесѧ́тый: прїе́мый є҆го̀, ꙾свѣ́тъ прїѧ́лъ є҆́сть въ се́рдцѣ свое́мъ.꙾ (на краѝ: ꙾свѣ́тъ возсїѧ̀ въ се́рдцѣ є҆гѡ̀꙾)</rubric>
