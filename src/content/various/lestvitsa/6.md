---
title: "Сло́во ѕ҃. Ѡ҆ па́мѧти сме́рти"
navigation:
  key: various-lestvitsa-6
  title: "Сло́во ѕ҃. Ѡ҆ па́мѧти сме́рти"
  parent: various-lestvitsa
  order: 6
type: "various"
---

# Сло́во ѕ҃. Ѡ҆ па́мѧти сме́рти.

<versal>В</versal>сѧ́кагѡ сло́ва, предварѧ́етъ помышле́нїе: па́мѧть же сме́рти и҆ согрѣше́нїй, предварѧ́етъ рыда́нїѧ и҆ пла́ча: тѣ́мже по чи́нꙋ своемꙋ̀ ꙾и҆ въ сло́вѣ се́мъ꙾ (꙾въ кни́зѣ се́й꙾) положи́шасѧ. Па́мѧть сме́рти є҆́сть, повседне́вна сме́рть. Па́мѧть же и҆схо́да, повсеча́сно стена́нїе. Боѧ́знь ѹ҆́бѡ сме́рти є҆́сть сво́йство є҆стества̀, ѿ преслꙋша́нїѧ прибы́вшо. Тре́петъ же сме́рти є҆́сть, непокаѧ́нныхъ согрѣше́нїй зна́менїе. Бои́тсѧ хрⷭ҇то́съ сме́рти, /а҆/ не трепе́щетъ, да двою̀ є҆стествꙋ̑ свѡ́йства ꙗ҆́снѣ ꙗ҆ви́тъ. Ꙗ҆́коже всѣ́хъ пи́щей хлѣ́бъ є҆́сть нꙋ́ждншъ, та́кѡ всѣ́хъ дѣ́ланїй помышле́нїе сме́рти. Па́мѧть сме́рти ражда́етъ въ сꙋ́щихъ ѹ҆́бѡ посредѣ̀, трꙋды̀ и҆ при̑сна ѡ҆бꙋчє́нїѧ, па́че же безче́стїѧ сла́дость: въ сꙋ́щихъ же внѣ̀ молвы̀, попече́нїй ѿложе́нїе, и҆ мл҃и́твꙋ всегда́шню, и҆ ѹ҆ма̀ хране́нїе. Ті̑ѧжде же тоѧ̀ и҆ ма́тєри и҆ дщє́ри сꙋ́ть. Ꙗ҆́коже ꙗ҆́венъ є҆́сть ꙳кассїти́ръ (꙳цѣ́нь ꙳бѣлое ѻ҆́лово) ѿ сребра̀, а҆́ще и҆ видѣ́нїемъ подо́бенъ є҆́сть: та́кѡ /и҆/ ѹ҆разсꙋди́телныхъ ꙗ҆́вна и҆ и҆звѣ́стна є҆́сть є҆сте́ственнаѧ и҆ чрез̾есте́ственнаѧ боѧ́знь и҆схо́да. Сїѐ и҆́стинное зна́менїе є҆́сть, въ чꙋ́вствѣ се́рдца помина́ющихъ сме́рть, є҆́же ко всѧ́комꙋ созда́нїю во́льное безпристра́стїе, и҆ своеѧ̀ во́ли всесоверше́нное ѡ҆ставле́нїе. И҆скꙋ́сенъ ѹ҆́бѡ є҆́сть ѿню́дъ, и҆́же сеѧ̀ на всѧ́къ де́нь ѡ҆жида́ѧй: ст҃ъ же, и҆́же сеѧ̀ на всѧ́къ де́нь жела́ѧй. Не всѧ́ко жела́нїе сме́рти, бла́го є҆́сть: сꙋ́ть и҆̀же вы́нꙋ нꙋ́ждею навыкнове́нїѧ согрѣша́ющїи, и҆ сеѧ̀ жела́ющїи со смире́нїемъ: и҆ сꙋ́ть ꙾па́ки꙾ (сїѐ на краѝ: ꙾па́ки꙾) и҆̀же пока́ѧтисѧ не хотѧ́щїи, и҆ сме́рть ѿ ѿча́ѧнїѧ призыва́ющїи: и҆ сꙋ́ть ꙳ (на краѝ: ꙳є҆щѐ) и҆̀же ѿ возноше́нїѧ безстра́стныхъ бы́ти себѐ и҆мꙋ́щїи, и҆ тоѧ̀ не боѧ́щїисѧ: и҆ сꙋ́ть, а҆́ще и҆ ны́нѣ ѹ҆́бѡ сꙋ́ть, и҆̀же дѣ́йствомъ дх҃а ст҃а и҆схожде́нїѧ жела́ющїи своегѡ̀. И҆спытꙋ́ютъ нѣ́цыи и҆ недоꙋмѣва́ютъ, чесогѡ̀ ра́ди та́кѡ бл҃годѣ́тельствꙋющей на́съ па́мѧти сме́рти, пред̾ꙋвѣ́дѣнїе тоѧ̀ бг҃ъ ѿ на́съ ѹ҆таѝ: не вѣ́дѧще, ꙗ҆́кѡ спасе́нїе на́ше бг҃ъ ꙾чрез̾ сїѐ꙾ (꙾чрез̾ ве́щь сїю̀꙾) содѣ́ла чꙋ́днѣ: никто́же бо сме́рть свою̀ пред̾ꙋвѣ́дѣвъ пре́жде мно́га вре́мене, ко кр҃ще́нїю, и҆лѝ къ мона́шескомꙋ жи́телствꙋ притека́лъ бы, но всѧ̑ дни̑ своѧ̑ въ беззако́нїихъ пребыва́лъ бы, и҆ на са́момъ то́мъ и҆схо́дѣ ко кр҃ще́нїю, и҆ къ покаѧ́нїю приходи́лъ бы. ꙳ (꙳Въ рꙋкоп: гре́ч: є҆щѐ и҆ сїѧ̑ речє́нїѧ ѡ҆брѣта́ютсѧ: ꙳꙾ѹ҆ка́чествовавсѧ꙾ (꙾ѹ҆сво́йствовавсѧ꙾) же ѕло́бою про́чее, ѻ҆бы́чаѧ ра́ди и҆́же ѿ вре́мене, пребы́лъ бы всесоверше́ннѣ без̾ и҆справле́нїѧ.) никогда́же, пла́ча, да прїи́меши пса̀ ѻ҆́наго ꙾подме́щꙋщаго꙾ (꙾предлага́ющаго꙾) тебѣ̀, бг҃а чл҃вѣколюби́ва бы́ти: ꙳ра́зꙋмъ (꙳намѣ́ренїе) бо є҆мꙋ̀ є҆́сть, є҆́же пла́чь, и҆ стра́хъ ѻ҆́нъ безстра́шный ѿ тебѐ ѿри́нꙋти: ра́звѣ а҆́ще бы во глꙋбо́ко ѿча́ѧнїе ѹ҆ви́дѣлъ є҆сѝ себѐ низвлека́ема. И҆́же ѿ па́мѧти сме́рти и҆ сꙋда̀ бж҃їѧ въ себѣ̀ вы́нꙋ содержа́ти хотѧ́й, и҆ попече́нїємъ и҆ молва́мъ жите́йскимъ себѐ предаѧ́й, подо́бенъ є҆́сть ꙳пла́вающемꙋ (꙳кꙋпа́ющемꙋсѧ), и҆ рꙋка́ма свои́ма плеска́ти хотѧ́щемꙋ. Па́мѧть сме́рти ꙗ҆́вственна, ѿсѣчѐ бра̑шна: бра́шнѡмъ же со смире́нїемъ ѿсѣчє́нымъ бы́вшымъ, соѿсѣко́шасѧ /и҆/ стра̑сти. Безболѣ́знїе се́рдца, ѡ҆слѣпи́ло є҆́сть ѹ҆́мъ: бра́шенъ же мно́жество, и҆зсꙋшѝ и҆сто́чники. Жа́жда и҆ бдѣ́нїе, согнѣто́ша се́рдце: се́рдцꙋ же ѹ҆гнѣте́нꙋ бы́вшꙋ, и҆зскочи́ша во́ды. Жестѡ́ка ѹ҆́бѡ сꙋ́ть ꙳чревобѣ́сникѡмъ (꙳чревоѡб̾ѧ́дникѡмъ): невѣ̑рна же лѣни̑вымъ речє́ннаѧ: мꙋ́жъ же дѣ́ѧтеленъ, и҆скꙋ́ситъ ѹ҆се́рднѡ. Ѡ҆брѣты́й и҆скꙋ́сомъ, ѡ҆склаби́тсѧ ѡ҆ си́хъ: є҆ще́ же и҆ща́й, ꙳дрѧ́хлшъ (꙳посꙋпле́ншъ, ꙳печа́лншъ) бꙋ́детъ. Ꙗ҆́коже соверше́ннꙋю любо́вь ѻ҆ц҃ы̀ непа́дателнꙋ бы́ти ѹ҆ставлѧ́ютъ, та́кѡ /и҆/ а҆́зъ соверше́нно чꙋ́вство сме́рти, без̾ стра́ха бы́ти ꙾со и҆зрече́нїемъ гл҃ю꙾ (꙾ѹ҆твержда́ю꙾). (Ѹ҆ма̀ дѣ̑ланїѧ) мнѡ́га ѹ҆́бѡ сꙋ́ть ѹ҆ма̀ дѣ́ѧтелнагѡ дѣ̑ланїѧ: гл҃ю же, помышле́нїе любвѐ, ꙗ҆́же ко бг҃ꙋ: па́мѧти сме́рти, па́мѧти бж҃їѧ, па́мѧти црⷭ҇тва, ре́вности ст҃ы́хъ мч҃єникъ, па́мѧти са́магѡ бг҃а тꙋ̀ сꙋ́ща, по ре́кшемꙋ, предзрѣ́хъ гдⷭ҇а ꙳ (въ рꙋкоп: грⷱ҇: ꙳предо мно́ю вы́нꙋ). Па́мѧти ст҃ы́хъ ѹ҆́мныхъ си́лъ: па́мѧти и҆схо́да, срѣ́тенїѧ, мꙋ́ки, и҆зрече́нїѧ: ѡ҆ вели́кихъ ѹ҆́бѡ нача́хомъ, непа́дателными же ѡ҆ко́нчихомъ. Повѣ́да мѝ нѣ́когда /нѣ́кїй/ е҆гѵ́птѧнинъ и҆́нокъ, ꙗ҆́кѡ по въ чꙋ́вствѣ се́рдца па́мѧти ꙳сме́ртныѧ (꙳сме́рти) ѹ҆твержде́нїи, восхотѣ́вшꙋ мѝ потре́бѣ приспѣ́вшей, ма́лѡ бре́нїе сїѐ ѹ҆тѣ́шити, ѿ па́мѧти сеѧ̀, ꙗ҆́кѡ ѿ сꙋдїѝ возбране́нъ бы́хъ: и҆ є҆́же чꙋ́дно є҆́сть: ꙗ҆́кѡ и҆ восхотѣ́въ, не возмого́хъ ꙳ (въ рꙋкоп: ꙳сїю̀) ѿри́нꙋти.

<red>И҆́</red>нъ нѣ́кїй живы́й здѣ̀ въ мѣ́стѣ гл҃емѣмъ Ѳѡ́лѣ, мно́жицею ѿ такова́гѡ помышле́нїѧ и҆зстꙋпа́ше, и҆ ꙗ҆́кѡ ꙾возмалодꙋ́шествовавъ꙾ (на краѝ: ꙾дꙋше́ю ѡ҆скꙋдѣ́въ꙾), и҆лѝ и҆ вознеи́стовивсѧ, ѿ ѡ҆брѣта́ющихсѧ бра́тїй, ма́лѡ не без̾ дыха́нїѧ носи́мь быва́ше. Не ѹ҆молчꙋ̀ тѝ и҆ ѻ҆́нꙋ и҆сѵ́хїа хѡриві́та сказа́ти по́вѣсть: се́й при́снѡ во всѧ́цѣмъ нерадѣ́нїи пребыва́ше, ѡ҆ дꙋшѝ свое́й ѿню́дъ не творѧ̀ ꙳прилѣжа́нїѧ (꙳попече́нїѧ): вознедꙋ́говавъ ѹ҆̀бо послѣ́днѣ, и҆з̾ тѣ́ла ꙗ҆́кѡ на ча́съ є҆ди́нъ ꙾ѻ҆па́снѣ꙾ (꙾кра́йнѣ꙾ ꙾и҆звѣ́стнѣ꙾) и҆зы́де: и҆ въ себѐ возврати́всѧ, ѹ҆молѧ́етъ ѹ҆́бѡ на́съ всѣ́хъ а҆́бїе ѿитѝ: и҆ две́рь ке́ллїи /своеѧ̀/ зазда́въ, пребы́сть внꙋ́трь лѣ́тъ двана́десѧть, ни съ ки́мже ѿню́дъ бесѣ́довавъ, ни ма́ло, ни вели́ко сло́во: ни и҆но́гѡ чесогѡ̀, ра́звѣ то́чїю ѿ хлѣ́ба и҆ воды̀ вкꙋша́ѧ: но то́чїю сѣдѧ̀, и҆ ѡ҆ тѣ́хъ ꙗ҆̀же ви́дѣ во и҆зстꙋпле́нїи ѻ҆́нѣмъ ѹ҆жа́ссѧ сѣ́тованенъ та́кѡ, ꙗ҆́кѡ пред̾ гдⷭ҇емъ, никогда́же нра́въ сво́й и҆змѣни́въ, но и҆зꙋмле́нъ при́снѡ, и҆ сле́зы тє́плы ти́хѡ вы́нꙋ пролива́ѧ. Є҆гда́ же и҆мѣ́ѧше ꙳скончава́тисѧ (꙳ѹ҆мира́ти), разгради́вше две́рь ѻ҆́нꙋ внидо́хомъ, и҆ мно́гѡ помоли́вше, сїѐ и҆ є҆ди́но ѿ негѡ̀ слы́шахомъ: прости́те: никто́же па́мѧть сме́рти ꙳ѹ҆вѣ́дѣвъ (꙳держа́въ), возмо́жетъ согрѣши́ти когда̀: мы́ же ѹ҆жаса́хомсѧ та́кѡ пре́жде неради́ва того̀ зрѧ́ще, та́кѡ внеза́пꙋ преѡбрази́вшасѧ бл҃же́ннымъ си́мъ и҆змѣне́нїемъ и҆ преѡбраже́нїемъ: погре́бше же того̀ прпⷣбнѣ во гробни́цѣ сꙋ́щей бли́зъ ѡ҆гра́ды: по /нѣ́коемъ/ днѝ взыска́вше ст҃ы́хъ є҆гѡ̀ моще́й, не ѡ҆брѣто́хомъ: гдⷭ҇ви и҆ въ се́мъ за попече́нное є҆гѡ̀ и҆ достохва́лное покаѧ́нїе, и҆звѣ́стныхъ сотвори́вшꙋ всѣ́хъ хотѧ́щихъ, и҆ по мно́зѣмъ нерадѣ́нїи и҆спра́витисѧ. Ꙗ҆́коже бе́зднꙋ, безконе́чнꙋ нѣ́цыи бы́ти ꙳ѹ҆ставлѧ́ютъ (꙳ѡ҆предѣлѧ́ютъ): мѣ́сто бо тꙋ̀ нарица́ютъ бы́ти ꙾бездо́нно꙾ (꙾без̾ дна̀꙾): та́кѡ /и҆/ помышле́нїе сме́рти, ꙳нетлѣ́ннꙋ (въ рꙋкоп: грⷱ҇: ꙳недости́жнꙋ) и҆ чистотꙋ̀ и҆ дѣ́ланїе и҆́мать: ѹ҆твержда́етъ же рече́нное, предрече́нный прпⷣбный. Стра́хомъ стра́хъ вы́нꙋ такові́и прїе́млюще не престаю́тъ, до́ндеже и҆ са́маѧ та̀ косте́й и҆ждиве́на бꙋ́детъ си́ла. Да́ръ бж҃їй и҆ сїѐ со всѣ́ми бл҃ги́ми бы́ти са́мѣхъ себѐ и҆звѣсти́мъ: поне́же ка́кѡ мно́жицею и҆ къ са̑мимъ гробѡ́мъ прише́дше безсле́зни нѣ́цыи и҆ жесто́цы пребыва́емъ: кромѣ́ же такова́гѡ видѣ́нїѧ, ꙳мно́жайше (꙳чистѣ́йше ꙳многокра́тнѣйше) ѹ҆милѧ́емсѧ. Ѹ҆мертви́выйсѧ ѿ всѣ́хъ, се́й сме́рть помѧнꙋ́лъ є҆́сть: а҆ и҆́же є҆щѐ ѹ҆свои́теленъ є҆́сть, то̀ не и҆́мать ѹ҆праздни́тисѧ, са́мъ проти́вꙋ себѣ̀ навѣ́тникъ сы́й. Не хощѝ всѣ́хъ словесы̀ и҆звѣствова́ти за любо́вь твою̀ ꙗ҆́же къ ни́мъ: па́че же бг҃а просѝ тꙋ̀ тѣ̑мъ неизрече́ннѡ ꙗ҆ви́ти: а҆́ще ли же нѝ, то̀ не и҆́мать довлѣ́ти тебѣ̀ вре́мѧ сїѐ ко ѹ҆свое́нїємъ, и҆ ѹ҆миле́нїю. Не прелща́йсѧ безꙋ́мне дѣ́лателю, вре́менемъ вре́мѧ наполнѧ́ѧ: не бо довлѣ́етъ де́нь се́й, ни сво́й є҆гѡ̀ до́лгъ влⷣцѣ ꙾без̾ ѡ҆ста́нка꙾ (꙾соверше́ннѣ꙾) ѹ҆плати́ти: ѹ҆ человѣ̑къ невозмо́жно є҆́сть, гл҃етъ, невозмо́жно є҆́сть настоѧ́щїй де́нь бл҃гоче́стнѣ преитѝ, а҆́ще не то́й послѣ́днїй бы́ти всегѡ̀ житїѧ̀ /на́шегѡ/ вознепщꙋ́емъ: и҆ чꙋ́до є҆́сть вои́стиннꙋ, ка́кѡ и҆ є҆́ллини таково̀ нѣ́что провѣща́ша, поне́же и҆ ꙳фїлосо́фїю (꙳любомꙋ́дрїе) ꙾сїѐ꙾ (꙾сїю̀ ве́щь꙾) бы́ти ѹ҆ставлѧ́ютъ, размышле́нїе сме́рти.



<rubric>Шесто́е є҆́сть восхожде́нїе, возше́дый, никогда́же про́чее согрѣши́тъ. Помина́й послѣ̑днѧѧ твоѧ̑, и҆ во вѣ́къ не согрѣши́ши.</rubric>
