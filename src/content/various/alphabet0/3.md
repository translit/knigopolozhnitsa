---
title: "А҆лфави́тъ же се́й дх҃о́вный си́це здѣ̀ положи́хомъ"
navigation:
  key: various-alphabet0-3
  title: "А҆лфави́тъ же се́й дх҃о́вный си́це здѣ̀ положи́хомъ"
  parent: various-alphabet0
  order: 3
type: "various"
---

# А҆лфави́тъ же се́й дх҃о́вный си́це здѣ̀ положи́хомъ.

<red>(А)</red> <red>А҆́</red>зъ, а҆да́млѧ є҆стества̀ сы́й, тебѣ̀, ѻ҆боегѡ̀ по́ла, є҆стества̀ а҆да́млѧ, совѣ́тꙋю: смире́нъ бꙋ́ди. А҆да́млѧ є҆стества̀ сы́й ми́ренъ бꙋ́ди, па́мѧтствꙋѧ пра́веднагѡ ѡ҆сꙋжде́нїѧ сло́во рече́нное: ꙗ҆́кѡ землѧ̀ є҆сѝ, и҆ въ зе́млю па́ки по́йдеши. <red>(Быт. глⷡ҇а г҃)</red>

<red>(Б)</red> <red>Б</red>г҃а познава́й, бл҃годѣѧ̑нїѧ є҆гѡ̀ разꙋмѣ́й, въ за́повѣдехъ є҆гѡ̀ ходѝ, да наслѣ́дникъ бꙋ́деши вѣ́чныхъ бла̑гъ.

<red>(В)</red> <red>В</red>ѣ́рꙋй въ бг҃а, вѣ́рꙋй бг҃ꙋ: воздержа́нїе всегда̀ во все́мъ и҆мѣ́й: при́снѡ па́мѧтствꙋй сме́рть, и҆ всѣ́хъ веще́й и҆змѣне́нїе и҆ ни є҆ди́нымъ чи́мъ ꙗ҆́тъ бꙋ́деши въ мі́рѣ.

<red>(Г)</red> <red>Г</red>рѣха̀, ѿ ма́ла да́же и҆ до вели́ка блюди́сѧ: грѣ́хъ тво́й пред̾ ѻ҆чи́ма всегда̀ и҆мѣ́й, ꙗ҆́кѡ да ѹ҆се́рднѣ на всѧ́къ де́нь прилѣжи́ши покаѧ́нїю.

<red>(Д)</red> <red>Д</red>е́нь ѿ днѐ къ горѣ̀ добродѣ́телей восходѝ, ѹ҆се́рдїе ко ѹ҆се́рдїю непреста́ннѡ на всѧ́къ де́нь прилага́й, да ѹ҆пра́виши тебѐ во всѧ̑ стези̑ пра̑вы.

<red>(Е)</red> <red>Є҆́</red>сть бо бл҃ги̑мъ наде́жда, и҆ всѧ́комꙋ трꙋдꙋ̀ и҆ по́двигꙋ вѣ́чный поко́й, и҆ весе́лїе, въ грѧдꙋ́щемъ вѣ́цѣ возме́здїе.

<red>(Ж)</red> <red>Ж</red>и́знь вѣ́чнꙋю, и҆ грѧдꙋ̑щаѧ бл҃га̑ѧ при́снѡ да помина́еши, ꙗ҆́кѡ да къ си̑мъ всегда̀ взима́еттисѧ се́рдце.

<red>(Ѕ)</red> <red>Ѕ</red>ѣлѡ̀ тщали́въ и҆ ѹ҆се́рденъ въ твое́мъ зва́нїи и҆ сво́йствѣ бꙋ́ди, ꙗ҆́кѡ да не всꙋ́е и҆знꙋрѧ́еши твою̀ жи́знь.

<red>(З)</red> <red>З</red>рѧ̀ тва́рь чꙋди́сѧ, и҆ творцꙋ̀ тва́ри славосло́вїе приносѝ, не къ тва́ри прилага́й твоѧ̑ чꙋ̑вства, но къ бг҃ꙋ творцꙋ̀ всѣ́хъ се́рдце и҆ дꙋ́шꙋ возводѝ.

<red>(И)</red> <red>И҆́</red>же ѡ҆ бл҃го́мъ и҆́мать ѹ҆се́рдїе, да́стсѧ є҆мꙋ̀: а҆ и҆́же не и҆́мать, и҆ є҆́же мни́тсѧ и҆мѣ́ѧй, во́зметсѧ ѿ негѡ̀.

<red>(І)</red> <red>И҆́</red>стинꙋ любѝ, всѧ́кїѧ лжѝ блюди́сѧ, да ѹ҆бѣжи́ши прⷪ҇ро́ческагѡ рече́нїѧ: погꙋби́ши всѧ́каго глаго́лющаго лжꙋ̀. <red>(Ѱало́мъ є҃)</red>

<red>(К)</red> <red>К</red>ъ бг҃ꙋ всегда̀ ѹ҆́мъ тво́й, и҆ дꙋ́шꙋ непреста́ннѡ возводѝ, и҆ никогда́же є҆го̀ ѿ се́рдца и҆ па́мѧти твое́й и҆спꙋска́й, ꙗ҆́кѡ да всегда̀ съ ни́мъ соедине́нъ бꙋ́деши.

<red>(Л)</red> <red>Л</red>юби́ти бг҃а ѿ всегѡ̀ се́рдца твоегѡ̀, и҆ ѿ всеѧ̀ крѣ́пости твоеѧ̀ потщи́сѧ: ꙗ҆́кѡ да и҆звѣ́стенъ спасе́нїѧ твоегѡ̀ бꙋ́деши, и҆ всѧ́кагѡ пристра́стїѧ земна́гѡ свободи́шисѧ.

<red>(М)</red> <red>М</red>л҃твѣ непреста́ннѡ прилѣжѝ: то́ бо є҆́сть некра́домое сокро́вище, є҆́юже ѹ҆до́бь ꙗ҆́кѡ лѣ́ствицею, къ бг҃ꙋ взы́деши.

<red>(Н)</red> <red>Н</red>е прилага́й се́рдца твоегѡ̀ къ земны̑мъ, да не ꙗ҆́кѡ со́ль ѡ҆бꙋѧ́еши, и҆ ве́сь непотре́бенъ ꙗ҆ви́шисѧ: но къ бг҃ꙋ є҆ди́номꙋ се́рдце и҆ дꙋ́шꙋ твою̀ пригвожде́ннꙋ и҆мѣ́й, ꙗ҆́кѡ да неподви́жимь въ любвѝ є҆гѡ̀ пребꙋ́деши.

<red>(Ѻ)</red> <red>Ѻ҆́</red>нъ бо є҆́сть є҆ди́нъ гдⷭ҇ь, и҆сто́чникъ всѣ́хъ бла̑гъ, и҆ вѣ́чныѧ жи́зни пода́тель.

<red>(П)</red> <red>П</red>а́мѧтствꙋй ѡ҆ гдⷭ҇ѣ вы́нꙋ, въ се́рдцѣ и҆ во ѹ҆стѣ́хъ твои́хъ да пребыва́етъ и҆́мѧ є҆гѡ̀ всегда̀. Покаѧ́нїю при́снѡ прилѣжѝ, и҆ на всѧ́къ де́нь те́плѣ слеза́ми ѡ҆мыва́й дꙋ́шꙋ твою̀, да ѹ҆бѣли́шисѧ па́че снѣ́га, и҆ не посра́мленъ лице́мъ пред̾ гдⷭ҇емъ ꙗ҆ви́шисѧ.

<red>(Р)</red> <red>Р</red>ꙋ́цѣ твоѝ къ бг҃ꙋ наича́стѣе въ мл҃твѣ воздѣва́й ѹ҆се́рднѣ, ѿтꙋ́дꙋ по́мощи всегда̀ взыскꙋ́ѧ, да побѣди́ши мы́сленнаго а҆мали́ка, си́рѣчь, дїа́вола.

<red>(С)</red> <red>С</red>ме́рть па́мѧтствꙋѧ, скꙋ́пости и҆ стѣсне́нїѧ блюди́сѧ, да не невѣ́рїемъ и҆ скꙋ́постїю ꙗ҆́тъ бы́вши во вре́мѧ и҆схо́да, милосе́рдїѧ бж҃їѧ двє́ри себѣ̀ затвори́ши.

<red>(Т)</red> <red>Т</red>и́хъ, безтщесла́венъ, и҆ кро́токъ ко всѣ̑мъ быва́й, ꙗ҆́кѡ да и҆́стиненъ хрⷭ҇то́въ подража́тель и҆ ѹ҆чени́къ без̾ поро́ка ꙗ҆ви́шисѧ.

<red>(Ѹ)</red> <red>Ѹ҆</red>ны́нїѧ и҆ лѣ́ности ѕѣлѡ̀ храни́сѧ, а҆́ще хо́щеши вско́рѣ сниска́ти вѣ́чное сокро́вище.

<red>(ꙋ)</red> <red>Ѹ҆</red>се́рденъ и҆ те́плъ къ бг҃ꙋ при́снѡ бꙋ́ди, да прича́стникъ бꙋ́деши вѣ́чныѧ жи́зни.

<red>(Ф)</red> <red>Ф</red>араѡ́на мы́сленнаго въ водѣ̀ сле́зной потопи́ти тщи́сѧ, да не всегда̀ ра́тꙋѧ го́нитъ тѧ̀.

<red>(Х)</red> <red>Х</red>рⷭ҇та̀ є҆ди́наго взыскꙋ́й, да съ ни́мъ пребꙋ́деши во вѣ́ки: взыскꙋ́ющїи бо є҆го̀ ѡ҆брѧ́щꙋтъ ве́лїю ми́лость, и҆ не лиша́тсѧ всѧ́кагѡ бла́га.

<red>(Ѿ)</red> <red>Ѻ҆</red>ц҃а̀ и҆ ма́терь, дрꙋ́ги и҆ сро́дники, и҆ бг҃а бы́ти себѣ̀ зна́й: ѻ҆́нъ бо є҆́сть жи́зни нача́ло, и҆ коне́цъ всѣ̑мъ безконе́чный.

<red>(Ц)</red> <red>Ц</red>ѣ́ль твоѧ̀ и҆ приста́нище гдⷭ҇ь є҆ди́нъ да бꙋ́детъ, наде́жда же и҆ ѹ҆пова́нїе, прест҃а́ѧ є҆гѡ̀ любо́вь.

<red>(Ч)</red> <red>Ч</red>истотꙋ̀ и҆ цѣломꙋ́дрїе, и҆́стиннѡ возлюбѝ, да прилѣпи́шисѧ чи́стѣ чи́стомꙋ: и҆ ча́съ ѿ часа̀ покаѧ́нїѧ не ѿлага́й, да не погꙋби́ши вре́мѧ и҆справле́нїѧ всꙋ́е во вре́мѧ часа̀.

<red>(Ш)</red> <red>Ш</red>естокри́лїи добродѣ́тєли, водрꙋже́ни въ дꙋшѝ твое́й всегда̀ да бꙋ́дꙋтъ: си́рѣчь, ѹ҆се́рдїе, дрꙋголю́бїе, терпѣ́нїе, ѻ҆́бразъ бл҃гъ, разсꙋжде́нїе и҆ любо́вь, и҆́миже ѹ҆до́бь на нб҃о возвы́сишисѧ.

<red>(Щ)</red> <red>Щ</red>е́дръ и҆ ми́лостивъ ко всѣ̑мъ бꙋ́ди, да ми́лостива и҆ бл҃гоꙋтро́бна гдⷭ҇а, въ де́нь стра́шнагѡ сꙋда̀ дꙋшѣ̀ твое́й ѡ҆брѧ́шеши. Є҆ди́но сѐ въ па́мѧти свое́й и҆мѣ́й вы́нꙋ, да бг҃ꙋ є҆ди́номꙋ всегда̀ ѹ҆гожда́еши, и҆ къ немꙋ̀ любо́вїю при́снѡ да восхо́диши.

<red>(Ю)</red> <red>Ю҆́</red>ностное по́хотное плотско́е безꙋ́мїе ѿ себѐ ѿмета́й: премꙋ́дрости же дх҃о́вныѧ ѡ҆ бз҃ѣ всегда̀ поꙋча́йсѧ всеꙋсе́рднѣ.

<red>(Ꙗ)</red> <red>Ꙗ҆́</red>рости, гнѣ́ва и҆ ѕлосло́вїѧ ѕѣлѡ̀ блюди́сѧ, да не помрачи́ттисѧ серде́чное ѻ҆́ко.

<red>(Ѡ)</red> <red>Ѡ҆</red>б̾ѧде́нїѧ и҆ пїѧ́нства ѕѣлѡ̀ блюди́сѧ, да не во всѧ̑ ѕла̑ѧ всегда̀ впа́даеши.

<red>(Ѻ)</red> <red>Ѻ҆</red>ч҃ескагѡ дх҃о́внагѡ наказа́нїѧ не преѡбижа́й, да не въ стезѧ́хъ твои́хъ преткне́шисѧ.

<red>(Ѱ)</red> <red>Ѱ</red>алмы̀ и҆ пѣ́сньми бг҃а безпреста́ннѡ славосло́ви, да при́снѡ сїѐ и҆́маши себѣ̀ во ѹ҆тѣше́нїе.

<red>(Ѳ)</red> <red>Ф</red>арїсе́йскагѡ тщесла́внагѡ лицемѣ́рїѧ ѕѣлѡ̀ блюди́сѧ, да не восплаще́нїе (мздꙋ̀) твои́хъ бла̑гъ себѣ̀ тщесла́вїемъ здѣ̀ воспрїи́меши.
