---
title: "Предисло́вїе къ любе́зномꙋ чита́телю"
navigation:
  key: various-alphabet0-2
  title: "Предисло́вїе къ любе́зномꙋ чита́телю"
  parent: various-alphabet0
  order: 2
type: "various"
---

# Предисло́вїе къ любе́зномꙋ чита́телю.

<versal>П</versal>ре́жде сеѧ̀ ма́лыѧ кни́жицы, а҆лфави́тъ дх҃о́вный, вмѣ́стѡ предисло́вїѧ, любе́зный чита́телю, къ поѡщре́нїю и҆ наказа́нїю, комꙋ́ждо сама́го себѐ, напредѝ положи́хомъ: ꙗ҆́кѡ да пре́жде а҆лфави́тъ до́брѣ и҆звы́кше, къ про́чїихъ слове́съ и҆звыча́нїю, и҆ и҆сполнѧ́ти та̑ дѣ́ломъ ѹ҆гото́вимсѧ. Сїѧ́ бо ма́лаѧ кни́жица на поѡщре́нїе наипа́че, и҆ и҆сполне́нїе гдⷭ҇нихъ за́повѣдей, а҆ не ꙗ҆́кѡ что̀ велемꙋ́дрствꙋюще ѡ҆ ве́щехъ безмѣ́стныхъ, и҆ и҆зли́шнихъ начерта́сѧ, ꙗ҆́кѡ да ѹ҆се́рднѣ и҆сполнѧ́емъ ѧ҆̀. Всѝ вѣ́мы гдⷭ҇ни за́пѡвѣди, и҆сполнѧ́ти же та̑ дѣ́ломъ не и҆́мамы теплоты̀ и҆ ѹ҆се́рдїѧ, но ѻ҆каѧ́ннѣ хотѧ̀ и҆ не хотѧ̀ лѣни́мсѧ и҆ не чꙋ́вствꙋемъ. Тѣ́мъ ꙗ҆́кѡ да наича́стѣе сїю̀ кни́жицꙋ чтꙋ́ще, во́лею и҆ нево́лею возбꙋжда́ти себѐ ко и҆сполне́нїю гдⷭ҇нихъ за́повѣдей, и҆ ко ѡ҆чище́нїю страсте́й понꙋжда́емсѧ: ꙗ҆́коже бо кромѣ̀ разжиза́нїѧ ѻ҆гнѧ̀ дре́во не гори́тъ, разжиза́емо же наича́стѣе, а҆́ще и҆ сы́ро бꙋ́детъ, возгара́тисѧ понꙋжда́етсѧ. Си́це и҆ наича́стѣе кто̀ себѐ поѡщрѧ́етъ и҆ возбꙋжда́етъ, а҆́ще и҆ ѿню́дъ ѹ҆ны́лъ и҆ ѡ҆камене́нъ є҆́сть, ꙗ҆́кѡ во́скъ растоплѧ́етсѧ, и҆ ко преꙋспѣва́нїю понꙋжда́етсѧ приходи́ти, де́нь ѿ днѐ восходѧ̀ на лꙋ̑чшаѧ бжⷭ҇твєннаѧ жела̑нїѧ и҆ разꙋмѣ̑нїѧ. По́йдꙋтъ бо, речѐ, сі́и ѿ си́лы въ си́лꙋ, гл҃етъ прⷪ҇ро́къ, и҆ ꙗ҆ви́тсѧ и҆̀мъ бг҃ъ богѡ́въ въ сїѡ́нѣ позна́нїѧ и҆ просвѣще́нїѧ ра́зꙋма. <red>(Ѱало́мъ п҃г)</red> Начерта́хомъ же сїю̀ кни́жицꙋ, не си́це и҆нѣ́мъ къ возбꙋжде́нїю, и҆̀же не тре́бꙋютъ ни є҆ди́нагѡ возбꙋжде́нїѧ, ꙗ҆́коже а҆́зъ наипа́че мое́й ѻ҆каѧ́ннѣй дꙋшѣ̀, ѕѣлѡ́ бо ѡ҆камене́нъ и҆ ѹ҆ны́лъ є҆́смь. Ѡ҆брѣта́ѧйсѧже кто̀ мнѣ̀ подобостра́стенъ, а҆́ще и҆зво́литъ и҆ ѹ҆се́рдствꙋетъ, да прїе́млетъ себѣ̀ всегда̀ поѡщре́нїе и҆ возбꙋжде́нїе, проти́вꙋ стра́стнагѡ наси́лованїѧ, мню̀ ꙗ҆́кѡ по́льзоватисѧ и҆́мать: не гл҃ати, ꙗ҆́кѡ прочто́хъ а҆́зъ є҆ди́ною и҆лѝ два́жды: вѣ́мъ ѹ҆жѐ въ не́й всѧ̑ начерта̑ннаѧ, и҆ дово́льно мѝ є҆́сть. Ни ѹ҆́бѡ, не бо̀ то́чїю на ѹ҆вѣ́данїе сїѧ̑ начерта̑ннаѧ сꙋ́ть, но да и҆ всегда̀ въ возбꙋжде́нїе и҆ поѡщре́нїе прїе́млемсѧ: и҆́бо непреста́ннѡ лѣ́ностїю, нечꙋ́вствїемъ, мнѣ́нїемъ, горды́нею, сластолю́бїемъ, и҆ про́чїими страстьмѝ бори́ми є҆смы̀. Сегѡ̀ ра́ди поѡщрѧ́ти и҆ возбꙋжда́ти себѐ не престае́мъ, не є҆ди́ною, но и҆ всегда̀, въ се́й ли борбѣ̀, и҆лѝ въ и҆но́й, да прїе́млемъ себѣ̀ посо́бїе, и҆ прили́чное недꙋ́гꙋ на́шемꙋ врачева́нїе. Кра́ткими же стїхосло́гами написа́шасѧ сїѧ̑ глави̑зны, ꙗ҆́кѡ да возмо́жетъ кто̀ ѹ҆до́бь наизꙋ́сть навы́кнꙋти себѣ̀ въ тре́бованїе стра́стнагѡ сопротивобо́рца: не всегда̀ и҆мѣ́ѧй вре́мѧ взира́ти въ са́мꙋю кни́жицꙋ.
