---
title: "Ѡ҆ є҆́же то́чїю ѡ҆ є҆ди́номъ гдⷭ҇ѣ ра́доватисѧ подоба́етъ, а҆ не ѡ҆ тлѣ́нныхъ мі́ра сегѡ̀ ве́щехъ"
navigation:
  key: various-alphabet0-1
  title: "Ѡ҆ є҆́же то́чїю ѡ҆ є҆ди́номъ гдⷭ҇ѣ ра́доватисѧ подоба́етъ, а҆ не ѡ҆ тлѣ́нныхъ мі́ра сегѡ̀ ве́щехъ"
  parent: various-alphabet0
  order: 1
type: "various"
---

# Ѡ҆ є҆́же то́чїю ѡ҆ є҆ди́номъ гдⷭ҇ѣ ра́доватисѧ подоба́етъ, а҆ не ѡ҆ тлѣ́нныхъ мі́ра сегѡ̀ ве́щехъ.

<versal>Р</versal>а́досте моѧ̀, и҆зба́ви мѧ̀ ѿ ѡ҆быше́дшихъ мѧ̀, гл҃етъ прⷪ҇ро́къ <red>(Ѱало́мъ л҃а з҃)</red>, ꙗ҆́коже є҆гда̀ а҆́гг҃лъ къ тѡві́и гл҃аше: Ра́дꙋйсѧ, речѐ тѡві́е, ра́дость тебѣ̀ всегда̀ да бꙋ́детъ. Тѡві́а къ а҆́гг҃лꙋ ѿвѣща̀: Ка́ѧ ра́дость мнѣ̀ бꙋ́детъ, ꙗ҆́кѡ во тмѣ̀ сѣжꙋ̀, свѣ́та небесѐ не ви́ждꙋ; <red>(Тѡві҃ глⷡ҇а є҃)</red> Что̀ ѹ҆́бѡ за ра́дость и҆́мать бы́ти дꙋшѣ̀, во ѹ҆до́лѣ се́мъ плаче́внѣмъ, въ те́мныхъ и҆ сѣ́ни сме́ртнѣй, въ безслове́сныхъ наслѣ́дїѧхъ сѣдѧ̀, ничто́же и҆́но надѣ́ѧсѧ, то́чїю сме́рти, то́чїю ѿсю́дꙋ разлꙋче́нїѧ, то́чїю безвѣ́стныѧ кончи́ны; Ка́ѧ бо ра́дость и҆́мать бы́ти, въ ско́рби и҆ го́рести сꙋ́щемꙋ; Ко́е весе́лїе во тмѣ̀ сѣдѧ́щемꙋ; Ка́ѧ прохла́да во ѹ҆́захъ ѡ҆брѣта́ющемꙋсѧ; Ко́е ѹ҆тѣше́нїе го́рестныѧ сме́рти надѣ́ющемꙋсѧ; Нико́еѧже. Чи́мъ ѹ҆тѣ́шитисѧ хо́щеши; Сла́вою ли мі́ра сегѡ̀ ѹ҆до́бь и҆счеза́ющею; И҆мѣ́нїемъ ли, и҆лѝ бога́тствомъ, вско́рѣ погиба́ющимъ; Сластьми́ ли, и҆лѝ похотьмѝ плотски́ми, въ смра́дъ и҆ гно́й ѡ҆браща́ющимисѧ; Благолѣ́пїемъ ли, и҆лѝ красото́ю пло́ти, ѹ҆до́бь тлѣ́емою, въ пра́хъ и҆ пе́пелъ прелага́емою; Не и҆́маши, человѣ́че, чи́мъ ѹ҆тѣ́шитисѧ въ вѣ́цѣ се́мъ плаче́вномъ, но па́че пла́кати и҆ рыда́ти досто́итъ тѝ. Не во ѻ҆те́чествѣ бо сѣди́ши, но во и҆згна́нїи: не въ ми́рѣ и҆ поко́и, но въ борбѣ̀ ѕѣ́льныхъ ра́тей: не въ ра́дости и҆ весе́лїи, но во ѹ҆до́ли се́мъ плаче́вномъ. Кто̀ весели́тсѧ, въ долга́хъ сы́й; Кто̀ ѹ҆тѣша́етсѧ, въ темни́цѣ сѣдѧ̀; Кто̀ ра́дꙋетсѧ, сме́рти надѣ́ѧсѧ; Никто́же. Мі́ръ бо се́й и҆спо́лненъ є҆́сть пла́ча, а҆ не весе́лїѧ: ско́рби и҆ печа́ли, а҆ не ра́дости: тѧ́жести и҆ го́рести, а҆ не ѹ҆тѣше́нїѧ: ничто́же въ не́мъ є҆́сть постоѧ́нно и҆ непрело́жно. Ра́дость є҆гѡ̀ смѣ́шена съ ско́рбїю, весе́лїе съ печа́лїю, сла́ва прело́жна, бога́тство и҆счеза́емо, красота̀ въ пра́хъ и҆ пе́пелъ прелага́ема, наслажде́нїе плотско́е въ смра́дъ и҆ гно́й претворѧ́емо. Послѣди́ же сїѧ̑ всѧ̑ внеза́пною сме́ртїю пресѣка́ютсѧ, и҆ скончева́ютсѧ. Ничто́же є҆́сть въ вѣ́цѣ се́мъ досто́йно ра́дости и҆ весе́лїѧ, ничто́же досто́йно ѹ҆тѣше́нїѧ и҆ благомы́слїѧ: но всѧ̑ пла́ча и҆ рыда́нїѧ и҆спо́лнєна: сꙋета̀ сꙋ́етствъ вѣ́къ человѣ́ческїй. Роди́тсѧ ѹ҆́бѡ человѣ́къ ѿ тлѝ, расте́тъ въ болѣ́знехъ и҆ недꙋ́зѣ: и҆знꙋрѧ́етъ же жи́знь свою̀ въ ско́рбѣхъ и҆ печа́лѣхъ, въ молвѣ̀, въ бꙋ́рѣ и҆ безвѣ́стїи, и҆ всѧ́комъ непостоѧ́нствѣ: ѿвсю́дꙋ бо бѣды̑, ѿвсю́дꙋ навѣ̑тницы, ѿвсю́дꙋ гони́тели, ѿвсю́дꙋ ра́тницы и҆ сопротивобо́рцы, ѿвсю́дꙋ борбы̑ и҆ недоꙋмѣ́нїе, ѿвсю́дꙋ боѧ́знь и҆ страхова́нїе: ѿвсю́дꙋ нѣ́сть ми́ра и҆ поко́ѧ. Ве́сь мі́ръ и҆спо́лненъ бѣды̀ и҆ немирова́нїѧ: и҆дѣ́же ѡ҆брати́шисѧ, всю́дꙋ борбꙋ̀ и҆ ра́ть ѹ҆́зриши. Ѿсю́дꙋ ра́тꙋетъ ѡ҆б̾ѧде́нїе, ѿѻнꙋ́дꙋ же пїѧ́нство: ѿсю́дꙋ лѣ́ность, ѿѻнꙋ́дꙋже нечꙋ́вствїе: ѿсю́дꙋ по́хоть, ѿѻнꙋ́дꙋже скве́рное раче́нїе: ѿвсю́дꙋ стра́хъ, ѿвсю́дꙋ грѣ́хъ и҆ престꙋпле́нїе, ѿвсю́дꙋ небезбоѧ́знство: нѣ́сть ѡ҆ чесо́мъ ра́доватисѧ во вѣ́цѣ се́мъ многоплаче́вномъ. Но па́ки прїи́детъ же сме́рть, прїи́детъ ѿвсю́дꙋ разлꙋче́нїе, прїи́детъ внеза́пное всѣ́хъ и҆змѣне́нїе: дꙋша́ же по́йдетъ во и҆́нъ вѣ́къ, и҆ прїи́метъ ꙗ҆̀же здѣ̀ содѣ́ѧ: а҆ пло́ть ѡ҆ста́нетсѧ че́рвїю въ снѣде́нїе, въ смра́дъ и҆ гно́й ѡ҆брати́тсѧ: ничто́же въ не́мъ є҆́сть ра́достно. Сегѡ̀ ра́ди не ра́дꙋйсѧ ни ѡ҆ чесо́мже вре́менномъ въ вѣ́цѣ се́мъ плаче́вномъ: поне́же всѐ въ не́мъ непостоѧ́нно и҆ превра́тно, всѐ въ не́мъ ло́жно є҆́сть и҆ премѣ́нно. Но а҆́ще хо́щеши ѹ҆тѣ́шитисѧ, ѡ҆ гдⷭ҇ѣ є҆ди́номъ ѹ҆тѣша́йсѧ: а҆́ще хо́щеши ра́доватисѧ, ѡ҆ гдⷭ҇ѣ є҆ди́номъ ра́дꙋйсѧ: ра́дость бо плотска́ѧ вско́рѣ погиба́етъ, ѡ҆ гдⷭ҇ѣ же ра́дость пребыва́етъ во вѣ́ки. Ѹ҆тѣше́нїе земно́е внеза́пꙋ и҆счеза́етъ, и҆ въ го́ресть ѡ҆браща́етсѧ: ѹ҆тѣше́нїе же прⷭ҇та́гѡ дх҃а, ѡ҆ гдⷭ҇ѣ прⷭ҇нѡ ѹ҆тѣша́етъ, и҆ во вѣ́ки вѣ́чныѧ ѹ҆тѣша́ти бꙋ́детъ ѹ҆тѣше́нїемъ неизрече́ннымъ. Сегѡ̀ ра́ди ни ѡ҆ чесо́мъ и҆́номъ, но ѡ҆ гдⷭ҇ѣ ра́дꙋйсѧ: Ра́дꙋйтесѧ бо ѡ҆ гдⷭ҇ѣ всѝ пра́вїи срⷣцемъ, гл҃етъ прⷪ҇ро́къ <red>(Ѱало́мъ л҃а)</red>. И҆ па́ки а҆пⷭ҇лъ: Всегда̀ (речѐ) ѡ҆ гдⷭ҇ѣ ра́дꙋйтесѧ, непреста́ннѡ моли́тесѧ, ѡ҆ все́мъ благодари́те: <red>(Солꙋⷩ҇ заⷱ҇ сѻ҃г)</red> въ си́хъ бо трїе́хъ спасе́нїе на́ше быва́етъ. Ни ѡ҆ чесо́мъ и҆́номъ, то́чїю ѡ҆ гдⷭ҇ѣ ра́дꙋйсѧ: всѧ́ка бо ра́дость, а҆́ще не ѡ҆ гдⷭ҇ѣ, ло́жь є҆́сть, пре́лесть є҆́сть: всѧ́ко ѹ҆тѣше́нїе, а҆́ще не ѡ҆ бз҃ѣ, тѧ́жесть є҆́сть, и҆ смꙋще́нїе дꙋшѝ. Тѣ́мже не ѡ҆ пи́щи и҆ питїѝ, не ѡ҆ бога́тствѣ и҆ сла́вѣ мі́ра сегѡ̀ ра́дꙋйсѧ, нижѐ ѡ҆ ко́ихъ красота́хъ, и҆ безслове́сныхъ по́хотехъ, но ѡ҆ гдⷭ҇ѣ ра́дꙋйсѧ, ѡ҆ бз҃ѣ є҆ди́номъ весе́лїемъ весели́сѧ: въ си́хъ бо вре́менныхъ ра́дости и҆́стинныѧ нѣ́сть, то́чїю ло́жнаѧ, вре́меннаѧ, безслове́снаѧ. Во тмѣ́ бо свѣ́та нѣ́сть, въ сме́рти жи́зни не ѡ҆брѧ́щеши, во лжѣ̀ пра́вда не ꙗ҆ви́тсѧ. Ра́дость мі́ра сегѡ̀ ло́жна, ѹ҆тѣше́нїе є҆гѡ̀ премѣ́нно, весе́лїе ѹ҆до́бь прелага́емо. Въ ма́лѣ ра́дость и҆ ѹ҆тѣше́нїе, а҆́бїе внеза́пꙋ пла́чь и҆ рыда́нїе: є҆щѐ ѹ҆тѣше́нїе є҆гѡ̀ не пре́йде, и҆ а҆́бїе ѹ҆жѐ ско́рбь и҆ печа́ль пости́же. Тогѡ̀ ра́ди ѡ҆ гдⷭ҇ѣ є҆ди́номъ ра́достїю ра́дꙋйсѧ, и҆ весе́лїемъ весели́сѧ. Ра́дꙋйсѧ ѡ҆ гдⷭ҇ѣ бз҃ѣ, ꙗ҆́кѡ бг҃ъ тво́й, бг҃ъ ве́лїй є҆́сть, вѣ́чный, безсме́ртный, всемогі́й, вседержи́тель, бг҃ъ ще́дръ, млⷭ҇тивъ, првⷣнъ, чл҃вѣколюби́въ и҆ премлⷭ҇рдъ: ѻ҆ц҃ъ щедро́тъ, бг҃ъ всѧ́кїѧ ѹ҆тѣ́хи. Є҆гѡ̀ є҆́сть нб҃о и҆ землѧ̀, го́ры, хо́лми, древеса̀, дꙋбра̑вы: є҆гѡ̀ ѕвѣ́рїе, ско́ти, га́ди, пти̑цы перна́ты: є҆гѡ̀ всѧ́кое дыха́нїе и҆ всѧ̀ тва́рь, ви̑димаѧ и҆ неви̑димаѧ, ꙗ҆̀же на нб҃сѝ и҆ на землѝ: є҆гѡ̀ со́лнце и҆ мѣ́сѧцъ, ѕвѣ́зды, и҆ всѧ̑ стїхі́ѧ нбⷭ҇наѧ: є҆гѡ̀ во́ды, рѣ́ки, морѧ̀, є҆зе́ра, и҆сто́чницы, гра́ды, снѣ́зи, дожде́ве, вѣ́тры, гро́мове, мо́лнїѧ: є҆гѡ̀ всѝ человѣ́цы, всѝ ро́ди земноро́днїи: є҆гѡ̀ а҆́гг҃ли, а҆рха́гг҃ли, прⷭ҇то́ли, гдⷭ҇ьствїѧ, херꙋві́ми и҆ серафі́ми, и҆ всѧ̑ нбⷭ҇ныѧ си̑лы. Та́мѡ пра́вда, та́мѡ сꙋ́дъ нелицемѣ́ренъ: та́мѡ бл҃гость и҆ чл҃вѣколю́бїе: та́мѡ премꙋ́дрость и҆ и҆сто́чникъ ра́зꙋма: та́мѡ тишина̀, поко́й, безбоѧ́знство и҆ безпеча́лїе: та́мѡ сла́ва, бога́тство, сокро́вище, и҆ вѣ́чное наслажде́нїе: та́мѡ ра́дость, весе́лїе, свѣ́тъ, ѡ҆заре́нїе, красота̀, благолѣ́пїе, сла́дость и҆ всѧ́кое ѹ҆тѣше́нїе: та́мѡ свобо́да, простра́нство, ѻ҆би́лїе и҆ вѣ́къ непремѣ́нный. А҆́ще что̀ то́чїю въ человѣ́цѣхъ люби́мо, та́мѡ всѐ є҆́сть: то́чїю ко гдⷭ҇ꙋ бг҃ꙋ твоемꙋ̀ все́ю дꙋше́ю твое́ю прилѣпи́сѧ, и҆ ѡ҆ не́мъ є҆ди́нѣмъ ра́достїю ра́дꙋйсѧ, и҆ весе́лїемъ весели́сѧ. Ра́дꙋйсѧ ѡ҆ гдⷭ҇ѣ, и҆ благодаре́нїе є҆мꙋ̀ приносѝ: ꙗ҆́кѡ сотвори́ тѧ по ѻ҆́бразꙋ и҆ по подо́бїю своемꙋ̀, ѿ небытїѧ̀ въ бытїе́ тѧ, сла́вою и҆ че́стїю тѧ̀ вѣнча̀: не сотвори́ тѧ ѕвѣ́ремъ, и҆ ни ки́томъ, ни и҆́нымъ ко́имъ живо́тнымъ, но человѣ́комъ, разꙋ́мною тва́рїю, безсме́ртїемъ и҆ самовла́стїемъ дꙋ́шꙋ твою̀ почтѐ. А҆́ще и҆ разлꙋча́емсѧ вре́меннѡ пло́тїю, но на лꙋ́чшее преселе́нїе прехо́димъ, дꙋше́ю же пребыва́емъ во вѣ́ки: не на ты́сѧщꙋ и҆лѝ двѣ̀, и҆лѝ трѝ ты́сѧщи лѣ́тъ, но во вѣ́ки вѣ́чныѧ, конца̀ не и҆мꙋ́щыѧ. Ра́дꙋйсѧ ѡ҆ гдⷭ҇ѣ, и҆ благодаре́нїе є҆мꙋ̀ приносѝ, ꙗ҆́кѡ всѧ̑ тебѐ ра́ди тꙋ́не сотворѝ: тебѐ ра́ди нб҃о и҆ зе́млю, со́лнце и҆ лꙋнꙋ̀, и҆ всѐ ѕвѣ́здное нбⷭ҇ное ѹ҆краше́нїе сотворѝ: тебѐ ра́ди ѕвѣ́ри, ско́ти, пти̑цы перна́ты, и҆ всѧ́ко живо́тно: тебѐ ра́ди морѧ̀, рѣ́ки, и҆сто́чники, є҆зе́ра, ры̑бы разли̑чныѧ, ки́ты превели́кїѧ: тебѐ ра́ди лѣ́сы, дꙋбра̑вы, пꙋсты̑ни разли̑чныѧ: тебѐ ра́ди ви̑димаѧ и҆ неви̑димаѧ сотворє́на сꙋ́ть. Ра́дꙋйсѧ ѡ҆ гдⷭ҇ѣ, и҆ благодаре́нїе є҆мꙋ̀ приносѝ, ꙗ҆́кѡ всѧ̑ ѡ҆ тебѣ̀ пра́веднѣ и҆ млⷭ҇рднѣ ѹ҆стро́и, и҆ непреста́ннѡ промышлѧ́етъ ѡ҆ дꙋшѝ твое́й: защища́етъ тѧ̀, сохранѧ́етъ тѧ̀, покрыва́етъ тѧ̀, застꙋпа́етъ дꙋ́шꙋ твою̀, да́рꙋетъ тѝ крѣ́пость, здра́вїе, живи́тъ тѧ̀, вразꙋмлѧ́етъ тѧ̀, просвѣща́етъ тѧ̀ на всѧ́ка дѣла̀ бла́га, всѧ̑ пра́вєднаѧ и҆ премлⷭ҇рднаѧ ѡ҆ тебѣ̀ дѣ́етъ. Ра́дꙋйсѧ ѡ҆ гдⷭ҇ѣ, и҆ благодаре́нїе є҆мꙋ̀ приносѝ, ꙗ҆́кѡ ѻ҆́нъ бг҃ъ всеси́льный, пребога́тый, тебѐ ра́ди ѡ҆бнища̀, тебѐ ра́ди чл҃вѣ́къ бы́сть, да тебѐ соедини́тъ себѣ̀ во є҆ди́но: не возгнꙋша́сѧ на сѧ̀ взѧ́ти на̑ша, да на́мъ всего̀ себѐ ѿда́стъ. Тебѐ ра́ди въ ꙗ҆́слѣхъ положе́нъ бы́сть: тебѐ ра́ди пелена́ми пови́тъ бы́сть, ѡ҆дѣва́ѧ нб҃о ѻ҆́блаки: тебѐ ра́ди ѻ҆смодне́венъ ѡ҆брѣ́занъ бы́сть: тебѐ ра́ди бѣжа̀ во є҆гѵ́петъ: тебѐ ра́ди во і҆ѻрда́нѣ крⷭ҇ти́сѧ: тебѐ ра́ди главꙋ̀ предте́чи приклонѝ, да тебѐ вознесе́тъ горѣ̀, не тре́бꙋѧ кр҃ще́нїѧ крⷭ҇ти́сѧ, да тебѣ̀ кр҃ще́нїемъ ѡ҆чище́нїе пода́стъ. Ра́дꙋйсѧ ѡ҆ гдⷭ҇ѣ, и҆ благодаре́нїе є҆мꙋ̀ приносѝ, ꙗ҆́кѡ тебѐ ра́ди бїе́нъ, безче́щенъ, и҆ ѡ҆плева́нъ, заꙋше́нъ, свѧ́занъ, терно́вымъ вѣнце́мъ ѹ҆ѧ́звенъ бы́сть. Тебѐ ра́ди рꙋ́цѣ своѝ на крⷭ҇тѣ̀ пригвоздѝ, ѻ҆́цта и҆ же́лчи вкꙋсѝ, копїе́мъ въ пречⷭ҇тое своѐ ребро̀ прободе́нъ бы́сть: тебѐ ра́ди кро́вь свою̀ пречⷭ҇тꙋю и҆злїѧ̀, кро́вїю свое́ю и҆скꙋпѝ: тебѐ ра́ди во гро́бѣ положе́нъ бы́сть: тебѐ ра́ди тридне́внѣ и҆з̾ гро́ба воскр҃се, да всѣ̑мъ на́мъ и҆з̾ гро́ба воскр҃се́нїе да́рꙋетъ. Ра́дꙋйсѧ ѡ҆ гдⷭ҇ѣ, и҆ благодаре́нїе є҆мꙋ̀ приносѝ, ꙗ҆́кѡ а҆́ще и҆ тма́ми тє́мъ пред̾ бг҃омъ согрѣша́еши, млⷭ҇тивнѣ прїе́млетъ тѧ̀ ка́ющагосѧ. Коли́кѡ пред̾ ни́мъ согрѣша́еши, ѻ҆́нъ же є҆дина́че не ѿмета́етъ тѧ̀: коли́кѡ ты̀ престꙋпа́еши, ѻ҆́нъ же не ѿвраща́етсѧ: коли́кѡ ты̀ па́даеши, ѻ҆́нъ же возставлѧ́етъ тѧ̀, долготерпи́тъ тѝ не а҆́бїе сме́рти тѧ̀ предае́тъ, но ѡ҆жида́етъ ѡ҆браще́нїѧ твоегѡ̀, да́же до кончи́ны, когда̀ ты̀ ѡ҆брати́шисѧ: дадѐ тебѣ̀ зако́нъ, и҆ вѣ́дѣнїе во́ли своеѧ̀: не ѿри́нꙋ тѧ̀ кр҃ще́нїѧ, не ѡ҆ста́ви тѧ̀ во и҆новѣ́рствѣ, и҆лѝ па́гꙋбной є҆́реси погрꙋже́ннꙋ бы́ти. Ра́дꙋйсѧ ѡ҆ гдⷭ҇ѣ, и҆ благодаре́нїе є҆мꙋ̀ приносѝ, ꙗ҆́кѡ ма́лагѡ ра́ди нѣ́коегѡ бл҃гоꙋгожде́нїѧ, жи́знь вѣ́чнꙋю, црⷭ҇тво нбⷭ҇ное ѡ҆бѣща̀ да́ти. Са́мъ сотвори́вый, са́мъ созда́вый, и҆ всѧ̑ ко благоꙋгожде́нїю да́вый, жи́знь вѣ́чнꙋю да́рꙋетъ: не на вре́мѧ нѣ́кое ма́ло, не на вре́мѧ нѣ́кое кра́тко, не на сто̀ лѣ́тъ, и҆лѝ ты́сѧщꙋ, и҆лѝ ты́сѧщъ ты́сѧщей, но во вѣ́ки вѣ́чныѧ, конца̀ не и҆мꙋ́щыѧ. Сла́ва неисповѣди́момꙋ є҆гѡ̀ млⷭ҇рдїю, сла́ва премꙋ́дромꙋ є҆гѡ̀ ѹ҆строе́нїю, сла́ва неизрече́нной и҆ непостижи́мой є҆гѡ̀ бл҃гости и҆ человѣколю́бїю! Ꙗ҆́кѡ томꙋ̀ подоба́етъ всѧ́каѧ сла́ва, че́сть и҆ держа́ва, со безнача́льнымъ ѻ҆ц҃е́мъ, и҆ съ прест҃ы́мъ и҆ бл҃ги́мъ, и҆ животворѧ́щимъ дх҃омъ, ны́нѣ и҆ прⷭ҇нѡ, и҆ во вѣ́ки вѣкѡ́въ, а҆ми́нь.
