---
title: "Кра́ткое и҆з̾ѧвле́нїе,"
subtitle: "ѡ҆ є҆́же ка́кѡ правосла́вномꙋ хрⷭ҇тїа́нинꙋ, по дре́внемꙋ преда́нїю ст҃ы́хъ а҆пⷭ҇лъ и҆ ст҃ы́хъ ѻ҆тє́цъ, на и҆з̾ѡбраже́нїе зна́менїѧ крⷭ҇та̀ ст҃а́гѡ на лицѣ̀ свое́мъ, подоба́етъ рꙋкѝ своеѧ̀ пе́рсты, и҆ кі́ѧ слага́ти, є҆гѡ́же ѡ҆́бразъ здѣ̀ печа́тнымъ тисне́нїемъ и҆з̾ѡбрази́хомъ: и҆ ка́кѡ на себѣ̀ ѻ҆́ный и҆з̾ѡбража́ти."
navigation:
  key: various-sign
  title: "И҆з̾ѧвле́нїе ѡ҆ крⷭ҇тномъ зна́менїи"
  parent: various
type: "various"
---

<versal>Б</versal>л҃гочтⷭ҇и́вый и҆ правосла́вный хрⷭ҇тїа́нинъ до́лженъ є҆́сть на крⷭ҇тное зна́менїе рꙋкѝ своеѧ̀ персты̀ слага́ти си́це: <red>П</red>е́рвѣе ѹ҆́бѡ подоба́етъ є҆мꙋ̀ совокꙋпи́ти десны́ѧ рꙋкѝ своеѧ̀ пє́рвыѧ трѝ персты̀ во ѡ҆́бразъ ст҃ы́ѧ трⷪ҇цы, вели́кїй пе́рстъ и҆ дрꙋгі̑ѧ два̀ сꙋ́щыѧ бли́з̾ є҆гѡ̀, и҆́миже ꙗ҆́вѣ возвѣща́емъ ѵ҆поста́сей тоѧ̀ ст҃ы́ѧ трⷪ҇цы ра́венство же и҆ соедине́нїе, вкꙋ́пѣ и҆ несмѣше́нїе. <red>З</red>анѐ, ꙗ҆́коже во ст҃ѣ́й трⷪ҇цѣ нѣ́сть пе́рвое и҆ послѣ́днее, нижѐ бо́лѣе и҆ мнѣ́е, но цѣ́лы трѝ ѵ҆поста́си, соприсносꙋ́щны сꙋ́ть себѣ̀ и҆ ра́вны: си́це и҆ въ тѣ́хъ тре́хъ пе́рстѣхъ пе́рвыхъ, равноконе́чнѣ сложе́ныхъ, нѣ́сть больша́гѡ, ни ме́ньшагѡ, но всѝ по рѧ́дꙋ, ничто́же междꙋ̀ себє̀ и҆мꙋ́ще прегражда́ющее, ра́венство и҆́мꙋтъ и҆ соедине́нїе дрꙋ́гъ ко дрꙋ́гꙋ, ꙗ҆́коже и҆ въ самѣ́хъ и҆́хъ ви́дѣти є҆́сть. <red>И҆</red> полага́емъ ѧ҆̀: пе́рвое на челѣ̀ на́шемъ, є҆го́же каса́етсѧ вы́шнїй ро́гъ крⷭ҇та̀: второ́е на чре́вѣ на́шемъ, є҆гѡ́же достиза́етъ ни́жнїй ро́гъ крⷭ҇та̀: тре́тїе на пра́вомъ ра́мѣ: четве́ртое же на лѣ́вомъ, и҆́миже зна́менаютсѧ попере́чнѣ просте́ртїи концы̀ крⷭ҇та̀, на не́мже распѧ́тый за на́съ гдⷭ҇ь на́шъ і҆и҃съ хрⷭ҇то́съ, рꙋ́цѣ простры́й, всѧ̑ ꙗ҆зы́ки расточє́ныѧ въ концѣ́хъ во є҆ди́но собра̀. <red>И҆</red> та́кѡ си́мъ и҆з̾ѡбраже́нїемъ пе́рвыхъ тре́хъ ра́внѣ соедине́нныхъ пе́рстѡвъ, ꙗ҆́коже предвари́вше рѣ́хомъ и҆́стиннѡ почита́етсѧ и҆ прославлѧ́етсѧ ѿ на́съ неисповѣди́мый си́лою чⷭ҇тны́й крⷭ҇тъ. <red>В</red>себл҃гі́й бг҃ъ и҆ гдⷭ҇ь на́шъ і҆и҃съ хрⷭ҇то́съ, вседѣ́йствꙋющїй свое́ю блгⷣтїю, всѧ̑ ча̑да цр҃кве своеѧ̀, правосла́вные догма́ты и҆ ст҃оѻч҃ескїѧ преда̑нїѧ блг҃очⷭ҇тно содержа́щыѧ, да ѹ҆тверди́тъ неблазне́нны, непоколеби́мы въ и҆́стинной вѣ́рѣ, въ соблюдѣ́нїи за́повѣдей, во взаи́мномъ є҆дине́нїи ми́ра и҆ любвѐ, и҆ си́мъ неблазне́ннымъ пꙋте́мъ да приведе́тъ въ нбⷭ҇нꙋю цр҃ковь свою̀, во ѡ҆бще́нїе ст҃ы́хъ просла́вленныхъ, въ црⷭ҇тво и҆ бл҃же́нство вѣ́чное. <red>А҆</red>ми́нь.

{% illustration "small-ornaments/golgotha-cross-small-gould", "small" %}
