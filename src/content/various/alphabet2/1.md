---
title: "Глава̀ пе́рваѧ"
navigation:
  key: various-alphabet2-1
  title: "Глава̀ пе́рваѧ"
  parent: various-alphabet2
  order: 1
type: "various"
---

# Глава̀ пе́рваѧ.<br>Ѡ҆ є҆́же блюсти́сѧ во всѣ́хъ ве́щехъ сꙋ́етнагѡ велехвале́нїѧ.







<versal>П</versal>охвалѝ і҆ерⷭ҇ли́ме гдⷭ҇а, хвалѝ бг҃а твоего̀ сїѡ́не <red>(Ѱало́мъ рм҃з)</red>, глаго́летъ прⷪ҇ро́къ. Никто́же досто́инъ похвалѧ́емь и҆ прославлѧ́емь во все́мъ бы́ти и҆́мать, то́чїю є҆ди́нъ бг҃ъ всѧ̑ сотвори́вый, и҆́мже всѧ̑ бы́ша. Хвали́те (речѐ) гдⷭ҇а всѝ ꙗ҆зы́цы, похвали́те є҆го̀ всѝ лю́дїе <red>(Ѱало́мъ рѕ҃і)</red>. Хва́льно и҆ просла́влено и҆́мать бы́ти и҆́мѧ гдⷭ҇не во вѣ́ки. И҆ па́ки: да не хва́литсѧ премꙋ́дрый въ мꙋ́дрости свое́й, ни бога́тый въ бога́тствѣ свое́мъ: но ѡ҆ се́мъ да хва́литсѧ, хвалѧ́йсѧ, є҆́же разꙋмѣ́ти и҆ зна́ти гдⷭ҇а, и҆ твори́ти сꙋ́дъ и҆ пра́вдꙋ посредѣ̀ землѝ <red>(а҃ Царⷭ҇: глⷡ҇а в҃)</red>.

<red>В</red>о всѣ́хъ ве́щехъ не похвалѧ́йсѧ са́мъ, ни ѿ и҆ны́хъ похвалы̀ и҆щѝ, нижѐ похвалѧ́ємымъ ѿ когѡ̀ зави́ди, да не сꙋгꙋ́бꙋю тщетꙋ̀ во ѻ҆бои́хъ прїи́меши, разсы́панїе и҆справле́нїй, и҆ ѡ҆сꙋжде́нїе за́висти. Не хвалѧ́й бо себѐ, но є҆го́же бг҃ъ похва́литъ, то́й во все́мъ є҆́сть и҆скꙋ́сенъ: хвалѧ́йсѧ бо, речѐ, ѡ҆ гдⷭ҇ѣ да хва́литсѧ <red>(в҃ Корі́н. заⷱ҇ р҃ч)</red>: прославлѧ́ѧйсѧ, ѡ҆ гдⷭ҇ѣ да прославлѧ́етсѧ, є҆гѡ́же всѧ̑ сꙋ́ть. Не ѿ человѣ̑къ въ чесо́мъ велехвали́мый, ѹ҆тѣше́нїѧ ѿ похва́лъ и҆щѝ: но въ бз҃ѣ всѧ̑ дарова́вшемъ и҆́стиннѡ взыскꙋ́й: человѣ́чєска бо вре́мєнна и҆ непостоѧ̑нна, бж҃їѧ же вѣ̑чна и҆ непрелѡ́жна. Тщи́сѧ ты̀ ѡ҆ сла́вѣ бж҃їей, ꙗ҆́кѡ да и҆ бг҃ъ просла́витъ тѧ̀. А҆́ще бо ѡ҆ сла́вѣ бж҃їей пещи́сѧ бꙋ́деши, са́мъ тщесла́витисѧ не восхо́щеши, и҆ бг҃ъ сама́го просла́витъ тѧ̀: а҆́ще же ты̀ бг҃а презрѣ́въ, ѡ҆ свои́хъ сѝ пещи́сѧ бꙋ́деши, бг҃ъ ѡ҆ста́витъ тѧ̀.

<red>Н</red>е похвалѧ́йсѧ са́мъ, нижѐ похвалѧ́ющихъ тѧ̀ въ сла́дость прїе́мли, да не восплаще́нїе свои́хъ бла̑гъ похвале́нїемъ человѣ́ческимъ здѣ̀ воспрїи́меши: бл҃жа́щїи бо ва́съ лстѧ́тъ вы̀, и҆ стєзѝ но́гъ ва́шихъ возмꙋща́ютъ, гл҃етъ прⷪ҇ро́къ <red>(И҆са́їи глⷡ҇а г҃)</red>. Ѿ похвалы́ бо роди́тсѧ самолю́бїе, ѿ самолю́бїѧ же горды́нѧ и҆ дме́нїе, та́же и҆ ѿ бг҃а ѿчꙋжде́нїе. Лꙋ́чше не содѣ́лати что̀ пресла́вно въ мі́рѣ, не́же содѣ́лавши безмѣ́рнѡ велехвали́тисѧ. Фарїсе́й бо пресла̑внаѧ содѣ́лавъ, велехвалѧ́йсѧ возноше́нїемъ, поги́бе: мыта́рь же ничто́же бла́го содѣ́лавъ, смире́нїемъ спасе́сѧ. Ѻ҆́вомꙋ во благи́хъ є҆гѡ̀ ѿ похвалы̀ ро́въ бы́сть: ѻ҆́вомꙋ же смире́нїѧ ра́ди ѿ ро́ва возведе́нїе. Глаго́летъ бо: ꙗ҆́кѡ сни́де се́й ѡ҆правда́нъ въ до́мъ сво́й па́че ѻ҆́нагѡ <red>(Лꙋкѝ заⷱ҇ п҃ѳ)</red>. Похвали́сѧ дв҃дъ и҆счита́нїемъ мно́жества люде́й, и҆ сме́ртнꙋю ка́знь въ лю́дехъ под̾ѧ́тъ. Є҆зекі́а мно́жествомъ бога́тства пред̾ послы̀ вавѷлѡ́нскими похвали́сѧ, всегѡ̀ сокро́вища своегѡ̀ пострада̀. Посе́мъ навꙋходоно́соръ созида́нїемъ вавѷлѡ́на похвали́сѧ, со скоты̀ ꙗ҆́кѡ ско́тъ се́дмь лѣ́тъ травꙋ̀ ꙗ҆дѐ.

<red>А҆́</red>ще что̀ твори́ши бла́го, блюди́сѧ велехвале́нїѧ: а҆́ще же похва́лишисѧ, всѧ̑, ꙗ҆̀же и҆справле́нїемъ стѧжа́лъ є҆сѝ, велехвале́нїемъ напра́снѡ погꙋби́ши, и҆ блгⷣти бж҃їѧ ѿтщети́шисѧ: ѿ похвалы́ бо возноше́нїе, ѿ возноше́нїѧ же паде́нїе, паде́нїемъ же, ѿ бг҃а ѿлꙋче́нїе. Бг҃ъ всѧ̑ сотвори́вый, не та́кѡ ѿ человѣ̑къ, ꙗ҆́кѡ подоба́етъ, и҆ прославлѧ́емь и҆ велича́емь є҆́сть: ты́ же ничто́же ѿ себѐ и҆мѣ́ѧй, безслове́снѡ ѿ всѣ́хъ похвалѧ́емь и҆ прославлѧ́емь бы́ти хо́щеши. Не жела́й ѹ҆́бѡ себѣ̀ похвалы̀ ѿ чл҃вѣ̑къ, нижѐ похвалѧ́йсѧ са́мъ, ѹ҆вѣ́сть бо бг҃ъ, ѹ҆вѣ́дѧтъ и҆ чл҃вѣ́цы, а҆́ще дѣла̀ твоѧ̀ бла̑га бꙋ́дꙋтъ, и҆ кромѣ̀ твоегѡ̀ велехвале́нїѧ похва́лѧтъ тѧ̀. А҆́ще бо са́мъ велехвали́тисѧ бꙋ́деши, всѝ презрѧ́тъ тѧ̀: а҆́ще же ты̀ са́мъ велехвали́тисѧ не бꙋ́деши, бг҃ъ и҆ всѝ человѣ́цы похва́лѧтъ тѧ̀. А҆́ще ѡ҆ себѣ̀ ѹ҆молчи́ши, бг҃ъ возгл҃етъ ѡ҆ тебѣ̀: а҆́ще же са́мъ ѡ҆ себѣ̀ велерѣ́чити бꙋ́деши. Бг҃ъ ѹ҆мо́лкнетъ ѡ҆ тебѣ̀, и҆ ѿве́ржетъ тѧ̀.

<red>Н</red>е бꙋ́ди ꙗ҆́коже ко́кошь, ѡ҆ ко́емлибо и҆справле́нїи велехвалѧ́щисѧ, да не по́мощи бж҃їѧ ѿтщети́шисѧ. Ко́кошь бо ѡ҆ и҆знесе́нїи своегѡ̀ ꙗ҆ица̀, а҆́бїе пред̾ всѣ́ми возглаша́етъ, и҆ велехвалѧ́сѧ кда́четъ, ꙗ҆́кѡ и҆знесѐ ꙗ҆ицѐ: ты́ же не бꙋ́ди та́кѡ безꙋ́менъ, нижѐ пред̾ всѣ́ми и҆з̾ѧвлѧ́й своѧ̑ и҆справлє́нїѧ, да не здѣ̀ себѣ̀ восплаще́нїе ѿ человѣ̑къ воспрїи́меши: но молча́нїемъ покрыва́й своѧ̀ и҆справлє́нїѧ, да ѿ бг҃а є҆ди́нагѡ ѹ҆вѣ̑дана и҆ похвалє́на бꙋ́дꙋтъ. А҆́ще бо ты̀ са́мъ похвалѧ́ешисѧ, ѿ бг҃а похвале́нъ не бꙋ́деши. А҆́ще ты́ са́мъ велехва́лишисѧ, никто́же ѿ человѣ̑къ похва́литъ тѧ̀: а҆́ще ли нѝ, всѝ ѹ҆блажа́тъ тѧ̀. Ѻ҆ба́че лꙋ́чше тѝ є҆́сть, да и҆ні́и похва́лѧтъ тѧ̀, не́же ты̀ са́мъ безслове́снѡ похва́лишисѧ. Не хвали́сѧ во ѹ҆́треннихъ, не вѣ́си бо что̀ роди́тъ находѧ́й (де́нь): да хва́литъ тѧ̀ и҆́скреннїй тво́й, а҆ не твоѧ̀ ѹ҆ста̀, глаго́летъ соломѡ́нъ <red>(При́тчей к҃з)</red>.

<red>Д</red>ѣ́йство є҆́сть ве́лїе твоегѡ̀ неразꙋ́мїѧ, ꙗ҆́кѡ своѧ̀ безчи́слєннаѧ ѕла̑ѧ ни є҆ди́номꙋ ѿ человѣ̑къ ѿкры́ти и҆ ꙗ҆ви́ти и҆зволѧ́еши: а҆́ще же бꙋ́детъ и҆ ма́ло что̀ благо́е, всѣ̑мъ ра́достнѡ ѿкрыва́еши, всѣ̑мъ жела́тельнѡ ꙗ҆ви́ти, и҆ ѿ всѣ́хъ похвалѧ́емь и҆ прославлѧ́емь бы́ти хо́щеши, ꙗ҆́кѡ да ѿ всѣ́хъ го́рдостнагѡ тщесла́вїѧ наслади́шисѧ. Почто̀ ѹ҆́бѡ ты̀ тре́бꙋеши ѹ҆тѣше́нїѧ ѿ похва́лъ человѣ́ческихъ; Дово́льно тѝ є҆́сть на се́мъ, а҆́ще дѣла̀ твоѧ̑ ѿ бг҃а є҆ди́нагѡ вѣ́дѡма и҆ благопрїѧ̑тна бꙋ́дꙋтъ. Тѣ́мже не похвалѧ́йсѧ са́мъ, но ѿ гдⷭ҇а є҆ди́нагѡ похвалы̀ ѡ҆жида́й: не похвалѧ́ѧй бо себѐ ни въ че́мже, во все́мъ є҆́сть премꙋ́дръ: безслове́снѡ же въ че́мъ велехвалѧ́йсѧ: во все́мъ є҆́сть безꙋ́менъ. Безслове́сенъ є҆́сть се́й и҆ неразꙋ́менъ ѕѣлѡ̀, и҆́же чꙋжде́ю, а҆ не свое́ю ри́зою похвалѧ́етсѧ, и҆лѝ въ чꙋжде́мъ бога́тствѣ, а҆ не во свое́мъ полага́етъ своѐ ѹ҆пова́нїе, си́це и҆ въ тебѣ̀ сїѐ.

<red>И҆</red>ні́и мно́жество и҆спра́виша добродѣ́телей: расточи́ша и҆мѣ̑нїѧ, ѡ҆ста́виша бога̑тства, содѣ́ѧша пресла̑внаѧ, просвѣти́ша мі́ръ, ѹ҆мꙋдри́ша чл҃вѣ́ки, мно́гихъ дꙋ́шы спасо́ша, и҆ не похвалѧ́хꙋсѧ: ты́ же ни ма́ло что̀ бла́го сотво́рь, нижѐ ма́ло что̀ благоꙋго́дно содѣ́ѧвъ, ѡ҆ ничесо́мже безслове́снѡ велехва́лишисѧ. Не похвалѧ́йсѧ ѹ҆́бѡ ты̀ са́мъ, но а҆́ще бг҃ъ похва́литъ тѧ̀, семꙋ̀ внемлѝ. А҆́ще бо что̀ бꙋ́детъ бла́го, и҆ кромѣ̀ твоегѡ̀ велехвале́нїѧ бг҃ъ ѹ҆вѣ́сть: а҆́ще є҆мꙋ̀ є҆́сть ѹ҆го́дно, и҆ не хотѧ́щꙋ тѝ просла́витъ тѧ̀: просла́витъ ѹ҆́бѡ ѻ҆́нъ, и҆ не пре́зритъ ни є҆ди́нагѡ без̾ ве́лїѧгѡ возме́здїѧ. А҆́ще бо ты̀ са́мъ похвалѧ́тисѧ бꙋ́деши, ра́зꙋма лиши́шисѧ, и҆ ѿ бг҃а похвале́нъ не бꙋ́деши.

<red>Н</red>е похвалѧ́йсѧ ни въ че́мже, нижѐ глаго́ли, ꙗ҆́кѡ бога́тъ є҆́смь, и҆ всѣ́ми благи́ми ѡ҆богати́хсѧ, и҆ ничто́же тре́бꙋю, но не вѣ́си, ꙗ҆́кѡ ты́ є҆си ѻ҆каѧ́ненъ, ни́щъ, и҆ мні́й, и҆ слѣ́пъ, и҆ на́гъ, глаго́летъ та̑инъ ви́децъ <red>(А҆пок. глⷡ҇а г҃)</red>. Сегѡ̀ ра́ди, є҆гда̀ и҆ всѧ̑ сотворитѐ повелѣ̑ннаѧ ва́мъ, гл҃ите: ꙗ҆́кѡ рабѝ непротре́бни є҆смы̀, є҆́же до́лжни бѣ́хомъ сотвори́ти, сотвори́хомъ, гл҃етъ гдⷭ҇ь <red>(Лꙋкѝ заⷱ҇ п҃д)</red>. Всѧ́ка бо пра́вда человѣ́ческаѧ пред̾ гдⷭ҇емъ, ꙗ҆́кѡ рꙋ́бъ пове́рженный є҆́сть на гно́ищи, гл҃етъ прⷪ҇ро́къ <red>(И҆са́їи глⷡ҇а з҃)</red>. Вѣ́мъ бо ꙗ҆́кѡ ни ты̀ чл҃вѣ̑къ велехвалѧ́щихсѧ лю́биши, є҆гда̀ кто̀ пред̾ тобо́ю велича́ѧйсѧ похвалѧ́етсѧ: си́це нижѐ бг҃ъ: ты́ же ничто́же ѿ себѐ и҆мѣ́ѧй, соплета́ѧ себѣ̀ похвалꙋ̀ пред̾ и҆нѣ́ми, и҆ всѧ̑ себѣ̀ причита́ѧ велехва́лишисѧ. Но не на́мъ, гдⷭ҇и, не на́мъ, но и҆́мени твоемꙋ̀ да́ждь сла́вꙋ, глаго́летъ прⷪ҇ро́къ <red>(Ѱало́мъ рг҃і)</red>. Хвали́сѧ ты̀ ѡ҆ бз҃ѣ, и҆ бг҃ъ восхва́литсѧ ѡ҆ тебѣ̀: возлюбѝ ты̀ бг҃а, и҆ бг҃ъ возлю́битъ тебѐ: а҆́ще ты̀, своѧ̑ си взыскꙋ́ѧ, пре́зриши бг҃а, и҆ бг҃ъ пре́зритъ тѧ̀, и҆ ѿри́нетъ тѧ̀.

<red>Ч</red>то̀ хва́лишисѧ во ѕло́бѣ си́льне, глаго́летъ прⷪ҇ро́къ <red>(Ѱало́мъ н҃а)</red>; Почто̀ тре́бꙋеши ѿ и҆ны́хъ во бл҃ги́хъ похвалы̀; и҆ са́мъ бо ты̀ вѣ́си, ꙗ҆́кѡ бла́го є҆́сть. Бл҃го́е бо благи̑мъ є҆́сть всегда̀, а҆́ще и҆ ни ѿ є҆ди́нагѡ є҆́сть похвалѧ́емо: ѕло́е же ѕлы̑мъ, а҆́ще и҆ ни ѿ є҆ди́нагѡ є҆́сть хꙋ́лимо. А҆́ще тебѐ и҆ всѝ человѣ́цы похвалѧ́ютъ, что́ ти ѿ сегѡ̀ прибꙋ́детъ: а҆́ще ни є҆ди́нъ, въ че́мъ ѿтщети́шисѧ; а҆́ще и҆ ни ѿ є҆ди́нагѡ во благо́мъ похвале́нъ бы́лъ бы є҆сѝ, ѿ бг҃а же сама́гѡ є҆гда̀ похвале́нъ бꙋ́деши, довлѣ́етъ тѝ. Ѿ человѣ̑къ хвали́мꙋ бы́ти ничто́же є҆́сть: не бо̀ человѣ̑къ ра́ди и҆́маши что̀ твори́ти благо́е, но бг҃а ра́ди. Сегѡ̀ ра́ди не ѿ человѣ̑къ, но ѿ бг҃а є҆ди́нагѡ похвалы̀ и҆ возвыше́нїѧ и҆щѝ, да во вѣ́ки ѿ негѡ̀ похвале́нъ и҆ просла́вленъ бꙋ́деши, и҆ возме́здїе вѣ́чное ѿ негѡ̀ прїи́меши.

<red>Т</red>ѣ́мже во благополꙋ́чїи и҆ почита́нїи, не ѕѣлѡ̀ велехвали́сѧ, въ презрѣ́нїи же въ развраще́нїе и҆ въ неча́ѧнїе не впа́дай, но во ѻ҆бои́хъ мѣ́ренъ и҆ благоразꙋ́менъ пребꙋ́ди. Є҆гда́ ти є҆́сть что̀ бла́го и҆ ра́достно, не безслове́снѣ похвалѧ́ѧсѧ весели́сѧ: є҆гда́ же что̀ ѕло̀ приключи́тсѧ, не безпа́мѧтнѡ ско́рбїю себѐ снѣда́й. Вѣ́къ бо се́й настоѧ́щїй ѹ҆до́бь премѣни́теленъ є҆́сть, и҆ всѧ̑ вє́щи въ не́мъ превра́тны: но бг҃ꙋ ѡ҆ всѣ́хъ ве́щехъ славосло́вїе и҆ бл҃годаре́нїе приносѝ, и҆ є҆мꙋ̀ всѧ̑ причита́й, да и҆ ѻ҆́нъ тебѣ̀ всѧ̑ своѧ̑ привмѣни́тъ, и҆ вѣ́чный живо́тъ пода́стъ.
