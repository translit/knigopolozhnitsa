---
title: "Глава̀ десѧ́таѧ"
navigation:
  key: various-alphabet2-10
  title: "Глава̀ десѧ́таѧ"
  parent: various-alphabet2
  order: 10
type: "various"
---

# Глава̀ десѧ́таѧ.<br>Ѡ҆ є҆́же ꙗ҆́кѡ нѣ́сть ни во є҆ди́ной мі́ра сегѡ̀ ве́щи поко́ѧ, то́чїю во є҆ди́номъ гдⷭ҇ѣ бз҃ѣ вѣ́чный є҆́сть поко́й.





<versal>В</versal>ъ мі́рѣ се́мъ вре́менномъ поко́ѧ и҆ ѹ҆тѣше́нїѧ не и҆щѝ, никогда́же бо є҆гѡ̀ ѡ҆брѧ́щеши: а҆́ще и҆ всѐ ѹ҆хищре́нїе пока́жеши, тишины̀ и҆ и҆звѣ́стнагѡ ѹ҆тѣше́нїѧ въ вѣ́цѣ се́мъ не наслади́шисѧ: не бо̀ мо́жетъ сїѐ тлѣ́нное и҆ вре́менное ѹ҆строе́нїе дарова́ти ми́ръ и҆ поко́й дꙋшѣ̀, а҆́ще не гдⷭ҇ь са́мъ бл҃года́тїю свое́ю ѹ҆поко́итъ, и҆ ми́ръ є҆́й да́рꙋетъ, ꙗ҆́коже са́мъ речѐ: ми́ръ мо́й даю̀ ва́мъ: ми́ръ мо́й ѡ҆ставлѧ́ю ва́мъ <red>(І҆ѡа́н. заⷱ҇ м҃и)</red>. Во мнѣ̀ ми́ръ и҆мѣ́йте и҆ поко́й, а҆ не въ чесо́мъ и҆́номъ.

<red>В</red>немлѝ, а҆́ще гдѣ̀ ми́ръ и҆ поко́й въ чесо́мъ на́йдеши; а҆́ще гдѣ̀ тишинꙋ̀ и҆ и҆звѣ́стное ѹ҆тѣше́нїе полꙋчи́ши; въ сла́вѣ ли мі́ра сегѡ̀; въ бога́тствѣ ли вре́менномъ; въ пи́щи ли и҆ питїѝ; въ сласте́хъ ли и҆ по́хотехъ плотски́хъ; во снѣ̀ и҆лѝ лѣ́ности; въ красотѣ̀ ли и҆ любвѝ плотстѣ́й; и҆лѝ въ чесо́мъ и҆но́мъ; но нѣ́сть нигдѣ́же ѿ си́хъ ни є҆ди́нагѡ ми́ра и҆ поко́ѧ, то́чїю непреста́нное дꙋшѝ томле́нїе и҆ мѧте́жъ.

<red>Н</red>о ѹ҆́бѡ внемлѝ, а҆́ще є҆́сть во сла́вѣ и҆ почита́нїи сегѡ̀ мі́ра поко́й и҆ тишина̀; нѣ́сть вои́стиннꙋ: сла́ва бо мі́ра сегѡ̀ вско́рѣ и҆змѣнѧ́етсѧ, па́че же смѣше́нна є҆́сть съ безче́стїемъ и҆ ѡ҆болга́нїемъ. Дне́сь мно́гажды человѣ́цы почита́ютъ, ѹ҆́трѡ же безче́стѧтъ: дне́сь дѡ́браѧ вѣща́ютъ, ѹ҆́трѡ же ѕла̑ѧ: є҆ди́ни сла́вѧтъ и҆ почита́ютъ, дрꙋзі́и же безче́стѧтъ и҆ хꙋ́лѧтъ. Дне́сь нѣ́кто сла́вимъ и҆ почита́емъ бѣ̀, ѹ҆́трѡ же внеза́пꙋ ѡ҆безче́ститсѧ. Не пребыва́етъ сла́ва мі́ра сегѡ̀ никогда́же ѿвсю́дꙋ ра́внѣ во є҆ди́ной мѣ́рѣ стоѧ́ща, но всегда̀ ꙗ҆́кѡ лꙋна̀ непреста́ннѡ и҆змѣнѧ́етсѧ.

<red>Н</red>о въ бога́тствѣ ли и҆ и҆мѣ́нїи є҆́сть поко́й и҆ тишина̀; Нѝ ѹ҆̀бо: бога́тство бо вско́рѣ и҆счеза́емо и҆ погиба́емо быва́етъ, и҆ со ѕѣ́льнымъ попече́нїемъ и҆ молво́ю быва́ти ѡ҆бы́че, и҆ никогда́же ми́ра и҆ поко́ѧ человѣ́кꙋ да́рꙋетъ. Є҆ли́кѡ вѧ́щшее бога́тство, толи́кѡ мно́жайшыѧ молвы̑ и҆ попечє́нїѧ. А҆́ще кто̀ и҆ всегѡ̀ мі́ра бога́тство стѧ́жетъ, всѧ́кѡ ѿ мо́лвъ и҆ ѿ жела́нїѧ никогда́же преста́нетъ: не ѹ҆довлева́етсѧ си́мъ, но вѧ́щшагѡ є҆щѐ тре́бꙋетъ: са́мъ себѣ̀ вѣ́ры не є҆́млетъ, всегда̀ въ болѣ́зни и҆ стра́сѣ є҆́сть, да ѿ чесогѡ̀ не ѡ҆скꙋдѣ́етъ. Ѿ всѣ́хъ и҆́мать за̑висти, ѿ всѣ́хъ и҆́мать рвє́нїѧ, никогда́же ми́рнꙋ дꙋ́шꙋ во днѝ и҆ въ нощѝ бы́ти ѡ҆ставлѧ́етъ.

<red>Н</red>о въ пи́щи ли и҆ питїѝ и҆ сласте́хъ плотски́хъ є҆́сть поко́й; Ника́коже: что́ бо за поко́й є҆́сть ѡ҆б̾ѧ́дшемꙋсѧ и҆ ѹ҆пи́вшемꙋсѧ; то́чїю дме́нїе, рыга́нїе, хрехота́нїе, сири́ща ѡ҆тѧгче́нїе, чре́вꙋ разсѣда́нїе: си́мъ ѹ҆слади́сѧ, си́мъ же ѡ҆горчи́сѧ: ѡ҆пи́вшемꙋсѧ же та́кожде главоболѣ́нїе, рꙋка́мъ трѧсе́нїе, ра́зꙋма помраче́нїе, и҆змѣне́нїе зра́ка, къ мл҃твамъ ѡ҆каменѣ́нїе, и҆ ѿчꙋжде́нїе гдⷭ҇ни бл҃года́ти, послѣди́ же ско́рбь и҆ ѕѣ́льнаѧ печа́ль, па́че же и҆ са́маѧ та̀ пи́ща и҆ питїѐ со ѕѣ́льною молво́ю и҆ попече́нїемъ быва́ти ѡ҆бы́че.

<red>Н</red>о во снѣ̀ ли и҆ лѣ́ности є҆́сть поко́й и҆ тишина̀; Нѣ́сть та́кѡ: нижѐ въ си́хъ и҆звѣ́стный поко́й и҆ тишина̀, но па́че разслабле́нїе, нечꙋ́вствїе, ѹ҆ны́нїе, тма̀, помраче́нїе, тѧгота̀, безнаде́ждїе, тщета̀: ѡ҆снꙋ́ша бо, речѐ сно́мъ свои́мъ, и҆ ничто́же ѡ҆брѣто́ша <red>(Ѱало́мъ ѻ҃є)</red>. И҆ са́мое то̀ плотско́е ѡ҆почива́нїе на мно́зѣ прїе́млемо, тѧ́жесть, нездра́вїе и҆ разслабле́нїе прино́ситъ: и҆ па́че во снѣ̀ нѣ́сть и҆звѣ́стнагѡ поко́ѧ, но мечта̑нїѧ нощна́ѧ помрачє́ннаѧ, мечта̑нїѧ лѡ́жна, прелє́стна, бѣсѡ́вскаѧ, и҆́но ничто́же.

<red>Н</red>о въ любви́ ли плотско́й и҆ сладостра́стномъ безслове́сномъ похотѣ́нїи є҆́сть поко́й; Нѣ́сть ѹ҆́бѡ ни въ се́мъ поко́ѧ: любо́вь бо плотска́ѧ, нѣ́сть и҆́стиннаѧ любо́вь, но ло́жнаѧ, лицемѣ́рнаѧ, преле́стнаѧ, недоꙋмѣ́ннаѧ, дото́лѣ, доне́лѣ всѧ̑ по во́ли и҆ по стра́сти сꙋ́ть. Є҆ли́кѡ наипа́че кого̀ пло́тски возлю́биши, толи́кѡ наипа́че безслове́снѡ томꙋ̀ порабо́тишисѧ: толи́кѡ наипа́че люби́мый лꙋка́вствꙋетъ, ѹ҆хищрѧ́етъ, растлѣва́етсѧ, развраща́етсѧ: пред̾ ѻ҆чи́ма си́це, за ѻ҆чи́ма и҆́накѡ, горди́тсѧ, самолю́бствꙋетъ. И҆ та́кѡ соверше́нныѧ и҆́стинныѧ тишины̀ и҆ поко́ѧ въ любвѝ плотско́й никогда́же ѡ҆брѧ́щеши, то́чїю молвꙋ̀ и҆ смꙋще́нїе, пре́лесть же и҆ безслове́сное свѧза́нїе, и҆ ѿ бг҃а ѿчꙋжде́нїе.

<red>Т</red>ѣ́мже всꙋ́е мѧте́тсѧ всѧ́къ человѣ́къ живы́й, всꙋ́е мѧте́тсѧ всѧ́къ земноро́дный, ѹ҆́бѡ ѻ҆́бразомъ хо́дитъ человѣ́къ, ѻ҆ба́че всꙋ́е мѧте́тсѧ, глаго́летъ прⷪ҇ро́къ <red>(Ѱало́мъ л҃и)</red>. Всꙋ́е вои́стиннꙋ мѧте́тсѧ всѧ́къ человѣ́къ живы́й, и҆ща̀ въ земны́хъ и҆ тлѣ́ющихъ ве́щехъ поко́ѧ: но никогда́же ѡ҆брѧ́щетъ є҆гѡ̀. Сегѡ̀ ра́ди ми́лꙋѧ и҆ щадѧ̀ гдⷭ҇ь своѐ созда́нїе, лꙋ̑чшаѧ ѡ҆ на́съ предзрѣ́вши, ѹ҆мы́сленнѡ сократѝ сїю̀ жи́знь на́шꙋ. Да не на мно́зѣ всꙋ́е трꙋжда́емсѧ и҆ безслове́снѡ ѡ҆ мимотекꙋ́щихъ ве́щехъ пече́мсѧ: ꙗ҆́коже и҆ са́мъ гдⷭ҇ь къ ма́рѳѣ многопекꙋ́щейсѧ глаго́лаше: ма́рѳо, речѐ, ма́рѳо, пече́шисѧ, и҆ мо́лвиши ѡ҆ мно́зѣ, є҆ди́но же є҆́сть на потре́бꙋ. Марі́а же немногопеча́льна, бл҃гꙋ́ю ча́сть и҆збра̀ гдⷭ҇а, ꙗ҆́же не ѿи́метсѧ ѿ неѧ̀ во вѣ́ки <red>(Лꙋкѝ заⷱ҇ н҃д)</red>. Показꙋ́етъ гдⷭ҇ь, ꙗ҆́кѡ є҆ли́кѡ а҆́ще человѣ́къ, наипа́че всꙋ́е мѧте́тсѧ, сокро́вищствꙋетъ, но не вѣ́сть комꙋ̀ собира́етъ. Нѣ́сть ѹ҆́бѡ ни є҆ди́нагѡ въ мі́рѣ се́мъ и҆звѣ́стнагѡ, ни во є҆ди́ной ве́щи поко́ѧ и҆ тишины̀, то́чїю непреста́нный мѧте́жъ и҆ ѕѣ́льное дꙋшѝ томле́нїе.

<red>В</red>ъ бз҃ѣ же то́чїю є҆ди́номъ, и҆ въ бл҃года́ти дх҃а прест҃а́гѡ ми́ръ, тишина̀ и҆ вѣ́чный поко́й: та́мѡ ра́дость, та́мѡ весе́лїе, та́мѡ безпеча́лїе, безсме́ртїе, безбоѧ́знство: та́мѡ ми́ръ нера́тенъ, поко́й непремѣ́ненъ: ра́дость неконча́емаѧ, присносꙋ́щное наслажде́нїе, при́снѡ наслажда́ющее человѣ́ка. Возлюбѝ то́чїю и҆́стиннѡ всѣ́мъ се́рдцемъ гдⷭ҇а, и҆ вкꙋси́вши, и҆звѣ́стнѣ позна́еши, ꙗ҆́кѡ бла́гъ є҆́сть гдⷭ҇ь, и҆ са́мъ разлꙋче́нїѧ ѿ тѣ́ла, и҆ съ гдⷭ҇емъ всегда́шнѧгѡ пребыва́нїѧ ѕѣлѡ̀ возжела́еши. Ѻ҆́нъ бо є҆́сть ще́дръ и҆ ми́лостивъ, бл҃гоꙋтро́бенъ, ѻ҆ц҃ъ щедро́тъ, и҆ бг҃ъ всѧ́кїѧ ѹ҆тѣ́хи. Ѻ҆́нъ є҆́сть вѣ́чный поко́й, є҆ди́нъ то́чїю ѻ҆́нъ са́мъ дꙋ́шꙋ на́шꙋ ѹ҆поко́итъ и҆ ѹ҆тѣ́шитъ, и҆ рече́тъ є҆́й: прїидѝ всѧ̀ до́браѧ бли́жнѧѧ моѧ̀, и҆ поро́ка нѣ́сть въ тебѣ̀: грѧдѝ ѿ лѷва́на, невѣ́сто, грѧдѝ ѿ лѷва́на: ѹ҆се́рдны на́съ сотворѝ сестро̀ на́ша невѣ́сто, ꙗ҆́коже глаго́летъ соломѡ́нъ <red>(Пѣ́снь пѣ́сней глⷡ҇а д҃)</red>. И҆ та́кѡ всѣ́хъ бла̑гъ наслѣ́дницꙋ ю҆̀ себѣ̀ сотвори́тъ.

<red>С</red>егѡ̀ ра́ди бг҃а є҆ди́наго взыскꙋ́й, бг҃а є҆ди́наго всѣ́мъ срⷣцемъ возлюбѝ, да поко́й вѣ́чный и҆ ти́хое приста́нище дꙋшѝ свое́й ѡ҆брѧ́щеши, и҆ присносꙋ́щнагѡ наслажде́нїѧ сподо́бишисѧ. Любо́вь бо бж҃їѧ є҆́сть присносꙋ́щна, жела́нїе є҆гѡ̀ неисповѣди́мо, и҆ ѹ҆тѣше́нїе є҆гѡ̀ никогда́же престае́мо, при́снѡ ѹ҆веселѧ́ющее дꙋ́шꙋ человѣ́чꙋ: всѧ́кꙋ любо́вь плотскꙋ́ю, всѧ́ко жела́нїе земно́е, тма́ми тє́мъ превосходѧ́щее. Любо́вь бж҃їѧ ненасы́тима є҆́сть, жела́нїе є҆гѡ̀ непрестае́мо, всю̀ дꙋ́шꙋ свѣ́тлꙋ, зра́чнꙋ, просвѣще́ннꙋ, ра́достнꙋ, ве́селꙋ, безстра́стнꙋ, безпеча́льнꙋ, нелѣ́ностнꙋ, неꙋны́лꙋ твори́тъ, не сотре́ннꙋ, нижѐ скꙋча́емꙋ, не а҆́лчнꙋ, не жа́жднꙋ, но при́снѡ всѣ́хъ бла̑гъ преисполнѧ́емꙋ и҆ насыща́емꙋ ѹ҆стро́итъ. Ѡ҆тре́тъ гдⷭ҇ь всѧ́кꙋ сле́зꙋ ѿ ѻ҆́чїю всѣ́мъ се́рдцемъ є҆гѡ̀ возлюби́вшихъ, и҆ ѿи́метъ всѧ́кое воздыха́нїе <red>(А҆пок. глⷡ҇а з҃)</red>. Ѽ бжⷭ҇твенныѧ любвѐ! Ѽ бжⷭ҇твеннагѡ жела́нїѧ! Ѽ бжⷭ҇твенныѧ сла́дости и҆ ѹ҆тѣше́нїѧ! Бл҃же́нъ є҆́сть, и҆́же сегѡ̀ сподо́битсѧ: бл҃же́нъ є҆́сть, и҆́же сїѐ прїи́метъ ѡ҆ хрⷭ҇тѣ̀ і҆и҃сѣ гдⷭ҇ѣ на́шемъ!
