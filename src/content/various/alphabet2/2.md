---
title: "Глава̀ втора́ѧ"
navigation:
  key: various-alphabet2-2
  title: "Глава̀ втора́ѧ"
  parent: various-alphabet2
  order: 2
type: "various"
---

# Глава̀ втора́ѧ.<br>Ѡ҆ є҆́же не ѕѣлѡ̀ ѹ҆тѣша́тисѧ ѡ҆ почита́нїи и҆ сла́вѣ человѣ́честѣй, прелє́стна бо сꙋ́ть.





<versal>Н</versal>е жела́й, человѣ́че, почита́емь и҆ сла́вимь бы́ти ѿ человѣ̑къ, да не бжⷭ҇твенныѧ сла́вы ѿтщети́шисѧ: не ѕѣлѡ̀ ѹ҆тѣша́йсѧ ѡ҆ сла́вѣ сегѡ̀ мі́ра, да не внеза́пꙋ безче́стїемъ ѡ҆горче́нъ бꙋ́деши: по сла́вѣ бо и҆ по почита́нїи человѣ́честѣмъ а҆́бїе послѣ́довати ѡ҆бы́че безче́стїе, по благополꙋче́нїи земно́мъ, тщета̀: по весе́лїи и҆ ѹ҆тѣше́нїи плотстѣ́мъ, ско́рбь и҆ печа́ль: и҆змѣни́теленъ бо є҆́сть вѣ́къ се́й, и҆ всѧ̑ вє́щи въ не́мъ преходѧ́щыѧ сꙋ́ть. За благополꙋче́нїемъ бо и҆змѣне́нїе и҆ небл҃гополꙋче́нїе всегда̀ созадѝ въ слѣ́дъ ше́ствꙋетъ.

<red>Н</red>е прилага́й срⷣца своегѡ̀ къ почита́нїю и҆ сла́вѣ человѣ́честѣй, ле́стна бо є҆́сть, и҆ маловре́менна: ничто́же є҆́сть и҆звѣ́стно въ мі́рѣ, то́чїю є҆ди́нъ бг҃ъ, и҆ є҆гѡ̀ предвѣ́чнаѧ сла́ва: всѧ̑ бо въ мі́рѣ се́мъ премѣнѧ́ютсѧ, и҆ всѧ́кое почита́нїе и҆ сла́ва съ ни́мъ прехо́дитъ. Сегѡ̀ ра́ди не ѹ҆твержда́й стопы̀ ногѝ твоеѧ̀ на си́хъ, да не ꙗ҆́кѡ на ледꙋ̀ весе́нномъ ѡ҆бта́ѧвши прельще́нъ ѡ҆ста́нешисѧ тогда̀, є҆гда́ ко́е є҆́сть тѝ благополꙋче́нїе.

<red>Н</red>е самолю́бствꙋй, нижѐ ѕѣлѡ̀ весели́сѧ ѡ҆ почита́нїи и҆ велича́нїи сегѡ̀ мі́ра: ꙗ҆́кѡ да посе́мъ и҆ ѡ҆ безче́стїи є҆гѡ̀ не на мно́зѣ ѡ҆печа́лишисѧ. Не ѕѣлѡ̀ ѹ҆твержда́йсѧ ѡ҆ почита́нїи є҆гѡ̀, а҆́бїе бо внеза́пꙋ послѣ́дꙋетъ є҆мꙋ̀ и҆змѣне́нїе: почита́нїе бо и҆ сла́ва человѣ́ческа подо́бна є҆́сть ѻ҆́гненной и҆́скрѣ, внеза́пꙋ блиснꙋ́вшей и҆ а҆́бїе ѹ҆га́сшей: и҆лѝ го́ворꙋ водно́мꙋ во мгнове́нїи ѻ҆́ка возне́сшемꙋсѧ и҆ а҆́бїе разсѣ́дшꙋсѧ. Тѣ́мже не ѕѣлѡ̀ ѹ҆тѣша́йсѧ ѡ҆ си́хъ: ѹ҆тѣша́ѧйбосѧ безслове́снѡ ѡ҆ почита́нїи и҆ благополꙋче́нїи сегѡ̀ мі́ра, вѣ́ждь, ꙗ҆́кѡ посе́мъ внеза́пꙋ ѡ҆ и҆змѣне́нїи си́хъ безпа́мѧтнѡ скорбѣ́ти и҆́маши.

<red>Н</red>е пребыва́етъ никогда́же во є҆ди́ной мѣ́рѣ сла́ва и҆ почита́нїе человѣ́ческое: но ꙗ҆́кѡ лꙋна̀ непреста́ннѡ и҆змѣнѧ́етсѧ. Сегѡ̀ ра́ди не ѕѣлѡ̀ ѹ҆тѣша́йсѧ ѡ҆ почита́нїи и҆ благополꙋче́нїи сегѡ̀ мі́ра преходѧ́щагѡ: а҆́бїе бо въ слѣ́дъ є҆гѡ̀ ше́ствꙋетъ внеза́пное и҆змѣне́нїе. Мі́ръ се́й непостоѧ́ненъ є҆́сть, и҆ всѧ̑ вє́щи въ не́мъ премѣни́тельны: дне́сь бо сла́ва и҆ почита́нїе, и҆ а҆́бїе внеза́пꙋ безче́стїе: дне́сь весе́лїе и҆ ра́дость, и҆ а҆́бїе внеза́пꙋ ско́рбь и҆ печа́ль: дне́сь здра́вїе, и҆ а҆́бїе недꙋ́гъ: дне́сь живо́тъ, и҆ а҆́бїе сме́рть: и҆̀хже мі́ръ мно́гажды мно́гими почита́ньми и҆ преле́стнѡ ѡ҆богати́лъ, си́хъ внеза́пꙋ сме́рть ѡ҆бнажѝ.

<red>Н</red>е надыма́йсѧ срⷣцемъ въ горды́ни свое́й, нижѐ велича́йсѧ ѡ҆ чл҃вѣ́ческомъ предпочита́нїи, мнѧ̀ себѐ вели́ка бы́ти: но ꙗ҆́кѡ сѡ́ннаѧ мечта̑нїѧ, сїѧ̑ бы́ти вмѣнѧ́й. Нѣ́сть бо постоѧ́нно почита́нїе человѣ́ческое, но ѕѣлѡ̀ превра́тно. Почто́ша і҆ꙋде́є вѣ́твьми и҆ ва́їами гдⷭ҇а, и҆ а҆́бїе ѡ҆плева́ша є҆го̀ <red>(І҆ѡа́н. заⷱ҇ м҃а)</red>: предпочто́ша вма́лѣ, и҆ а҆́бїе внеза́пꙋ ѡ҆безче́стиша є҆го̀. Є҆ди́ни почита́хꙋ дрꙋзі́и же Крⷭ҇тъ на пропѧ́тїе гото́вѧхꙋ: преклонѧ́хꙋ пред̾ ни́мъ кѡлѣ́на, и҆ а҆́бїе по лани́тѣ є҆го̀ ѹ҆дарѧ́хꙋ. Приглаго́лахꙋ: ра́дꙋйсѧ цр҃ю̀ і҆ꙋде́йскїй: и҆ а҆́бїе терно́вый вѣне́цъ на пречи́стꙋю главꙋ̀ возлага́хꙋ <red>(І҆ѡа́н. заⷱ҇ н҃ѳ)</red>. Сицево̀ є҆́сть почита́нїе и҆ сла́ва чл҃вѣ́ческаѧ. Почте́нъ бы́сть ца́рь дв҃дъ чре́зъ самꙋи́ла на ца́рствїе пома́занїемъ: и҆ а҆́бїе саꙋ́ломъ гони́мь бѧ́ше <red>(а҃ Царⷭ҇ глⷡ҇а ѕ҃і)</red>. Почте́нъ бы́сть ѿ царѧ̀ а҆ртаѯе́рѯа па́че всѣ́хъ кнѧзе́й а҆ма́нъ, и҆ а҆́бїе повѣ́шенъ бы́сть <red>(Є҆сѳіⷬ҇ глⷡ҇а з҃)</red>, внеза́пное є҆́сть и҆змѣне́нїе бл҃гополꙋче́нїе и҆ прочита́нїе чл҃ческое.

<red>Ѕ</red>лохи́тростенъ є҆́сть мі́ръ, и҆ є҆гѡ̀ почита̑нїѧ: є҆гда́ бо человѣ́къ въ благоде́нствїи є҆́сть, всѝ почита́ютъ и҆ сла́вѧтъ є҆го̀: є҆гда́ же въ презрѣ́нїи, всѝ ѿвраща́ютсѧ. Є҆гда̀ во благополꙋ́чїи, мно́жество дрꙋгѡ́въ и҆ ласка́телей: є҆гда́ же въ ѕлострада́нїи, всѝ дале́че ѿстоѧ́тъ. А҆пⷭ҇ли, є҆гда̀ хрⷭ҇то́съ ѿ всѣ́хъ почита́емь и҆ чꙋди́мь бѧ́ше, всѝ въ слѣ́дъ є҆гѡ̀ ше́ствовахꙋ, є҆гда́ же ѕлостражда́ше всѝ є҆го̀ ѡ҆ста́вльше, дале́че бѣжа́ша. Тѣ́мже не надѣ́йсѧ на бл҃гополꙋче́нїе и҆ почита́нїе человѣ́ческое, но на бг҃а всю̀ наде́ждꙋ и҆ ѹ҆пова́нїе своѐ возлага́й: де́нь и҆ но́щь къ немꙋ̀ є҆ди́номꙋ срⷣцемъ и҆ ѹ҆мо́мъ всегда̀ возвыша́йсѧ.

<red>П</red>редпочита́нїе и҆ сла́ва человѣ́ческа, за благополꙋче́нїемъ, ꙗ҆́коже сѣ́нь за со́лнцемъ ше́ствꙋетъ: є҆гда̀ со́лнце сїѧ́етъ, тогда̀ и҆ сѣ́нь ѡ҆брѣта́етсѧ: є҆гда́ же и҆зни́че, тогда̀ и҆ сѣ́нь погиба́етъ. Си́це и҆ є҆гда̀ є҆́сть комꙋ̀ благополꙋче́нїе, всѝ человѣ́цы сла́вѧтъ и҆ почита́ютъ: є҆гда́ же лише́нїе, всѝ презира́ютъ и҆ нерадѧ́тъ ѡ҆ не́мъ. Ѹ҆подо́бисѧ по́льномꙋ же́лтомꙋ цвѣ́тꙋ и҆́же съ восхожде́нїемъ со́лнца ѿ восто́ка развива́етсѧ, со захожде́нїемъ же па́ки къ за́падꙋ согиба́етсѧ, и҆ никогда́же во є҆ди́ной мѣ́рѣ стои́тъ: си́це и҆ мі́ръ се́й со нра́вы и почита́ньми свои́ми.

<red>П</red>редпочита́ютъ ѹ҆́бѡ мно́гажды, и҆ сла́вѧтъ человѣ́цы пред̾ ѻ҆чи́ма сла́достнѣ, ѿше́дше же посе́мъ клеве́щꙋтъ, и҆ ѡ҆глаго́лꙋютъ го́рестнѣ. Дне́сь дѡ́браѧ глаго́лютъ, и҆ а҆́бїе ѹ҆́трѡ ѕла̑ѧ: пред̾ ѻ҆чи́ма си́це, за ѻ҆чи́ма же и҆́накѡ. Нѣ́сть постоѧ́нно, но премѣ́нно почита́нїе человѣ́ческо, ѕѣлѡ́ же преле́стно и҆ превра́тно. Є҆ди́ни почита́ютъ, дрꙋзі́и же безче́стѧтъ: є҆ди́ни похвалѧ́ютъ, дрꙋзі́и же хꙋ́лѧтъ: є҆ди́ни дѡ́браѧ вѣща́ютъ, дрꙋзі́и же ѕла̑ѧ. Нѣ́сть мо́щно пребы́ти неподви́жнѡ, въ ра́внѣй мѣ́рѣ человѣ́ческїѧ сла́вы же и҆ почита́нїѧ, но всегда̀ въ премѣ́нѣ.

<red>М</red>і́ръ се́й съ почита́ньми свои́ми при́снѡ ѡ҆браща́теленъ ѹ҆стро́енъ є҆́сть, ꙗ҆́коже ко́ло млиново́е (мѣ́лничье): всегда̀ ѿ горы̀ ни́зꙋ, и҆ ѿ ни́зꙋ горѣ̀ непреста́ннѡ ѡ҆браща́етсѧ: є҆гда́ же преста́нетъ вода̀ тещѝ, тогда̀ и҆ ѻ҆но̀ ѡ҆стае́тъ пра́здно. Мі́ръ се́й всегда̀ лицемѣ́рствꙋетъ: вѧ́щшаѧ бо ѿ вѣ́трѡвъ и҆ бꙋ́ри премѣ́на на высотѣ̀ почита́нїѧ стоѧ́щымъ, не́же во ѹ҆до́ли смире́нїѧ и҆ презрѣ́нїѧ ше́ствꙋющымъ. Є҆ли́кѡ бо вели́ко почита́нїе, толи́кѡ вѧ́щшаѧ боѧ́знь, є҆ли́кѡ кто̀ развели́читсѧ почита́нїемъ и҆ сла́вою, толи́кѡ посе́мъ смири́тсѧ безче́стїемъ, и҆лѝ здѣ̀ ѿ чл҃вѣ̑къ, и҆лѝ ѻ҆на́мѡ ѿ бѣсѡ́въ. Є҆ли́кѡ, речѐ, развели́чисѧ и҆ разсвирѣ́пѣ почита́нїемъ и҆ сла́вою, толи́кѡ дади́те є҆́й ра̑нъ и҆ безче́стїѧ <red>(А҆пок. глⷡ҇а и҃і)</red>.

<red>Т</red>ѣ́мже, по є҆ли́кꙋ почита́емь є҆сѝ, по толи́кꙋ и҆ недосто́йна себѐ творѝ почита́нїѧ: да пребыва́етъ въ дꙋшѝ твое́й всегда́шнее смире́нїе. Па́мѧтствꙋй сме́рть, ꙗ҆́кѡ не зри́тъ на са́ны и҆ почита̑нїѧ, но всѣ́хъ ра́внѡ сравнѧ́етъ. Гдѣ́ бо дне́сь сла́вимый, бога́тый и҆ почита́емый; гдѣ̀ кнѧ́зи и҆ госпо́дїе; гдѣ̀ вїті́и и҆ премꙋ́дрїи вѣ́ка сегѡ̀; гдѣ̀ си́льнїи и҆ хра́брїи и҆ мꙋ́жественнїи; гдѣ̀ мно́гими страна́ми и҆ землѧ́ми ѡ҆блада́вшїи; ма́лъ гро́бъ вмѣстѝ и҆̀хъ дне́сь. Гдѣ̀ прекра́снїи и҆ благолѣ́пїемъ лица̀ цвѣтꙋ́щїи; ѿидо́ша, ꙗ҆́кѡ никогда́же бы́ша: и҆змѣни́шасѧ, ни слѣ́да почита́нїѧ и҆ сла́вы ѡ҆ста́виша.
