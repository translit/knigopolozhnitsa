---
title: "Глава̀ ѻ҆сма́ѧ"
navigation:
  key: various-alphabet2-8
  title: "Глава̀ ѻ҆сма́ѧ"
  parent: various-alphabet2
  order: 8
type: "various"
---

# Глава̀ ѻ҆сма́ѧ.<br>Ѡ҆ є҆́же всегда̀ ка́ѧтисѧ и҆ пла́кати ѡ҆ согрѣше́нїихъ свои́хъ, во ю҆до́ли се́й плаче́внѣй.





<versal>К</versal>а́йсѧ, человѣ́че, на всѧ́къ де́нь ѡ҆ свои́хъ согрѣше́нїихъ, и҆ пла́чи ѡ҆ ни́хъ де́нь и҆ но́щь: ка́йсѧ, не презира́й и҆ малѣ́йшагѡ согрѣше́нїѧ. А҆́ще бо ма̑лаѧ презира́ти бꙋ́деши, и҆ ѡ҆ вели́кихъ по се́мъ вознеради́ши: но ка́йсѧ, и҆ да́же до ма́ла не пре́зри согрѣше́нїѧ, а҆́ще и҆ всѧ́кагѡ живо́тна малѣ́йше бꙋ́детъ: нꙋ́жда бо разоре́нїемъ є҆ди́ныѧ ма́лыѧ за́повѣди, прѡ́чимъ вели̑кимъ сопротивлѧ́тисѧ, ꙗ҆́коже нѣ́кто речѐ. Не глаго́ли: сїѐ ничто́же, ничто́же ѻ҆́но: но не пре́зри да́же до пра́здна сло́ва, да́же до по́мысла то́нка: и҆ ѡ҆ пра́зднѣмъ бо сло́вѣ ѿвѣ́тъ да́ти и҆́маши въ де́нь сꙋ́дный, ꙗ҆́коже са́мъ гдⷭ҇ь речѐ <red>(Матѳ. заⷱ҇ м҃з)</red>. На всѧ́къ де́нь, на всѧ́кое вре́мѧ ка́йсѧ: поне́же непреста́ннѡ пред̾ бг҃омъ согрѣша́еши, на всѧ́къ де́нь тма́ми те́мъ пред̾ ни́мъ беззако́ннꙋеши. Ка́йсѧ, пла́чи и҆ рыда́й во все́й жи́зни твое́й, ничто́же бо досто́йно ра́дости и҆ весе́лїѧ въ вѣ́цѣ се́мъ ѡ҆брѧ́щеши: ничто́же досто́йно благомы́слїѧ и҆ благоде́нствїѧ на́йдеши, то́чїю пла́чь и҆ рыда́нїе: и҆ рожде́нїе бо твоѐ въ мі́ръ плаче́вно, и҆ жи́знь твоѧ̀ въ воздыха́нїи, кончи́на же твоегѡ̀ жи́тельства, сме́рть, ско́рбь, и҆ го́ресть дꙋшѝ.

<red>Н</red>ѣ́сть ничто́же и҆́но мі́ръ се́й со нра́вы свои́ми, то́чїю ю҆до́ль грѣхо́внаѧ, и҆ де́брь плаче́внаѧ: ничто́же въ не́мъ є҆́сть благополꙋ́чно, то́чїю грѣ́хъ: ничто́же достохва́льно, то́чїю престꙋпле́нїе: ничто́же ра́достно, то́чїю ско́рбь и҆ печа́ль, то́чїю пла́чь и҆ воздыха́нїе: всѧ́ка глава̀ въ болѣ́зни, и҆ всѧ́кое се́рдце въ печа́ли: ѿ но́гъ да́же до главы̀ нѣ́сть въ на́съ цѣ́лости, ꙗ҆́коже глаго́летъ прⷪ҇ро́къ: нѣ́сть пла́стырѧ, ни приложе́нїѧ, нижѐ є҆ле́а <red>(И҆са́їи а҃)</red>. Сегѡ̀ ра́ди да и҆злїю́тъ твоѧ̑ ѻ҆чеса̀, ꙗ҆́кѡ водотѡ́чїѧ, сле́зы де́нь и҆ но́щь: не да́ждь ѹ҆трезве́нїѧ себѣ̀, и҆ да не премолца́етъ зѣ́ница ѻ҆́чїю твое́ю, гл҃етъ прⷪ҇ро́къ <red>(Плаⷱ҇ І҆ерем. глⷡ҇а в҃)</red>.

<red>П</red>ла́чи ѹ҆̀бо, па́че же и҆ рыда́й: ничто́же бо и҆звѣ́стнѣйше въ мі́рѣ се́мъ и҆́маши, ра́звѣ пла́ча: ничто́же благопотре́бнѣйше на́йдеши, ра́звѣ рыда́нїѧ. Не пла́ча ли досто́йна жи́знь твоѧ̀; не рыда́нїѧ ли досто́йно твоѐ въ мі́рѣ пребыва́нїе; и҆́бо на всѧ́къ де́нь беззако́ннꙋеши. Ѿвсю́дꙋ сѣ̑ти, ѿвсю́дꙋ тенє́та: кто́ бо ѿ на́съ грѣхꙋ̀ неприча́стенъ; кто̀ непови́ненъ; кто́ ли чи́стъ пред̾ бг҃омъ, а҆́ще и҆ є҆ди́нъ де́нь бꙋ́детъ живота̀ є҆гѡ̀; Не вси́ ли ꙗ҆́кѡ пе́кла ѡ҆черни́хомсѧ; ꙗ҆́кѡ срацы́ни бы́хомъ; Не всѧ́кїѧ ли скве́рны и҆ лꙋка́вства и҆спо́лнени є҆смы̀; Грѣсѝ мно́зи, пло́ть немощна̀, стра̑сти безчи́сленны, ра́тницы си́льнїи, сме́рть безвѣ́стнаѧ, пред̾ ѻ҆чи́ма гро́бъ, по сме́рти сꙋ́дъ, по сꙋдꙋ̀ паде́нїе жре́бїѧ неизвѣ́стное.

<red>В</red>сѝ ст҃і́и пла́кахꙋ и҆ рыда́хꙋ во все́й жи́зни свое́й: бы́ша и҆̀мъ сле́зы хлѣ́бъ де́нь и҆ но́щь <red>(Ѱало́мъ м҃а)</red>, и҆ питїѐ своѐ пла́чемъ растворѧ́хꙋ, ꙗ҆́коже гл҃етъ прⷪ҇ро́къ <red>(Ѱало́мъ р҃а)</red>. Пла́кахꙋ прⷪ҇ро́цы, пла́кахꙋ а҆пⷭ҇ли, пла́кахꙋ ст҃ли, мч҃ницы, страда́льцы, чернори́зцы, пꙋстынножи́телїе, па́че же и҆ са́мъ хрⷭ҇то́съ, сегѡ̀ не тре́бꙋѧ, но на́ше ѻ҆каѧ́нство ѡ҆пла́киваѧ, сле́зы и҆спꙋща́ше: ви́дѣ бо гра́дъ І҆ерⷭ҇ли́мъ, и҆ пла́касѧ ѡ҆ не́мъ, глаго́лѧ: ѽ а҆́ще бы разꙋмѣ́лъ є҆сѝ и҆ ты̀ въ де́нь се́й тво́й, є҆́же ко смире́нїю твоемꙋ̀, ны́нѣ же скры́сѧ ѿ ѻ҆́чїю твое́ю <red>(Лꙋкѝ заⷱ҇ ч҃з)</red>! Никто́же ви́дѣ на землѝ гдⷭ҇а смѣю́щасѧ, но па́че пла́чꙋщасѧ. Сегѡ̀ ра́ди и҆ ты̀ всегда̀ пла́чи и҆ рыда́й во ю҆до́ли се́й.

<red>П</red>ла́чи ѹ҆́бѡ, ꙗ҆́кѡ во грѣсѣ́хъ роди́лсѧ є҆сѝ въ мі́ръ, и҆ непреста́ннѡ на всѧ́къ де́нь пред̾ гдⷭ҇емъ тма́ми тє́мъ согрѣша́еши. Пла́чи, ꙗ҆́кѡ мно́ги и҆́маши ра́тники и҆ сꙋпоста́ты, гони́тели неви́димы, безсо́нны, невеще́ственны, ѻ҆́гнь въ рꙋка́хъ держа́щыѧ, и҆ цр҃ковь бж҃їю пожещѝ хотѧ́щыѧ, ꙗ҆́коже нѣ́кто речѐ. Пла́чи, помина́ѧ сме́рть, ꙗ҆́кѡ ѹ҆мре́ти и҆́маши, въ тлю̀ и҆ пе́пелъ ѡ҆брати́шисѧ. Пла́чи, ꙗ҆́кѡ проитѝ и҆́маши стра́шнаѧ мыта̑рства дꙋхѡ́въ воздꙋ́шныхъ, и҆ и҆стѧ́занъ бы́ти да́же до пра́здна сло́ва, да́же до по́мысла то́нка.

<red>К</red>то̀ не воздыха́етъ го́рцѣ въ долга́хъ сы́й; кто̀ не пла́четсѧ въ темни́цѣ сѣдѧ̀; кто̀ не рыда́етъ сме́рти надѣ́ѧсѧ; ты́ же во всѣ́хъ си́хъ ѡ҆брѣта́ѧйсѧ, ка́кѡ не и҆́маши пла́кати, па́че же и҆ рыда́ти во ю҆до́ли се́й плаче́внѣй, въ те́мныхъ и҆ сѣ́ни сме́ртнѣй пребыва́ѧ, ѡ҆тѧгче́нъ сы́й разли́чными долгѝ, и҆ безчи́сленными беззако́нїи и҆ грѣхѝ, ничесѡ́же и҆на́гѡ надѣ́ѧсѧ, то́чїю сме́рти, то́чїю ѿсю́дꙋ разлꙋче́нїѧ; ка́кѡ когда̀ и҆́маши бы́ти безпеча́ленъ и҆ безбоѧ́зненъ во все́й жи́зни твое́й; ка́кѡ не и҆́маши всегда̀ пла́кати и҆ рыда́ти, ви́дѧ толи́ки бѣды̀ предлѣжа́щыѧ; Сегѡ̀ ра́ди да и҆зведꙋ́тъ ѻ҆́чи на́ши сле́зы, и҆ вѣ́жди на́шѧ и҆злїю́тъ во́ды: занѐ гла́съ пла́ча слы́шанъ ѿ сїѡ́на, глаго́летъ прⷪ҇ро́къ <red>(І҆ерем. глⷡ҇а ѳ҃)</red>.

<red>Ѡ҆</red>бразова́ше тѝ и҆спе́рва а҆да́мъ плаче́вное сїѐ житїѐ: а҆́бїе бо по и҆згна́нїи ра́йскомъ сѣ́дъ прѧ́мѡ восто́ка, не смѣѧ́шесѧ, но пла́каше го́рькѡ: ничто́же и҆́но бѣ̀ ѹ҆пражне́нїе є҆гѡ̀, то́чїю рыда́нїе: и҆ тꙋ́ю пѣ́снь всегда̀ во ѹ҆стѣ́хъ свои́хъ ѡ҆бносѧ̀ глаго́лаше: ѹ҆вы̀ жи́зни моеѧ̀ ѿпаде́нїе! Ѹ҆вы̀ мнѣ̀! Что̀ пострада́хъ; коли́кихъ бла̑гъ лиши́хсѧ; вмѣ́стѡ раѧ̀, тлѣ́нный се́й мі́ръ, вмѣ́стѡ бг҃а и҆ а҆́гг҃лѡвъ є҆гѡ̀, съ бѣ́сы пребыва́нїе: вмѣ́стѡ поко́ѧ, трꙋ́дъ: вмѣ́стѡ жи́зни, сме́рть: вмѣ́стѡ ра́дости и҆ весе́лїѧ, пла́чь и҆ рыда́нїе.

<red>Ꙗ҆́</red>коже прⷪ҇ро́къ і҆еремі́а семꙋ̀ согласꙋ́ѧ гл҃аше: кто̀ да́стъ главѣ̀ мое́й во́дꙋ, и҆ ѻ҆чи́ма мои́ма и҆сто́чникъ сле́зъ, да воспла́чꙋсѧ де́нь и҆ но́щь люде́й си́хъ; пꙋтїѐ, речѐ, сїѡ́ни рыда́ша, ꙗ҆́кѡ нѣ́сть ходѧ́щихъ по ни́хъ: ѡ҆скꙋдѣ́ста ѻ҆́чи моѝ слеза́ми, смꙋти́сѧ срⷣце моѐ, разсы́пасѧ на землѝ сла́ва моѧ̀, разсы́пасѧ на землѝ ра́дость серде́цъ на́шихъ: и҆збра́ннїи ѿ пѣ́сней свои́хъ ѹ҆молко́ша, ѡ҆брати́сѧ въ пла́чь ли́къ на́шъ <red>(І҆ерем. ѳ҃)</red>. Ка́кѡ не лѣ́по є҆́сть пла́кати и҆ рыда́ти въ се́мъ житїѝ, толи́ки вины̀ пред̾ ѻ҆чи́ма и҆мꙋ́ще; и҆дѣ́же бо а҆́ще ѻ҆́чи своѧ̑ ѡ҆брати́ши, ничто́же и҆́но, то́чїю пла́чь ѹ҆́зриши: и҆дѣ́же ѹ҆́ши своѧ̑ простре́ши, то́чїю рыда́нїе ѹ҆слы́шиши. Ѿвсю́дꙋ бо бѣды̑, ѿвсю́дꙋ во́пли и҆ воздыха̑нїѧ: бѣды̑ во гра́дѣ, бѣды̑ въ пꙋсты́ни, бѣды̑ въ рѣка́хъ, бѣды̑ въ мо́ри, бѣды̑ ѿ разбѡ́йникъ, бѣды̑ ѿ лжебра́тїй, ꙗ҆́коже глаго́летъ а҆пⷭ҇лъ <red>(Корі́н. заⷱ҇ рч҃г)</red>. ѻ҆́во глаго́лю: ѿвсю́дꙋ пла́чь и҆ рыда́нїе.

<red>П</red>ла́чите и҆ рыда́йте, ꙗ҆́кѡ нѣ́сть ѿвраще́нъ гнѣ́въ ꙗ҆́рости гдⷭ҇ни, глаго́летъ прⷪ҇ро́къ <red>(І҆ерем. глⷡ҇а а҃)</red>. Ка́кѡ не и҆́маши пла́кати во все́й жи́зни свое́й; ка́кѡ не и҆́маши рыда́ти, ви́дѧ толи́ки бѣды̑ и҆ неꙋдѡ́бства, скѡ́рби же и҆ печа̑ли; Ѿвсю́дꙋ бо вразѝ, ѿвсю́дꙋ навѣ̑тницы, ѿвсю́дꙋ боѧ́знь и҆ стра́хъ, ѿвсю́дꙋ тре́петъ и҆ недоꙋмѣ́нїе. Прїи́детъ бо сме́рть, прїи́детъ разлꙋче́нїе, и҆ стра́шное на воздꙋ́сѣ ѿ дꙋхѡ́въ и҆стѧза́нїе, и҆ полꙋче́нїе ча́сти недовѣ́домыѧ. Кто́ бо та́мѡ и҆звѣ́стнѡ вѣ́сть, что̀ прїи́метъ; кто̀ ѡ҆ се́мъ и҆звѣще́нїе и҆́мать; Прїи́детъ бо та́мѡ дꙋша̀, и҆дѣ́же є҆щѐ никогда́же бѣ̀: ѹ҆ви́дитъ та́мѡ, є҆гѡ́же є҆щѐ никогда́же ви́дѣ: ѹ҆слы́шитъ та́мѡ, є҆гѡ́же є҆щѐ никогда́же слы́ша.

<red>Т</red>ѣ́мже пла́чи, па́че же и҆ рыда́й: ничто́же предпочте́ннѣйше въ вѣ́цѣ се́мъ па́че пла́ча и҆ те́плыхъ сле́зъ и҆мѣ́й: пла́чь бо ѡ҆мыва́етъ дꙋ́шꙋ, ѹ҆бѣлѧ́етъ всѧ́ко потемнѣ́нїе, ѡ҆чища́етъ со́вѣсть, просвѣща́етъ ѹ҆́мъ, растерза́етъ грѣхѡ́вныѧ ѹ҆́зы, заглажда́етъ рꙋкописа́нїе всѧ́кихъ беззако́нїй. Пла́чи ѹ҆́бѡ, и҆ те́плыѧ сле́зы и҆злива́й, да ѡ҆мы́ешисѧ ѿ мно́гихъ беззако́нїй, да ѡ҆чи́стишисѧ ѿ всѧ́кагѡ грѣха̀, да ѹ҆бѣли́шисѧ па́че снѣ́га <red>(Ѱало́мъ н҃)</red>, да дꙋше́вныѧ слѣпоты̀ и҆збы́вши, ѹ҆́мныма ѻ҆чи́ма свѣтлѣ́е про́зриши, да потопи́ши въ мо́ри сле́зномъ мы́сленнаго гони́телѧ фараѡ́на, да ѹ҆гаси́ши гее́нскїй пла́мень, да вѣ́чнꙋю свобо́дꙋ ѹ҆лꙋчи́ши. И҆ присносꙋ́щнагѡ живота̀ сподо́бишисѧ ѡ҆ хрⷭ҇тѣ̀ і҆и҃сѣ гдⷭ҇ѣ на́шемъ: є҆мꙋ́же сла́ва, че́сть и҆ держа́ва, со ѻ҆ц҃е́мъ, и҆ ст҃ы́мъ є҆гѡ̀ дх҃омъ, во вѣ́ки вѣкѡ́въ да бꙋ́детъ.
