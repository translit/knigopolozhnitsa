---
title: "Глава̀ шеста́ѧ"
navigation:
  key: various-alphabet2-6
  title: "Глава̀ шеста́ѧ"
  parent: various-alphabet2
  order: 6
type: "various"
---

# Глава̀ шеста́ѧ.<br>Ѡ҆ є҆́же не ѡ҆сꙋжда́ти кого̀ и҆на́го, но па́че своѧ̑ зрѣ́ти ѕла̑ѧ.





<versal>Н</versal>е сꙋди́те, да не сꙋди́ми бꙋ́дете, речѐ гдⷭ҇ь: и҆́мже бо сꙋдо́мъ сꙋ́дите, сꙋ́дѧтъ ва́мъ: и҆ въ ню́же мѣ́рꙋ мѣ́рите, возмѣ́ритсѧ ва́мъ <red>(Матѳ. заⷱ҇ к҃)</red>. Не сꙋдѝ всѧ́кѡ, нижѐ восхища́й гдⷭ҇нѧ са́на: є҆ди́нъ бо є҆́сть сꙋдїѧ̀ бг҃ъ, хотѧ́й сꙋди́ти живы̑мъ и҆ мє́ртвымъ: ты́ же человѣ́къ зе́менъ сы́й, себѐ смотрѝ, себѣ̀ внима́й: и҆ ты́ бо и҆́маши, ѡ҆ не́мже сꙋда̀ досто́инъ є҆сѝ: ты̀ са́мъ ѡ҆ свои́хъ сꙋда̀ ѡ҆жида́еши, са́мъ своѧ̑ ѕла́ѧ пред̾ собо́ю и҆́маши, и҆ на и҆на́го де́рзостнѣ наскакꙋ́еши: но бг҃ъ всѧ̑ческаѧ сотвори́вый, са́мъ всѧ̑ да сꙋ́дитъ, ты́ же себѐ смирѧ́й.

<red>Н</red>е сꙋдѝ, а҆́ще не хо́щеши бы́ти ѡ҆сꙋжде́нъ: а҆́ще и҆ пресоверше́нъ бы́лъ бы є҆сѝ, дрꙋга́го всѧ́кѡ не ѡ҆сꙋжда́й: а҆́ще же ѡ҆сꙋжда́еши, и҆ ты̀ томꙋ́жде сꙋдꙋ̀ вино́венъ є҆сѝ, є҆мꙋ́же и҆ согрѣша́ѧй. А҆́ще ты̀ са́мъ цѣломꙋ́дрствꙋеши, ѡ҆сꙋжда́еши же нецѣломꙋ́дрствꙋющаго, ра́венъ є҆сѝ и҆ ты̀ блꙋ́дъ творѧ́щемꙋ. А҆́ще ты̀ и҆ въ ма́лѣмъ не согрѣши́лъ бы є҆сѝ, и҆на́го же согрѣша́юща ненави́стнѣ ѡ҆сꙋжда́еши, и҆ ты̀ та̑ѧжде ѕла̑ѧ твори́ши, ꙗ҆̀же и҆ согрѣша́ѧй, па́че же и҆ вѧ́щше ѻ҆́нагѡ, восхища́ѧй на сѧ̀ са́нъ бж҃їй.

<red>Н</red>е зрѝ чꙋжди́хъ грѣхѡ́въ, но своѧ̑ ѕла̑ѧ смотрѧ́й: не бо̀ ѡ҆ ѻ҆́нѣхъ и҆спы́танъ бꙋ́деши, но ѡ҆ себѣ̀ всѧ́кѡ возда́си сло́во. Нѣ́сть тѝ никоеѧ́же потре́бы и҆спы́товати и҆нѣ́хъ, ка́кѡ кто̀ живе́тъ, ка́кѡ согрѣша́етъ: но ты̀ себѣ̀ внемлѝ, а҆́ще ты̀ бг҃ꙋ ѹ҆гожда́еши, а҆́ще ты̀ бг҃оꙋгѡ́днаѧ твори́ши, а҆́ще ты̀ подража́еши ст҃ы́хъ житїю̀, а҆́ще стопа́мъ и҆́хъ послѣ́дꙋеши, а҆́ще дѣ́ло твоѐ прїѧ́тно є҆́сть пред̾ бг҃омъ. Человѣ́къ ѡ҆сꙋжда́ѧй и҆нѣ́хъ, ꙗ҆́кѡ ѕлолꙋка́вое зерца́ло є҆́сть, всѣ́хъ въ себѣ̀ и҆з̾ѡбража́етъ, себе́ же не ви́дитъ: и҆лѝ ꙗ҆́коже скверна́ва ба́нѧ, всѣ́хъ и҆змыва́етъ, сама́ же въ бла́тѣ стои́тъ. Си́це и҆нѣ́хъ сꙋдѧ́й, всѣ́хъ смотрѧ́етъ, ка́кѡ кто̀ ꙗ҆́стъ, ка́кѡ пїе́тъ, ка́кѡ согрѣша́етъ: всѧ̑ зри́тъ, себе́ же не ви́дитъ. А҆́ще кто̀ и҆ въ ма́лѣмъ чѣ́мъ согрѣши́тъ, ве́лїе є҆́сть, а҆ є҆́же ѻ҆́нъ и҆ вели́ко согрѣша́етъ, ничто́же є҆́сть: хо́щетъ бо да є҆гѡ̀ грѣха̀ никто́же вѣ́сть, никто́же зна́етъ, да є҆гѡ̀ всѧ̑ презира́ютъ и҆ молча́тъ, ѻ҆́нъ же всѣ́хъ ꙗ҆́вѣ ѡ҆глаго́лꙋетъ, сꙋ́дитъ и҆ ѡ҆клеветꙋ́етъ.

<red>Н</red>е ѡ҆сꙋжда́й, нижѐ чꙋди́сѧ человѣ́ческомꙋ согрѣше́нїю, но па́че чꙋди́сѧ, а҆́ще кто̀ возмо́жетъ ѹ҆гонзнꙋ́ти ны́нѣшнѧгѡ вре́мене вра́жїихъ сѣте́й, а҆́ще кто̀ возмо́жетъ соблюстѝ себѐ пред̾ бг҃омъ чи́ста: и҆́бо хо́дитъ сатана̀ ꙗ҆́кѡ ле́въ рыка́ѧ, и҆ и҆ща́й кого̀ поглоти́ти: тщи́тсѧ, промышлѧ́етъ ѡ҆ человѣ́ческой поги́бели: хо́щетъ да ни є҆ди́нъ кто̀ бꙋ́детъ сѣте́й є҆гѡ̀ свобо́денъ <red>(а҃ Петр. заⷱ҇ ѯ҃г)</red>. Па́мѧтствꙋй ѹ҆́бѡ и҆ ты̀ своѧ̀ согрѣшє́нїѧ, ꙗ҆́кѡ а҆́ще и҆ не хо́щеши, мно́гажды согрѣша́еши: и҆ ꙗ҆̀же ненави́диши, сїѧ̑ любе́знѡ твори́ши: во́лею и҆ нево́лею плѣне́нъ є҆сѝ ко грѣхꙋ̀: во́лею и҆ нево́лею впа́даеши въ престꙋпле́нїе.

<red>И҆</red> кто́же грѣха̀ є҆́сть свобо́дь; кто̀ ѡ҆брѧ́щетсѧ ни въ че́мже пови́ненъ; кто̀ неприча́стенъ є҆́сть грѣхꙋ̀, а҆́ще и҆ є҆ди́нъ де́нь бꙋ́детъ живота̀ є҆гѡ̀; Въ беззако́нїихъ бо зача́ти є҆смы̀, и҆ во грѣсѣ́хъ родѝ на́съ ма́ти на́ша <red>(Ѱало́мъ н҃)</red>: А҆́ще не въ то́мъ грѣсѣ̀, то̀ въ и҆но́мъ: а҆́ще не въ вели́цѣмъ, то̀ въ ма́ломъ: ѻ҆ба́че всѝ согрѣша́емъ, всѝ престꙋпа́емъ, всѝ грѣ́шни є҆смы̀, всѝ не́мощни, всѝ ко всѧ́комꙋ грѣхꙋ̀ прекло́нни, всѝ тре́бꙋемъ ми́лости бж҃їѧ, всѝ тре́бꙋемъ человѣколю́бїѧ є҆гѡ̀: не ѡ҆правди́тсѧ бо пред̾ гдⷭ҇емъ всѧ́къ живы́й, гл҃етъ прⷪ҇ро́къ <red>(Ѱало́мъ рм҃в)</red>.

<red>С</red>егѡ̀ ра́ди не ѡ҆сꙋжда́й согрѣша́ющагѡ, не восхища́й бж҃їѧ сꙋда̀: є҆́же бо хрⷭ҇то́съ себѣ̀ ѡ҆ста́ви, ты̀ сопроти́вникъ є҆мꙋ̀ не бꙋ́ди. А҆́ще и҆ ꙗ҆́вѣ ѻ҆чи́ма свои́ма согрѣша́ющаго ви́диши, не поносѝ є҆мꙋ̀, ни го́рдостнѡ сꙋда̀ и҆зносѝ, да не и҆ са́мъ сїѧ̑ постра́ждеши: сꙋдѧ́й бо кто̀ кого̀ въ че́мъ, са́мъ сїѐ всѧ́ко пострада́ти и҆́мать: но и҆ ми́лостивнѣ согрѣше́нїе є҆гѡ̀ покры́й, и҆ человѣколю́бнѣ престꙋпле́нїе, а҆́ще мо́жеши, и҆спра́ви: а҆́ще ли нѝ, то̀ молча́нїемъ, себѐ ѡ҆сꙋжда́ѧй, преминѝ: довѡ́льна бо тебѣ̀ сꙋ́ть своѧ̑ ѕла̑ѧ, не́же смотрѣ́ти и҆на́гѡ грѣхѝ.

<red>П</red>очто̀ зри́ши сꙋче́цъ въ ѻ҆́цѣ бра́та твоегѡ̀, въ свое́мъ же бервна̀ не чꙋ́еши, речѐ гдⷭ҇ь <red>(Матѳ. заⷱ҇ к҃)</red>; Ви́диши чꙋжды̑ѧ грѣхѝ, своѧ̑ же презира́еши: не ѡ҆сꙋжда́й ѹ҆́бѡ ты̀ ни є҆ди́наго, да не ꙗ҆́кѡ фарїсе́й и҆ са́мъ ѡ҆сꙋ́дишисѧ. Не глаго́ли, ꙗ҆́коже фарїсе́й слѣпотствꙋ́ѧ глаго́лаше: бж҃е, благодарю́ тѧ, ꙗ҆́кѡ нѣ́смь, ꙗ҆́коже про́чїи человѣ́цы: хи̑щницы, непра́вєдницы, прелюбодѣ́є, и҆лѝ ꙗ҆́коже се́й мыта́рь <red>(Лꙋкѝ заⷱ҇ п҃ѳ)</red>: тогѡ́ бо ра́ди ѿ негѡ̀ ѡ҆сꙋжде́нный ѡ҆правди́сѧ, сꙋди́вый же є҆го̀ го́рдостнѣ ѡ҆сꙋжде́нъ бы́сть. Не мнѝ, ꙗ҆́кѡ всѝ грѣ́шнїи, ты́ же то́чїю є҆ди́нъ пра́веденъ є҆сѝ: всѝ ѕлі́и, ты́ же то́чїю є҆ди́нъ бла́гъ є҆сѝ. Не и҆нѣ́хъ сꙋдѝ, но себѐ: не и҆нѣ́хъ ѹ҆корѧ́й, но ѕлѣ́йша всѣ́хъ себѐ бы́ти вмѣнѧ́й никого́ бо та́кѡ вѣ́си, ꙗ҆́коже себѐ: ни чїѐ та́кѡ вѣ́дати мо́жеши согрѣше́нїе, ꙗ҆́коже своѧ̀ недоста́точєства.

<red>А҆́</red>ще и҆ наиѕлѣ́йша кого̀ ви́диши, не ѡ҆сꙋжда́й, нижѐ мꙋ́цѣ досто́йна согрѣша́ющаго бы́ти и҆менꙋ́й, но ꙗ҆̀же недовѣ́дѡми ѿ человѣ̑къ, бг҃ꙋ сїѧ̑ ѡ҆ставлѧ́й: ѻ҆́нъ сїѧ̑ вѣ́сть, ꙗ҆́кѡ всѧ̑ созда́вый: ѻ҆́нъ є҆́же хо́щетъ, ѹ҆стро́итъ, ꙗ҆́коже вѣ́сть, ꙗ҆́кѡ бг҃ъ всеси́ленъ. Па́мѧтствꙋй принесе́ннꙋю а҆́гг҃ломъ ко ста́рцꙋ дꙋ́шꙋ, и҆ вопроша́ющымъ: гдѣ̀ воврещѝ повели́тъ ю҆̀, поне́же въ по́мыслѣ ю҆̀ ѡ҆сꙋдѝ, ꙗ҆́коже во ѻ҆те́чникѣ гл҃етъ;

<red>Н</red>е ревнꙋ́й, нижѐ зави́ди согрѣша́ющемꙋ, нижѐ ѹ҆тѣша́йсѧ ѡ҆ чїе́мъ согрѣше́нїи, но па́че ми́лостивъ и҆ жа́лостивъ бꙋ́ди ѡ҆ согрѣша́ющемъ. А҆́ще мо́жеши, помозѝ є҆мꙋ̀ къ воста́нїю, пода́ждь рꙋ́кꙋ по́мощи: а҆́ще ли не мо́жеши, понѐ моли́тствꙋй ѡ҆ не́мъ: не вели́ко бо прїѧ́тъ согрѣша́ѧй, нижѐ пресла́вно что̀ полꙋчѝ престꙋпа́ѧй: не приѡбрѣ́тенїе ко́е прїе́млетъ, но па́че тщетꙋ̀: не ѹ҆тѣше́нїе и҆ ра́дость, но ско́рбь и҆ печа́ль нꙋ́жда вкꙋси́вши грѣха̀, вкꙋси́ти и҆ го́рести, здѣ́ ли, и҆лѝ ѻ҆на́мѡ: и҆́накѡ бо бы́ти нѣ́сть мо́щно.

<red>Н</red>е ра́дꙋйсѧ ѡ҆ паде́нїи бли́жнѧгѡ, но па́че пла́чи и҆ рыда́й, вмѣнѧ́ѧ ѻ҆́нагѡ паде́нїе, ꙗ҆́коже своѐ: поне́же бли́жнѧго ꙗ҆́коже себѐ люби́ти заповѣ́дано бы́сть. А҆́ще паде́тъ вра́гъ тво́й, не ѡ҆бра́дꙋйсѧ ѡ҆ не́мъ, нижѐ ѡ҆ соблазне́нїи є҆гѡ̀ возноси́сѧ, глаго́летъ соломѡ́нъ <red>(При́тч. к҃д)</red>. Не ѹ҆тѣша́йсѧ ѡ҆ согрѣше́нїи и҆ и҆на́гѡ, да и҆ ѡ҆ твое́мъ бѣ́си и҆ человѣ́цы не пора́дꙋютсѧ: не ве́лїѧ бо ра́дость ѡ҆ согрѣше́нїи, но па́че печа́ль и҆ боѧ́знь ѡ҆ себѣ́: бѣ́си бо то́чїю ра́дꙋютсѧ ѡ҆ поги́бели грѣ́шныхъ, поне́же и҆ са́ми всеконе́чнѣ погибо́ша: человѣ́къ же ѡ҆ спасе́нїи человѣ́ческомъ ра́доватисѧ до́лженъ є҆́сть, да и҆ са́мъ спасе́нїе полꙋчи́тъ, и҆ ѡ҆брѧ́щетъ ѿ бг҃а ми́лость, ны́нѣ, и҆ въ де́нь сꙋда̀, а҆ми́нь.
