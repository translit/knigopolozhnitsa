---
title: "Глава̀ пѧ́таѧ"
navigation:
  key: various-alphabet2-5
  title: "Глава̀ пѧ́таѧ"
  parent: various-alphabet2
  order: 5
type: "various"
---

# Глава̀ пѧ́таѧ.<br>Ѡ҆ є҆́же ни ма́ло что̀ ѡ҆ себѣ̀ мнѣ́ти.





<versal>Н</versal>е бꙋ́ди ѹ҆ловлѧ́емь самомнѣ́нїемъ и҆ высокомꙋ́дрїемъ, мнѧ̀ ѿ себе́ и҆лѝ собо́ю сотвори́ти что̀ бла́го: ѿ тебе́ бо ничто́же бла́го кромѣ̀ по́мощи бж҃їѧ происходи́ти мо́жетъ, то́чїю всѧ̑ ѕла̑ѧ, всѧ́къ грѣ́хъ, поне́же въ беззако́нїи зача́тъ є҆сѝ, и҆ во грѣсѣ́хъ роди́ тѧ ма́ти въ мі́ръ <red>(Ѱало́мъ н҃)</red>. Ничто́же и҆́маши ѿ себѐ а҆́ще не ѿ гдⷭ҇а: ꙗ҆́коже са́мъ ѿ себѐ нѣ́си, си́це ни ѿ себѐ что̀ бла́го и҆мѣ́ти мо́жеши. Сегѡ̀ ра́ди не мнѝ ѡ҆ себѣ̀ ничто́же: мнѧ́ бо себѐ бы́ти что̀, ничто́же сы́й, себѐ льсти́тъ, глаго́летъ а҆пⷭ҇лъ <red>(Гала́т. заⷱ҇ сд҃і)</red>.

<red>А҆́</red>ще и҆ предложе́нїе и҆мѣ́ти бꙋ́деши благо́е, но грѣхꙋ̀ кромѣ̀ по́мощи бж҃їѧ собо́ю сопроти́въ ста́ти, и҆ побѣди́ти є҆гѡ̀ не мо́жеши: поне́же престꙋпле́нїѧ ра́ди ѿ рожде́нїѧ твоегѡ̀ подпа́лъ є҆сѝ под̾ и҆́го и҆ рабо́тꙋ грѣха̀: тогѡ̀ ра́ди собо́ю свобо́дь є҆гѡ̀ бы́ти не мо́жеши, а҆́ще не гдⷭ҇ь помо́жетъ тѝ и҆ ѹ҆крѣпи́тъ тѧ̀. Ѻ҆ба́че ты̀ ѿ себѐ и҆ предложе́нїѧ блага́гѡ и҆мѣ́ти не мо́жеши, а҆́ще не гдⷭ҇ь благода́тїю свое́ю предвари́тъ є҆̀. Ꙗ҆́коже и҆сто́чницы водні́и, а҆́ще не и҆спꙋ́стѧтъ воды̀, не востекꙋ́тъ рѣ́ки: си́це и҆ не поспѣшествꙋ́ющей гдⷭ҇ни блгⷣти, всѧ̑ ѡ҆ста́нꙋтъ пра̑здна.

<red>Ꙗ҆́</red>коже вѣ̑тви ничто́же ѿ себѐ ражда́ти мо́гꙋтъ кромѣ̀ ко́рене: си́це нижѐ ты̀ что̀ бла́го и҆зво́лиши и҆лѝ содѣ́еши кромѣ̀ бж҃їѧ благода́ти. Гдⷭ҇ь є҆́сть ко́рень, ты́ же розга̀. Дото́лѣ что̀ бг҃оꙋго́дно твори́ти мо́жеши, доне́лѣ съ бг҃омъ є҆сѝ: є҆гда́ же ѿ бг҃а ѿлꙋчи́шисѧ, тогда̀ во всѧ̑ ѕла̑ѧ впаде́ши. Ꙗ҆́коже розга̀ не мо́жетъ плода̀ сотвори́ти ѡ҆ себѣ̀, а҆́ще не бꙋ́детъ на лозѣ̀: та́кѡ и҆ мы̀, а҆́ще въ гдⷭ҇ѣ не пребꙋ́демъ. Без̾ мене́ бо не мо́жете ничесѡ́же твори́ти, речѐ гдⷭ҇ь <red>(І҆ѡа́н. заⷱ҇ и҃)</red>: ѻ҆́нъ бо є҆́сть ко́рень и҆ и҆сто́чникъ всѧ́кагѡ бла́га.

<red>К</red>а́кѡ возмо́жеши что̀ бг҃оꙋго́дно сотвори́ти, съ бг҃омъ предолже́нїемъ не соединѧ́ѧсѧ, ни въ сла́вꙋ є҆гѡ̀ что̀ творѧ̀. А҆́ще что̀ и҆ бы́ло бы мни́мо бла́го, не съ бг҃омъ же, нѣ́сть сїѐ бла́го, поне́же не съ бг҃омъ, ни во сла́вꙋ є҆гѡ̀. Мно́зи ѿ себѐ мнѧ́тсѧ твори́ти что̀ бл҃го, но ѿ гдⷭ҇а непрїѧ́тно: поне́же не съ бг҃омъ, ни во сла́вꙋ бж҃їю. Всѧ́ко благо́е не мо́жетъ бы́ти благи́мъ, а҆́ще не съ гдⷭ҇емъ: нижѐ ѕло́е ѕлы́мъ, а҆́ще не кромѣ̀ гдⷭ҇а: ѻ҆́нъ бо є҆́сть всемꙋ̀ благо́мꙋ нача́ло, и҆ коне́цъ безконе́чный.

<red>Н</red>икто́же въ пра́вдꙋ мо́жетъ твори́ти, не то́чїю бла́го, но нижѐ ѕло̀, кромѣ̀ бж҃їѧ попꙋще́нїѧ, и҆ благо́мꙋ посо́бствованїѧ. Ѻ҆́нъ бо всѧ̑ сотворѝ, и҆ во вла́сти свое́й всѧ̑ соде́ржитъ. Но а҆́ще кто̀ что̀ ѕло̀ твори́тъ, не по́мощїю бж҃їею, ни благоволе́нїемъ є҆гѡ̀ твори́тъ, но то́чїю самовла́стїемъ и҆ попꙋще́нїемъ: бг҃ъ бо ѕлꙋ̀ нѣ́сть помога́тель, но благо́мꙋ: ѻ҆ба́че же, ꙗ҆́коже ѕло́мꙋ въ ѕлы́хъ и҆ногда̀ содѣ́ѧти что̀ ѕло̀ попꙋща́етъ, и҆ногда́ же и҆ возбранѧ́етъ свои́мъ смотре́нїемъ: си́це и҆ благо́мꙋ и҆ препина́етъ и҆ногда̀, и҆ посо́бствꙋетъ, ꙗ҆́кѡ да ѻ҆бои́хъ ѕлы́хъ же и҆ благи́хъ и҆скꙋ́ситсѧ самовла́стное предложе́нїе, и҆ позна́етсѧ бж҃е́ственнаѧ вла́сть и҆ держа́ва.

<red>Н</red>е всѧ́кое ѕло̀ ѕлы́й содѣ́ѧти мо́жетъ кромѣ̀ бж҃їѧ попꙋще́нїѧ, нижѐ благі́й благо́е кромѣ̀ помога́нїѧ. А҆́ще и҆ самовла́стїемъ ко́ждо ѿ бг҃а почте́нъ є҆́сть, и҆ не то́чїю человѣ́цы, но и҆ бѣ́си и҆́мꙋтъ своѐ намѣ́ренїе, и҆ предѣ̑лъ свои́хъ прескака́ти не мо́гꙋтъ: но ѻ҆́вомꙋ въ ѕлы́хъ, ꙗ҆́коже вѣ́сть, благосло́вныхъ ра́ди ви́нъ мно́гажды не попꙋща́етъ: ѻ҆́вомꙋ же во благи́хъ не посо́бствꙋетъ: ꙗ҆́кѡ да по́мощи є҆гѡ̀ тре́бꙋѧ ѹ҆бѣжи́тъ мнѣ́нїѧ, и҆ познава́ѧ свою̀ не́мощь, ꙗ҆́кѡ ѿ себѐ ничто́же и҆́мать, пребꙋ́детъ всегда̀ смирѧ́ѧсѧ.

<red>Ꙗ҆́</red>коже ѕло́мꙋ мно́гажды не всѧ́ко ѕло̀ благосло́вныхъ ра́ди ви́нъ попꙋща́етъ, си́це нижѐ благо́мꙋ благо́е: ѻ҆бои́хъ же предложе́нїе въ дѣ́ло написꙋ́етъ. А҆́ще бо бы̀ ѕлы́й всѐ ѕло́е, благі́й же всѐ благо́е, кромѣ̀ попꙋще́нїѧ бж҃їѧ, и҆ бл҃го́мꙋ помога́нїѧ возмо́глъ бы, никто́же ни въ че́мже по́мощи бж҃їѧ жела́лъ бы, никто́же ѡ҆ мл҃твѣ и҆ моле́нїи радѣ́лъ бы: но всѐ кі́йждо по во́ли свое́й твори́лъ бы, ничто́же смотре́нїе бг҃а премышлѧ́ющагѡ и҆ ѡ҆блада́ющагѡ мнѣ́лъ бы бы́ти, ни въ че́мъ вла́сти ра́зность творцꙋ̀ ѿ тва́ри была́ бы. Сегѡ̀ ра́ди не вели́ка себѐ разꙋмѣ́й бы́ти, но мнѝ, ꙗ҆́кѡ ничто́же є҆сѝ: мнѧ́й бо себѐ бы́ти что̀, себѐ льсти́тъ, слѣ́пъ сы́й дꙋше́ю, непросвѣще́нъ въ ра́зꙋмѣ, и҆ не вѣ́сть, ка́мѡ и҆́детъ.

<red>А҆́</red>ще не гдⷭ҇ь сози́ждетъ до́мъ, всꙋ́е трꙋди́шасѧ зи́ждꙋщїи: а҆́ще не гдⷭ҇ь сохрани́тъ гра́дъ, всꙋ́е бдѣ̀ стрегі́й, гл҃етъ прⷪ҇ро́къ <red>(Ѱало́мъ рк҃ѕ)</red>. Тщи́сѧ ты̀, и҆ трезви́сѧ во благо́мъ, на себе́ же ѹ҆пова́нїѧ не полага́й, но бг҃ꙋ молѧ́сѧ по́мощи є҆гѡ̀ ѹ҆се́рднѣ всегда̀ взыскꙋ́й. А҆́ще помо́жетъ тѝ, и҆ поспѣши́тъ тѝ гдⷭ҇ь, соверши́тсѧ дѣ́ло, а҆́ще ли нѝ, всѧ̑ твоѧ̑ разсы́плютсѧ. А҆́ще бы что̀ и҆ бы́ло мни́мо твоѐ бла́го, ѿ гдⷭ҇а же бꙋ́детъ не прїѧ́тно, ка́ѧ тѝ є҆́сть по́льза; А҆́ще бы и҆ восхотѣ́лъ є҆сѝ въ возноше́нїи твое́мъ чи́мъ мни́мымъ свои́мъ пред̾ гдⷭ҇емъ ѹ҆добри́тисѧ, ѻ҆́нъ же не прїи́метъ, что̀ себѣ̀ помо́жеши; но рече́тъ тѝ: дрꙋ́же, не ѡ҆би́жꙋ тебѐ, возмѝ своѐ, и҆ и҆дѝ по при́тчи є҆ѵⷢ҇льской <red>(Матѳ. заⷱ҇ п҃)</red>. Сегѡ̀ ра́ди всѧ̑ и҆справлє́нїѧ на̑ша, не си́це въ на́съ сꙋ́ть, ꙗ҆́коже въ ми́лости хрⷭ҇то́вой. А҆́ще себѐ мни́ши бы́ти что̀, сегѡ̀ ра́ди пред̾ ни́мъ ничто́же є҆сѝ, поне́же себѐ си́це бы́ти разꙋмѣ́еши. А҆́ще себѐ разꙋ́мна и҆ бл҃гопотре́бна бы́ти мы́слиши, сегѡ̀ ра́ди весма̀ непотре́бенъ є҆сѝ. А҆́ще себѐ чи́ста и҆ пра́ведна и҆ свѧ́та разꙋмѣ́еши, сегѡ̀ ра́ди ѻ҆каѧ́ннѣйшїй, и҆ грѣ́шнѣйшїй па́че всѣ́хъ человѣ̑къ пред̾ гдⷭ҇емъ вмѣнѧ́ешисѧ, поне́же себѐ си́це разꙋмѣ́еши: нечи́стъ бо пред̾ гдⷭ҇емъ всѧ́къ высокосе́рдый, гл҃етъ соломѡ́нъ <red>(При́тчей ѕ҃і)</red>.

<red>С</red>егѡ̀ ра́ди бꙋ́ди смире́нъ, разꙋмѣ́й свою̀ не́мощь: па́мѧтствꙋй, ꙗ҆́кѡ всѧ̑ сꙋ́ть бж҃їѧ, а҆ не на̑ша, всѧ̑ ѿ бг҃а сꙋ́ть, а҆ не ѿ тебѐ, всѧ́ко даѧ́нїе бл҃го и҆ всѧ́къ да́ръ соверше́нъ, свы́ше є҆́сть, сходѧ́й ѿ ѻ҆ц҃а̀ свѣ́тѡвъ, глаго́летъ а҆пⷭ҇лъ <red>(І҆а́кѡⷡ҇ заⷱ҇ и҃)</red>. Па́мѧтствꙋй, ꙗ҆́кѡ всѐ въ ми́лости хрⷭ҇то́вой є҆́сть, а҆ не въ твое́й си́лѣ и҆ вла́сти: па́мѧтствꙋй, ꙗ҆́кѡ во́лею и҆ нево́лею ко грѣхꙋ̀ преклоне́нъ є҆сѝ: вѣ́си, ꙗ҆́кѡ кромѣ̀ по́мощи бж҃їѧ и҆ є҆гѡ̀ бл҃года́ти ꙗ҆́кѡ паꙋчи́ннаѧ сѣ́ть. Не бꙋ́ди го́рдъ и҆ самомни́теленъ, да не ѹ҆подо́бишисѧ бѣ́сꙋ: бѣ́съ бо си́мъ ѿ бг҃а ѿпадѐ. Ꙗ҆́кѡ всѧ̑ себѣ̀ причитова́ше, бг҃ꙋ же всѧ̑ сотво́ршемꙋ ничто́же: сегѡ̀ ра́ди всегѡ̀ ѿпадѐ, и҆ ѡ҆бнажи́сѧ гдⷭ҇ни бл҃года́ти, и҆ вѣ́чномꙋ томле́нїю пред̾ꙋгото́ва себѐ сосꙋ́дъ. Не мнѝ себѐ бы́ти пра́ведна и҆ свѧ́та, премꙋ́дра и҆ всѧ́кїѧ че́сти досто́йна: не мнѝ себѐ лꙋ́чша и҆ благопотре́бнѣйша и҆нѣ́хъ, но па́че всѣ́хъ грѣ́шнѣйша и҆ безꙋ́мнѣйша, и҆ неключи́ма бы́ти себѐ вмѣнѧ́й: ты́ бо пред̾ бг҃омъ без̾ смире́нїѧ ничто́же є҆сѝ: преспѣ́ѧнїе бо смире́нїѧ, є҆́сть преспѣ́ѧнїе добродѣ́тели и҆ всѧ́кагѡ и҆справле́нїѧ.

<red>Н</red>е бꙋ́ди ѡ҆ себѣ̀ высокомꙋ́дрствꙋѧй, мнѧ̀, ꙗ҆́кѡ ты̀ є҆ди́нъ свои́мъ ра́зꙋмомъ и҆ премꙋ́дростїю всѣ́хъ превозше́лъ є҆сѝ, и҆ всѧ̑ є҆ди́нъ са́мъ ѡ҆б̾ѧ́ти могі́й: но внемлѝ, ꙗ҆́кѡ ве́лїй є҆́сть мі́ръ, и҆ всѝ концы̀ землѝ, въ ни́хже разли́чныхъ во ѻ҆бои́хъ са́нахъ ли́цъ, дх҃о́вныхъ и҆ мїрски́хъ, неисче́тное мно́жество премꙋ́дрыхъ и҆ разꙋ́мныхъ, всѧ́кагѡ преподо́бїѧ и҆ че́сти досто́йныхъ ѡ҆брѣта́етсѧ, и҆̀хже бл҃года́ть прест҃а́гѡ дх҃а пречꙋ́днѣ ѹ҆премꙋ́дри, и҆ разли́чнѣ ѹ҆добрѝ, и҆̀мже ты̀ ни въ слѣ́дъ ше́ствовалъ є҆сѝ, и҆̀хже ты̀ не вѣ́си, нижѐ ра́зꙋмомъ твои́мъ пости́гнꙋти мо́жеши, коли́кѡ є҆́сть безчи́сленное мно́жество тма́ми тє́мъ во все́мъ превосходѧ́щихъ тебѐ. Бѣ́гаѧй мни́тъ, ꙗ҆́кѡ скорѣ́е всѣ́хъ тече́тъ са́мъ, є҆гда́ же со и҆нѣ́ми спрѧже́тсѧ, тогда̀ познава́етъ свою̀ не́мощь.
