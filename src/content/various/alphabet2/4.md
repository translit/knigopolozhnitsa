---
title: "Глава̀ четве́ртаѧ"
navigation:
  key: various-alphabet2-4
  title: "Глава̀ четве́ртаѧ"
  parent: various-alphabet2
  order: 4
type: "various"
---

# Глава̀ четве́ртаѧ.<br>Ѡ҆ є҆́же во все́мъ всегда̀ смирѧ́тисѧ пред̾ бг҃омъ и҆ человѣ́ки.





<versal>П</versal>рїиди́те ко мнѣ̀ всѝ трꙋжда́ющїисѧ и҆ ѡ҆бремене́ннїи, и҆ а҆́зъ ѹ҆поко́ю вы̀: возми́те и҆́го моѐ на себѐ, и҆ наꙋчи́тесѧ ѿ менѐ, ꙗ҆́кѡ кро́токъ є҆́смь и҆ смире́нъ се́рдцемъ <red>(Матѳ. заⷱ҇ м҃г)</red>, но не го́рдости и҆ возноше́нїѧ и҆́го: и҆ ѡ҆брѧ́щете поко́й дꙋша́мъ ва́шымъ. Нигдѣ́же ѡ҆брѧ́щеши поко́ѧ, то́чїю въ смире́нїи, нижѐ смꙋще́нїѧ, то́чїю въ горды́ни. А҆́ще хо́щеши и҆мѣ́ти поко́й и҆ тишинꙋ̀, бꙋ́ди смире́нъ: а҆́ще ли нѝ, въ молвѣ̀ и҆ мѧте́жи: въ ско́рби же и҆ печа́ли и҆знꙋри́ши жи́знь свою̀, и҆ кромѣ̀ паде́нїѧ, никогда́же ѡ҆брѧ́щешисѧ. Бꙋ́ди под̾ всѣ́ми смирѧ́ѧсѧ, ꙗ҆́кѡ да ѿ гдⷭ҇а возвыше́нъ бꙋ́деши. Ма́лѡ на се́мъ ꙗ҆́кѡ ты̀ са́мъ возвыша́тисѧ бꙋ́деши, а҆ не бг҃ъ возвыша́етъ тѧ̀. И҆́бо твоѐ возвыше́нїе, ѿ бг҃а є҆́сть ѿпаде́нїе: бж҃їе же возвыше́нїе во бл҃года́ти є҆гѡ̀ є҆́сть. А҆́ще ты̀ возвыша́тисѧ бꙋ́деши, бг҃ъ сни́зитъ тѧ̀: а҆́ще снижа́тисѧ бꙋ́деши, бг҃ъ возвы́ситъ тѧ̀, ѻ҆ба́че а҆́ще и҆ бг҃ъ возвыша́лъ бы тѧ̀, ты́ же є҆дина́че смире́нъ бꙋ́ди, ꙗ҆́кѡ да во вѣ́ки ѿ гдⷭ҇а возвыше́нъ ѡ҆брѧ́щешисѧ. Смири́тесѧ бо пред̾ гдⷭ҇емъ, и҆ вознесе́тъ вы̀, глаго́летъ а҆пⷭ҇лъ <red>(І҆а́кѡⷡ҇ заⷱ҇ н҃ѕ)</red>.

<red>П</red>а́мѧтствꙋй смире́нїѧ ѻ҆́бразъ: свою́ бо пло́ть ѿ землѝ взѧ́лъ є҆сѝ, въ зе́млю же па́ки по́йдеши. Ѿ небытїѧ̀ въ бытїѐ приведе́нъ є҆сѝ, и҆ па́ки безвѣ́стно є҆́сть, ка́мѡ ѡ҆брати́шисѧ, и҆ ѿ бг҃а ка́мѡ ѹ҆стро́енъ бꙋ́деши. Са́мъ себѐ въ бытїѐ не приве́лъ є҆сѝ, нижѐ вѣ́си, ка́мѡ ѿ бытїѧ̀ сегѡ̀ вре́меннагѡ пресели́шисѧ: тѣ́мже бꙋ́ди смире́нъ, да съ проро́комъ сїѐ при́снѡ гл҃еши: гдⷭ҇и, не вознесе́сѧ се́рдце моѐ, нижѐ вознесо́стѣсѧ ѻ҆́чи моѝ: ни ходи́хъ въ вели́кихъ, нижѐ въ ди́вныхъ, па́че менѐ <red>(Ѱало́мъ р҃л)</red>: и҆ па́ки: а҆́зъ є҆́смь че́рвь, а҆ не человѣ́къ, поноше́нїе человѣ́кѡвъ, и҆ ѹ҆ничиже́нїе люде́й, ꙗ҆́коже глаго́летъ прⷪ҇ро́къ <red>(Ѱало́мъ к҃а)</red>: ка́кѡ бо ты̀ не и҆́маши бы́ти смире́нъ, ничто́же ѿ себѐ и҆мѣ́ѧ; ка́кѡ и҆́маши возвыша́тисѧ, ничто́же собо́ю, кромѣ̀ по́мощи бж҃їѧ, благоꙋго́дно содѣ́ѧти могі́й; Си́це смире́нъ бꙋ́ди, ꙗ҆́коже смире́нъ ѿ бг҃а сотворе́нъ є҆сѝ. Бг҃ъ смире́нна тѧ̀ сотворѝ, ты́ же возно́сишисѧ: ничто́же тебѣ̀ кромѣ̀ себѐ что̀ благоꙋго́дно содѣ́ѧти попꙋстѝ, ты́ же всѧ̑ себѣ̀ причита́еши, и҆ ѡ҆ себѣ̀ возно́сишисѧ. Что̀ и҆́маши, є҆́же не прїѧ́лъ є҆сѝ; а҆́ще же прїѧ́лъ є҆сѝ, что̀ хва́лишисѧ, ꙗ҆́кѡ не прїе́мь, глаго́летъ а҆пⷭ҇лъ <red>(а҃ Корі́н. заⷱ҇ р҃л)</red>;

<red>Б</red>ꙋ́ди смире́ннѡ мы́слѧ, смире́ннѡ глаго́лѧ, смире́ннѡ мꙋ́дрствꙋѧ, смире́ннѡ всѧ̑ дѣ́ѧ, ꙗ҆́кѡ да безпреткнове́нъ во всѣ́хъ стезѧ́хъ ѡ҆брѧ́щешисѧ. Па́мѧть, пло́ть и҆ дꙋша̀ ѿкꙋ́дꙋ взѧ́стасѧ; кто̀ сїѧ̑ сотворѝ, и҆ ка́мѡ па́ки по́йдꙋтъ; но себѐ внꙋ́трь ѹ҆ви́ждь, ꙗ҆́кѡ ве́сь тлѧ̀ є҆сѝ. Вни́кни внꙋ́трь и҆ позна́й, ꙗ҆́кѡ всѧ̑ сꙋ́ть въ тебѣ̀ сꙋ́єтна: ничто́же є҆сѝ кромѣ̀ бл҃года́ти гдⷭ҇ни, то́чїю тро́сть пра́здна, дре́во непло́дно, трава̀ и҆зсо́хшаѧ въ сожже́нїе ѻ҆гню̀, рꙋ́бъ пове́рженъ на гно́ищи, де́лвь грѣхо́вна, всѣ̑мъ сквє́рнымъ и҆ безсловє́снымъ страсте́мъ вмѣсти́лище преиз̾ѻби́льно, и҆ и҆спо́лненъ всѧ́кагѡ беззако́нїѧ сосꙋ́дъ. Не и҆́маши ѿ себѐ ничто́же бла́го, ничто́же благоꙋго́дно, то́чїю грѣ́хъ и҆ престꙋпле́нїе: нижѐ во́зрастꙋ своемꙋ̀ приложи́ти мо́жеши ла́коть є҆ди́нъ, нижѐ сотвори́ти бѣ́ла и҆лѝ че́рна вла́са <red>(Матѳ. заⷱ҇ д҃і)</red>.

<red>Н</red>е возноси́сѧ са́номъ, а҆́ще и҆́маши є҆го̀, нижѐ старѣ́йшинства вели́чествомъ: не на са́ны бо та́мѡ зрѣ́ти бꙋ́дꙋтъ, но на добродѣ́тєльнаѧ и҆справлє́нїѧ: не на велича́нїе и҆ горды́ню и҆ благоплемє́нства, но на кро́тость и҆ смире́нїе. Не въ горды́ни бо и҆ велича́нїи, но во смире́нїи на́шемъ помѧнꙋ́лъ ны̀ є҆́сть гдⷭ҇ь, и҆ и҆зба́вилъ ны̀ є҆́сть ѿ вра̑гъ на́шихъ, глаго́летъ прⷪ҇ро́къ <red>(Ѱало́мъ рл҃є)</red>: ѡ҆брѧ́щꙋтсѧ бо мно́жайшїи, здѣ̀ несла́вни, та́мѡ сла́вни: здѣ̀ безче́стни, та́мѡ че́стни: сла́вни же и҆ че́стни здѣ̀, та́мѡ въ вели́цѣмъ безче́стїи бꙋ́дꙋтъ: благоро́днїи мі́ра сегѡ̀ ѿве́ржени, хꙋдоро́днїи же прїѧ́ти: го́рдїи и҆ бога́тїи въ гее́ннѣ, ни́щїи же въ небе́сномъ ца́рствїи: возносѧ́щїисѧ съ бѣ́сы, смире́ннїи же съ гдⷭ҇емъ: не сицево́ бо та́мѡ лицемѣ́рїе, ꙗ҆́коже здѣ̀: премѣни́тъ бо та́мѡ кого́ждо гдⷭ҇ь, и҆ поста́витъ всѧ̑ въ свое́мъ пра́веднѣмъ и҆ нелицемѣ́рнѣмъ мѣ́рилѣ. Тѣ́мже ни є҆ди́ною ве́щїю возноси́сѧ, но во все́мъ всегда̀ смире́нъ бꙋ́ди, смирє́ннаѧ гонѝ, смирє́ннаѧ мꙋ́дрствꙋй, ꙗ҆́кѡ да ѿ гдⷭ҇а сама́гѡ возвыше́нъ бꙋ́деши.

<red>Є҆</red>ли́кѡ тѝ є҆́сть вели́къ са́нъ, толи́ко и҆́мать бы́ти и҆ смире́нїе: є҆ли́кѡ вели́ко почита́нїе, толи́ко и҆́мать бы́ти и҆ себѐ во смире́нїи презрѣ́нїе: є҆ли́кѡ человѣ́цы возно́сѧтъ тѧ̀, толи́кѡ смире́нъ бꙋ́ди: є҆ли́кѡ почита́ютъ и҆ сла́вѧтъ, толи́кѡ безче́стна себѐ бы́ти вмѣнѧ́й: не возвыша́йсѧ ко́имлибо и҆справле́нїемъ, да не ѿве́рженъ ѿ бг҃а бꙋ́деши: не помышлѧ́й, нижѐ глаго́ли, ꙗ҆́кѡ сїѐ и҆спра́вихъ, и҆спра́вихъ ѻ҆́но, да не всѧ̑ твоѧ̑ пред̾ ѻ҆чи́ма твои́ма внеза́пꙋ разсы́плютсѧ. А҆́ще бы что̀ и҆спра́вилъ є҆сѝ бл҃го́е, глаго́ли, ꙗ҆́кѡ не а҆́зъ, но благода́ть гдⷭ҇нѧ со мно́ю: не та́кѡ бо во и҆справле́нїи на́шемъ спасе́нїе на́ше є҆́сть, ꙗ҆́коже въ ми́лости хрⷭ҇то́вѣ: є҆́же бо что̀ хо́щетъ, прїи́метъ бг҃ъ, а҆ є҆́же не хо́щетъ, ѿве́ржетъ: бг҃ꙋ всѧ̑ причита́й, ꙗ҆́кѡ да и҆ ѻ҆́нъ всѧ̑ своѧ̑ тебѣ̀ привмѣни́тъ, и҆ во все́мъ тѝ бꙋ́детъ ско́рый помо́щникъ. Не жела́й старѣ́йшинства, нижѐ ко́еѧ че́сти на землѝ, нижѐ че́стна и҆ досто́йна себѐ во все́мъ бы́ти разꙋмѣ́й, но па́че всѣ́хъ хꙋдѣ́йша себѐ бы́ти вмѣнѧ́й, Тогда́ бо че́стенъ и҆ досто́инъ бꙋ́деши, є҆гда̀ безче́стна себѐ бы́ти возмни́ши: тогда̀ вели́къ бꙋ́деши, є҆гда̀ ма́ла себѐ бы́ти ѹ҆разꙋмѣ́еши: тогда̀ что̀ бꙋ́деши, є҆гда̀ ничто́же себѐ бы́ти вмѣни́ши.

<red>Ѻ҆́</red>бразъ тебѣ̀ смире́нїѧ собо́ю показа̀ гдⷭ҇ь: смири́лъ: себѐ послꙋшли́въ бы́въ да́же до сме́рти, сме́рти же кре́стныѧ. Ѿ смире́нїѧ ражда́етсѧ послꙋша́нїе и҆ повинове́нїе, ѿ горды́ни же прерѣкова́нїе и҆ непоко́рство. Ѿ смире́нїѧ къ бг҃ꙋ присвое́нїе, ѿ горды́ни же ѿ негѡ̀ ѿпаде́нїе. Не и҆́маши, человѣ́че, чи́мъ горди́тисѧ, ничто́же бо и҆́маши ѿ себѐ, ничто́же и҆́маши своѐ. Бы́лъ ли є҆сѝ когда̀ пре́жде въ вѣ́цѣ се́мъ; Не бы́лъ є҆сѝ. Вѣ́си ли, є҆гда̀ зачина́ше тѧ̀ во ѹ҆тро́бѣ ма́терь, и҆лѝ свои́мъ про́мысломъ та́кѡ рожде́нъ є҆сѝ; Вѣ́си ли, ко́егѡ вре́мене си́це возра́слъ є҆сѝ, и҆ въ коли́кꙋ ѵ҆поста́сь прише́лъ є҆сѝ; разꙋмѣ́еши ли, въ кі́й коне́цъ прїи́деши; А҆́ще ли си́хъ всѣ́хъ не вѣ́си, нижѐ разꙋмѣ́еши, почто̀ ѹ҆́бѡ всꙋ́е не во свои́хъ, но въ бж҃їихъ всѣ́хъ горди́шисѧ;

<red>Б</red>ꙋ́ди смире́нъ и҆ благоразꙋ́менъ: а҆́ще что̀ тебѣ̀ человѣ́цы причита́ютъ, бг҃ꙋ сїѧ̑ всѧ̑ привмѣнѧ́й: ѿ негѡ́ бо всѐ є҆́сть: ѻ҆́нъ всѧ̑ сотворѝ. Не чꙋди́сѧ, и҆́бо и҆ні́и не разꙋмѣ́ютъ, нижѐ вѣ́дѧтъ, ꙗ҆̀же сꙋ́ть бж҃їѧ: ты́ же вѣ́дѧ не бꙋ́ди безꙋ́менъ: та́мѡ причита́й, и҆дѣ́же тѝ сво́йственно є҆́сть: та́мѡ привмѣнѧ́й, ѿкꙋ́дꙋ всѐ є҆́сть. Ѿ бг҃а всѐ є҆́сть, бг҃ꙋ всѧ̑ причита́й: ѻ҆́нъ є҆́сть всемꙋ̀ нача́ло, є҆мꙋ̀ всѧ̑ привмѣнѧ́й: ѻ҆́нъ всѧ̑ содержи́тъ, та́мѡ всѧ̑ ѡ҆браща́й. Смире́нїѧ є҆́сть мѣ́ра па́че всѣ́хъ лꙋ́чша, вмѣнѧ́ти себѐ хꙋдѣ́йша всеѧ̀ тва́ри, всѧ́кагѡ созда́нїѧ. А҆́ще бо всеѧ̀ тва́ри хꙋдѣ́йша себѐ вмѣнѧ́ти бꙋ́деши, сегѡ̀ ра́ди всеѧ̀ тва́ри хꙋдѣ́йшъ вмѣне́нъ не бꙋ́деши: сегѡ̀ ра́ди всеѧ̀ тва́ри хꙋ́ждша себѐ бы́ти разꙋмѣ́й, да всеѧ̀ тва́ри лꙋ́чшїй ѿ гдⷭ҇а вмѣни́шисѧ.

<red>Ѻ҆</red>ба́че же смире́нъ бꙋ́ди не безслове́снѡ, но въ ра́зꙋмѣ пра́вѣ смиренномꙋ́дрствꙋѧй: не безслове́снѡ всѧ́комꙋ безслове́сїю смирѧ́йсѧ, да не безслове́сномꙋ скотꙋ̀ ѹ҆подо́бишисѧ. Смире́нїе бо съ ра́зꙋмомъ, ꙗ҆́коже и҆ и҆́на всѧ̑ прїѧ̑та сꙋ́ть: без̾ ра́зꙋма же ѿве́ржєна, и҆ безслове́снїи бо ско́ти мно́гажды смире́нни быва́ютъ, но не въ ра́зꙋмѣ сегѡ̀ ра́ди нико́еѧ же сꙋ́ть досто́йни похвалы̀: но ты̀ въ ра́зꙋмѣ смиренномꙋ́дрствꙋй, да не прельще́нъ и҆ посмѣѧ́нъ ѿ сопроти́вныхъ во все́мъ пребꙋ́деши. Тѣ́мже въ ра́зꙋмѣ пра́вѣ смиренномꙋ́дрствꙋй, ꙗ҆́кѡ да не преткнове́нъ во все́мъ ꙗ҆ви́шисѧ. И҆ а҆́ще смире́нъ є҆сѝ, съ гдⷭ҇емъ соедини́шисѧ: а҆́ще же ли го́рдъ, ѿве́рженъ ѿ негѡ̀ бꙋ́деши: ꙗ҆́коже бо смире́нїе мо́жетъ спастѝ, та́кѡ высокоꙋ́мнаѧ горды́нѧ погꙋби́ти, є҆́же на мытарѣ̀ и҆ фарїсе́и показа́сѧ, и҆ на и҆нѣ́хъ мно́зѣхъ.

<red>Ч</red>то́ є҆сть смире́нїе; Смире́нїе є҆́сть разꙋмѣ́ти себѐ, и҆ ѡ҆ себѣ̀ ничто́же: пра́ведно же є҆́сть разꙋмѣ́ти себѐ ничто́же, поне́же ѿ ничесогѡ̀ и҆ створе́нъ є҆сѝ: нижѐ ѡ҆ себѣ̀ разꙋмѣ́ти что̀, поне́же ничто́же и҆́маши ѿ себѐ. Ѽ ко́ль нѣ́сть смире́нїю досто́йно! Ко́ль нѣ́сть досто́йно ѹ҆дивле́нїю! Поне́же ѿ ничесогѡ̀ сотворе́ни є҆смы̀: нижѐ вѣ́мы, ка́мѡ по́йдемъ, и҆ ѹ҆стро́ени ѿ гдⷭ҇а бꙋ́демъ. Ѿ тли́ бо и҆ хꙋда́гѡ всѣ́ѧннагѡ мра́чнагѡ сѣ́мене, ма́нїемъ гдⷭ҇нимъ рожде́ни є҆смы̀, въ смра́дъ же, пра́хъ и҆ пе́пелъ премѣни́мсѧ: дꙋша́ же на́ша ѹ҆стро́ена бꙋ́детъ, ꙗ҆́коже гдⷭ҇ь са́мъ є҆ди́нъ вѣ́сть, и҆́же всѣ́хъ є҆́сть творе́цъ и҆ зижди́тель.

<red>Д</red>а прїи́дꙋтъ всѝ ра́зꙋмы земноро́днїи, да премꙋ́дрствꙋютъ всѝ фїлосо́фствꙋющїи, и҆ ѹ҆дивѧ́тсѧ бж҃їимъ чꙋдесє́мъ, ко́ль є҆́сть ди́венъ гдⷭ҇ь, ко́ль си́ленъ, ко́ль є҆́сть млⷭ҇тивъ и҆ првⷣнъ въ совѣ́тѣхъ па́че всѣ́хъ сынѡ́въ человѣ́ческихъ! Ꙗ҆́кѡ ничто́же тре́бꙋѧ созда̀ человѣ́ка, созда́въ же ничто́же тре́бꙋетъ ѿ негѡ̀, то́чїю ра́зꙋма пра́ва и҆ покаѧ́нїѧ и҆́стинна: ꙗ҆́кѡ да познава́ѧ благодѣѧ̑нїѧ є҆гѡ̀, къ немꙋ̀ любо́вїю прилѣплѧ́етсѧ: и҆ ви́дѧ, ꙗ҆́кѡ ничто́же ѿ себѐ и҆́мать, пребꙋ́детъ всегда̀ смире́нъ, ѡ҆ все́мъ благодаре́нїе и҆ славосло́вїе є҆мꙋ̀ вы́нꙋ приносѧ̀.
