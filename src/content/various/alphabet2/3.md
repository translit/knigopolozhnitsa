---
title: "Глава̀ тре́тїѧ"
navigation:
  key: various-alphabet2-3
  title: "Глава̀ тре́тїѧ"
  parent: various-alphabet2
  order: 3
type: "various"
---

# Глава̀ тре́тїѧ.<br>Ѡ҆ є҆́же не горди́тисѧ ни є҆ди́ною ве́щїю въ вѣ́цѣ се́мъ.





<versal>Н</versal>е бꙋ́ди го́рдъ и҆ велича́въ, да не ѹ҆подо́бишисѧ бѣсѡ́мъ, не возноси́сѧ срⷣцемъ, да не сравне́нъ съ ни́ми бꙋ́деши: но бꙋ́ди кро́токъ и҆ смире́нъ, да ѿ гдⷭ҇а сама́гѡ возвыше́нъ бꙋ́деши, и҆ а҆́гг҃лѡмъ соедини́шисѧ. На кого́ бо воззрю̀, но на кро́ткаго, смире́ннаго и҆ трепе́щꙋщаго мои́хъ слове́съ, гл҃етъ гдⷭ҇ь; си́мъ бо то́чїю наипа́че ра́зни сꙋ́ть бѣ́сове ѿ а҆́гг҃лѡвъ, си́мъ и҆ ѿ бг҃а ѿпадо́ша, є҆́же не пребы́ти и҆̀мъ смирє́ннымъ, и҆ благопокори̑вымъ: ничто́же бо та́кѡ, не то́чїю ѹ҆ бг҃а, но и҆ ѹ҆ человѣ̑къ ме́рзостно є҆́сть, ꙗ҆́коже возвыше́нїе и҆ горды́нѧ: нижѐ си́це что̀ любе́зно и҆ прїѧ́тно, ꙗ҆́коже кро́тость и҆ смире́нїе.

<red>С</red>мире́нный и҆ кро́ткїй всегда̀ є҆́сть ми́ренъ, гордели́въ же и҆ велича́въ всегда̀ є҆́сть мѧте́женъ и҆ смꙋще́нъ. Гдⷭ҇ь наставлѧ́етъ крѡ́ткїѧ на сꙋ́дъ, и҆ наꙋча́етъ смирє́нныѧ пꙋтє́мъ свои̑мъ, глаго́летъ прⷪ҇ро́къ <red>(Ѱало́мъ к҃д)</red>. Го́рдыхъ расточа́етъ гдⷭ҇ь мы́слїю срⷣца, смире́нныхъ же и҆ є҆диномы́сленныхъ вселѧ́етъ въ до́мъ своеѧ̀ бл҃года́ти. Благопокорли́въ бꙋ́ди, да ѹ҆подо́бишисѧ а҆́гг҃лѡмъ. Не горди́сѧ и҆ над̾ ма́лымъ ки́мъ, да не и҆ са́мъ ѿ бг҃а ѿринове́нъ бꙋ́деши: не возвыша́йсѧ ни є҆ди́ною ве́щїю, да не ни́зꙋ попо́лзшисѧ всѧ̑ ѕла̑ѧ постра́ждеши. Паде́тъ бо го́рдый и҆ сокрꙋши́тсѧ, и҆ не бꙋ́детъ возставлѧ́ѧй є҆го̀, глаго́летъ прⷪ҇ро́къ <red>(І҆ерем. глⷡ҇а и҃)</red>. Не ходѝ въ вели́кихъ, нижѐ въ ди́вныхъ па́че тебѐ, да не ѿ бг҃а ѹ҆стра́ншисѧ, въ сѣ́техъ лови́телѧ врага̀ ѡ҆ста́неши <red>(Ѱало́мъ р҃л)</red>.

<red>Ѿ</red> безꙋ́мїѧ и҆ дꙋше́вныѧ слѣпоты̀ ражда́етсѧ горды́нѧ: ѿ ра́зꙋма же и҆ позна́нїѧ смире́нїе. А҆́ще бы себѐ и҆́стиннѡ позна́лъ є҆сѝ, не бы̀ гордели́въ бы́лъ є҆сѝ: и҆ а҆́ще себѐ и҆́стиннѡ позна́еши, горди́тисѧ не бꙋ́деши: но поне́же є҆щѐ себѐ до́брѣ не зна́еши, нижѐ, ꙗ҆́кѡ подоба́етъ, разꙋмѣ́еши. Сегѡ̀ ра́ди и҆ ма́лою ве́щїю, и҆лѝ па́че ѡ҆ ничесо́мже безслове́снѡ горди́шисѧ: но ѹ҆́бѡ позна́й себѐ, го́рдъ и҆ высокоꙋ́менъ сы́й: гдⷭ҇ь бо гѡ́рдымъ проти́витсѧ, смирє́ннымъ же дае́тъ бл҃года́ть, глаго́летъ соломѡ́нъ <red>(При́т. глⷡ҇а г҃)</red>. Прїе́млетъ крѡ́ткїѧ гдⷭ҇ь, смирѧ́етъ же грѣ̑шныѧ гѡ́рдыѧ до землѝ: возно́ситъ смирє́нныѧ, снижа́етъ же гѡ́рдыѧ: прїе́млетъ смире́ннагѡ и҆ ма̑лаѧ, ѿмета́етъ же го́рдагѡ и҆ вели̑каѧ: прїѧ́тъ мытарѧ̀ смире́ннагѡ є҆ди́но воздыха́нїе, фарїсе́а же го́рдагѡ мнѡ́гїѧ добродѣ́тєли ѿве́рже. Лꙋ́чше грѣ́шникъ смире́нъ пред̾ бг҃омъ, не́же пра́ведникъ гордели́въ: ме́рзокъ бо є҆́сть пред̾ бг҃омъ всѧ́къ высокосе́рдый, глаго́летъ соломѡ́нъ <red>(При́т. глⷡ҇а ѕ҃і)</red>.

<red>В</red>ездѣ̀ бг҃ъ ѿме́щетъ гѡ́рдыѧ, прїе́млетъ же крѡ́ткїѧ: низлага́етъ си̑льныѧ со престѡ́лъ и҆ возно́ситъ смирє́нныѧ: а҆́лчꙋщыѧ и҆сполнѧ́етъ бла̑гъ, и҆ богатѧ́щыѧсѧ ѿпꙋща́етъ тщы̀. И҆збра̀ гдⷭ҇ь смирє́нныѧ а҆пⷭ҇лы, гѡ́рдыѧ же ѿве́рже фарїсе́и: ѿри́нꙋ премꙋ́дрыѧ фїлосо́фы, и҆збра́ же препрѡ́стыѧ ры́бари: ѿве́рже благорѡ́дныѧ и҆ вели́кїѧ кнѧ́зи, и҆збра́ же смирє́нныѧ, і҆ѡ́сифа древодѣ́лѧ, и҆ прест҃ꙋ́ю дв҃ꙋ мт҃рь ѹ҆бо́гꙋю. Тѣ́мже ѡ҆ прароди́тельномъ бл҃горо́дїи никто́же горди́сѧ, вѣ́дѧ, ꙗ҆́кѡ всѝ є҆ди́наго и҆́мамы по бз҃ѣ пра́ѻц҃а а҆да́ма, пра́хъ же и҆ пе́пелъ наслѣ́дїе на́ше. Ѿ земли́ бо взѧ́ти є҆смы̀, въ зе́млю же па́ки по́йдемъ. Не возно́симсѧ є҆ди́нъ на дрꙋга́го: всѣ́хъ бо на́съ землѧ̀ ра́внѣ сравни́тъ, и҆ комꙋ́ждо да́стъ ѹ҆ча́стїе своѐ.

<red>А҆́</red>ще и҆ старѣ́йшина є҆сѝ са́номъ, не бꙋ́ди го́рдъ, да не и҆ повинꙋ́ющихсѧ тебѣ̀ горды́ни и҆ дме́нїю наꙋчи́ши: како́въ бо ста́рѣй є҆́сть, таковѝ и҆ повинꙋ́ющїисѧ бы́ти ѡ҆быко́ша. Старѣ́йшїй па́че всѣ́хъ чл҃вѣ̑къ, па́че же всеѧ̀ тва́ри, гдⷭ҇ь, ѻ҆́бразъ тебѣ̀ собо́ю смире́нїѧ показа̀: прїе́мъ ле́нтїонъ, но́ги ѹ҆ченикѡ́мъ ѹ҆мы̀ <red>(І҆ѡа́н. заⷱ҇ м҃д)</red>. Зра́къ раба̀ прїи́мъ, смири́лъ себѐ, бы́сть послꙋшли́въ да́же до сме́рти, сме́рти же кре́стныѧ <red>(Фїлїп. заⷱ҇ с҃м)</red>, ꙗ҆́кѡ да и҆ мы̀ такова̀ є҆го̀ зрѧ́ще смирѧ́емсѧ. Не горди́сѧ ни є҆ди́ною ве́щїю въ мі́рѣ се́мъ: всѧ̑ бо здѣ̀ ѡ҆ста́нꙋтъ, всѧ̑ въ пра́хъ и҆ пе́пелъ премѣнѧ́тсѧ, ты́ же та́мѡ са́мъ є҆ди́нъ по́йдеши, и҆дѣ́же зрѣ́ти не бꙋ́дꙋтъ на са́ны и҆ вели̑чества, но ко́ждо по дѣлѡ́мъ свои́мъ ѿ гдⷭ҇а воспрїи́метъ.

<red>Д</red>а не возно́сишисѧ вре́меннымъ са́на почте́нїемъ вре́мененъ бо є҆́сть: нижѐ да горди́шисѧ старѣ́йшинства вели́чествомъ, и҆змѣнѧ́емо бо є҆́сть. Не ѿе́млетъ са́нъ є҆стества̀, нижѐ и҆змѣнѧ́етъ старѣ́йшинство человѣ́чества: и҆ старѣ́йшїй бо то́йжде человѣ́къ, ꙗ҆́коже и҆ про́чїи: та́ѧжде тлѧ̀ и҆ пе́пелъ, ꙗ҆́коже и҆ и҆ні́и. Ничто́же вѧ́щше и҆́мать старѣ́йшїй па́че малѣ́йшагѡ, то́чїю вре́менное са́номъ почте́нїе. Сегѡ̀ ра́ди сла́ва твоѧ̀ и҆ по́честь старѣ́йшинства да не прилага́етъ тѝ велича́нїѧ и҆ горды́ни: но па́че да ѕѣлѡ̀ смирѧ́етъ тѧ̀: є҆ли́кѡ бо, речѐ, вели́къ є҆сѝ, толи́кѡ смирѧ́йсѧ, да ѡ҆брѧ́щеши пред̾ гдⷭ҇емъ бл҃года́ть, глаго́летъ сїра́хъ <red>(Сїраⷯ. глⷡ҇а г҃)</red>. Дана̀ тебѣ̀ є҆́сть до вре́мене сїѧ̀ по́честь ра́ди и҆справле́нїѧ и҆нѣ́хъ, и҆ чи́на ѻ҆бы́чнагѡ человѣ́ческагѡ, а҆ не ꙗ҆́кѡ да си́мъ возно́сишисѧ, и҆ велича́ешисѧ. Нѣ́сть ѹ҆́бѡ ѡ҆ чесо́мъ воздыма́тисѧ старѣ́йшинствомъ: всѧ́ка бо ве́щь сꙋ́щаѧ и҆змѣнѧ́ющаѧсѧ є҆́сть: є҆́сть бо сꙋ́щаѧ, ꙗ҆́кѡ не сꙋ́щаѧ, быва́ющаѧ, ꙗ҆́кѡ не быва́ющаѧ.

<red>Н</red>е тꙋ́не да́нный тѝ є҆́сть са́нъ и҆ вре́менное сегѡ̀ мі́ра почита́нїе, но да почита́нїю твоемꙋ̀ и҆ сла́вѣ пока́жеши ра̑внаѧ во смире́нїи и҆справлє́нїѧ и҆ добродѣ́тєли. Па́мѧтствꙋй твоегѡ̀ старѣ́йшинства кончи́нꙋ, и҆ сла́вы твоеѧ̀ внеза́пное и҆змѣне́нїе, и҆ никогда́же прельсти́шисѧ, нижѐ въ почита́нїи и҆ сла́вѣ человѣ́ческой ѹ҆пова́нїе своѐ полага́ти бꙋ́деши: ничто́же бо и҆́но сꙋ́ть сїѧ̑, то́чїю сна̀ неизвѣ́стнѣе, и҆ ле́да весе́ннагѡ преле́стнѣе. Не тꙋ́не дре́внїи любомꙋ́дрцы и҆збра́вше старѣ́йшинꙋ, и҆ вѣнце́мъ ца́рскимъ вѣнча́юще, запалѧ́хꙋ ле́нъ, и҆ вы́спрь ме́щꙋще приглаго́лахꙋ: та́кѡ сла́ва человѣ́ча вско́рѣ ѹ҆гаса́етъ, ꙗ҆́коже ле́нъ къ горѣ̀ вы́спрь ве́рженный и҆ блиснꙋ́вшїй, и҆ а҆́бїе до́лꙋ па́дшїй, и҆ внеза́пꙋ ѹ҆га́сшїй.

<red>Ц</red>а́рїе, кнѧ́зи и҆ велмѡ́жи да не велича́ютсѧ свои́мъ вели́чествомъ: ничто́же бо помо́жетъ са́нъ и҆ вели́чество во вре́мѧ сме́рти: па́че же вѧ́щшꙋю тѧготꙋ̀ сотвори́тъ, да не глаго́летъ кто̀, а҆́зъ є҆́смь благоро́денъ, се́й же хꙋдоро́денъ: а҆́зъ є҆́смь бога́тъ, се́й же ѹ҆бо́гъ: сме́рть бо кого́ждо ра́внѣ смири́тъ на́съ, и҆ ѿи́метъ всѧ́ко ра́знствїе. Во гро́бѣ не познаю́тсѧ ѡ҆бнажє́нныѧ кѡ́сти, кто̀ бѣ̀ благоро́денъ, и҆лѝ хꙋдоро́денъ, кто̀ ни́щъ, и҆лѝ бога́тъ, кто̀ сла́венъ, и҆лѝ несла́венъ. Сегѡ̀ ра́ди да не возно́ситсѧ кто̀ сла́вою, сокро́вищемъ, и҆ ко́имълибо бога́тствомъ: ничто́же бо взе́мше, на́зи та́мѡ всѝ по́йдемъ: ничто́же при на́съ ѡ҆ста́нетъ, то́чїю и҆справлє́нїѧ на́шѧ, ꙗ҆̀же въ житїѝ се́мъ содѣ́ѧхомъ.

<red>П</red>очто̀, человѣ́че, всꙋ́е горди́тисѧ и҆́маши въ тлѣ́нной пло́ти; ничто́же бо досто́йно го́рдости и҆ возноше́нїѧ въ себѣ̀ ѡ҆брѧ́щеши: ѿ землѝ взѧ́тъ є҆сѝ, въ зе́млю же па́ки по́йдеши. Ѿ ничесогѡ̀ сотворе́нъ є҆сѝ, нижѐ па́ки вѣ́си, ка́мѡ ѡ҆брати́шисѧ, и҆ кꙋ́ю ча́сть полꙋчи́ши: тѣ́мже не горди́сѧ сла́вою, прехо́дитъ бо: ни бога́тствомъ, и҆счеза́етъ бо: ни благоро́дїемъ плотски́мъ, вси́ бо є҆смы̀ тлѧ̀ и҆ пе́пелъ: ни си́лою, ни премꙋ́дростїю, нижѐ красото́ю пло́ти: нѣ́сть бо сїѐ ѿ тебѐ: нижѐ чи́мъ и҆́нымъ: ничто́же бо и҆́маши своѐ, но всѧ̑ сꙋ́ть бж҃їѧ. А҆́ще бо ра́зꙋмомъ и҆ премꙋ́дростїю горди́тисѧ восхо́щеши, но бг҃ъ ю҆̀ дадѐ: а҆́ще си́лою и҆ красото́ю пло́ти, но бг҃ъ всѧ̑ ѹ҆стро́и: а҆́ще и҆мѣ́нїемъ и҆лѝ бога́тствомъ, но бг҃ъ всѐ дарова̀: а҆́ще благоро́дїемъ, но всѝ є҆смы̀ землѧ̀ и҆ пе́пелъ: а҆́ще са́на вели́чествомъ, но бг҃ъ є҆́сть содержа́й всѧ̑: а҆́ще ко́имъ либо добродѣ́тельнымъ и҆справле́нїемъ, но бг҃ъ помо́же, и҆ ѹ҆стро́и и҆ ѹ҆крѣпѝ. Всѧ̑ бж҃їѧ сꙋ́ть, а҆ не на́ша: не и҆́маши чи́мъ взима́тисѧ, нижѐ над̾ и҆ны́ми горди́тисѧ, но па́че всѣ́хъ хꙋдѣ́йша себѐ да вмѣнѧ́еши. Бг҃ꙋ всѧ̑ своѧ̑ привмѣнѧ́й, да съ ни́мъ во все́мъ соедине́нъ бꙋ́деши: съ бг҃омъ бо всѧ̑ твоѧ̑ бꙋ́дꙋтъ, без̾ бг҃а же всегѡ̀ чꙋ́ждь є҆сѝ.

<red>Г</red>о́рдый не пра́вымъ пꙋте́мъ и҆ не просты́мъ ше́ствꙋетъ но стро́потнымъ, те́рнїѧ и҆ волчца̀ и҆спо́лненнымъ. Го́рдїи законопрестꙋпова́хꙋ до ѕѣла̀, и҆ ѿ зако́на твоегѡ̀ ѹ҆клони́шасѧ, глаго́летъ прⷪ҇ро́къ <red>(Ѱало́мъ ри҃і)</red>. Са́мое сїѐ и҆́стое престꙋпле́нїе, и҆ ѹ҆клоне́нїе ѿ зако́на безслове́сное, въ непозна́нїи своеѧ̀ не́мощи, возгордѣ́нїе є҆́сть. Не чре́зъ и҆́но что̀ та́кѡ быва́етъ престꙋпле́нїе и҆ паде́нїе, ꙗ҆́коже чре́зъ горды́ню: ни въ чꙋ́вство чре́зъ и҆́но что̀ быва́етъ сицево̀ и҆справле́нїе, ꙗ҆́коже чре́зъ смире́нїе и҆ простотꙋ̀. И҆дѣ́же содѣ́ѧсѧ паде́нїе, та́мѡ всѧ̑ предвари́ша. Горды́ни ра́ди сатанаи́лъ съ нб҃сѐ све́рженъ бы́сть. Фарїсе́й всѧ̑ добродѣ́тєли разсы́па. Навꙋходоно́соръ ца́рствїѧ ѿпадѐ, и҆ со скоты̀, ꙗ҆́кѡ ско́тъ се́дмь лѣ́тъ травꙋ̀ ꙗ҆дѐ: и҆ ты́сѧща ты́сѧщей падє́нїѧ горды́ни ра́ди и҆сполне́нїе прїе́млютъ. Тѣ́мже пребꙋ́ди смире́нъ, да бл҃года́тїю бж҃їею покрыва́емь и҆ сохранѧ́емь всегда̀ бꙋ́деши без̾ всѧ́кагѡ поро́ка, и҆ без̾ преткнове́нїѧ ѡ҆брѧ́щешисѧ.
