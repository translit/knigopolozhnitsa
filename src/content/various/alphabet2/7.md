---
title: "Глава̀ седма́ѧ"
navigation:
  key: various-alphabet2-7
  title: "Глава̀ седма́ѧ"
  parent: various-alphabet2
  order: 7
type: "various"
---

# Глава̀ седма́ѧ.<br>Ѡ҆ є҆́же блюсти́сѧ смѣ́ха, праздносло́вїѧ же и҆ кощꙋ́нствъ.





<versal>Б</versal>люди́сѧ смѣ́ха, праздносло́вїѧ же и҆ кощꙋ́нствъ, да не сѡ́браннаѧ пла́чемъ, ѹ҆до́бнѣ безчи́ннымъ смѣ́хомъ и҆ кощꙋ́нствы расточи́ши: смѣ́хъ безчи́нный сѡ́браннаѧ расточа́етъ, и҆ ѹ҆странѧ́етъ гдⷭ҇ни бл҃года́ти, па́мѧть сме́ртнꙋю погꙋблѧ́етъ, сꙋда̀ стра́шнагѡ забы́тїе твори́тъ. Смѣ́хъ є҆́сть дѣ́тска нра́ва, сластолюби́ва се́рдца, сла́быѧ и҆ немꙋ́жественныѧ дꙋшѝ зна́менїе: смѣ́хъ всѧ́кѡ непотре́бенъ є҆́сть.

<red>Б</red>люди́сѧ смѣ́ха, да не раздража́еши пла́ча ѹ҆ча́щагѡ тѧ̀, да не пра́зденъ бꙋ́деши всѧ́кїѧ добродѣ́тели, да не ѡ҆б̾ѧ́тъ бꙋ́деши па́гꙋбнымъ презо́рствомъ, и҆ въ сѣ̑ти дїа́воли впаде́ши. Лꙋ́чшїй смѣ́ха пла́чь: и҆́бо хрⷭ҇то́съ не блажи́тъ смѣю́щихсѧ, но пла́чꙋщихсѧ. Блаже́ни, речѐ, не смѣю́щїисѧ, но пла́чꙋщїи, ꙗ҆́кѡ ті́и ѹ҆тѣ́шатсѧ: и҆ па́ки: го́ре смѣю́щымсѧ, ꙗ҆́кѡ ті́и воспла́чꙋтсѧ <red>(Матѳ. заⷱ҇ і҃)</red>: смѣ́ха бо дѣ́лателє во ѻ҆́номъ вѣ́цѣ постыдѧ́тсѧ, и҆ во вре́мѧ весе́лїѧ воспла́чꙋтсѧ и҆ возрыда́ютъ.

<red>Ч</red>то̀ ѹ҆́бѡ человѣ́че, и҆́маши смѣ́ха, ра́дости же и҆ весе́лїѧ досто́йно въ мі́рѣ се́мъ; Что̀ и҆́маши, ѡ҆ не́мже и҆звѣ́стнѡ ѹ҆тѣша́тисѧ возмо́глъ бы є҆сѝ; Полна̀ жи́знь твоѧ̀ ско́рби, печа́ли же и҆ воздыха́нїѧ: ты́ же въ смѣ́хахъ и҆ кощꙋ́нствахъ вре́мѧ твоѐ и҆знꙋрѧ́еши: полна̀ жи́знь твоѧ̀ пла́ча и҆ рыда́нїѧ, ты́ же весели́шисѧ и҆ благоде́нствꙋеши: дѣ́йство є҆́сть сѐ твоегѡ̀ неразꙋ́мїѧ. Не вѣ́си, ѡ҆ не́мже ѹ҆тѣша́тисѧ и҆́маши: не вѣ́си, ꙗ҆̀же тѝ сꙋ́ть на по́льзꙋ, и҆ на вѣ́чное твоѐ приѡбрѣ́тенїе. Не ѡ҆ си́хъ ты̀ ѹ҆тѣша́йсѧ, но ѡ҆ гдⷭ҇ѣ, ѡ҆ не́мже и҆́маши ѹ҆тѣша́тисѧ во вѣ́ки.

<red>Б</red>люди́сѧ смѣ́ха, праздносло́вїѧ же и҆ кощꙋ́нствъ, да не благода́ти бж҃їѧ ѿтщети́шисѧ, и҆ пꙋ́стꙋ дꙋ́шꙋ твою̀ сотвори́ши: смѣ́хъ бо и҆ кощꙋ̑нства ѿго́нѧтъ гдⷭ҇ню бл҃года́ть, ѹ҆стꙋжа́ютъ се́рдце, ѡ҆тѧгча́ютъ дꙋ́шꙋ, помрача́ютъ со́вѣсть, ѡ҆печалѧ́ютъ а҆́гг҃лѡвъ, веселѧ́тъ бѣсѡ́въ: всѧ́комꙋ дерзнове́нїю вина̀, грѣхꙋ̀ хода́тай, блꙋдꙋ̀, и҆ всѧ́кой нечистотѣ̀ рꙋково́ждь и҆ предводи́тель.

<red>Н</red>е хощѝ никогда́же что̀ рещѝ, и҆лѝ что̀ вѣща́ти кромѣ̀ нꙋ́жды: ѿ сегѡ́ бо мно́га ѕла̑ѧ ражда́тисѧ ѡ҆быко́ша: и҆ па́че и҆нѣ́хъ страсте́й сїѧ̀ стра́сть наипа́че недовѣ́домѡ и҆ ѹ҆до́бнѡ подкрада́ти ѡ҆бы́че: мно́гажды бо наче́нше ѡ҆ бг҃осло́вныхъ словесѣ́хъ, прихо́димъ въ сквернослѡ́вїѧ, клѧ̑твы, и҆ во всѧ̑ ѕла̑ѧ. Сегѡ̀ ра́ди блюди́сѧ, да не бꙋ́деши са́мъ себѣ̀ навѣ́тникъ и҆ вра́гъ: сме́рть бо и҆ живо́тъ въ рꙋцѣ̀ ѧ҆зы́ка є҆́сть, глаго́летъ соломѡ́нъ ѹ҆держава́ющїи є҆го̀, снѣдѧ́тъ плоды̀ є҆гѡ̀ <red>(При́тч. и҃і)</red>.

<red>М</red>олча́нїе, ꙗ҆́кѡ нача́ло сꙋ́щее є҆́сть ѡ҆чище́нїѧ дꙋшѝ, и҆ кромѣ̀ трꙋда̀ всѧ̑ за́пѡвѣди ѹ҆строѧ́етъ хотѧ́щемꙋ, ꙗ҆́коже нѣ́кто речѐ: ѧ҆зы́къ бо є҆́сть неꙋдержи́мо ѕло̀, и҆спо́лнь ꙗ҆́да смертоно́сна: тѣ́мъ бл҃гословлѧ́емъ бг҃а и҆ ѻ҆ц҃а̀, и҆ тѣ́мъ клене́мъ человѣ́ки <red>(І҆а́к. заⷱ҇ н҃д)</red>, глаго́летъ а҆пⷭ҇лъ. А҆́ще кто̀ въ сло́вѣ не согрѣша́етъ, се́й соверше́нъ мꙋ́жъ, си́ленъ ѡ҆бꙋзда́ти и҆ всѐ тѣ́ло. Ко глаго́ланїю тре́бѣ є҆́сть ѻ҆па́снства мно́га: пе́рвѣе съ ко́имъ кто̀ нра́вомъ глаго́лати и҆́мать, и҆ ко́егѡ вре́мене, и҆ что̀ глаго́летъ, и҆ въ кі́й коне́цъ и҆́мать бы́ти то̀ глаго́ланїе: глаго́лѧй всѧ̑ сїѧ̑ до́лженъ и҆мѣ́ти въ па́мѧти, молча́й же всѧ̑ соверши́лъ и҆ и҆спо́лнилъ є҆́сть.

<red>Х</red>рани́сѧ сꙋесло́вїѧ, смѣ́ха же и҆ кощꙋ́нствъ да́же до ма́ла пра́здна сло́ва: и҆ ѡ҆ самѣ́мъ бо пра́зднѣмъ сло́вѣ ѿвѣ́тъ и҆́маши да́ти въ де́нь сꙋда̀, ꙗ҆́коже гдⷭ҇ь речѐ <red>(Матѳ. заⷱ҇ м҃з)</red>. Сегѡ̀ ра́ди и҆ дв҃дъ ѡ҆ се́мъ къ бг҃ꙋ моли́тствꙋѧ глаго́лаше: положѝ, гдⷭ҇и, хране́нїе ѹ҆стѡ́мъ мои̑мъ, и҆ две́рь ѡ҆гражде́нїѧ ѡ҆ ѹ҆стна́хъ мои́хъ. Не ѹ҆клонѝ се́рдце моѐ въ словеса̀ лꙋка́вствїѧ, непщева́ти вины̑ ѡ҆ грѣсѣ́хъ <red>(Ѱало́мъ р҃м)</red>. И҆ па́ки: рѣ́хъ сохраню̀ пꙋти̑ моѧ̑, є҆́же не согрѣша́ти мѝ ѧ҆зы́комъ мои́мъ: положи́хъ ѹ҆стѡ́мъ мои̑мъ храни́ло, внегда̀ воста́ти грѣ́шномꙋ предо мно́ю, ѡ҆нѣмѣ́хъ и҆ смири́хсѧ и҆ ѹ҆молча́хъ <red>(Ѱало́мъ л҃и)</red>.

<red>П</red>очто̀ и҆́маши ѹ҆тѣша́тисѧ ѡ҆ смѣ́хѣ и҆ кощꙋ́нствахъ, ꙗ҆̀же не сꙋ́ть тѝ въ по́льзꙋ; є҆ще́ бо не преплы́лъ є҆сѝ мі́ра сегѡ̀ бѣ́дъ, и҆ ѹ҆жѐ въ смѣ́хѣ и҆ кощꙋ́нствахъ ѹ҆тѣше́нїе своѐ полага́еши; не ѹ҆̀ пла́ча и҆збы́лъ є҆сѝ, а҆ смѣ́хомъ и҆ праздносло́вїемъ ѹ҆тѣша́ешисѧ; ничто́же досто́йно ра́дости въ мі́рѣ се́мъ и҆́маши, и҆ смѣ́хомъ порабоща́ешисѧ; Не вѣ́мъ, ко́егѡ є҆сѝ внима́нїѧ: не вѣ́си ли, ꙗ҆́кѡ всѧ̑ въ мі́рѣ се́мъ пла́ча достѡ́йна, а҆ не смѣ́ха, рыда́нїѧ достѡ́йна, а҆ не ра́дованїѧ; въ де́брѣ бо плаче́вной є҆сѝ, а҆ не во ѹ҆тѣше́нїи: во и҆згна́нїи, а҆ не во ѻ҆ч҃ествѣ. До́лженъ є҆сѝ скорбѣ́ти, а҆ не весели́тисѧ: пла́кати и҆ рыда́ти, а҆ не смѣѧ́тисѧ и҆ кощꙋ́нствовати.

<red>П</red>огꙋби́вый кто̀ ма́лꙋю ве́щь, смꙋща́етсѧ и҆ скорби́тъ ѕѣлѡ̀: ты́ же вѣ́чное своѐ ѻ҆ч҃ество погꙋби́въ, смѣе́шисѧ и҆ весели́шисѧ: ни ма́лѡ ѡ҆ се́мъ скорби́ши, нижѐ взыскꙋ́еши: во и҆згна́нїи се́мъ ꙗ҆́кѡ въ вѣ́чномъ ѻ҆ч҃ествѣ простира́ешисѧ: и҆дѣ́же тѝ пла́кати и҆ рыда́ти досто́итъ, та́мѡ смѣе́шисѧ и҆ весели́шисѧ: и҆дѣ́же пещи́сѧ и҆ тща́тисѧ подоба́етъ ѡ҆ и҆скꙋпле́нїи твоеѧ̀ рабо́ты, та́мѡ ѡ҆безпечалѧ́ешисѧ и҆ почива́еши. Плѣне́нъ кто̀ въ чꙋждꙋ́ю странꙋ̀, ѿ землѝ въ зе́млю, во вре́менной рабо́тѣ сꙋ́щи, скорби́тъ и҆ смꙋща́етсѧ ѕѣлѡ̀: ты́ же ѿ раѧ̀ въ мі́ръ се́й, ѿ живота̀ въ сме́рть, ѿ свобо́ды въ рабо́тꙋ плѣне́нъ є҆сѝ, въ вѣ́чной рабо́тѣ є҆сѝ, въ безслове́сныхъ наслѣ́дїѧхъ, въ далеча́йшей странѣ̀ сы́й, не чꙋ́вствꙋеши: ѡ҆ свое́мъ ми́рномъ, люби́момъ, свобо́дномъ, вѣ́чномъ ѻ҆ч҃ествѣ не скорби́ши: ѡ҆ и҆скꙋпле́нїи и҆ свобожде́нїи не пече́шисѧ, и҆ не чꙋ́вствꙋеши: дѣ́йство є҆́сть сѐ твоегѡ̀ неразꙋ́мїѧ и҆ слѣпоты̀.

<red>Т</red>ѣ́мже блюди́сѧ смѣ́ха, да не пла́чь вѣ́чный пости́гнетъ тѧ̀: блюди́сѧ праздносло́вїѧ и҆ кощꙋ́нствъ, да не по се́мъ ѕѣлѡ̀ раска́ешисѧ, є҆гда̀ во и҆схо́дѣ дꙋшѝ своеѧ̀ нищетꙋ̀ ѹ҆́зриши: да не тогда̀ раска́ешисѧ, є҆гда̀ ничто́же себѣ̀ помощѝ возмо́жеши. Ѽ дабы̀ є҆сѝ позна́лъ! Ѽ дабы̀ є҆сѝ ѹ҆вѣ́далъ, что̀ и҆́мать бы́ти по си́хъ! Никогда́же въ че́мъ безпечалѧ́тисѧ восхотѣ́лъ бы є҆сѝ: никогда́же въ смѣ́хѣ и҆ кощꙋ́нствахъ вре́мѧ своѐ и҆знꙋрѧ́лъ бы є҆сѝ. Смѣѧ́хꙋсѧ ѻ҆́ни, и҆̀же дне́сь пла́чꙋтъ, ра́довахꙋсѧ ѻ҆́ни, и҆̀же дне́сь рыда́ютъ, нижѐ рыда́ти когда̀ преста́нꙋтъ. По насыще́нїи трапе́зномъ наипа́че смѣ́ха блюди́сѧ: тогда́ бо ѻ҆́нъ наипа́че приходи́ти ѡ҆бы́че: а҆́ще же и҆ слꙋчи́ттисѧ когда̀ въ се́мъ поползнꙋ́тисѧ, но кромѣ̀ ѕѣ́льнагѡ раска́ѧнїѧ никогда́же тогѡ̀ ѡ҆ста́ви.
