---
title: "Глава̀ девѧ́таѧ"
navigation:
  key: various-alphabet2-9
  title: "Глава̀ девѧ́таѧ"
  parent: various-alphabet2
  order: 9
type: "various"
---

# Глава̀ девѧ́таѧ.<br>Ѡ҆ є҆́же па́мѧтствовати всегда̀ сме́рть, и҆ не прельща́тисѧ тлѣ́нными сегѡ̀ мі́ра вещмѝ.





<versal>П</versal>а́мѧтствꙋй, человѣ́че, всегда̀ сме́рть, и҆ всѣ́хъ веще́й и҆змѣне́нїе, и҆ никогда́же настоѧ́щымъ безслове́снѡ пригвозди́шисѧ: помина́й послѣ̑днѧѧ твоѧ̑, и҆ во вѣ́ки не согрѣши́ши, гл҃етъ сїра́хъ <red>(Сїраⷯ глⷡ҇а з҃)</red>. Па́мѧтствꙋй, ꙗ҆́кѡ по сме́рти и҆́нъ є҆́сть вѣ́къ, и҆́но пребыва́нїе, и҆ гото́въ бꙋ́ди: ꙗ҆́кѡ да на сме́рть гото́въ бы́вши, ко грѧдꙋ́щей жи́зни съ добродѣ́тельнымъ и҆справле́нїемъ ѹ҆се́рднѣ спѣши́ши.

<red>П</red>а́мѧтствꙋй стра́шное и҆ тре́петное предста́нїе сꙋди́щꙋ хрⷭ҇то́вꙋ, и҆дѣ́же ца́рь и҆ кнѧ́зь, во́инъ и҆ граждани́нъ, бога́тъ и҆ ѹ҆бо́гъ, всѝ ра́внѡ и҆ неѡбинове́ннѡ и҆стѧ́зани бꙋ́дꙋтъ, всѝ въ стра́сѣ и҆ тре́петѣ ѡ҆брѧ́щꙋтсѧ: всѝ да́же до пра́здна сло́ва, да́же до по́мысла то́нка воздадѧ́тъ сло́во: всѧ́ко помышле́нїе человѣ́ческо и҆сповѣ́стсѧ тебѣ̀, гл҃етъ прⷪ҇ро́къ <red>(Ѱало́мъ ѻ҃є)</red>. Ничто́же та́мѡ ѡ҆ста́вѧтъ без̾ и҆стѧза́нїѧ и҆ ка́зни: ничто́же бо скве́рно и҆ нечи́сто вни́детъ въ црⷭ҇тво нбⷭ҇ное, глаго́летъ гдⷭ҇ь <red>(А҆пок. глⷡ҇а к҃а)</red>.

<red>П</red>ре́жде сме́рти ви́димыѧ ѹ҆мира́й неви́димѡ грѣхꙋ̀: ѹ҆мерщвлѧ́й ра́зꙋмомъ плотскі̑ѧ по́хѡти, да ѡ҆живе́ши гдⷭ҇ви дх҃омъ: ѿрѣва́й се́рдце твоѐ ѿ земна́гѡ пристра́стїѧ, да вмѣсти́лище дх҃ꙋ ст҃о́мꙋ бꙋ́деши: ꙗ҆́кѡ да и҆звѣ́стенъ своегѡ̀ спасе́нїѧ бы́вши, со дерзнове́нїемъ во вре́мѧ и҆схо́да рече́ши: гото́во се́рдце моѐ, бж҃е, гото́во се́рдце моѐ, воспою̀ и҆ пою̀ во сла́вѣ мое́й <red>(Ѱало́мъ н҃ѕ)</red>. Ѿ тлѣ́нїѧ и҆ грѣха̀ рожде́нъ бы́вши, и҆́накѡ ѿ тлѣ́нїѧ и҆ грѣха̀ не свободи́шисѧ, нижѐ къ вѣ́чномꙋ животꙋ̀ пре́йдеши, то́чїю сме́ртїю и҆ разлꙋче́нїемъ.

<red>Т</red>ѣ́мже пре́жде всѣ́хъ ѻ҆́бщагѡ воскресе́нїѧ тщи́сѧ ѹ҆ме́ршꙋю грѣхо́мъ и҆ страстьмѝ безгрѣ́шїемъ и҆ безстра́стїемъ воскреси́ти дꙋ́шꙋ, и҆ жи́въ бы́ти всегда̀ гдⷭ҇ви. Да си́це воскре́сши дꙋ́хомъ, не ѹ҆бои́шисѧ ктомꙋ̀ вре́менныѧ сме́рти пло́тїю: но па́че са́мъ є҆ѧ̀ возжела́еши, во є҆́же всегда̀ бы́ти съ гдⷭ҇емъ: и҆ во вре́мѧ всѣ́хъ и҆з̾ ме́ртвыхъ воста́нїѧ, внꙋ́трь сꙋ́щею благода́тїю, ѿвнѣ́ же нетлѣ́нныѧ пло́ти прїѧ́тїемъ, ꙗ҆́кѡ свѣтоза́рнаѧ лꙋча̀ просїѧ́еши.

<red>Н</red>е ѹ҆води́сѧ по́хотїю плотско́ю, ни красото́ю вре́менною: па́мѧтствꙋй, ꙗ҆́кѡ всѧ̑ сїѧ̑ пра́хъ и҆ пе́пелъ сꙋ́ть. Па́мѧтствꙋй, ꙗ҆́кѡ всѧ́ка плотска́ѧ по́хоть ражда́етъ тѧ́жесть: всѧ́ка плотска́ѧ сла́сть прино́ситъ го́ресть. Па́мѧтствꙋй, ꙗ҆́кѡ всѝ ѹ҆мира́емъ, всѝ ꙗ҆́кѡ цвѣ́тъ ѹ҆вѧда́емъ, и҆ ꙗ҆́кѡ сѣ́нь мимои́демъ, и҆дѣ́же ни ца́рь, ни кнѧ́зь, ни бога́тъ, ни ѹ҆бо́гъ, ни во́инъ, ни граждани́нъ пощадѣ́нъ бꙋ́детъ: но всѝ ра́внѣ серпо́мъ сме́ртнымъ пожа́ти бꙋ́демъ.

<red>Н</red>е мнѝ, ꙗ҆́кѡ дале́че є҆́сть сме́рть, ꙗ҆́кѡ є҆щѐ не ско́рѡ и҆ не а҆́бїе ѹ҆́мреши: но помышлѧ́й ꙗ҆́кѡ бли́зъ тебѐ ѹ҆жѐ є҆́сть: при ко́рени жи́зни твоеѧ̀ сѣки́ра сме́ртнаѧ лежи́тъ, при две́рехъ сꙋди́ще пред̾ ѻ҆чи́ма гро́бъ: землѧ̀ гото́ва, въ ню́же по́йдеши. Не мнѝ, ꙗ҆́кѡ и҆ні́и то́чїю ѹ҆мира́ютъ, ты́ же не ѹ҆́мреши: и҆ кто̀ поживе́тъ и҆ не ѹ҆́зритъ сме́рти, глаго́летъ прⷪ҇ро́къ <red>(Ѱало́мъ п҃и)</red>; Ѹ҆мро́ша прⷪ҇ро́цы, ѹ҆мро́ша патрїа́рси, а҆пⷭ҇ли, ст҃и́тели, ѹ҆мро́ша мч҃ницы, прпⷣбнїи, ѹ҆мро́ша всѝ ст҃і́и, ѹ҆мро́ша кнѧ́зи вели́цыи, велмо́жи, ца́рїе, и҆ всѝ ѿ вѣ́ка бы́вшїи ѹ҆мро́ша: ты́ же ли то́чїю є҆ди́нъ та́кѡ ѡ҆ста́неши; Не бꙋ́ди безꙋ́менъ и҆ слѣ́пъ: ꙗ҆́коже бо со и҆нѣ́ми зри́ши, си́це и҆ съ тобо́ю всѧ́кѡ неѿмѣ́ннѡ то́жде сбꙋ́детсѧ.

<red>Б</red>ꙋ́ди коегѡ́ждо днѐ, коегѡ́ждо часа̀ на сме́рть гото́въ: сме́рть вы́нꙋ въ па́мѧти свое́й и҆мѣ́й, не ѡ҆безпеча́йсѧ никогда́же: въ ѻ҆́ньже бо ча́съ не мнитѐ, сн҃ъ чл҃вѣ́ческїй прїи́детъ, глаго́летъ гдⷭ҇ь <red>(Матѳ. заⷱ҇ р҃г)</red>. Сме́рть ꙗ҆́кѡ та́ть є҆́сть, и҆ ꙗ҆́кѡ хи́щникъ: є҆гда̀ не ча́еши, тогда̀ наипа́че под̾и́детъ тѧ̀: тогда́ бо ѻ҆на̀ наипа́че подкрада́ти ѡ҆бы́че. Ꙗ҆́коже хотѧ́щемꙋ бо́льшꙋю созда́ти жи́тницꙋ, рече́но бы́сть: безꙋ́мне, въ сїю̀ но́щь и҆стѧ́жꙋтъ дꙋ́шꙋ твою̀ ѿ тебѐ, а҆ ꙗ҆̀же ѹ҆гото́ва, комꙋ̀ бꙋ́дꙋтъ; та́кѡ собира́ѧй себѣ̀, а҆ не въ бг҃а богатѣ́ѧй <red>(Лꙋкѝ заⷱ҇ ѯ҃ѕ)</red>.

<red>Н</red>ико́еже є҆́сть ѕло̀ благи̑мъ сме́рть, но ѿ страсте́й ѡ҆блегче́нїе, и҆ съ гдⷭ҇емъ безпрепина́тельное дх҃омъ соедине́нїе, и҆ сожи́тїе: ве́лїѧ бо тѧгота̀ є҆́сть дꙋшѝ во пло́ти жи́ти, и҆ страсте́й наси́лованїе и҆мѣ́ти. Не бо́йсѧ ты̀ сме́рти, то́чїю въ безгрѣ́шїи гото́въ на ню̀ бꙋ́ди: а҆́ще бо на сме́рть гото́въ бꙋ́деши, сме́рти не ѹ҆бои́шисѧ: а҆́ще гдⷭ҇а всѣ́мъ се́рдцемъ возлю́биши, са́мъ є҆ѧ̀ пре́жде жела́тельнѡ возжела́еши. Не бо́йсѧ ты̀ сме́рти пло́тїю, то́чїю грѣха̀, и҆ ѿ бг҃а ѿлꙋче́нїѧ ѕѣлѡ̀ блюди́сѧ. Не мню́ бо и҆́ныѧ мꙋ́ки вѧ́щшїѧ, то́чїю стра́стное грѣхо́вное свѧза́нїе, и҆ ѿ бг҃а ѿчꙋжде́нїе: нижѐ и҆́но ца́рствїе небе́сное, то́чїю ѿ страсте́й свобожде́нїе, и҆ съ гдⷭ҇емъ любо́вїю соедине́нїе. Не боѧ́шесѧ се́й сме́рти, и҆́же си́це глаго́лаше: и҆зведѝ и҆з̾ темни́цы пло́ти и҆ страсте́й дꙋ́шꙋ мою̀, и҆сповѣ́датисѧ и҆́мени твоемꙋ̀ <red>(Ѱало́мъ рм҃а)</red>. Не ма́лъ бо є҆́сть мра́къ и҆ тма̀ пло́ть и҆ страсте́й наси́лованїе. Что́ бо є҆́сть сме́рть; то́чїю всеконе́чное ѿ бг҃а ѿчꙋжде́нїе. Что̀ ли живо́тъ; то́чїю къ бг҃ꙋ соверше́нное присоедине́нїе.

<red>Г</red>дѣ̀ ны́нѣ сла́внїи; гдѣ̀ бога́тїи; гдѣ̀ пи́щи и҆ питїѧ̀ наслажда́ющїисѧ; гдѣ̀ красото́ю и҆ благолѣ́пїемъ лица̀ красѧ́щїисѧ; гдѣ̀ по́хѡти и҆ жела̑нїѧ своѧ̀ и҆сполнѧ́ющїи; не вси́ ли сі́и сме́ртїю сконча́шасѧ; не всѣ́хъ ли землѧ̀ покры̀, и҆ па́мѧть и҆́хъ съ шꙋ́момъ и҆счезѐ; Нѣ́сть ничто́же и҆звѣ́стно, люби́ти въ мі́рѣ, кромѣ̀ бг҃а. А҆́ще бо возлю́биши сла́вꙋ, и҆счеза́етъ: а҆́ще возлю́биши бога́тство, погиба́етъ: а҆́ще возлю́биши сла̑сти и҆ красотꙋ̀ плотскꙋ́ю, въ смра́дъ и҆ гно́й ѡ҆браща́етсѧ. Ничто́же по сме́рти сїѧ̑ помо́гꙋтъ, то́чїю ко́ждо на́съ ѿ дѣ́лъ, и҆лѝ просла́витсѧ, и҆лѝ ѡ҆сꙋ́дитсѧ.
