---
title: "Каѳі́сма д҃"
navigation:
  key: prayers-psaltermary-7
  title: "Каѳі́сма д҃"
  parent: prayers-psaltermary
  order: 7
type: "prayer"
---

# Каѳі́сма д҃.

## Ѱало́мъ к҃д.

<rubric class="inline">Къ</rubric> тебѣ̀, гпⷭ҇жѣ̀, воздвиго́хъ дꙋ́шꙋ мою̀, ꙗ҆́кѡ да на стра́шнѣмъ сꙋдѣ̀ бж҃їемъ твои́ми мл҃твами не постыжꙋ́сѧ, нижѐ да посмѣю́тсѧ ѡ҆ мнѣ̀ вразѝ моѝ, и҆ поднебе́сной ѕло́бы лꙋка́внꙋющїи полкѝ да не преткнꙋ́тъ сто́пы моѧ̀, нижѐ да превзы́дꙋтъ менѐ сѣ́ти сме́ртныѧ, съ кро́тостїю притецы̀ къ дꙋшѣ̀ мое́й, пꙋтеводи́тельница бꙋ́ди ко ѻ҆те́чествꙋ нбⷭ҇номꙋ, и҆ къ бл҃же́нномꙋ собо́рꙋ и҆збра́нныхъ бж҃їихъ сопричтѝ мѧ̀.



## Ѱало́мъ к҃є.

<red>С</red>ꙋдѝ мѧ̀, гпⷭ҇жѐ, ꙗ҆́кѡ а҆́зъ неѕло́бою мое́ю ходи́хъ, ѹ҆пова́ѧ на тѧ̀, не и҆знемогꙋ̀. Воспламенѝ се́рдце моѐ ѻ҆гне́мъ любвѝ твоеѧ̀ и҆ по́ѧсомъ чистоты̀ твоеѧ̀ востѧгнѝ ѹ҆тро́бꙋ мою̀, млⷭ҇ть и҆ щедро́ты твоѧ̀ пред̾ ѻ҆чи́ма мои́ма сꙋ́ть: наслаждꙋ́сѧ во гла́сѣ хвалы̀ твоеѧ̀, гпⷭ҇жѐ: возлюби́хъ ст҃олѣ́пное лицѐ твоѐ, покланѧ́юсѧ є҆мꙋ̀ и҆ почита́ю ст҃о́е влады́чество твоѐ. И҆сповѣ́дайтесѧ и҆́мени є҆ѧ̀, ꙗ҆́кѡ ст҃о є҆́сть, и҆ повѣди́те въ вѣ́къ чꙋдеса̀ є҆ѧ̀.



## Ѱало́мъ к҃ѕ.

<red>Г</red>пⷭ҇жѐ, нбⷭ҇ное сїѧ́нїе лица̀ твоегѡ̀ да бꙋ́детъ просвѣще́нїе моѐ, и҆ свѣ́тлость блгⷣти твоеѧ̀ да возблиста́етъ во ѹ҆́мѣ мое́мъ: вознесѝ главꙋ̀ мою̀ на врагѝ моѧ̀, ꙗ҆́кѡ а҆́зъ пресла̑вное и҆́мѧ твоѐ воспою̀, и҆ не ѿвратѝ лица̀ твоегѡ̀ ѿ менѐ: красотꙋ̀ и҆ добро́тꙋ твою̀ возжела̀ дꙋша моѧ̀, и҆ тѧ̀ во днѝ и҆ но́щи и҆́щетъ се́рдце моѐ, цр҃и́це нбⷭ҇наѧ, не ѿста́ви блгⷣти и҆ млⷭ҇ти твоеѧ̀ ѿ менѐ, и҆ просла́влю во ꙗ҆зы́цѣхъ сла́вꙋ твою̀, є҆́юже просла́ви тѧ̀ ѻ҆ц҃ъ, сн҃ъ, и҆ ст҃ы́й дх҃ъ.



## Пѣ́снь вмѣ́стѡ сла́вы:

<red>П</red>реꙋкра́шеннаѧ и҆ во вѣ́ки бл҃гослове́ннаѧ всѣ́ми прⷭ҇нодв҃о бцⷣе мр҃і́е, невмѣсти́магѡ бг҃а хра́ме, дх҃а ст҃а́гѡ прїѧ́телище, две́ре нбⷭ҇нагѡ цр҃ствїѧ, всеѧ̀ вселе́нныѧ мт҃и, приклонѝ ѹ҆́хо твоѐ къ недосто́йномꙋ моемꙋ̀ моле́нїю, и҆ бꙋ́ди мнѣ̀ грѣ́шномꙋ млⷭ҇тиваѧ попечи́тельница и҆ во всѣ́мъ помо́щница.



## Ѱало́мъ к҃з.

<rubric class="inline">Къ</rubric> тебѣ̀, гпⷭ҇жѣ̀, воззовꙋ̀ и҆ ѹ҆слы́ши мѧ̀, и҆ во гла́сѣ хвалы̀ твоеѧ̀ возвесели́ши мѧ̀. Поми́лꙋй мѧ̀ въ де́нь тесноты̀ моеѧ̀, и҆ свѣ́томъ и҆́стины твоеѧ̀ ѡ҆зарѝ мѧ̀: са́мъ гдⷭ҇ь во ѹ҆тѣше́нїе на́ше тѧ̀ да́лъ є҆́сть, и҆ ты̀ крѣ́пость моѧ̀ и҆ хвала̀ ѡ҆ гдⷭ҇ѣ, почерпнꙋ̀ ѹ҆́бѡ во́дꙋ блгⷣти твоеѧ̀ съ весе́лїемъ, и҆ и҆спїю̀ ѿ и҆сто́чника млⷭ҇ти, и҆ не вжа́ждꙋ во вѣ́ки.



## Ѱало́мъ к҃и.

<red>П</red>ринеси́те гпⷭ҇жѐ на́шей, сыно́ве бж҃їи, принеси́те гпⷭ҇жѐ на́шей сла́вꙋ и҆ хвалꙋ̀. Да́ждь си́лꙋ рабѡ́мъ твои́мъ, мт҃и прест҃а́ѧ, и҆ бл҃гослове́нїе сла́вѧщимъ и҆ хвалѧ́щимъ тѧ̀. Ѹ҆слы́ши серде́чное воздыха́нїе взира́ющихъ къ тебѣ̀ и҆ не пре́зри мл҃твы призыва́ющихъ тѧ̀: да бꙋ́детъ рꙋка̀ твоѧ̀ распросте́рта и҆ гото́ва къ вспоможе́нїю на́мъ, и҆ ѹ҆́хо твоѐ слы́шащее го́рестный и҆ ѹ҆томле́нный гла́съ на́шъ, ты́ бо є҆сѝ є҆ди́на на́ша мт҃рь сердобо́льнаѧ.



## Ѱало́мъ к҃ѳ.

<red>В</red>ознесꙋ̀ тѧ̀, гпⷭ҇жѐ, ꙗ҆́кѡ ты̀ є҆сѝ прекра́сное жили́ще ст҃а́гѡ бг҃а: вознесꙋ̀ тѧ̀, гпⷭ҇жѐ, ꙗ҆́кѡ воспрїѧ́ла є҆сѝ мѧ̀ въ млⷭ҇ть твою̀ и҆ ѿ дꙋше́внагѡ врага̀ проти́вника моегѡ̀ и҆зба́вила мѧ̀ є҆сѝ: не ѿврати́сѧ и҆ до конца̀ мно́жества ра́ди грѣхѡ́въ мои́хъ, ѡ҆животворѝ дꙋ́хъ мо́й и҆ ѡ҆камене́лое се́рдце моѐ ѹ҆мѧгчѝ въ покаѧ́нїе, ꙗ҆́кѡ да и҆ а҆́зъ принесꙋ̀ тебѣ̀ же́ртвꙋ сла́вы и҆ хвалы̀. Ра́дꙋйтесѧ, нб҃са̀, и҆ весели́сѧ, землѧ̀, поне́же ѹ҆тѣша́етъ мт҃и мр҃і́ѧ вѣ̑рныхъ рабѡ̑въ свои́хъ и҆ ни́щихъ дꙋ́хомъ ми́лꙋетъ и҆ бл҃говоли́тъ ѡ҆ ни́хъ.



## Пѣ́снь вмѣ́стѡ сла́вы:

<red>Р</red>а́дꙋйсѧ, нб҃съ ра́досте! Ра́дꙋйсѧ и҆ землѝ и҆́стинное весе́лїе, мр҃і́е мт҃и хрⷭ҇та̀ бг҃а на́шегѡ! Ты̀ ѹ҆мы̀ лю́бѧщихъ тѧ̀ любе́знѡ просвѣща́еши и҆ вѣ́рныѧ твоѧ̀ пѣвцы̀ со тща́нїемъ приво́диши къ сла́дости ра́йскихъ ѻ҆би́телей: къ тебѣ̀, къ тебѣ̀, гпⷭ҇жѐ, ѻ҆браща́ю лицѐ моѐ, на тѧ̀ взира́ютъ ѻ҆́чи се́рдца моегѡ̀, на тѧ̀ ѹ҆пова́етъ дꙋша̀ моѧ̀, поми́лꙋй мѧ̀, влⷣчице, привѣдѝ къ ѻ҆те́чествꙋ любвѝ вѣ́чныѧ.



## Ѱало́мъ л҃.

<red>Н</red>а тѧ̀, гпⷭ҇жѐ, ѹ҆пова́хъ, и҆ не постыжꙋ́сѧ во вѣ́къ: блгⷣтїю твое́ю прїимѝ мѧ̀ и҆ воззрѣ́нїемъ мт҃рнимъ ѹ҆тѣ́ши мѧ̀: ты̀ є҆сѝ крѣ́пость моѧ̀ и҆ прибѣ́жище моѐ, и҆ ѹ҆тѣше́нїе моѐ и҆ покро́въ мо́й, и҆ наде́ждо моѧ̀ непосты́днаѧ: въ рꙋ́цѣ твоегѡ̀ мт҃рнѧгѡ застꙋпле́нїѧ врꙋча́ю ѹ҆бо́гꙋю мою̀ дꙋ́шꙋ, ве́сь живо́тъ мо́й, послѣ́днїй де́нь, коне́чнꙋю минꙋ́тꙋ дыха́нїѧ моегѡ̀ и҆ ѹ҆жа́сное прехожде́нїе воздꙋ́шныхъ мыта́рствъ.



## Ѱало́мъ л҃а.

<red>Б</red>л҃же́ни, и҆̀хже сердца̀ лю́бѧтъ тѧ̀, пребл҃гослове́ннаѧ прⷭ҇нодв҃о: вопло́шщимъ бо сѧ и҆з̾ тебѣ̀ грѣхѝ и҆̀хъ млⷭ҇тивнѡ ѡ҆чи́стѧтсѧ, и҆ беззако́нїѧ и҆̀хъ покры́ютсѧ, ѿ пло́да бо ст҃ы́ѧ и҆ пречⷭ҇тыѧ ѹ҆тро́бы твоеѧ̀ и҆злїѧ́сѧ на всѣ́хъ ка́ющихсѧ грѣ́шникѡвъ бл҃гоꙋтро́бїе бж҃їе: и҆ ты̀, влⷣчице, прѧма́ѧ є҆сѝ стезѧ̀ къ цр҃ствꙋ нбⷭ҇номꙋ, блꙋдѧ́щихъ въ мра́чной нощѝ грѣхо́вной просвѣща́еши, и҆ ѹ҆клонѧ́ющихсѧ въ законопрестꙋ́пныѧ де́бри млⷭ҇рднѡ на пꙋ́ть и҆́стинный наставлѧ́еши: сла́ва тебѣ̀, всѣ́хъ вѣ́рꙋющихъ ско́раѧ помо́щнице и҆ застꙋ́пнице.



## Пѣ́снь вмѣ́стѡ сла́вы:

<red>Р</red>а́дꙋйсѧ, прⷭ҇нодв҃о бцⷣе мр҃і́е, нетлѣ́нный ковче́же, ѿ пото́па грѣхо́внагѡ ве́сь ро́дъ чл҃вѣ́ческїй сп҃сшїй. Ра́дꙋйсѧ, всѣ́хъ къ тебѣ̀ притека́ющихъ наде́жное и҆ безопа́сное прибѣ́жище. Ѽ, всеблгⷣтнаѧ, всепрекра́снаѧ, всесладча́йшаѧ, всебл҃гослове́ннаѧ, помѧнѝ на́съ грѣ́шныхъ ѹ҆ прⷭ҇то́ла влады́чества гдⷭ҇нѧ, є҆мꙋ̀ же ты́ во сла́вѣ предстои́ши и҆ на́съ призира́еши. <red>А҆</red>ми́нь.



## По д҃ каѳі́смѣ тропарѝ, гла́съ д҃:

<red>В</red>ъ мо́ри мѧ̀ пла́вающа, на пꙋтѝ ше́ствꙋюща, въ но́щи спѧ́ща соблюдѝ, бдѧ́щꙋ просвѣтѝ ѹ҆́мъ мо́й, гпⷭ҇же, и҆ наста́ви твори́ти во́лю гдⷭ҇ню: ꙗ҆́кѡ да ѻ҆брѧ́щꙋ въ де́нь сꙋ́дный въ житїѝ содѣ́ѧнныхъ мѝ разрѣше́нїе, прибѣга́ѧ въ кро́въ тво́й, бл҃гослове́ннаѧ.

<red>Н</red>е вни́ди со мно́ю въ сꙋ́дъ, хрⷭ҇те, а҆́зъ бо вѣ́мъ моѧ̀ ѡ҆сꙋжда́ющыѧ мѧ̀ грѣхѝ, и҆ тебѣ̀ взыва́ю: моли́твами ро́ждшїѧ тѧ̀ поми́лꙋй менѐ смире́ннагѡ и҆ недо́стойнагѡ, ꙗ҆́кѡ разбо́йника и҆ блꙋдни́цꙋ, мы́тарѧ и҆ блꙋ́днагѡ, чл҃вѣколю́бче, не бо пра́ведныхъ прише́лъ є҆сѝ сп҃стѝ, но па́че грѣ́шныѧ.

<red>Д</red>а́рѡвъ твои́хъ чтⷭ҇ны́хъ наслажда́ющесѧ, не ѹ҆молчи́мъ пѣ́ти, бцⷣѣ, ми́лости твоѧ̀ всегда̀ рабѝ твоѝ, зовꙋ́ще и҆ глаго́люще: прест҃а́ѧ дв҃о, всѣ́хъ на́съ и҆змѝ ѿ ко́зней вра́жїихъ и҆ нꙋ́ждъ и҆ всѧ́кагѡ преще́нїѧ: ты́ бо є҆сѝ на́ше застꙋпле́нїе.



## Мл҃тва по каѳі́смѣ д҃:

<versal data-diacritics="true">Ѽ</versal>, влⷣчице, пребл҃гослове́ннаѧ защи́тнице ро́да чл҃вѣ́ческагѡ, прибѣ́жище и҆ сп҃се́нїе притека́ющихъ къ тебѣ̀! Вѣ́мъ, вои́стиннꙋ вѣ́мъ, ꙗ҆́кѡ ѕѣлѡ̀ согрѣши́хъ и҆ прогнѣ́вахъ, премлⷭ҇тиваѧ гпⷭ҇жѐ, рожде́ннагѡ по пло́ти ѿ тебѣ̀ сн҃а бж҃їѧ: но и҆́мамъ мно́гїе ѻ҆́бразы пре́жде менѐ прогнѣ́вавшихъ є҆гѡ̀ бл҃гоꙋтро́бїе: мы́тари, блꙋдни́цы и҆ про́чїе грѣ́шники, и҆́мже даде́сѧ проще́нїе грѣхѡ́въ покаѧ́нїѧ и҆̀хъ ра́ди и҆ и҆сповѣ́данїѧ. Ты́ѧ ѹ҆́бѡ ѻ҆́бразы поми́лованныхъ ѻ҆чеса́мъ грѣ́шныѧ моеѧ̀ дꙋшѝ представлѧ́ѧ, и҆ на толи́кое бж҃їе млⷭ҇рдїе, ѻ҆́ныхъ прїе́мшее, взира́ѧ, дерзнꙋ́хъ и҆ а҆́зъ грѣ́шный прибѣ́гнꙋти съ покаѧ́нїемъ къ твоемꙋ̀ бл҃гоꙋтро́бномꙋ, си́льномꙋ и҆ непреста́нномꙋ хода́тайствꙋ. Ѽ, всемлⷭ҇тиваѧ влⷣчице! Да пода́си мѝ рꙋкꙋ̀ по́мощи, и҆ и҆спро́сиши ѹ҆ сн҃а твоегѡ̀ и҆ бг҃а мт҃рними и҆ ст҃ѣ́йшими твои́ми мл҃твами тѧ́жкимъ мои́мъ грѣхѡ́мъ проще́нїе. Вѣ́рꙋю и҆ и҆сповѣ́дꙋю ꙗ҆́кѡ то́й, є҆гѡ̀ же родила̀ є҆сѝ, сн҃ъ тво́й, є҆́сть вои́стинꙋ хрⷭ҇то́съ сн҃ъ бг҃а жива́гѡ, сꙋдїѧ̀ живы́хъ и҆ ме́ртвыхъ, воздаѧ́й комꙋ́ждо по дѣлѡ́мъ є҆гѡ̀: вѣ́рꙋю же па́ки и҆ и҆сповѣ́дꙋю тебѣ̀ бы́ти и҆́стиннꙋю бцⷣꙋ, млⷭ҇рдїѧ и҆сто́чникъ, ѹ҆тѣше́нїе пла́чꙋщихъ, взыска́нїе поги́бшихъ, си́льнꙋю и҆ непреста́ннꙋю къ немꙋ̀ хода́таицꙋ, ѕѣлѡ̀ лю́бѧщꙋю ро́дъ хрⷭ҇тїа́нскїй и҆ спорꙋ́чницꙋ покаѧ́нїѧ. Вои́стинꙋ бо нѣ́сть чл҃вѣ́кѡмъ и҆ны́ѧ по́мощи и҆ покро́ва, ра́звѣ тебѣ̀, ѽ гпⷭ҇жѐ премлⷭ҇тиваѧ. И҆ никто̀ же ѹ҆пова́ѧ на тѧ̀ постыде́сѧ когда̀, и҆ тобо́ю ѹ҆молѧ́ѧ тогѡ̀ никто̀ же ѡ҆ста́вленъ бы́сть. Тогѡ̀ ра́ди молю̀ твою̀ неисче́тнꙋю бл҃гость, ѿве́рзи двє́ри млⷭ҇рдїѧ твоегѡ̀ мнѣ̀ заблꙋжда́ющемꙋ и҆ па́дшемꙋ въ тиме́нїѧ глꙋби́ны: не возгнꙋша́йсѧ менѐ скве́рнагѡ, не пре́зри грѣ́шнагѡ моле́нїѧ моегѡ̀, не ѡ҆ста́ви менѐ ѡ҆каѧ́ннагѡ, є҆го́же во поги́бель ѕло́бный вра́гъ похи́ти: но ѹ҆молѝ всемо́щными и҆ ст҃ѣ́йшими твои́ми мл҃твами, ѽ млⷭ҇рдаѧ, рожде́ннагѡ ѿ тебѣ̀ млⷭ҇рдагѡ бг҃а, да прости́тъ вел́икїѧ моѧ̀ грѣхѝ и҆ и҆зба́витъ мѧ̀ ѿ па́гꙋбы моеѧ̀, ꙗ҆́кѡ да и҆ а҆́зъ со всѣ́ми полꙋчи́вшими проще́нїе воспою̀ и҆ просла́влю безмѣ́рное млⷭ҇рдїе бж҃їе и҆ твоѐ непосты́дное ѡ҆ мнѣ̀ застꙋпле́нїе въ жи́зни се́й и҆ въ неконча́емомъ вѣ́цѣ. <red>А҆</red>ми́нь.
