---
title: "Каѳі́сма а҃"
navigation:
  key: prayers-psaltermary-4
  title: "Каѳі́сма а҃"
  parent: prayers-psaltermary
  order: 4
type: "prayer"
---

# Каѳі́сма а҃.

## Ѱало́мъ а҃.

<red>Б</red>л҃же́нъ мꙋ́жъ, и҆́же лю́битъ и҆́мѧ твоѐ, прⷭ҇нодв҃о мт҃и мр҃і́е: блгⷣтїю твое́ю дꙋша̀ є҆гѡ̀ ѹ҆тверди́тсѧ, и҆ ꙗ҆́кѡ дре́во при и҆схо́дищахъ во́дъ насажде́нное, мно́жайшїѧ плоды̀ пра́вды и҆знесе́тъ. Бл҃гослове́нна ты̀ въ жена́хъ ра́ди смире́нїѧ и҆ вѣ́ры се́рдца твоегѡ̀: всѣ́хъ бо же́нъ побѣжда́еши красото́ю твое́ю, превосхо́диши а҆́гг҃лѡвъ и҆ а҆рха́гг҃лѡвъ ст҃ы́нею, млⷭ҇ти и҆ щедрѡ́ты твоѧ̀ вездѣ̀ проповѣ́дꙋютсѧ: бг҃ъ дѣла̀ рꙋ́къ твои́хъ бл҃гослови́лъ є҆́сть.



## Ѱало́мъ в҃.

<red>Г</red>пⷭ҇жѐ, чесо̀ ра́ди шата́шасѧ ꙗ҆зы́цы стꙋжа́ющїи мѝ; Бꙋ́рею ѹ҆́жаса и҆ стра́ха посрамѝ и҆ ниѕложѝ и҆̀хъ: да покры́етъ на́съ десни́ца твоѧ̀: расточѝ тꙋ́чи беззакѡ́нїй на́шихъ, возмѝ бре́мѧ грѣхѡ́въ на́шихъ. Прїиди́те къ не́й всѝ трꙋжда́ющїисѧ и҆ ѻ҆бремене́ннїи, и҆ ѹ҆поко́итъ ва́съ, пристꙋпи́те къ не́й въ напа́стѣхъ ва́шихъ, и҆ ѡ҆свѣти́тъ ва́съ просвѣще́нїе лица̀ є҆ѧ̀: бл҃гослови́те ю҆̀ всѣ́мъ се́рдцемъ ва́шимъ: млⷭ҇ти бо є҆ѧ̀ полна̀ землѧ̀.



## Ѱало́мъ г҃.

<red>Г</red>пⷭ҇жѐ, что̀ ѹ҆мно́жишасѧ ви́димыѧ и҆ неви́димыѧ вразѝ стꙋжа́ющїи мѝ; Бꙋ́рею пра́вѣднагѡ гнѣ́ва твоегѡ̀ да развѣ́еши и҆̀хъ. Поми́лꙋй мѧ̀, гпⷭ҇жѐ, и҆ и҆сцѣлѝ не́мощи моѧ̀, согре́й ѡ҆леденѣ́лое се́рдце моѐ и҆ не преда́ждь менѐ въ рꙋ́ки дꙋше̑вныхъ врагѡ́въ мои́хъ: въ де́нь сме́рти моеѧ̀ предста́ни въ по́мощь дꙋшѝ мое́й, привѣдѝ мѧ̀ ко приста́нищꙋ сп҃се́нїѧ. Сла́ва тебѣ̀, безпо́мощныхъ застꙋ́пнице.



## Пѣ́снь вмѣ́стѡ сла́вы:

<red>Т</red>ѧ̀, мт҃рь бж҃їю, хва́лимъ, тѧ̀, мр҃і́ю прⷭ҇нодв҃ꙋ и҆ бцⷣꙋ, и҆сповѣ́дꙋемъ, тѧ̀, ѿ превѣ́чнагѡ ѻ҆ц҃а̀ и҆збра́ннꙋю, всѧ̀ землѧ̀ велича́етъ: тебѣ̀ всѝ а҆́гг҃ли и҆ а҆рха́гг҃ли, тебѣ̀ всѝ нача́ла смире́ннѡ слꙋ́жатъ: тебѣ̀ всѝ вла́сти и҆ превы́шнїѧ си́лы нбⷭ҇ныѧ, и҆ всѧ̀ гдⷭ҇ствїѧ повинꙋ́ютсѧ: тебѣ̀ всѝ прⷭ҇то́ли, тебѣ̀ херꙋві́ми и҆ серафі́ми ра́дꙋющесѧ предстоѧ́тъ, тебѣ̀ вси а҆́гг҃льскїѧ ли́ки непреста́ннымъ гла́сомъ вопїю́тъ: прест҃а́ѧ бцⷣе мр҃і́е мт҃и прⷭ҇нодв҃о! Полны̀ сꙋ́ть нб҃са̀ и҆ землѧ̀ вели́чества сла́вы чре́ва твоегѡ̀: тебѣ̀ пресла́вный а҆пⷭ҇льскїй ли́къ своегѡ̀ творц̀а и҆ спⷭ҇телѧ мт҃рь восхвалѧ́ютъ, тебѣ̀ мч҃еникѡвъ мно́жество бцⷣꙋ велича́ютъ: тебѣ̀ пресла́вный и҆сповѣ́дникѡвъ ли́къ ст҃ы́ѧ трⷪ҇цы хра́мъ нарица́ютъ: тебѣ̀ дѣ́вственнїи полцы̀ своегѡ̀ дѣ́вства ѻ҆́бразъ проповѣ́дꙋютъ: тебѣ̀ всѝ ст҃ы́хъ дꙋ́ши пресла́внꙋю цр҃и́цꙋ нб҃съ нарица́ютъ, тебѣ̀ по все́й вселе́ннѣй ст҃а́ѧ цр҃ковь всѣ́хъ вѣ́рныхъ хрⷭ҇тїа́нъ и҆сповѣ́дꙋетъ мт҃рь бж҃їю и҆ почита́етъ и҆́стиннагѡ цр҃ѧ̀ нбⷭ҇нагѡ бг҃оизбра́ннꙋю ѻ҆трокови́цꙋ. Ты̀ а҆́гг҃лѡвъ гпⷭ҇жа̀ и҆ всѣ́хъ ст҃ы́хъ сла́ва, ты̀ ра́йскаѧ ѿве́рстаѧ две́рь: ты̀ лѣ́ствице цр҃ствїѧ нбⷭ҇нагѡ: ты̀ цр҃ѧ сла́вы прекра́сный черто́же: ты̀ неистлѣ́нный ковче́же блгⷣти: ты̀ бе́здна щедрѡ́тъ, ты̀ прибѣ́жище грѣ́шныхъ: ты̀ бл҃гослове́ннаѧ мт҃и спⷭ҇телѧ хрⷭ҇та̀: ты̀ ра́ди ѡ҆свобожде́нїѧ плѣне́ннагѡ чл҃вѣ́ка бг҃а воспрїѧ́ла є҆сѝ во чре́во ѿ дх҃а ст҃а́гѡ и҆ невмѣсти́магѡ вмѣсти́ла є҆сѝ: тобо́ю попра́нъ бы́сть а҆́дскїй вра́гъ и҆ ѿверзо́шасѧ вѣ́рнымъ две́ри цр҃ствїѧ нбⷭ҇нагѡ: ты̀ ѡ҆деснꙋ́ю бг҃а стои́ши, ты̀ є҆гѡ̀ ѹ҆молѧ́еши за на́съ, прⷭ҇нодв҃о мр҃і́е, и҆́же бꙋ́детъ сꙋди́ти живы́хъ и҆ ме́ртвыхъ: тѧ̀ ѹ҆́бѡ жела́емъ всегда̀ бы́ти на́шꙋ застꙋ́пницꙋ къ возлю́бленномꙋ сн҃ꙋ твоемꙋ̀ и҆ бг҃ꙋ, и҆́же чтⷭ҇но́ю кро́вїю на́съ и҆скꙋпи́лъ є҆́сть, да воспрїи́мемъ вѣ́чныѧ сла́вы ѻ҆бѣтова́нїе.

<red>С</red>п҃сѝ лю́ди твоѧ̀, ѽ влⷣчице. И҆ бл҃гословѝ достоѧ́нїе твоѐ, ꙗ҆́кѡ да воспрїи́мемъ вѣ́чныѧ сла́вы ѻ҆бѣтова́нїе, и҆ да бꙋ́демъ прича́стницы бл҃же́ннагѡ наслѣ́дїѧ сн҃а твоегѡ̀, и҆ ѹ҆пасѝ на́съ, и҆ возмѝ на́съ да́же до вѣ́ка. На всѧ́къ де́нь, ѽ преще́драѧ, хвали́ти и҆ бл҃жи́ти тѧ̀ жела́емъ се́рдцемъ и҆ ѹ҆стна́ми. Сподо́би, премлⷭ҇рднаѧ мт҃и, ны́нѣ и҆ всегда̀ без̾ грѣха̀ сохрани́тисѧ на́мъ, поми́лꙋй на́съ, застꙋ́пнице, поми́лꙋй на́съ, да бꙋ́детъ млⷭ҇ть твоѧ̀ съ на́ми, ꙗ҆́кѡ ѹ҆пова́емъ на тѧ̀, соблюдѝ на́съ, премлⷭ҇рднаѧ, во вѣ́ки вѣ́кѡ́въ.

<red>Т</red>ебѣ̀ подоба́етъ хвала̀, тебѣ̀ подоба́етъ сла́ва, тебѣ̀ подоба́етъ пѣ́нїе ны́нѣ и҆ прⷭ҇нѡ и҆ во вѣ́ки вѣ́кѡ́въ. <red>А҆</red>ми́нь.



## Ѱало́мъ д҃.

<red>Є҆</red>гда̀ призва́хъ тѧ̀, гпⷭ҇жѐ, съ вѣ́рою и҆ наде́ждою на тѧ̀, ѹ҆слы́шала мѧ̀ є҆сѝ, и҆ ѿ ры́кающей поднебе́сной ѕло́бы, прїꙋгото́вившейсѧ сне́сти мѧ̀, и҆ ѿ хи́щныхъ рꙋ́къ, и҆́щꙋщихъ дꙋшѝ моеѧ̀, млⷭ҇тїю твое́ю защити́ла и҆ и҆зба́вила мѧ̀ є҆сѝ, поне́же бл҃га млⷭ҇ть твоѧ̀ на всѣ́хъ призыва́ющихъ и҆́мѧ твоѐ ст҃о́е: бл҃гослове́нна ты̀ въ жена́хъ, гпⷭ҇жѐ, во вѣ́ки, и҆ влады́чество твоѐ вознесе́сѧ во вѣ́къ вѣ́ка.



## Ѱало́мъ є҃.

<red>Г</red>лаго́лы моѧ̀ внꙋшѝ, гпⷭ҇жѐ, и҆ не ѿвратѝ ѿ менѐ мт҃рнее лицѐ твоѐ, ѻ҆братѝ пла́чъ мо́й въ ра́дость и҆ сѣ́тованїе моѐ въ весе́лїе, да падꙋ́тъ пред̾ нога́ми мои́ми вразѝ моѝ, многомо́щными мл҃твами твои́ми го́рдыѧ главы̀ и҆̀хъ сокрꙋшѝ, да бл҃гослови́тъ тѧ̀ всѧ́къ ꙗ҆зы́къ, и҆ и҆́мѧ твоѐ и҆сповѣ́сть всѧ́ка пло́ть: бл҃гослове́нна є҆сѝ, ѽ вели́кагѡ цр҃ѧ̀ нбⷭ҇нагѡ дщѝ: ты̀ є҆сѝ вѣне́цъ все́й ст҃ы́ни, ты̀ є҆сѝ сла́ва го́рнемꙋ и҆ до́льнемꙋ і҆ерⷭ҇ли́мꙋ: бл҃гословѧ́щїи тѧ̀ и҆збы́точествꙋютъ въ трꙋдѣ́хъ свои́хъ, бл҃гословѧ́щїи тѧ̀ бꙋ́дꙋтъ бл҃гослове́нны, кленꙋ́щїи тѧ̀ прокленꙋ́тсѧ: да не ѹ҆ма́литсѧ ѿ до́мꙋ рабѡ́въ твои́хъ вина̀ и҆ є҆ле́ѧ и҆зѻби́лїе: бл҃гословлѧ́емъ бг҃а, созда́вшагѡ тѧ̀, бл҃гослове́ни роди́тели твоѝ, ро́ждшїи тѧ̀: бл҃гослове́нна є҆сѝ, гпⷭ҇жѐ, на нб҃си и҆ на землѝ, хва́льна и҆ препросла́вленна во вѣ́ки вѣ́кѡ́въ.



## Ѱало́мъ ѕ҃.

<red>Г</red>пⷭ҇жѐ, да не ꙗ҆́ростїю свое́ю ѡ҆бличи́тъ на́съ грѣ́шныхъ правосꙋ́дный гдⷭ҇ь, нижѐ гнѣ́вомъ є҆гѡ̀ нака́жемсѧ: ты̀, застꙋ́пнице на́ша, да попече́шисѧ ѡ҆ на́съ, и҆ ра́ди ст҃а́гѡ и҆́мени твоегѡ̀ ѿ вра́тъ а҆́довыхъ и҆ ѿ чре́ва мра́чныѧ бе́здны твои́ми мл҃твами и҆зба́ви на́съ: да повѣ́даемъ во вѣ́ки чꙋдеса̀ твоѧ̀, поне́же не ме́ртвїи нижѐ сꙋ́щїи во а҆́дѣ восхва́лѧтъ тѧ̀, но мы̀ живі́и блгⷣтїю твое́ю бл҃гослови́мъ тѧ̀.



## Пѣ́снь вмѣ́стѡ сла́вы:

<red>С</red>ла́ва тебѣ̀, мт҃и бж҃їѧ, вѣ́рныхъ прибѣ́жище, и҆збавле́нїе въ лю́тыхъ содержи́мымъ, дꙋшѐ мое́й бжⷭ҇твенное ѹ҆тѣше́нїе. Всеѡкаѧ́ннꙋю дꙋ́шꙋ мою̀, блгⷣтнаѧ, ѹ҆ѧ́звленнꙋю стрѣлѧ́нїи ѕло́бнагѡ ра́тника, врꙋча́ю всеси́льномꙋ предста́тельствꙋ твоемꙋ̀, ю҆́же соблюда́й и҆ покрыва́й и҆ сп҃са́й ѿ бѣсо́вскихъ ко́зней невреди́мꙋ, да зовꙋ̀ тѝ: ра́дꙋйсѧ, невѣ́сто неневѣ́стнаѧ!



## Ѱало́мъ з҃.

<red>Г</red>пⷭ҇жѐ моѧ̀, на тѧ̀ ѹ҆пова́хъ: ѿ врагѡ́въ и҆зба́ви дꙋ́шꙋ мою̀, ꙗ҆́кѡ да во смире́нїи мое́мъ бл҃гоꙋгождꙋ̀ тебѣ̀: свѣ́тлость лица̀ твоегѡ̀ да ѡ҆блиста́етъ дꙋ́шꙋ мою̀, и҆ воззрѣ́нїе твоѐ на мѧ̀ млⷭ҇тивное да ѡ҆ст҃и́тъ со́вѣсть мою̀, и҆ принесꙋ̀ тобо́ю мл҃твы и҆ моле́нїѧ къ вы́шнемꙋ.



## Ѱало́мъ и҃.

<red>Г</red>пⷭ҇жѐ, гдⷭ҇ь на́шъ бы́сть тобо́ю спⷭ҇тель и҆ бра́тъ на́шъ: ꙗ҆́кѡ ѻ҆́гнь въ кꙋпинѣ̀ и҆ роса̀ на рꙋно̀, на тѧ̀ сни́де предвѣ́чное бж҃їе сло́во, дх҃ꙋ ст҃о́мꙋ наше́дшꙋ ѡ҆сѣнѝ тѧ̀ си́ла вы́шнѧгѡ: бл҃гослове́нъ зача́тый въ тебѣ̀ пло́дъ чре́ва твоегѡ̀, бл҃гослове́ннѡ рождество̀ твоѐ дѣ́вственное, бл҃гослове́нна чⷭ҇тота̀ пло́ти твоеѧ̀, бл҃гослове́нны щедрѡ́ты се́рдца твоегѡ̀: сла́ва тебѣ̀, всѣ́хъ вѣ́рныхъ ѹ҆се́рднаѧ застꙋ́пнице.



## Пѣ́снь вмѣ́стѡ сла́вы:

<red>Р</red>а́дꙋйсѧ, преще́драѧ млⷭ҇ти мт҃и, сп҃сѝ блгⷣтїю твое́ю всѣ́хъ призыва́ющихъ тѧ̀ во и҆́стинѣ, въ ѹ҆едине́нїи сꙋ́щимъ бꙋ́ди ѹ҆тѣше́нїемъ, во и҆скꙋше́нїѧхъ прибѣ́жищемъ: по́мощи твое́й врꙋча́ю дꙋ́шꙋ и҆ тѣ́ло моѐ, ѹ҆пра́ви, наꙋчѝ, что̀ ми подоба́етъ твори́ти, да сп҃сꙋ́сѧ.



## По а҃ каѳі́смѣ тропарѝ, гла́съ а҃:

<red>П</red>росвѣтѝ, бл҃га́ѧ, ѡ҆мраче́ннꙋю дꙋ́шꙋ мою̀, и҆ нечꙋ́вствїе проженѝ, и҆ наꙋчѝ мѧ̀ твори́ти во́лю сн҃а твоегѡ̀, ꙗ҆́кѡ да ѡ҆ставле́нїе мно́гихъ мои́хъ грѣхѡ́въ полꙋчꙋ̀ моли́твами твои́ми.

<red>П</red>ода́ждь мѝ, дв҃о ѹ҆миле́нїе, сле́зъ и҆злїѧ́нїе ѻ҆би́льное, и҆сточи́вшаѧ на́мъ бе́зднꙋ щедрѡ́тъ, и҆зсꙋша́ющꙋю ѕѡ́лъ наводне́нїе и҆ страсте́й то́ки, є҆ди́на пречи́стаѧ.

<red>П</red>риближа́етсѧ сꙋдїѧ̀, при две́рехъ коне́цъ, бо́дрствꙋй дꙋшѐ, и҆ и҆з̾ глꙋбины̀ се́рдца возопі́й мт҃ри бг҃а на́шегѡ: и҆зба́ви мѧ̀ стра́шныхъ мꙋ́къ, и҆ въ мѣ́стѣ свѣ́тлѣмъ вселѝ твои́мъ, влⷣчице, предста́тельством.



## Мл҃тва по каѳі́смѣ а҃:

<versal>В</versal>лⷣчице бцⷣе, чл҃вѣколюби́ваѧ гпⷭ҇жѐ моѧ̀, ты̀ вѣ́си помышле́нїѧ и҆ дѣла̀ моѧ̑ и҆ не́мощь моегѡ̀ є҆стества̀. Тебѣ̀ дꙋ́шꙋ мою̀, ю҆́же ѡ҆скверни́хъ грѣхмѝ и҆ непотре̑бными по́мыслы, представлѧ́ю. Ты̀ бо, влⷣчице, вѣ́си гно́й мои́хъ ꙗ҆́звъ тѣле̑сныхъ и҆ дꙋше̑вныхъ, ты́ же и҆ и҆сцѣле́нїе ѿ ни́хъ да́рꙋй, возлива́ющи ка́плю твоегѡ̀ чл҃вѣколю́бїѧ и҆ млⷭ҇ти. При́зри ѹ҆́бѡ, влⷣчице моѧ̀ бцⷣе, млⷭ҇рдымъ твои́мъ ѻ҆́комъ на ѡ҆каѧ̑ннꙋю мою̀ дꙋ́шꙋ, ѡ҆держи́мꙋю тѧ́гостїю грѣхо́вною, и҆ гото́вꙋ сꙋ́щꙋ ѻ҆гню̀ преда́нꙋ бы́ти ѿ пра́веднагѡ сꙋдїѝ. Но мл҃твами твои́ми, чл҃вѣколю́бице, бл҃гопрїѧ́тна сотворѝ своегѡ̀ сн҃а и҆ всѣ́хъ бг҃а, хотѧ́щагѡ мѧ̀ ѡ҆блич́ити пред̾ а҆́гг҃лы и҆ чл҃вѣ́ки за моѝ хꙋды́ѧ помышле́нїѧ и҆ дѣла̀. Послꙋ́шаетъ бо тебѣ̀, ꙗ҆́кѡ бл҃гъ и҆ чл҃вѣколю́бецъ, ѡ҆ дꙋшѣ̀ мое́й ѡ҆каѧ́ннѣй молѧ́щꙋюсѧ. Ѽ, прибѣ́жище вѣ́рныхъ, поми́лꙋй мѧ̀ валѧ́ющагосѧ въ бе́зднѣ грѣхо́внѣй, но приносѧ́щагѡ тѝ воздыха́нїе ѿ сокрꙋше́ннагѡ се́рдца, да твоегѡ̀ ра́ди застꙋпле́нїѧ сподо́блюсѧ проще́нїѧ мно́гихъ мои́хъ грѣхѡ́въ. Тебѣ̀ бо на́мъ прибѣ́жище положи́лъ є҆́сть сн҃ъ тво́й бг҃ъ. Є҆́й, гдⷭ҇и, и҆зво́ливый млⷭ҇рдїѧ ра́ди твоегѡ̀ роди́тисѧ ѿ чⷭ҇тыѧ мт҃рє и҆ прⷭ҇нодв҃ы мр҃і́и, сп҃се́нїѧ ра́ди чл҃вѣ́ческагѡ, прїимѝ сїю̀ хода́таицꙋ ѡ҆ мое́мъ недосто́инствѣ. Тоѧ̀ ра́ди по́мощи и҆ застꙋпле́нїѧ припа́даю къ твое́й безмѣ́рной бл҃гости и҆ чл҃вѣколю́бїю, да полꙋчꙋ̀ проще́нїе грѣхѡ́въ мои́хъ, и҆́ми же во́лею согрѣши́хъ пред̾ тобо́ю, гдⷭ҇и. Ꙗ҆́кѡ тебѣ̀ подоба́етъ всѧ́каѧ сла́ва, че́сть со ѻ҆ц҃е́мъ и҆ ст҃ы́мъ дх҃омъ, ны́нѣ и҆ прⷭ҇нѡ, и҆ во вѣ́ки вѣ́кѡ́въ. <red>А҆</red>ми́нь.
