---
title: "Каѳі́сма и҃"
navigation:
  key: prayers-psaltermary-11
  title: "Каѳі́сма и҃"
  parent: prayers-psaltermary
  order: 11
type: "prayer"
---

# Каѳі́сма и҃.

## Ѱало́мъ н҃є.

<red>П</red>оми́лꙋй мѧ̀, гпⷭ҇жѐ, ꙗ҆́кѡ попра́ша мѧ̀ а҆́дстїи вразѝ моѝ, ве́сь де́нь помышле́нїе и҆̀хъ ѡ҆ мнѣ̀ на ѕло̀, проти́вꙋ и҆̀хъ воста́ви ꙗ҆́рость и҆ гнѣ́въ тво́й, да разꙋмѣва́ѧ разꙋмѣ́ю по́мощь мы́шцы твоеѧ̀, возвели́чꙋ млⷭ҇ть твою̀ на мнѣ̀ и҆ бл҃гоꙋгождꙋ̀ пред̾ гдⷭ҇емъ, бл҃гоꙋгождꙋ̀ и҆ пред̾ тобо́ю во свѣ́тѣ живы́хъ.



## Ѱало́мъ н҃ѕ.

<red>П</red>оми́лꙋй мѧ̀, гпⷭ҇жѐ, поми́лꙋй мѧ̀, ꙗ҆́кѡ гото́во се́рдце моѐ взыска́ти твою̀ во́лю, и҆ под̾ сѣ́нїю кри́лъ твои́хъ ѡ҆почи́ти: рꙋ́цѣ твоѝ соста́виша пе́рвꙋю смѵ́рнꙋ бл҃года́ти, и҆ пе́рсты твоѝ сотро́ша ма́сти бл҃гово́нныѧ, дыха́нїѧ ѹ҆́стъ твои́хъ па́че всѧ́кагѡ ѳѷмїа́ма, всѧ̀ є҆сѝ, мт҃и бж҃їѧ, сла́дость нбⷭ҇наѧ и҆ ненасы́тимое жела́нїе: къ тебѣ̀ приве́рженъ є҆́смь ѿ чре́ва мт҃ре моеѧ̀.



## Ѱало́мъ н҃з.

<red>А҆́</red>ще вои́стинꙋ пра́вдꙋ глаго́лете, пра́вдою и҆ и҆́стиною бл҃жи́те нбⷭ҇нꙋю цр҃и́цꙋ. А҆́ще что̀ прилежи́тъ къ сла́вѣ и҆ хвалѣ̀ спⷭ҇телѧ хрⷭ҇та̀, а҆́ще что̀ бл҃гоꙋго́днѡ є҆мꙋ̀ ѿ на́съ, то довлѣ́ти бꙋ́дꙋтъ пѣ́сни и҆ пѣ́нїѧ дꙋхо̑вныѧ, возсыла́емыѧ ѿ на́съ возлю́бленнѣй є҆гѡ̀ мт҃ри: є҆́ю прⷪ҇ро́цы ѹ҆слажда́хꙋсѧ, є҆́ю а҆пⷭ҇ли восхвали́шасѧ, є҆́ю ст҃и́тели ѹ҆кра́сишасѧ, є҆́ю мꙋ́ченицы ѹ҆крѣпи́шасѧ, є҆́ю и҆́ноцы наста́влени бы́ша, є҆́ю по́стницы а҆́гг҃лоподо́бное житїѐ прохожда́хꙋ, є҆́ю дѣ́вствꙋющїи ла́ѵрами чистоты̀ ѡ҆блага́хꙋсѧ: ди́венъ бг҃ъ во всѣ́хъ ст҃ы́хъ, но па́че преди́венъ въ прест҃ѣ́йшей цр҃и́цѣ цари́цъ, въ нескве́рнѣй невѣ́стѣ, пребл҃гослове́ннѣй прⷭ҇нодв҃ѣ мр҃і́и.



## Пѣ́снь вмѣ́стѡ сла́вы:

<rubric class="inline">Къ</rubric> тебѣ̀ прибѣга́ю, прест҃а́ѧ бцⷣе, мно́гое мно́жество сознаю̀ мои́хъ прегрѣше́нїй и҆ молю́сѧ тѝ: посѣтѝ немоществꙋ́ющꙋю мою̀ дꙋ́шꙋ и҆ и҆спросѝ ѹ҆ возлю́бленнагѡ сн҃а твоегѡ̀ и҆ бг҃а на́шегѡ да́ти мѝ проще́нїе, є҆ди́на пречⷭ҇таѧ и҆ бл҃гослове́ннаѧ: всѐ ѹ҆пова́нїе моѐ на тѧ̀ возлага́ю, премлⷭ҇рднаѧ мт҃и бж҃їѧ, сохранѝ мѧ̀ покро́вомъ твои́мъ.



## Ѱало́мъ н҃и.

<red>И҆</red>змѝ мѧ̀ ѿ врагѡ́въ мои́хъ, гпⷭ҇жѐ бцⷣе, воста́ни въ по́мощь мою̀, ѽ цр҃и́це млⷭ҇ти: да и҆сче́знетъ пред̾ ѻ҆ча́ми во́ли моеѧ̀ те́мный мра́къ грѣха̀, и҆ ты̀, бл҃года́тнаѧ, просвѣтѝ и҆ ѡ҆зарѝ внꙋ́треннее моѐ ѻ҆́ко: ты̀ ꙗ҆́кѡ со́лнце ри́зами позлаще́нными и҆ преиспещре́нными ѻ҆дѣѧ́на, сарді́съ и҆ топа́зїонъ въ вѣнцѣ̀ твое́мъ, сла́ва и҆ бога́тство въ десни́цѣ твое́й, смѵ́рна и҆ лїва́нъ и҆ бальза́мъ въ рꙋ́цѣ твое́й, сапфі́ръ и҆ и҆змара́гдъ на пе́рстѣхъ твои́хъ.



## Ѱало́мъ н҃ѳ.

<red>Б</red>ж҃е, ѿри́нꙋлъ є҆сѝ на́съ грѣ́хъ ра́ди на́шихъ, ѹ҆ще́дрилъ же є҆сѝ на́съ ра́ди прⷭ҇нодв҃ы мр҃і́и бцⷣы: хода́тайствꙋй ѡ҆ на́съ, мт҃и бж҃їѧ, ꙗ҆́же а҆́гг҃ломъ и҆ чл҃вѣ́комъ сп҃се́нїе родила̀ є҆сѝ: ты̀ печа́льнымъ ѹ҆тѣше́нїе и҆злива́еши, и҆ приско́рбнымъ ра́дость и҆ весе́лїе: ѹ҆сладѝ и҆ на́съ сладкотекꙋ́щимъ гла́сомъ ѹ҆́стъ твои́хъ, сладкотекꙋ́щꙋю блгⷣть твою̀ влїѧ́й въ сердца̀ на́ша: возгреми́те, нб҃са̀, ѿ высоты̀, и҆ дади́те є҆́й хвалꙋ̀, просла́ви ю҆̀, землѧ̀ со всѣ́ми живꙋ́щими.



## Ѱало́мъ ѯ҃.

<red>Ѹ҆</red>слы́ши, гпⷭ҇жѐ, мл҃твꙋ мою̀ и҆ на тве́рдомъ ка́мени зако́на бж҃їѧ поста́ви помышле́нїѧ моѧ̀, бꙋ́ди мнѣ̀ сто́лпъ крѣпча́йшїй, защища́ющїй мѧ̀ ѿ безстꙋ́днагѡ лица̀ а҆́дскагѡ врага̀: ты̀ є҆ди́на прекра́снѣйшаѧ, и҆ ꙗ҆́кѡ красота̀ ѻ҆́блачнаѧ сїѧ́еши, ꙗ҆́кѡ зарѧ̀ багрѧнови́днаѧ востае́ши, ꙗ҆́кѡ лꙋна̀ по́лнаѧ свѣ́тиши въ нощѝ, и҆ ꙗ҆́кѡ со́лнце блиста́етъ прест҃ѣ́йшїй зра́къ тво́й: сла́ва тебѣ̀, ца́рствꙋющей на нб҃си, прїимѝ въ цр҃ствїе нбⷭ҇ное и҆ на́съ земны́хъ.



## Пѣ́снь вмѣ́стѡ сла́вы:

<red>П</red>ренепоро́чнаѧ прⷭ҇нодв҃о, дщѝ а҆враа́мова и҆ дв҃дова, приклонѝ ѹ҆́хо твоѐ къ ѹ҆бо́гой и҆ смире́ннѣй мл҃твѣ мое́й и҆ не забꙋ́ди люде́й твои́хъ, къ тебѣ̀ вопїе́мъ, помѧнѝ на́съ, прест҃а́ѧ дв҃о, тебѣ̀ врꙋча́емъ сп҃се́нїе дꙋ́шъ на́шихъ, бꙋ́ди хода́таица на́ша пред̾ ст҃ѣ́йшимъ лице́мъ возлю́бленнагѡ сн҃а твоегѡ̀ гдⷭ҇а на́шегѡ і҆и҃са хрⷭ҇та̀.



## Ѱало́мъ ѯ҃а.

<red>Н</red>е бг҃ꙋ ли пови́нетсѧ дꙋша̀ моѧ̀, ѿ того̀ бо сп҃се́нїе моѐ, не тебѣ̀ ли, влⷣчице, возлюби́ти долженствꙋ́етъ се́рдце моѐ, чрез̾ тебѣ̀ бо сп҃се́нїе моѐ, бл҃гослове́нный бо пло́дъ чре́ва твоегѡ̀ є҆́сть спⷭ҇тель мо́й: ча́шꙋ ѹ҆́бѡ сп҃се́нїѧ прїимꙋ̀ и҆ и҆́мѧ гдⷭ҇нѣ призовꙋ̀, призыва́ѧ призовꙋ̀ и҆ твоѐ, влⷣчице, пресла́вное и҆́мѧ, и҆́бо то́й сп҃съ мо́й, ты́ же застꙋ́пница моѧ̀.



## Ѱало́мъ ѯ҃в.

<red>Б</red>ж҃е, бж҃е мо́й, съ возлю́бленною тѝ мт҃рїю сла́влю тѧ̀, дѣ́вственнѡ бо тѧ̀ ѿ дх҃а ст҃а́гѡ зача́тъ, и҆ дѣ́вственнѡ тѧ̀ родѝ. Ѽ, гпⷭ҇жѐ! Пребл҃гослове́нна є҆сѝ, предстои́ши бо прⷭ҇то́лꙋ ст҃ы́ѧ трⷪ҇цы и҆ ѡ҆ на́съ грѣ́шныхъ мо́лишисѧ, и҆ мы̀ въ кро́вѣ крилꙋ̀ твое́ю возра́дꙋемсѧ и҆ бл҃гослови́мъ тѧ̀ въ живо́тѣ на́шемъ, и҆ ѡ҆ и҆́мени твое́мъ возсле́мъ къ бг҃ꙋ мл҃твы на́ши.



## Ѱало́мъ ѯ҃г.

<red>Ѹ҆</red>слыши, влⷣчице, гла́съ мо́й внегда̀ мл҃тимисѧ къ тебѣ̀, и҆зба́ви дꙋ́шꙋ мою̀, є҆гда̀ и҆зы́ти є҆́й ѿ тѣле́се, ѿ ѹ҆́жаса жесто́кагѡ а҆́дскагѡ врага̀. Ко́имъ дерзнове́нїемъ воззрю̀ на пра́веднагѡ сꙋдїю̀ и҆ бг҃а моегѡ̀; ты̀, помо́щнице, ста́ни ѡ҆деснꙋ́ю менѐ, и҆ и҆спросѝ грѣхо́мъ мои́мъ проще́нїе, и҆ пре́ждѣ неж̀е бꙋ́дꙋтъ стра́шнаѧ сїѧ̀ и҆спыта́нїѧ ѡ҆ мнѣ̀, просвѣтѝ ѻ҆́чи дꙋ́ши моеѧ̀, и҆ проженѝ слѣпотꙋ̀ грѣхо́внꙋю: да́ждь мнѣ̀ на тѧ̀ наде́ждꙋ и҆мѣ́ти въ жи́зни мое́й и҆ во и҆схо́дѣ мое́мъ.



## Пѣ́снь вмѣ́стѡ сла́вы:

<red>К</red>ъ тебѣ̀ прибѣга́ю, пресла́внаѧ бцⷣе, ю҆́же мт҃рь млⷭ҇ти и҆ цр҃и́цꙋ щедрѡ́тъ всѧ̀ правосла́внаѧ цр҃ковь ст҃ы́хъ познае́тъ, не ѿри́ни мѧ̀ многогрѣ́шнагѡ, наста́ви на пꙋ́ть и҆́стинный, покры́й мѧ̀ ѿ со́нма лꙋка́внꙋющихъ: ты̀ никогда̀ никомꙋ̀ толкꙋ́щемꙋ въ две́ри млⷭ҇рдїѧ твоегѡ̀ не возбрани́ла є҆сѝ, твоѧ̀ млⷭ҇ти, и҆́щꙋщимъ и҆̀хъ тобо́ю, всемлⷭ҇тиваѧ мт҃и, не ѿрече́ни сꙋ́ть: ра́й ѹ҆тѣше́нїѧ твоегѡ̀ всѣ́мъ ѿве́рстъ є҆́сть.



## По и҃ каѳі́смѣ тропарѝ, гла́съ и҃:

<red>Б</red>цⷣе прⷭ҇нодв҃о, а҆́гг҃лѡвъ сла́во и҆ земноро́дныхъ ѹ҆краше́нїе, и҆спросѝ тебѣ̀ пою́щимъ грѣхѡ́въ всѣхъ проще́нїе, бꙋ́ди ми́лостива рабѡ́мъ твои́мъ, ꙗ҆́кѡ є҆сѝ непосты́дное прибѣ́жище чл҃вѣ́къ и҆ и҆збавле́нїе ѿча́ѧнных, пребл҃гослове́ннаѧ.

<red>Н</red>изложѝ си́льный, ꙗ҆́коже рекла̀ є҆сѝ влⷣчице, си́льныѧ со престѡ́лъ сме́рть и҆ а҆́дъ, и҆ вознесѐ смире́нныѧ чл҃вѣ́кѡвъ є҆стество̀ воплоти́выйсѧ и҆з̾ тебѐ и҆зба́витель дꙋ́шъ на́шихъ.

<red>Р</red>а́дꙋйсѧ прⷭ҇то́ле ѻ҆гнезра́чный всецр҃ѧ̀ хрⷭ҇та̀: ра́дꙋйсѧ є҆ди́на гпⷭ҇жѐ всеѧ̀ тва́ри, мр҃і́е бг҃опросла́вленнаѧ.



## Мл҃тва по каѳі́смѣ и҃:

<versal>П</versal>рїимѝ, ѽ всебл҃гослове́ннаѧ и҆ всемо́щнаѧ, пречⷭ҇таѧ гпⷭ҇жѐ, влⷣчице, бцⷣе дв҃о, сїѧ̀ мл҃твы, со слеза́ми тебѣ̀ ны́нѣ приноси́мыѧ ѿ на́съ недосто́йныхъ рабѡ́въ твои́хъ, къ цѣльбоно́сномꙋ ѻ҆́бразꙋ твоемꙋ̀ съ ѹ҆миле́нїемъ притека́ющихъ, ꙗ҆́кѡ тебѣ̀ само́й тꙋ̀ сꙋ́щей и҆ слы́шащей моле́нїѧ на́ша, и҆ подаю́щей съ вѣ́рою просѧ́щимъ по коемꙋ́ждо проше́нїю мл҃твъ и҆сполне́нїе. Скорбѧ́щимъ бо ско́рби ѡ҆блегча́еши, не́мощнымъ здра́вїе да́рꙋеши, разсла́бленныхъ и҆ недꙋ́жныхъ и҆сцѣлѧ́еши, ѿ бѣ́сныхъ бѣ́сы прогонѧ́еши, ѻ҆би́димыѧ ѿ ѻ҆би́дъ и҆збавлѧ́еши и҆ наси́лꙋемыѧ сп҃са́еши, грѣ́шныхъ ка́ющихсѧ проща́еши, прокаже́нныхъ ѡ҆чища́еши и҆ ма́лыѧ дѣ́ти ми́лꙋеши, ѿ ѹ҆́зъ и҆ темни́цъ свобожда́еши и҆ всѧ́кїѧ многоразли́чныѧ стра́сти врачꙋ́еши ты̀, гпⷭ҇жѐ, влⷣчице, бцⷣе: всѧ́ бо сꙋ́ть возмо́жна хода́тайствомъ твои́мъ къ сн҃ꙋ твоемꙋ̀, хрⷭ҇тꙋ̀ бг҃ꙋ на́шемꙋ. Ѽ, всепѣ́таѧ мт҃и, прест҃а́ѧ бцⷣе дв҃о мр҃і́е! Не преста́й мл҃тисѧ ѡ҆ на́съ недосто́йныхъ рабѣ́хъ твои́хъ, сла́вѧщихъ тѧ̀ и҆ почита́ющихъ, и҆ покланѧ́ющихсѧ пречⷭ҇томꙋ ѻ҆́бразꙋ твоемꙋ̀, и҆ наде́ждꙋ и҆мꙋ́щихъ невозвра́тнꙋ и҆ вѣ́рꙋ несꙋмнѣ́ннꙋ къ тебѣ̀, прⷭ҇нодѣ́вѣ, пресла́внѣй и҆ пренепоро́чнѣй, ны́нѣ и҆ прⷭ҇нѡ и҆ во вѣ́ки вѣ́кѡ́въ. <red>А҆</red>ми́нь.
