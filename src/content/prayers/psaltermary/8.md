---
title: "Каѳі́сма є҃"
navigation:
  key: prayers-psaltermary-8
  title: "Каѳі́сма є҃"
  parent: prayers-psaltermary
  order: 8
type: "prayer"
---

# Каѳі́сма є҃.

## Ѱало́мъ л҃в.

<red>Р</red>а́дꙋйтесѧ, пра́веднїи, ѡ҆ гдⷭ҇ѣ, ра́дꙋйтесѧ и҆ ѡ҆ прⷭ҇нодв҃ѣ мр҃і́и, воспо́йте є҆мꙋ̀ пѣ́снь но́вꙋ, до́брѣ по́йте и҆ влⷣчицѣ со восклица́нїемъ: пі́ите ѿ нбⷭ҇ныѧ сла́дости є҆ѧ̀, ѹ҆слажда́етъ бо ѻ҆на̀ сердца̀ и҆ ѹ҆ста̀ премꙋ́дрыхъ: да возвесели́тсѧ ѹ҆́бѡ дꙋша̀ на́ша ѡ҆ не́й, ѻ҆на̀ ꙗ҆́кѡ сладча́йшаѧ ма́нна препита́етъ на́съ въ пꙋсты́нѣ мі́ра сегѡ̀ и҆ и҆зба́витъ ѿ сме́рти дꙋ́ши на́ша.



## Ѱало́мъ л҃г.

<red>Б</red>л҃гословлю̀ гпⷭ҇жꙋ̀ мр҃і́ю во всѧ́кое вре́мѧ, вы́нꙋ хвала̀ є҆ѧ̀ не ѡ҆скꙋдѣ́етъ во ѹ҆стна́хъ мои́хъ: возвели́чите ю҆̀ со мно́ю всѝ насы́щенные ме́домъ и҆ млеко́мъ ѹ҆тѣше́нїѧ є҆ѧ̀, въ бѣ́дахъ и҆ ско́рбѣхъ призови́те ю҆̀ и҆ въ нꙋжда́хъ ва́шихъ ѻ҆брѧ́щете по́мощь и҆ поко́й: сла́достнѣ прїими́те ст҃ы́й ѻ҆́бразъ житїѧ̀ є҆ѧ̀ и҆ поревнꙋ́йте любвѝ и҆ смире́нїю є҆ѧ̀, поне́же кро́тка и҆ смире́нна дв҃а прест҃а́ѧ. Несозда́нное сло́во дх҃омъ ст҃ы́мъ пло́ть ѿ неѧ̀ воспрїѧ̀.



## Пѣ́снь вмѣ́стѡ сла́вы:

<red>Р</red>а́дꙋйсѧ, прⷭ҇нодв҃о прест҃а́ѧ мр҃і́е, чⷭ҇тнѣ́йшаѧ херꙋві́мѡвъ, сла́внѣйшаѧ серафі́мѡвъ, превысоча́йшаѧ всѣ́хъ ст҃ы́хъ! Соблюдѝ, молю̀, се́рдце моѐ ѿ грѣхо́вныхъ преткнове́нїй, ꙗ҆́же дѣ́вственнымъ ѻ҆чесє́мъ твои́мъ неꙋго́дна сꙋ́ть, ѿвлецы̀ ѹ҆́мъ мо́й ѿ при́хотей земны́хъ и҆ къ нбⷭ҇нѣй любвѝ ѻ҆братѝ, ꙗ҆́кѡ да дꙋша̀ моѧ̀ поꙋ́читсѧ пра́вдѣ твое́й, и҆ се́рдце преиспо́лнитсѧ ве́сь де́нь хвалы̀ твоеѧ̀.



## Ѱало́мъ л҃д.

<red>С</red>ꙋдѝ, гпⷭ҇жѐ, ѻ҆би́дѧщыѧ мѧ̀ и҆ проти́вꙋ и҆̀хъ воста́ни и҆ ѡ҆хранѝ неви́нность мою̀. Дꙋша̀ моѧ̀ ѡ҆ тебѣ̀ весели́тсѧ и҆ твои́ми мл҃твами возра́дꙋетсѧ: млⷭ҇ти твоеѧ̀ по́лны сꙋ́ть нб҃са̀ и҆ землѧ̀. Бы́ша просте́рты мѝ всю́дꙋ а҆́дскїѧ сѣ́ти, но ты̀, влⷣчице, бл҃госты́нею твое́ю защити́ла мѧ̀ ѿ ни́хъ: сла́ва тебѣ̀, помо́щнице мое́й: всѧ̀ ко́сти моѧ̑ рекꙋ́тъ: гпⷭ҇жѐ, гпⷭ҇жѐ мр҃і́е, кто̀ по бз҃ѣ подо́бенъ тебѣ̀!



## Ѱало́мъ л҃є.

<red>Г</red>лаго́летъ пребеззако́нный на и҆́мѧ твоѐ хꙋлꙋ̀, ѽ ст҃ѣ́йшаѧ всецари́це, и҆ ди́внаѧ чꙋдеса̀ мни́тъ бы́ти и҆змы́шлены: глаго́лы скве́рныхъ ѹ҆́стъ є҆гѡ̀ беззако́нїе и҆ ле́сть, но мы̀ вѣ́рꙋемъ и҆ и҆сповѣ́дꙋемъ, что̀ ты́ съ пло́тїю преста́виласѧ є҆сѝ къ нб҃сѝ и҆ предстои́ши прⷭ҇то́лꙋ бж҃їю: чꙋдеса̀ твоѧ̀ и҆ млⷭ҇ти твоѧ̀ сꙋ́ть бе́здна мно́га, и҆ всѝ чтꙋ́щїи тѧ̀ под̾ кро́вомъ крилꙋ̀ твое́ю наде́жнѡ ѹ҆кры́ютсѧ. Ѽ, мт҃и бж҃їѧ, предста́тельствомъ твои́мъ приклонѝ ст҃ѣ́йшее лицѐ возлю́бленнагѡ сн҃а твоегѡ̀ и҆ спⷭ҇телѧ на́шегѡ къ на́мъ, сотворѝ є҆гѡ̀ мл҃твами свои́ми къ на́мъ грѣ́шнымъ млⷭ҇тива: проба́ви млⷭ҇ть твою̀ вѣ́дꙋщимъ тѧ̀: блгⷣть твоѧ̀ и҆злїѧ́сѧ по все́й землѝ, вла́сть и҆ си́ла въ мы́шце твое́й, крѣ́пость и҆ ѹ҆твержде́нїе въ десни́цѣ твое́й: бл҃гослове́нна хвала̀ твоѧ̀ на нб҃сѝ, бл҃гослове́ннѡ великолѣ́пїе твоѐ и҆ на землѝ.



## Пѣ́снь вмѣ́стѡ сла́вы:

<red>Р</red>а́дꙋйсѧ, ра́ю слове́сный и҆ бг҃опросвѣще́нный, чи́стаѧ дв҃о бцⷣе, всѧ́къ притека́ѧй любо́вїю къ тебѣ̀ всѧ́кихъ ско́рбей и҆ печа́лей свобж҃да́етсѧ: тѣ́мже мо́лимъ тѧ̀: всѣ́хъ въ вѣ́рѣ преста́вльшихсѧ рабѡ́въ твои́хъ, бл҃гоче́стнѡ тѧ̀, бцⷣꙋ, и҆сповѣ́давшихъ, всѧ́кагѡ ѕлострада́нїѧ и҆ вѣ́чнагѡ ѡ҆сꙋжде́нїѧ и҆зба́ви и҆ ча́емый ра́й прⷭ҇носꙋ́щнагѡ наслажде́нїѧ тобо́ю ѹ҆лꙋчи́ти сподо́би є҆ди́на, пречⷭ҇таѧ.



## Ѱало́мъ л҃ѕ.

<red>Н</red>е ревнꙋ́й лꙋка́внꙋющимъ, нижѐ завидѝ беззако́нїе творѧ́щимъ, ѽ и҆́стинный чти́телю ст҃ы́ни мт҃ри бж҃їей! Творѧ́щїи бо беззако́нїе, ꙗ҆́кѡ ѕла́къ, ско́ро ѿпадꙋ́тъ: ѹ҆пова́й на всемо́щнꙋю цр҃и́цꙋ нбⷭ҇нꙋю, и҆ творѝ бл҃госты́ню, и҆ ѹ҆пасе́шисѧ въ бога́тствѣ є҆ѧ̀: лꙋ́чше є҆́сть ма́лое со блгⷣтїю є҆ѧ̀, не́жели сокро́вища мно́га и҆ ка́менїѧ многоцѣ́нна: ѹ҆пова́й на гдⷭ҇а, ѹ҆пова́й и҆ на возлю́бленнꙋю мт҃рь є҆гѡ̀ и҆ и҆спо́лнѧтсѧ всѧ̀ бл҃га́ѧ проше́нїѧ се́рдца твоегѡ̀.



## Пѣ́снь вмѣ́стѡ сла́вы:

<red>Р</red>а́дꙋйсѧ, пресвѣтлѣ́йшаѧ и҆ прекротча́йшаѧ нбⷭ҇наѧ голꙋби́це, красото́ю бл҃голѣ́пїѧ твоегѡ̀ просвѣтѝ внꙋ́треннюю тмꙋ̀ мою̀: во́нми, гпⷭ҇жѐ, во́нми воздыха́нїю моемꙋ̀ серде́чномꙋ, ѿ и҆сполне́нїѧ бл҃года́ти твоеѧ̀ ниспꙋстѝ ро́сꙋ, ѡ҆живлѧ́ющꙋю ѹ҆ны́лый дꙋ́хъ мо́й.



## По є҃ каѳі́смѣ тропарѝ, гла́съ є҃:

<red>М</red>ногоѻбра́знѡ, дв҃о, хрⷭ҇та̀ преѡгорчи́хъ, помышле́нїѧми и҆ сло́вомъ и҆ дѣ́лы, и҆ бою́сѧ стра́шнагѡ є҆гѡ̀ сꙋ́дища, но, предвари́вши, и҆зба́ви мѧ̀ лю́тыхъ твои́мъ моле́нїемъ, бг҃ороди́тельнице.

<red>М</red>енѐ, мно́гѡ согрѣши́вшагѡ, влⷣко, поми́лꙋй ѝ сп҃сѝ ро́ждшїѧ тѧ̀ мольба́ми, да твоѐ мно́гое прославлѧ́ю и҆ безмѣ́рное млⷭ҇рдїе.

<red>С</red>ла́вою бжⷭ҇твенною блиста́ющаѧ є҆ди́на, ꙗ҆́кѡ мт҃рь тѧ̀ просла́вльшагѡ, сла́вꙋ вы́шнюю ѹ҆лꙋчи́ти мѝ, дв҃о, ѹ҆молѝ є҆ди́нагѡ препросла́вленнагѡ.



## Мл҃тва по каѳі́смѣ є҃:

<versal data-diacritics="true">Ѽ</versal>, прест҃а́ѧ дв҃о бцⷣе, пребл҃гослове́ннаѧ мт҃и бг҃а сп҃са моегѡ̀, скорбѧ́щимъ ра́досте, ненаде́жднымъ наде́ждо и҆ безпо́мощнымъ по́мощь! Ты̀ вѣ́си всѧ̀ стрꙋ́пы моѧ̑ грѣхѡ̑вныѧ, ѿ ни́хъ же а҆́зъ жела́ѧ ѡ҆чи́ститисѧ, съ ско́рбнымъ се́рдцемъ прибѣга́ю къ тебѣ̀ и҆ молю́сѧ тѝ со слеза́ми: при́зри на не́мощи моѧ̀ и҆ не да́ждь мѝ во грѣсѣ́хъ поги́бнꙋти. Ты̀ вѣ́си наготꙋ̀ дꙋ́ши моеѧ̀, помозѝ мѝ ѻ҆дѣѧ́тисѧ ри́зою возлю́бленнагѡ сн҃а твоегѡ̀. Ты̀ вѣ́си, ꙗ҆́кѡ ни́щь є҆́смь а҆́зъ, потщи́сѧ ѿве́рсти мѝ сокро́вищницꙋ бл҃года́тныхъ да́рѡвъ, да сохраню̀ да́нные мно́ю при ст҃о́мъ креще́нїи ѻ҆бѣ́ты: ты̀ вѣ́си врагѝ моѧ̀ пло́тскїѧ и҆ безпло́тныѧ, и҆зба́ви мѧ̀ ѿ ни́хъ. Ты̀ вѣ́си, пребл҃га́ѧ застꙋ́пнице на́ша, вре́мѧ и҆схо́да дꙋшѝ моеѧ̀ и҆з̾ ѡ҆каѧ́ннагѡ тѣле́се моегѡ̀, наипа́че млⷭ҇тивнѡ предста́ни мѝ тогда̀, да во ст҃о́мъ присꙋ́тствїи твое́мъ бꙋ́детъ и҆схо́дъ дꙋшѝ моеѧ̀ ти́хїй и҆ ѿра́дный, и҆ да не ѡ҆полча́тсѧ на ню̀ дꙋ́хи ѕло́бы поднебе́снїи, но покрыва́ема непристꙋ́пнымъ длѧ̀ ни́хъ твои́мъ покро́вомъ, да возврати́тсѧ без̾ ѕла̀ къ своемꙋ̀ нача́лꙋ и҆ и҆сто́чникꙋ. Ѽ, любобл҃гоꙋтро́бнаѧ мт҃и, ꙗ҆вѝ мнѣ̀, стра́ннꙋ, си́рꙋ и҆ ѹ҆бо́гꙋ, ꙗ҆́кѡ ты̀ є҆сѝ вои́стинꙋ мѝ мт҃и млⷭ҇рдїѧ и҆ щедрѡ́тъ и҆ не преста́ни покрыва́ти мѧ̀ и҆ неꙋсы́пнѡ хода́тайствовати ѡ҆ мнѣ̀, до́ндеже приведе́ши въ нбⷭ҇ные черто́ги бжⷭ҇твеннагѡ сн҃а твоегѡ̀, є҆мꙋ̀ же со безнача́льнымъ є҆гѡ̀ ѻ҆ц҃е́мъ и҆ прест҃ы́мъ дх҃омъ да бꙋ́детъ че́сть, сла́ва и҆ поклоне́нїе во вѣ́ки вѣ́кѡ́въ. <red>А҆</red>ми́нь.
