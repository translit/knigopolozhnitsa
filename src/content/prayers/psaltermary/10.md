---
title: "Каѳі́сма з҃"
navigation:
  key: prayers-psaltermary-10
  title: "Каѳі́сма з҃"
  parent: prayers-psaltermary
  order: 10
type: "prayer"
---

# Каѳі́сма з҃.

## Ѱало́мъ м҃ѕ.

<red>В</red>сѝ ꙗ҆зы́цы, восплещи́те рꙋка́ми и҆ въ воскликнове́нїи воспо́йте прⷭ҇нодв҃ѣ мр҃і́и пресла́внѣй, ꙗ҆́кѡ та̀ є҆́сть врата̀ вѣ́чныѧ жи́зни, две́рь сп҃се́нїѧ и҆ примире́нїѧ съ бг҃омъ, ꙗ҆́кѡ та̀ є҆́сть наде́жда ка́ющихсѧ, ѹ҆тѣше́нїе пла́чꙋщихъ, бл҃гоговѣ́нїе, ми́ръ и҆ сп҃се́нїе дꙋ́шъ всѣ́хъ вѣ́рꙋющихъ и҆збра́нныхъ бж҃їихъ: по́йте ѹ҆́бѡ є҆́й, всѝ лю́бѧщїи и҆́мѧ є҆ѧ̀, по́йте, ꙗ҆́кѡ ѻ҆на̀ є҆́сть цр҃и́ца нб҃сѐ и҆ землѝ.



## Ѱало́мъ м҃з.

<red>В</red>елика̀ є҆сѝ и҆ хва́льна ѕѣлѡ̀, гпⷭ҇жѐ, во гра́дѣ бг҃а нбⷭ҇нагѡ и҆ во все́й цр҃кви и҆збра́нныхъ бж҃їихъ: честнѣ́йша и҆ сла́внѣйша є҆сѝ а҆́гг҃льскихъ и҆ а҆рха́гг҃льскихъ чинѡ́въ: ра́йскими цвѣта́ми ѹ҆вѣ́нчанна. Воскли́кните є҆́й сладча́йшими пѣ́сньми, нача́ла и҆ вла́сти, ѹ҆срѣта́йте ю҆̀, си̑лы и҆ гдⷭ҇ствїѧ, херꙋві́ми, прⷭ҇то́ли и҆ серафі́ми, возвели́чите ю҆̀, предстои́тъ бо ѡ҆деснꙋ́ю возлю́бленнагѡ сн҃а своегѡ̀. Ѽ, ко́ль пресвѣ́тлымъ лице́мъ воспрїѧ́лъ ю҆̀ є҆́сть а҆́гг҃лѡвъ и҆ всѣ́хъ ст҃ы́хъ гдⷭ҇ь, и҆ да́лъ є҆́сть є҆́й превы́шѣ всѣ́хъ си́лъ нбⷭ҇ныхъ вѣ́чнѡ бл҃же́нное мѣ́сто!



## Ѱало́мъ м҃и.

<red>Ѹ҆</red>слы́шите сїѧ̀, всѝ ꙗ҆зы́цы, внꙋши́те, жела́ющїи вни́ти въ цр҃ствїе нбⷭ҇ное, мл҃тесѧ ѹ҆се́рднѡ прⷭ҇нодв҃ѣ мр҃і́и, ѡ҆бноси́те всегда̀ въ се́рдцѣ ст҃ѣ́йшее и҆́мѧ є҆ѧ̀ и҆ ѻ҆брѧ́щете живо́тъ и҆ ра́дость безконе́чнꙋю, та́ бо прино́ситъ мл҃твы на́ши къ возлю́бленномꙋ сн҃ꙋ своемꙋ̀ и҆ бг҃ꙋ и҆ сама̀ вы́нꙋ ѹ҆ прⷭ҇то́ла є҆гѡ̀ мл҃тсѧ ѡ҆ всѣ́хъ на́съ: ѻ҆на̀ є҆́сть застꙋ́пница ро́дꙋ хрⷭ҇тїа́нскомꙋ да́рованнаѧ, ѻ҆на̀ є҆́сть є҆ди́наѧ и҆́стиннаѧ мт҃рь всѣ́хъ на́съ и҆ во всѣ́мъ помога́ющаѧ. Сла́ва тебѣ̀, всемлⷭ҇тивѣйшаѧ мт҃и бж҃їѧ, ѿ всѣ́хъ хрⷭ҇тїа́нскихъ ро́дѡвъ почита́емаѧ и҆ поклонѧ́емаѧ.



## Пѣ́снь вмѣ́стѡ сла́вы:

<red>Р</red>а́дꙋйсѧ, чⷭ҇тѣ́йшаѧ, ст҃а́гѡ дх҃а прїѧ́телище и҆ непоро́чное сло́ва бж҃їѧ ст҃и́лище, ра́дꙋйсѧ, прест҃а́ѧ мт҃и и҆ прⷭ҇нодв҃о мр҃і́е, ꙗ҆́кѡ ра́дость а҆́гг҃лѡвъ и҆ чл҃вѣкѡвъ сладча́йшагѡ і҆и҃са хрⷭ҇та̀ ѿ дх҃а ст҃а́гѡ родила̀ є҆сѝ пло́тїю и҆ младе́нца є҆гѡ̀ пелена́ми пови́ла є҆сѝ, въ ложесна́хъ носи́ла є҆сѝ, ꙗ҆́кѡ возлю́бленнагѡ сн҃а млеко́мъ пита́ла є҆сѝ, ѡ҆б̾има́ѧ лобза́ла є҆сѝ тогѡ̀. Молю̀ тѧ̀, вели́каѧ влⷣчице, и҆схода́тайствꙋй мнѣ̀ грѣ́шномꙋ ѹ҆ сн҃а твоегѡ̀ и҆ бг҃а проще́нїе грѣхѡ́въ, да не лишꙋ́сѧ цр҃ствїѧ нбⷭ҇нагѡ.



## Ѱало́мъ м҃ѳ.

<red>Б</red>г҃ъ богѡ́въ мр҃і́и глаго́ла чрез̾ гаврїи́ла, возвѣща́ѧ: ра́дꙋйсѧ, бл҃года́тнаѧ, съ тобо́ю гдⷭ҇ь! Тобо́ю, ѡ҆бра́дованнаѧ, сп҃се́нїе мі́рꙋ возвѣща́етсѧ, и҆ па́дшїй чл҃вѣ́къ возставлѧ́етсѧ: красотꙋ̀ твою̀ и҆ добро́тꙋ вы́шнїй возжела̀, ѹ҆кра́шенъ бо внꙋ́треннїй черто́гъ тво́й, дщѝ сїѡ́нова, и҆ сподо́биласѧ є҆сѝ предꙋгото́вати себѣ̀ въ срѣ́тенїе бг҃а твоегѡ̀, ца́рствꙋеши бо съ ни́мъ пресла́внѡ на нб҃си, помозѝ и҆ на́мъ дости́гнꙋти вѣ́чнагѡ ѻ҆бѣтова́нїѧ.



## Ѱало́мъ н҃.

<red>П</red>оми́лꙋй мѧ̀, гпⷭ҇жѐ, ꙗ҆́кѡ мт҃и млⷭ҇тей зове́шисѧ, и҆ по мно́жествꙋ щедрѡ́тъ твои́хъ помозѝ ѡ҆чи́ститисѧ мнѣ̀ покаѧ́нїемъ ѿ беззако́нїй мои́хъ, и҆зле́й блгⷣть твою̀ на мѧ̀ и҆ бл҃госты́ню твою̀ не ѿри́ни ѿ менѐ, ꙗ҆́кѡ беззако́нїѧ моѧ̑ и҆сповѣ́даю тебѣ̀ и҆ пред̾ тобо́ю ви́нна себѐ творю̀. Ѽ, влⷣчице! Бл҃гослове́нномꙋ пло́дꙋ чре́ва твоегѡ̀ мѧ̀ примирѝ и҆ возда́ждь дꙋ́ши мое́й ра́дость сп҃се́нїѧ є҆ѧ̀.



## Пѣ́снь вмѣ́стѡ сла́вы:

<red>Р</red>а́дꙋйсѧ, ꙗ҆́кѡ всѐ є҆стество̀ а҆́гг҃льское похва́льнаѧ прино́ситъ тебѣ̀, и҆́стиннѣй бж҃їей мт҃ри и҆ застꙋ́пнице всѣ́хъ притека́ющихъ къ тебѣ̀, вѣ́дꙋще, ꙗ҆́кѡ несокрꙋши́мымъ покро́вомъ твои́мъ пра́ведныхъ возвеселѧ́евши, грѣ́шныхъ застꙋпа́еши, бѣ́дствꙋющихъ и҆збавлѧ́еши и҆ мо́лишисѧ ѡ҆ всѣ́хъ вѣ́рныхъ.



## Ѱало́мъ н҃а.

<red>Ч</red>то̀ хва́лишисѧ во ѕло́бѣ, ѽ прелꙋка́вый ѕмі́е, а҆́спиде а҆́дскїй; подклони́ши го́рдꙋю главꙋ̀ твою̀ бл҃гослове́ннѣй и҆ кро́тцѣй женѣ̀, є҆ѧ̀ си́лою погрѧ́знеши во глꙋбинѣ̀ ꙗ҆́кѡ мы́сленный фараѡ́нъ, ного́ю є҆ѧ̀ сокрꙋши́тсѧ вла́сть твоѧ̀, десни́цею є҆ѧ̀ расточи́тсѧ ѕло́ба твоѧ̀, ст҃ы́нею є҆ѧ̀ ве́сь ꙗ҆́дъ тво́й ѻ҆брати́тсѧ въ ничто̀: и҆ мы̀ вѣ́рꙋющїи ра́дꙋемсѧ ѡ҆ и҆́мени є҆ѧ̀ и҆ воспѣва́емъ всѧ̀ пресла́внаѧ дѣѧ́нїѧ є҆ѧ̀ и҆ вели́чїѧ бж҃їѧ.



## Ѱало́мъ н҃в.

<red>Р</red>ечѐ безꙋ́мный вра́гъ въ се́рдцѣ свое́мъ: чл҃вѣ́ка и҆зже́нꙋ ѿ є҆де́мскагѡ сел́енїѧ, взы́дꙋ и҆ бꙋ́дꙋ дꙋ́хъ лжи́вый во ѹ҆ста́хъ ѕмі́ѧ, и҆ жено́ю и҆зже́нꙋ мꙋ́жа є҆ѧ̀: но ꙗ҆́коже ѿстои́тъ нб҃о ѿ землѝ, та́кѡ ѿстоѧ́тъ сꙋ́дьбы бж҃їи ѿ твои́хъ, ѡ҆каѧ́нный льсте́цъ, мы́слей: не возноси́сѧ ѡ҆ паде́нїи жены̀. Жена̀ сокрꙋши́тъ твою̀ главꙋ̀, ты̀ ѕлокова́рствомъ твои́мъ и҆зры́лъ є҆́й па́гꙋбнꙋю ꙗ҆́мꙋ, но са́мъ со всѣ́мъ те́мнымъ во́инствомъ твои́мъ впа́лъ є҆сѝ въ сѣ́ть смире́нїѧ є҆ѧ̀.



## Ѱало́мъ н҃г.

<red>В</red>лⷣчице, во и҆́мѧ твоѐ сп҃сѝ мѧ̀ и҆ ѿ беззако́нїй мои́хъ мл҃твами твои́ми и҆зба́ви мѧ̀. Ты̀ помога́еши мнѣ̀ и҆ застꙋпа́еши дꙋ́шꙋ мою̀, во́лею приношꙋ̀ тебѣ̀ же́ртвꙋ хвалы̀ и҆ и҆сповѣ́мсѧ и҆́мени твоемꙋ̀, ꙗ҆́кѡ бл҃го є҆́сть: предста́тельствомъ твои́мъ къ бг҃ꙋ, мт҃рнею любо́вїю къ хрⷭ҇тїа́нскомꙋ ро́дꙋ ѿ всѧ́кїѧ печа́ли ты̀ и҆збавлѧ́еши мѧ̀.



## Ѱало́мъ н҃д.

<red>Ѹ҆</red>слы́ши, гпⷭ҇жѐ, моли́твꙋ мою̀ и҆ не пре́зри моле́нїѧ моегѡ̀, въ ско́рби є҆́смь въ помышле́нїи мое́мъ, ꙗ҆́кѡ десни́ца бж҃їѧ за грѣхѝ моѝ ѿѧготѐ на мнѣ̀, тма̀ вѣ́чныѧ сме́рти прїи́де на мѧ̀, и҆ ѹ҆́жасъ а҆́довъ нападѐ на мѧ̀. Ты̀, влⷣчице, наде́жное ѹ҆тѣше́нїе всѣ́мъ скорбѧ́щымъ, во́нми ѹ҆ны́лой дꙋшѝ мое́й, ѹ҆тѣ́ши и҆ и҆зба́ви ю҆̀, мно́гѡ бо мо́жетъ мт҃рнѧѧ мл҃тва твоѧ̀ ко бл҃госе́рдїю влⷣки.



## Пѣ́снь вмѣ́стѡ сла́вы:

<red>Р</red>а́дꙋйсѧ, прекра́снѣйшаѧ прⷭ҇нодв҃о мр҃і́е, ꙗ҆вѝ мое́й дꙋшѣ̀ кро́ткїй зра́къ тво́й, и҆ гла́съ тво́й пресла́дкїй да ѹ҆слы́шатъ ѹ҆́ши се́рдца моегѡ̀, є҆гѡ̀ слы́шанїемъ ѡ҆животвори́тсѧ и҆ воста́нетъ ѹ҆па́дшїй дꙋ́хъ мо́й. Помѧнѝ мѧ̀, влⷣчице, во црⷭ҇твїи возлю́бленнагѡ сн҃а твоегѡ̀ хрⷭ҇та̀ бг҃а моегѡ̀, воспомина́ю и҆ помѧнꙋ̀ а҆́зъ ст҃ѣ́йшее и҆́мѧ твоѐ во всѧ́комъ ро́дѣ и҆ ро́дѣ.



## По з҃ каѳі́смѣ тропарѝ, гла́съ з҃:

<red>П</red>редста́тельница ты̀ є҆сѝ хрⷭ҇тїа́нъ и҆ ѿ и҆скꙋше́нїй и҆зба́вительница притека́ющихъ къ тебѣ̀, мр҃і́е. Сегѡ̀ ра́ди вопїю̀ тѝ: не пре́зри раба̀ твоегѡ̀, просѧ́ща твоеѧ̀ по́мощи.

<red>Д</red>око́лѣ, ѽ дꙋшѐ, всꙋ́е и҆ждива́еши вре́мѧ, доко́лѣ попече́ньми жите́йскими ѡ҆плета́ешисѧ; возве́рзи печа́ль свою̀ на гдⷭ҇а, и҆ стенѧ́щи возопі́й: влⷣко чл҃вѣколю́бче, моли́твами бцⷣы сп҃си мѧ̀.

<red>Н</red>игдѣ́же ѹ҆пова́емъ сп҃се́нїе ѻ҆бре́сти, то́чию ѿ тебѐ, пречⷭ҇таѧ, по бз҃ѣ ско́рꙋю по́мощь полꙋчи́ти. Тѣ́мже тѧ̀ прⷭ҇нѡ велича́емъ.



## Мл҃тва по каѳі́смѣ з҃:

<versal data-diacritics="true">Ѽ</versal>, всемлⷭ҇тиваѧ гпⷭ҇жѐ дв҃о бцⷣе! Во́нми смире́нномꙋ моле́нїю моемꙋ̀, и҆ сокрꙋше́ннѡ ны́нѣ предстоѧ́щагѡ пречⷭ҇томꙋ ѻ҆́бразꙋ твоемꙋ̀ ѹ҆слы́ши гла́съ. Вѣ́мъ бо, ѽ содѣ́телѧ моегѡ̀ мт҃и! Ꙗ҆́кѡ ты̀ предста́тельство хрⷭ҇тїа́нъ непосты́дное и҆ хода́тайство ко творцꙋ̀ непрело́жное. Вѣ́мъ и҆ сїѐ, ꙗ҆́кѡ беззако̑нїѧ моѧ̑ превзыдо́ша главꙋ̀ мою̀, и҆ ꙗ҆́кѡ бре́мѧ тѧ́жкое ѡ҆тѧготѣ́ша на мнѣ̀, и҆ ѹ҆жѐ нѣ́смь досто́инъ ви́дѣти высотꙋ̀ нбⷭ҇нꙋю, нижѐ воззрѣ́ти ко прⷭ҇то́лꙋ сла́вы сн҃а твоегѡ̀ и҆ бг҃а на́шегѡ, но досто́инъ мꙋ́къ и҆ вѣ́чнагѡ ѡ҆сꙋжде́нїѧ. Сегѡ̀ ра́ди къ тебѣ̀ припа́даю, тѧ̀ прошꙋ̀ ѹ҆миле́ннѡ, къ тебѣ̀ со слеза́ми взыва́ю: сотворѝ къ немꙋ̀ мт҃рнее своѐ моле́нїе, да не ѿве́ржетъ на́съ грѣ́шныхъ ѿ лица̀ своегѡ̀, но ꙗ҆́кѡ млⷭ҇тивъ, да прости́тъ на́мъ согрѣшє́нїѧ на́шѧ, во̑льнаѧ и҆ нево̑льнаѧ, на пꙋ́ть сп҃се́нїѧ наставлѧ́ѧ на́съ и҆ свы́ше си́лою ѹ҆крѣплѧ́ѧ къ творе́нїю за́повѣдей свои́хъ ст҃ы́хъ. Да сохрани́тъ на́съ ѿ собла́знѡвъ мі́ра, ѿ вождѣле́нїй грѣхо́вныхъ, ѿ ко́зней дїа́вольскихъ и҆ ѿ нападе́нїѧ ви́димыхъ врагѡ́въ. Да бл҃гослови́тъ дѣла̀ рꙋ́къ на́шихъ: подава́ѧ всѧ́комꙋ гра́дꙋ и҆ странѣ̀ ѻ҆би́лїе бл҃гъ земны́хъ, да сотвори́тъ на́мъ дни̑ бл҃ги и҆ безмѧте́жны, да ѡ҆гради́тъ ми́ромъ цр҃ковь свою̀ ст҃ꙋ́ю, и҆ разстоѧ̑щаѧ да соедини́тъ то́й, ꙗ҆́кѡ бл҃гі́й гдⷭ҇ь, долготерпѣли́вый и҆ многомлⷭ҇тивый, ѿ всеѧ̀ тва́ри, со ѻ҆ц҃е́мъ и҆ ст҃ы́мъ дх҃омъ, сла́вимый во вѣ́ки вѣкѡ́въ. <red>А҆</red>ми́нь.
