---
title: "Каѳі́сма ѕ҃і"
navigation:
  key: prayers-psaltermary-19
  title: "Каѳі́сма ѕ҃і"
  parent: prayers-psaltermary
  order: 19
type: "prayer"
---

# Каѳі́сма ѕ҃і.

## Ѱало́мъ р҃ѳ.

<red>Р</red>ечѐ гдⷭ҇ь гпⷭ҇жѣ̀ на́шей: ста́ни, возлю́бленнаѧ мт҃и моѧ̀, ѡ҆деснꙋ́ю менѐ, ст҃ы́нѧ и҆ бл҃госты́нѧ твоѧ̀ бл҃гоꙋго́дна мнѣ̀, тѣ́мже ца́рствꙋй со мно́ю во вѣ́ки, вѣне́цъ безсме́ртїѧ на главѣ̀ ст҃ѣ́й твое́й да бꙋ́детъ, є҆го́же блиста́нїе и҆ свѣ́тлость не помрачи́тсѧ. Ѽ, мт҃и свѣ́та, ѡ҆свѣтѝ на́съ во мра́кѣ грѣхо́внѣмъ ст҃ы́нею твое́ю и҆ и҆зле́й на на́съ мꙋ́дрость и҆ ѹ҆́мъ ѹ҆че́нїѧ хрⷭ҇то́ва.



## Ѱало́мъ рі҃.

<red>И҆</red>сповѣ́мсѧ тебѣ̀, гпⷭ҇жѐ, всѣ́мъ се́рдцемъ мои́мъ и҆ просла́влю тѧ̀ ѹ҆сты̀ мои́ми, па́мѧть чꙋде́съ твои́хъ сотвори́ла є҆сѝ во всѧ́комъ ро́дѣ и҆ ро́дѣ, и҆ млⷭ҇ти твоѧ̀ во и҆́стинѣ и҆ правотѣ̀: ѻ҆ц҃ъ нбⷭ҇ный посла̀ на́мъ вѣ́чнѡ ми́рный завѣ́тъ сво́й чрез̾ возлю́бленнагѡ сн҃а своегѡ̀, и҆ ты̀, влⷣчице, послꙋжи́ла є҆сѝ вели́комꙋ ст҃ѣ́йшемꙋ ѻ҆́номꙋ та́инствꙋ. Ко́ль ѹ҆́бѡ бл҃же́нъ жре́бїй на́шъ, ко́ль восхити́тельна наде́жда на́ша на тѧ̀! Сла́внѡ и҆ ди́внѡ и҆́мѧ твоѐ въ на́съ: содержа́щїи є҆гѡ̀ въ се́рдцѣ не ѹ҆жаснꙋ́тсѧ въ ча́съ сме́рти.



## Ѱало́мъ ра҃і.

<red>Б</red>л҃же́нъ мꙋ́жъ, бл҃гоговѣ́йнѡ почита́ющїй прⷭ҇нодв҃ꙋ мр҃і́ю, бл҃же́ннѡ се́рдце є҆гѡ̀, и҆́же пла́меннѡ лю́битъ ю҆̀, бл҃же́нна дꙋша̀ є҆гѡ̀, ꙗ҆́же не насы́титсѧ хвалы̀ є҆ѧ̀: мл҃твами є҆ѧ̀ возсїѧ́етъ въ дꙋшѣ̀ є҆гѡ̀ свѣ́тъ бж҃їй и҆ дх҃ъ ст҃ы́й ѡ҆ст҃и́тъ ра́зꙋмъ є҆гѡ̀: въ па́мѧть вѣ́чнꙋю бꙋ́детъ таковы́й, ѿ слꙋ́ха ѕла̀ не ѹ҆бои́тсѧ се́рдце є҆гѡ̀: ѹ҆тверди́тъ цр҃и́ца нбⷭ҇наѧ на не́мъ блгⷣть свою̀, и҆ застꙋпле́нїе є҆ѧ̀ пребꙋ́детъ съ ни́мъ во вѣ́къ вѣ́ка.



## Пѣ́снь вмѣ́стѡ сла́вы:

<red>Р</red>а́дꙋйсѧ, нбⷭ҇ный кївѡ́те, поко́ище жива́гѡ бг҃а, неизрече́нное составле́нїе пло́ти хрⷭ҇то́вы, ча́ше цр҃ѧ̀ нбⷭ҇нагѡ, въ не́й же раствори́сѧ ѿ дх҃а ст҃а́гѡ вїно̀ неизчерпа́емыѧ бл҃года́ти: ко́имъ бл҃годаре́нїемъ ѹ҆бл҃жи́мъ тѧ̀, свѣтоно́снаѧ влⷣчице; ра́дꙋемсѧ и҆ весели́мсѧ, ꙗ҆́кѡ пресла́вныѧ сꙋ́дьбы бж҃їи на тебѣ̀ соверши́шасѧ.



## Ѱало́мъ рв҃і.

<red>Х</red>вали́те, ѻ҆́троцы, мт҃рь гдⷭ҇ню, хвали́те, ста́рцы и҆́мѧ ст҃о́е є҆ѧ̀: ѿ восто́къ со́лнца до за́падъ хва́льнѡ и҆́мѧ є҆ѧ̀, кро́токъ и҆ сми́ренъ ѻ҆́бразъ є҆ѧ̀, на всѧ́кꙋ пло́ть млⷭ҇ти є҆ѧ̀ и҆ щедро́ты є҆ѧ̀ да́же до коне́цъ землѝ: сла́ва тебѣ̀, влⷣчице, хрⷭ҇тїа́нскаѧ сла́во и҆ похвало̀.



## Ѱало́мъ рг҃і.

<red>В</red>о и҆схо́дѣ дꙋ́шѝ моеѧ̀ ѿ є҆гѵ́пта мі́ра сегѡ̀ предста́ни є҆́й, нбⷭ҇наѧ ѹ҆тѣ́шительнице, ѡ҆зарѝ ю҆̀ ст҃ы́мъ твои́мъ лице́мъ, и҆ при́зраки бѣ́сѡвъ не ѹ҆страша́тъ ю҆̀: бꙋ́ди є҆́й лѣ́ствица къ нб҃сѝ и҆ застꙋпѝ ю҆̀, безѿвѣ́тнꙋю, на стра́шнѣмъ сꙋ́дищи хрⷭ҇то́вѣ.



## Ѱало́мъ рд҃і.

<red>В</red>озлюби́хъ мт҃рь гдⷭ҇а бг҃а моегѡ̀, и҆ свѣ́тъ бл҃года́ти є҆ѧ̀ ѡ҆свѣтѝ мѧ̀, ѡ҆быдо́ша мѧ̀ болѣ́зни сме́ртныѧ, и҆ бѣ́ды а҆́довы ѡ҆крꙋжи́ша мѧ̀, но призва́хъ и҆́мѧ мр҃і́и, и҆ ѹ҆тѣ́шисѧ дꙋша̀ моѧ̀: па́мѧть твоѧ̀, влⷣчице, да бꙋ́детъ посредѣ̀ се́рдца моегѡ̀, и҆ не повреди́тъ мѧ̀ дѣ́йство лꙋка́вагѡ: ѻ҆брати́сѧ, дꙋшѐ моѧ̀, на хвалꙋ̀ є҆ѧ̀ и҆ ѻ҆брѧ́щеши бл҃же́нный поко́й въ бꙋ́дꙋщей жи́зни, є҆гда̀ прїи́детъ пра́ведный сꙋдїѧ̀ возда́ти комꙋ́ждо по дѣлѡ́мъ є҆гѡ̀.



## Пѣ́снь вмѣ́стѡ сла́вы:

<red>Р</red>а́дꙋйсѧ, всемлⷭ҇тивѣйшаѧ мт҃и, пребл҃гослове́ннаѧ прⷭ҇нодв҃о мр҃і́е! Воззрѝ свы́ше на недосто́йнагѡ грѣ́шника и҆ ѹ҆толѝ стра́сти ѕлы́ѧ моеѧ̀ во́ли, ра́дꙋешисѧ бо ѡ҆ ѻ҆браще́нїи мое́мъ на пꙋ́ть пра́вый: молю̀ же тѧ̀, да ѹ҆правлѧ́еши мѧ̀, да соблюда́еши, да покрыва́еши мѧ̀ ѿ всѣ́хъ вра́жїихъ навѣ́тѡвъ.



## Ѱало́мъ рє҃і.

<red>В</red>ѣ́ровахъ, тѣ́мже и҆ возглаго́лахъ сла́вꙋ и҆ хвалꙋ̀ твою̀, цр҃и́це нбⷭ҇наѧ: ты̀ є҆сѝ ча́ша сп҃се́нїѧ, и҆ ѿ бл҃года́тнагѡ растворе́нїѧ въ не́й, ꙗ҆́кѡ ѿ тꙋ́ка нбⷭ҇нагѡ, насыща́етсѧ дꙋша̀ моѧ̀: бл҃гослове́нїемъ чре́ва твоегѡ̀ расто́ргни ѹ҆́зы грѣхѡ́въ мои́хъ и҆ пода́ждь, влⷣчице, по́мощь и҆ си́лꙋ до послѣ́днѧгѡ моегѡ̀ и҆здыха́нїѧ сохрани́ти мнѣ̀ цѣ́лымъ и҆ нерꙋши́мымъ завѣ́тъ любвѝ и҆ ми́ра съ бг҃омъ.



## Ѱало́мъ рѕ҃і.

<red>Х</red>вали́те гпⷭ҇жꙋ̀ на́шꙋ бцⷣꙋ, всѝ ꙗ҆зы́цы, возвели́чите ю҆̀, всѝ лю́дїе, ꙗ҆́кѡ ѹ҆тверди́сѧ млⷭ҇ть є҆ѧ̀ на на́съ и҆ покро́вомъ є҆ѧ̀ прїѡсѣнѧ́емсѧ всегда̀, почита́ющїи ю҆̀ бл҃гоговѣ́йнѡ не поги́бнꙋтъ, и҆ молѧ́щїисѧ є҆́й и҆з̾ глꙋбины̀ дꙋ́ши не лиша́тсѧ мт҃рнѧгѡ є҆ѧ̀ застꙋпле́нїѧ, не радѣ́ющїи же ѡ҆ ст҃одосто́йномъ почита́нїи є҆ѧ̀ ѹ҆мрꙋ́тъ во грѣсѣ́хъ свои́хъ.



## Ѱало́мъ рз҃і.

<red>И҆</red>сповѣ́дайтесѧ гдⷭ҇еви, ꙗ҆́кѡ бл҃гъ, и҆сповѣ́дайтесѧ и҆ возлю́бленнѣй мт҃ри є҆гѡ̀, ꙗ҆́кѡ во вѣ́къ млⷭ҇ть є҆ѧ̀ на на́съ: щедро́ты є҆ѧ̀ и҆сто́ргнꙋтъ ѿ се́рдца грѣ́хъ, и҆ блгⷣть є҆ѧ̀ ѡ҆чи́ститъ ѡ҆скверне́ннꙋю со́вѣсть: ка́ющаѧсѧ дꙋша̀ приближа́етсѧ є҆́ю ко хрⷭ҇тꙋ̀, ѹ҆далѧ́ющаѧсѧ же нераска́ѧнїемъ не ѻ҆брѧ́щетъ вѣ́чнагѡ ми́ра съ бг҃омъ. Ѽ, всемлⷭ҇тиваѧ гпⷭ҇жѐ, и҆сповѣ́даемсѧ тебѣ̀ всѣ́мъ се́рдцемъ на́шимъ и҆ вознесе́мъ тѧ̀, ꙗ҆́кѡ ты̀ была̀ є҆сѝ на́мъ во сп҃се́нїе и҆ ны́нѣ слы́шиши на́съ призыва́ющихъ тѧ̀.



## Пѣ́снь вмѣ́стѡ сла́вы:

<red>Р</red>а́дꙋйсѧ, цр҃и́це нбⷭ҇наѧ, ст҃о́е прїѧ́телище невмѣсти́магѡ бж҃ества̀: ты̀ є҆сѝ нбⷭ҇ное ѹ҆краше́нїе, ты̀ є҆сѝ мы́сленное со́лнце, ѡ҆зарѧ́ющее зе́млю, ѡ҆зарѝ и҆ ѡ҆чи́сти, молю́сѧ тѝ, се́рдце моѐ грѣхолюби́вое, и҆ а҆́ще что̀ тебѣ̀ не ѹ҆го́днѡ въ жи́зни мое́й, ѹ҆далѝ ѿ менѐ, къ нбⷭ҇номꙋ же ѻ҆бѣтова́нїю воспламенѝ любо́вь, во сла́вꙋ бж҃їю и҆ въ ра́дость твою̀ ѡ҆ сп҃се́нїи грѣ́шныѧ дꙋ́ши моеѧ̀.



## По ѕ҃і каѳі́смѣ тропарѝ, гла́съ и҃:

<red>П</red>рїиди́те вѣ́рнїи, мт҃рь всѣ́хъ содѣ́телѧ гла́сы возвели́чимъ, и҆ пою́ще возопїи́мъ: ꙗ҆́же ра́дости вина̀, дв҃о всепѣ́таѧ, чтꙋ́щихъ тѧ̀ сп҃са́й моли́твами твои́ми: и҆́маши бо дерзнове́нїе ми́ловати, подава́ти же недꙋ́гомъ врачева́нїе.

<red>В</red>ъ неможе́нїе тѧ́жкое впа́дъ, и҆ лютѣ̀ болѣ́зньми слѧ́ченъ, нетерплю̀ ва́ра лю́тагѡ ѹ҆ны́нїѧ моегѡ̀, но вѣ́дый коего́ждо, сп҃се, не́мощь, и҆ ꙗ҆́кѡ ѻ҆ц҃ъ наказꙋ́ѧй нра́вомъ тебѣ̀ согрѣши́вшыѧ, ты̀ мѧ̀ возста́ви, да всегда̀ взыва́ю тебѣ̀: ве́лїѧ дѣла̀ твоѧ̀, гдⷭ҇и, стра́шна же вои́стинꙋ чꙋдеса̀, и҆́бо вѣ́рныѧ сп҃са́еши моли́твами ро́ждшїѧ тѧ̀.

<red>Д</red>ꙋ́шꙋ мою̀, дв҃о, смире́ннꙋю ѿ мла́дости ѡ҆скверни́въ ме́рзостными словесы̀ и҆ дѣѧ́нми себє̀ ѡ҆калѧ́хъ, и҆ не вѣ́мъ, что̀ сотворю̀ и҆лѝ гдѣ̀ прибѣ̀гнꙋ; Но нижѐ и҆́нꙋ наде́ждꙋ ра́звѣ тебє̀ вѣ́мъ. Сегѡ̀ ра́ди непотре́бный ра́бъ къ тебѣ̀ прибѣга́ю и҆ молю́сѧ, и҆сповѣ́дꙋѧ тѝ: согрѣши́хъ, молѝ твоегѡ̀ сн҃а и҆ бг҃а, прегрѣше́нїй ѡ҆ставле́нїе да́ровати мѝ, на тѧ́ бо, всеблага́ѧ, ѹ҆пова́нїе возложи́хъ.



## Мл҃тва по каѳі́смѣ ѕ҃і:

<versal>Ц</versal>р҃и́це моѧ̀ пребл҃га́ѧ, наде́ждо моѧ̀ прест҃а́ѧ, прїѧ́телище си́рымъ и҆ стра́ннымъ застꙋ́пнице, бѣ́дствꙋющимъ по́моще и҆ ѡ҆ѕлоблѧ́емымъ покро́ве! Зри́ши мою̀ напа́сть, зри́ши мою̀ ско́рбь, ѿвсю́дꙋ и҆скꙋше́нїемъ ѡ҆держи́мъ є҆́сть, а҆ застꙋпа́ющагѡ нѣ́сть. Ты̀ ѹ҆́бѡ сама̀, влⷣчице, помозѝ мѝ, ꙗ҆́кѡ не́мощнꙋ, ѡ҆кормѝ мѧ̀, ꙗ҆́кѡ стра́нна, наста́ви, ꙗ҆́кѡ заблꙋ́дша, ѹ҆врачꙋ́й и҆ сп҃сѝ ꙗ҆́кѡ безнаде́жна. Не и҆́мамъ бо и҆ны́ѧ по́мощи, ни и҆на́гѡ предста́тельства, ни ѹ҆тѣше́нїѧ, то́кмѡ тебѣ̀, ѽ бг҃олюби́ваѧ мт҃и всѣ́хъ скорбѧ́щихъ и҆ ѡ҆бремене́нныхъ! Призрѝ ѹ҆́бѡ на мѧ̀, грѣ́шнагѡ и҆ во ѡ҆ѕлобле́нїи сꙋ́щагѡ, и҆ покры́й мѧ̀ прест҃ы́мъ ѻ҆мофо́ромъ твои́мъ, да и҆зба́вленъ бꙋ́дꙋ ѿ всѣ́хъ ѕѡ́лъ, мѧ̀ ѡ҆быше́дшихъ, и҆ восхвалю̀ вы́нꙋ препѣ́тое и҆́мѧ твоѐ. <red>А҆</red>ми́нь.
