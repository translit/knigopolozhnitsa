---
title: "Каѳі́сма в҃"
navigation:
  key: prayers-psaltermary-5
  title: "Каѳі́сма в҃"
  parent: prayers-psaltermary
  order: 5
type: "prayer"
---

# Каѳі́сма в҃.

## Ѱало́мъ ѳ҃.

<red>И҆</red>сповѣ́мсѧ тебѣ̀, гпⷭ҇жѐ, всѣ́мъ се́рдцемъ мои́мъ и҆ повѣ́мъ въ лю́дѣхъ всѧ̑ чꙋдеса̀ твоѧ̀, хвалꙋ̀ и҆ сла́вꙋ твою̀: по гдⷭ҇ѣ бз҃ѣ тебѣ̀ подоба́етъ сла́ва, и҆ тебѣ̀ да вознесе́тсѧ серде́чный гла́съ хвалы̀: ка́ющїисѧ бо грѣ́шницы ѹ҆ бг҃а и҆ въ бз҃ѣ ѡ҆брѣта́ютъ сп҃се́нїе тобо́ю: воздохнꙋ́тъ ѻ҆нѝ смире́нне, и҆ ты̀, сердобо́льнаѧ мт҃и, и҆сцѣлѧ́еши сокрꙋше́нїе серде́цъ и҆̀хъ, въ ми́рѣ и҆ тишинѣ̀ по трꙋдѣ́хъ стра́нствїѧ своегѡ̀, при твое́мъ ѹ҆тѣши́тельномъ предста́тельстве, почїю́тъ ѻ҆нѝ ѡ҆ гдⷭ҇ѣ.



## Ѱало́мъ і҃.

<red>Н</red>а гпⷭ҇жꙋ̀ пречⷭ҇тꙋю дв҃ꙋ мр҃і́ю ѹ҆пова́ю ра́ди щедрѡ́тъ и҆ млⷭ҇ти є҆ѧ̀: ѻ҆́чи є҆ѧ̀ на ни́щихъ призира́ютъ и҆ рꙋ́цѣ є҆ѧ̀ къ сиро́тамъ и҆ вдови́цамъ просте́рты: взыщи́те ю҆̀ ѿ ю҆́ности ва́шеѧ и҆ просла́витъ ва́съ пред̾ лице́мъ бг҃а хода́тайство є҆ѧ̀ къ прⷭ҇то́лꙋ є҆гѡ̀, ѿы́метъ мно́жество на́шихъ грѣхѡ́въ, млⷭ҇ть и҆ ѹ҆тѣше́нїе нбⷭ҇ное всегда̀ ѻ҆на̀ на́мъ прино́ситъ. Ѽ, прⷭ҇нодв҃о пребл҃гослове́ннаѧ, прострѝ къ на́мъ крѣ́пкꙋю десни́цꙋ твою̀, со бл҃гоговѣ́нїемъ ю҆̀ лобыза́емъ, и҆ не ѿвратѝ ѿ на́съ лицѐ твоѐ.



## Пѣ́снь вмѣ́стѡ сла́вы:

<red>П</red>рест҃а́ѧ дв҃о, мт҃и хрⷭ҇та̀ бг҃а на́шегѡ, смире́ннѡ молю́сѧ тѝ: дꙋшѝ моеѧ̀ стра́сти лю́тыѧ и҆сцѣлѝ, и҆ проще́нїе да́рꙋй мои́мъ мно́гимъ прегрѣше́нїѧмъ, и҆̀хже безꙋ́мне содѣ́ѧхъ а҆́зъ. Дꙋ́шꙋ и҆ тѣ́ло ѡ҆скверни́хъ ѡ҆каѧ́нный, ѹ҆́вы мнѣ̀, что̀ сотворю̀ въ ча́съ ѻ҆́нъ, внегда̀ гро́знїи а҆́гг҃ли дꙋ́шꙋ мою̀ разлꙋча́тъ ѿ стра́стнагѡ моегѡ̀ тѣле́се; тогда̀ помо́щница мѝ бꙋ́ди и҆ предста́тельница теплѣ́йшаѧ, тѧ̀ бо и҆́мамъ тве́рдꙋю и҆ неѡбори́мꙋю стѣ́нꙋ ра́бъ тво́й.



## Ѱало́мъ а҃і.

<red>С</red>п҃сѝ мѧ̀, мт҃и премлⷭ҇тиваѧ, и҆сто́чниче бл҃госты́ни и҆ бе́здно щедрѡ́тъ: ко́ль кра́сны сꙋ́ть пꙋтїѐ твоѧ̀, и҆ ко́ль ми́рны стезѝ твоѧ̀! Въ тебѣ̀ сїѧ́етъ нбⷭ҇наѧ добро́та чⷭ҇тоты̀, свѣ́тъ пра́вды и҆ свѣ́тлости, и҆ и҆́стины: па́че со́лнечнагѡ свѣ́та ѻ҆дѣѧ́на є҆сѝ ри́зами позлаще́нными, преиспещре́нными, преꙋкра́шенными красото́ю чⷭ҇тѣ́йшихъ твои́хъ добродѣ́телей: двана́десѧть пресвѣ́тлыхъ нбⷭ҇ныхъ ѕвѣ́здъ составлѧ́ютъ вѣне́цъ, и҆́же на главѣ̀ твое́й: сла́ва тебѣ̀, всѣ́хъ вѣ́рныхъ хрⷭ҇тїа́нъ ѹ҆се́рднаѧ застꙋ́пнице.



## Ѱало́мъ в҃і.

<red>Д</red>око́лѣ, гпⷭ҇жѐ, забꙋ́деши мѧ̀ и҆ не и҆зба́виши мѧ̀ въ де́нь ско́рби моеѧ̀; доко́лѣ вознесе́тсѧ дꙋше́вный вра́гъ мо́й на мѧ̀; си́лою и҆ вла́стїю твое́ю сокрꙋшѝ є҆гѡ̀, бꙋ́ди мнѣ̀ не́мощнѣйшемꙋ, гпⷭ҇жѐ, сто́лпъ крѣ́пости и҆ ѻ҆рꙋ́жїе сокрꙋша́ющее врага̀, возвели́чꙋ тѧ̀, блгⷣтнꙋю, се́рдцемъ и҆ ѹ҆ста́ми просла́влю ꙗ҆́кѡ непобѣди́мꙋю воево́дꙋ.



## Ѱало́мъ г҃і.

<red>Р</red>ечѐ безꙋ́мный, а҆́дскїй проти́вникъ въ се́рдцѣ свое́мъ: поженꙋ̀ и҆ пости́гнꙋ вѣ́рныхъ хрⷭ҇то́выхъ, и҆ ѹ҆бїе́тъ и҆̀хъ рꙋка̀ моѧ̀. Воста́ни, гпⷭ҇жѐ, предварѝ є҆гѡ̀, запнѝ є҆мꙋ̀, и҆ низложѝ всѧ̀ ѕлы́ѧ совѣ́ты є҆гѡ̀: твоемꙋ̀ могꙋ́ществꙋ кто̀ проти́вꙋ ста́нетъ; твое́й вла́сти кто̀ воспротиворе́читъ; твою̀ мт҃рнюю любо́вь къ вѣ́рнымъ кто̀ пресече́тъ; А҆́дъ трепе́щетъ ст҃ѣ́йшагѡ и҆́мени твоегѡ̀, ме́ртвыѧ востаю́тъ ѿ си́лы твоеѧ̀: ѿ є҆ди́нагѡ манове́нїѧ твоегѡ̀ безчи́сленныѧ кровожа́дныѧ во́инства погиба́ютъ: ѽ прⷭ҇нодв҃о бцⷣе! Невмѣсти́магѡ всемогꙋ́щагѡ бг҃а во ѹ҆тро́бѣ твое́й вмѣсти́ла и҆ носи́ла є҆сѝ.



## Пѣ́снь вмѣ́стѡ сла́вы:

<red>Р</red>а́дꙋйсѧ, простра́ннѣйшїй дво́рѣ и҆ пресвѣтлѣ́йшаѧ пала́то, мр҃і́е, мт҃и хрⷭ҇та̀ бг҃а на́шегѡ: сп҃сѝ пѣвцы̀ твоѧ̀, ꙗ҆́кѡ да въ бꙋ́рномъ ѻ҆кеа́нѣ жи́зни се́ѧ всегда̀ къ тебѣ̀ прибѣга́емъ.



## Ѱало́мъ д҃і.

<red>Г</red>пⷭ҇жѐ, кто̀ ѻ҆бита́етъ въ жили́щи бж҃їи, и҆лѝ кто̀ всели́тсѧ во ст҃ꙋ́ю го́рнюю сїѡ́нскꙋю го́рꙋ, и҆дѣ́же присѣща́етъ свѣ́тъ лица̀ бж҃їѧ; То́й бг҃олю́бецъ, и҆́же по бз҃ѣ всѐ ѹ҆пова́нїе своѐ на тѧ̀ є҆ди́нꙋ возлага́етъ, то́й бг҃олю́бецъ, и҆́же во ѹ҆мѣ̀ свое́мъ ѡ҆бно́ситъ всегда̀ сладча́йшее и҆́мѧ твоѐ, то́й бг҃олю́бецъ, и҆́же воспѣва́етъ чꙋдеса̀ и҆ млⷭ҇ти твоѧ̀, то́й бг҃олю́бецъ, и҆́же подража́етъ смире́нїю, кро́тости и҆ цѣломꙋ́дрїю твоемꙋ̀, то́й всели́тсѧ въ пребл҃же́нное жили́ще бж҃їе, и҆́же, ѽ пребл҃гослове́ннаѧ прⷭ҇нодв҃о мр҃і́е, вели́читъ дꙋше́ю гдⷭ҇а и҆ ра́дꙋетсѧ дꙋ́хомъ ѡ҆ є҆ди́номъ бг҃ѣ сп҃сѣ свое́мъ. Потеце́мъ грѣ́шницы, потече́мъ по стезѧ́мъ мт҃ри бж҃їей, держи́мсѧ за сто́пы є҆ѧ̀ крѣ́пкѡ и҆ не ѿстꙋ́пимъ мл҃твами ѿ неѧ̀, колѣнопреклонѧ́ѧсѧ пред̾ ст҃ы́мъ и҆зѻбраже́нїемъ лица̀ є҆ѧ̀, возводѧ̀ ѹ҆́мъ на первоѻ́бразное, до́ндеже ѻ҆брѧ́щемъ млⷭ҇ти є҆ѧ̀ во бл҃говре́меннꙋ по́мощь къ наслѣ́дїю нбⷭ҇нагѡ ѻ҆бѣтова́нїѧ.



## Ѱало́мъ є҃і.

<red>С</red>охранѝ мѧ̀, гпⷭ҇жѐ, ꙗ҆́кѡ и҆злїѧ́сѧ на тѧ̀ неизчерпа́емый то́къ бж҃їей блгⷣти, и҆зле́й и҆ на мѧ̀ ка́плю є҆ѧ̀: чре́во бо твоѐ дѣ́вственное, ѹ҆тро́ба твоѧ̀ чⷭ҇тѣ́йшаѧ всевы́шнѧгѡ бг҃а, возлю́бленнагѡ сн҃а, ѿ дх҃а ст҃а́гѡ родѝ: бл҃гослове́ни пречⷭ҇тїи сосцы̀ твоѧ̀, и҆́ми же спⷭ҇телѧ і҆и҃са хрⷭ҇та̀ пита́ла є҆сѝ: и҆сповѣ́дайте є҆́й хвалы̀, дѣ́вы цѣломꙋ́дренныѧ, а҆́ще то́кмѡ ѻ҆брѣлѝ є҆́сте блгⷣть и҆ млⷭ҇ть є҆ѧ̀, дади́те великолѣ́пїе и҆́мени є҆ѧ̀ и҆ хвали́те въ вѣ́къ вѣ́ка зача́тїе и҆ рождество̀ є҆ѧ̀.



## Ѱало́мъ ѕ҃і.

<red>Ѹ҆</red>слы́ши, гпⷭ҇жѐ, пра́вдꙋ мою̀, и҆ ѿженѝ ѿ менѐ ско́рбь мою̀: и҆сповѣ́мсѧ тебѣ̀ во гла́сѣ ра́дованїѧ и҆ воскликнове́нїѧ, є҆гда̀ и҆злїе́тсѧ на мѧ̀ млⷭ҇ть твоѧ̀: ѹ҆подо́битесѧ є҆́й въ бг҃олю́бїи и҆ вы̀, ст҃і́и дѣ́вы бж҃їи, просла́вите ю҆̀ во гла́сѣ ѹ҆́стъ и҆ се́рдца ва́шегѡ: си́це бо є҆ѧ̀ блгⷣть воспрїѧ́ша дѣ́вы мч҃еницы, и҆ про́чїи плѣне́ннїи любо́вїю сладча́йшагѡ і҆и҃са воспрїѧ́ша ѿ негѡ̀ нетлѣ́нныѧ ра́йскїѧ вѣнцы̀: сла́ва тебѣ̀, влⷣчице, лю́бѧщимъ тѧ̀ дѣ́вамъ неѿе́млемое сокро́вище.



## Пѣ́снь вмѣ́стѡ сла́вы:

<red>Р</red>а́дꙋйсѧ, мт҃и мр҃і́е, ѕвѣздо̀ прⷭ҇носїѧ́ющаѧ, ѿ неѧ̀ же со́лнце пра́вды хрⷭ҇то́съ бг҃ъ на́шъ возсїѧ̀, є҆гѡ̀ же свѣ́тлостїю слѣ́пїи прозрѣ́ша. Молѝ за на́съ, грѣ́шныхъ рабѡ́въ твои́хъ, и҆ многомо́щными твои́ми мл҃твами помозѝ ви́дѣти тѧ̀, возвели́ченнꙋю гпⷭ҇жꙋ а҆́гг҃лѡвъ, и҆ сподо́битисѧ съ ни́ми сла́вити тѧ̀ въ го́рнѣмъ сїѡ́нѣ во вѣ́ки вѣ́кѡ́въ. <red>А҆</red>ми́нь.



## По в҃ каѳі́смѣ тропарѝ, гла́съ в҃:

<red>Т</red>ебѣ̀, бцⷣѣ, съ вѣ́рою про́симъ, бѣ́дъ мно́гихъ и҆ прегрѣше́нїй да и҆зба́вимсѧ, и҆́бо и҆на́гѡ, пречⷭ҇таѧ, ско́рагѡ не и҆́мамы ѹ҆тѣше́нїѧ, ра́звѣ тебѐ бл҃гоꙋтро́бныѧ, подаю́щїѧ всѣ́мъ сп҃се́нїе.

<red>Є҆</red>ди́на бг҃а без̾ и҆стлѣ́нїѧ ро́ждшаѧ, тебѣ̀ припа́даемъ, прⷭ҇нод҃во, со стра́хом и҆ любо́вїю взыва́юще: страсте́й и҆ недꙋ́гѡвъ лю́тыхъ и҆зба́ви ны̀.

<red>Є҆</red>гда̀ дꙋша̀ и҆́мать разлꙋчи́тисѧ ѿ тѣлесѐ, тогда̀ предста́ни ми, бг҃ора́дованнаѧ, и҆ врагѡ́въ совѣ́ты разрꙋ́ши, и҆́щꙋщихъ поглоти́ти мѧ̀, ꙗ҆́кѡ да свободи́всѧ тобо́ю кнѧ́зей тмы̀, ча́сти и҆збра́нных сподо́блюсѧ мл҃твами твои́ми.



## Мл҃тва по каѳі́смѣ в҃:

<versal>П</versal>речⷭ҇таѧ влⷣчице бцⷣе! Вѣ́мъ, ꙗ҆́кѡ а҆́зъ скве́рнавъ и҆ нечи́стъ, и҆ недосто́инъ є҆́смь, и҆ всѧ́кагѡ грѣха̀ и҆спо́лненъ є҆́смь. Сегѡ̀ ра́ди, ꙗ҆́кѡ пови́нный, со мно́гимъ стыдо́мъ и҆ со слеза́ми вопїю̀ тѝ, влⷣчице моѧ̀ бцⷣе: поми́лꙋй мѧ̀ и҆ помозѝ мѝ и҆ ѹ҆тѣ́ши мѧ̀, недосто́йнагѡ раба̀ твоегѡ̀ <red>и҆́мⷬ҇къ</red>. Мт҃и всѧ́каѧ ѹ҆тѣ́хи, сн҃а твоегѡ̀ и҆ бг҃а на́шегѡ моли́ти не преста́й, ꙗ҆́кѡ грѣ́шнаѧ и҆ ѡ҆каѧ́ннаѧ моѧ̀ дꙋша̀ сни́де во глꙋбинꙋ̀ ѕѡ́лъ. А҆́зъ же, грѣ́шный и҆ нечи́стый, помы́шлѧѧ ѡ҆ пре́жнихъ и҆ ны́нѣшнихъ свои́хъ грѣсѣ́хъ, рѣ́хъ: нѣ́сть ѕло́бы нико́еѧ, є҆ѧ́же а҆́зъ ѡ҆каѧ́нный не сотвори́хъ. Тогѡ̀ ра́ди ѹ҆жаса́юсѧ и҆ бою́сѧ сн҃а твоегѡ̀ и҆ бг҃а моегѡ̀ и҆ пра́веднагѡ є҆гѡ̀ сꙋди́ща. Тѣ́мъ же съ сокрꙋше́ннымъ се́рдцемъ и҆ со слеза́ми вопїю̀ тѝ: ѹ҆млⷭ҇рдисѧ, влⷣчице моѧ̀ бцⷣе, поми́лꙋй мѧ̀, самовла́стнымъ ѹ҆мо́мъ престꙋпи́вшагѡ ѡ҆правда́нїѧ и҆ повелѣ́нїѧ сн҃а твоегѡ̀ и҆ бг҃а моегѡ̀. Не ѡ҆ста́ви мѧ̀ поги́бнꙋти въ мои́хъ грѣхо́вныхъ скве́рнахъ и҆ ѻ҆бы́чаѧхъ, но послѝ на мѧ̀ млⷭ҇ти твоѧ̀ бога́тыѧ. Ты́ бо є҆сѝ млⷭ҇рдїѧ и҆ млⷭ҇ти мт҃и, не при́зри мѧ̀ ги́бнꙋщагѡ, но ѡ҆братѝ мѧ̀ и҆ и҆сто́ргни мѧ̀ и҆з̾ ти́ны грѣхо́вныѧ, ꙗ҆́коже дре́влѣ сн҃ъ тво́й и҆сто́ргъ блꙋдни́цꙋ, блꙋ́днагѡ сы́на и҆ мы́тарѧ. Да́рꙋй мѝ и҆сто́чникъ сле́зъ и҆ ѡ҆мы́й скве́рнꙋ грѣхѡ́въ мои́хъ. Не ѿри́ни менѐ, не гнꙋша́йсѧ менѐ скве́рнагѡ, но вода́ми щедрѡ́тъ твои́хъ ѹ҆гасѝ и҆згорѣ́вшꙋю напа́стьми дꙋ́шꙋ мою̀, и҆зба́ви мѧ̀ пла́мени бѣсо́вскагѡ ѡ҆бдержа́нїѧ, и҆ ѿ ла́ѧнїѧ и҆̀хъ и҆схи́ти мѧ̀, да ви́ждꙋ тѧ̀ ѿгонѧ́ющꙋю ѿ менѐ во вре́мѧ ѿше́ствїѧ моегѡ̀ темноли́чныхъ бѣсѡ́въ, преда́вши мѧ̀ бл҃ги́мъ и҆ свѣтлоли́чнымъ ли́кѡмъ ст҃ы́хъ а҆́гг҃лѡвъ. Ты́ бо є҆сѝ, бцⷣе, грѣ́шникѡмъ сп҃се́нїе, ѿча́ѧннымъ застꙋпле́нїе и҆ ѡ҆браще́нїе, печа́льнымъ ѹ҆тѣ́ха. Тебѣ́ бо сн҃ъ тво́й бг҃ъ на́шъ дарова̀ хода́таицꙋ на́мъ, призыва̑ющимъ тѧ̀ ѿ всегѡ̀ се́рдца. Сп҃сѝ мѧ̀, прест҃а́ѧ бцⷣе, недосто́йнагѡ раба̀, ра́ди млⷭ҇ти сн҃а твоегѡ̀ и҆ бг҃а на́шегѡ. <red>А҆</red>ми́нь.
