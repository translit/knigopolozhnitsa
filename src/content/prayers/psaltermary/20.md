---
title: "Каѳі́сма з҃і"
navigation:
  key: prayers-psaltermary-20
  title: "Каѳі́сма з҃і"
  parent: prayers-psaltermary
  order: 20
type: "prayer"
---

# Каѳі́сма з҃і.

## Ѱало́мъ ри҃і

<red>Б</red>л҃же́ни непоро́чнїи, въ пꙋ́ть ходѧ́щїи въ зако́нѣ гдⷭ҇ни, бл҃же́ни и҆ послѣ́дствꙋющїи ст҃ы́мъ добродѣ́телемъ мт҃ри бж҃їей: бл҃же́ни подража́ющїи смире́нїю є҆ѧ̀, бл҃же́ни, люби́тели кро́тости се́рдца є҆ѧ̀, бл҃же́ни и҆́же ѻ҆бѣ́тами ст҃ы́ми слꙋ́жатъ є҆́й, бл҃же́ни и҆мѣ́ющїи на ню̀ тве́рдое ѹ҆пова́нїе и҆ бл҃гꙋ́ю наде́ждꙋ, бл҃же́ни, и҆̀хже воспрїи́метъ въ своѐ предста́тельство цр҃и́ца нбⷭ҇наѧ. Ѽ, всемлⷭ҇тиваѧ влⷣчице! Да и҆злїю́тсѧ на на́съ ѻ҆́ныѧ бл҃года́тныѧ млⷭ҇ти твоѧ̀, и҆ наслади́мсѧ ѻ҆́ныхъ ꙗ҆́кѡ ѡ҆ всѧ́комъ бога́тствѣ.

<red>В</red>озда́ждь на́мъ, рабѡ́мъ твои́мъ, гпⷭ҇жѐ, сїю̀ твою̀ вели́кꙋю блгⷣть, во є҆́же съ любо́вїю твори́ти ст҃ꙋ́ю во́лю возлю́бленнагѡ сн҃а твоегѡ̀: не скры́й ѿ на́съ щедро́ты твоѧ̀, и҆ ѹ҆разꙋмѣ́емъ чꙋдеса̀ твоѝ на на́съ, возжела̀ дꙋша̀ на́ша прⷭ҇нѡ воспѣва́ти хвалꙋ̀ твою̀, чрез̾ тебѣ̀ бо сп҃се́нїе на́ше ѡ҆ гдⷭ҇ѣ. Что̀ возда́димъ тебѣ̀ ѡ҆ всѣ́хъ, ꙗ҆́же возда́ла є҆сѝ на́мъ; Зако́нъ мт҃рнїѧ воли твоеѧ̀, ѡ҆ ст҃ы́хъ ст҃ѣ́йшаѧ, положи́ла и҆ ѹ҆тверди́ла є҆сѝ въ сердца́хъ на́шихъ: приклонѝ дꙋ́ши на́ша къ вы́шнѣй любвѝ и҆ ѿвратѝ ѻ҆́чи на́ши, є҆́же не ви́дѣти сꙋеты: стра́хъ бж҃їй да бꙋ́детъ на́мъ въ сыно́внїй стра́хъ, и҆ смире́нное бл҃гоговѣ́нїе къ тебѣ̀ да ѹ҆тѣ́шитъ на́съ во смире́нїи на́шемъ. Ѽ, всемлⷭ҇тиваѧ влⷣчице! Мо́лимсѧ лицꙋ̀ твоемꙋ̀, и҆ преклонѧ́емъ колѣ́на серде́цъ на́шихъ пред̾ тобо́ю, поми́лꙋй на́съ по млⷭ҇ти твое́й.

<red>Б</red>лгⷣть сотвори́ла є҆сѝ во всѧ́комъ ро́дѣ и҆ ро́дѣ со всѣ́ми во и҆́стинѣ призыва́ющими тѧ̀, гпⷭ҇жѐ, въ по́мощь, воспомина́емъ и҆ мы̀, грѣ́шнїи, ди́вныѧ чꙋдеса̀ твоѧ̀ и҆ ѹ҆твержда́емсѧ во ѹ҆пова́нїи нбⷭ҇ныѧ наде́жды: ѡ҆быше́дше ѡ҆быдо́ша ны̀ напа́сти, но крѣ́пкаѧ десни́ца твоѧ̀ и҆з̾ѧ́тъ на́съ ѿ ни́хъ: бл҃го дꙋшѣ̀ на́шей, ꙗ҆́кѡ тѧ́готою и҆̀хъ смирѧ́емсѧ. Ѽ, всемлⷭ҇тиваѧ мт҃и! Да́ждь на́мъ дꙋхо́вный ра́зꙋмъ, во є҆́же покланѧ́тисѧ бл҃гости жива́гѡ бг҃а и҆ смирѧ́тисѧ пред̾ ѻ҆ч҃ескимъ є҆гѡ̀ наказа́нїемъ.



## Пѣ́снь вмѣ́стѡ сла́вы:

<red>Р</red>а́дꙋйсѧ, всебл҃гослове́ннаѧ прⷭ҇нодв҃о мр҃і́е, ты̀ є҆сѝ свѣ́тъ во тмѣ́ грѣхо́внѣй и҆ непосты́днаѧ наде́жда всѣ́хъ на тѧ̀ ѹ҆поваю́щихъ: смире́ннѡ мо́лимсѧ тебѣ̀, ѹ҆толѝ законопрестꙋ́пныѧ стра́сти се́рдца на́шегѡ и҆ и҆скꙋше́нїѧ пло́ти и҆ мі́ра ѿвратѝ: повѣ́даютъ на́мъ законопрестꙋ́пницы глꙋмле́нїѧ своѝ, но ты̀, застꙋ́пнице, да́ждь на́мъ чꙋ́вство плака́ти ѡ҆ грѣсѣ́хъ на́шихъ, да сконча́емсѧ хрⷭ҇тїа́нскою кончи́ною и҆ сподо́бимсѧ бж҃їю млⷭ҇ть полꙋчи́ти.



## Ѱало́мъ то́йже.

<red>И҆</red>зчеза́ютъ дꙋша̀ и҆ се́рдце на́ше, и҆́щꙋщїѧ сп҃се́нїѧ ѿ тебѣ̀, влⷣчице: ꙗ҆вѝ на́мъ бл҃года́тный зра́къ тво́й, ѡ҆живѝ на́съ млⷭ҇тїю твое́ю, во вѣ́къ не забꙋ́демъ бл҃госты́ни твоеѧ̀, ꙗ҆́кѡ а҆́ще бы не ты̀ предстоѧ́ла ѡ҆ на́съ, ѹ҆молѧ́ющи возлю́бленнагѡ сн҃а твоегѡ̀ и҆ бг҃а на́шегѡ, поги́бли бы въ многосꙋ́етной жи́зни на́шей: ты̀ немерца́ющїй свѣти́льникъ на́мъ во тмѣ̀ грѣхо́внѣй: па́че всѣ́хъ ѹ҆ча́щихъ на́съ ѹ҆разꙋмѣ́емъ зако́нъ бж҃їй и҆ ѿ за́повѣдей спⷭ҇телѧ на́шегѡ не ѹ҆клони́мсѧ, а҆́ще ты̀, цр҃и́це нбⷭ҇наѧ, помо́жеши на́мъ.

<red>Д</red>и́вны млⷭ҇ти и҆ щедро́ты твоѧ̀, ѡ҆ ст҃ѣ́йшаѧ мт҃и бж҃їѧ, ди́вны чꙋдеса̀ твоѧ̀ на на́съ, близ̾ є҆сѝ ты̀ всѣ́хъ вѣ́рныхъ и҆ и҆збра́нныхъ бж҃їихъ, и҆ всѝ пꙋ́тїе твоѝ и҆́стина, дале́чѣ же сп҃се́нїе и҆ по́мощь твоѧ̀ ѿ неради́вшихъ ѡ҆ бл҃гоговѣ́йномъ слꙋже́нїи и҆ поклоне́нїи тебѣ̀, ꙗ҆́кѡ непра́веднѡ є҆́сть помышле́нїе и҆̀хъ: да прїи́дꙋтъ же, смире́ннѡ мо́лимъ тѧ̀, щедро́ты твоѧ̀ на на́съ и҆ живѝ ѡ҆ гдⷭ҇ѣ бꙋ́демъ: ко́ль сла́дка горта́ни на́шей хвала̀ твоѧ̀, па́че ме́да ѹ҆сто́мъ на́шимъ всебл҃гослове́нное и҆́мѧ твоѐ! Воспрїи́ми на́съ, стра́нствꙋющихъ во бл҃го, и҆ сохранѝ ѿ а҆́дскїѧ непрїѧ́зни.



## Пѣ́снь вмѣ́стѡ сла́вы:

<red>Р</red>а́дꙋйсѧ, прест҃а́ѧ бцⷣе мр҃і́е, под̾ твою̀ мт҃рнюю млⷭ҇ть и҆ покро́въ съ вѣ́рою и҆ любо́вїю прибѣга́емъ: дне́сь и҆ на всѧ́кїй де́нь и҆ но́щь и҆ въ ча́съ сме́рти на́шеѧ тебѣ̀ дꙋ́шꙋ и҆ тѣ́ло на́ше врꙋча́емъ, всю̀ наде́ждꙋ во все́й жи́зни на тѧ̀ возлага́емъ, ꙗ҆́кѡ да твои́мъ застꙋпле́нїемъ и҆ по́мощїю всѧ̀ на́ша дѣла̀ и҆спра́вѧтсѧ и҆ премѣ́нѧтсѧ по ст҃ѣ́йшей во́лѣ возлю́бленнагѡ сн҃а твоегѡ̀, спⷭ҇телѧ на́шегѡ.



## Ѱало́мъ то́йже.

<red>П</red>ри́зри на на́съ, всемлⷭ҇тиваѧ гпⷭ҇жѐ, и҆ поми́лꙋй на́съ, лю́бѧщихъ ст҃о́е и҆́мѧ твоѐ: всѣ́мъ се́рдцемъ на́шимъ взыва́емъ и҆ мо́лимсѧ тебѣ̀, влⷣчице, напра́ви стопы̀ на́ша на пꙋ́ть сп҃се́нїѧ, и҆ да не ѻ҆блада́етъ во́лею на́шею всѧ́кое беззако́нїе. Ѹ҆слы́шите, нб҃са, и҆ внꙋшѝ, землѐ, ꙗ҆́коже младе́нецъ без̾ пита́тельницы не мо́жетъ жи́ти, та́кѡ без̾ гпⷭ҇жѝ на́шей прⷭ҇нодв҃ы мр҃і́и не мо́жемъ полꙋчи́ти вѣ́чное сп҃се́нїе. Мі́ръ мно́гъ лю́бѧщимъ, почита́ющимъ и҆ покланѧ́ющимсѧ цр҃и́цѣ нбⷭ҇нѣй, под̾ защище́нїемъ бо є҆ѧ̀ пребыва́ющїи дале́чѣ бꙋ́дꙋтъ ѿ вѣ́чной поги́бели.

<red>К</red>нѧ́зи а҆́дстїи ѡ҆бы́шедше ѡ҆быдоша̀ на́съ, повсю́дꙋ сѣ́ти ѕло́бы поднебе́сныѧ поло́жени сꙋ́ть во ѹ҆ловле́нїе се́рдца на́шегѡ и҆ дꙋ́ши, но ѿ призыва́нїѧ ст҃а́гѡ и҆́мени твоегѡ̀, ѡ҆ возлю́бленнаѧ мт҃и бж҃їѧ, ꙗ҆́кѡ ды́мъ, и҆счеза́ютъ ко́зни врагѡ́въ. Мі́ръ мно́гъ лю́бѧщимъ и҆́мѧ твоѐ, и҆ нѣ́сть и҆́мъ собла́зна, жива̀ бꙋ́детъ дꙋша̀ на́ша и҆ восхва́литъ тѧ̀, премлⷭ҇рднꙋю свою̀ влⷣчицꙋ: млⷭ҇ти твоѧ̀ всегда̀ помо́гꙋтъ на́мъ: седмери́цею дне́мъ воспѣва́емъ тебѣ̀ хвалы̀ гдⷭ҇ни и҆ не ѡ҆ста́вимъ тѧ̀ призыва́ти, помо́щницꙋ на́шꙋ, во всѣ́хъ дне́хъ жи́зни на́шеѧ, не заблꙋди́мъ бо чрез̾ сїѐ, ꙗ҆́кѡ ѻ҆вча̀ поги́бшее, поне́же пꙋтїѐ твоѝ нбⷭ҇ный свѣ́тъ и҆ и҆́стина.



## Пѣ́снь вмѣ́стѡ сла́вы:

<red>Р</red>а́дꙋйсѧ, бл҃года́тнаѧ прⷭ҇нодв҃о мр҃і́е: кто̀ тѧ̀ досто́йнѡ мо́жетъ возбл҃годари́ти и҆ восхвали́ти; и҆спо́лнены нб҃са̀ сла́вы твоеѧ̀ и҆ и҆спо́лнена землѧ̀ млⷭ҇ти твоеѧ̀, безсѣ́меннымъ бо пречⷭ҇тымъ рождество́мъ твои́мъ ѿ тлѝ вѣ́чныѧ сме́рти дꙋ́ши на́ша свободи́ла и҆ въ ра́й безсме́ртїѧ водвори́ла є҆сѝ.



## По з҃і каѳі́смѣ тропарѝ, гла́съ а҃:

<red>В</red>есели́тсѧ хрⷭ҇тїа́нъ мно́жество, и҆́мѧ твоѐ, бцⷣе, на всѧ́къ де́нь призыва́ющихъ и҆ любо́вїю высоты̀ твоѧ̀ велича́ющихъ. Ты́ бо похвала̀ и҆ помо́щница и҆ предста́тельница непосты́днаѧ є҆сѝ всѣ́хъ вѣ́рою чтꙋ́щихъ тѧ̀.

<red>С</red>ра́дꙋйтесѧ земноро́днїи мт҃ри гдⷭ҇нѣй, восхвали́те ю҆̀ нбⷭ҇ныѧ си́лы, просла́вите ца́рствꙋющїи на землѝ, прїиди́те всѝ, ра́дꙋйсѧ рце́мъ бцⷣѣ согла́снѡ, вѣ́рою веселѧ́щесѧ.

<red>Н</red>о́вое нб҃о, вмѣсти́вшее неизрече́ннѡ сꙋ́щее на нб҃сѣ́хъ невмѣсти́мое сло́во, ѡ҆дꙋшевле́ннаѧ пала́то влⷣки тва́ри, пресла́вный и҆ преимени́тый гра́дѣ сп҃са на́шегѡ: нбⷭ҇нагѡ ѻ҆те́чества граждани́на мѧ̑ сотворѝ.



## Мл҃тва по каѳі́смѣ з҃і:

<versal>П</versal>рест҃а́ѧ гпⷭ҇жѐ, влⷣчице бцⷣе! Къ тебѣ̀ прибѣга́емъ, чⷭ҇таѧ: ты́ бо є҆сѝ стѣна̀ неѡбори́маѧ, предста́тельство и҆ покро́въ всѣ́мъ прибѣга́ющимъ къ тебѣ̀ съ вѣ́рою и҆ ѹ҆пова́нїемъ! Мо́лимъ тѧ̀, пребл҃гослове́ннаѧ, ѹ҆слы́ши мл҃твꙋ недосто́йныхъ ра́бъ твои́хъ и҆ предста́ни прⷭ҇нѡ за ѹ҆со́пшихъ рабѡ́въ твои́хъ. Ты̀ вы́нꙋ хода́тайствꙋеши ѡ҆ правосла́внѡ чтꙋ́щихъ тѧ̀, прибѣга́ющихъ къ покро́вꙋ твоемꙋ̀, и҆ те́плѣ молѧ́щихсѧ тебѣ̀ въ болѣ́знѣхъ, ско́рбѣхъ и҆ напа́стѣхъ: но твоѐ хода́тайство, твоѐ застꙋпле́нїе наипа́че бл҃гопотре́бнѡ на́мъ по сме́рти на́шей: ты̀ вы́нꙋ ꙗ҆влѧ́еши ско́рꙋю по́мощь твою̀ рабо́мъ твои́мъ и҆ не престае́ши всѣ́мъ молѧ́щимсѧ тебѣ̀ ꙗ҆влѧ́ти своѐ бл҃госе́рдїе и҆ и҆злива́ти вели́кїѧ и҆ бога́тыѧ млⷭ҇ти сн҃а твоегѡ̀ и҆ бг҃а на́шегѡ на всѣ́хъ вѣ́рꙋющихъ: на тѧ̀ є҆ди́нꙋю по бз҃ѣ и҆́мамы тве́рдꙋю наде́ждꙋ и҆ ѹ҆пова́нїе: никто́же тебѣ̀ молѧ́сѧ ѿхо́дитъ ѿ тебѣ̀ без̾ по́мощи, ра́дости, и҆ ѹ҆тѣше́нїѧ, и҆ ѹ҆слажде́нїѧ. Мо́лимъ тѧ̀, ѽ прест҃а́ѧ бцⷣе, влⷣчице мі́ра, наде́ждо ненаде́жныхъ, бꙋ́ди ѹ҆́бѡ дне́сь хода́таицею къ ро́ждшемꙋсѧ ѿ тебѣ̀ за ѹ҆со́пшихъ рабѡ́въ твои́хъ, ѹ҆молѝ сн҃а твоегѡ̀ и҆ бг҃а на́шегѡ да́ти и҆́мъ проще́нїе и҆ ѡ҆ставле́нїе прегрѣше́нїй. Молѝ, бцⷣе, мно́гѡ бо мо́жетъ моле́нїе мт҃рнее ко бл҃госе́рдїю влⷣки: ѿ тебѣ̀ бо прїе́млетъ гдⷭ҇ь всѧ́кѡ сло́во проше́нїѧ, прїимѝ ѹ҆́бѡ и҆ ты̀ на́ши мл҃твы и҆ моле́нїѧ, приноси́мыѧ тебѣ̀, прест҃аѧ дв҃о, ѿ всегѡ̀ се́рдца на́шегѡ и҆ всеѧ̀ дꙋшѝ на́шеѧ за дꙋ́ши ѹ҆со́пшихъ рабѡ́въ твои́хъ. Мо́лимъ тѧ̀, помозѝ и҆́мъ, влⷣчице, мт҃рнимъ твои́мъ ко гдⷭ҇ꙋ дерзнове́нїемъ дости́гнꙋти ти́хагѡ приста́нища въ нбⷭ҇номъ і҆ерⷭ҇ли́мѣ: помозѝ и҆́мъ, застꙋ́пнице ѹ҆се́рднаѧ, непосты́днѡ предста́ти на стра́шнѣмъ и҆ второ́мъ прише́ствїи сн҃а твоегѡ̀, и҆дѣ́же кі́йждо ѿ свои́хъ дѣ́лъ и҆лѝ просла́витсѧ, и҆лѝ постыди́тсѧ: помозѝ и҆́мъ, бл҃года́тнаѧ, ѡ҆правда́тисѧ пред̾ лице́мъ сѣдѧ́щагѡ на прⷭ҇то́лѣ сла́вы, да не постыдѧ́тсѧ пред̾ а҆́гг҃лы и҆ всѣ́ми ст҃ы́ми, пред̾ всѣ́мъ мі́ромъ го́рнимъ и҆ до́льнимъ. Ѽ, всепѣ́таѧ мт҃и, влⷣчице бцⷣе. Мо́лимъ тѧ̀, застꙋпѝ, сп҃сѝ, сохранѝ и҆ бꙋ́дꙋщїѧ и҆змѝ мꙋ́ки ѹ҆со́пшихъ рабѡ́въ твои́хъ, да не поги́бнꙋтъ во вѣ́къ, но да сп҃сꙋ́тсѧ твои́ми мл҃твами и҆ прейдꙋ́тъ ѿ сме́рти въ живо́тъ. Мы́ же, грѣ́шнїи и҆ недосто́йнїи рабѝ твоѝ, не ѿстꙋ́пимъ ѿ тебѣ̀, не преста́немъ во ѹ҆миле́нїи взыва́ти къ тебѣ̀: прест҃а́ѧ гпⷭ҇жѐ, цр҃ице и҆ влⷣчице! Молѝ сн҃а твоегѡ̀ и҆ бг҃а на́шегѡ ѻ҆́бъ ѹ҆со́пшихъ рабѣ́хъ твои́хъ, да да́стъ и҆́мъ гдⷭ҇ь ѿпꙋще́нїе прегрѣше́нїй: послѝ и҆́мъ, бл҃года́тнаѧ, дости́гнꙋти вождѣле́ннагѡ ѻ҆те́чества и҆ ѹ҆зрѣ́ти бл҃га нбⷭ҇ныѧ, и҆̀хже ѻ҆́ко не ви́дѣ, ѹ҆́хо не слы́ша и҆ на се́рдцѣ чл҃вѣ́кꙋ не взыдо́ша: молѝ ѡ҆ ни́хъ, бцⷣе, да сподо́бѧтсѧ, по твоемꙋ̀ предста́тельствꙋ, вкꙋша́ти бл҃га сїѝ во цр҃ствїи сн҃а твоегѡ̀, хрⷭ҇та̀ бг҃а на́шегѡ, ты́ бо є҆сѝ є҆ди́наѧ бл҃гослове́ннаѧ въ же́нахъ многомо́щнаѧ застꙋ́пница, наде́жда, покро́въ и҆ прибѣ́жище всѣ́мъ притека́ющимъ къ тебѣ̀, ты̀ є҆сѝ мо́стъ, преводѧ́й сꙋ́щихъ ѿ землѝ на нб҃о, и҆ ра́йскихъ двѣрѣ́й ѿверзе́нїе. <red>А҆</red>ми́нь.
