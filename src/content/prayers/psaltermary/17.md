---
title: "Каѳі́сма д҃і"
navigation:
  key: prayers-psaltermary-17
  title: "Каѳі́сма д҃і"
  parent: prayers-psaltermary
  order: 17
type: "prayer"
---

# Каѳі́сма д҃і.

## Ѱало́мъ р҃а.

<red>Г</red>пⷭ҇жѐ, ѹ҆слы́ши мл҃твꙋ мою̀, и҆ во́пль мо́й серде́чный къ тебѣ̀ да прїи́детъ, да не ѿврати́ши прест҃о́е лицѐ твоѐ ѿ менѐ, нижѐ возгнꙋша́ешисѧ за нечистотꙋ̀ мою̀: не ѡ҆ста́ви мѧ̀ поги́бнꙋти ѿ ѕлы́хъ на мѧ̀ совѣ́тѡвъ дꙋше̑вныхъ врагѡ́въ мои́хъ и҆ не попꙋстѝ и҆́мъ съ лю́тымъ поноше́нїемъ посмѣѧ̑тисѧ на́до мно́ю: ѹ҆пова́ющїи на тѧ̀ не ѹ҆́боѧ́тсѧ томѧ́щихъ ѡ҆ѕлобле́нїй и҆̀хъ, и҆ восхвалѧ́ющїи тѧ̀ мл҃твами твои́ми и҆зба́вѧтсѧ ѿ всѣ́хъ вра́жїихъ навѣ́тѡвъ: но́сиши бо на рꙋка́хъ твои́хъ побѣди́телѧ а҆́да и҆ сме́рти.



## Ѱало́мъ р҃в.

<red>Б</red>л҃гословѝ, дꙋшѐ моѧ̀, возлю́бленнꙋю мт҃рь гдⷭ҇а на́шегѡ і҆и҃са хрⷭ҇та̀, и҆ всѧ̀ внꙋ́треннѧѧ моѧ̀ и҆́мѧ ст҃о́е є҆ѧ̀: не забꙋ́демъ бл҃готворе́нїй є҆ѧ̀, нижѐ млⷭ҇тей и҆ щедро́тъ є҆ѧ̀, блгⷣтїю є҆ѧ̀ грѣхѝ заглажда́ютсѧ и҆ болѣ́зни врачꙋ́ютсѧ. Бл҃гослови́те ю҆̀, всѧ̀ си́лы нб҃съ, бл҃гослови́те ю҆̀, всѝ небж҃и́тели и҆ земноро́днїи.



## Пѣ́снь вмѣ́стѡ сла́вы:

<red>Р</red>а́дꙋйсѧ, бл҃горо́днѣйшаѧ роди́тельнице є҆диноро́днагѡ сн҃а бж҃їѧ, прⷭ҇нодв҃о мр҃і́е, ꙗ҆́же всѣ́мъ млⷭ҇ти нѣ́дро ѿверза́еши, ѿ ст҃ы́ни твоеѧ̀ прїе́млемъ всѝ блгⷣть. Прїимѝ, всебл҃гослове́ннаѧ, мл҃твы на́ша, ѿ ѹ҆сте́нъ ѡ҆скверне́нныхъ пред̾ тобо́ю пролива́емыѧ, и҆ молѝ за на́съ возлю́бленнагѡ твоегѡ̀ сн҃а, да є҆гѡ̀ ст҃ѣ́йшимъ бл҃говоле́нїемъ по жи́зни се́й сподо́бимсѧ ѹ҆зрѣ́ти тѧ̀ во цр҃ствїи бж҃їи со ѻ҆ц҃е́мъ, сн҃омъ, и҆ ст҃ы́мъ дх҃омъ во всѧ̀ вѣ́ки.



## Ѱало́мъ р҃г.

<red>Б</red>л҃гословѝ, дꙋшѐ моѧ̀, гдⷭ҇а, возвели́чившагосѧ ѕѣлѡ̀, ѕѣлѡ̀ бл҃гословѝ и҆ прⷭ҇нодв҃ꙋ мр҃і́ю, въ нбⷭ҇нꙋю велелѣпотꙋ̀ ѻ҆бле́кшꙋюсѧ: ꙗ҆́кѡ при́зрѣ гдⷭ҇ь на смире́нїе рабы̀ свое́ѧ, и҆ мы̀, хрⷭ҇тїа́нстїи ро́ди, съ ѹ҆миле́нїемъ сердца̀ да ѹ҆бл҃жа́емъ ю҆̀, па́че ме́да и҆ со́та сладча́йша дꙋшѣ̀ на́шей па́мѧть є҆ѧ̀ и҆ бл҃гоꙋслади́тельна бесѣ́да ѡ҆ велїихъ чꙋдесѣ́хъ є҆ѧ̀: ѻ҆на̀ є҆́сть премлⷭ҇рднаѧ мт҃рь, ѡ҆ на́съ, ꙗ҆́кѡ ѡ҆ ча́дѣхъ веселѧ́щаѧсѧ, и҆ мы̀, ꙗ҆́кѡ птенцы̀, распросте́ртыми крила́ми по́мощи є҆ѧ̀ всегда̀ защища́емыѧ, посредѣ̀ са́мыѧ сѣ́ни сме́ртныѧ не ѹ҆́бои́мсѧ ѕла̀, съ на́ми влⷣчица на́ша, съ на́ми млⷭ҇ть и҆ по́мощь є҆ѧ̀.



## Пѣ́снь вмѣ́стѡ сла́вы:

<red>С</red>подо́би мѧ̀ всегда̀, во всѣ̀ днѝ жи́зни мое́й твори́ть бл҃гоꙋго́дное чл҃вѣколюби́вомꙋ бг҃ꙋ, и҆ доко́лѣ пребыва́ю въ се́мъ многоболѣ́зненномъ житїѝ, соблюда́й мѧ̀, покрыва́й, сохранѧ́й: бꙋ́ди со мно́ю въ пла́ванїи мое́мъ, сопꙋ́тствꙋй мнѣ̀, є҆гда̀ пꙋтеше́ствꙋю: хранѝ мѧ̀, є҆гда̀ бо́дрствꙋю: покрыва́й мѧ̀, є҆гда̀ сплю̀: и҆ всѐ пꙋтѝ моѝ направлѧ́й ко бл҃гꙋ. Во вре́мѧ же и҆схо́да моегѡ̀ и҆з̾ тѣ́ла бꙋ́ди мѝ предста́тельницею, бг҃олюби́ваѧ влⷣчице, и҆ нестерпи́мꙋю ѻ҆́нꙋю болѣ́знь смѧгчѝ, трꙋ́дъ ѡ҆блегчѝ, тоскꙋ̀ мою̀ ѹ҆толѝ и҆ бѣ́днꙋю мою̀ дꙋ́шꙋ привѣдѝ къ вѣ́чнымъ ѻ҆би́телѧмъ, да не встре́титъ мѧ̀ те́мнаѧ си́ла и҆ да не ѹ҆влече́тъ во глꙋбинꙋ̀ а҆́да. Да́ждь мѝ ѹ҆зрѣ́ть сꙋдїю̀ млⷭ҇рдагѡ, млⷭ҇тиво на мѧ̀ взира́юща: да́ждь и҆зба́витисѧ, по твоемꙋ̀ хода́тайствꙋ, бг҃оневѣ́стнаѧ дв҃о, ѿ вѣ́чнагѡ пла́мени и҆ наслажда́тисѧ весе́лїемъ ра́йскимъ въ цр҃ствѣ нбⷭ҇нѣмъ.



## Ѱало́мъ р҃д.

<red>И҆</red>сповѣ́дайтесѧ въ те́плыхъ мл҃твахъ цр҃и́цѣ на́шей бцⷣѣ и҆ призыва́йте съ серде́чнымъ чꙋ́вствованїемъ ст҃о́е и҆́мѧ є҆ѧ̀, по́йте є҆́й въ пѣ́снѣхъ и҆ пѣ́нїихъ дꙋхо́вныхъ, пресла́внѡ повѣ́дающе въ ро́дъ и҆ ро́дъ дре́внїѧ и҆ но́выѧ си́лы и҆ чꙋдеса̀ є҆ѧ̀, хвали́те и҆ превозноси́те ю҆̀, дѣ́вы, дще́ри сїѡ́нскїѧ, поне́же ѻ҆брꙋчѝ ва́съ прекра́сномꙋ нбⷭ҇номꙋ женихꙋ̀, цр҃ю̀ сла́вы, покланѧ́йтесѧ съ бл҃гоговѣ́йнымъ стра́хомъ ст҃олѣ́пномꙋ лицꙋ̀ є҆ѧ̀, сп҃се́нїе бо дꙋ́шамъ ва́шимъ вѣ́чное де́ржитъ на рꙋка́хъ свои́хъ, и҆ и҆́же досто́йнѡ ю҆̀ почита́етъ, воспрїи́метъ ѿ гдⷭ҇а пра́веднꙋю мздꙋ̀.



## Пѣ́снь вмѣ́стѡ сла́вы:

<red>Р</red>а́дꙋйсѧ, неꙋвѧда́емый ра́йскїй цвѣ́тѣ: молю́сѧ тѝ, да ѡ҆бл҃гоꙋха́етъ мѧ̀ а҆рома́тнаѧ во́нѧ твоѧ̀, се́рдце мое̑ тѧ̀ лю́битъ, чꙋ́вства веселѧ́тсѧ, ве́сь ѹ҆́мъ мо́й воспарѧ́етъ.



## По д҃і каѳі́смѣ тропарѝ, гла́съ ѕ҃:

<red>Д</red>е́монскими прило́ги коле́блемꙋ мнѣ̀, дв҃о, на ка́мени ѹ҆твердѝ мѧ̀ бжⷭ҇твенныхъ повелѣ́нїй хрⷭ҇то́выхъ, да не пото́питъ менѐ, чⷭ҇таѧ, прегрѣше́нїй бꙋ́рѧ и҆ по́мыслѡвъ ѕлы́хъ треволне́нїе.

<red>С</red>тра́стей нахожде́нїѧ въ ро́въ поги́бели ни́зъ влача́тъ и҆знемога́ющꙋю дꙋ́шꙋ мою̀, но ѹ҆млⷭ҇рдисѧ надо̀ мно́ю, ро́ждшаѧ сп҃са всеми́лостивагѡ, и҆ и҆зба́ви раба̀ твоегѡ̀ бꙋ́дꙋщагѡ преще́нїѧ.

<red>В</red>ои́стиннꙋ па́че ѹ҆ма̀ твоѧ̀, чⷭ҇таѧ, дарова́нїѧ, и҆̀хже сподоблѧ́еши рабы̀ твоѧ̀, те́плѣ тѧ̀ сла́вѧщыѧ ѝ твоемꙋ̀ ѻ҆́бразꙋ съ вѣ́рою покланѧ́ющыѧсѧ, чтꙋ́щыѧ же ѿ дꙋшѝ и҆ бл҃гоговѣ́йнѡ лобыза́ющыѧ, къ ни́мже сопричтѝ и҆ менѐ, а҆́ще и҆ нѣ́смь досто́инъ твоеѧ̀ ми́лости.



## Мл҃тва по каѳі́смѣ д҃і:

<versal>Б</versal>г҃ора́дованнаѧ влⷣчице, препросла́вленнаѧ мт҃и щедрѡ́тъ и҆ чл҃вѣколю́бїѧ, всемлⷭ҇тиваѧ ѡ҆ всѣ́мъ мі́рѣ хода́таице, прил́ежнѡ рабѝ твоѝ, къ твоемꙋ̀ бжⷭ҇твенномꙋ предста́тельствꙋ прибѣга́юще и҆ пречꙋ́дномꙋ ѻ҆́бразꙋ твоемꙋ̀ со ѹ҆миле́нїемъ припа́дающе, мо́лимсѧ: мл҃твꙋ те́плꙋю сн҃ꙋ твоемꙋ̀ и҆ бг҃ꙋ на́шемꙋ сотворѝ, ѡ҆ всепѣ́таѧ цр҃и́це и҆ влⷣчице, да всѧ́кихъ болѣ́зней и҆ печа́лей на́съ тебѣ̀ ра́ди и҆зба́витъ и҆ ѿ грѣхѡ́въ всѧ́кихъ свободи́тъ, цр҃ствїѧ своегѡ̀ нбⷭ҇нагѡ наслѣ́дники ны̀ пока́жетъ: ве́лїе бо и҆ неизрече́нное, ꙗ҆́кѡ мт҃и, и҆́маши дерзнове́нїе къ немꙋ̀ и҆ всѧ̀ мо́жеши, є҆ли́ка восхо́щеши, є҆ди́на во вѣ́ки бл҃га́ѧ и҆ бл҃гослове́ннаѧ. <red>А҆</red>ми́нь.
