---
title: "Каѳі́сма в҃і"
navigation:
  key: prayers-psaltermary-15
  title: "Каѳі́сма в҃і"
  parent: prayers-psaltermary
  order: 15
type: "prayer"
---

# Каѳі́сма в҃і.

## Ѱало́мъ п҃є.

<red>П</red>риклонѝ, гпⷭ҇жѐ, ѹ҆́хо твоѐ и҆ ѹ҆слы́ши мѧ̀: ѻ҆братѝ мт҃рнее лицѐ твоѐ, и҆ поми́лꙋй мѧ̀: сїѧ́нїе ст҃ы́ѧ красоты̀ твоеѧ̀ весели́тъ дꙋ́шꙋ мою̀, млⷭ҇ти твоѧ̀ па́че ме́да и҆ со́та, даѧ́нїе бл҃года́ти твоеѧ̀ просвѣща́етъ ра́зꙋмъ, и҆сто́чникъ бл҃госты́ни твоеѧ̀ напаѧ́етъ жа́ждꙋщихъ, а҆́гг҃льскїй зра́къ лица̀ твоегѡ̀ ѿвлека́етъ ѿ грѣха̀: ви́дѣти, зна́ти тѧ̀ и҆ покланѧ́тисѧ тебѣ̀ є҆́сть ко́рень бл҃же́ннагѡ безсме́ртїѧ, и҆ прославлѧ́ти си́лы твоѧ̀ є҆́сть пꙋ́ть сп҃се́нїѧ.



## Ѱало́мъ п҃ѕ.

<red>Ѡ҆</red>снова́нїе дꙋхо́вной жи́зни є҆́сть люби́ти і҆и҃са хрⷭ҇та̀ всѣ́мъ се́рдцемъ и҆ все́ю дꙋше́ю, и҆ ро́ждшей є҆гѡ̀ по пло́ти возлю́бленнѣй є҆гѡ̀ мт҃ри, пречⷭ҇тѣй прⷭ҇нодв҃ѣ мр҃і́и покланѧ́тисѧ бл҃гоговѣ́йнѡ и҆ чти́ти ю҆̀, ꙗ҆́кѡ препросла́вленнꙋю цр҃и́цꙋ нбⷭ҇нꙋю, чтⷭ҇нѣ́йшꙋю херꙋві́мъ и҆ сла́внѣйшꙋю серафі́мъ. Пресла́внаѧ глаго́лашасѧ ѡ҆ тебѣ̀, ѡ҆ сщ҃е́ннѣйшїй хра́ме и҆ ра́ю слове́сный: и҆́стиннѡ ѹ҆пова́ющїи на тѧ̀ ѻ҆брѧ́щꙋтъ всѧ̀ сокро́вища нбⷭ҇ныѧ, а҆ не призыва́ющїи тѧ̀ въ жи́зни се́й жи́зни вѣ́чнѡ бл҃же́нныѧ лиша́тсѧ. Ѽ, премлⷭ҇рднаѧ влⷣчице, сотворѝ, да живе́мъ блгⷣтїю ст҃а́гѡ дх҃а, и҆ сладча́йшее и҆́мѧ твоѐ вы́нꙋ да бꙋ́детъ въ сердца́хъ на́шихъ.



## Ѱало́мъ п҃з.

<red>Г</red>пⷭ҇жѐ мр҃і́е, ты̀ є҆ди́на ско́раѧ помо́щница во сп҃се́нїе моѐ: во днѝ и҆ въ но́щи взыва́ю къ тебѣ̀: при́зри на ско́рбь внꙋ́треннюю мою̀ и҆ ѹ҆тѣ́ши нбⷭ҇нымъ твои́мъ посѣще́нїемъ ѹ҆ны́лый дꙋ́хъ мо́й: ѹ҆мно́жишасѧ бо беззако́нїѧ въ дꙋшѣ̀ мое́й, и҆ нѣ́сть ми́ра въ ко́стѣхъ мои́хъ ѿ лица̀ грѣ́хъ мои́хъ, но молю́сѧ тѝ, всемо́щнаѧ влⷣчице, помозѝ мнѣ̀ къ сопротивле́нїю ѕлѣ́й во́лѣ мое́й и҆ ѹ҆твердѝ се́рдце моѐ на бра́нь съ пло́тскими по́хотьми.



## Пѣ́снь вмѣ́стѡ сла́вы:

<red>Р</red>а́дꙋйсѧ, пренепоро́чнаѧ, прест҃ѣ́й трⷪ҇цѣ предстоѧ́щаѧ, ра́дꙋйсѧ, бл҃гослове́ннаѧ въ же́нахъ, дꙋше́ю и҆ тѣ́ломъ пречⷭ҇таѧ мр҃і́е, молю́сѧ тѝ, ѡ҆сїѧ́й свѣ́тлостїю лица̀ твоегѡ̀ внꙋ́треннѧѧ дꙋшѝ моеѧ̀, ꙗ҆́кѡ ѡ҆ тебѣ̀ возра́дꙋетсѧ се́рдце моѐ, ѹ҆тѣ́шитсѧ дꙋ́хъ мо́й, ꙗ҆́кѡ да прилѣ́жнѡ рабо́таю тебѣ̀ и҆ все́ю дꙋше́ю и҆ всѣ́мъ се́рдцемъ возлю́блю тѧ̀ во вѣ́ки вѣ́кѡ́въ.



## Ѱало́мъ п҃и.

<red>М</red>лⷭ҇ти твоѧ̀, гпⷭ҇жѐ, во вѣ́ки воспою̀, ма́стїю щедрѡ́тъ твои́хъ ѹ҆мѧгчѝ ѡ҆жесточе́нное моѐ се́рдце и҆ є҆ле́емъ млⷭ҇ти твоеѧ̀ ѹ҆врачꙋ́й грѣхо́вныѧ ра́ны: молю́сѧ тѝ, влⷣчице, ꙗ҆ви́сѧ мнѣ̀ весе́лымъ лице́мъ при кончи́нѣ мое́й, и҆ нбⷭ҇ный зра́къ тво́й возвесели́тъ и҆схо́дъ дꙋ́ши моеѧ̀, и҆зба́ви мѧ̀ ѿ внеза́пныѧ сме́рти, да не пора́дꙋетсѧ ѡ҆ мнѣ̀ дꙋше́вный вра́гъ мо́й.



## Пѣ́снь вмѣ́стѡ сла́вы:

<red>П</red>рест҃а́ѧ и҆ пребл҃га́ѧ влⷣчице бцⷣе, прибѣ́жище моѐ, жи́знь, застꙋпле́нїе, ѻ҆рꙋ́жїе, похвало̀, надеждо̀, крѣ́посте моѧ̀, да́рꙋй мѝ наслажда́тисѧ непостижи́мыми, неизрече́нными и҆ неисповѣди́мыми да́рами сн҃а твоегѡ̀ въ пренбⷭ҇ной жи́зни. Ты́ бо всѧ̑ мо́жеши, є҆ли́ка хо́щеши, ꙗ҆́кѡ мт҃рь вы́шнѧгѡ, и҆ сегѡ̀ ра́ди и҆́маши дерзнове́нїе къ немꙋ̀. Да не лише́нъ ѹ҆́бѡ бꙋ́дꙋ, пречⷭ҇таѧ влⷣчице, и҆сполне́нїѧ ѹ҆пова́нїѧ моегѡ̀, но да сподо́блюсѧ полꙋчи́ти ѻ҆́ное, бг҃оненевѣ́стнаѧ, ѹ҆пова́нїе всѣ́хъ, неска́заннѡ ро́ждшаѧ гдⷭ҇а на́шегѡ і҆и҃са хрⷭ҇та̀, и҆́стиннагѡ бг҃а и҆ влⷣкꙋ. Сподо́би мѧ̀ въ настоѧ́щемъ вѣ́цѣ неѡсꙋжде́ннѡ причаща́тисѧ прест҃а́гѡ и҆ пречⷭ҇тагѡ тѣ́ла и҆ кро́ви сн҃а и҆ бг҃а твоегѡ̀, въ бꙋ́дꙋщемъ же сладча́йшїѧ вѣ́чери нбⷭ҇ныѧ и҆ весе́лїѧ ра́йскагѡ въ ѻ҆би́телѧхъ ст҃ы́хъ, и҆дѣ́же всѣ́хъ веселѧ́щихсѧ жили́ще. Си́хъ бл҃гъ сподо́бившесѧ, а҆́зъ ра́бъ недосто́йный, бꙋ́дꙋ во вѣ́ки вѣ́кѡ́въ просла́влѧти всечтⷭ҇но́е и҆ великолѣ́пое и҆́мѧ сн҃а и҆ бг҃а твоегѡ̀, и҆́же всѣ́хъ ѿ глꙋбины̀ дꙋшѝ ка́ющихсѧ прїе́млетъ ра́ди твоегѡ̀ хода́тайства и҆ предста́тельства за всѣ́хъ грѣ́шникѡвъ, тобо́ю бо, всепѣ́таѧ и҆ пребл҃гаѧ влⷣчице, сп҃са́етсѧ всѐ человѣ́ческое є҆стество̀.



## Ѱало́мъ п҃ѳ.

<red>В</red>лⷣчице! Прибѣ́жище была̀ є҆сѝ на́мъ во всѣ́хъ нꙋ́ждахъ на́шихъ и҆ ны́нѣ и҆злива́еши съ нб҃съ блгⷣть твою̀ на всѧ̑ бл҃га̑ѧ прошє́нїѧ на́шѧ: а҆́ще ты̀ млⷭ҇ти твоѧ̑ ѹ҆де́ржиши грѣ́хъ ра́ди на́шихъ, ѡ҆бы́дꙋтъ на́съ всѧ̑ ѕла̑ѧ: не и҆́мамы и҆ны́ѧ предста́тельницы къ бг҃ꙋ, то́кмѡ тебѣ̀ є҆ди́нꙋ. Сп҃си на́съ, влⷣчице, сп҃си, ѹ҆пова́емъ бо на тѧ̀, и҆ несꙋмне́ннѡ вѣ́рꙋемъ, ꙗ҆́кѡ ѹ҆пова́нїе на́ше никогда́же постыди́тсѧ.



## Ѱало́мъ ч҃.

<red>Ж</red>ивы́й въ по́мощи мт҃ри бж҃їей под̾ крѣ́пкимъ кро́вомъ є҆ѧ̀ водвори́тсѧ: а҆́дскїй проти́вникъ вра́гъ не повреди́тъ є҆гѡ̀, и҆ стрѣла̀ є҆гѡ̀ летѧ́щаѧ не косне́тсѧ є҆мꙋ̀, ꙗ҆́кѡ многомо́щнаѧ влⷣчица и҆зба́витъ є҆гѡ̀ ѿ сѣ́ти ловѧ́щагѡ и҆ крила́ми свои́ми покры́етъ є҆гѡ̀. Возопі́йте къ не́й всѝ въ бѣ́дахъ ва́шихъ, и҆ ѕловре́днаѧ ра́на не прибли́житсѧ дꙋ́шамъ и҆ тѣлесе́мъ ва́шимъ: ꙗ҆́витъ бо ва́мъ всю́дꙋ сп҃се́нїе своѐ.



## Пѣ́снь вмѣ́стѡ сла́вы:

<red>Р</red>а́дꙋйсѧ, прест҃а́ѧ бцⷣе мр҃і́е: предста́ни безпо́мощнымъ, помозѝ малодꙋ́шнымъ, ѹ҆тѣ́ши пла́чꙋщихъ, молѝ за лю́ди, застꙋпѝ за кли́ръ и҆ всѣ́хъ правосла́вныхъ хрⷭ҇тїа́нъ прїимѝ въ своѐ застꙋпле́нїе, да веселѧ́тсѧ и҆ торжествꙋ́ютъ всѝ ѡ҆ пресла́вномъ и҆́мени твое́мъ.



## По в҃і каѳі́смѣ тропарѝ, гла́съ д҃:

<red>М</red>т҃рь бг҃а на́шегѡ воспои́мъ, ꙗ҆́кѡ то́ю ра́дость мі́рови дарова́сѧ, то́ю разрѣше́нїе клѧ́твы ѻ҆брѣ́те человѣ́чество и҆ и҆збавлѧ́емсѧ ѿ всѧ́кихъ лю́тыхъ.

<red>Г</red>дⷭ҇и, ро́ждшїѧ тѧ̀ предста́тельствомъ хранѝ ста́до твоѐ, є҆́же кро́вїю твое́ю чтⷭ҇но́ю и҆скꙋпи́лъ є҆сѝ, и҆ ѿ навѣ́тъ вра́жїихъ невре́днѡ соблюдѝ, да славосло́вимъ, ще́дрѣ, твоѐ бжⷭ҇твенное снисхожде́нїе.

<red>Ѡ҆</red>скверни́вшꙋюсѧ страстьмѝ дꙋ́шꙋ мою̀, пречⷭ҇таѧ бг҃ороди́тельнице, твои́ми моли́твами ѡ҆чи́сти: ты́ бо є҆сѝ сп҃си́тельное ѡ҆чище́нїе съ вѣ́рою молѧ́щимсѧ тебѣ̀.



## Мл҃тва по каѳі́смѣ в҃і:

<versal data-diacritics="true">Ѽ</versal>, всемлⷭ҇тиваѧ влⷣчице, цр҃и́це нбⷭ҇наѧ, прест҃а́ѧ бцⷣе! Вѣ́мъ всѧ̀ грѣхѝ моѧ̀ и҆ нече́стїѧ се́рдца моегѡ̀ и҆ ка́кѡ дерзнꙋ̀ къ тебѣ̀ прибѣга́ти недосто́йный а҆́зъ и҆ проше́нїѧ моѧ̀ приноси́ти: но вѣ́мъ и҆ вели́кїѧ млⷭ҇ти и҆ щедро́ты твоѧ̀, ꙗ҆́же на хрⷭ҇тїа́нскїй ро́дъ вы́нꙋ и҆злива́еши: ты́ бо є҆сѝ грѣ́шникѡвъ спорꙋ́чница и҆ по́мощь. Ты̀ вѣ́си, пречⷭ҇таѧ мт҃и, дв҃о бцⷣе, ско́рбь се́рдца моегѡ̀ и҆ печа́ль дꙋшѝ моеѧ̀, молю́сѧ ѹ҆́бѡ тебѣ̀ ѹ҆се́рднѡ, всѧ̀ ско́рбнаѧ, ꙗ҆́же по бл҃го́й и҆ ст҃о́й во́ли гдⷭ҇а на́шегѡ і҆и҃са хрⷭ҇та̀ наидо́ша на мѧ̀, и҆́миже вѣ́си сꙋдьба́ми, ѹ҆стро́й ѡ҆ мнѣ̀ во бл҃го́е: а҆́ще ли же ѿ врага̀ дꙋшѝ моеѧ̀ ѹ҆ѧзвле́нїѧ сїѧ̀ содѣ́ѧшасѧ, всеси́льною твое́ю по́мощїю сокрꙋшѝ є҆гѡ̀ кова́рства и҆ ѿ нечести́выхъ прилѡ́гъ є҆гѡ̀ и҆зба́ви дꙋ́шꙋ мою̀, тебѣ̀ бо всѧ̀ возмо́жна сꙋ́ть, преиспо́лненнѣй всѧ́кїѧ млⷭ҇ти и҆ бл҃госты́ни, ꙗ҆́кѡ ты̀ є҆сѝ препросла́вленна во вѣ́ки. <red>А҆</red>ми́нь.
