---
title: "Каѳі́сма ѳ҃і"
navigation:
  key: prayers-psaltermary-22
  title: "Каѳі́сма ѳ҃і"
  parent: prayers-psaltermary
  order: 22
type: "prayer"
---

# Каѳі́сма ѳ҃і.

## Ѱало́мъ рл҃д.

<red>Х</red>вали́те и҆́мѧ гдⷭ҇не, прославлѧ́йте и҆ и҆́мѧ прⷭ҇нодв҃ы мр҃і́и, съ мл҃твами и҆ моле́нїѧми прибѣга́йте къ є҆ѧ̀ ст҃ѣ́йшемꙋ вели́чествꙋ, возста́витъ ѻ҆на̀ въ ва́съ во́лю бл҃гꙋ́ю, и҆ не ѡ҆долѣ́ютъ ва́съ по́хоти грѣха̀: помышлѧ́ющїи всегда̀ ѡ҆ не́й и҆ ра́дꙋющїисѧ съ бл҃годаре́нїемъ ѡ҆ млⷭ҇тѧхъ є҆ѧ̀ ѻ҆брѧ́щꙋтъ нбⷭ҇нꙋю сла́дость и҆ ми́ръ въ дꙋшѣ̀ и҆ се́рдцѣ. Ѽ, грѣ́шницы, воздохне́мъ къ не́й внꙋ́тренними чꙋ́вствїѧми, и҆ мл҃твами є҆ѧ̀ да́рꙋетсѧ всѣ́мъ на́мъ и҆ жи́знь бл҃гочести́ваѧ, и҆ кончи́на бл҃же́ннаѧ.



## Ѱало́мъ рл҃є.

<red>И҆</red>сповѣ́дайтесѧ гдⷭ҇еви, ꙗ҆́кѡ бл҃гъ и҆ ꙗ҆́кѡ бл҃гость свою̀ раздѣлѧ́етъ и҆́щꙋщимъ є҆ѧ̀ чрез̾ предста́тельство цр҃и́цы нбⷭ҇ныѧ. Ѽ, влⷣчице! Помѧнѝ на́съ во смире́нїи на́шемъ и҆ защитѝ ѿ а҆́дскагѡ фараѡ́на и҆ непрїѧ́зненной си́лы є҆гѡ̀ рꙋко́ю твое́ю крѣ́пкою и҆ мы́шцею высо́кою, пои́мъ гдⷭ҇еви, сла́внѡ бо просла́висѧ, пои́мъ и҆ воспое́мъ бл҃года́рственныѧ и҆ тебѣ̀, многомо́щнаѧ влⷣчице, ꙗ҆́кѡ и҆зба́вльшїисѧ и҆ и҆збавлѧ́емїи тобо́ю ѿ ѕлы́хъ, держа́вꙋ бо непобѣди́мꙋю но́сиши на рꙋка́хъ твои́хъ.



## Ѱало́мъ рл҃ѕ.

<red>Н</red>а рѣ́кахъ вавѷлѡ́нскихъ пла́кахꙋ сѣ́тꙋющїи є҆врє́и, мы́ же ѡ҆ грѣха́хъ на́шихъ возрыда́имъ и҆ смире́ннѡ возопїе́мъ къ бцⷣѣ прⷭ҇нодв҃ѣ мр҃і́и, принесе́мъ є҆́й пла́чъ се́рдца и҆ воздыха́нїе дꙋ́ха, не ѻ҆брѧ́щемъ бо проще́нїѧ во грѣха́хъ нижѐ вѣ́чнагѡ сп҃се́нїѧ дꙋ́шамъ без̾ бл҃гослове́ннагѡ пло́да чре́ва є҆ѧ̀, ст҃ы́ми и҆ бл҃гопрїѧ́тными къ немꙋ̀ ѡ҆ на́съ мл҃твами є҆ѧ̀ дости́гнꙋти нбⷭ҇ныѧ безконе́чныѧ жи́зни ча́емъ и҆ вѣ́рꙋемъ и҆ и҆сповѣдꙋемъ.



## Пѣ́снь вмѣ́стѡ сла́вы:

<red>Р</red>а́дꙋйсѧ, преꙋкра́шеннаѧ всѣ́ми добродѣ́телѧми прⷭ҇нодв҃о мр҃і́е, и҆сто́чниче прⷭ҇нотекꙋ́щїй, неисчерпа́емый кла́дѧзь живоно́сныхъ во́дъ, прⷭ҇то́ле ѻ҆гнезра́чный, ски́нїѧ нбⷭ҇наѧ: молю́сѧ тѝ со слеза́ми, да млⷭ҇ть твоѧ̀ ѹ҆тверди́тъ сла́бое моѐ се́рдце, и҆ ст҃ы́нѧ твоѧ̀ ѡ҆ст҃и́тъ ѹ҆бо́гꙋю мою̀ дꙋ́шꙋ, да не побѣдѧ́тъ мѧ̀ пре́лести грѣхо́вныѧ, но да и҆зба́влюсѧ твои́ми мл҃твами ѿ всѣ́хъ и҆скꙋше́нїй ѕлы́хъ.



## Ѱало́мъ рл҃з.

<red>И҆</red>сповѣ́мсѧ тебѣ̀, гпⷭ҇жѐ, всѣ́мъ се́рдцемъ мои́мъ, ꙗ҆́кѡ тобо́ю ѻ҆брѣто́хъ млⷭ҇ти и҆ щедро́ты і҆и҃са хрⷭ҇та̀: ѹ҆слы́ши словеса̀ моѧ̀ и҆ воздыха́нїѧ моѝ, въ ѻ҆́нь же а҆́ще де́нь и҆ ча́съ призовꙋ̀ тѧ̀, ѹ҆мно́жи дꙋхо́внꙋю си́лꙋ вѣ́ры въ сла́бой дꙋшѣ̀ мое́й и҆ въ ско́рбѣхъ се́рдца бꙋ́ди животво́рнымъ ѹ҆тѣше́нїемъ и҆́щꙋщемꙋ тѧ̀ се́рдцꙋ: ѽ бл҃готво́рнаѧ влⷣчице, сотворѝ мѧ̀ жи́ти въ ми́рѣ под̾ мт҃рнимъ покро́вомъ твои́мъ.



## Ѱало́мъ рл҃и.

<red>Г</red>пⷭ҇жѐ, и҆скꙋси́ла мѧ̀ є҆сѝ, и҆ позна́ла мѧ̀ є҆сѝ: ты̀ позна́ла є҆сѝ паде́нїѧ и҆ престꙋпле́нїѧ моѧ̀, но ѹ҆мно́жишасѧ на мнѣ̀ грѣ́шнѣмъ мт҃рнїѧ млⷭ҇ти твоѧ̀, и҆ разши́рисѧ на мѧ̀ бл҃госты́нѧ твоѧ̀: а҆́зъ взи́раю ꙗ҆́кѡ блꙋ́дный сы́нъ на нб҃о: но твои́мъ предста́тельствомъ а҆́зъ сокрꙋша́юсь: но твои́мъ вдохнове́нїемъ а҆́зъ ѹ҆покоева́юсѧ, но воззрѣ́нїемъ на ст҃о́е и҆зѻбраже́нїе кро́ткагѡ лица̀ твоегѡ̀ а҆́зъ сп҃са́юсь: но вѣ́рою и҆ наде́ждою на спⷭ҇телѧ моегѡ̀, є҆го́же ты̀ де́ржиши на рꙋка́хъ свои́хъ и҆ показꙋ́еши мнѣ̀ грѣ́шномꙋ въ ѹ҆тѣше́нїе, а҆́зъ ѹ҆пова́ю полꙋчи́ти бл҃же́нство во вѣ́ки вѣ́кѡ́въ.



## Ѱало́мъ рл҃ѳ.

<red>И҆</red>змѝ мѧ̀, гпⷭ҇жѐ, ѿ чл҃вѣ́ка лꙋка́вагѡ и҆ ѿ врага̀ а҆́дскагѡ соблюдѝ мѧ̀: напрѧ́же лꙋ́къ сво́й про́тивꙋ менѐ вра́гъ и҆ ле́стїю свое́ю ѹ҆ловлѧ́етъ дꙋ́шꙋ мою̀, сокрꙋшѝ, влⷣчице, си́лы є҆гѡ̀ лꙋка́выѧ и҆ запнѝ проны́рствꙋ є҆гѡ̀, ѻ҆братѝ беззако́нїѧ є҆гѡ̀ на вы́ю є҆гѡ̀, и҆ въ про́пасть, ю҆́же содѣ́ла, да впаде́тъ вско́рѣ: а҆́зъ же возра́дꙋюсѧ ѡ҆ тебѣ̀ и҆ возвеселю́сѧ ѡ҆ сп҃се́нїи твое́мъ.



## Пѣ́снь вмѣ́стѡ сла́вы:

<red>Р</red>а́дꙋйсѧ, прест҃а́ѧ бцⷣе, херꙋві́мѡвъ чтⷭ҇нѣ́йшаѧ и҆ серафі́мѡвъ къ бг҃ꙋ ближа́йшаѧ, твою̀ сла́вꙋ, досто́инство, свѣ́тлость твою̀, щедро́ты и҆ всѧ̀ млⷭ҇ти твоѧ̀, ѹ҆тѣше́нїѧ и҆ бл҃гослове́нїѧ, кто̀ досто́йнѡ воспѣ́ти мо́жетъ; ты̀ є҆сѝ ѻ҆кеа́нъ неисчерпа́емыхъ чꙋде́съ.



## Ѱало́мъ рм҃.

<red>Г</red>пⷭ҇жѐ, всесмире́ннѡ взыва́ю къ тебѣ̀: ѹ҆слы́ши мѧ̀, во́нми моле́нїю и҆ проше́нїю моемꙋ̀: да и҆справи́тсѧ мл҃тва моѧ̀, ꙗ҆́кѡ кади́ло пред̾ лице́мъ твои́мъ въ вѣ́черъ, ѹ҆́тро и҆ полꙋ́днѣ, и҆ на всѧ́кое вре́мѧ, да не помрачи́тъ ѕло́ба мі́ра сегѡ̀ ра́зꙋмъ мо́й: сотворѝ мѧ̀, влⷣчице, всегда̀ разꙋмѣ́ти бл҃гоꙋго́дное тебѣ̀ и҆ ѹ҆твердѝ се́рдце моѐ во и҆́стиннѣй любвѝ къ тебѣ̀.



## Ѱало́мъ рм҃а.

<red>Г</red>ла́сомъ мои́мъ къ гпⷭ҇жѐ воззва́хъ и҆ ѹ҆се́рднѡ къ не́й помоли́хсѧ, пролїѧ́хъ пред̾ не́ю сле́зы моѧ̀ и҆ серде́чнꙋю болѣ́знь є҆́й предложи́хъ, ꙗ҆́кѡ а҆́дскїй ѕлы́й вра́гъ блюде́тъ пѧтꙋ̀ мою̀ и҆ повсю́дꙋ простира́етъ про́тивꙋ менѐ сѣ́ти своѧ̀: помозѝ мнѣ̀ влⷣчице, да не поткнꙋ́тсѧ стопы̀ моѧ̀ пред̾ ни́мъ, но да са́мъ сокрꙋши́тсѧ под̾ нога́ми мои́ми, трепе́щетъ бо и҆́мени и҆ си́лы твоеѧ̀.



## Ѱало́мъ рм҃в.

<red>Г</red>пⷭ҇жѐ, ѹ҆слы́ши мл҃твꙋ мою̀, внꙋшѝ моле́нїе моѐ, ꙗ҆́кѡ погна̀ вра́гъ дꙋ́шꙋ мою̀, си́литсѧ препѧ́ти мѧ̀ на пꙋтѝ къ вѣ́чномꙋ сп҃се́нїю, ѡ҆тѧготѝ се́рдце моѐ мра́комъ свои́мъ, и҆ ѹ҆ны̀ ѕѣлѡ̀ дꙋ́хъ мо́й: не ѿвратѝ, влⷣчице, лица̀ твоегѡ̀ ѿ менѐ, да не впадꙋ̀ съ нисходѧ́щими въ а҆́дскїй ро́въ, но послѝ свѣ́тъ тво́й и҆ блгⷣть твою̀, и҆ и҆сче́знетъ предо мно́ю мра́къ є҆гѡ̀, и҆ соблюде́тсѧ живо́тъ и҆ ра́зꙋмъ мо́й.



## Пѣ́снь вмѣ́стѡ сла́вы:

<red>Р</red>а́дꙋйсѧ, прⷭ҇нодв҃о пресла́внаѧ, возлю́бленнаѧ мт҃и бж҃їѧ бл҃года́тнаѧ, па́че ме́да и҆ со́та сладча́йшаѧ, па́че со́лнца прекра́снѣйшаѧ, па́че лꙋны̀ свѣтлѣ́йшаѧ, па́че ѕвѣ́здъ блиста́тельнѣйшаѧ, па́че кѷпарі́са и҆ всѣ́хъ а҆рома́тъ бл҃гово́ннѣйшаѧ: сотворѝ, всемлⷭ҇тивѣйшаѧ, сотворѝ, да ра́ди воспомина̀нїѧ прест҃а́гѡ и҆́мени твоегѡ̀ всѧ̀ сꙋеты̀ и҆ ѹ҆тѣ́хи мі́ра сегѡ̀ пре́зрю и҆ всѣ́мъ се́рдцемъ ѿри́нꙋ, воскрилѧ́ѧ всегѡ̀ себѧ̀ къ нбⷭ҇нымъ.



## По ѳ҃і каѳі́смѣ тропарѝ, гла́съ є҃:

<red>Ѹ҆</red>вы̀ мнѣ̀, что̀ сотворю̀ ѡ҆каѧ́нный, ко́е нача́ло моегѡ̀ спасе́нїѧ сотворю̀, непотре́бнѡ всѐ проходѧ̀ житїѐ моѐ; Не ѿве́ржи менѐ, бл҃га́ѧ, заблꙋ́ждшагѡ и҆ погиба́юща, и҆ покаѧ́нїѧ мнѣ̀ ѻ҆́бразы покажѝ, мт҃и бж҃їѧ, ꙗ҆́кѡ да во хвале́нїи сла́влю тѧ̀ всегда̀.

<red>В</red>и́ждь, гпⷭ҇жѐ, моѐ сокрꙋше́нїе, и҆ ѹ҆врачꙋ́й ѡ҆ѕло́бленнагѡ де́монскими прило́гами и҆ пло́тскими лю́тыми стра́стьми, ѿ ни́хже болѣ́зньми ѡ҆блага́емъ, ско́рби и҆спо́лненъ є҆́смь, и҆ мно́гагѡ ѹ҆ны́нїѧ, и҆ тѣсноты̀ помраче́нїѧ. Но є҆ди́на бг҃а ро́ждшаѧ, всѧ́кїѧ взе́мшагѡ во пло́ти свое́й ꙗ҆́звы и҆ недꙋ́ги чл҃вѣ́кѡвъ, тогѡ̀ ѹ҆молѝ да́ти мнѣ̀ ми́ръ и҆ ве́лїю ми́лость.

<red>Р</red>а́дꙋйсѧ бжⷭ҇твенное влⷣки пребыва́лище, сла́во а҆́гг҃лѡвъ и҆ чл҃вѣ́къ ѹ҆пова́нїе и҆ крѣ́пость въ нꙋжда́хъ, тве́рдое предста́тельство всѣ́хъ на́съ, ѹ҆твержде́нїе и҆ стѣ́но на тѧ̀ надѣ́ющихсѧ, прибѣ́жище вѣ́рныхъ, бл҃голюби́ваѧ мт҃и бг҃а чл҃вѣколюби́вагѡ: тогѡ̀ ѹ҆молѝ да́ровати рабѡ́мъ твои́мъ ми́ръ и҆ ве́лїю ми́лость.



## Мл҃тва по каѳі́смѣ ѳ҃і:

<versal data-diacritics="true">Ѽ</versal>, всемлⷭ҇тиваѧ гпⷭ҇жѐ, цр҃и́це нб҃сѐ и҆ землѝ, влⷣчице а҆́гг҃лѡвъ и҆ чл҃вѣ́кѡвъ! Тебѣ̀, премлⷭ҇рдаѧ застꙋ́пнице на́ша, гдⷭ҇ь на́шъ і҆и҃съ хрⷭ҇то́съ, прѝ распѧ́тїи свое́мъ, врꙋчѝ ѹ҆ченикꙋ̀ своемꙋ̀ і҆ѡа́ннꙋ, глаго́лѧ є҆мꙋ̀: сѐ мт҃и твоѧ̀, а҆ чрез̾ негѡ̀ и҆ всѣ́мъ правосла́внымъ хрⷭ҇тїа́нѡмъ наре́къ мт҃рїю и҆̀хъ, да всѝ, съ вѣ́рою и҆ любо́вїю притека́ющїи под̾ держа́вный покро́въ тво́й, сп҃са́ютсѧ и҆ и҆збавлѧ́ютсѧ ѿ всѧ́кихъ бѣ́дъ и҆ напа́стей. Сегѡ̀ ра́ди и҆ а҆́зъ, недосто́йный и҆менова́тисѧ сы́номъ твои́мъ, па́че же ра́бъ ѡ҆каѧ́нный и҆ непотре́бный, безчи́сленными грѣхмѝ ѡ҆скверни́вшїй ѹ҆́мъ и҆ се́рдце своѐ, ѹ҆ны́лый и҆ лѣни́вый на всѧ́кое дѣ́ло бл҃го́е, дерза́ю прибѣ́гнꙋти под̾ кро́въ тво́й, мт҃и млⷭ҇рдїѧ и҆ бл҃гости, со ѹ҆миле́нїемъ и҆ сокрꙋше́нїемъ се́рдца просѧ̀ и҆ молѧ̀ не ѿри́нꙋти мѧ̀ ка́ющасѧ. Зри́ши стрꙋ́пы и҆ гное́нїѧ ѡ҆каѧ́нныѧ дꙋ́ши моеѧ̀, слы́шиши и҆ во́пль болѣ́зненнагѡ се́рдца моегѡ̀. Посѣтѝ мѧ̀ мт҃рними твои́ми щедро́тами, и҆̀хже недосто́инъ сотвори́хсѧ безꙋ́мный и҆ ѿстꙋ́пникъ за́повѣдей сн҃а твоегѡ̀ и҆ бг҃а моегѡ̀. Но ꙗ҆́коже не презрѣ́ла є҆сѝ мл҃твы ѳеофі́ла, ѿве́ргшагосѧ твоегѡ̀ сн҃а и҆ гдⷭ҇а и҆ тебѣ̀, пренепоро́чныѧ мт҃ри є҆гѡ̀, и҆спроси́вши є҆мꙋ̀ проще́нїе стра́шнагѡ грѣха̀ сегѡ̀: си́це не пре́зри и҆ менѐ, влⷣчице, возлага́юща на тѧ̀ всѐ ѹ҆пова́нїе моѐ, не ѿве́ржи менѐ, ꙗ҆́кѡ раба̀ неключи́магѡ, второ́е распина́ющагѡ сн҃а твоегѡ̀ грѣхмѝ мои́ми, не возгнꙋша́йсѧ ѕлосмра́дїемъ мои́мъ. Вѣ́рꙋю, ѹ҆се́рднаѧ застꙋ́пнице, ꙗ҆́кѡ всѧ̀ возмо́жеши и҆спроси́ти ѹ҆ сн҃а твоегѡ̀, є҆ли́ка восхо́щеши. А҆́ще соломѡ́нъ ца́рь, чл҃вѣ́къ сы́й, и҆зре́къ ма́тери свое́й: просѝ ѹ҆ менѐ, ма́ти моѧ̀, є҆́же хо́щеши и҆ да́мъ тѝ: кі́ихъ бл҃гъ не да́рꙋетъ тебѣ̀, влⷣчице бл҃га́ѧ, и҆ какова́гѡ проше́нїѧ твоегѡ̀ не и҆спо́лнитъ тво́й сн҃ъ, цр҃ь нб҃сѣ̀ и҆ землѝ, всемогꙋ́щїй, млⷭ҇рдый и҆ чл҃вѣколюби́вый; є҆мꙋ̀ же подоба́етъ всѧ́каѧ сла́ва, че́сть и҆ поклоне́нїе, со безнача́льнымъ є҆гѡ̀ ѻ҆ц҃е́мъ и҆ всест҃ы́мъ и҆ бл҃ги́мъ и҆ животворѧ́щимъ дх҃омъ, въ безконе́чные вѣ́ки. <red>А҆</red>ми́нь.
