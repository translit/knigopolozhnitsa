---
title: "Каѳі́сма і҃"
navigation:
  key: prayers-psaltermary-13
  title: "Каѳі́сма і҃"
  parent: prayers-psaltermary
  order: 13
type: "prayer"
---

# Каѳі́сма і҃.

## Ѱало́мъ ѻ҃.

<red>Н</red>а тѧ̀, гпⷭ҇жѐ, ѹ҆пова́хъ и҆ не постыжꙋ́сѧ во вѣ́къ: млⷭ҇тїю твое́ю и҆змѝ мѧ̀. Ради грѣхѡ́въ мои́хъ ѡ҆ѕло́бленъ є҆́смь ѕѣлѡ̀, вразѝ моѝ превзыдо́ша главꙋ̀ мою̀, подражни́ша мѧ̀ и҆ порꙋга́шамисѧ ве́сь де́нь: во́нми, всемлⷭ҇тиваѧ гпⷭ҇жѐ, ꙗ҆́кѡ скорблю̀: прострѝ десни́цꙋ твою̀ и҆ помозѝ погиба́ющемꙋ: не закоснѝ, не закоснѝ мл҃твами твои́ми, въ тебѣ̀ ѹ҆тверди́хсѧ ѿ ѹ҆тро́бы, ѿ чре́ва ма́тере моеѧ̀ ты̀ є҆сѝ є҆ди́на нело́жнаѧ моѧ̀ покрови́тельница.



## Ѱало́мъ ѻ҃а.

<red>Б</red>ж҃е, пра́ведный сꙋ́дъ тво́й возлю́бленномꙋ сн҃ꙋ твоемꙋ̀, цр҃ю̀ царе́й, да́лъ є҆сѝ, во є҆́же сꙋди́ти лю́демъ твои́мъ въ пра́вдѣ: ниспосыла́еши млⷭ҇ти твоѧ̑ на на́съ и҆ чрез̾ нбⷭ҇нꙋю цр҃и́цꙋ возлю́бленнꙋю мт҃рь є҆гѡ̀, на рꙋ́цѣхъ є҆ѧ̀ зри́мъ сн҃а бж҃їѧ, сп҃се́нїе и҆ вѣ́чный живо́тъ на́шъ, нб҃са и҆ землѧ̀ и҆спо́лнены сла́вы є҆ѧ̀. Ѽ, препросла́вленнаѧ влⷣчице! Тобо́ю ѹ҆слажда́ютсѧ на́ши сердца̀: сотворѝ забы́ти на́мъ грѣхолюби́выѧ стра́сти сꙋ́етныѧ жи́зни сеѧ̀, влецы̀ на́съ ѹ҆́зами бл҃госты́ни твоеѧ̀ и҆ возбꙋдѝ въ дꙋ́шахъ на́шихъ жа́ждꙋ вѣ́чныхъ бл҃гъ, ѹ҆по́й сла́достїю ра́йскою сердца̀ и҆ мы́сли на́шѧ.



## Пѣ́снь вмѣ́стѡ сла́вы:

<red>В</red>лⷣчице, не ѿри́ни раба̀ твоегѡ̀, и҆́же всю̀ наде́ждꙋ свою̀ по бз҃ѣ возлага́етъ на тѧ̀: не возгнꙋша́йсѧ мною̀ невозде́ржнымъ и҆ не презрѝ бѣ́дствꙋющагѡ и҆ жесточа́йшими болѣ́знѧми мꙋ́чимагѡ: но, ꙗ҆́кѡ сострада́тельнаѧ мт҃рь млⷭ҇рдагѡ бг҃а, поми́лꙋй раба̀ твоегѡ̀, и҆зба́ви мѧ̀ ѿ ѡ҆сꙋжде́нїѧ въ мое́й со́вѣсти, ѹ҆ти́ши бꙋ́рю ѕлы́хъ по́мыслѡвъ, ѹ҆гасѝ пе́щь вождѣле́нїй, и҆ пла́мень пло́ти ѹ҆кротѝ, и҆ возжзѝ во мнѣ̀ любо́вь къ сн҃ꙋ твоемꙋ̀ и҆ бг҃ꙋ, и҆ всѧ̑ чꙋ́вства моѧ̑ ѡ҆хранѧ́й, не попꙋща́й дава́ти вхо́да въ се́рдцѣ моѐ ни є҆ди́номꙋ безꙋ́мномꙋ пожела́нїю. Ѹ҆молѝ гдⷭ҇а, да пода́стъ мнѣ̀ вре́мѧ покаѧ́нїѧ, да не срази́тъ мѧ̀ безпло́днымъ сѣки́ра сме́рти, и҆ да не бꙋ́дꙋ вве́рженъ во ѻ҆́гнь. Возжзѝ ѹ҆га́сшїй свѣти́льникъ дꙋ́ши мое́ѧ, разсѣ́й мра́къ беззако́нїй мои́хъ и҆ мглꙋ̀ по́хотей мои́хъ разженѝ твои́мъ хода́тайствомъ, и҆́бо мно́гѡ мо́жетъ мл҃тва мт҃ри пред̾ сн҃омъ ѹ҆добопрекло́ннымъ къ примире́нїю. Да́ждь мнѣ̀ свѣ́тъ покаѧ́нїѧ и҆ привѣдѝ мѧ̀ ко дне́мъ серде́чнагѡ сокрꙋше́нїѧ.



## Ѱало́мъ ѻ҃в.

<red>К</red>о́ль бл҃гъ гдⷭ҇ь пра́вымъ се́рдцемъ, лю́бѧщимъ и҆ почита́ющимъ пречⷭ҇тꙋю мт҃рь є҆гѡ̀, є҆ѧ̀ мл҃твами бл҃гоꙋгожда́емъ є҆мꙋ̀, є҆ѧ̀ застꙋпле́нїемъ ѿвраща́етсѧ ѿ на́съ грѣ́шныхъ гнѣ́въ бж҃їй, є҆ѧ̀ по́мощїю трꙋды̀ на́ши бл҃гословлѧ́ютсѧ, ѻ҆на̀ за лю́бѧщихъ и҆ почита́ющихъ ю҆̀ предста́нетъ хода́таицею на стра́шнѣмъ сꙋдѣ̀ бж҃їемъ: ѹ҆далѧ́ющїи же себѐ ѿ неѧ̀ поги́бнꙋтъ.



## Ѱало́мъ ѻ҃г.

<red>Г</red>пⷭ҇жѐ, не ѿри́ни на́съ до конца̀ въ де́нь печа́ли, да и҆спра́витсѧ мл҃тва на́ша пред̾ тобо́ю, и҆ гла́сы воздыха́ющихъ не презрѝ: напрѧ́же лꙋ́къ сво́й проти́вꙋ на́съ дꙋше́вный вра́гъ, но ты̀, всемо́щнаѧ цр҃и́це, воздви́гни рꙋ́цѣ твоѝ на горды́ню є҆гѡ̀ въ коне́цъ и҆ проженѝ є҆гѡ̀ на мѣ́сто вѣ́чнагѡ ѡ҆сꙋжде́нїѧ.



## Пѣ́снь вмѣ́стѡ сла́вы:

<red>Р</red>а́дꙋйсѧ, пребл҃гослове́ннаѧ прⷭ҇нодѣ́во мр҃і́е, прибѣ́жище ка́ющихсѧ грѣ́шникѡвъ, пита́тельнице ѹ҆́бо́гихъ, сп҃се́нїе не́мощныхъ, ѹ҆тѣше́нїе ѡ҆ѕло́бленныхъ, да́ждь мнѣ̀ блгⷣть сїю̀, да дꙋша̀ моѧ̀ любо́вїю внꙋ́треннею возлю́битъ тѧ̀ и҆ ѧ҆зы́къ мо́й дне́мъ и҆ но́щїю возглаго́летъ хвалы̀ твоѧ̀.



## Ѱало́мъ ѻ҃д.

<red>И҆</red>сповѣ́мсѧ тебѣ̀, гпⷭ҇жѐ, всѣ́мъ се́рдцемъ мои́мъ, и҆ ѡ҆ хвалѣ̀ твое́й веселю́сѧ: по́йте є҆́й живꙋ́щїи на землѝ, и҆ хвалꙋ̀ є҆ѧ̀ въ лю́дѣхъ возвѣща́йте, покланѧ́йтесѧ є҆́й въ нбⷭ҇ной красотѣ̀ є҆ѧ̀, сла́вите ю҆̀ въ неисповѣди́мой добротѣ̀ є҆ѧ̀, помѧни́те во вѣ́ки вѣ́кѡ́въ млⷭ҇ти є҆ѧ̀, содержи́те во ѹ҆мѣ̀ си́лы и҆ чꙋдеса̀ є҆ѧ̀.



## Ѱало́мъ ѻ҃є.

<red>В</red>ѣ́домъ бы́сть во і҆ꙋдє́и бг҃ъ, и҆ въ новобл҃года́тномъ і҆и҃лѣ ве́лїе и҆́мѧ є҆гѡ̀: пресла́внѡ и҆ ѹ҆слади́тельнѡ па́че ме́да и҆ со́та и҆ и҆́мѧ пребл҃гослове́нныѧ прⷭ҇нодв҃ы мр҃і́и: щедро́ты є҆ѧ̀ па́че а҆рома́тъ: сп҃се́нїе и҆ живо́тъ, ми́ръ и҆ сла́ва дѣ́вственнымъ плодо́мъ є҆ѧ̀ на́мъ тꙋ́не да́рꙋютсѧ: просла́вите ю҆̀ нб҃са̀ и҆ землѧ̀, дади́те є҆́й, всѧ̀ тва́рь, хвалꙋ̀ и҆ млⷭ҇ть є҆ѧ̀ вознеси́те бл҃года́рнѡ.



## Ѱало́мъ ѻ҃ѕ.

<red>Г</red>ла́сомъ мои́мъ къ гпⷭ҇жѐ мр҃і́и воззва́хъ, и҆ внѧ́тъ мѝ млⷭ҇тїю свое́ю, ѿ̾ѧ́тъ ѿ се́рдца моегѡ̀ ѹ҆ны́нїе и҆ ско́рбь, кро́тостїю свое́ю дꙋ́хъ ѡ҆животворѝ, сла́бость во́ли моеѧ̀ пременѝ въ наде́ждꙋ бл҃гꙋ́ю и҆ свои́мъ смире́ннымъ голꙋби́нымъ воззрѣ́нїемъ всѧ̀ внꙋ́треннѧѧ моѧ̀ и҆гра́ти сотворѝ, по́мощїю свое́ю и҆зведѐ мѧ̀ ѿ бѣды̀ сме́ртныѧ и҆ ѿ рꙋкѝ врага̀ и҆ мѣ́стника ѕла́гѡ и҆зба́ви. Бл҃годарю̀ тѧ̀, бг҃а и҆ спⷭ҇телѧ моегѡ̀, и҆ возлю́бленнꙋю мт҃рь твою̀ и҆ мою̀ ско́рꙋю помо́щницꙋ.



## Пѣ́снь вмѣ́стѡ сла́вы:

<red>Р</red>а́дꙋйсѧ, хода́таице къ бг҃ꙋ и҆ чл҃вѣ́кѡмъ, мт҃и млⷭ҇ти, не и҆стощи́мо бо и҆злива́еши на на́съ грѣ́шныхъ да́ры бл҃года́ти твоеѧ̀, твои́ми мл҃твами, всемлⷭ҇тиваѧ влⷣчице, твое́ю по́мощїю, твои́мъ предста́тельствомъ къ возлю́бленномꙋ сн҃ꙋ твоемꙋ̀ и҆ бг҃ꙋ на́шемꙋ ꙗ҆́звы на́ши грѣхо́вныѧ врачꙋ́ютсѧ. Коли́ко грѣ́шникѡвъ, и҆з̾ са́мыѧ бе́здны паде́нїѧ къ тебѣ̀ со слеза́ми воззва́вшихъ, ты̀, помо́щнице, премлⷭ҇рднѡ и҆схи́тила є҆сѝ и҆ въ ра́дость вѣ́чнѡ бл҃же́ннꙋю вни́ти сподо́била. Сла́ва тебѣ̀, премлⷭ҇рднаѧ мт҃и!



## По і҃ каѳі́смѣ тропарѝ, гла́съ в҃:

<red>К</red>ъ покро́вꙋ твоемꙋ̀, бцⷣе, притека́ю, просѧ̀ твоегѡ̀ застꙋплѐнїѧ, не ѿри́ни менѐ, пречⷭ҇таѧ, но бл҃гоꙋтро́бнѡ прїимѝ зовꙋ́щагѡ: врача̀ чл҃вѣ́кѡмъ ро́ждшаѧ, недꙋ́гꙋющꙋю дꙋ́шꙋ мою̀ и҆сцѣлѝ.

Бжⷭ҇твеннымъ свѣ́томъ тмꙋ̀ моегѡ̀ се́рдца дале́чѣ, бл҃га́ѧ, ѿженѝ, даю́щи мѝ то́ки сле́зъ на ѿмы́тїе скве́рнъ мои́хъ, и҆́миже ѡ҆печа́лихъ пребл҃га́гѡ гдⷭ҇а: въ тебѣ̀ бо мѝ є҆ди́нѣй ѹ҆тѣше́нїе.

Житїѐ моѐ, влⷣчице, мно́гихъ и҆скꙋше́нїй и҆спо́лнено ѿ мно́гихъ ѕѡ́лъ мои́хъ, но ты̀ си́хъ всѣ́хъ мѧ̀ и҆зба́ви, и҆ содѣ́лай непреткнове́ннѡ, да вѣ́рою сла́влю твоѐ бжⷭ҇твенное и҆́мѧ.



## Мл҃тва по каѳі́смѣ і҃:

<versal data-diacritics="true">Ѽ</versal>, прест҃аѧ гпⷭ҇жѐ, дв҃о бцⷣе, вы́сшаѧ херꙋві́мѡвъ и҆ серафі́мѡвъ и҆ ст҃ѣ́йшаѧ всѣ́хъ ст҃ы́хъ. Къ тебѣ̀ припа́даю и҆ ѹ҆се́рднѡ молю́сѧ, пребл҃гослове́ннаѧ ро́да на́шегѡ застꙋ́пница, въ стра́нствїи се́мъ земнѣ́мъ, многоско́рбнѣмъ и҆ многомѧте́жнѣмъ, не лишѝ менѐ твоегѡ̀ застꙋпле́нїѧ и҆ покро́ва держа́внагѡ. Сп҃си и҆ защитѝ мѧ̀, влⷣчице, ѿ разжже́нныхъ стрѣ́лъ лꙋка́вагѡ врага̀ сп҃се́нїѧ на́шегѡ. Ѹ҆крѣпѝ не́мощнꙋю во́лю мою̀ въ дѣ́ланїи за́повѣдей хрⷭ҇то́выхъ, ѹ҆мѧгчѝ ѡ҆камене́лое се́рдце моѐ любо́вїю къ бг҃ꙋ и҆ бли́жнимъ мои́мъ, да́рꙋй мѝ сокрꙋше́нїе серде́чное и҆ покаѧ́нїе и҆́стинное, да, ѡ҆чи́щсѧ ѿ скве́рны грѣхо́вныѧ, возмогꙋ̀ принестѝ творцꙋ̀ бл҃гоꙋго́дные є҆мꙋ̀ плоды̀ до́брыхъ дѣ́лъ и҆ сподо́битисѧ ми́рныѧ хрⷭ҇тїа́нскїѧ кончи́ны и҆ ѿвѣ́та пра́вагѡ на стра́шнѣмъ и҆ нелицепрїѧ́тнѣмъ сꙋдѣ̀ є҆гѡ̀. Є҆́й, гпⷭ҇жѐ всемлⷭ҇тиваѧ, въ ча́съ гро́зный сме́ртный наипа́че ꙗ҆вѝ мнѣ̀ твоѐ многомо́щное застꙋпле́нїе, ѹ҆ско́ри тогда̀ на по́мощь мнѣ̀ безпо́мощномꙋ и҆ держа́вною рꙋко́ю твое́ю и҆схи́ти мѧ̀ и҆з̾ вла́сти лю́тагѡ мїроде́ржца, вои́стинꙋ бо мно́гѡ мо́жетъ мл҃тва твоѧ̀ пред̾ лице́мъ гдⷭ҇а и҆ ничто́же невозмо́жно хода́тайствꙋ твоемꙋ̀, а҆́ще то́кмѡ восхо́щеши. Тѣ́мже на ст҃ы́й ѻ҆́бразъ тво́й ѹ҆миле́ннѡ взира́ѧ и҆ пред̾ ни́мъ, ꙗ҆́кѡ живе́й тѝ съ на́ми сꙋ́щей, покланѧ́ѧсѧ съ ѹ҆пова́нїемъ бл҃ги́мъ, са́мъ себѣ̀ и҆ ве́сь живо́тъ мо́й тебѣ̀ по бз҃ѣ мл҃твеннѡ предаю̀ и҆ тѧ̀ велича́ю съ ро́ждшимсѧ ѿ тебѣ̀ спⷭ҇телемъ на́шимъ, гдⷭ҇омъ і҆и҃сомъ хрⷭ҇то́мъ, є҆мꙋ̀ же со безнача́льнымъ є҆гѡ̀ ѻ҆ц҃е́мъ и҆ прест҃ы́мъ дх҃омъ подоба́етъ всѧ́каѧ сла́ва, че́сть и҆ поклоне́нїе, ны́нѣ и҆ прⷭ҇нѡ и҆ во вѣ́ки вѣ́кѡ́въ. <red>А҆</red>ми́нь.
