---
title: "Каѳі́сма є҃і"
navigation:
  key: prayers-psaltermary-18
  title: "Каѳі́сма є҃і"
  parent: prayers-psaltermary
  order: 18
type: "prayer"
---

# Каѳі́сма є҃і.

## Ѱало́мъ р҃є.

<red>И҆</red>сповѣ́дайтесѧ влⷣчицѣ бцⷣѣ, ꙗ҆́кѡ бл҃га є҆́сть въ щедро́тахъ свои́хъ: кто̀ возглаго́летъ си́лы є҆ѧ̀, слы́шаны сотвори́тъ всѧ̀ хвалы̀ є҆ѧ̀; бл҃гопоспѣшѝ, ѽ премлⷭ҇рднаѧ мт҃и, ѡ҆бꙋрева́емымъ на́мъ въ ѻ҆кеа́нѣ сꙋ́етнагѡ мі́ра сегѡ̀ сп҃се́нїемъ твои́мъ: всѣ́мъ се́рдцемъ мо́лимъ тѧ̀ и҆ все́ю дꙋше́ю велича́емъ тѧ̀, ѹ҆слы́ши гла́сы воздыха́ющихъ къ тебѣ̀, помозѝ безпо́мощнымъ, ѹ҆тѣ́ши пла́чꙋщихъ, возвеселѝ скорбѧ́щихъ, ты́ бо є҆сѝ живоно́сный млⷭ҇тей и҆сто́чникъ длѧ̀ всѣ́хъ, съ вѣ́рою и҆ мл҃твами къ тебѣ̀ прибѣга́ющихъ: сла́ва тебѣ̀, непосты́днаѧ наде́ждо на́ша.



## Пѣ́снь вмѣ́стѡ сла́вы:

<red>Ѽ</red>, прест҃аѧ влⷣчице моѧ̀ бцⷣе, млⷭ҇рдїѧ сꙋ́щи и҆сто́чникъ, покро́ве, ѹ҆пова́нїе и҆ прибѣ́жище хрⷭ҇тїа́нъ, тебѣ̀, всеси́льнѣй предста́тельнице и҆ спорꙋ́чнице покаѧ́нїѧ и҆ сп҃се́нїѧ моегѡ̀, а҆́зъ, грѣ́шный ра́бъ тво́й, врꙋча́ю дꙋ́шꙋ и҆ тѣ́ло моѐ, вхо́дъ и҆ и҆схо́дъ мо́й, вѣ́рꙋ и҆ жи́тельство моѐ, кончи́нꙋ и҆ число̀ дне́й мои́хъ, глаго́лы и҆ помышле́нїѧ моѧ̀, дѣла̀ и҆ начина́нїѧ моѧ̀. Ты́ же, млⷭ҇тиваѧ мт҃и бж҃їѧ, мно́ю рꙋково́дствꙋй, покрыва́й, соблюда́й и҆ сп҃са́й мѧ̀ ѿ всѣ́хъ бѣсо́вскихъ ко́зней невреди́ма, да немо́лчнѡ, до послѣ́днѧгѡ и҆здыха́нїѧ моегѡ̀ взыва́ю тѝ: ра́дꙋйсѧ, невѣ́сто неневѣ́стнаѧ.



## Ѱало́мъ р҃ѕ.

<red>И҆</red>сповѣ́дайтесѧ гдⷭ҇еви, ꙗ҆́кѡ бл҃гъ: и҆сповѣ́дайтесѧ и҆ возлю́бленнѣй є҆гѡ̀ мт҃ри, ꙗ҆́кѡ ве́лїѧ млⷭ҇ть є҆ѧ̀ на на́съ: наставлѧ́етъ бо на́съ на пꙋ́ть и҆́стинныѧ мꙋ́дрости, показꙋ́етъ ми́рныѧ стезѝ нбⷭ҇ной и҆́стины, наꙋча́етъ стра́хꙋ гдⷭ҇ню и҆ и҆з̾ лю́бѧщагѡ ю҆̀ се́рдца и҆згонѧ́етъ любо́вь къ мі́рꙋ, ꙗ҆́же є҆́сть вражда̀ на бг҃а: бл҃же́ни мы̀, а҆́ще мл҃твы на́ши къ не́й бл҃гоꙋго́дны є҆́й: ко́сти на́ши ѹ҆тꙋчнѧ́тсѧ ѿ тꙋ́ка бл҃года́ти є҆ѧ̀, насы́тѧтсѧ а҆́лчꙋщїѧ дꙋ́ши и҆ жа́ждꙋщїѧ напоѧ́тсѧ, и҆з̾ чре́ва бо є҆ѧ̀ проистечѐ живы́й и҆ вѣ́чный и҆сто́чникъ сп҃се́нїѧ на́шегѡ.



## Пѣ́снь вмѣ́стѡ сла́вы:

<red>Р</red>а́дꙋйсѧ, є҆де́мскїй цвѣ́те, и҆спꙋща́ющїй неизрече́нное бл҃гоꙋха́нїе: ра́дꙋйсѧ, пренепоро́чнаѧ чистото̀, ю҆́же возлюбѝ дх҃ъ ст҃ы́й: ра́дꙋйсѧ, сла́ва всѣ́хъ дѣ́вствꙋющихъ ѡ҆ гдⷭ҇ѣ: помозѝ влⷣчице, мо́лимсѧ тѝ, и҆ на́мъ сохрани́ти дꙋше́внꙋю и҆ тѣле́снꙋю чистотꙋ̀: бл҃же́ни бо чи́стїи се́рдцемъ, ꙗ҆́кѡ ті́и бг҃а ѹ҆́зрѧтъ.



## Ѱало́мъ р҃з.

<red>Г</red>ото́во се́рдце моѐ, гпⷭ҇жѐ, гото́во се́рдце моѐ хвалы̀ тебѣ̀ пѣ́ти: и҆ска́ти блгⷣть твою̀ лꙋ́чши є҆́сть, па́че зла́та и҆ ка́мене многоцѣ́нна, млⷭ҇ти гдⷭ҇ни на тѣ́хъ, и҆́же тѧ̀ во и҆́стинѣ почита́ютъ: прославлѧ́ющїи тѧ̀ просла́вѧтсѧ и҆ дале́чѣ бꙋ́дꙋтъ ѿ вѣ́чной поги́бели, призыва́ющїи тѧ̀ въ напа́стѣхъ и҆ и҆скꙋше́нїѧхъ ѡ҆хранѧ́тсѧ просте́ртїемъ кри́лъ ско́рыѧ по́мощи твоѧ̀.



## Ѱало́мъ р҃и.

<red>Г</red>пⷭ҇жѐ, хвалы̀ къ тебѣ̀ моеѧ̀ да не премолчи́ши и҆ сїѐ и҆зрече́нное тебѣ̀ ѱалмопѣ́нїе прїѧ́ти да и҆зво́лиши: призрѝ на трꙋ́дъ мо́й се́й, и҆ сотворѝ є҆гѡ̀ тебѣ̀ бл҃гоꙋго́днымъ, соблюдѝ мѧ̀ невреди́ма под̾ защище́нїемъ десни́цы твоеѧ̀ и҆ ѹ҆тѣ́ши сокрꙋше́ннꙋю дꙋ́шꙋ бл҃гостїю и҆ млⷭ҇тїю возлю́бленнагѡ сн҃а твоегѡ̀, и҆́стиннагѡ моегѡ̀ спⷭ҇телѧ гдⷭ҇а и҆ бг҃а.



## Пѣ́снь вмѣ́стѡ сла́вы:

<red>Ѽ</red>, пребл҃гослове́ннаѧ прⷭ҇нодв҃о мр҃і́е, возлю́бленнаѧ дще́рь ѻ҆ц҃а̀ нбⷭ҇нагѡ, молю́сѧ тѝ: бꙋ́ди мнѣ̀ грѣ́шномꙋ ко́рмчаѧ, до́ндеже въ бꙋ́рномъ мо́ре вѣ́ка сегѡ̀ пла́ваю, а҆ па́че при кончи́нѣ жи́зни моеѧ̀, бл҃гополꙋ́чнѡ да дости́гнꙋ приста́нища нбⷭ҇нагѡ і҆ерⷭ҇ли́ма, и҆дѣ́же тѧ̀ бꙋ́дꙋ хвали́ти и҆ бл҃жи́ти во всѧ̀ вѣ́ки вѣ́кѡ́въ <red>А҆</red>ми́нь.



## По є҃і каѳі́смѣ тропарѝ, гла́съ з҃:

<red>В</red>сеще́драгѡ бг҃а ѡ҆ на́съ, дв҃о, ѹ҆молѝ, и҆зба́витисѧ дꙋ́шамъ на́шымъ ѿ всѧ́кагѡ вреда̀ ѕмі́ина.

<red>В</red>оздыха́юща мѧ̀, гдⷭ҇и, прїимѝ ꙗ҆́кѡ ми́лостивъ, и҆ поми́лꙋй мѧ̀ ꙗ҆́кѡ мытарѧ̀, мт҃ре твоеѧ̀ хода́тайствомъ.

<red>К</red>о мно́жествꙋ ми́лости твоеѧ̀ ны́нѣ прибѣга́ю, разрѣшѝ вери́ги, бцⷣе, согрѣше́нїй мои́хъ.



## Мл҃тва по каѳі́смѣ є҃і:

<versal data-diacritics="true">Ѽ</versal>, прест҃а́ѧ влⷣчице бцⷣе, нбⷭ҇нагѡ цр҃ѧ̀ мт҃и, на́ша же пребл҃га́ѧ наде́ждо, предызбра́ннаѧ бг҃оѻтроко́вице, ненадѣ́ющимсѧ надѣ́ѧнїе, грѣ́шнымъ сп҃се́нїе, си́рымъ прїѧ́телище, на́гимъ ѻ҆дѣѧ́нїе, скорбѧ́щимъ ѹ҆тѣше́нїе и҆ ра́дость, ѻ҆би́димымъ покрови́тельнице и҆ всѣ́мъ сꙋ́щимъ въ бѣ́дахъ и҆ напа́стѣхъ вспоможе́нїе и҆ застꙋпле́нїе. Ѽ, всемлⷭ҇тиваѧ гпⷭ҇жѐ дв҃о бцⷣе, зри́ши мою̀ бѣдꙋ̀ и҆ ско́рбь и҆ напа́сть: помозѝ мѝ, бѣ́дномꙋ и҆ не́мощномꙋ, скве́рномꙋ и҆ ѹ҆ны́ломꙋ, печа́льномꙋ, ско́рбномꙋ и҆ ненаде́жномꙋ, и҆ ѿ̾имѝ ѿ менѧ̀ печа́ль сїю̀, ꙗ҆́кѡ стра́ннꙋ, ѻ҆би́дꙋ мою̀ ты̀ вѣ́си, разрѣшѝ тꙋ̀, всенепоро́чнаѧ, ꙗ҆́кѡ во́лиши и҆ мо́жеши, не да́ждь во ѿча́ѧнїе впа́сти, ꙗ҆́кѡ не и҆́мамы и҆ны́ѧ по́мощи, ра́звѣ сн҃а твоегѡ̀, превѣ́чнагѡ младе́нца, и҆ тебѣ̀, бж҃їѧ мт҃и. Ѽ, влⷣчице мі́ра, ѽ цр҃и́це всеѧ̀ тва́ри, ѽ голꙋби́це прест҃а́ѧ, на тво́й пречꙋ́дный ѻ҆́бразъ съ превѣ́чнымъ младе́нцемъ взира́ю, со воздыха́нїемъ и҆ сокрꙋше́нїемъ се́рдца преклонѧ́ю колѣна и҆ главꙋ̀ до землѝ, призрѝ бл҃госе́рдымъ ѻ҆́комъ, всепѣ́таѧ бцⷣе, и҆ ѹ҆слы́ши, пребл҃га́ѧ, и҆ не ѿри́ни, но бл҃говолѝ поми́ловати и҆ не ѿве́ржи моегѡ̀ воздыха́нїѧ, никто̀ же бо притека́ѧй къ тебѣ̀ посра́мленъ ѿ тебѣ̀ и҆схо́дитъ, но про́ситъ бл҃года́ти и҆ прїе́млетъ да́ръ на по́льзꙋ проше́нїѧ. <red>А҆</red>ми́нь.
