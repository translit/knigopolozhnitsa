---
title: "Каѳі́сма г҃"
navigation:
  key: prayers-psaltermary-6
  title: "Каѳі́сма г҃"
  parent: prayers-psaltermary
  order: 6
type: "prayer"
---

# Каѳі́сма г҃.

## Ѱало́мъ з҃і.

<red>В</red>озлю́блю̀ тѧ̀, гпⷭ҇жѐ и҆ цр҃и́це нб҃сѐ и҆ землѝ, и҆ во ꙗ҆зы́цѣхъ пресла́вное и҆́мѧ твоѐ просла́влю: и҆сповѣ́дайтесѧ є҆́й сокрꙋше́ннїи се́рдцемъ, и҆ ѹ҆крѣпи́тъ вы̀ про́тивꙋ всѣ́хъ врагѡ́въ ва́шихъ: свѣ́тъ на́мъ, гпⷭ҇жѐ, блгⷣть чре́ва твоегѡ̀, и҆ ѿ тебѣ̀ пита́емсѧ млеко́мъ дꙋхо́вныѧ сла́дости твоеѧ̀, и҆ па́ки а҆́лчемъ и҆ жа́ждемъ є҆ѧ̀. Вѣ́рнїи, взыщи́те и҆ просла́вите влⷣчицꙋ, ꙗ҆́кѡ ѻ҆на̀ є҆́сть ско́раѧ помо́щница и҆ ва́ша къ бг҃ꙋ предста́тельница: бꙋ́ди, бꙋ́ди прибѣ́жищемъ на́шимъ, пребл҃гослове́ннаѧ мт҃и хрⷭ҇та̀ бг҃а на́шегѡ, поне́же ты̀ є҆сѝ вѣ́рнымъ ди́вное ѹ҆твержде́нїе: сла́ва тебѣ̀, всѣ́хъ вѣ́рныхъ ѹ҆се́рднаѧ застꙋ́пнице.



## Пѣ́снь вмѣ́стѡ сла́вы:

<red>П</red>рест҃а́ѧ влⷣчице моѧ̀ бцⷣе, прошꙋ̀ и҆ молю̀ тѧ̀ ѹ҆се́рднѡ: и҆зба́ви мѧ̀ ѿ внеза́пныѧ и҆ лю́тыѧ сме́рти, наипа́че же въ ча́съ кончи́ны моеѧ̀ млⷭ҇тива предста́ни мѝ и҆ рꙋкѝ бѣсѡ́вскїѧ и҆схи́ти, сꙋда̀, пре́нїѧ и҆ стра́шнагѡ и҆стѧза́нїѧ, и҆ мыта́рствъ го́ркихъ, и҆ кнѧ́зѧ лю́тагѡ, и҆ вѣ́чнагѡ ѡ҆сꙋжде́нїѧ всеси́льною твое́ю по́мощїю свободѝ мѧ̀.



## Ѱало́мъ и҃і.

<red>Н</red>б҃са̀ повѣ́даютъ сла́вꙋ бж҃їю: повѣ́даютъ и҆ твою̀ сла́вꙋ, прⷭ҇нодв҃о мр҃і́е: ма́стѧми блгⷣтнагѡ бл҃гово́нїѧ твоегѡ̀ вси̑ концы̑ землѝ ѡ҆бл҃гоꙋха́ни сꙋ́ть: воздыха́йте къ не́й, ѡ҆бꙋрева́емїи беззако́нїѧми грѣ́шницы, и҆щи́те є҆ѧ̀ по́мощи, и҆ привѣде́тъ ва́съ къ ти́хомꙋ приста́нищꙋ бж҃їѧ млⷭ҇рдїѧ: пѣ́сньми ѱало́мскими толцы́те ѹ҆тро́бы щедрѡ́тъ є҆ѧ̀, и҆ ѡ҆дожди́тъ ва́мъ блгⷣть млⷭ҇ти свое́ѧ: просла́вите ю҆̀, пра́веднїи, пред̾ прⷭ҇то́ломъ бж҃їимъ: хвали́те ю҆̀, нб҃са̀ нб҃съ, и҆ ст҃ѣ́йшее и҆́мѧ є҆ѧ̀ да ѹ҆бл҃жа́етъ всѧ̀ землѧ̀.



## Ѱало́мъ ѳ҃і.

<red>Ѹ҆</red>слы́ши на́съ, гпⷭ҇жѐ, въ печа́ли, и҆ на мл҃твы на́ши ѻ҆братѝ мт҃рнее лицѐ твоѐ: не ѿве́ржи на́съ въ стра́шный ча́съ сме́рти, но предста́ни дꙋшѣ̀ на́шей внегда̀ разлꙋча́тисѧ є҆́й ѿ тѣ́ла: послѝ а҆́гг҃ла ми́рна въ срѣ̑тенїе є҆ѧ̀, и҆́мъ же ѿ ѕлы́хъ дꙋхѡ́въ безѻпа́снѡ да соблюде́тсѧ, покажѝ є҆́й млⷭ҇тива и҆ бл҃гоꙋвѣ́тлива правосꙋ́днагѡ сꙋдїю̀ вѣ́кѡ́въ, и҆́же предста́тельствомъ твои́мъ проще́нїе є҆́й пода́стъ и҆ ѹ҆досто́итъ вѣ́чнагѡ поко́ѧ съ и҆збра́нными бж҃їими.



## Ѱало́мъ к҃.

<red>Г</red>пⷭ҇жѐ, си́лою твое́ю возвесели́тсѧ се́рдце на́ше, и҆ сла́достїю и҆́мени твоегѡ̀ ѹ҆тѣ́шитсѧ дꙋша̀ на́ша: ѿ прⷭ҇то́ла цр҃ѧ̀ сла́вы послѝ на́мъ премꙋ́дрость, є҆́юже во всѧ́кой и҆́стинѣ просвѣти́мсѧ, ѿ пло́тскихъ страсте́й сподо́би блгⷣтїю твое́ю воздержа́тисѧ, ꙗ҆́кѡ да свѣ́тъ блгⷣти твоеѧ̀ въ сердца́хъ на́шихъ возсїѧ́етъ. Ко́ль сла́дки лю́бѧщимъ словеса̀ твоѧ̀, дв҃о прест҃а́ѧ, и҆ ко́ль бл҃гово́нны ка́пли блгⷣти твоеѧ̀: сла́вꙋ и҆ че́сть воспѣва́емъ тебѣ̀ и҆ ѡ҆ пресла́вномъ и҆́мени твое́мъ сла́вимсѧ и҆ мы́ во вѣ́ки: сла́ва тебѣ̀, вѣ́рныхъ ско́раѧ застꙋ́пнице.



## Пѣ́снь вмѣ́стѡ сла́вы:

<red>Р</red>а́дꙋйсѧ, мр҃і́е прⷭ҇нодв҃о, преꙋкра́шенный ра́ю, па́че со́лнца свѣтлѣ́йшаѧ, па́че ѕвѣ́здъ блиста́ющаѧ, па́че всѣ́хъ а҆рома́тъ бл҃гово́ннѣйшаѧ, па́че всѧ́кагѡ сѣ́льнагѡ цвѣ́та краснѣ́йшаѧ, ю҆̀же бг҃ъ по смире́нїю є҆ѧ̀ и҆збра̀ въ возлю́бленнꙋю невѣ́стꙋ себѣ̀. Ѽ, влⷣчице! Не ѿврати́сѧ ѿ менѐ, недосто́йнагѡ грѣ́шника, но ѿ гнꙋ́сниѧ скве́рны сотворѝ чи́ста, беззако́ннагѡ пра́ведна, лѣни́вагѡ ѹ҆се́рдна, ꙗ҆́кѡ да тебѣ̀, гпⷭ҇жѐ, рабо́тати и҆ тѧ̀ хвали́ти возмогꙋ̀ во вѣ́ки вѣ́кѡ́въ. <red>А҆</red>ми́нь.



## Ѱало́мъ к҃а.

<red>Б</red>ж҃е, бж҃е мо́й, да при́зритъ на мѧ̀ щедро́тами свои́ми пребл҃гослове́ннаѧ прⷭ҇нодв҃а мр҃і́ѧ. Нбⷭ҇нымъ є҆ѧ̀ бл҃гослове́нїемъ сп҃се́нїе вѣ́чное ѻ҆брѣто́хъ. Сегѡ̀ ра́ди и҆ взы́ваю къ тебѣ̀, гпⷭ҇жѐ моѧ̀, во днѝ и҆ въ нощѝ, да вни́детъ пред̾ тѧ̀ мл҃тва моѧ̀, и҆ ты̀, влⷣчице, приклонѝ ѹ҆́хо твоѐ къ моле́нїю моемꙋ̀. Менѐ и҆ска́ша дꙋше́внїи вразѝ моѝ вездѣ̀, но крѣ́пкою десни́цею твое́ю защище́нъ є҆́смь и҆ под̾ сѣ́нїю млⷭ҇ти твоеѧ̀ ѻ҆брѣто́хъ пресла́дкїй поко́й: сла́ва тебѣ̀, недре́млющаѧ моѧ̀ храни́тельнице.



## Ѱало́мъ к҃в.

<red>Г</red>дⷭ҇ь пасе́тъ мѧ̀, и҆ ты̀, бцⷣе прⷭ҇нодв҃о, ѹ҆молѧ́еши є҆гѡ̀, да ѻ҆брати́тъ ѻ҆́нъ бжⷭ҇твенное лицѐ своѐ на мѧ̀. Сла́ва є҆гѡ̀ бл҃гоꙋтро́бїю! Сла́ва твоемꙋ̀ мт҃рнемꙋ предста́тельствꙋ! Да бꙋ́дꙋтъ бл҃гослове́ни ѻ҆́чи твоѝ, и҆̀хъ же млⷭ҇тивнѡ ѻ҆браща́еши на ка́ющихсѧ грѣ́шникѡвъ: бл҃гослове́ннѡ да бꙋ́детъ сїѧ́нїе лица̀ твоегѡ̀, бл҃гослове́нна да бꙋ́детъ блгⷣть ст҃а́гѡ ѻ҆́браза твоегѡ̀, бл҃гослове́нна бꙋ́ди ско́раѧ млⷭ҇ть рꙋ́къ твои́хъ: бл҃гослове́нъ да бꙋ́детъ пита́выйсѧ дѣ́вственнымъ млеко́мъ твои́мъ: да бл҃гословѧ́тъ тѧ̀ а҆пⷭ҇ли и҆ прⷪ҇ро́цы бж҃їи, мч҃еницы, и҆сповѣ́дницы, и҆ дѣ́вственнїи ли́цы да пою́тъ тѧ̀.



## Ѱало́мъ к҃г.

<red>Г</red>дⷭ҇нѧ є҆́сть землѧ̀, и҆ и҆сполне́нїе є҆ѧ̀: ты́ же, влⷣчице, соца́рствꙋеши съ ни́мъ на нб҃сѝ, и҆ а҆́гг҃лъ храни́тель на́мъ є҆сѝ ты̀ и҆ на землѝ. Лꙋ́чше є҆́сть ѹ҆га́снꙋти со́лнцꙋ, не́же на́мъ лиши́тисѧ твоегѡ̀ за на́съ къ бг҃ꙋ хода́тайства. Сла́вою и҆ красото́ю ѡ҆блекла́сѧ є҆сѝ, всѧ́кой драгоце́нности предража́йшее є҆́сть ѻ҆дѣѧ́нїе ри́зъ твои́хъ, сїѧ́нїе со́лнца на главѣ̀ твое́й и҆ свѣ́тлость лꙋны̀ под̾ нога́ми твои́ми: ѕвѣ́здами ѹ҆краше́нъ прⷭ҇то́лъ тво́й, и҆ ненасы́тимѡ взира́ютъ на тѧ̀ всѝ пра́веднїи дꙋ́си. Ѽ, пресвѣ́тлаѧ ѕвѣздо̀ ѹ҆́треннѧѧ, помѧнѝ на́съ, гпⷭ҇жѐ, во бл҃говоле́нїи твое́мъ, и҆ сотворѝ на́съ досто́йны бы́ти є҆́же сла́вити ст҃о́е и҆́мѧ твоѐ: сла́ва тебѣ̀, всѣ́хъ вѣ́рныхъ ско́раѧ помо́щнице и҆ застꙋ́пнице.



## Пѣ́снь вмѣ́стѡ сла́вы:

<red>Р</red>а́дꙋйсѧ, ѿча́ѧнныхъ наде́ждо бл҃гонаде́жнаѧ и҆ по́моще безпо́мощныхъ ско́раѧ: а҆́ще что̀ про́сиши ѹ҆ возлю́бленного сн҃а твоегѡ̀, ско́ро прїе́млеши: а҆́ще чегѡ̀ ѿ негѡ̀ хо́щеши, быва́етъ тебѣ̀: прошꙋ̀ и҆ молю̀ тѧ̀, всемлⷭ҇тиваѧ гпⷭ҇жѐ, сп҃си мѧ̀, и҆ сп҃сꙋ́сѧ, и҆ тѧ̀ бл҃гословлю̀ во всѧ̑ вѣ́ки вѣкѡ́въ. <red>А҆</red>ми́нь.



## По г҃ каѳі́смѣ тропарѝ, гла҃съ г҃:

<red>С</red>тѣ́нꙋ нерꙋши́мꙋ, тве́рдое ѻ҆снова́нїе, приста́нище небꙋ́рное, стѧжа́вше тѧ̀, всепѣ́таѧ, въ пꙋчи́нѣ страсте́й ѡ҆бꙋрева́емїи въ бл҃гоѡти́шное застꙋпле́нїе твоѐ прибѣга́емъ: ниспослѝ на́мъ ми́ръ и҆ ве́лїю ми́лость.

<red>П</red>рⷭ҇то́лъ всезлаты́й цр҃ѧ и҆ ра́й процвѣ́тшїй показа́ласѧ є҆сѝ, пречⷭ҇таѧ: бг҃а бо во чре́вѣ твое́мъ носи́вши, бл҃гово́нствꙋеши на́съ бжⷭ҇твенными бл҃года́тьми, ѿонꙋ́дꙋже всѝ бж҃їю вои́стиннꙋ мт҃рь тѧ̀ проповѣ́дꙋемъ прⷭ҇нѡ, подаю́щꙋю на́мъ ве́лїю ми́лость.

<red>Ѹ҆</red>тѣше́нїе скорбѧ́щихъ, ѡ҆чище́нїе согрѣша́ющихъ ты̀ є҆сѝ, мт҃и дв҃о влⷣчице, чл҃вѣ́кѡвъ бо сп҃се́нїе ро́ждши, сто́лпъ крѣ́пости вѣ́рнымъ содѣ́лаласѧ є҆сѝ, тѣ́мже зове́мъ: хрⷭ҇та̀ б҃га молѝ, дарова́ти на́мъ ве́лїю ми́лость.



## Мл҃тва по каѳі́смѣ г҃:

<versal>В</versal>ъ твоѐ застꙋпле́нїе и҆ крѣ́пкꙋю по́мощь ны́нѣ прибѣго́хъ, пречⷭ҇таѧ гпⷭ҇жѐ, бцⷣе! Ве́сь є҆́смь скверне́нъ: не сохрани́хъ за́повѣдей сн҃а твоегѡ̀ и҆ бг҃а моегѡ̀, да ꙗ҆́кѡ ни на нб҃о ѻ҆чи́ма воззрѣ́ти не смѣ́ю, и҆́бо тѣ́ло ѕло́бою ѹ҆ѧзви́хъ: ни рꙋ́цѣ воздѣ́ти на высотꙋ̀: по́лнѣ бо є҆́ста лихои́мства: ни ѹ҆стна̀ ѿве́рзсти на мл҃твꙋ: ꙗ҆́кѡ ѕлогласова́нїемъ слѣпи́стасѧ. Воздыха́нїѧ во мнѣ̀ нѣ́сть ѿ нечꙋ́вствїѧ: се́рдце ѿѧгчи́хъ велича́нїемъ: дꙋ́шꙋ ѡ҆мрачи́хъ немилосе́рдїемъ, тѣ́ло ѡ҆сла́бихъ лѣ́ностїю: но́зѣ преткнꙋ́хъ ѡ҆ ка́мень сластолю́бїѧ: ѹ҆́ши ѿверзо́хъ на слы́шанїе маловрє́менныѧ похвалы̀: лицѐ моѐ безстꙋ́дїемъ повлеко́хъ: смра́дъ дѣ́лъ мои́хъ ѻ҆бонѧ́ста но́здрѣ моѝ: и҆ ве́сь бы́хъ, ꙗ҆́кѡ дре́во непло́днѡ, и҆лѝ ꙗ҆́кѡ хра́мъ пꙋ́стъ, є҆мꙋ̀ же на разоре́нїе всѝ поꙋча́ютсѧ. Та́ть же дꙋшѝ моеѧ̀ дїа́волъ кры́етсѧ въ гнездѣ̀ се́рдца моегѡ̀, ви́дитъ бо мѧ̀ неѡгражде́на и҆ тщи́тсѧ ма́лое и҆мѣ́нїе вѣ́ры моеѧ̀ восхи́тити, и҆ а҆́ки плѣ́нника, грѣхо́вными ѹ҆́зами свѧза́въ, къ своемꙋ̀ хотѣ́нїю мѧ̀ нꙋ́дитъ. Что̀ ѹ҆́бѡ содѣ́ю не вѣ́мъ: самовла́стенъ бг҃омъ сотворе́нъ бы́хъ, ѻ҆ба́че во́лею порабо́тихсѧ по́хотномꙋ бѣ́сꙋ и҆ ѹ҆мно́жишасѧ грѣсѝ моѝ па́че песка̀ морска́гѡ. Ка́кѡ могꙋ̀ ѹ҆моли́ти творца̀ моегѡ̀ и҆ гдⷭ҇а, и҆лѝ ка́кѡ надѣ́юсѧ поми́лованъ бы́ти: во́лею вда́всѧ на ѡ҆скве́рненїе пло́ти и҆ по всѧ̀ часы̀ приближа́юсѧ къ грѣхо́внымъ сласте́мъ: пло́ть ѹ҆́бѡ моѧ̀ ѡ҆скве́рнисѧ блꙋдо́мъ, ѧ҆зы́къ срамосло́вїемъ распростре́сѧ: внꙋ̑треннѧѧ же моѧ̀ и҆спо́лнихъ смра́дныхъ пѡ́мыслъ и҆ ѿню́дь ве́сь мо́й ра́зꙋмъ попꙋсти́хъ въ сопрѡти́внаѧ бж҃їю зако́нꙋ. И҆ тогѡ̀ ра́ди тꙋжꙋ̀ и҆ скорблю̀ и҆ печа́лꙋюсѧ, по всѧ̀ часы̀ припа́даю къ щедро́тамъ твои́мъ, гпⷭ҇жѐ бцⷣе! Не прогнѣ́вайсѧ на мѧ̀ грѣ́шнагѡ, да не всꙋ́е жи́знь моѧ̀ сократи́тсѧ: но при́зри, влⷣчице, на мѧ̀ ѹ҆ны́лагѡ, ѹ҆молѝ ро́ждшагосѧ ѿ тебѣ̀, да не преда́нъ бꙋ́дꙋ въ жре́бїй грѣ́шныхъ. Ты́ бо є҆сѝ бж҃їѧ мт҃и, и҆ а҆́зъ, ра́бъ тво́й всегда̀ на тѧ̀ надѣ́юсѧ, за менѐ, своегѡ̀ раба̀, ѹ҆молѝ сн҃а твоегѡ̀ и҆ бг҃а моегѡ̀, є҆мꙋ̀ же сла́ва съ ѻ҆ц҃е́мъ и҆ ст҃ы́мъ дх҃омъ ны́нѣ и҆ прⷭ҇нѡ и҆ во вѣ́ки вѣкѡ́въ. <red>А҆</red>ми́нь.
