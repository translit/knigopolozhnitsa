---
title: "Каѳі́сма г҃і"
navigation:
  key: prayers-psaltermary-16
  title: "Каѳі́сма г҃і"
  parent: prayers-psaltermary
  order: 16
type: "prayer"
---

# Каѳі́сма г҃і.

## Ѱало́мъ ч҃а.

<red>Б</red>л҃го є҆́сть и҆сповѣ́датисѧ гдⷭ҇еви, бл҃го є҆́сть воспѣва́ти сла́вꙋ и҆ чꙋдеса̀ возлю́бленныѧ є҆гѡ̀ мт҃ри прⷭ҇нодв҃ы мр҃і́и: возвѣща́йте, возвѣща́йте бо́дрымъ ѹ҆мо́мъ щедро́ты є҆ѧ̀ и҆ всѐ млⷭ҇ти є҆ѧ̀, совосклица́йте въ гꙋ́слехъ се́рдца ва́шегѡ, ꙗ҆́кѡ возвели́чишасѧ над̾ на́ми пречꙋ́дныѧ дѣла̀ є҆ѧ̀, и҆ мꙋ́жъ безꙋ́менъ не разꙋмѣ́етъ си́хъ, взыска́ющїи же ю҆̀ прїе́млютсѧ ꙗ҆́кѡ ра́йстїи гра́ждане, и҆ ѡ҆бносѧ́щїи во ѹ҆мѣ̀ и҆ се́рдцѣ сладча́йшее и҆́мѧ є҆ѧ̀ напи́шꙋтсѧ въ кни́гѣ вѣ́чнагѡ живота̀, насажде́ни бꙋ́дꙋтъ въ домꙋ̀ гдⷭ҇ни, во дворѣ́хъ бг҃а на́шегѡ процвѣтꙋ́тъ.



## Ѱало́мъ ч҃в.

<red>Г</red>дⷭ҇ь воцари́сѧ, въ лѣпотꙋ̀ ѡ҆блече́сѧ: ѡ҆блечѐ и҆ бл҃гослове́ннꙋю мт҃рь свою̀ преиспещре́нною ѻ҆де́ждою всѣ́хъ прекра́сныхъ добродѣ́телей, ѡ҆сщ҃е́нномꙋ бо дх҃омъ ст҃ы́мъ до́мꙋ є҆гѡ̀ подоба́етъ такова́ѧ ст҃ы́нѧ. Наꙋчѝ и҆ на́съ, влⷣчице, всѧ́кꙋю твори́ти пра́вдꙋ, ѻ҆блецы̀ дꙋ́ши на́ша въ ри́зꙋ сп҃се́нїѧ, да не внѣ̀ черто́га хрⷭ҇то́ва пребꙋ́демъ, помозѝ ѡ҆скꙋдѣва́ющимъ въ чи́стой со́вѣсти, преѻбразѝ ю҆̀ и҆ предꙋста́ви ны̀ въ жре́бїй нбⷭ҇ныѧ и҆́стины.



## Ѱало́мъ ч҃г.

<red>Б</red>г҃ъ ѿмще́нїй гдⷭ҇ь, и҆́бо пра́ведномꙋ сꙋдꙋ̀ є҆гѡ̀ подлежа́тъ нераска́ѧнныѧ грѣхѝ на́ша, но ты̀, всемлⷭ҇тиваѧ влⷣчице, къ долготерпѣ́нїю є҆гѡ̀ преклонѧ́еши и҆ ѹ҆молѧ́еши: а҆́ще бо не ты̀ помогала̀ на́мъ предста́тельствомъ твои́мъ къ немꙋ̀, въ ма́лѣ всели́ласѧ бы во а҆́дъ ѡ҆жесточе́ннаѧ на́ша дꙋша̀: бл҃же́нъ, и҆́же разꙋмѣ́етъ се́рдцемъ мт҃рнее твоѐ хода́тайство: не тще́тна є҆́сть мл҃тва, є҆́юже мл҃тсѧ къ тебѣ̀ всѧ́каѧ ка́ющаѧсѧ грѣ́шнаѧ дꙋша̀, по мно́жествꙋ грѣхѡ́въ въ со́вѣсти є҆ѧ̀ нбⷭ҇ныѧ твоѧ̀ ѹ҆тѣше́нїѧ ѡ҆бо́дрѧтъ ю҆̀, и҆ мра́чный дꙋ́хъ ѿча́ѧнїѧ и҆сче́знетъ. Сла́ва тебѣ̀, цр҃и́це нбⷭ҇наѧ, сп҃се́нїе грѣ́шникѡвъ, и҆́щꙋщихъ сп҃се́нїѧ.



## Пѣ́снь вмѣ́стѡ сла́вы:

<red>Р</red>а́дꙋйсѧ, прест҃а́ѧ прⷭ҇нодв҃о мр҃і́е, пречⷭ҇таѧ и҆ бо́льшаѧ всѣ́хъ ли́къ а҆́гг҃льскихъ и҆ а҆рха́гг҃льскихъ, дв҃а пре́ждѣ рождества̀, дв҃а въ рождествѣ̀, дв҃а по рождествѣ̀: молю́сѧ тѝ, да́ждь мнѣ̀ блгⷣть сїю̀, да возлюблю̀ дꙋше́внꙋю и҆ тѣле́снꙋю чистотꙋ̀, да не лишꙋ́сѧ бл҃года́ти ст҃а́гѡ дх҃а.



## Ѱало́мъ ч҃д.

<red>П</red>рїиди́те, возра́дꙋемсѧ гпⷭ҇жѐ на́шей прⷭ҇нодв҃ѣ мр҃і́и, предвари́мъ лицѐ є҆ѧ̀ во ѱалмѣ́хъ и҆ пѣ́сньми дꙋхо́вными восхва́лимъ ю҆̀: прїиди́те поклони́мсѧ и҆ припаде́мъ къ стопа́мъ є҆ѧ̀, и҆сповѣ́дꙋюще съ бл҃гопризна́тельнымъ пла́чемъ пред̾ не́ю грѣхѝ на́ша: ѻ҆на̀ предста́нетъ пред̾ сꙋ́дищемъ бж҃їимъ, застꙋ́питъ при кончи́нѣ за дꙋ́ши на́ша и҆ ѹ҆досто́итъ предста́тельствомъ свои́мъ вѣ́чнѡ бл҃же́ннагѡ поко́ѧ.



## Ѱало́мъ ч҃є.

<red>В</red>оспо́йте но́выѧ бл҃года́рныѧ пѣ́сни, воспо́йте мт҃ри бж҃їей, всѝ концы̀ землѝ, возвѣсти́те во ꙗ҆зы́цѣхъ сла́вꙋ є҆ѧ̀ и҆ во всѣ́хъ лю́дѣхъ чꙋдеса̀ є҆ѧ̀: сла́ва нбⷭ҇наѧ въ ст҃ѣ́йшемъ лицѐ є҆ѧ̀, кро́тость и҆ смире́нїе во ѻ҆чесѣ́хъ є҆ѧ̀: да веселѧ́тсѧ нб҃са, внꙋ́трь и҆мѣ́ѧ въ себѣ̀ цр҃и́цꙋ всемо́щнꙋю, да ра́дꙋетсѧ землѧ̀, торжествꙋ́ющаѧ ѡ҆ пресла́вномъ и҆́мени є҆ѧ̀.



## Ѱало́мъ ч҃ѕ.

<red>Г</red>дⷭ҇ь воцари́сѧ, ра́дꙋютсѧ нб҃са̀ и҆ землѧ̀, ра́дꙋетсѧ па́че всѣ́хъ небж҃и́телей и҆ земноро́дныхъ возлю́бленнаѧ мт҃рь є҆гѡ̀ пречⷭ҇таѧ прⷭ҇нодв҃а мр҃і́ѧ во все́й держа́вѣ влады́чествїѧ є҆гѡ̀: покланѧ́йтесѧ є҆́й, всѝ жи́тели ра́йстїи, а҆́гг҃ли, а҆рха́гг҃ли и҆ всѧ̀ си́лы нбⷭ҇ныѧ, возвели́чите вели́кꙋю ва́шꙋ цр҃и́цꙋ, патрїа́рси и҆ прⷪ҇ро́цы, соплети́те є҆́й вѣ́чныѧ хвалы̀, а҆пⷭ҇ли, ст҃и́тели, мꙋ́ченицы, и҆сповѣ́дницы, дѣ́вственницы, воспо́йте є҆́й ѿ пѣ́сней сїѡ́нскихъ: весели́тесѧ, всѝ пра́веднїи, ѡ҆ препросла́вленной влⷣчице, и҆сповѣ́дайте всегда̀ и҆ всю́дꙋ се́рдцемъ и҆ ѹ҆ста́ми па́мѧть ст҃ы́ни є҆ѧ̀.



## Пѣ́снь вмѣ́стѡ сла́вы:

<red>Ѕ</red>вѣздо̀ прⷭ҇носїѧ́ющаѧ, прⷭ҇нодв҃о мр҃і́е, просвѣтѝ, молю́сѧ тѝ, грѣхо́внꙋю слѣпотꙋ̀ мою̀, во́нми воздыха́нїю дꙋшѝ моеѧ̀ во є҆́же прилѣ́жнѡ люби́ти тѧ̀, и҆спо́лни се́рдце моѐ нбⷭ҇ныѧ бл҃года́ти, ꙗ҆́кѡ да и҆ а҆́зъ а҆́ще и҆ недосто́йный, но бл҃гостїю и҆ млⷭ҇тїю возлю́бленнагѡ сн҃а твоегѡ̀, моегѡ̀ же и҆́стиннагѡ спⷭ҇телѧ досе́лѣ покрыва́емый, причащꙋ́сѧ нѣ́кїихъ малѣ́йшихъ крꙋпи́цъ, падаю́щихъ ѿ тра́пезы вѣ́чнагѡ весе́лїѧ.



## Ѱало́мъ ч҃з.

<red>В</red>оспо́йте гпⷭ҇жѐ на́шей пѣ́снь но́вꙋю, ꙗ҆́кѡ ди́внаѧ чꙋдеса̀ сотворѝ въ ро́дѣ хрⷭ҇тїа́нскомъ, ѿкры̀ млⷭ҇ти своѧ̀ въ конца́хъ землѝ: слы́шно бы́сть пресла́вное и҆́мѧ є҆ѧ̀ по все́й вселе́ннѣй: мы́ же па́че всѣ́хъ вѣ́рꙋемъ и҆ и҆сповѣдꙋемъ, ꙗ҆́кѡ ѻ҆на̀ была̀, є҆́сть и҆ бꙋ́детъ навсегда̀ премлⷭ҇рдаѧ на́ша мт҃рь, бе́здна млⷭ҇ти и҆ щедрѡ́тъ, лѣ́ствица къ нб҃сѝ, мы́сленный ковче́гъ, и҆́мже ѿ вѣ́чнагѡ ѻ҆́гненнагѡ пото́па безо́паснѡ сп҃се́мсѧ.



## Ѱало́мъ ч҃и.

<red>Г</red>дⷭ҇ь воцари́сѧ, сопросла́висѧ съ ни́мъ и҆ возлю́бленнаѧ є҆гѡ̀ мт҃рь, ꙗ҆́кѡ чтⷭ҇нѣ́йшаѧ херꙋві́мѡвъ и҆ сла́внѣйшаѧ серафі́мѡвъ стои́тъ ѡ҆деснꙋ́ю бг҃а: ве́лїѧ въ сїѡ́нѣ сла́ва є҆ѧ̀, и҆ въ го́рнѣмъ і҆ерⷭ҇ли́мѣ великолѣ́пїе є҆ѧ̀, ве́лїѧ хвала̀ є҆ѧ̀ и҆ на землѝ, и҆ цр҃ковь вѣ́рꙋющихъ и҆сповѣ́дꙋетсѧ пресла́вномꙋ и҆́мени є҆ѧ̀ въ вѣ́къ и҆ во вѣ́къ вѣ́ка.



## Ѱало́мъ ч҃ѳ.

<red>В</red>оскли́кните мт҃ри бж҃їей, всѝ вѣ́рнїи и҆ бл҃гочести́вїи лю́дїе, мл҃тесѧ є҆́й со бл҃гоговѣ́нїемъ и҆ ра́дꙋйтесѧ пред̾ не́й съ бл҃гопокоре́ннымъ се́рдцемъ и҆ въ серде́чнѣмъ ѹ҆миле́нїи преклони́те колѣ́на пред̾ ст҃ы́мъ и҆зѻбраже́нїемъ лица̀ є҆ѧ̀, нбⷭ҇ною блгⷣтїю ѡ҆сїѧва́емагѡ: бꙋ́демъ чи́сти се́рдцемъ, и҆ ꙗ҆́витъ на́мъ себѣ̀ въ ми́рѣ и҆ тишинѣ̀: ѿ когѡ̀ же цр҃и́ца нбⷭ҇наѧ за ѡ҆жесточе́нное нераска́ѧнїе ѿврати́тъ лицѐ своѐ, нѣ́сть є҆мꙋ̀ наде́жды ко сп҃се́нїю. Ѽ, премлⷭ҇рднаѧ влⷣчице, помѧнѝ на́съ во бл҃говоле́нїи твое́мъ, и҆ а҆́дскаѧ непрїѧ́знь и҆сче́знетъ.



## Ѱало́мъ р҃.

<red>М</red>лⷭ҇ть и҆ сꙋ́дъ воспою̀ тебѣ̀, цр҃и́цѣ нбⷭ҇нѣ́й, воспою̀ млⷭ҇ть, є҆ѧ́же а҆́ще смире́ннѡ ѿ тебѣ̀ и҆щꙋ̀, не погиба́ю, а҆ сп҃са́юсѧ, воспою̀ сꙋ́дъ, по немꙋ́же за беззако́нїѧ моѧ̀ лиша́юсѧ мт҃рнѧгѡ твоегѡ̀ бл҃говоле́нїѧ ко мнѣ̀, но восхвалю̀, восхвалю̀ съ пѣ́снїю пресла́вное и҆́мѧ твоѐ, влⷣчице, и҆ ѻ҆брѧ́щꙋ и҆́стинный поко́й дꙋ́ши мое́й: воспери́хсѧ ко бл҃госты́ни и҆ щедро́тамъ твои́мъ, и҆ не лишꙋ́сѧ ѿ ѹ҆пова́нїѧ и҆ наде́жды моеѧ̀ на тѧ̀: ѹ҆твердѝ сла́бꙋю дꙋ́шꙋ мою̀ въ вѣ́рѣ, наде́ждѣ и҆ любвѝ къ возлю́бленномꙋ твоемꙋ̀ сн҃ꙋ, спⷭ҇телю и҆ бг҃ꙋ моемꙋ̀, да ꙗ҆́витъ тобо́ю согрѣше́нїемъ мои́мъ проще́нїе.



## Пѣ́снь вмѣ́стѡ сла́вы:

<red>Р</red>а́дꙋйсѧ, ѹ҆едине́нїѧ люби́тельнице, и҆ вѣ́чнагѡ поко́ѧ всѣ́мъ вѣ́рꙋющимъ жела́тельнице, кротча́йшаѧ дв҃о средѝ дѣ́въ і҆ерⷭ҇ли́мскихъ, бл҃гоꙋха́нный цвѣ́те, ти́хаѧ и҆ неѕло́биваѧ голꙋби́це, мт҃и чадолюби́ваѧ! Расточѝ, молю́сѧ тѝ, сꙋ́етныѧ моѧ̀ помышле́нїѧ и҆ дꙋ́хъ разсѣ́ѧнный соберѝ, ꙗ҆́кѡ къ тебѣ̀ воздыха́ю и҆ покланѧ́юсѧ тебѣ̀ всегда̀. <red>А҆</red>ми́нь.



## По г҃і каѳі́змѣ тропарѝ, гла́съ є҃:

<red>Н</red>еисче́тнꙋю бл҃года́ть млⷭ҇рдїѧ твоегѡ̀ и҆ бжⷭ҇твеннꙋю держа́вꙋ си́лы твоеѧ̀ вѣ́дый, влⷣчице, взыва́ю тѝ прилѣ́жнѡ: ѿ всѧ́кїѧ лю́тыѧ ско́рби и҆схи́ти твоегѡ̀ раба̀, и҆ и҆спо́лни ра́дости се́рдце моѐ, бг҃ора́дованнаѧ.

<red>В</red>раго́мъ противоѡполчи́сѧ бо́рющымъ на́съ: лю́тѣ бо нахо́дѧтъ на достоѧ́нїе твоѐ, всецари́це, погꙋбѝ тѣ́хъ на́глости, да разꙋмѣ́ютъ крѣ́пость твою̀: бжⷭ҇твеннымъ твои́мъ ма́нїемъ всѧ̀ потребѝ.

<red>Х</red>рⷭ҇тїа́нъ нело́жное сп҃се́нїе, грѣ́шникѡвъ нерꙋши́мое предста́тельство, крѣ́пкаѧ помо́щнице на́ша, покры́й мѧ̀ кри́лы держа́внагѡ твоегѡ̀ покро́ва, и҆ дꙋшѣ̀ мое́й и҆сходѧ́щей предста́ни.



## Мл҃тва по каѳі́смѣ г҃і:

<versal data-diacritics="true">Ѽ</versal>, прест҃аѧ гпⷭ҇жѐ, влⷣчице моѧ̀ бцⷣе, нбⷭ҇наѧ цр҃и́це! Сп҃сѝ и҆ и҆зба́ви мѧ̀, грѣ́шнагѡ, раба̀ твоегѡ̀ ѿ напра́сныѧ клеветы̀, ѿ всѧ́кїѧ бѣ́ды и҆ напа́сти и҆ внеза́пныѧ сме́рти. Поми́лꙋй мѧ̀ въ дне́вныхъ ча́сѣхъ, и҆ во ѹ҆́треннихъ и҆ вѣ́чернихъ, и҆ во всѧ́кое вре́мѧ сохранѝ мѧ̀: стоѧ́ща, сѣдѧ́ща соблю́ди и҆ на всѧ́комъ пꙋтѝ ходѧ́ща, и҆ въ но́щныхъ ча́сѣхъ спѧ́ща снабдѝ, покры́й и҆ застꙋпѝ. Защитѝ мѧ̀, влⷣчице бцⷣе, ѿ всѣ́хъ вра́гъ мои́хъ, ви́димыхъ и҆ неви́димыхъ, и҆ ѿ всѧ́кагѡ ѕла́гѡ ѡ҆бстоѧ́нїѧ. На всѧ́комъ мѣ́стѣ и҆ на всѧ́кое вре́мѧ бꙋ́ди мѝ, мт҃и пребл҃га́ѧ, неѡбори́маѧ стѣна̀ и҆ крѣ́пкое застꙋпле́нїе, всегда̀, ны́нѣ и҆ прⷭ҇нѡ, и҆ во вѣ́ки вѣ́кѡ́въ. <red>А҆</red>ми́нь.
