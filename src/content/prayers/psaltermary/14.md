---
title: "Каѳі́сма а҃і"
navigation:
  key: prayers-psaltermary-14
  title: "Каѳі́сма а҃і"
  parent: prayers-psaltermary
  order: 14
type: "prayer"
---

# Каѳі́сма а҃і.

## Ѱало́мъ ѻ҃з.

<red>В</red>не́млите, лю́дїе бж҃їи, зако́нꙋ бг҃а жива́гѡ, приклони́те ѹ҆́хо ва́ше во гл҃ы спⷭ҇телѧ хрⷭ҇та̀, не забꙋ́дите млⷭ҇ти и҆ щедрѡ́тъ и҆ возлю́бленныѧ є҆гѡ̀ мт҃ри, пребл҃гослове́нныѧ прⷭ҇нодв҃ы мр҃і́и, ѿве́рзите ѹ҆ста̀ и҆ сердца̀ къ сла́вословїю є҆ѧ̀, возвѣ́щайте ѿ ро́да въ ро́дъ хвалы̀, си́лы и҆ чꙋдеса̀ є҆ѧ̀, положи́те пресла́вное и҆́мѧ є҆ѧ̀ ꙗ҆́кѡ зна́менїе и҆лѝ печа́ть на се́рдцахъ ва́шихъ, ꙗ҆́кѡ же бо ко́кошъ, покрыва́етъ ѻ҆на̀ всѣ́хъ на́съ воскри́лїемъ ри́зъ свои́хъ.



## Пѣ́снь вмѣ́стѡ сла́вы:

<red>Р</red>а́дꙋйсѧ, прест҃а́ѧ бцⷣе, прⷭ҇нодв҃о мр҃і́е, ѿ тебѣ̀ цр҃ь ца́рствꙋющихъ и҆ гдⷭ҇ь госпо́дствꙋющихъ пло́ть воспрїѧ́ти и҆зво́ли, ты̀ хода́таица ме́ждꙋ бг҃омъ и҆ чл҃вѣ́ки, нб҃о и҆ землѧ̀ твои́мъ бл҃гослове́ннымъ пло́домъ прими́рены: и҆схода́тайствꙋй ѹ҆ чл҃вѣколю́бца бг҃а и҆ мои́мъ согрѣше́нїѧмъ проще́нїе, ꙗ҆́кѡ да всѣ́мъ се́рдцемъ возлю́блю сн҃а твоегѡ̀, гдⷭ҇а на́шегѡ і҆и҃са хрⷭ҇та̀, и҆ тѧ̀, многомлⷭ҇тивꙋю мт҃рь ны́нѣ и҆ во вѣ́ки вѣ́кѡ́въ.



## Ѱало́мъ ѻ҃и.

<red>Г</red>пⷭ҇жѐ! Во́льныѧ моѧ̀ грѣсѝ и҆ дꙋ́си нечи́стыѧ прїидо́ша во ст҃ы́й хра́мъ дꙋшѝ моеѧ̀ и҆ ѡ҆пꙋстоши́ша є҆гѡ̀ де́рзностнѣ: ѹ҆вы̀. Пла́ча пла́чꙋ со і҆еремі́ею, и҆ сле́зы моѝ на лани́тѣхъ мои́хъ: ка́кѡ потемнѣ̀ зла́то вѣ́ры моеѧ̀; ка́кѡ и҆змѣни́сѧ сре́бро любвѝ къ сладча́йшемꙋ і҆и҃сꙋ; ка́кѡ разсы́пашасѧ стѧжа́нїѧ ст҃ы́ни хрⷭ҇тїа́нскїѧ; ѹ҆́вы! Согрѣши́хъ на нб҃о и҆ пред̾ тобо́ю, влⷣчице, застꙋпѝ за мѧ̀ грѣ́шнагѡ пред̾ бг҃омъ, присовокꙋ́пи мѧ̀ па́ки къ ликꙋ̀ и҆збра́нныхъ є҆гѡ̀, ѡ҆дождѝ ѡ҆горче́нномꙋ се́рдцꙋ моемꙋ̀ ка́пли сла́дости нбⷭ҇ныѧ бл҃года́ти твоеѧ̀.



## Ѱало́мъ ѻ҃ѳ.

<red>П</red>асы́й і҆и҃лѧ дре́внѧгѡ, ѡ҆бл҃года́тствовавый но́вагѡ, въ возлю́бленнѣмъ твое́мъ сн҃е, спⷭ҇телѣ хрⷭ҇тѣ̀, премлⷭ҇рдный ѻ҆́ч҃е нбⷭ҇ный! Сподо́би на́съ грѣ́шныхъ досто́йнѡ ѹ҆бл҃жи́ти пренепоро́чнꙋю прⷭ҇нодв҃ꙋ мр҃і́ю, ꙗ҆́кѡ роди́вшꙋю бжⷭ҇твеннагѡ на́шегѡ и҆зба́вителѧ и҆ спⷭ҇телѧ ро́да чл҃вѣ́ческагѡ, ꙗ҆́кѡ во всю̀ жи́знь стра́нствїѧ сн҃о́внѧ на землѝ бы́вшꙋю ѿ негѡ̀ неѿлꙋ́чною и҆ всѣ́мъ є҆гѡ̀ страда́нїѧмъ и҆ поноше́нїѧмъ мꙋ́жественною сподви́жницею. Ѽ, возлю́бленнаѧ и҆ ст҃ѣ́йшаѧ мт҃и бж҃їѧ, сподо́би на́съ и҆мѣ́ти во ѹ҆стна́хъ и҆ въ се́рдцѣ прⷪ҇ро́ческꙋю твою̀ пѣ́снь сїю̀: се́ бо ѿ ны́нѣ ѹ҆бл҃жа́тъ мѧ̀ всѝ ро́ди.



## Ѱало́мъ п҃.

<red>Р</red>а́дꙋйтесѧ гпⷭ҇жѐ помо́щнице на́шей, воскли́кните є҆́й въ весе́лїи се́рдца ва́шегѡ: не ѡ҆ста́витъ тще́тнѡ смире́нное моле́нїе ва́ше, и҆спо́лнитъ во бл҃ги́хъ всѧ̀ прошє́нїѧ ва́шѧ, то́кмѡ да подража́имъ смире́нїю, послꙋша́нїю и҆ кро́тости є҆ѧ̀: лю́битъ бо ѻ҆на̀ бг҃обоѧзли́ваѧ сердца̀: блгⷣть є҆ѧ̀ всегда̀ пребыва́етъ съ таковы́ми: притецы́те ѹ҆́бѡ къ не́й всѝ со ѻ҆бѣща́нїѧми ст҃ы́ми, и҆ неизрече́нныхъ бл҃ги́хъ є҆ѧ̀ причасти́тесѧ: сла́ва тебѣ̀, влⷣчице, неѿ̾е́млемое сокро́вище дꙋ́шъ на́шихъ!



## Пѣ́снь вмѣ́стѡ сла́вы:

<red>Р</red>а́дꙋйсѧ, прест҃а́ѧ, па́че всѣ́хъ же́нъ бл҃гослове́ннаѧ бцⷣе мр҃і́е, по є҆диноро́дномъ твое́мъ и҆́стинное всѣ́хъ вѣ́рныхъ сп҃се́нїе: сотворѝ, влⷣчице, да никако́ю любо́вїю мі́ра сегѡ̀ пристра́стнѡ ѡ҆бдержꙋ́сѧ, но презрѣ́въ всѧ̀ собла́зны и҆ по́хоти пло́тскїѧ, въ трїеди́номъ бз҃ѣ и҆ въ мт҃рнѣмъ бл҃гопокрови́тельстве твое́мъ и҆́стинный поко́й дꙋшѣ̀ и҆ тѣ́лꙋ моемꙋ̀ и҆мѣ́ти всегда̀ бꙋ́дꙋ.



## Ѱало́мъ п҃а.

<red>Б</red>г҃ъ ста въ со́нмѣ богѡ́въ: ѿ высоча́йшагѡ бл҃говоле́нїѧ є҆гѡ̀ ꙗ҆́кѡ ра́йскїй цвѣ́тъ произы́де мт҃рь бж҃їѧ. Прїиди́те и҆ припади́те къ стопа́мъ є҆ѧ̀, всѝ лю́бѧщїи и҆ почита́ющїи ю҆̀: ѻ҆на̀ бо є҆́сть и҆сто́чникъ вѣ́чныѧ жи́зни, тꙋ́не напаѧ́етъ жа́ждꙋщихъ, и҆ пїю́щїи ѿ сегѡ̀ не вжа́ждꙋтсѧ во вѣ́ки.



## Ѱало́мъ п҃в.

<red>В</red>лⷣчице, кто̀ по бз҃ѣ подо́бенъ тебѣ̀ на нб҃сѝ и҆ на землѝ, ꙗ҆́кѡ че́стїю и҆ сла́вою превосхо́диши нб҃ожи́телей и҆ земноро́дныхъ; ꙗ҆́коже ѿстоѧ́тъ нб҃са̀ ѿ землѝ, си́це превознесла́сѧ є҆сѝ над̾ всѣ́ми творе́нїѧми. Прильпѐ дꙋша̀ моѧ̀ по тебѣ̀, цр҃и́це нбⷭ҇наѧ, сотворѝ мѧ̀ вы́нꙋ мы́сленнѡ взира́ти на сла́вꙋ и҆ вели́чество твоѐ, ꙗ҆́кѡ да насы́щꙋсѧ ненасы́тимою блгⷣтїю твое́ю.



## Ѱало́мъ п҃г.

<red>К</red>оль возлю́бленна го́рнѧѧ селе́нїѧ твоѧ̀, препросла́вленнаѧ гпⷭ҇жѐ мр҃і́е, и҆ ко́ль люби́тельна ски́нїѧ вѣ́чнагѡ поко́ѧ твоегѡ! Ѡ҆брати́сѧ, ѻ҆брати́сѧ, го́рестнаѧ дꙋшѐ моѧ̀, всѣ́мъ твои́мъ жела́нїемъ къ вѣ́чномꙋ ѻ҆́номꙋ твоемꙋ̀ поко́ю, вѣ́чнаѧ нерꙋкотворе́ннаѧ хра́мина и҆ тебѣ̀ гото́ва є҆́сть: цр҃и́це нбⷭ҇наѧ и҆́щетъ твоегѡ̀ сп҃се́нїѧ, предстоѧ̀ прⷭ҇то́лꙋ бж҃їю вы́нꙋ мл҃тсѧ ѡ҆ не́мъ, и҆ мл҃твы є҆ѧ̀ па́че лїѵа́на и҆ кади́ла бл҃гово́ннагѡ пред̾ возлю́бленнагѡ сн҃а є҆ѧ̀ спⷭ҇телѧ на́шегѡ восхо́дѧтъ. Сла́ва тебѣ̀, влⷣчице, въ мл҃твахъ ѡ҆ на́съ грѣ́шныхъ неꙋсыпа́ющей, и҆ въ предста́тельствахъ непрело́жное на́ше ѹ҆пова́нїе!



## Ѱало́мъ п҃д.

<red>Б</red>л҃говоли́лъ є҆сѝ, гдⷭ҇и, ѡ҆ст҃и́ти ѹ҆тро́бꙋ пренепоро́чныѧ прⷭ҇нодв҃ы мр҃і́и твои́мъ сп҃си́тельнымъ вочл҃вѣ́ченїемъ: сїѧ̀ бо є҆́сть прекра́снѣйшаѧ во дще́рѣхъ і҆ерⷭ҇ли́мовыхъ, и҆ и҆́мѧ є҆ѧ̀ во бл҃гослове́нїи. Пребл҃гослове́ннꙋю прⷭ҇нодв҃ꙋ мр҃і́ю по́йте, ст҃і́и а҆́гг҃ли и҆ а҆рха́гг҃ли и҆, сла́вите ю҆̀, си́лы и҆ гдⷭ҇ствїѧ, вѣ́рнїи, взыщи́те мꙋ́дрость є҆ѧ̀, ѹ҆бо́зїи, богати́тесѧ сокро́вищами щедрѡ́тъ є҆ѧ̀, жела́ющїи вѣ́чнѡ сп҃сти́сѧ, призыва́йте ю҆̀ въ по́мощь въ простотѣ̀ се́рдца ва́шегѡ.



## Пѣ́снь вмѣ́стѡ сла́вы:

<red>Р</red>а́дꙋйсѧ, цр҃и́це нбⷭ҇наѧ, ты̀ ꙗ҆́кѡ багрѧнови́днаѧ зарѧ̀ сїѧ́еши, ꙗ҆́кѡ лꙋна̀ по́лна и҆ свѣ́тла, ꙗ҆́кѡ лꙋчеза́рное со́лнце всѧ̀ ѡ҆свѣща́еши: да́ждь мнѣ̀ грѣ́шномꙋ, молю́сѧ тѝ, бл҃года́рныѧ тебѣ̀ мл҃твы возсыла́ти всегда̀ и҆ ничто́же и҆́но жела́ти, то́кмѡ є҆́же бы ѻ҆́чи твоѝ мт҃ернїи ѿ менѐ не ѿвраще́ни бы́ли, ті́и ѻ҆́чи, и҆́же а҆́гг҃льскихъ ѻ҆че́съ чистѣ́йшїи сꙋ́ть, ѽ ст҃ѣ́йшаѧ прⷭ҇нодв҃о мр҃і́е!



## По а҃і каѳі́смѣ тропарѝ, гла́съ г҃:

<red>Ч</red>ꙋ́до ве́лїе, ка́кѡ на рꙋка́хъ ты̀ носи́ла є҆сѝ, дв҃о мт҃и, дла́нїю свое́ю всѧ̑ содержа́щагѡ, ѝ ѿ сосцꙋ̑ твоє́ю пита́ла є҆сѝ млеко́мъ пищеда́телѧ, є҆го́же прилѣ́жнѡ молѝ прест҃а́ѧ, дарова́ти на́мъ ве́лїю ми́лость.

<red>П</red>окаѧ́нїѧ стезю̀ сокрꙋше́ннꙋю проходи́ти мѧ҆ ѹ҆крѣпѝ, всеси́льне сп҃се, дѣѧ́нїи же бл҃ги́ми ѡ҆богатѝ ѹ҆бо́гꙋю дꙋ́шꙋ мою̀ и҆ ѿ стра́стей тѣсноты̀ въ широтꙋ̀ безстра́стїѧ возведѝ ю҆̀, моли́твами бг҃оро́дицы, є҆ди́не чл҃вѣколю́бче.

<red>П</red>риста́нище сп҃си́тельное тѧ̀ и҆ма́мы, бг҃оро́дице, въ пꙋчи́нѣ жите́йстѣй ѡ҆бꙋрева́емїи. Ты̀ ѹ҆́бѡ сп҃сѝ ѿ всѧ́кїѧ бѣ́ды притека́ющихъ къ твое́й бл҃гости.



## Мл҃тва по каѳі́смѣ а҃і:

<versal data-diacritics="true">Ѽ</versal>, всепѣ́таѧ гпⷭ҇жѐ, влⷣчице, дв҃о бцⷣе мр҃і́е! А҆́гг҃льскихъ чинѡ́въ весе́лїе и҆ правосла́вныхъ хрⷭ҇тїа́нъ непреста́нное ра́дованїе! Смире́ннѡ припа́даѧ пред̾ твои́мъ неисповѣди́мымъ вели́чїемъ, ѹ҆ми́льнѡ молю̀ тѧ̀ грѣ́шный и҆ недосто́йный ра́бъ тво́й: прїимѝ ѿ всеѧ̀ дꙋ́ши возсыла́емое тебѣ̀ ѿ менѐ бл҃года́рственное сїѐ хвале́нїе и҆ свое́ю любо́вїю, ꙗ҆́кѡ любвеѻби́льнѣйшаѧ мт҃и, согрѣ́й хла́дное се́рдце моѐ, ѹ҆молѝ свои́мъ те́плымъ предста́тельствомъ ро́ждшагосѧ ѿ тебѣ̀ гдⷭ҇а бг҃а и҆ сп҃са на́шегѡ і҆и҃са хрⷭ҇та̀, да прости́тъ мѝ всѧ̀ согрѣше́нїѧ моѧ̀ и҆ препоѧ́шетъ мѧ̀ си́лою свое́ю свы́ше ко и҆сполне́нїю бжⷭ҇твенныхъ за́повѣдей свои́хъ. Ѡ҆зарѝ дꙋ́шꙋ мою̀ немерца́ющимъ твои́мъ свѣ́томъ, и҆́же да бꙋ́детъ мнѣ̀ стра́нствꙋющемꙋ въ се́й земно́й жи́зни пꙋтеводи́телемъ къ го́рнемꙋ ѻ҆те́чествꙋ, і҆ерⷭ҇ли́мꙋ нбⷭ҇номꙋ. Да та́кѡ, по бз҃ѣ и҆мѣ́ѧ въ тебѣ̀ є҆ди́нѣй тве́рдꙋю наде́ждꙋ и҆ ѹ҆пова́нїе сп҃се́нїѧ моегѡ̀, просла́влю всест҃о́е и҆ великолѣ́пое и҆́мѧ ѻ҆ц҃а̀ и҆ сн҃а и҆ ст҃агѡ дх҃а, всегда̀, ны́нѣ и҆ въ безконе́чные вѣ́ки. <red>А҆</red>ми́нь.
