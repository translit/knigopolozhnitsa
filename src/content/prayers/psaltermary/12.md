---
title: "Каѳі́сма ѳ҃"
navigation:
  key: prayers-psaltermary-12
  title: "Каѳі́сма ѳ҃"
  parent: prayers-psaltermary
  order: 12
type: "prayer"
---

# Каѳі́сма ѳ҃.

## Ѱало́мъ ѯ҃д.

<red>Т</red>ебѣ̀ подоба́етъ пѣ́снь, бж҃е, въ вы́шнѣмъ сїѡ́нѣ, и҆ тебѣ̀, гпⷭ҇жѐ, хвала̀ и҆ воскликнове́нїе въ го́рнѣмъ і҆ерⷭ҇ли́мѣ: дадѐ тебѣ̀ гдⷭ҇ь хвалꙋ̀ и҆ сла́вꙋ пред̾ всѣ́ми людьмѝ, сла́ва твоѧ̀ вы́ше сла́вы чинѡ́въ а҆́гг҃льскихъ и҆ а҆рха́гг҃льскихъ, блгⷣть и҆ сла́дость вложѝ бг҃ъ во ѹ҆ста̀ твоѧ̀, ѻ҆де́ждою сла́вы ѡ҆блечѐ пречⷭ҇тое тѣ́ло твоѐ, вѣне́цъ цвѣтонеꙋвѧда́емый положѝ на главѣ̀ твое́й, и҆ всѣ́ми добродѣ́телѧми ѹ҆кра́си тѧ̀ въ млⷭ҇ти свое́й, ѽ пребл҃гослове́ннаѧ мт҃и бж҃їѧ.



## Ѱало́мъ ѯ҃є.

<red>В</red>оскли́кните гпⷭ҇жѐ на́шей прⷭ҇нодѣ́вѣ мр҃і́и, воскли́кните всѧ̀ землѧ̀: воспо́йте пресла́дкꙋю пѣ́снь пресла́вномꙋ и҆́мени є҆ѧ̀, дади́те сла́вꙋ хвалѣ̀ є҆ѧ̀: вни́демъ въ до́мъ, є҆ѧ̀ и҆́мени посвѧще́нный, съ серде́чнымъ всесожже́нїемъ и҆ воздади́мъ пред̾ ст҃о́ю і҆кѡ́ною є҆ѧ̀ те́плыѧ на́ши мл҃твы: ѻ҆на̀ призри́тъ на нищетꙋ̀ на́шꙋ и҆ всѧ́кꙋю го́ресть ѹ҆сла́дитъ: бл҃гослове́нъ бг҃ъ бл҃гослови́вый на́съ бл҃гослове́нною мт҃рїю по пло́ти сладча́йшагѡ і҆и҃са хрⷭ҇та̀.



## Ѱало́мъ ѯ҃ѕ.

<red>Б</red>ж҃е, ѹ҆ще́дри ны̀ и҆ бл҃гословѝ ны̀, и҆ ты̀, всемлⷭ҇тивѣйшаѧ гпⷭ҇жѐ, молѝ є҆гѡ̀ за на́съ, ѻ҆братѝ многосꙋ́етнꙋю печа́ль на́шꙋ во ст҃ꙋ́ю ра́дость, просвѣтѝ, ѽ ѕвѣздо̀ ѹ҆́треннѧѧ, грѣхо́внꙋю темнотꙋ̀, ѹ҆толѝ жа́ждꙋ мїролюби́вагѡ се́рдца, десни́ца твоѧ̀ да воздви́гнетъ мѧ̀ па́дшагѡ и҆ застꙋпле́нїе твоѐ да ѡ҆свѧти́тъ хрⷭ҇тїа́нскꙋю кончи́нꙋ мою̀: сла́ва тебѣ̀, непосты́днаѧ наде́ждо моѧ̀: ты̀ ца́рствꙋеши на нб҃сѣ́хъ: помѧнѝ мѧ̀, влⷣчице, во цр҃ствїи возлю́бленнагѡ сн҃а твоегѡ̀, ст҃ѣ́йшагѡ моегѡ̀ спⷭ҇телѧ.



## Пѣ́снь вмѣ́стѡ сла́вы:

<red>Р</red>а́дꙋйсѧ, нбⷭ҇наѧ цр҃и́це, бл҃гоꙋкра́шенный до́ме непостижи́магѡ цр҃ѧ: ра́дꙋйсѧ, церко́вное незаходи́мое и҆ лꙋчеза́рное свѣти́ло, ра́дꙋйсѧ, нбⷭ҇ный свѣ́тъ бл҃гочести́выхъ: ра́дꙋйсѧ, ти́хое приста́нище ѡ҆бꙋрева́емыхъ, ра́дꙋйсѧ, пла́чꙋщихъ и҆ всѣ́хъ скорбѧ́щихъ ра́йское ѹ҆тѣше́нїе. Поми́лꙋй мѧ̀, ѡ҆каѧ́ннагѡ грѣ́шника, и҆ ѹ҆ всемлⷭ҇тивагѡ гдⷭ҇а на́шегѡ і҆и҃са хрⷭ҇та̀ и҆спросѝ, да є҆гѡ̀ блгⷣтїю всѧ̀ ве́тхаѧ въ дꙋшѣ̀ мое́й мимои́детъ и҆ во ѡ҆бновле́нїи жи́зни хо́дити пред̾ лице́мъ бг҃а бꙋ́дꙋ.



## Ѱало́мъ ѯ҃з.

<red>Д</red>а воскресне́тъ блгⷣть прест҃ы́ѧ бцⷣы въ дꙋша́хъ на́шихъ, въ глꙋбо́комъ грѣхо́вномъ снѣ̀ погрꙋ́женныхъ, и҆ расточа́тсѧ вразѝ на́ши, и҆ всѐ ко́зни и҆̀хъ и҆сче́знꙋтъ. Ѽ, всемлⷭ҇тиваѧ гпⷭ҇жѐ! Низложѝ всю̀ а҆́дскꙋю ѕло́бꙋ и҆̀хъ, ѿвратѝ во́лю мою̀ ѿ и҆̀хъ ле́сти, воскри́ли ю҆̀ къ ст҃ѣ́йшей во́лѣ возлю́бленнагѡ сн҃а твоегѡ̀ и҆ бг҃а на́шегѡ, просвѣтѝ ѹ҆сыпле́ннꙋю со́вѣсть мою̀, да не ѡ҆скꙋде́етъ хвала̀ твоѧ̀ ѿ ѹ҆сте́нъ мои́хъ, нижѐ любо́вь моѧ̀ къ тебѣ̀ внꙋ́трь менѐ: мі́ръ мно́гъ лю́бѧщимъ тѧ̀, гпⷭ҇жѐ, дꙋ́ши и҆̀хъ не ѹ҆зрѧ́тъ вѣ́чной сме́рти во вѣ́ки.



## Пѣ́снь вмѣ́стѡ сла́вы:

<red>М</red>т҃и бж҃їѧ, молю̀ тѧ̀ ѹ҆се́рднѡ, не ѡ҆ста́ви менѧ̀ без̾ твоеѧ̀ всеси́льныѧ по́мощи, наипа́че во вре́мѧ и҆скꙋше́нїѧ, є҆гда̀ а҆́зъ въ сꙋетѣ̀ мѧтꙋ́щисѧ, забыва́ю ѡ҆ бг҃ѣ̀ и҆ сп҃се́нїи свое́мъ. Цр҃и́це нбⷭ҇наѧ, не ѡ҆ста́ви менѐ свои́мъ млⷭ҇тивымъ покро́вомъ и҆ въ жи́зни се́й, и҆ при кончи́нѣ мое́й.



## Ѱало́мъ ѯ҃и.

<red>С</red>п҃сѝ мѧ̀, влⷣчице, ꙗ҆́кѡ вни́доша во́ды грѣхо́вныхъ страсте́й мои́хъ до дꙋ́ши моеѧ̀, ѹ҆глѣбо́хъ въ тиме́нїи глꙋбины̀ ѻ҆́ныхъ, пла́чꙋщи рыда́хъ во днѝ и҆ въ но́щи, ꙗ҆́кѡ прогнѣ́вахъ гдⷭ҇а бг҃а моегѡ̀, и҆ нѣ́смь досто́инъ воззрѣ́ти на высотꙋ̀ нбⷭ҇нꙋю. Къ комꙋ̀ ѹ҆́бѡ прибѣ́гнꙋ ѡ҆каѧ́нный а҆́зъ, а҆́ще не къ тебѣ̀, всемлⷭ҇тиваѧ застꙋ́пнице; сп҃сѝ дꙋ́шꙋ мою̀, ꙗ҆́кѡ тобо́ю и҆́стинное сп҃се́нїе всемꙋ̀ мі́рꙋ дарова́сѧ, є҆гда̀ возвѣща́ющꙋ а҆рха́гг҃лꙋ си́ла вы́шнѧгѡ ѡ҆сѣнѝ тѧ̀ и҆ бл҃говоле́нїе ѻ҆ч҃ее посѣтѝ тѧ̀.



## Ѱало́мъ ѯ҃ѳ.

<red>Г</red>пⷭ҇жѐ, въ по́мощь мою̀ во́нми, млⷭ҇тїю твое́ю просвѣтѝ ѡ҆мраче́нный ѹ҆́мъ мо́й, да разꙋмѣ́ю бл҃гость твою̀, и҆ преди́внаѧ чꙋдеса̀ твоѧ̀, ꙗ҆влѧ́емыѧ къ ка́ющимсѧ грѣ́шникамъ, запечатле́ю ѧ҆̀ въ се́рдцѣ мое́мъ: поми́лꙋй всѣ́хъ вѣ́рꙋющихъ, въ ни́хъ же нарица́етсѧ ст҃ѣ́йшее и҆́мѧ возлю́бленнагѡ сн҃а твоегѡ̀ спⷭ҇телѧ хрⷭ҇та̀ и҆ пресла́вное и҆́мѧ твоѐ. Поми́лꙋй и҆ не попꙋстѝ на́мъ ѹ҆теснѧ́тисѧ вра́жїими и҆скꙋше́нїѧми, да нѣкогда рекꙋ́тъ ѡ҆ на́съ: бл҃гоже, бл҃гоже, но ты̀ є҆ди́на, влⷣчице, да ѡ҆ст҃и́шисѧ въ на́съ, вѣ́си бо сꙋ́щїѧ своѧ̀.



## Пѣ́снь вмѣ́стѡ сла́вы:

<red>Р</red>а́дꙋйсѧ, мт҃и мр҃і́е, млⷭ҇ти и҆сто́чниче, ми́рови прибѣ́жище, красото̀ нбⷭ҇наѧ, а҆́гг҃лѡвъ цр҃и́це и҆ ст҃ы́хъ всѣ́хъ ра́досте, предста́ни мнѣ̀ во всѣ́хъ напа́стѣхъ, въ ско́рбѣхъ, въ тесно́тахъ и҆ въ не́мощехъ мои́хъ и҆ и҆спросѝ ѹ҆ бг҃а всѣ́мъ согрѣше́нїемъ мои́мъ проще́нїе, ꙗ҆́кѡ да не лишꙋ́сѧ цр҃ствїѧ нбⷭ҇нагѡ.



## По ѳ҃ каѳі́смѣ тропарѝ, гла́съ а҃:

<red>Ѹ҆</red>пова́нїе хрⷭ҇тїа́нъ и҆звѣ́стное, ми́лости пода́тельнице, и҆сто́чниче сострада́нїѧ, ключꙋ̀, ѿверза́ющїй бж҃їю бл҃госты́ню, ѿве́рзи на́мъ млⷭ҇рдїѧ две́ри, всебл҃га́ѧ влⷣчице.

<red>Ѹ҆́</red>тро таи́нственное ꙗ҆ви́ласѧ є҆сѝ, дв҃о, и҆з̾ тебє̀ бо со́лнце возсїѧ̀ хрⷭ҇то́съ во мра́кѣ̀ ѿча́ѧнїѧ сѣдѧ́щимъ. Тѣ́мже просвѣ́щшїисѧ ѹ҆блажа́емъ тѧ̀ по до́лгꙋ, ꙗ҆́кѡ винꙋ̀ чл҃вѣ́ческагѡ ѡ҆бновле́нїѧ.

<red>Р</red>а́й на землѝ слове́сный тѧ̀ насади́въ гдⷭ҇ь, насади́тель ра́ѧ пе́рвагѡ, посредѣ̀ тебѐ, бг҃оневѣ́сто, ꙗ҆́кѡ жи́зни дре́во процвѣ́те. Є҆го́же молѝ пи́щи ра́йскїѧ сподо́бити на́съ.



## Мл҃тва по каѳі́смѣ ѳ҃:

<versal>П</versal>рест҃а́ѧ влⷣчице моѧ̀ бцⷣе, го́рцѣ слы́шавшаѧ бїе́нїе мла́та, є҆гда̀ пригвожда́хꙋ ко крестꙋ̀ сн҃а твоегѡ̀ и҆ бг҃а на́шегѡ, сп҃сѝ мѧ̀, є҆́же не слы́шати скре́жета зꙋбна́гѡ во а҆́дѣ. Рыда́нїемъ твои́мъ ѹ҆ креста̀ спⷭ҇телѧ моегѡ̀ вѣ́чнагѡ пла́ча и҆схи́ти мѧ̀. Тебѣ̀ само́й дꙋ́шꙋ пройдѐ ѻ҆рꙋ́жїе ѹ҆ креста̀, сотворѝ, да ми́мо и҆дꙋ́тъ менѐ бꙋ́дꙋщїѧ ѹ҆грызе́нїѧ со́вѣсти. Кꙋпино̀ неѡпали́маѧ, ю҆́же прови́дѣ мѡѷсе́й, пла́мени гее́нскагѡ и҆зба́ви мѧ̀. Нѣ́сть ми́ по бз҃ѣ и҆ны́ѧ по́мощи и҆ и҆на́гѡ застꙋпле́нїѧ, ра́звѣ тебѣ̀, мт҃и бж҃їѧ, цр҃и́це нб҃сѣ̀ и҆ земли́. Вѣ́рꙋю твое́й всемо́щнѣй бл҃года́тнѣй си́лѣ и҆ и҆сповѣдꙋю млⷭ҇рдїе твоѐ къ грѣ́шникамъ. И҆́бо кто̀ притека́ѧй къ тебѣ̀, без̾ по́мощи ѿ тебѣ̀ и҆схо́дитъ, сегѡ̀ ра́ди и҆ а҆́зъ, грѣ́шный, по всѧ̀ днѝ прибѣга́ю къ тебѣ̀ во всѣ́хъ нꙋ́ждахъ и҆ печа́лѣхъ мои́хъ. Но нѣ́сть ми́ во всѧ́кое вре́мѧ бо́льше сеѧ̀ нꙋжды̀, ра́звѣ вѣ́чнагѡ жре́бїѧ моегѡ̀, є҆гда̀ бꙋ́дꙋ а҆́зъ въ десны́хъ и҆лѝ шꙋ́їихъ, наслѣ́дꙋю ра́й и҆лѝ низве́рженъ бꙋ́дꙋ въ преиспо́днюю. Ѹ҆слы́ши же, влⷣчице, сїю̀ мл҃твꙋ мою̀, да не пости́гнетъ мѧ̀ вѣ́чное ѡ҆сꙋжде́нїе, да не пойдꙋ̀ съ сꙋди́лища въ проти́внꙋю странꙋ̀ ѿ тебѣ̀, влⷣчице, но потекꙋ̀ за тобо́ю, вкꙋ́пѣ съ про́чими досто́йными вѣ́чнагѡ весе́лїѧ на нб҃ѣ. Ѽ, премлⷭ҇рдаѧ мт҃и бж҃їѧ, къ тебѣ̀ припа́даю, ꙗ҆́кѡ же зри́ши, съ сокрꙋше́нными слеза́ми и҆ дꙋше́ю, сп҃са́ющи сп҃сѝ дꙋ́шꙋ мою̀. Ѹ҆молѝ ѡ҆ мнѣ̀ гдⷭ҇а, да прїимꙋ̀ хотѧ̀ крꙋпи́цы па́дающїѧ ѿ тра́пезы ст҃ы́хъ въ цр҃ствїи нбⷭ҇номъ и҆ та́кѡ гее́ннскагѡ ѻ҆гнѧ̀ и҆зба́влюсѧ и҆ ѻ҆брѧ́щꙋ ра́й тобо́ю, бл҃гослове́ннаѧ. <red>А҆</red>ми́нь.
