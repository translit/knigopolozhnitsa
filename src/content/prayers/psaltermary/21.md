---
title: "Каѳі́сма и҃і"
navigation:
  key: prayers-psaltermary-21
  title: "Каѳі́сма и҃і"
  parent: prayers-psaltermary
  order: 21
type: "prayer"
---

# Каѳі́сма и҃і.

## Ѱало́мъ рѳ҃і.

<red>К</red>ъ тебѣ̀, гпⷭ҇жѐ, внегда̀ скорбѣ́ти мѝ, воззва́хъ, и҆ ѹ҆слы́ша мѧ̀: молю́сѧ же тѝ: и҆зба́ви дꙋ́шꙋ мою̀ ѿ всѧ́кагѡ ѕла̀ во всѣ́хъ дне́хъ жи́зни моеѧ̀, стрѣ́лы и҆скꙋси́телѧ и҆зощре́нныѧ па́даютъ на главꙋ̀ мою̀, и҆ въ ѡ҆па́сности грѣха̀, ѹ҆вы̀ мнѣ̀, нахо́дитсѧ дꙋша̀ моѧ̀, но ты̀, влⷣчице, си́лою твое́ю сокрꙋшѝ главꙋ̀ а҆́дскагѡ ѕмі́ѧ, лю́тагѡ врага̀ моегѡ̀, да не пора́дꙋетсѧ ѻ҆́нъ ѡ҆ паде́нїи мое́мъ, возра́дꙋюсѧ же а҆́зъ и҆ возвеселю́сѧ ѡ҆ є҆ди́номъ бз҃ѣ сп҃се мое́мъ, возвели́чꙋ и҆ тѧ̀, помо́щницꙋ мою̀, въ вѣ́чномъ хвале́нїи.



## Ѱало́мъ рк҃.

<red>В</red>оздвиго́хъ мы́сленныѧ ѻ҆́чи моѝ горѣ̀, и҆дѣ́же ты̀, цр҃и́це нбⷭ҇наѧ, пребыва́еши, и҆ прїи́де въ се́рдцѣ моѐ ве́лїе ѹ҆тѣше́нїе, ꙗ҆́кѡ ты̀ не воздре́млеши, нижѐ ѹ҆сне́ши, сохранѧ́ѧ мѧ̀ ѿ всѣ́хъ вра́жїихъ навѣ́тѡвъ, вхожде́нїе моѐ и҆ и҆схожде́нїе моѐ всегда̀ млⷭ҇тивнѡ назира́еши: сла́ва тебѣ̀, премлⷭ҇рдаѧ мт҃и, пекꙋ́щейсѧ и҆ и҆́щꙋщей вѣ́чнагѡ сп҃се́нїѧ грѣ́шнѣй мое́й дꙋшѐ.



## Ѱало́мъ рк҃а.

<red>В</red>озвесели́хсѧ дꙋ́хомъ вѣ́ры и҆ наде́жды ѡ҆ тебѣ̀, пресла́внѣй цр҃и́це нб҃се и҆ землѝ: под̾ твои́мъ бо предста́тельствомъ а҆́ще бл҃гоче́стнѡ поживꙋ̀, на вѣ́чное жили́ще въ до́мъ гдⷭ҇ень прейдꙋ̀, во і҆ерⷭ҇ли́мъ нбⷭ҇ный вели́кїй гра́дъ, є҆го́же сла́ва бж҃їѧ просвѣща́етъ, и҆ свѣти́льникъ є҆гѡ̀ а҆́гнецъ. Ѽ, влⷣчице! Молю́сѧ тѝ со слеза́ми, подкрѣпѝ мою̀ вѣ́рꙋ во ѻ҆бѣтова́нїѧ небѣ́сныѧ, ѡ҆животворѝ наде́ждꙋ на млⷭ҇ти возлю́бленнагѡ твоегѡ̀ сн҃а, гдⷭ҇а на́шегѡ і҆и҃са хрⷭ҇та̀, воспламенѝ любо́вь, во є҆́же твори́ти мнѣ̀ бл҃гоꙋго́днѡ ст҃ѣ́йшꙋю во́лю є҆гѡ̀: сла́ва тебѣ̀, пребл҃га́ѧ моѧ̀ наста́внице на пꙋтѝ и҆́стины и҆ сп҃се́нїѧ.



## Ѱало́мъ рк҃в.

<red>К</red>ъ тебѣ̀ воздвиго́хъ ѻ҆́чи моѝ, всеще́драѧ мт҃и, и҆́же съ возлю́бленнымъ сн҃омъ твои́мъ ца́рствꙋеши на нб҃сѣ́хъ, сѐ ꙗ҆́кѡ ѻ҆́чи рабы́ни въ рꙋкꙋ̀ госпожѝ своеѧ̀, та́кѡ ѻ҆́чи на́ши къ тебѣ̀, влⷣчице, до́ндеже полꙋ́чимъ ѿ тебѣ̀ бл҃говре́меннꙋю по́мощь: бл҃гослове́ннѡ да бꙋ́детъ застꙋпле́нїе твоѐ, бл҃гослове́нна є҆сѝ на нб҃сѝ и҆ на землѝ, въ мо́ри и҆ во всѣ́хъ бе́зднахъ бл҃гослове́ннѡ дѣ́вство и҆ чистота̀ твоѧ̀, бл҃гослове́нна да бꙋ́детъ ст҃а́ѧ дꙋша̀ твоѧ̀ и҆ препросла́вленное тѣ́ло твоѐ.



## Ѱало́мъ рк҃г.

<red>А҆́</red>ще не гпⷭ҇жа на́ша прⷭ҇нодв҃а мр҃і́ѧ застꙋ́питъ ѡ҆ на́съ ѹ҆ бг҃а, пости́гнꙋтъ на́съ грѣ́хъ ра́ди на́шихъ мно́гаѧ бѣ́ды: внегда̀ востат́и а҆́дскимъ врага́мъ на ны̀, живы́хъ ѹ҆́бѡ поже́рли бы́ша на́съ, но ты̀, премлⷭ҇тиваѧ застꙋ́пнице, съ на́ми, и҆ мы и҆зба́влени ѿ ни́хъ бы́хомъ: по́мощь на́ша во и҆́мѧ гдⷭ҇а и҆ млⷭ҇тивое и҆́мѧ твоѐ, влⷣчице.



## Пѣ́снь вмѣ́стѡ сла́вы:

<red>Р</red>а́дꙋйсѧ, ѡ҆брадо́ваннаѧ ѿ бг҃а прⷭ҇нодв҃о мр҃і́е! Ѿ призыва́нїѧ ст҃ѣ́йшагѡ и҆́мени твоегѡ̀ бѣ́сы трепе́щꙋтъ, ѿ ѡ҆блиста́нїѧ сла́вы твоеѧ̀ вла́сти те́мныѧ и҆счеза́ютъ, твои́мъ рождество́мъ врата̀ ра́йскїѧ ѿверза́ютсѧ и҆ и҆збра́ннїи бж҃їи, съ ни́ми же и҆ всѝ грѣ́шницы, мы́тари и҆ блꙋдни́цы, пока́ѧвшїисѧ бг҃ꙋ, вхо́дѧтъ въ ни́хъ невозбра́ннѡ, молю́сѧ же тѝ всеприле́жнѡ: посѣтѝ и҆ мою̀ ѹ҆бо́гꙋю дꙋ́шꙋ, да во всѧ̀ днѝ жи́зни моеѧ̀ вѣ́рнѡ послꙋжꙋ̀ тебѣ̀, и҆ и҆зба́виши мѧ̀ ѿ вла́сти те́мныѧ.



## Ѱало́мъ рк҃д.

<red>Н</red>адѣ́ющїисѧ на тѧ̀, мт҃рь бж҃їю, не ѹ҆боѧ́тсѧ ли́ца вра́жїѧ: весели́тесѧ и҆ ра́дꙋйтесѧ, всѝ лю́бѧщїи бцⷣꙋ, и҆́бо помо́жетъ ва́мъ въ де́нь печа́ли ва́шей: помѧнѝ щедро́ты твоѧ̀, гпⷭ҇жѐ, и҆ ѡ҆хранѝ стра́нствїе на́ше на землѝ, ѻ҆братѝ пресвѣ́тлое лицѐ твоѐ на на́съ и҆ ниѕложѝ врагѡ́въ на́шихъ, и҆́щꙋщихъ поги́бели на́шей, да въ ми́рѣ и҆ тишинѣ̀ поживе́мъ и҆ во всѧ́комъ бл҃гоче́стїи и҆ чистотѣ̀, прославлѧ́ѧ тѧ̀, влⷣчицꙋ на́шꙋ и҆ помо́щницꙋ.



## Ѱало́мъ рк҃є.

<red>В</red>негда̀ ѻ҆брати́ши пресвѣ́тлое мт҃рнее лицѐ твоѐ на на́съ, вѣдꙋ́щихъ тѧ̀ и҆ молѧ́щихсѧ тебѣ̀, сердца̀ и҆ дꙋшѝ на́ша веселѧ́тсѧ бж҃їею блгⷣтїю и҆ твои́ми млⷭ҇тѧми: пребл҃гослове́нна є҆сѝ ты̀ ѿ бжⷭ҇твенныѧ си́лы і҆и҃са хрⷭ҇та̀ па́че всѣ́хъ же́нъ на землѝ: не ѡ҆скꙋдѣ́етъ хвала̀ твоѧ̀ ѿ ѹ҆́стъ на́шихъ, нижѐ вѣ́ра и҆ любо́вь къ тебѣ̀, влⷣчице, ѿ серде́цъ на́шихъ: бл҃гоговѣ́йнѡ почита́ющїи тѧ̀ бл҃гословѧ́тсѧ ѿ бг҃а и҆ не лиша́тсѧ всѧ́кагѡ бл҃га.



## Ѱало́мъ рк҃ѕ.

<red>А҆́</red>ще бы не гпⷭ҇жа влⷣчица на́ша цр҃ица нбⷭ҇наѧ предста́тельствовала ѡ҆ на́съ грѣ́шныхъ къ правосꙋдномꙋ бг҃ꙋ, подвигли бы грѣхи на́ша пра́ведный гнѣ́въ є҆гѡ̀ къ ѿмще́нїю, и҆ а҆́ще бы ѻ҆на̀, ꙗ҆́кѡ мы́сленное со́лнце не ѡ҆зарѧ́ла всѧ̀ концы̀ землѝ ди́вными зна́менми и҆ пресла́вными чꙋдеса́ми, тма̀ невѣ́рїѧ и҆ мгла̀ невѣ́жествїѧ ѡ҆б̾ѧ́ли бы чл҃вѣ́кѡвъ. Ѽ, премлⷭ҇рднаѧ влⷣчице, вѣ́рꙋемъ несомне́ннѡ, мо́лимсѧ смире́ннѡ и҆ покланѧ́емсѧ тебѣ̀ бл҃гонаде́жнѡ, пред̾ нб҃омъ и҆ земле́ю и҆сповѣ́дꙋѧ, ꙗ҆́кѡ ты̀ є҆сѝ нбⷭ҇ный немерца́ющїй свѣ́тъ, во тмѣ̀ земны́хъ сꙋе́тъ свѣтѧ́щїй, ꙗ҆́кѡ ты̀ є҆сѝ всѣ́мъ ка́ющимсѧ грѣ́шникѡмъ спорꙋ́чница во сп҃се́нїе, ꙗ҆́кѡ ты̀ є҆сѝ возлю́бленнаѧ мт҃рь бж҃їѧ, пребл҃гослове́ннаѧ въ ро́дъ и҆ ро́дъ, гдⷭ҇ь съ тобо́ю и҆ тобо́ю съ на́ми!



## Ѱало́мъ рк҃з.

<red>Б</red>л҃же́ни всѝ, ѹ҆миле́ннѡ молѧ́щїисѧ тебѣ̀, гпⷭ҇жѐ, бл҃же́ни вѣдꙋ́щїи ст҃ꙋ́ю во́лю твою̀ и҆ жела́ющїи твори́ти тебѣ̀ ѹ҆го́днаѧ: трꙋды̀ сла́дкихъ плодѡ́въ свои́хъ снѣ́дѧтъ и҆ ѹ҆зрѧ́тъ вѣ́чнаѧ бл҃га́ѧ го́рнѧгѡ і҆ерⷭ҇ли́ма: бл҃же́ни ѹ҆́бѡ ро́ждшїи тѧ̀, влⷣчицꙋ па́мѧть и҆̀хъ съ похвала́ми пребꙋ́детъ въ вѣ́къ вѣ́ка: бл҃же́ннѡ чре́во твоѐ, носи́вшее по пло́ти і҆и҃са хрⷭ҇та̀, и҆ сосца̀, ꙗ҆́же то́й сса̀. Ѽ, пребл҃же́ннаѧ и҆ пребл҃гослове́ннаѧ въ же́нахъ! Ѡ҆братѝ мт҃рнее лицѐ твоѐ на на́съ и҆ ѹ҆мо́лена бꙋ́ди ѡ҆ всѣ́хъ призыва́ющихъ тѧ̀.



## Ѱало́мъ рк҃и.

<red>М</red>но́жицею бра́шасѧ со мно́ю ѿ ю҆́ности моеѧ̀ а҆́дстїи вразѝ моѝ, но ты̀, влⷣчице, и҆зба́вила мѧ̀ є҆сѝ ѿ ни́хъ: мно́жицею бра́шасѧ, но ты̀, помо́щнице моѧ̀, дꙋ́шꙋ мою̀ не предала̀ въ вѣ́чнѡ ги́бельнꙋю вла́сть и҆̀хъ, ты̀ сохрани́ла є҆сѝ всѧ̀ внꙋ́треннѧѧ и҆ вне́шнѧѧ моѧ̀. Ѽ, спорꙋ́чнице сп҃се́нїѧ моегѡ̀, помозѝ мѝ сотвори́ти плоды̀ досто́йныѧ покаѧ́нїѧ, да бл҃гонаде́жнѡ прїи́дꙋ къ хрⷭ҇тїа́нской кончи́нѣ мое́й и҆ сподо́блюсѧ ѹ҆зрѣ́ти ст҃ѣ́йшїй пло́дъ чре́ва твоегѡ̀, премлⷭ҇рднагѡ спⷭ҇телѧ моегѡ̀ и҆ и҆скꙋпи́телѧ.



## Пѣ́снь вмѣ́стѡ сла́вы:

<red>Р</red>а́дꙋйсѧ, пребл҃гослове́ннаѧ прⷭ҇нодв҃о мр҃і́е, го́рлице пꙋстыннолю́бнаѧ, голꙋби́це чⷭ҇тѣ́йшаѧ: ꙗ҆вѝ зра́къ тво́й и҆ ѹ҆слы́шанъ сотворѝ гла́съ тво́й, ꙗ҆́кѡ гла́съ тво́й сла́докъ и҆ ѻ҆́бразъ тво́й кра́сенъ. Ѽ, цр҃и́це нбⷭ҇наѧ! Со́тъ и҆ска́паютъ ѹ҆стнѣ̀ твоѝ, ме́дъ и҆ млеко̀ под̾ ѧ҆зыко́мъ твои́мъ, и҆ бл҃гово́нїе ри́зъ твои́хъ ꙗ҆́кѡ бл҃гоꙋха́нїе лїѵа́на. Ѽ, невѣ́сто неневѣ́стнаѧ. Ѽ, ст҃ѣ́йшаѧ прⷭ҇нодв҃о мр҃і́е! Се́рдце на́ше привлекла̀ є҆сѝ во блгⷣть твою̀, въ слѣ́дъ тебѣ̀ тече́мъ, содѣ́лай же, влⷣчице, да и҆спо́лнитсѧ ѻ҆но̀ неизрече́нными нбⷭ҇ными воздыха́нїѧми ѡ҆ хрⷭ҇тѣ̀ і҆и҃сѣ.



## Ѱало́мъ рк҃ѳ.

<red>И҆</red>з̾ глꙋбины̀ се́рдца моегѡ̀ воззва́хъ къ тебѣ̀, гпⷭ҇жѐ, ѹ҆слы́ши гла́съ моле́нїѧ моегѡ̀, ꙗ҆́кѡ ѹ҆ гдⷭ҇а бг҃а млⷭ҇ть и҆ мно́гое ѹ҆ тебѣ̀ и҆збавле́нїе, и҆змѝ мѧ̀, влⷣчице, ѿ рꙋкѝ врагѡ́въ мои́хъ, посрамѝ и҆ расточѝ навѣ́ты и҆ совѣ́ты и҆̀хъ на мѧ̀, поми́лꙋй мѧ̀ въ де́нь лю́тъ и҆ въ ча́съ сме́рти не ѡ҆ста́ви ѹ҆бо́гꙋю дꙋ́шꙋ мою̀, предста́ни є҆́й со ѹ҆тѣше́нїемъ вѣ́чнагѡ сп҃се́нїѧ.



## Ѱало́мъ рл҃.

<red>Г</red>пⷭ҇жѐ, не вознесе́сѧ се́рдце моѐ ѡ҆ вели́кихъ и҆ ди́вныхъ мі́ра сегѡ̀, прехо́дитъ бо мі́ръ се́й и҆ ѻ҆́бразъ є҆гѡ̀: но ты̀, влⷣчице, ст҃ы́нею, сла́вою и҆ че́стїю превознесла́сѧ є҆сѝ над̾ всѣ́ми, тѧ̀ ѹ҆́бѡ є҆ди́нꙋ возлюбѝ дꙋша̀ моѧ̀: мѵ́ро и҆злїѧ́нное и҆́мѧ твоѐ и҆ во́нѧ млⷭ҇тей твои́хъ па́че всѣ́хъ а҆рома́тъ: ты̀ є҆ди́на во мра́цѣ грѣхо́внѣмъ проница́ющаѧ предо мно́ю а҆́ки ѹ҆́тро, добра̀ ꙗ҆́кѡ лꙋна̀, и҆збра́нна ꙗ҆́кѡ со́лнце, полага́ю ѹ҆́бѡ тѧ̀ цр҃и́цꙋ нбⷭ҇нꙋю, а҆́ки печа́ть на се́рдцѣ мое́мъ, и҆ покланѧ́юсѧ ст҃ѣ́йшемꙋ вели́чествꙋ твоемꙋ̀.



## Ѱало́мъ рл҃а.

<red>П</red>омѧнѝ, гпⷭ҇жѐ, ца́рствꙋющагѡ прⷪ҇ро́ка и҆ вели́кагѡ пра́ѻтца твоегѡ̀ дв҃да, є҆мꙋ́же клѧ́тсѧ гдⷭ҇ь и҆́стиною и҆ не ѿве́ржесѧ є҆ѧ̀, ты́ бо ѿ негѡ̀, ꙗ҆́кѡ ѿ бл҃гослове́ннагѡ ко́рнѧ, процвѣла̀ є҆сѝ на́мъ ра́йскаѧ ѿрасль: ты̀ є҆сѝ цвѣ́тъ по́льный и҆ крі́нъ ѹ҆до́льный, процвѣ́тшїй на́мъ нбⷭ҇ное бл҃гоꙋха́нїе и҆ весе́лїе. Ѽ, животво́рный дꙋше́вный ра́ю! Тобо́ю ѹ҆тѣша́емсѧ на землѣ̀ стра́нствованїѧ на́шегѡ, весели́мсѧ бога́тствомъ сла́вы твоеѧ̀ въ нищетѣ̀ на́шей, сотворѝ и҆ помозѝ, влⷣчице, да въ жи́зни се́й любоѻхо́тнѡ пита́ѧсѧ сле́знымъ хлѣ́бомъ и҆́стиннагѡ ѡ҆ грѣсѣ́хъ раска́ѧнїѧ, насы́тимсѧ нѣ́когда и҆ хлѣ́бомъ живо́тнымъ, бл҃гослове́ннымъ и҆ ст҃ѣ́йшимъ пло́домъ чре́ва твоегѡ̀ во вѣ́ки вѣ́кѡ́въ.



## Ѱало́мъ рл҃в.

<red>С</red>ѐ ко́ль добро̀ и҆ ко́ль бг҃оꙋго́днѡ вѣ́рнымъ на́мъ бл҃гоче́стнѡ почита́ти и҆ ѹ҆бл҃жа́ти тѧ̀, нбⷭ҇нꙋю цр҃и́цꙋ, ꙗ҆́кѡ са́мъ гдⷭ҇ь ѡ҆сѣнѧ́етъ на́съ за сїѐ бл҃гослове́нїемъ свои́мъ и҆ бꙋ́дꙋщимъ вѣ́чнымъ бл҃же́нствомъ вознагради́тъ. Ѽ, бл҃гоꙋтро́бный трїеди́ный бж҃е! Ко́ль мно́гое мно́жество млⷭ҇ти твоеѧ̀ и҆злива́еши на на́съ грѣ́шныхъ чрез̾ предста́тельство къ тебѣ̀ ѡ҆ на́съ пребл҃гослове́нныѧ прⷭ҇нодв҃ы мр҃і́и. Да бꙋ́детъ тебѣ̀ че́сть и҆ сла́ва. <red>А҆</red>ми́нь.



## Ѱало́мъ рл҃г.

<red>С</red>ѐ ны́нѣ бл҃гослови́те возлю́бленнꙋю мт҃рь бж҃їю, всѝ ѹ҆пова́ющїи на и҆́мѧ ст҃о́е є҆ѧ̀, во днѝ и҆ въ но́щи воздѣ́жите рꙋ́ки ва́ша въ пренбⷭ҇наѧ ст҃а́ѧ, и҆дѣ́же предстои́тъ ѻ҆на̀ въ неизрече́нной сла́вѣ ст҃ѣ́йшемꙋ лицꙋ̀ бж҃їю, ѹ҆тѣ́шатсѧ бо блгⷣтїю є҆ѧ̀ преизѻби́льнѡ ѡ҆горче́нныѧ сердца̀ и҆ дꙋ́ши ва́ша: бл҃гослови́те ю҆̀, всѝ бл҃гослове́ннїи рабѝ є҆ѧ̀, бл҃гослови́те ю҆̀, всѝ а҆́гг҃ли и҆ а҆рха́гг҃ли, и҆ всѝ ст҃і́и бж҃їи, хвали́те ю҆̀, нб҃са̀ нб҃съ и҆ вода̀, ꙗ҆́же превы́ше нб҃съ, хвали́те во вѣ́ки вѣ́кѡ́въ чꙋдеса̀ є҆ѧ̀.



## Пѣ́снь вмѣ́стѡ сла́вы:

<red>Р</red>а́дꙋйсѧ, хрⷭ҇тїа́нскаѧ чадолюби́вѣйшаѧ мт҃и мр҃і́е, бе́здна млⷭ҇тей и҆ щедрѡ́тъ! Ѡ҆чи́сти, молю́сѧ тѝ, се́рдце моѐ ѿ грѣхо́вныхъ стра́стей, и҆ а҆́ще что̀ тебѣ̀ не бл҃гоꙋго́днѡ, и҆́ми же вѣ́си сꙋдьба́ми ѿвратѝ ѿ менѐ, къ нбⷭ҇нымъ ѻ҆бѣтова́нїѧмъ воспламенѝ дꙋ́хъ мо́й и҆ є҆́же мꙋ́дрствовати и҆ є҆́же дѣ́ѧти ѡ҆ гдⷭ҇ѣ помозѝ.



## По и҃і каѳі́смѣ тропарѝ, гла́съ д҃:

<red>П</red>ое́мъ тѧ̀, бгоневѣ́сто, сла́вѧще рождество̀ твоѐ непостижи́мое, и҆́мже и҆зба́вихомсѧ пре́лести дїа́воли и҆ всѧ́ческихъ бѣ́дъ, и҆ вѣ́рнѡ вопїе́мъ: поми́лꙋй ста́до твоѐ, дв҃о всепѣ́таѧ.

<red>П</red>оборѝ, всецари́це, бо́рющыѧ ны̀ врагѝ, ꙗ҆́коже бо во́лцы а҆́лчꙋтъ погꙋби́ти наслѣ́дїе твоѐ и҆ достоѧ́нїе сн҃а твоегѡ̀, къ немꙋ́же моли́твами твои́ми погꙋбѝ ꙗ҆зы́къ де́рзости, да позна́ютъ си́лꙋ твою̀ ѕлі́и ратолю́бцы, бжⷭ҇твеннымъ твои́мъ ма́нїемъ низложѝ и҆̀хъ, побѣ́ды да́рꙋѧ бл҃гочести́вомꙋ І҆МПЕРА́ТОРꙊ на́шемꙋ А҆ЛЕѮА́НДРꙊ А҆ЛЕѮА́НДРОВИЧꙊ и҆ є҆гѡ̀ хрⷭ҇толюби́вомꙋ во́инствꙋ.

<red>П</red>ревозше́дшаѧ чины̀ а҆́гг҃лъ, всечⷭ҇таѧ, со а҆́гг҃лы молѝ а҆́гг҃лѡ́въ влⷣкꙋ свободи́тисѧ на́мъ стра́стей гꙋби́тельныхъ и҆ наслѣ́дниками бы́ти нетлѣ́нныѧ жи́зни.



## Мл҃тва по каѳі́смѣ и҃і:

<versal>К</versal>ъ тебѣ̀, пречⷭ҇тѣ́й бж҃їей мт҃ри, а҆́зъ ѡ҆каѧ́нный припа́даѧ молю́сѧ: вѣ́си, цр҃и́це, ꙗ҆́кѡ безпреста́ннѡ согрѣша́ю и҆ прогнѣ́влѧ́ю сн҃а твоегѡ̀ и҆ бг҃а моегѡ̀, и҆ мно́гажды а҆́ще ка́юсѧ, ло́жь пред̾ бг҃омъ ѻ҆брѣта́юсѧ и҆ ка́юсѧ трепе́ща, да не когда̀ гдⷭ҇ь порази́тъ мѧ̀: и҆ по ча́сѣ па́ки та́ѧжде творю̀. Вѣ́дꙋщи сїѧ̀, влⷣчице моѧ̀, гпⷭ҇жѐ бцⷣе, молю̀: да поми́лꙋеши, да ѹ҆крѣпи́ши и҆ бл҃га́ѧ твори́ти да пода́си мѝ: вѣ́си бо, влⷣчице моѧ̀ бцⷣе, ꙗ҆́кѡ ѿню́дь и҆́мамъ въ не́нависти ѕла́ѧ моѧ̀ дѣла̀ и҆ все́ю мы́слїю люблю̀ зако́нъ бг҃а моегѡ̀: но не вѣ́мъ, гпⷭ҇жѐ пречⷭ҇таѧ, ѿкꙋ́дꙋ, ꙗ҆́же ненави́ждꙋ, та̀ люблю̀, а҆ бл҃га́ѧ престꙋпа́ю. Не попꙋща́й, пречⷭ҇таѧ, во́ли мое́й соверша́тисѧ, не ѹ҆го́дна бо є҆́сть: но да бꙋ́детъ во́лѧ сн҃а твоегѡ̀ и҆ бг҃а моегѡ̀, да мѧ̀ сп҃сетъ, и҆ вразꙋми́тъ, и҆ пода́стъ блгⷣть ст҃а́гѡ дх҃а, да бы́хъ а҆́зъ ѿсе́лѣ преста́лъ сквернодѣ́йства и҆ про́чее пожи́лъ бы́хъ въ повелѣ́нїи сн҃а твоегѡ̀, є҆мꙋ́же подоба́етъ всѧ́каѧ сла́ва, че́сть, и҆ держа́ва, со безнача́льнымъ є҆гѡ̀ ѻ҆ц҃е́мъ, и҆ прест҃ы́мъ и҆ бл҃ги́мъ, животворѧ́щимъ є҆гѡ̀ дх҃омъ, ны́нѣ и҆ прⷭ҇нѡ, и҆ во вѣ́ки вѣ́кѡ́въ. <red>А҆</red>ми́нь.
