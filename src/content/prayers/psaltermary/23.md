---
title: "Каѳі́сма к҃"
navigation:
  key: prayers-psaltermary-23
  title: "Каѳі́сма к҃"
  parent: prayers-psaltermary
  order: 23
type: "prayer"
---

# Каѳі́сма к҃.

## Ѱало́мъ рм҃г.

<red>Б</red>л҃гослове́нна є҆сѝ, гпⷭ҇жѐ, ꙗ҆́кѡ наꙋча́еши на́съ, рабѡ́въ твои́хъ, на бра́нь про́тивꙋ мі́ра, пло́ти и҆ дїа́вола, про́тивꙋ мі́ра, є҆́же бы ѿвраща́ти ѻ҆́чи ѿ пре́лестей є҆гѡ̀, не привѧ́зывати се́рдце къ сꙋета́мъ є҆гѡ̀, про́тивꙋ пло́ти, є҆́же бы содержа́ти себѐ въ цѣломꙋ́дрїи и҆ не каса́тисѧ заповѣ́данныхъ веще́й, про́тивꙋ дїа́вола, є҆́же бы разꙋмѣва́ти и҆скꙋше́нїѧ є҆гѡ̀ и҆ собла́зны и҆ дѣ́йствїю и҆̀хъ всевозмо́жнѡ проти́витисѧ. Ѽ всемо́щнаѧ влⷣчице! Мо́лимъ тѧ̀ и҆ мл҃ти не преста́немъ, блеснѝ мо́лнїею си́лы твоеѧ̀ и҆ разженѝ и҆̀хъ, послѝ стрѣ́лы ско́рагѡ защище́нїѧ твоегѡ̀ и҆ поразѝ и҆̀хъ, просла́ви ѿ высо́ты ст҃ы́ѧ сла́вы твоеѧ̀ въ се́й бра́ни крѣ́пкꙋю десни́цꙋ твою̀ да воспѣва́ѧ воспое́мъ мы̀ рабѝ твоѝ, и҆зба́вльшесѧ ѿ ѕлы́хъ, си́лꙋ, сла́вꙋ и҆ хвалꙋ̀ твою̀: вѣ́си, влⷣчице, коли́кѡ мы̀ грѣхопоползнове́нны є҆́смы, и҆ многопотре́бна на́мъ по́мощь твоѧ̀, воспламенѝ въ сердца́хъ на́шихъ жела́нїѧ нбⷭ҇ныѧ и҆ и҆спо́лни дꙋ́хомъ сла́дости ра́йскїѧ.



## Ѱало́мъ рм҃д.

<red>В</red>ознесꙋ̀ тѧ̀, возлю́бленнꙋю мт҃рь сн҃а бж҃їѧ, и҆ на всѧ́къ де́нь воспою̀ тебѣ̀ хвалы̀: по все́й землѝ лю́дїе просла́влѧютъ дѣла̀ и҆ млⷭ҇ти твоѝ, и҆ ѻ҆́строви мно́зи вели́чаютъ чꙋдеса̀ твоѧ̀, а҆́гг҃ли и҆ а҆рха́гг҃ли проповѣ́дꙋютъ ст҃ы́ню дꙋшѝ твоеѧ̀, и҆ всѝ ст҃і́и провозвѣща́ютъ кро́тость и҆ смире́нїе твоѐ: ѻ҆́чи на́ши ѹ҆пова́ютъ на тѧ̀, гпⷭ҇жѐ, пошлѝ на́мъ бра́шно и҆ пи́щꙋ во бл҃го вре́мѧ, а҆́лчꙋщꙋю же дꙋ́шꙋ напита́й и҆ насы́ти нбⷭ҇ною сла́достїю, и҆ мы̀ рабѝ твоѝ бл҃гослови́мъ тѧ̀ ꙗ҆́кѡ премлⷭ҇рднꙋю мт҃рь во вѣ́ки вѣ́кѡ́въ.



## Пѣ́снь вмѣ́стѡ сла́вы:

<red>Р</red>а́дꙋйсѧ, прест҃а́ѧ прⷭ҇нодв҃о мр҃і́е, возлю́бленнаѧ мт҃и спⷭ҇телѧ хрⷭ҇та̀ бг҃а на́шегѡ, кристаллови́дный и҆сто́чниче, нбⷭ҇ными сла́достѧми и҆спо́лненный, ра́йскїй вертогра́де, преиспещре́нный всѣ́ми ст҃ы́ми добродѣ́телѧми, мы́сленное нб҃о, дꙋ́ши и҆ сердца̀ ѹ҆веселѧ́ющее! Ѽ, прекра́снѣйшаѧ и҆ пребл҃гослове́ннаѧ въ же́нахъ, ѡ҆сѣнѝ мѧ̀ грѣ́шнагѡ лꙋча́ми бл҃госты́ни твоеѧ̀, да въ тишинѣ̀ и҆ ми́рѣ пребꙋ́дꙋ въ се́й странѣ̀ и҆ въ сѣ́ни сме́ртнѣй и҆ пото́мъ, тебѣ̀ помога́ющей, дости́гнꙋ ѻ҆те́чества нбⷭ҇нагѡ.



## Ѱало́мъ рм҃є.

<red>Х</red>валѝ, дꙋшѐ моѧ̀, гпⷭ҇жꙋ̀ прⷭ҇нодв҃ꙋ мр҃і́ю, непреста́ннѡ хвалѝ, до́ндеже ѡ҆бита́еши въ тѣ́лѣ се́мъ: є҆гда̀ же и҆зы́деши и҆з̾ темни́цы бре́нныѧ пло́ти, ѻ҆на̀ предста́нетъ тебѣ̀, ꙗ҆́кѡ застꙋ́пница и҆ въ пꙋтѝ незна́емѣмъ бꙋ́детъ наде́жнаѧ предводи́тельница, полкѝ лꙋка́выхъ бѣ́сѡвъ пред̾ свѣ́томъ є҆ѧ̀ и҆зче́знꙋтъ, и҆ проведе́шисѧ без̾ стра́ха до вра́тъ вѣ́чнагѡ ми́ра. Сла́ва, хвала̀ и҆ че́сть цр҃и́цѣ нбⷭ҇нѣй, ꙗ҆́же собо́ю млⷭ҇тивнѡ приведе́тъ на́съ въ цр҃ствїе нбⷭ҇ное.



## Ѱало́мъ рм҃ѕ.

<red>Х</red>вали́те гпⷭ҇жꙋ̀ прⷭ҇нодв҃ꙋ мр҃і́ю, ꙗ҆́кѡ бл҃гъ є҆́сть ѱало́мъ: ѹ҆слажде́нна и҆ кра́сна сицева́ѧ є҆́й хвала̀: сїѧ̀ бо є҆́сть помо́щница сокрꙋше́нныхъ се́рдцемъ и҆ ѹ҆маща́етъ и҆̀хъ бл҃гово́ннымъ мѵ́ромъ бл҃говоле́нїѧ ѡ҆ ни́хъ: великѝ млⷭ҇ти є҆ѧ̀, блгⷣть и҆ щедро́ты є҆ѧ̀ не и҆́мꙋтъ конца̀: предвари́те є҆́й въ воскликнове́нїи, во и҆сповѣ́данїи ѱалмѡ́въ по́йте є҆́й, бл҃говоли́тъ бо цр҃и́ца нбⷭ҇наѧ въ прославлѧ́ющихъ ю҆̀ и҆ ѹ҆пова́ющихъ на млⷭ҇ти є҆ѧ̀.



## Ѱало́мъ рм҃з.

<red>Х</red>валѝ, цр҃ковь бж҃їѧ, возлю́бленнꙋю мт҃рь спⷭ҇телѧ хрⷭ҇та̀, прославлѧ́й ю҆̀, новобл҃года́тный сїѡ́не, сы́нове бо твоѝ бл҃гословѧ́тсѧ ѿ неѧ̀ и҆ распространѧ́тсѧ ѿ мо́рѧ до мо́рѧ, ми́ромъ бл҃ги́мъ бл҃гоꙋкра́сѧтсѧ, и҆ наде́жда и҆̀хъ не постыди́тсѧ: въ ро́дъ и҆ ро́дъ восхва́лѧтъ тѧ̀.



## Пѣ́снь вмѣ́стѡ сла́вы:

<red>П</red>ресла́внаѧ бцⷣе, прⷭ҇нодв҃о мр҃і́е, жи́зни на́шеѧ вождѐ, бж҃їѧ бл҃года́ти хода́таице, морѧ̀ мі́ра сегѡ̀ волнꙋ́ющагосѧ бл҃гоѿи́шное приста́нище, и҆спросѝ ѹ҆ возлю́бленнагѡ сн҃а твоегѡ̀, спⷭ҇телѧ на́шегѡ млⷭ҇ть на́мъ грѣ́шнымъ, да въ вѣ́рѣ, наде́ждѣ и҆ любвѝ къ немꙋ̀ пребꙋ́демъ непоколеби́ми и҆ кончи́ны хрⷭ҇тїа́нскїѧ ѹ҆досто́имсѧ.



## Ѱало́мъ рм҃и.

<red>Х</red>вали́те гпⷭ҇жꙋ мр҃і́ю ѿ нб҃съ, хвали́те ю҆̀ въ вы́шнихъ, и҆дѣ́же сѣди́тъ на прⷭ҇то́лѣ непристꙋ́пныѧ сла́вы, въ ри́захъ позлаще́нныхъ ѻ҆дѣ́ѧна и҆ преꙋкра́шена: хвали́те ю҆̀, всѝ чл҃вѣ́цы, и҆ ско́ти, и҆ пти́цы нбⷭ҇ныѧ, и҆ ры́бы морскі́ѧ: хвали́те ю҆̀, со́лнце и҆ лꙋна̀, хвали́те ю҆̀, ѕвѣ́зды и҆ свѣ́тъ, хвали́те ю҆̀, херꙋві́ми и҆ серафі́ми, прⷭ҇то́ли, гдⷭ҇ствїѧ и҆ вла́сти, хвали́те ю҆̀ всѝ а҆́гг҃ли и҆ а҆рха́гг҃ли и҆ всѧ̀ чи́ны во́инствъ нбⷭ҇ныхъ: сла́ва, хвала̀, че́сть прⷭ҇нодв҃ѣ мр҃і́и.



## Ѱало́мъ рм҃ѳ.

<red>В</red>оспо́йте гпⷭ҇жѣ̀ на́шей и҆ цр҃и́цѣ вели́кой пѣ́снь но́вꙋю: хвала̀ є҆ѧ̀ въ со́нмѣ пра́ведныхъ, веселѧ́тсѧ нб҃са ѡ҆ сла́вѣ є҆ѧ̀, ѻ҆́строви морсті́и и҆ всѧ̀ вселе́ннаѧ, вода̀ и҆ ѻ҆́гнь, мра́зъ и҆ зно́й, мо́лнїѧ и҆ свѣ́тъ прославлѧ́ютъ ю҆̀. Возноше́нїе є҆ѧ̀ въ горта́ни пра́ведныхъ, и҆ хвалы̀ є҆ѧ̀ въ ли́кахъ всѣ́хъ ст҃ы́хъ: гра́де бж҃їй, сїѡ́не нбⷭ҇ный, торжествꙋ́й ѡ҆ не́й вѣ́чнѡ въ пѣ́снѣхъ хвале́нїѧ.



## Ѱало́мъ рн҃.

<red>Х</red>вали́те, правовѣ́рныи, вели́кꙋю гпⷭ҇жꙋ̀, си́льнꙋю влⷣчицꙋ, нбⷭ҇нꙋю цр҃и́цꙋ, премлⷭ҇рднꙋю ва́шꙋ мт҃рь, ско́рꙋю помо́щницꙋ, ѹ҆се́рднꙋю застꙋ́пницꙋ, пречⷭ҇тꙋю и҆ пребл҃гослове́ннꙋю прⷭ҇нодв҃ꙋ мр҃і́ю, хвали́те высо́кїѧ добродѣ́тели и҆ вели́кїѧ чꙋдеса̀ є҆ѧ̀: хвали́те ю҆̀, чи́ны патрїа́рхѡвъ и҆ прⷪ҇ро́кѡвъ, хвали́те ю҆̀ а҆пⷭ҇ли и҆ свѧти́тели, хвали́те ю҆̀, мꙋ́ченицы и҆ и҆сповѣ́дницы, хвали́те ю҆̀, дѣ́вственницы и҆ возде́ржницы, хвали́те ю҆̀, пꙋсты́нницы и҆ мона́си, хвали́те ю҆̀, всѝ вѣ́рнїи всѧ́кагѡ сосло́вїѧ, хвали́те ю҆̀, младе́нцы и҆ всѐ пра́ведныѧ дꙋ́ши нбⷭ҇ныхъ гра́жданъ, всѧ́кое дыха́нїе да хва́литъ прест҃а́гѡ гдⷭ҇а, да хва́литъ и҆ бл҃года́тнꙋю прⷭ҇нодв҃ꙋ мр҃і́ю. <red>А҆</red>ми́нь.



## Пѣ́снь вмѣ́стѡ сла́вы:

<red>П</red>ребл҃гослове́нна є҆сѝ, гпⷭ҇жѐ мр҃і́е, возлю́бленнаѧ мт҃и гдⷭ҇а на́шегѡ і҆и҃са хрⷭ҇та̀, и҆́же вопло́щсѧ и҆з̾ тебѣ̀ посѣтѝ на́съ и҆ сотворѝ вѣ́чное и҆збавле́нїе на́мъ, лю́демъ свои́мъ, и҆́же тѧ̀ воздви́же ѿ до́мꙋ дв҃да, ѻ҆тро́ка своегѡ̀, и҆́же и҆спо́лни тобо́ю клѧ́твꙋ, є҆́юже клѧ́тсѧ ко ѻ҆тцє́мъ на́шимъ а҆враа́мꙋ и҆ сѣ́мени є҆гѡ̀ да́же до вѣ́ка, и҆́же низложѝ си́льныѧ со престѡ́лъ и҆ превозне́се тѧ̀ смире́ннꙋю на нб҃сѝ и҆ на землѝ: и҆ ты̀, бл҃года́тнаѧ прⷭ҇нодв҃о мр҃і́е, вели́каѧ прⷪ҇ро́чица ѿ на́съ и҆менꙋ́ешисѧ, поне́же предрекла̀ є҆сѝ, ꙗ҆́кѡ всѝ ро́ди ѹ҆бл҃жа́тъ тѧ̀, и҆ ѹ҆бл҃жа́емъ и҆ ѹ҆бл҃жа́ти тѧ̀ не преста́немъ. Ѽ, ѕвѣздо̀ ѹ҆́треннѧѧ, прⷭ҇нѡ сїѧ́ющаѧ на нб҃сѝ и҆ на землѝ, ѡ҆свѣща́й на́съ лꙋча́ми по́мощи твоеѧ̀ во днѝ и҆ въ но́щи, да не заблꙋ́димъ въ коне́цъ во мра́цѣ грѣхо́вныѧ сꙋеты̀: ты́ бо є҆сѝ сла́ва нбⷭ҇нымъ и҆ на́мъ земны́мъ непосты́дное ѹ҆пова́нїе: мно́гѡ бо мо́жетъ твоѧ̀ мт҃рнѧѧ мл҃тва на ѹ҆моле́нїе ѡ҆ на́съ нбⷭ҇нагѡ влⷣки, є҆мꙋ́же ꙗ҆́кѡ премлⷭ҇рдномꙋ бг҃ꙋ на́шемꙋ и҆ тебѣ̀ ꙗ҆́кѡ ѹ҆се́рдной застꙋ́пнице на́шей да бꙋ́детъ ѿ на́съ грѣ́шныхъ че́сть и҆ сла́ва во всѧ̀ вѣ́ки вѣ́кѡ́въ. А҆ми́нь



## По к҃ каѳі́смѣ тропарѝ, гла́съ и҃:

<red>Б</red>жⷭ҇твеннагѡ свѣ́та свѣти́льниче златоза́рный, пренепоро́чнаѧ гпⷭ҇же, дꙋ́шꙋ мою̀, ѡ҆мрача́емꙋю мгло́ю страсте́й, безстра́стїѧ свѣ́тлостїю ѡ҆зарѝ, молю́сѧ, и҆ ѡ҆каѧ́нное се́рдце моѐ ѡ҆мы́й слеза́ми покаѧ́нїѧ: тѧ̀ бо и҆́мамъ наде́ждꙋ ра́бъ тво́й.

<red>Г</red>о́ресть та́мошнихъ мꙋ́къ и҆ жесто́кость мꙋчи́телей, тмꙋ̀ несвѣти́мꙋю и҆ всегда́шнюю, негрѣ́ющїй и҆ леденѧ́щїй та́ртаръ, ꙗ҆́доно́сный и҆ неꙋсыпа́ющїй че́рвь, стра́шный скре́жетъ зꙋбѡ́въ, пла́мень гее́нскїй и҆ нестерпи́мое жже́нїе, ѹ҆жа́сный во́пль и҆ рыда́нїе, разлꙋче́нїе ѿ пра́ведныхъ и҆ наслѣ́дїѧ и҆̀хъ лише́нїе помышлѧ́ющи, содрогни́сѧ дꙋшѐ моѧ̀, и҆ стена́ньми и҆ пла́чемъ мт҃рь сꙋдїѝ ѹ҆молѝ, зовꙋ́щи: бцⷣе, и҆спросѝ мѝ проще́нїе ѕлы́хъ, къ покро́вꙋ твоемꙋ̀ съ вѣ́рою притека́ющемꙋ.

<red>Р</red>а́йскими добро́тами наслажда́тисѧ и҆ въ нбⷭ҇ныхъ черто́гахъ ѻ҆бита́ти, влⷣчице, пода́ждь мѝ, бг҃а бжⷭ҇твенный черто́же, ѹ҆лꙋчи́ти же бл҃же́нный невѣ́стникъ сподо́би и҆ причаща́тисѧ та́мѡ сла́вы хрⷭ҇то́вы и҆ насыща́тисѧ сладча́йшихъ лꙋче́й и҆ сїѧ́нїѧ неизрече́нныѧ красоты̀ є҆гѡ̀, ꙗ҆́кѡ да ра́дꙋѧсѧ пою̀ вѣ́чнѡ со а҆́гг҃елы ѻ҆ц҃а̀, и҆ сн҃а, и҆ ст҃а́гѡ дх҃а, трⷪ҇цꙋ нераздѣ́льнꙋю, и҆з̾ несꙋ́щихъ премꙋ́дрѣ всѧ̀ ѡ҆сꙋществова́вшꙋю, и҆ тебѣ̀ прⷭ҇нѡ сла́влю, бг҃опросла́вленнаѧ.



## Мл҃тва по каѳі́смѣ к҃:

<versal>П</versal>рест҃а́ѧ влⷣчице моѧ̀ бцⷣе, ст҃ы́ми твои́ми и҆ всеси́льными мольба́ми ѿженѝ ѿ менѐ смире́ннагѡ, и҆ ѡ҆каѧ́ннагѡ раба̀ твоегѡ̀: ѹ҆ны́нїе, забве́нїе, неразꙋ́мїе, нерадѣ́нїе и҆ всѧ̀ скве́рнаѧ, лꙋка́ваѧ и҆ хꙋ́льнаѧ помышле́нїѧ ѿ ѡ҆каѧ́ннагѡ моегѡ̀ се́рдца и҆ ѿ помраче́ннагѡ ѹ҆ма̀ моегѡ̀: и҆ погасѝ пла́мень страсте́й мои́хъ, ꙗ҆́кѡ ни́щь є҆́смь и҆ ѡ҆каѧ́ненъ. И҆ и҆зба́ви мѧ̀ ѿ мно́гихъ и҆ лю́тыхъ воспомина́нїй и҆ предпрїѧ́тїй и҆ ѿ всѣ́хъ дѣ́йствъ ѕлы́хъ свободѝ мѧ̀, ꙗ҆́кѡ бл҃гослове́нна є҆сѝ ѿ всѣ́хъ родѡ́въ, и҆ сла́витсѧ пречтⷭ҇ное и҆́мѧ твоѐ во вѣ́ки. <red>А҆</red>ми́нь.

{% illustration "small-ornaments/golgotha-cross-small-gould", "small" %}
