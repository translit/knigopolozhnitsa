---
title: "Млт҃ва"
navigation:
  key: prayers-psaltermary-3
  title: "Млт҃ва"
  parent: prayers-psaltermary
  order: 3
type: "prayer"
---

# Млт҃ва:

<red>Д</red>осто́йнѡ сла́вимаѧ, и҆ пра́вѣднѡ ѿ всѣ́хъ го́рнихъ чинѡ́въ ѹ҆бл҃жа́емаѧ, ꙗ҆́кѡ без̾ сравне́нїѧ и҆̀хъ превосходѧ́щаѧ, бг҃а и҆ творца̀ всѧ́ческихъ ро́ждшаѧ, па́че всѣ́хъ возвели́ченнаѧ, є҆́йже ꙗ҆́кѡ цр҃и́цѣ предстоѧ́тъ ли́цы а҆́гг҃льстїи, гаврїи́ловꙋ пѣ́снь возглаша́юще: ра́дꙋйсѧ, блгⷣтнаѧ! На́ши же грѣ́шныѧ и҆ бре́нныѧ ѹ҆ста̀ кꙋ́ю досто́йнꙋю похвалꙋ̀ принестѝ возмо́гꙋтъ вели́чїю твоемꙋ̀, то́чїю да зове́мъ тѝ: ѽ пречꙋ́днаѧ влⷣчице, моли́сѧ и҆з̾ тебѣ̀ воплоще́нномꙋ хрⷭ҇тꙋ̀ бг҃ꙋ на́шемꙋ, да при́зритъ на ны̀ лю́ди безѿвѣ́тныѧ, да сохрани́тъ на́съ невреди́мыхъ ѿ всѣ́хъ навѣ́тъ вра́жїихъ и҆ ѕлы́хъ клеве́тъ, мно́гѡ бо мо́жетъ твоѧ̀ мт҃рнѧѧ мл҃тва, по рече́нномꙋ: просѝ, мт҃и моѧ̀, не ѿвращꙋ́сѧ, но всѧ̀ проше́нїѧ твоѧ̀ и҆спо́лню, ра́достїю ѡ҆ се́мъ и҆сполнѧ́емїи взыва́емъ тѝ: сп҃си, влⷣчице, погиба́ющїѧ рабы̀ твоѧ̀, просвѣтѝ ѡ҆мраче́нныѧ сꙋемꙋ́дрствованїѧми вѣ́ка сегѡ̀ и҆ привѣдѝ ны́ къ сладча́йшемꙋ і҆и҃сꙋ, да вѣ́чнѡ ра́дꙋющесѧ взыва́емъ: сла́ва ѻ҆ц҃ꙋ̀, сла́ва сн҃ꙋ, сла́ва и҆ ст҃о́мꙋ дх҃ꙋ, сла́ва и҆ тебѣ̀, пресла́внѣй и҆ пренепоро́чнѣй дв҃ѣ бг҃омт҃ри, ѹ҆бл҃жа́емой и҆ бл҃гославлѧ́емой въ безконе́чные вѣ́ки вѣ́кѡ́въ. <red>А҆</red>ми́нь.

<red>Д</red>осто́йнѡ є҆́сть, ꙗ҆́кѡ вои́стиннꙋ бл҃жи́ти тѧ̀ бцⷣꙋ, прⷭ҇нобл҃же́ннꙋю и҆ пренепоро́чнꙋю, и҆ мт҃рь бг҃а на́шегѡ. Чтⷭ҇нѣ́йшꙋю херꙋві́мъ и҆ сла́внѣйшꙋю без̾ сравне́нїѧ серафі́мъ, без̾ и҆стлѣ́нїѧ бг҃а сло́ва ро́ждшꙋю, сꙋ́щꙋю бцⷣꙋ тѧ̀ велича́емъ.
