---
title: "Моли́твы нача́льные"
navigation:
  key: prayers-psaltermary-1
  title: "Моли́твы нача́льные"
  parent: prayers-psaltermary
  order: 1
type: "prayer"
---

# Моли́твы нача́льные.

<red>В</red>о сла́вꙋ ст҃ы́ѧ є҆диносꙋ́щныѧ и҆ нераздѣли́мыѧ трⷪ҇цы: ѻ҆ц҃а̀ и҆ сн҃а, и҆ ст҃а́гѡ дх҃а.

<red>В</red>ъ че́сть же и҆ похвалꙋ̀ нбⷭ҇ныѧ цр҃и́цы, пречⷭ҇тыѧ дв҃ы бцⷣы.

<red>П</red>од̾ твоѐ бл҃гоꙋтро́бїе прибѣга́емъ, бцⷣе дв҃о, мл҃твъ на́шихъ не пре́зри въ ско́рбѣхъ, но ѿ бѣ́дъ и҆зба́ви на́съ, є҆ди́на чⷭ҇таѧ и҆ бл҃гослове́ннаѧ.

<red>Г</red>пⷭ҇жѐ, ѹ҆стнѣ̀ моѧ̑ ѿве́рзеши, и҆ ѹ҆ста̀ моѧ̀ возвѣстѧ́тъ хвалꙋ̀ твою̀. Гпⷭ҇жѐ моѧ̀, въ по́мощь мою̀ во́нми. Сла́ва тебѣ̀, сирѡ́тъ мт҃и: сотворѝ на́мъ млⷭ҇тива вседержи́телѧ бг҃а.

<versal data-diacritics="true">Ѽ</versal>, прест҃а́ѧ влⷣчице, пречⷭ҇таѧ дв҃о бцⷣе, гдⷭ҇а бг҃а моегѡ̀ і҆и҃са хрⷭ҇та̀ мт҃и, припа́даю и҆ молю́тисѧ, ꙗ҆́кѡ мт҃ри цр҃е́вой, предначина́ѧ къ тебѣ̀ недосто́йное моѐ сїѐ моле́нїе, є҆́же прїе́мши, ѡ҆ мт҃и цр҃ѧ̀ нб҃сѐ и҆ землѝ, принесѝ къ цр҃ю̀ ца́рствꙋющихъ, всѣ́хъ гдⷭ҇ꙋ, сн҃ꙋ твоемꙋ̀ и҆ бг҃ꙋ, и҆ проще́нїе всѣ́мъ согрѣше́нїѧмъ мои́мъ и҆спросѝ, житїю̀ моемꙋ̀ пода́ждь и҆справле́нїе, и҆ на кончи́нѣ ѿ воздꙋ̑шныхъ врагѡ́въ немѧте̑жное преше́ствїе, црⷭ҇твїѧ бжⷭ҇твенный вхо́дъ ѿве́рсти и҆схода́тайствꙋй мѝ и҆ та́мѡ ра́йскїѧ пи́щи наслажде́нїѧ, го́рнѧгѡ ѻ҆́нагѡ гра́да, вы́шнѧгѡ прекра́снагѡ і҆ерⷭ҇ли́ма весе́лїѧ и҆ неизрече́нныхъ тогѡ̀ красѡ́тъ, свѣ́тлости же трисїѧ́ннагѡ трⷪ҇чнагѡ свѣ́та, и҆ сла́дкагѡ гла́са а҆́гг҃льскихъ пѣ́нїй наслажда́тисѧ: є҆ѧ́ же сла́вы и҆ ра́дости наслѣ̑дника мѧ́ и҆ ст҃ы́мъ всѣ́мъ соприча̑стника сотворѝ, всѧ́ бо мо́жеши ꙗ҆́кѡ мт҃и цр҃ѧ̀ всемогꙋ́щагѡ: и҆ ны́нѣ ѹ҆́бѡ, и҆зрѧ́днѣе же въ ча́съ се́й, ѹ҆слы́ши мѧ̀, всемлⷭ҇тиваѧ влⷣчице, предстоѧ́ща тѝ, во́нми, гпⷭ҇жѐ цр҃и́це, моле́бное пѣ́нїе приносѧ́щꙋ тѝ.
