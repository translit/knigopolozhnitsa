---
title: "Каѳі́сма ѕ҃"
navigation:
  key: prayers-psaltermary-9
  title: "Каѳі́сма ѕ҃"
  parent: prayers-psaltermary
  order: 9
type: "prayer"
---

# Каѳі́сма ѕ҃.

## Ѱало́мъ л҃з.

<red>Г</red>пⷭ҇жѐ, да не ꙗ҆́ростїю и҆ правосꙋ́дїемъ свои́мъ ѡ҆бличи́тъ на́съ гдⷭ҇ь въ беззако́нїѧхъ на́шихъ. Ты̀, всемлⷭ҇тиваѧ предста́тельнице, и҆схода́тайствꙋй ѹ҆ негѡ̀ проще́нїе на́мъ безѿвѣ́тнымъ въ ѻ҆́нѣхъ. Ты́ бо є҆сѝ непосты́днаѧ наде́жда на́ша и҆ ѹ҆пова́нїе нело́жное: нѣ́сть ми́ра въ ко́стѣхъ на́шихъ ѿ лица̀ грѣ́хъ на́шихъ, но пребл҃гослове́ннымъ пло́домъ чре́ва твоегѡ̀ примири́хомсѧ съ бг҃омъ, блгⷣть є҆гѡ̀ и҆ твоѧ̀ млⷭ҇ти ѡ҆де́снꙋю на́съ.



## Ѱало́мъ л҃и.

<red>Р</red>ѣ́хъ, сохраню̀ сп҃си́тельныѧ пꙋтѝ возлю́бленнагѡ сн҃а твоегѡ̀, цр҃и́це нбⷭ҇наѧ, и҆ блгⷣть хрⷭ҇то́ва бꙋ́детъ мнѣ̀ по́дана, но дꙋ́хъ мо́й бо́дръ, пло́ть же не́мощна: поми́лꙋй мѧ̀ ѿ нб҃сѝ и҆ ѿ высоты̀ сла́вы твоеѧ̀, помо́щнице моѧ̀, и҆ вне́гда подвижа́тисѧ нога́мъ мои́мъ ѿ пꙋтѝ пра́вагѡ, не попꙋстѝ и҆ сохранѝ и҆̀хъ, да не поползнꙋ́тсѧ и҆ не преткнꙋ́тсѧ ѡ҆ ка́мень ѕлы́хъ страсте́й, и҆ да не пора́дꙋютсѧ ѡ҆ мнѣ̀ дꙋше́внїи вразѝ моѝ! Ѹ҆слы́ши мл҃твꙋ мою̀, гпⷭ҇жѐ, и҆ не пре́зри ѹ҆бо́гагѡ моле́нїѧ моегѡ̀.



## Ѱало́мъ л҃ѳ.

<red>Т</red>ерпѧ̀ потерпѣ́хъ блгⷣть твою̀, гпⷭ҇жѐ, и҆ сотвори́ла є҆сѝ мнѣ̀ по мно́жествꙋ млⷭ҇ти твоеѧ̀: ѹ҆слы́шала є҆сѝ мл҃твы моѧ̀, и҆ и҆звела̀ є҆сѝ мѧ̀ ѿ ро́ва грѣхолюби́выхъ страсте́й и҆ ѿ ꙗ҆́мы а҆́дскагѡ врага̀. Ди́вны и҆ неизслѣ́димы сꙋ́ть твоѧ̀ щедрѡ́ты, да возра́дꙋютсѧ и҆ возвеселѧ́тсѧ ѡ҆ тебѣ̀ всѝ лю́бѧщїи тѧ̀, ненави́дѧщїи же и҆́мѧ твоѐ сни́дꙋтъ во а҆́дъ: бл҃гослове́нна и҆ препросла́вленна ты̀, влⷣчице, во вѣ́ки вѣ́кѡ́въ.



## Пѣ́снь вмѣ́стѡ сла́вы:

<red>Р</red>а́дꙋйсѧ, предража́йшїй нбⷭ҇ный маргари́те, є҆го́же дꙋхо̑вныѧ красоты̀ и҆ свѣ́тлости никака́ѧ тма̀ грѣхо́внаѧ ѡ҆бстꙋпи́ти возмо́же: а҆́зъ же грѣ́шникъ зна́ю моѧ̀ безза́конїѧ и҆, поверга́ѧсѧ смире́ннѡ пред̾ сто́пы твоѧ̀, моле́нїемъ молю̀, да не презри́ши мѧ̀, ѽ наде́ждо моѧ̀ пребл҃га́ѧ, но вели́кое ѡ҆каѧ́нство моѐ воздви́гни и҆з̾ глꙋбины грѣхо́вныѧ, да не поги́бнꙋ ꙗ҆́кѡ неключи́мый ра́бъ въ бꙋ́дꙋщемъ вѣ́цѣ.



## Ѱало́мъ м҃.

<red>Б</red>л҃же́нна и҆ пребл҃же́нна ты̀, бцⷣе мр҃і́е, разꙋмѣва́еши бо на ни́щихъ дꙋ́хомъ и҆ ѹ҆́бо́гихъ се́рдцемъ. Во и҆сповѣ́дꙋемыхъ пред̾ бг҃омъ и҆ пред̾ тобо́ю не́мощехъ и҆̀хъ дѣ́йствꙋетъ бж҃їѧ всемогꙋ́щаѧ си́ла и҆ твоѐ мт҃рнее хода́тайство. Сла́ва тебѣ̀, влⷣчице, безпо́мощныхъ помо́ще, ни́щихъ и҆ ѹ҆бо́гихъ бога́тство неѿ̾емлемое.



## Ѱало́мъ м҃а.

<red>И҆́</red>мже ѻ҆́бразомъ жела́етъ є҆ле́нь на и҆сто́чники во́дныѧ, си́це къ ст҃о́й любвѝ твое́й, цр҃и́це нбⷭ҇наѧ, прибѣга́етъ жа́ждꙋщаѧ дꙋша̀ моѧ̀: ты̀ є҆сѝ жи́знь жи́зни моеѧ̑, и҆ пита́тельница бѣ́дныѧ пло́ти моеѧ̀: ты̀ млеко́мъ пита́ла є҆сѝ спⷭ҇телѧ дꙋшѝ моеѧ̑, сама̀ же пита́ласѧ є҆сѝ нетлѣ́нною пи́щею бжⷭ҇твеннагѡ ѹ҆че́нїѧ є҆гѡ̀. Ѽ, свѣ́те, нбⷭ҇нымъ свѣ́томъ ѡ҆сїѧ́нный! Просвѣтѝ, молю̀ тѧ̀, внꙋ́треннюю мою̀ тмꙋ̀, да ѹ҆́мъ мо́й и҆ жела́нїе моѐ воскрылѧ́тсѧ при свѣ́тѣ твое́мъ къ го́рнемꙋ сїѡ́нꙋ.



## Ѱало́мъ м҃в.

<red>С</red>ꙋдѝ мѧ̀, гпⷭ҇жѐ, и҆ разсꙋдѝ прю̑ мою̀ съ пло́тїю мое́ю, прю̀ съ мі́ромъ преле́стнымъ, прю̀ съ дїа́воломъ ѕмі́емъ лꙋка́вымъ, съ а҆́спїдомъ смертоно́снымъ, да и҆зба́витъ мѧ̀ ѿ си́хъ трі́ехъ ѹ҆жа́сныхъ врагѡ́въ є҆ди́наѧ по́мощь твоѧ̀: сокрꙋшѝ, влⷣчице, го́рдыѧ главы̀ и҆̀хъ, и҆стощѝ си́лы и҆̀хъ и҆ ѹ҆крѣпѝ мѧ̀ противꙋста́ти и҆́мъ, десни́ца твоѧ̀ въ крѣ́пости, де́ржиши бо є҆́ю содержа́щагѡ всѧ̑: да воскре́снетъ гдⷭ҇ь во мнѣ̀ блгⷣтїю свое́ю, за твоѧ̀ мт҃рнїѧ мл҃твы, и҆ расточа́тсѧ вразѝ моѧ̀.



## Пѣ́снь вмѣ́стѡ сла́вы:

<red>Р</red>а́дꙋйсѧ, ꙗ҆́кѡ да́ръ прїѧ́ла є҆сѝ, ꙗ҆́кѡ мт҃и бж҃їѧ, всѣ́хъ хрⷭ҇тїа́нъ недꙋ́ги и҆сцѣлѧ́ти, и҆ ѿ бѣ́дъ и҆збавлѧ́ти, и҆ грѣхѝ ѿпꙋща́ти, и҆ ѿ плѣне́нїѧ сп҃са́ти, и҆ ѿ всѧ́кїѧ нꙋ́жды, не пре́зри и҆ на́съ, гпⷭ҇жѐ, вѣ́си бо и҆̀хъ же тре́бꙋемъ, здра́вїѧ тѣле́семъ и҆ дꙋ́шамъ сп҃се́нїѧ.



## Ѱало́мъ м҃г.

<red>В</red>лⷣчице! Ѻ҆тцы̀ на́ши возвѣсти́ша на́мъ и҆ са́ми ны́нѣ ѹ҆ши́ма на́шима слы́шимъ и҆ ѻ҆чи́ма ви́димъ, ко́ль неизслѣ́довани сꙋ́ть щедро́ты твоѧ̀, и҆ ко́ль преди́вны чꙋдеса̀ твоѧ̀, и҆ ко́ль неисче́тны млⷭ҇ти твоѧ̀: восто́къ и҆ за́падъ, ю҆́гъ и҆ сѣ́веръ ѡ҆заре́ни сꙋ́ть и҆́ми: повсю́дꙋ нбⷭ҇ныѧ бл҃гостыни є҆ѧ̀ ѹ҆гото́ваны хвалѧ́щимъ ю҆̀: хвалѧ́щїи бо ст҃ѣ́йшее и҆́мѧ є҆ѧ̀ возвели́чатсѧ ѿ бг҃а.



## Ѱало́мъ м҃д.

<red>Ѿ</red>рыгнꙋ̀ се́рдце моѐ сло́во бл҃го гпⷭ҇жѣ̀ прⷭ҇нодв҃ѣ мр҃і́и: ꙗ҆́кѡ и҆з̾ ѹ҆́стъ є҆ѧ̀ сладкоды́шꙋщихъ и҆схо́дитъ нбⷭ҇наѧ сла́дость, ꙗ҆́кѡ ст҃ѣ́йшимъ пло́домъ чре́ва є҆ѧ̀ грѣхѝ моѝ ѡ҆чи́щени сꙋ́ть, ꙗ҆́кѡ непоро́чнымъ дѣ́вствомъ є҆ѧ̀ бл҃же́нное безсме́ртїе дꙋшѣ̀ мое́й подаде́сѧ, ꙗ҆́кѡ рождество́мъ є҆ѧ̀ и҆зба́вленъ є҆́смь ѿ а҆́дскагѡ плѣ́на и҆ въ вѣ́чное нбⷭ҇ное ѻ҆те́чество возведе́нъ.



## Ѱало́мъ м҃є.

<red>В</red>лⷣчице! Ты̀ є҆сѝ прибѣ́жище на́ше во всѧ́кихъ нꙋ́ждахъ на́шихъ, ты̀ крѣ́пость и҆ си́ла, сокрꙋша́ющаѧ всѣ́хъ врагѡ́въ мои́хъ, бл҃госты́ни твоеѧ̀ преиспо́лнена землѧ̀, прохо́дитъ да́же до преиспо́днихъ, ѿ и҆сполне́нїѧ бл҃года́ти твоеѧ̀ бы́вшїи во а҆́де веселѧ́щесѧ свободи́шасѧ ѿ негѡ̀ чрез̾ пресла́вное дѣ́вственное твоѐ рождество̀, и҆ чѣловѣ́цы сме́ртнїи соѻ́бщницы содѣ́лашасѧ безпло́тнымъ а҆́гг҃лѡмъ.



## Пѣ́снь вмѣ́стѡ сла́вы:

<red>Р</red>а́дꙋйсѧ, пребл҃гослове́ннаѧ прⷭ҇нодв҃о мр҃і́е, мт҃и хрⷭ҇та̀ бг҃а на́шегѡ: ты̀ превы́ше си́лъ нбⷭ҇ныхъ возвели́чена и҆ ѡ҆деснꙋ́ю бг҃а въ сла́вы ри́захъ позлаще́нныхъ и҆ преиспещре́нныхъ стои́ши: къ тебѣ̀ вопїю̀ и҆з̾ плаче́вной ю҆до́ли мі́ра сегѡ̀, покры́й мѧ̀ кро́вомъ крилꙋ̀ твое́ю, да́ждь мнѣ̀ блгⷣть сконча́тисѧ во бл҃гочести́вой вѣ́рѣ и҆ по преселе́нїи и҆з̾ сеѧ̀ жи́зни сподо́би ѹ҆зрѣ́ти бл҃гослове́нный пло́дъ чре́ва твоегѡ̀ сладча́йшагѡ і҆и҃са хрⷭ҇та̀, спⷭ҇телѧ моегѡ̀.



## По ѕ҃ каѳі́смѣ тропарѝ, гла́съ ѕ҃:

<red>И҆</red>знемога́етъ мо́й ны́нѣ ѹ҆́мъ, впа́дъ во глꙋби́ны проти́вныхъ помышле́ний, и҆ нѣ́сть мѝ ѡ҆слабле́нїѧ: ѹ҆слы́ши мѧ̀ и҆скꙋша́ема и҆ да́рꙋй мѝ ѹ҆мире́нїе, ꙗ҆́кѡ бл҃га́ѧ, да не бꙋ́дꙋ снѣ́дь лꙋка́вагѡ, мр҃і́е бл҃гослове́ннаѧ.

<red>С</red>ꙋдїю̀ мі́ра ми́лостива сотворѝ мѝ, дв҃о: никто́же бо ꙗ҆́коже ты̀ мо́жеши хода́тайствовати, мт҃рь сꙋ́щи влⷣки всѣ́хъ бг҃а. Тогѡ̀ ѹ҆́бѡ приле́жнѡ молѝ ѡ҆ мнѣ̀, є҆ди́на чи́стаѧ.

<red>В</red>и́димо пред̾ і҆кѡ́ною твое́ю предстоѧ̀, неви́димо тебѣ̀ живꙋ́щей на нб҃сѝ мню̀ предстоѧ́ти, мт҃и живота̀, и҆ со бл҃гоговѣнїемъ молю́сѧ: врагѡ́въ ви́димых и҆ неви́димых мѧ̀ и҆зба́ви, влⷣчице.



## Мл҃тва по каѳі́смѣ ѕ҃:

<versal>Н</versal>ескве́рнаѧ, небла́знаѧ, нетлѣ́ннаѧ, пречⷭ҇таѧ, неневѣ́стнаѧ бг҃оневѣ́сто, бцⷣе мр҃і́е, прⷭ҇нодв҃о, гпⷭ҇жѐ мі́ра и҆ наде́ждо моѧ̀! При́зри на мѧ̀ грѣ́шнагѡ въ час́ъ се́й и҆, є҆го́же и҆з̾ чи́стыхъ крове́й твои́хъ неискꙋсомꙋ́жнѡ родила̀ є҆сѝ, гдⷭ҇а і҆и҃са хрⷭ҇та̀, млⷭ҇тива мнѣ̀ содѣ́лай мт҃рними твои́ми мл҃твами: тогѡ̀ зрѣ́вшаѧ ѡ҆сꙋжде́нна и҆ ѻ҆рꙋ́жїемъ печа́ли въ се́рдцѣ ѹ҆ѧзви́вшисѧ, ѹ҆ѧзвѝ дꙋ́шꙋ мою̀ бжⷭ҇твенною любо́вїю: тогѡ̀ во ѹ҆́захъ и҆ порꙋга́нїѧхъ го́рцѣ ѡ҆пла́кавшаѧ, слє́зы сокрꙋше́нїѧ мнѣ̀ да́рꙋй: при во́льномъ тогѡ̀ веде́нїи на сме́рть, дꙋше́ю тѧ́жцѣ поболѣ́вшаѧ, болѣ́зней мѧ̀ свободѝ, да тѧ̀ сла́влю досто́йнѡ сла́вимꙋю во всѧ̀ вѣ́ки. <red>А҆</red>ми́нь.
