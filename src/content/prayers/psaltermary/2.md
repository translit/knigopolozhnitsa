---
title: "Поклоне́нїе прест҃ѣ́й бцⷣѣ"
navigation:
  key: prayers-psaltermary-2
  title: "Поклоне́нїе прест҃ѣ́й бцⷣѣ"
  parent: prayers-psaltermary
  order: 2
type: "prayer"
---

# Поклоне́нїе прест҃ѣ́й бцⷣѣ.

<red>П</red>рїиди́те поклони́мсѧ цр҃и́цѣ на́шей бцⷣѣ.

<red>П</red>рїиди́те поклони́мсѧ дв҃ѣ мр҃і́и цр҃и́цѣ на́шей бцⷣѣ.

<red>П</red>рїиди́те поклони́мсѧ и҆ припаде́мъ къ само́й гпⷭ҇жѣ̀ дв҃ѣ мр҃і́и цр҃ицѣ на́шей бцⷣѣ.

<red>П</red>оклонѧ́емсѧ тебѣ̀, прест҃а́ѧ бцⷣе, твои́мъ рождество́мъ ꙗ҆́вльшаѧ на́мъ свѣ́тъ и҆́стинный, цр҃и́цѣ нб҃ꙋ и҆ землѝ, наде́ждѣ ненаде́ждныхъ, помо́щницѣ немощны́мъ, хода́таицѣ всѣ́мъ грѣ́шнымъ, ты̀ на́съ покры́й и҆ застꙋпѝ ѿ всѣ́хъ бѣ́дъ и҆ нꙋ́ждъ дꙋше̑вныхъ и҆ тѣле̑сныхъ: и҆ бꙋ́ди на́мъ, мо́лимсѧ, застꙋ́пница ст҃ы́ми твои́ми мл҃твами.

<red>П</red>окланѧ́емсѧ твоемꙋ̀ бл҃гослове́нномꙋ зача́тїю и҆ рожде́нїю ѿ ст҃ы́хъ тѝ роди́телей, ѿ і҆ѡакі́ма и҆ а҆́нны, мо́лимъ тѧ̀, гпⷭ҇жѐ на́ша, да́ждь на́мъ житїѐ безгрѣ́шнѡ зача́ти, и҆ роди́ти плоды̀ покаѧ́нїѧ.

<red>П</red>окланѧ́емсѧ твоемꙋ̀ введе́нїю въ цр҃ковь гдⷭ҇ню, трилѣ́тствовавшаѧ ѻ҆трокови́це, и҆ мо́лимъ тѧ̀, свѣ́те на́шъ, цр҃ковь на́съ содѣ́лай ст҃о́мꙋ дх҃ꙋ мл҃твами твои́ми.

<red>П</red>окланѧ́емсѧ бл҃говѣ́щенїю твоемꙋ̀, пречⷭ҇таѧ бцⷣе дв҃о, є҆гда̀ дѣ́йствїемъ ст҃а́гѡ дх҃а со гла́сомъ а҆рха́гг҃льскимъ зача́ла є҆сѝ сло́во ѻ҆ч҃ее, и҆ мо́лимъ тѧ̀, свѣ́те на́шъ, на́мъ ѿча́ѧннымъ бл҃говѣстѝ сп҃се́нїе.

<red>П</red>окланѧ́емсѧ рожде́нїю твоемꙋ̀, є҆гда̀ воплоти́ла и҆ родила̀ є҆сѝ хрⷭ҇та̀ сп҃са мі́рꙋ, и҆ ꙗ҆ви́ласѧ є҆сѝ мт҃рь бг҃ꙋ, ѿ всеѧ̀ тва́ри сла́вима и҆ превозноси́ма, и҆ мо́лимъ тѧ̀, свѣ́те на́шъ, ꙗ҆влѧ́й себѣ̀ мт҃рь млⷭ҇рдꙋ ны́нѣ и҆ во вѣ́къ бꙋ́дꙋщїй.

<red>П</red>окланѧ́емсѧ ѡ҆чище́нїю твоемꙋ̀ нескве́рнаѧ, небла́знаѧ, нетлѣ́ннаѧ, пречⷭ҇таѧ, и҆ мо́лимъ тѧ̀, свѣ́те на́шъ, ѡ҆чи́сти на́съ ѿ всѧ́кїѧ скве́рны пло́ти и҆ дꙋ́ха мл҃твами твои́ми.

<red>П</red>окланѧ́емсѧ и҆ почита́емъ болѣ́зни твоѧ̀, ꙗ҆́же претерпѣ́ла є҆сѝ во вре́мѧ во́льныѧ стра́сти сн҃а твоегѡ̀, є҆гда̀ сбы́стсѧ сѷмеѡ́ново прорече́нїе: тебѣ̀ же само́й дꙋ́шꙋ ѻ҆рꙋ́жїе про́йдетъ, и҆ мо́лимъ тѧ̀, свѣ́те на́шъ, болѣ́зни дꙋше́вныѧ и҆ тѣле́сныѧ и҆зба́ви на́съ.

<red>П</red>окланѧ́емсѧ тебѣ̀, гпⷭ҇жѐ, воспомина́юще ра́дость твою̀, ю҆́же и҆мѣ́ла є҆сѝ во вре́мѧ воскресе́нїѧ сн҃а твоегѡ̀, и҆ мо́лимъ тѧ̀, свѣ́те на́шъ, ра́дости дꙋхо̑вныѧ не лишѝ на́съ. Покланѧ́емсѧ чтⷭ҇но́мꙋ и҆ сла́вномꙋ ѹ҆спе́нїю твоемꙋ̀, и҆ мо́лимъ тѧ̀, свѣ́те на́шъ, ѹ҆спѝ стра́сти на́ша плотскі́ѧ по́мощїю твое́ю.

<red>Ѽ</red>, прест҃а́ѧ влⷣчице бцⷣе! Прїимѝ сїѐ ма́лое моле́нїе, и҆ принесѝ є҆̀ сн҃ꙋ твоемꙋ̀ и҆ бг҃ꙋ на́шемꙋ, да сп҃се́тъ и҆ просвѣти́тъ тебѣ̀ ра́ди дꙋ́ши на́ша.

<red>Н</red>а тво́й прест҃ы́й ѻ҆́бразъ взира́ѧ, ꙗ҆́кѡ и҆́стиннꙋю са́мꙋю тѧ̀ зри́мъ сꙋ́щꙋю бцⷣꙋ, вѣ́рою серде́чною и҆ любо́вїю ѿ дꙋшѝ припа́даемъ, и҆ покланѧ́емсѧ съ предвѣ́чнымъ и҆ на рꙋкꙋ̀ твое́ю держи́мымъ младе́нцемъ гдⷭ҇омъ на́шимъ і҆и҃сомъ хрⷭ҇то́мъ.

<red>Ѽ</red>, прест҃а́ѧ гпⷭ҇жѐ на́ша, цр҃и́це нбⷭ҇наѧ, пресла́внаѧ влⷣчице, дв҃о бцⷣе, печа́льныхъ всѣ́хъ пра́ведное ѹ҆тѣше́нїе, и҆ всѣ́мъ ѹ҆пова́ющимъ на тѧ̀ живо́тъ и҆ воскресе́нїе! Приклонѝ, ѽ гпⷭ҇жѐ, пречⷭ҇тыѧ своѧ̀ ѹ҆шеса̀ къ мл҃твѣ на́шей, приноси́мой тебѣ̀ ѿ на́съ непотре́бныхъ и҆ недосто́йныхъ рабѡ́въ твои́хъ.

<red>Ѽ</red>, мт҃и на́ша млⷭ҇рдаѧ! Ꙗ҆вѝ на на́съ млⷭ҇ть свою̀ въ печа́ли сꙋ́щихъ, и҆ во грѣсѣ́хъ всегда̀ пребыва́ющихъ, и҆ не пре́зри на́съ многогрѣ́шныхъ рабѡ́въ твои́хъ.

<red>Ѽ</red>, мт҃и на́ша прекра́снаѧ! Всѣ́хъ бл҃ги́хъ ты̀ є҆сѝ вина̀, сме́ртныхъ чл҃вѣ́къ ѡ҆живле́нїе и҆ поги́бшихъ и҆збавле́нїе, прїимѝ недосто́йное на́ше сїѐ моле́нїе па́дшихъ и҆ многогрѣ́шныхъ рабѡ́въ твои́хъ, въ ча́съ се́й го́рькагѡ и҆ плаче́внагѡ и҆ болѣ́зненнагѡ на́шегѡ проше́нїѧ, ꙗ҆́кѡ дерза́емъ ны́нѣ глаго́лати къ тебѣ̀ прест҃ѣ́й гпⷭ҇жѣ̀ цр҃и́цѣ бцⷣѣ сїѐ моле́нїе, и҆ ра́достное со а҆́гг҃ломъ приглаше́нїе сицево̀: бцⷣе дв҃о, ра́дꙋйсѧ, блгⷣтнаѧ мр҃і́е, ꙗ҆́кѡ зача́ла є҆сѝ пло́тїю сн҃а бж҃їѧ. Ра́дꙋйсѧ, ꙗ҆́кѡ є҆гѡ̀ во чре́вѣ твое́мъ носи́ла є҆сѝ. Ра́дꙋйсѧ, ꙗ҆́кѡ є҆гѡ̀ родила̀ є҆сѝ. Ра́дꙋйсѧ, ꙗ҆́кѡ сосцы̀ пита́ла є҆сѝ. Ра́дꙋйсѧ, ꙗ҆́кѡ є҆мꙋ̀ волсвѝ покла́нѧлисѧ. Ра́дꙋйсѧ, ꙗ҆́кѡ хрⷭ҇та̀ въ це́ркви по трїе́хъ дне́хъ ѻ҆брѣла̀ є҆сѝ. Ра́дꙋйсѧ, ꙗ҆́кѡ хрⷭ҇то́съ воскре́се и҆з̾ ме́ртвыхъ и҆ взы́де на нб҃са. Ра́дꙋйсѧ, ꙗ҆́кѡ ты̀ сама̀ на нб҃о взѧ́та є҆сѝ. Ра́дꙋйсѧ, ꙗ҆́кѡ ты̀ дѣ́вствомъ ю҆̀ а҆́гг҃лѡвъ и҆ сла́вою ст҃ы́хъ превосхо́диши. Ра́дꙋйсѧ, ꙗ҆́кѡ ты̀ на землѝ ми́ръ твори́ши. Ра́дꙋйсѧ, ꙗ҆́кѡ тебѣ̀ жи́тєли нбⷭ҇нїи всѝ послꙋ́шны сꙋ́ть. Ра́дꙋйсѧ, ꙗ҆́кѡ ты̀ є҆́же хо́щеши, ѹ҆ сн҃а твоегѡ̀ хрⷭ҇та̀ бг҃а на́шегѡ и҆спроси́ти мо́жеши. Ра́дꙋйсѧ, ꙗ҆́кѡ сподо́биласѧ є҆сѝ бы́ти близ̾ прест҃ы́ѧ трⷪ҇цы. Ра́дꙋйсѧ, ꙗ҆́кѡ ты̀ мт҃и люде́й ѡ҆ѕло́бленныхъ, и҆́же къ тебѣ̀ прибѣга́ютъ. Ра́дꙋйсѧ, ꙗ҆́кѡ твоѧ̀ ра́дость во вѣ́къ не сконча́етсѧ. Ра́дꙋйсѧ, блгⷣтнаѧ, гдⷭ҇ь съ тобо́ю!

<red>Ѽ</red>, прест҃а́ѧ гпⷭ҇жѐ влⷣчице дв҃о бцⷣе! Прїимѝ недосто́йнꙋю мл҃твꙋ на́шꙋ, и҆ сохранѝ на́съ ѿ на́глыѧ сме́рти, и҆ да́рꙋй на́мъ пре́жде конца̀ покаѧ́нїе.
