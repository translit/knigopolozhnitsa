---
title: "Мл҃тва и҆на́ѧ сѷмеѡ́на метафра́ста, д҃"
navigation:
  key: prayers-communion-13
  title: "Сѷмеѡ́на метафра́ста, д҃"
  parent: prayers-communion
  order: 13
type: "prayer"
---

## Мл҃тва и҆на́ѧ сѷмеѡ́на метафра́ста, д҃:
<versal data-diacritics="true">Ꙗ҆́</versal>кѡ на стра́шнѣмъ твое́мъ, и҆ нелицепрїе́мнѣмъ предстоѧ́й сꙋди́лищи хрⷭ҇тѐ бж҃е, и҆ ѡ҆сꙋждє́нїѧ под̾е́млѧ, и҆ сло́во творѧ̀ ѡ҆ содѣ́ѧнныхъ мно́ю ѕлы́хъ: си́це дне́сь, пре́жде да́же не прїитѝ дне́ви ѡ҆сꙋжде́нїѧ моегѡ̀, ѹ҆ ст҃а́гѡ твоегѡ̀ же́ртвенника предстоѧ̀ пред̾ тобо́ю, и҆ пред̾ стра́шными и҆ ст҃ы́ми а҆́гг҃лы твои́ми, преклоне́нъ ѿ своеѧ̀ со́вѣсти, приношꙋ̀ лꙋка̑ваѧ моѧ̑ и҆ беззакѡ́ннаѧ дѣѧ̑нїѧ, ꙗ҆влѧ́ѧй сїѧ̑ и҆ ѡ҆блича́ѧй. ви́ждь гдⷭ҇и смире́нїе моѐ, и҆ ѡ҆ста́ви всѧ̑ грѣхѝ моѧ̑. ви́ждь, ꙗ҆́кѡ ѹ҆мно́жишасѧ па́че вла̑съ главы̀ моеѧ̀ беззакѡ́нїѧ моѧ̑. ко́е ѹ҆́бѡ не содѣ́ѧхъ ѕло̀; кі́й грѣ́хъ не сотвори́хъ; ко́е ѕло̀ не воѡбрази́хъ въ дꙋшѝ мое́й; ѹ҆же́ бо и҆ дѣ́лы содѣ́ѧхъ: блꙋ́дъ, прелюбодѣ́йство, го́рдость, киче́нїе, ѹ҆коре́нїе, хꙋлꙋ̀, праздносло́вїе, смѣ́хъ неподо́бный, пїѧ́нство, гортанобѣ́сїе, ѡ҆б̾ѧде́нїе, не́нависть, за́висть, сребролю́бїе, любостѧжа́нїе, лихои́мство, самолю́бїе, славолю́бїе, хище́нїе, непра́вдꙋ, ѕлопрїѡбрѣ́тенїе, ре́вность, ѡ҆клевета́нїе, беззако́нїе: всѧ́кое моѐ чꙋ́вство, и҆ всѧ́кїй ѹ҆́дъ ѡ҆скверни́хъ, растли́хъ, непотре́бенъ сотвори́хъ, дѣ́лателище бы́въ всѧ́чески дїа́воле. и҆ вѣ́мъ гдⷭ҇и, ꙗ҆́кѡ беззакѡ́нїѧ моѧ̑ превзыдо́ша главꙋ̀ мою̀: но безмѣ́рно є҆́сть мно́жество щедро́тъ твои́хъ, и҆ млⷭ҇ть неизрече́нна неѕло́бивыѧ твоеѧ̀ бл҃гости, и҆ нѣ́сть грѣ́хъ побѣжда́ющь чл҃вѣколю́бїе твоѐ. тѣ́мже, пречꙋ́дный цр҃ю̀, неѕло́биве гдⷭ҇и, ѹ҆дивѝ и҆ на мнѣ̀ грѣ́шнѣмъ млⷭ҇ти твоѧ̑, покажѝ бл҃гости твоеѧ̀ си́лꙋ, и҆ ꙗ҆вѝ крѣ́пость бл҃гоꙋтро́бнагѡ млⷭ҇рдїѧ твоегѡ̀, и҆ ѡ҆браща́ющасѧ прїими́ мѧ грѣ́шнаго. Прїими́ мѧ, ꙗ҆́коже прїѧ́лъ є҆сѝ блꙋ́днаго, разбо́йника, блꙋдни́цꙋ: прїими́ мѧ пребезмѣ́рнѣ и҆ сло́вомъ и҆ дѣ́ломъ, и҆ по́хотїю безмѣ́стною, и҆ помышле́нїемъ безслове́снымъ согрѣши́вша тебѣ̀. и҆ ꙗ҆́коже во є҆динонадесѧ́тый ча́съ прише́дшихъ прїѧ́лъ є҆сѝ, ничто́же досто́йнѡ содѣ́лавшихъ, та́кѡ прїимѝ и҆ менѐ грѣ́шнаго: мно́гѡ бо согрѣши́хъ и҆ ѡ҆скверни́хсѧ, и҆ ѡ҆печа́лихъ дх҃а твоего̀ ст҃а́го, и҆ ѡ҆горчи́хъ чл҃вѣколю́бнꙋю ѹ҆тро́бꙋ твою̀, и҆ дѣ́ломъ, и҆ сло́вомъ, и҆ помышле́нїемъ, въ нощѝ и҆ во днѝ, ꙗ҆вле́ннѣ же и҆ неѧвле́ннѣ, во́лею же и҆ нево́лею. и҆ вѣ́мъ, ꙗ҆́кѡ предста́виши грѣхѝ моѧ̑ предо мно́ю такѡвы̀, ꙗ҆кѡвы́ же мно́ю содѣ́ѧшасѧ, и҆ и҆стѧ́жеши сло́во со мно́ю, ѡ҆ и҆́хже ра́зꙋмомъ непроще́ннѡ согрѣши́хъ. Но гдⷭ҇и, гдⷭ҇и, да не пра́веднымъ сꙋдо́мъ твои́мъ, нижѐ ꙗ҆́ростїю твое́ю ѡ҆бличи́ши мѧ̀, нижѐ гнѣ́вомъ твои́мъ нака́жеши мѧ̀. поми́лꙋй мѧ̀ гдⷭ҇и, ꙗ҆́кѡ не то́кмѡ не́мощенъ є҆́смь, но и҆ твоѐ є҆́смь созда́нїе. Ты̀ ѹ҆́бѡ гдⷭ҇и, ѹ҆тверди́лъ є҆сѝ на мнѣ̀ стра́хъ тво́й: а҆́зъ же лꙋка́вое пред̾ тобо́ю сотвори́хъ. тебѣ̀ ѹ҆́бѡ є҆ди́номꙋ согрѣши́хъ: но молю́ тѧ, не вни́ди въ сꙋ́дъ съ рабо́мъ твои́мъ: а҆́ще бо беззакѡ́нїѧ на́зриши гдⷭ҇и, гдⷭ҇и кто̀ постои́тъ; а҆́зъ бо є҆́смь пꙋчи́на грѣха̀, и҆ нѣ́смь досто́инъ, нижѐ дово́ленъ воззрѣ́ти, и҆ ви́дѣти на высотꙋ̀ нбⷭ҇нꙋю, ѿ мно́жества грѣхѡ́въ мои́хъ, и҆́хже нѣ́сть числа̀: всѧ́кое бо ѕлодѣѧ́нїе, и҆ кова́рство, и҆ ѹ҆хищре́нїе сатанино̀, и҆ растлѣ̑нїѧ, и҆стица̑нїѧ, рꙋкоблꙋ̑дїѧ, дѣторастлѣ̑нїѧ, ѕлопомнѣ̑нїѧ, совѣ́тѡванїѧ ко грѣхꙋ̀, скокта̑нїѧ и҆ и҆ны̑ѧ тьмочи́слєнныѧ стра̑сти не ѡ҆скꙋдѣ́ша ѿ менѐ. кі́ими бо не растли́хсѧ грѣхѝ; кі́ими не содержа́хсѧ ѕлы́ми; всѧ́къ грѣ́хъ содѣ́ѧхъ, всѧ́кꙋю нечистотꙋ̀ вложи́хъ въ дꙋ́шꙋ мою̀: непотре́бенъ бы́хъ тебѣ̀ бг҃ꙋ моемꙋ̀, и҆ человѣ́кѡмъ. кто̀ возста́витъ мѧ̀ въ сицєва́ѧ ѕла̑ѧ, и҆ толи̑ка па́дшаго согрѣшє́нїѧ; Гдⷭ҇и бж҃е мо́й, на тѧ̀ ѹ҆пова́хъ, а҆́ще є҆́сть мѝ сп҃се́нїѧ ѹ҆пова́нїе, а҆́ще побѣжда́етъ чл҃вѣколю́бїе твоѐ мно́жєства беззако́нїй мои́хъ, бꙋ́ди мѝ сп҃си́тель, и҆ по щедро́тамъ твои̑мъ и҆ ми́лостемъ твои̑мъ, ѡ҆сла́би, ѡ҆ста́ви, прости́ ми всѧ̑, є҆ли̑ка тѝ согрѣши́хъ, ꙗ҆́кѡ мно́гихъ ѕѡ́лъ и҆спо́лнисѧ дꙋша̀ моѧ̀, и҆ нѣ́сть во мнѣ̀ сп҃се́нїѧ наде́жды. Поми́лꙋй мѧ̀ бж҃е, по вели́цѣй млⷭ҇ти твое́й, и҆ не возда́ждь мѝ по дѣлѡ́мъ мои̑мъ, и҆ не ѡ҆сꙋди́ мѧ по дѣѧ́нїємъ мои̑мъ: но ѡ҆братѝ, застꙋпѝ, и҆зба́ви дꙋ́шꙋ мою̀ ѿ совозраста́ющихъ є҆́й ѕѡ́лъ, и҆ лю́тыхъ воспрїѧ́тїй. Сп҃си́ мѧ ра́ди млⷭ҇ти твоеѧ̀: да и҆дѣ́же ѹ҆мно́житсѧ грѣ́хъ, преиз̾ѡби́лꙋетъ бл҃года́ть твоѧ̀. и҆ восхвалю̀, и҆ просла́влю тѧ̀ всегда̀, всѧ̑ дни̑ живота̀ моегѡ̀. Ты́ бо є҆сѝ бг҃ъ ка́ющихсѧ, и҆ сп҃съ согрѣша́ющихъ, и҆ тебѣ̀ сла́вꙋ возсыла́емъ, со безнача́льнымъ твои́мъ ѻ҆ц҃е́мъ, и҆ прест҃ы́мъ и҆ бл҃ги́мъ и҆ животворѧ́щимъ твои́мъ дх҃омъ, ны́нѣ и҆ при́снѡ, и҆ во вѣ́ки вѣкѡ́въ. <red>А҆</red>ми́нь.
