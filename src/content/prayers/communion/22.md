---
title: "Приходѧ́й причасти́тисѧ"
navigation:
  key: prayers-communion-22
  title: "Приходѧ́й причасти́тисѧ"
  parent: prayers-communion
  order: 22
type: "prayer"
---

<rubric>Приходѧ́й же причасти́тисѧ, глаго́ли въ себѣ̀ настоѧ́щыѧ стїхѝ метафра́ста:</rubric>

<div class="verse">
<red>С</red>ѐ пристꙋпа́ю къ бж҃е́ственномꙋ причаще́нїю,<br>
<red>С</red>одѣ́телю, да не ѡ҆пали́ши мѧ̀ прїѡбще́нїемъ:<br>
<red>Ѻ҆́</red>гнь бо є҆сѝ недостѡ́йныѧ попалѧ́ѧй.<br>
<red>Н</red>о ѹ҆́бѡ ѡ҆чи́сти мѧ̀ ѿ всѧ́кїѧ скве́рны.
</div>


<rubric>Та́же па́ки глаго́ли:</rubric>

<red>В</red>е́чери твоеѧ̀ та́йныѧ дне́сь, сн҃е бж҃їй, прича́стника мѧ̀ прїимѝ: не бо̀ врагѡ́мъ твои̑мъ та́йнꙋ повѣ́мъ, ни лобза́нїѧ тѝ да́мъ ꙗ҆́кѡ і҆ꙋ́да, но ꙗ҆́кѡ разбо́йникъ и҆сповѣ́даю тѧ̀: помѧни́ мѧ, гдⷭ҇и, во црⷭ҇твїи твое́мъ.

<rubric>Па́ки стїхѝ сїѧ̑:</rubric>

<div class="verse">
<red>Б</red>г҃отворѧ́щꙋю кро́вь ѹ҆жасни́сѧ человѣ́че зрѧ̀:<br>
<red>Ѻ҆́</red>гнь бо є҆́сть недосто́йныѧ попалѧ́ѧй.<br>
<red>Б</red>ж҃е́ственное тѣ́ло и҆ ѡ҆божа́етъ мѧ̀, и҆ пита́етъ.<br>
<red>Ѡ҆</red>божа́етъ дх҃ъ, ѹ҆́мъ же пита́етъ стра́ннѡ.
</div>

<rubric>Та́же тропарѝ:</rubric>

<red>Ѹ҆</red>слади́лъ мѧ̀ є҆сѝ любо́вїю хрⷭ҇тѐ, и҆ и҆змѣни́лъ мѧ̀ є҆сѝ бж҃е́ственнымъ твои́мъ раче́нїемъ. Но попалѝ ѻ҆гне́мъ невеще́ственнымъ грѣхѝ моѧ̑, и҆ насы́титисѧ є҆́же въ тебѣ̀ наслажде́нїѧ сподо́би: да ликꙋ́ѧ возвелича́ю бл҃же, два̀ пришє́ствїѧ твоѧ̑.

<red>В</red>о свѣ́тлостехъ ст҃ы́хъ твои́хъ, ка́кѡ вни́дꙋ недосто́йный; а҆́ще бо дерзнꙋ̀ совни́ти въ черто́гъ, ѻ҆де́жда мѧ̀ ѻ҆блича́етъ, ꙗ҆́кѡ нѣ́сть бра́чна, и҆ свѧ́занъ и҆зве́рженъ бꙋ́дꙋ ѿ а҆́гг҃лѡвъ: ѡ҆чи́сти гдⷭ҇и, скве́рнꙋ дꙋшѝ моеѧ̀, и҆ сп҃си́ мѧ, ꙗ҆́кѡ чл҃вѣколю́бецъ.

<rubric>Та́же мл҃твꙋ:</rubric>

<red>В</red>лⷣко чл҃вѣколю́бче гдⷭ҇и і҆и҃се хрⷭ҇тѐ бж҃е мо́й, да не въ сꙋ́дъ мѝ бꙋ́дꙋтъ ст҃а̑ѧ сїѧ̑, за є҆́же недосто́йнꙋ мѝ бы́ти: но во ѡ҆чище́нїе и҆ ѡ҆сщ҃е́нїе дꙋши́ же и҆ тѣ́ла, и҆ во ѡ҆брꙋче́нїе бꙋ́дꙋщїѧ жи́зни и҆ црⷭ҇твїѧ.

<red>М</red>нѣ́ же є҆́же прилѣплѧ́тисѧ бг҃ꙋ, бл҃го є҆́сть, полага́ти во гдⷭ҇ѣ ѹ҆пова́нїе сп҃се́нїѧ моегѡ̀.

<rubric>И҆ па́ки:</rubric>

<red>В</red>е́чери твоеѧ̀ та́йныѧ дне́сь, сн҃е бж҃їй, прича́стника мѧ̀ прїимѝ: не бо̀ врагѡ́мъ твои̑мъ та́йнꙋ повѣ́мъ, ни лобза́нїѧ тѝ да́мъ ꙗ҆́кѡ і҆ꙋ́да, но ꙗ҆́кѡ разбо́йникъ и҆сповѣ́даю тѧ̀: помѧни́ мѧ, гдⷭ҇и, во црⷭ҇твїи твое́мъ.

{% illustration "small-ornaments/greek-cross-with-letters-gould", "small" %}
