---
title: "Мл҃тва ст҃а́гѡ і҆ѡа́нна дамаскина̀, а҃і"
navigation:
  key: prayers-communion-20
  title: "І҆ѡа́нна дамаскина̀, а҃і"
  parent: prayers-communion
  order: 20
type: "prayer"
---

## Мл҃тва ст҃а́гѡ і҆ѡа́нна дамаскина̀, а҃і:
<versal>П</versal>ред̾ две́рьми хра́ма твоегѡ̀ предстою̀, и҆ лю́тыхъ помышле́нїй не ѿстꙋпа́ю: но ты̀ хрⷭ҇тѐ бж҃е, мытарѧ̀ ѡ҆правди́вый, и҆ ханане́ю поми́ловавый, и҆ разбо́йникꙋ раѧ̀ двє́ри ѿве́рзый, ѿве́рзи мѝ ѹ҆трѡ́бы чл҃вѣколю́бїѧ твоегѡ̀, и҆ прїими́ мѧ приходѧ́ща и҆ прикаса́ющасѧ тебѣ̀, ꙗ҆́кѡ блꙋдни́цꙋ, и҆ кровоточи́вꙋю: ѻ҆́ва ѹ҆́бѡ кра́ѧ ри́зы твоеѧ̀ коснꙋ́вшисѧ, ѹ҆до́бь и҆сцѣле́нїе прїѧ́тъ: ѻ҆́ва же пречⷭ҇тѣи твоѝ но́зѣ ѹ҆держа́вши, разрѣше́нїе грѣхѡ́въ понесѐ. А҆́зъ же ѻ҆каѧ́нный всѐ твоѐ тѣ́ло дерза́ѧ воспрїѧ́ти, да не ѡ҆пале́нъ бꙋ́дꙋ: но прїими́ мѧ ꙗ҆́коже ѻ҆́ныѧ, и҆ просвѣтѝ моѧ̑ дꙋшє́внаѧ чꙋ̑вства, попалѧ́ѧ моѧ̑ грѣхѡ́вныѧ вины̑: мл҃твами безсѣ́меннѡ ро́ждшїѧ тѧ̀, и҆ нбⷭ҇ныхъ си́лъ, ꙗ҆́кѡ бл҃гослове́нъ є҆сѝ во вѣ́ки вѣкѡ́въ. <red>А҆</red>ми́нь.
