---
title: "Мл҃тва сѷмеѡ́на метафра́ста, ст҃ѣ́й живонача́льнѣй трⷪ҇цѣ"
navigation:
  key: prayers-oblationpriest-2
  title: "Мл҃тва сѷмеѡ́на метафра́ста, ст҃ѣ́й живонача́льнѣй трⷪ҇цѣ"
  parent: prayers-oblationpriest
  order: 2
type: "prayer"
---

## Мл҃тва сѷмеѡ́на метафра́ста, ст҃ѣ́й живонача́льнѣй трⷪ҇цѣ:
<versal data-diacritics="true">Ѽ</versal>, ѻ҆́ч҃е, сн҃е и҆ дш҃е, трⷪ҇це ст҃а́ѧ, блгⷭ҇те неистощи́маѧ, во всѣ́хъ текꙋ́щаѧ, добро́то многорачи́тельнаѧ, не и҆мꙋ́щаѧ сы́тости, вѣ́рою є҆ди́ною сп҃си́ мѧ, и҆ чрез̾ наде́ждꙋ. Ѽ свѣ́те трисїѧ́тельный, ѽ трⷪ҇це прест҃а́ѧ, трⷪ҇ца ли́цы, и҆ є҆ди́ница сꙋщество́мъ, и҆сто́чниче премꙋ́дрости, и҆ ѡ҆сщ҃е́нїѧ пода́телю, вѣ́рою є҆ди́ною сп҃си́ мѧ и҆ чрез̾ наде́ждꙋ. Ѽ ѻ҆гню̀ чⷭ҇ти́тельный согрѣше́нїємъ, дꙋ́шꙋ мою̀ ѡ҆чи́сти ѿ прегрѣше́нїй, дꙋшѝ моеѧ̀ ѡ҆мы́й невѣ̑дѣнїѧ, дꙋ́шꙋ мою̀ и҆схи́ти ѿ ѡ҆скверне́нїй, дꙋ́шꙋ мою̀ ѹ҆держѝ ѿ помышле́нїй: ѹ҆́мъ же воцарѝ над̾ разꙋмѣ́ньми, страсте́мъ мѧ̀ покажѝ всеси́льнаго царѧ̀, ѹ҆́мнꙋю свѣщꙋ̀ возсїѧ́й се́рдцꙋ моемꙋ̀. Свободѝ ѿ тьмы̀ грѣха̀, просвѣтѝ и҆ ѹ҆красѝ помраче́ннаго: ѻ҆́комъ воззрѝ на мѧ̀ млⷭ҇тивнымъ, ѡ҆чи́сти и҆ ѹ҆бл҃жѝ потемне́ннаго.

<red>Ѽ</red>, ѻ҆́ч҃е, сн҃е и҆ дш҃е, трⷪ҇це ст҃а́ѧ, ты̀ мѝ пода́ждь а҆́гг҃ла свѣтоно́сна, ѹ҆мꙋ̀ поспѣ́шника, пѣ́стꙋна и҆ предста́телѧ, дꙋшѝ мое́й храни́телѧ и҆ пло́ти, вождѧ̀ направлѧ́юща мѧ̀ ко сп҃се́нїю. Ты̀ мѧ̀ земна́го сотворѝ ѡ҆сщ҃е́нна, ты̀ мѧ̀ ѹ҆странѝ земны́хъ мꙋдрова́нїй, ты̀ мѝ и҆зсꙋшѝ ѕлѡ́бныѧ пото́ки, ты̀ мѝ и҆сточѝ слє́зныѧ тꙋ́чы: бг҃ъ бо є҆сѝ млⷭ҇тивъ, и҆ бл҃года́тель неѕлопрїѧ́тенъ всѣ̑мъ беззако́нновавшымъ, всепристꙋ́пенъ всѣ̑мъ согрѣши́вшымъ, долготѣрпели́въ всѣ̑мъ ѿве́ргшымсѧ, не непра́ведныхъ ѡ҆сщ҃а́ѧй, не непоро́чныхъ просвѣща́ѧй.

<red>И҆</red>сповѣ́данїе ѹ҆ста́вилъ є҆сѝ сп҃се́нїѧ, пода́лъ є҆сѝ покаѧ́нїѧ ѡ҆́бразы, мнѣ̀ гнꙋ́сномꙋ и҆ нечи́стомꙋ, мнѣ̀ лꙋка́вомꙋ и҆ ѡ҆каѧ́нномꙋ, мнѣ̀ те́мномꙋ и҆ ѡ҆скверне́нномꙋ: и҆́бо беззако́нновахъ дре́внихъ мно́жае, прогнѣ́вахъ тѧ̀, и҆ раздражи́хъ ѕѣлѡ̀, па́че числа̀ безчи́сленныхъ ѕвѣ́здъ, па́че песка̀ морска́гѡ согрѣши́хъ тѝ. Нѣ́сть ви́да ѕло́бы ѕлѣ́йша, нѣ́сть стꙋда̀ ѕло́бы лꙋка́внѣйша, є҆гѡ́же не содѣ́ѧхъ ѡ҆каѧ́нный а҆́зъ на всѧ́кое вре́мѧ и҆ мѣ́сто, дꙋше́ю, по́мысломъ, словесы̀ и҆ дѣѧ́ньми: ѹ҆мно́жишасѧ моеѧ̀ ѕло́бы ме́рзѡсти, ѹ҆мно́жишасѧ моѧ̑ тьма́ми ѕлодѣ̑йства, ѹ҆мно́жишасѧ мои́хъ прегрѣше́нїй бремена̀ а҆́ки желѣ̑знаѧ: мнѣ́нїемъ согорче́на мѝ є҆́сть вы́ѧ, ю҆́зами неизбѣ́жными, стѧ́гнꙋтъ є҆́смь се́рдцемъ, ни воздви́гнꙋти главꙋ̀ мою̀ могꙋ̀, ни ѡ҆сла́ба мѝ є҆́сть въ со́вѣсти: недосто́йнѣ высотꙋ̀ нбⷭ҇нꙋю зрю̀, недосто́йнѣ человѣ́ческое зрю̀ видѣ́нїе, недосто́йнѣ собесѣ́дꙋю бли́жнемꙋ, недосто́йнѣ земнꙋ́ю настꙋпа́ю пе́рсть: твою́ бо разжего́хъ ꙗ҆́рость въ коне́цъ, гнѣ́въ распали́хъ стра́шный безмѣ́стнѣ, прогнѣ́вахъ тѧ̀ и҆ раздражи́хъ зѣлѡ̀, пред̾ тобо́ю всѧ́кꙋ ме́рзость сотвори́хъ, ни є҆ди́но же восхотѣ́хъ твои́хъ чⷭ҇то́тныхъ хотѣ́нїй, ни є҆ди́нꙋ же вожделѣ́хъ твои́хъ вожделѣ́нныхъ сꙋде́бъ, ни є҆ди́но же сохрани́хъ твои́хъ премꙋ́дрыхъ повелѣ́нїй, ни є҆ди́нъ же ѹ҆держа́хъ твои́хъ держа́вныхъ гл҃гѡ́лъ.

<red>И҆</red> ны́не приклонѧ́ю тѝ се́рдца моегѡ̀ колѣ̑на, приклонѧ́ю главꙋ̀ ѡ҆мраче́ннꙋю, приклонѧ́ю вы́ю ѡ҆скверне́ннꙋю, твое́й бл҃гости вы́ю мою̀ приклонѧ́ю, твое́й бл҃гости моле́нїе приношꙋ̀: согрѣши́хъ, беззако́нновахъ и҆ бла́знствовахъ: согрѣши́хъ, непра́вдовахъ и҆ престꙋпи́хъ за́пѡвѣди твоѧ̑: согрѣши́хъ, непра́вдовахъ и҆ ѡ҆сꙋди́хъ: согрѣши́хъ, ѿверго́хсѧ и҆ не ѹ҆стыдѣ́хсѧ. Но моле́нїе творю̀ твое́й бл҃гости, но мольбꙋ̀ приношꙋ̀ твоемꙋ̀ неѕло́бїю, но молю̀ твоѐ кра́йнее бл҃гоꙋтро́бїе, но молю̀ и҆ вопїю̀: сп҃сѝ и҆ ѡ҆чи́сти мѧ̀, ѡ҆ста́ви мно́жєства мои́хъ согрѣше́нїй, ѡ҆ста́ви лю̑таѧ мои́хъ долгѡ́въ, ѡ҆ста́ви мнѡ́гаѧ мои́хъ ѡ҆скверне́нїй, ѡ҆ста́ви всѧ̑ мои́хъ ме́рзостей, да не сокрꙋши́ши мѧ̀ со грѣхѝ, да не ѹ҆мори́ши мѧ̀ со беззако́ньми, да не съ по́мыслы злы́ми свосхи́тиши мѧ̀, да не сожже́ши мѧ̀ съ ме́рзостьми, да не лиши́ши мѧ̀ бла̑гъ вѣ́чныхъ, да не трапе́зы и҆зве́ржеши мѧ̀ безсме́ртныѧ, да не ѿчꙋжди́ши мѧ̀ ра́дости ст҃ы́хъ, да не ѿщети́ши мѧ̀ сп҃се́нїѧ моегѡ̀.

<red>Д</red>а́рꙋй мѝ покаѧ́нїе влⷣко, сподо́би сщ҃е́ннаго причаще́нїѧ, и҆ хлѣ́ба живота̀, и҆ ча́ши кро́ве бг҃ото́чныѧ, во ѡ҆ставле́нїе мои́хъ согрѣше́нїй, во и҆збавле́нїе и҆ сп҃се́нїе. Въ ча́съ же коне́чный го́рькїй сме́ртный, въ ча́съ тѧ́жкїй и҆ болѣ́зненный, въ ча́съ те́мный и҆ помраче́нный, сп҃сѝ, ѹ҆ще́дри, ѡ҆чи́сти мѧ̀: дꙋ́шꙋ кро́ткѡ разлꙋчѝ ѿ пло́ти моеѧ̀ ѡ҆скверне́ныѧ, дꙋ́шꙋ те́мнꙋю покажѝ просвѣтова́ннꙋ, ѿ лꙋка́выхъ и҆зба́ви бѣсѡ́въ. Рꙋкописа̑нїѧ всѧ́чєскаѧ согрѣше́нїй, списа̑нїѧ мои́хъ долгѡ́въ раздерѝ, разсы́пли во а҆́довꙋ про́пасть, расто́ргни и҆ и҆спепелѝ до конца̀: крѡ́ткїѧ и҆ свѣ̑тлыѧ послѝ а҆́гг҃лы тогда̀, ѿража́ющыѧ полкѝ бесѡ́вскїѧ, дꙋ́шꙋ восхища́ющыѧ ѿ мꙋче́нїѧ, дꙋ́шꙋ ѹ҆щедрѧ́ющыѧ ѡ҆каѧ́ннꙋю, горѣ̀ возносѧ́щыѧ кромѣ̀ согрѣше́нїй, горѣ̀ возносѧ́щыѧ поклони́тисѧ прⷭ҇то́лꙋ ѻ҆гнеѡбра́зномꙋ и҆ просвѣтова́нномꙋ, причита́ющи та́мѡ всѣ́мъ сп҃са́ємымъ, и҆ сподоблѧ́ющи ра́дости ст҃ы́хъ.

<red>П</red>рїимѝ хода́таѧ бл҃гость твою̀, да́ждь мѝ бл҃года́ть твою̀, хода́таѧ и҆зрѧ́дна, бл҃госты́ню, неѕло́бїе, млⷭ҇рдїе, кра́йнее бл҃гоꙋтро́бїе. Прїимѝ хода́таѧ втора́го, превы́шшꙋю мі́ра красова́нїе, мт҃рь дв҃ꙋ ѻ҆трокови́цꙋ, бж҃е́ственнꙋю лѣ́ствицꙋ и҆ же́злъ, ѡ҆дꙋшевле́нный прⷭ҇то́лъ. Прїимѝ хода́таѧ чи́нъ молнїелꙋ́чный: прⷭ҇то́лы, херꙋві́мы, серафі́мы ѻ҆́гнєнныѧ: госпѡ́дствїѧ, си̑лы, вла̑сти: нача̑ла, а҆рха́гг҃лы и҆ а҆́гг҃лы. Прїимѝ хода́таѧ свѣ́тлаго и҆ свѣтоно́снаго прⷣте́чꙋ твоего̀, ѡ҆сщ҃е́ннаго пре́жде пеле́нъ, проповѣ́дника бг҃оглаго́лива, пре́жде влⷣки возсїѧ́вшаго сꙋ́щымъ во тьмѣ̀. Прїимѝ хода́таѧ ли́ки ст҃ы́хъ: ли́ки прⷪ҇рѡ́къ, патрїа̑рхъ, ѻ҆тє́цъ, а҆пⷭ҇лъ, мꙋ́чєникъ вѣнцено́сныхъ, и҆ всѧ̑ со́нмы ст҃ы́хъ и҆ свѣтоно́сныхъ: бг҃ъ бо є҆сѝ млⷭ҇рдый и҆ бл҃года́тельный, бг҃ъ кро́ткїй законопрестꙋ́пльшымъ, бг҃ъ подаѧ́й ѡ҆ставле́нїе согрѣше́нїй, бг҃ъ да́рꙋѧй всѣ̑мъ сп҃се́нїе. Мнѣ́ же покажѝ всю̀ бл҃гость твою̀, мнѣ̀ и҆зле́й стрꙋю̀ бл҃гоꙋтро́бїѧ твоегѡ̀, и҆́бо законопрестꙋпи́хъ всѣ́хъ мно́жае, ѿ ложе́снъ самѣ́хъ, до ны́нѣшнѧгѡ мѝ вре́мене.

<red>С</red>п҃си́ мѧ недосто́йнаго и҆ ѻ҆каѧ́ннаго чрез̾ наде́ждꙋ, бл҃гостїю и҆ бл҃госты́нею твое́ю є҆ди́ною: ꙗ҆́кѡ да бл҃гословлю́ тѧ и҆ любо́вїю велича́ю, ꙗ҆́кѡ да бл҃годарю̀ и҆ пою́ тѧ бл҃гоче́стнѡ: въ вѣ́цѣ же бꙋ́дꙋщемъ сп҃са́емь, ꙗ҆́кѡ да бл҃гослове́нъ бл҃гословлю̀ влⷣкꙋ, є҆го́же бл҃гословѧ́тъ нбⷭ҇ныѧ си̑лы, во вѣ́ки всѧ̑ несочтє́нныѧ, а҆ми́нь.
