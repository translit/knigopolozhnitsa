---
title: "Мл҃тва ст҃а́гѡ а҆мвро́сїѧ"
navigation:
  key: prayers-oblationpriest-5
  title: "Мл҃тва ст҃а́гѡ а҆мвро́сїѧ"
  parent: prayers-oblationpriest
  order: 5
type: "prayer"
---

## Мл҃тва ст҃а́гѡ а҆мвро́сїѧ, є҆пⷭ҇кпа медїола́нскагѡ, пресвѵ́терѡмъ, гото́вѧщымсѧ къ слꙋже́нїю ст҃ы́ѧ лїтꙋргі́и:

<versal data-diacritics="true">А҆</versal>рхїере́ю и҆́стинный і҆и҃се хрⷭ҇тѐ, принесы́й себѐ бг҃ꙋ ѻ҆цꙋ̀ на ѻ҆лтарѣ̀ крⷭ҇тномъ же́ртвꙋ чи́стꙋ, непоро́чнꙋ, ѡ҆ на́съ грѣ́шныхъ, и҆ да́вый на́мъ тѣ́ло твоѐ ꙗ҆́сти и҆ кро́вь твою̀ пи́ти, положи́вый та́инство въ си́лѣ дх҃а ст҃а́гѡ, гл҃го́лѧ сїѐ: є҆ли́жды а҆́ще творитѐ, въ моѐ воспомина́нїе твори́те: молю̀ чрез̾ кро́вь твою̀ дража́йшꙋю, ве́лїю сп҃се́нїѧ на́шегѡ цѣ́нꙋ, молю̀ чрез̾ сїю̀ ди́внꙋю и҆ неисповѣ́димꙋю любо́вь, є҆́юже на́съ недосто́йныхъ та́кѡ возлюби́лъ є҆сѝ, ꙗ҆́кѡ ѡ҆мы́лъ є҆сѝ на́съ ѿ грѣхѡ́въ на́шихъ кро́вїю твое́ю: наꙋчи́ мѧ, недосто́йнаго раба̀ твоего̀, є҆го́же при и҆ны́хъ твои́хъ дарова́нїѧхъ, въ чи́нъ сщ҃е́нства, не по дѣлѡ́мъ мои̑мъ, но по є҆ди́нѣй твое́й бл҃гоизво́лилъ є҆сѝ призва́ти млⷭ҇ти: наꙋчи́ мѧ дх҃омъ твои́мъ толи́кꙋю та́йнꙋ соверша́ти, сицево́ю че́стїю и҆ бл҃гоговѣ́нїемъ, сицевы́мъ бл҃гоче́стїемъ и҆ стра́хомъ, и҆́миже досто́итъ твори́ти. Сотвори́ мѧ, гдⷭ҇и і҆и҃се хрⷭ҇тѐ, бл҃года́тїю твое́ю всегда̀ ѡ҆ вели́чествѣ та́йны сеѧ̀ вѣ́ровати и҆ разꙋмѣ́ти, чꙋ́вствовати, и҆ тве́рдѡ держа́ти, глаго́лати и҆ мы́слити тебѣ̀ подоба̑ющаѧ, и҆ дꙋшѝ мое́й полє́знаѧ. Да вни́детъ въ се́рдце моѐ дх҃ъ тво́й бл҃гі́й, гласѧ́й безгла́снѣ, гл҃го́лѧй всѧ́кꙋ и҆́стинꙋ толи́кихъ та́инствъ, ꙗ҆̀же ѹ҆глꙋби́шасѧ ѕѣлѡ̀, и҆ бж҃е́ственнымъ прикровє́на кро́вомъ. Мно́гагѡ ра́ди млⷭ҇рдїѧ твоегѡ̀ бл҃говолѝ мнѣ̀, ны́нѣ и҆ всегда̀ чи́стымъ се́рдцемъ и҆ мы́слїю, слꙋ́жбы соверша́ти сщ҃еннодѣ́йствїе. Ѡ҆чи́сти се́рдце ѿ нечи́стыхъ, ме́рзскихъ, пра́здныхъ, и҆ вре́дныхъ помышле́нїй: ѡ҆градѝ, ст҃ы́хъ а҆́гг҃лъ вѣ́рнымъ хране́нїемъ и҆ крѣ́пкимъ ѡ҆полче́нїемъ: да вразѝ всѣ́хъ бла̑гъ посра́млени ѿбѣжа́тъ си́лою толи́кагѡ та́инства: и҆ рꙋко́ю ст҃а́гѡ а҆́гг҃ла твоегѡ̀ ѿста́ви ѿ менѐ, хрⷭ҇тѐ мо́й, и҆ ѿ всѣ́хъ рабѡ́въ твои́хъ дꙋ́ха горды́ни, тщесла́вїѧ, за́висти, ꙗ҆́рости, блꙋда̀, нечистоты̀, невѣ́рїѧ и҆ хꙋлы̀: да постыдѧ́тсѧ гонѧ́щїи на́съ, и҆ да поги́бнꙋтъ погꙋби́ти на́съ тща́щїисѧ.

<red>Ц</red>р҃ю̀ си́лъ, чⷭ҇тоты̀ и҆ цѣломꙋ́дрїѧ люби́телю, бж҃е, росо́ю свы́ше блгⷭ҇лове́нїѧ твоегѡ̀, погасѝ въ пло́ти мое́й ве́сь пла́мень стра́стный, ꙗ҆́кѡ да живе́тъ во мнѣ̀ всецѣ́лаѧ дꙋшѝ и҆ тѣ́ла чистота̀, съ про́чїими дарова̑нїи твои́ми, тебѣ̀ въ пра́вдѣ прїѧ́тными: да тѣ́ломъ нескве́рнымъ, и҆ се́рдцемъ чи́стымъ возмогꙋ̀ тебѣ̀ принестѝ же́ртвꙋ хвале́нїѧ, съ коли́кимъ се́рдца сокрꙋше́нїемъ, сле́зъ и҆злїѧ́нїемъ, съ каково́ю по́честїю и҆ стра́хомъ, въ коли́кой пло́ти и҆ дꙋ́ха чистотѣ̀, сїѐ пренбⷭ҇ное бжⷭ҇твенное до́лжнѡ є҆́сть соверша́тисѧ приноше́нїе, и҆дѣ́же тѣ́ло твоѐ сꙋще́ственнѣ ꙗ҆́стсѧ, и҆ кро́вь твоѧ̀ сꙋще́ственнѣ пїе́тсѧ, и҆дѣ́же гѡ́рнѧѧ дѡ́льнимъ совокꙋплѧ́ютсѧ, и҆дѣ́же самоли́чнѣ предстоѧ́тъ а҆́гг҃ли, и҆дѣ́же і҆ере́й и҆ же́ртва чꙋде́снѣ и҆ неизрече́ннѣ, ты̀ са́мъ предложе́нный. И҆ кто̀ досто́йнѣ сїѐ соверша́ти возмо́жетъ, а҆́ще не ты̀ са́мъ, всемогі́й гдⷭ҇и, приносѧ́щаго досто́йна сотвори́ши; Вѣ́мъ, и҆ и҆́стиннѡ и҆звѣ́стенъ є҆́смь, и҆ сїѐ млⷭ҇рдїю твоемꙋ̀ и҆сповѣ́дꙋю: ꙗ҆́кѡ нѣ́смь досто́инъ, мно́жества ра́ди грѣхѡ́въ и҆ безчи́сленныхъ прегрѣше́нїй мои́хъ, къ толи́кимъ та́йнамъ пристꙋпи́ти: но вѣ́мъ вои́стиннꙋ, и҆ вѣ́рꙋю ѿ всегѡ̀ се́рдца, и҆ ѹ҆сты̀ и҆сповѣ́дꙋю, ꙗ҆́кѡ си́ленъ мѧ̀ є҆сѝ ѹ҆досто́ити: са́мъ є҆ди́нъ, въ беззако́нїихъ зача́таго и҆ рожде́ннаго, могі́й ѡ҆чи́стити. Ра́ди сегѡ̀ всемогꙋ́щества твоегѡ̀ тебѐ молю̀: бл҃говолѝ мнѣ̀ грѣ́шномꙋ нбⷭ҇нꙋю сїю̀ же́ртвꙋ со стра́хомъ и҆ тре́петомъ, чи́стою со́вѣстїю, сле́зъ и҆злїѧ́нїемъ, въ ра́дости дх҃о́внѣй и҆ весе́лїи бж҃е́ственномъ, приноси́ти: да ѡ҆щꙋти́тъ ѹ҆́мъ мо́й бл҃же́ннꙋю прише́ствїѧ твоегѡ̀ сла́дость и҆ ѡ҆полче́нїе ст҃ы́хъ а҆́гг҃лъ твои́хъ ѻ҆́крестъ менѐ.

<red>А҆́</red>зъ бо, гдⷭ҇и, помина́ѧ сп҃си́тєльныѧ твоѧ̑ стрⷭ҇ти, ко ѻ҆лтарю̀ твоемꙋ̀ пристꙋпа́ю, а҆́ще и҆ недосто́йный, да принесꙋ̀ тебѣ̀ же́ртвꙋ, ѿ тебѐ пре́даннꙋю, и҆ приноси́тисѧ въ воспомина́нїе твоѐ ѡ҆ сп҃се́нїи на́шемъ ѹ҆ста́вленнꙋю. Прїимѝ ѹ҆́бѡ сїю̀, молю́ тѧ, бж҃е мо́й, ѡ҆ цр҃кви ст҃ѣ́й твое́й, и҆ ѡ҆ всѣ́хъ лю́дехъ, и҆̀хже чⷭ҇тно́ю твое́ю снабдѣ́лъ є҆сѝ кро́вїю: и҆ зане́же мѧ̀ грѣ́шника междꙋ̀ тобо́ю и҆ ѻ҆́нѣми сре́дственна хода́таѧ бы́ти восхотѣ́лъ є҆сѝ, а҆́ще бл҃ги́хъ дѣ́лъ во мнѣ̀ свидѣ́тельства не ѡ҆брѣта́еши, слꙋже́нїѧ примире́нїѧ ввѣ́реннагѡ мнѣ̀ да не ѿрече́шисѧ: ꙗ҆́кѡ да не моегѡ̀ ра́ди недосто́инства, цѣны̀ сп҃се́нїѧ своегѡ̀ ѿщетѧ́тсѧ, и҆́хже ра́ди са́мъ сп҃си́тельнаѧ же́ртва и҆ и҆скꙋпле́нїе и҆зво́лилъ є҆сѝ бы́ти.

<red>П</red>риношꙋ̀ ѹ҆́бѡ, гдⷭ҇и: а҆́ще бл҃говоли́ши млⷭ҇тивнѡ призрѣ́ти: скѡ́рби люде́й, плѣне́нныхъ воздыха̑нїѧ, страда̑нїѧ ѹ҆бо́гихъ, нꙋ̑жды пꙋтеше́ствꙋющихъ, немощны́хъ скѡ́рби, ста́рыхъ не́мѡщи, рыда̑нїѧ младе́нєцъ, ѡ҆бѣ́ты дѣ́въ, моли̑твы вдѡ́въ, и҆ сирѡ́тъ ѹ҆миле́нїе. Ты́ бо ми́лꙋеши всѧ̑, и҆ ничто́же ѿ тебѐ созда́нныхъ презира́еши. Помѧнѝ, кі́й є҆́сть соста́въ на́шъ, ꙗ҆́кѡ ты̀ ѻ҆ц҃ъ на́шъ є҆сѝ: не прогнѣ́вайсѧ на ны̀ ѕѣлѡ̀, ни ѹ҆трѡ́бы щедро́тъ твои́хъ затворѝ ѿ на́съ, гдⷭ҇и: не бо̀ въ пра́вдахъ на́шихъ и҆злива́емъ моли̑твы на́шѧ пред̾ лице́мъ твои́мъ, но въ щедро́тахъ твои́хъ мно́гихъ. Ѿимѝ ѿ на́съ, гдⷭ҇и, беззакѡ́нїѧ на̑ша, и҆ ѻ҆гне́мъ ст҃а́гѡ твоегѡ̀ дх҃а въ на́съ ми́лостивнѣ и҆спепелѝ: ѿимѝ се́рдце ка́менное ѿ пло́ти на́шеѧ, и҆ да́ждь срⷣце пло́тѧное, боѧ́щеесѧ тебѐ, лю́бѧщее, почита́ющее, тебѣ̀ послѣ́дꙋющее, и҆ тобо́ю пита́ющеесѧ. Про́симъ, влⷣко, щедрѡ́ты твоѧ̑, да лице́мъ свѣ́тлымъ на достоѧ́нїе твоѐ, и҆́мени твоемꙋ̀ ст҃о́мꙋ слꙋже́нїѧ ѡ҆жида́ющее, воззрѣ́ти бл҃говоли́ши: и҆ да ниеди́нагѡ же моли́тва, ниеди́нагѡ проше́нїе ѿринове́но бꙋ́детъ: ты̀ на́съ наꙋчѝ моли́тисѧ, є҆́же и҆ са́мъ гото́въ слы́шиши, и҆ проси̑маѧ ми́лостивнѣ и҆сполнѧ́еши.

<red>М</red>о́лимъ тѧ̀, ѻ҆́ч҃е ст҃ый, ѡ҆ дꙋша́хъ вѣ́рныхъ преста́вльшихсѧ, ꙗ҆́кѡ да бꙋ́детъ и҆̀мъ во и҆збавле́нїе, сп҃се́нїе, ѿра́дꙋ, и҆ вѣ́чное весе́лїе, сїѐ вели́кое бл҃гоче́стїѧ та́инство: гдⷭ҇и бж҃е мо́й, бꙋ́ди и҆̀мъ дне́сь всецѣ́лое и҆ соверше́нное ѹ҆тѣше́нїе, ѿ тебѐ хлѣ́ба и҆́стиннагѡ, жива́гѡ, съ нб҃сѐ сше́дшагѡ, и҆ даю́щагѡ живо́тъ мі́рови, ѿ пл҃ти твоеѧ̀ ст҃ы́ѧ, а҆́гнца нескве́рна, взе́млющагѡ грѣхѝ мі́ра. Напо́й и҆̀хъ пото́комъ блгⷭ҇ти твоеѧ̀, ѿ прободе́ннаго твоегѡ̀ ребра̀ на крⷭ҇тѣ̀ и҆сте́кшимъ, да тѣ́мъ возвеселе́ни, ра́дꙋютсѧ во хвалѣ̀ и҆ славѣ̀ твое́й ст҃ѣ́й.

<red>М</red>олю̀ гдⷭ҇и, блгⷭ҇ть твою̀: да прїи́детъ на хлѣ́бъ се́й и҆ ча́шꙋ сїю̀ и҆сполне́нїе бжⷭ҇тва̀ твоегѡ̀, да сни́детъ та́кожде, гдⷭ҇и, ст҃а́гѡ твоегѡ̀ дх҃а ѻ҆́бразъ неви́димый, и҆ непостижи́маѧ сла́ва, ꙗ҆́коже пре́жде на жє́ртвы ѻ҆тцє́въ схожда́ше, и҆́же и҆ приношє́нїѧ сїѧ̑ на̑ша, да сотвори́тъ тѣ́ло и҆ кро́вь твою̀, и҆ менѐ недосто́йнаго слꙋжи́телѧ твоего̀ толи́кое соверша́ти наꙋчи́тъ та́инство: ꙗ҆́кѡ да бл҃гопрїѧ́тнѣ и҆ ми́лостивнѣ прїи́меши ѿ рꙋ́къ мои́хъ же́ртвꙋ во сп҃се́нїе всѣ́хъ живы́хъ и҆ ме́ртвыхъ.

<red>М</red>олю́ тѧ, гдⷭ҇и, сама́гѡ ра́ди ст҃ы́хъ тѣ́ла и҆ кро́ве твоеѧ̀ та́инства, и҆́миже всегда̀ въ хра́мѣ твое́мъ пита́еми и҆ напаѧ́еми, ѡ҆чища́еми, ѡ҆сщ҃а́еми и҆ ѡ҆божа́еми быва́емъ: да си́лою твое́ю ѹ҆крѣпле́нъ, бл҃го́ю со́вѣстїю ко ѻ҆лтарю̀ твоемꙋ̀ приходѧ̀, сїѧ̑ нбⷭ҇наѧ та̑инства и҆мѣ́ю въ себѣ̀ въ живо́тъ и҆ сп҃се́нїе, по словесѝ ст҃о́мꙋ твоемꙋ̀: хлѣ́бъ, є҆го́же а҆́зъ да́мъ, пл҃ть моѧ̀ є҆́сть, ю҆́же а҆́зъ да́мъ за живо́тъ мі́ра: ꙗ҆ды́й мѧ̀, и҆ то́й жи́въ бꙋ́детъ менѐ ра́ди. Хлѣ́бе сладча́йшїй, ѹ҆врачꙋ́й ѹ҆стнѣ̀ се́рдца моегѡ̀, да чꙋ́вствꙋю во мнѣ̀ любвѐ твоеѧ̀ сла́дость: и҆сцѣлѝ всѧ́къ недꙋ́гъ, да кромѣ̀ тебѐ, нико́еѧже пожела́ю красоты̀. Хлѣ́бе чⷭ҇тѣ́йшїй, всѧ́кїѧ сла́дости и҆ бл҃гово́нїѧ преиспо́лнене, вни́ди въ се́рдце моѐ и҆ сла́достїю бл҃гово́нїѧ твоегѡ̀ напо́лни внꙋ́трєннѧѧ дꙋшѝ моеѧ̀. Тобо́ю пита́ютсѧ а҆́гг҃ли на нб҃сѝ преизоби́льнѡ: да насы́титсѧ по си́лѣ свое́й тобо́ю и҆ пришле́цъ человѣ́къ на землѝ. Хлѣ́бе ст҃ы́й, хлѣ́бе живы́й, хлѣ́бе возжделѣ́нне, сходѧ́й съ нб҃сѐ, и҆ даѧ́й живо́тъ мі́рови, вни́ди въ се́рдце моѐ, и҆ ѡ҆чи́сти мѧ̀ ѿ всѧ́кїѧ скве́рны пло́ти и҆ дꙋ́ха: вни́ди въ дꙋ́шꙋ мою̀, внѣꙋ́дꙋ и҆ внꙋтрьꙋ́дꙋ ѡ҆сщ҃а́ѧ и҆ просвѣща́ѧ: бꙋ́ди мое́й хране́нїе всегда́шнее дꙋшѝ, и҆ тѣ́ла здра́вїе. Ѿженѝ ѿ менѐ находѧ́щихъ на мѧ̀, да бѣжа́тъ ѿ лица̀ твоегѡ̀ ненави́дѧщїи мѧ̀: да тобо́ю ѡ҆гражде́нъ, съ тобо́ю прейдꙋ̀ въ вѣ́чное твоѐ црⷭ҇твїе, и҆дѣ́же не покрове́ннѣ, но лице́мъ къ лицꙋ̀ тебѐ ѹ҆́зримъ, є҆гда̀ преда́си црⷭ҇тво бг҃ꙋ и҆ ѻ҆ц҃ꙋ̀, да бꙋ́детъ бг҃ъ всѧ́чєскаѧ во всѣ́хъ. До ны́нѣ а҆́лчꙋ и҆ жа́ждꙋ, но тогда̀ насы́щꙋсѧ, внегда̀ ꙗ҆ви́тъ ми сѧ сла́ва твоѧ̀, въ не́йже црⷭ҇твꙋеши со ѻ҆ц҃е́мъ и҆ ст҃ы́мъ дх҃омъ, во вѣ́ки, а҆ми́нь.

## Та́же глаго́ли мл҃твꙋ сїю̀:

<versal>Г</versal>дⷭ҇ь бг҃ъ премлⷭ҇тивый да ѹ҆ще́дритъ мѧ̀. Гдⷭ҇ь і҆и҃съ хрⷭ҇то́съ всѧ̑каѧ прошє́нїѧ бл҃га̑ѧ да пода́стъ мнѣ̀. Гдⷭ҇ь всемогі́й да и҆зба́витъ мѧ̀ ѿ всѧ́кїѧ напа́сти. Гдⷭ҇ь да наꙋчи́тъ мѧ̀. Гдⷭ҇ь да вразꙋми́тъ мѧ̀. Гдⷭ҇ь да помо́жетъ мѝ. Гдⷭ҇ь да сп҃се́тъ мѧ̀. Гдⷭ҇ь да защити́тъ мѧ̀. Гдⷭ҇ь да сохрани́тъ мѧ̀. Гдⷭ҇ь да ѡ҆чи́ститъ мѧ̀. Гдⷭ҇ь ра́дости дх҃о́вныѧ да и҆спо́лнитъ мѧ̀. Гдⷭ҇ь дꙋшѝ и҆ тѣ́лꙋ моемꙋ̀ да бꙋ́детъ застꙋ́пникъ. Гдⷭ҇ь, ꙗ҆́кѡ млⷭ҇рдъ и҆ бл҃гі́й чл҃вѣколю́бецъ, проще́нїе грѣхѡ́въ да пода́стъ мнѣ̀. Гдⷭ҇ь бг҃ъ і҆и҃съ хрⷭ҇то́съ, въ де́нь сꙋ́дный да поми́лꙋетъ мѧ̀, и҆ да бл҃гослови́тъ мѧ̀ во всѧ̑ дни̑ живота̀ моегѡ̀. Ꙗ҆́кѡ томꙋ̀ подоба́етъ всѧ́каѧ сла́ва, че́сть и҆ поклоне́нїе, со безнача́льнымъ є҆гѡ̀ ѻ҆ц҃е́мъ, и҆ съ прест҃ы́мъ и҆ бл҃ги́мъ и҆ животворѧ́щимъ є҆гѡ̀ дх҃омъ, ны́нѣ и҆ при́снѡ, и҆ во вѣ́ки вѣкѡ́въ, а҆ми́нь.
