---
title: "Мл҃твы"
navigation:
  key: prayers-oblationpriest-4
  title: "Мл҃твы"
  parent: prayers-oblationpriest
  order: 4
type: "prayer"
---

## Мл҃твы.

<rubric>И҆ а҆́бїе настоѧ́щыѧ стїхѝ: </rubric>

<div class="verse">
<red>Х</red>отѧ̀ ꙗ҆́сти человѣ́че, тѣ́ло влⷣчне,<br>
<red>С</red>тра́хомъ пристꙋпѝ, да не ѡ҆пали́шисѧ: ѻ҆́гнь бо є҆́сть.<br>
<red>Б</red>жⷭ҇твеннꙋю же пїѧ̀ кро́вь ко ѻ҆бще́нїю,<br>
<red>П</red>е́рвѣе примири́сѧ тѧ̀ ѡ҆печа́лившымъ.<br>
<red>Т</red>а́же дерза́ѧ та́инственное бра́шно ꙗ҆́ждь.
</div>

<rubric>И҆ны̑ѧ стїхѝ: </rubric>

<div class="verse">
<red>П</red>ре́жде прича́стїѧ стра́шныѧ же́ртвы,<br>
<red>Ж</red>ивотворѧ́щагѡ тѣ́ла влⷣчнѧ,<br>
<red>С</red>и́мъ помоли́сѧ ѡ҆́бразомъ со тре́петомъ.
</div>

## Мл҃тва вели́кагѡ васі́лїа, а҃:

<versal>В</versal>лⷣко гдⷭ҇и і҆и҃се хрⷭ҇тѐ бж҃е на́шъ, и҆сто́чниче жи́зни и҆ безсме́ртїѧ, всеѧ̀ тва́ри ви́димыѧ и҆ неви́димыѧ содѣ́телю, безнача́льнагѡ ѻ҆ц҃а̀ сопрⷭ҇носꙋ́щный сн҃е, и҆ собезнача́льный, премно́гїѧ ра́ди бл҃гости въ послѣ̑днїѧ дни̑ въ пло́ть ѡ҆болкі́йсѧ, и҆ распны́йсѧ, и҆ погребы́йсѧ за ны̀ неблагода̑рныѧ и҆ ѕлонра̑вныѧ, и҆ твое́ю кро́вїю ѡ҆бнови́вый растлѣ́вшее грѣхо́мъ є҆стество̀ на́ше. Са́мъ безсме́ртный цр҃ю̀, прїимѝ и҆ моѐ грѣ́шнагѡ покаѧ́нїе, и҆ приклонѝ ѹ҆́хо твоѐ мнѣ̀, и҆ ѹ҆слы́ши глаго́лы моѧ̑: согрѣши́хъ бо, гдⷭ҇и, согрѣши́хъ на нб҃о и҆ пред̾ тобо́ю, и҆ нѣ́смь досто́инъ воззрѣ́ти на высотꙋ̀ сла́вы твоеѧ̀: прогнѣ́вахъ бо твою̀ бл҃гость, твоѧ̑ за́пѡвѣди престꙋпи́въ и҆ не послꙋ́шавъ твои́хъ повелѣ́нїй. Но ты̀ гдⷭ҇и, неѕло́бивъ сы́й, долготерпѣли́въ же и҆ многомлⷭ҇тивъ, не пре́далъ є҆си́ мѧ поги́бнꙋти со беззако́ньми мои́ми, моегѡ̀ всѧ́чески ѡ҆жида́ѧ ѡ҆браще́нїѧ. Ты́ бо ре́клъ є҆сѝ чл҃колю́бче прⷪ҇ро́комъ твои́мъ: ꙗ҆́кѡ хотѣ́нїемъ не хощꙋ̀ сме́рти грѣ́шника, но є҆́же ѡ҆брати́тисѧ и҆ жи́вꙋ бы́ти є҆мꙋ̀. Не хо́щеши бо влⷣко, созда́нїѧ твоє́ю рꙋкꙋ̀ погꙋби́ти, нижѐ бл҃говоли́ши ѡ҆ поги́бели человѣ́честѣй, но хо́щеши всѣ̑мъ сп҃сти́сѧ, и҆ въ ра́зꙋмъ и҆́стины прїитѝ. Тѣ́мже и҆ а҆́зъ, а҆́ще и҆ недосто́инъ є҆́смь нб҃сѐ и҆ землѝ, и҆ сеѧ̀ привре́менныѧ жи́зни, всего̀ себѐ повинꙋ́въ грѣхꙋ̀, и҆ сласте́мъ порабо́тивъ, и҆ тво́й ѡ҆скверни́въ ѡ҆́бразъ: но творе́нїе и҆ созда́нїе твоѐ бы́въ, не ѿчаѧва́ю своегѡ̀ сп҃се́нїѧ ѡ҆каѧ́нный, на твое́ же безмѣ́рное бл҃гоꙋтро́бїе дерза́ѧ прихождꙋ̀. Прїимѝ ѹ҆̀бо и҆ менѐ чл҃колю́бче гдⷭ҇и, ꙗ҆́коже блꙋдни́цꙋ, ꙗ҆́кѡ разбо́йника, ꙗ҆́кѡ мытарѧ̀, и҆ ꙗ҆́кѡ блꙋ́днаго, и҆ возмѝ моѐ тѧ́жкое бре́мѧ грѣхѡ́въ, грѣ́хъ взе́млѧй мі́ра, и҆ не́мѡщи человѣ́чєскїѧ и҆сцѣлѧ́ѧй: трꙋжда́ющыѧсѧ и҆ ѡ҆бременє́нныѧ къ себѣ̀ призыва́ѧй и҆ ѹ҆покоева́ѧй, не прише́дый призва́ти пра́вєдныѧ, но грѣ̑шныѧ на покаѧ́нїе, и҆ ѡ҆чи́сти мѧ̀ ѿ всѧ́кїѧ скве́рны пло́ти и҆ дꙋ́ха, и҆ наꙋчи́ мѧ соверша́ти ст҃ы́ню во стра́сѣ твое́мъ: ꙗ҆́кѡ да чи́стымъ свѣ́дѣнїемъ со́вѣсти моеѧ̀, ст҃ы́нь твои́хъ ча́сть прїе́млѧ, соединю́сѧ ст҃о́мꙋ тѣ́лꙋ твоемꙋ̀ и҆ кро́ви, и҆ и҆мѣ́ю тебѐ во мнѣ̀ живꙋ́ща и҆ пребыва́юща со ѻ҆ц҃е́мъ и҆ ст҃ы́мъ твои́мъ дх҃омъ. Є҆́й гдⷭ҇и, і҆и҃се хрⷭ҇тѐ бж҃е мо́й, и҆ да не въ сꙋ́дъ мѝ бꙋ́детъ прича́стїе пречⷭ҇тыхъ, и҆ животворѧ́щихъ та̑инъ твои́хъ, нижѐ да не́мощенъ бꙋ́дꙋ дꙋше́ю же и҆ тѣ́ломъ, ѿ є҆́же недосто́йнѣ тѣ̑мъ причаща́тисѧ: но да́ждь мѝ да́же до коне́чнагѡ моегѡ̀ и҆здыха́нїѧ, неѡсꙋжде́ннѡ воспрїима́ти ча́сть ст҃ы́нь твои́хъ, въ дх҃а ст҃а́гѡ ѻ҆бще́нїе, въ напꙋ́тїе живота̀ вѣ́чнагѡ, и҆ во бл҃гопрїѧ́тенъ ѿвѣ́тъ на стра́шнѣмъ сꙋди́щи твое́мъ: ꙗ҆́кѡ да и҆ а҆́зъ со всѣ́ми и҆збра́нными твои́ми ѻ҆́бщникъ бꙋ́дꙋ нетлѣ́нныхъ твои́хъ бла̑гъ, ꙗ҆̀же ѹ҆гото́валъ є҆сѝ лю́бѧщымъ тѧ̀ гдⷭ҇и, въ ни́хже препросла́вленъ є҆сѝ во вѣ́ки, а҆ми́нь.

## Мл҃тва и҆на́ѧ, ст҃а́гѡ і҆ѡа́нна златоꙋ́стагѡ, в҃:

<versal>Г</versal>дⷭ҇и бж҃е мо́й, вѣ́мъ, ꙗ҆́кѡ нѣ́смь досто́инъ, нижѐ дово́ленъ, да под̾ кро́въ вни́деши хра́ма дꙋшѝ моеѧ̀: зане́же ве́сь пꙋ́стъ и҆ па́лсѧ є҆́сть, и҆ не и҆́маши во мнѣ̀ мѣ́ста досто́йна, є҆́же главꙋ̀ подклони́ти: но ꙗ҆́коже съ высоты̀ на́съ ра́ди смири́лъ є҆сѝ себѐ, смири́сѧ и҆ ны́нѣ смире́нїю моемꙋ̀. И҆ ꙗ҆́коже воспрїѧ́лъ є҆сѝ въ верте́пѣ и҆ въ ꙗ҆́слехъ безслове́сныхъ возлещѝ: си́це воспрїимѝ и҆ въ ꙗ҆́слехъ безслове́сныѧ моеѧ̀ дꙋшѝ, и҆ во ѡ҆скверне́нное моѐ тѣ́ло вни́ти. И҆ ꙗ҆́коже не не ѹ҆досто́илъ є҆сѝ вни́ти, и҆ свечерѧ́ти со грѣ́шники въ домꙋ̀ сі́мѡна прокаже́ннагѡ: та́кѡ и҆зво́ли вни́ти и҆ въ до́мъ смире́нныѧ моеѧ̀ дꙋшѝ, прокаже́нныѧ и҆ грѣ́шныѧ. И҆ ꙗ҆́коже не ѿри́нꙋлъ є҆сѝ подо́бнꙋю мнѣ̀ блꙋдни́цꙋ, и҆ грѣ́шнꙋю, прише́дшꙋю и҆ прикоснꙋ́вшꙋюсѧ тебѣ̀: си́це ѹ҆млⷭ҇рдисѧ и҆ ѡ҆ мнѣ̀ грѣ́шнѣмъ, приходѧ́щемъ и҆ прикаса́ющемъ ти сѧ. И҆ ꙗ҆́коже не возгнꙋша́лсѧ є҆сѝ скве́рныхъ є҆ѧ̀ ѹ҆́стъ и҆ нечи́стыхъ, цѣлꙋ́ющихъ тѧ̀: нижѐ мои́хъ возгнꙋша́йсѧ скве́рншихъ ѻ҆́ныѧ ѹ҆́стъ, и҆ нечи́стшихъ: нижѐ ме́рзкихъ мои́хъ и҆ нечи́стыхъ ѹ҆сте́нъ, и҆ скве́рнагѡ и҆ нечи́стѣйшагѡ моегѡ̀ ѧ҆зы́ка. Но да бꙋ́детъ мѝ ѹ҆́гль прест҃а́гѡ твоегѡ̀ тѣ́ла, и҆ чⷭ҇тны́ѧ твоеѧ̀ кро́ве, во ѡ҆сщ҃е́нїе, и҆ просвѣще́нїе, и҆ здра́вїе смире́ннѣй мое́й дꙋшѝ и҆ тѣ́лꙋ, во ѡ҆блегче́нїе тѧ́жестей мно́гихъ мои́хъ согрѣше́нїй, въ соблюде́нїе ѿ всѧ́кагѡ дїа́вольскагѡ дѣ́йства, во ѿгна́нїе и҆ возбране́нїе ѕла́гѡ моегѡ̀ и҆ лꙋка́вагѡ ѻ҆бы́чаѧ: во ѹ҆мерщвле́нїе страсте́й, въ снабдѣ́нїе за́повѣдей твои́хъ, въ приложе́нїе бжⷭ҇твенныѧ твоеѧ̀ бл҃года́ти, и҆ твоегѡ̀ црⷭ҇твїѧ присвое́нїе. Не бо̀ ꙗ҆́кѡ презира́ѧй прихождꙋ̀ къ тебѣ̀ хрⷭ҇тѐ бж҃е, но ꙗ҆́кѡ дерза́ѧ на неизрече́ннꙋю твою̀ бл҃гость: и҆ да не на мно́зѣ ѹ҆далѧ́ѧйсѧ ѻ҆бще́нїѧ твоегѡ̀, ѿ мы́сленнагѡ во́лка ѕвѣроꙋловле́нъ бꙋ́дꙋ. Тѣ́мже молю́сѧ тебѣ̀, ꙗ҆́кѡ є҆ди́нъ сы́й ст҃ъ влⷣко, ѡ҆ст҃ѝ мою̀ дꙋ́шꙋ и҆ тѣ́ло, ѹ҆́мъ и҆ се́рдце, чревеса̀ и҆ ѹ҆трѡ́бы, и҆ всего́ мѧ ѡ҆бновѝ: и҆ вкоренѝ стра́хъ тво́й во ѹ҆десѣ́хъ мои́хъ, и҆ ѡ҆сщ҃е́нїе твоѐ неѿе́млемо ѿ менѐ сотворѝ. И҆ бꙋ́ди мѝ помо́щникъ и҆ застꙋ́пникъ, ѡ҆кормлѧ́ѧ въ ми́рѣ живо́тъ мо́й, сподоблѧ́ѧ мѧ̀ и҆ ѡ҆деснꙋ́ю тебѐ предстоѧ́нїѧ со ст҃ы́ми твои́ми, мл҃твами и҆ моле́ньми пречⷭ҇тыѧ твоеѧ̀ мт҃ре, невеще́ственныхъ твои́хъ слꙋжи́телей, и҆ пречⷭ҇тыхъ си́лъ, и҆ всѣ́хъ ст҃ы́хъ ѿ вѣ́ка тебѣ̀ бл҃гоꙋгоди́вшихъ, а҆ми́нь.

## Мл҃тва и҆на́ѧ, сѷмеѡ́на метафра́ста, г҃:

<versal data-diacritics="true">Є҆</versal>ди́не чⷭ҇тый и҆ нетлѣ́нный гдⷭ҇и, за неизрече́ннꙋю млⷭ҇ть чл҃вѣколю́бїѧ, на́ше всѐ воспрїе́мый смѣше́нїе ѿ чⷭ҇тыхъ и҆ двⷭ҇твенныхъ крове́й, па́че є҆стества̀ ро́ждшїѧ тѧ̀, дх҃а бжⷭ҇твеннагѡ наше́ствїемъ, и҆ бл҃говоле́нїемъ ѻ҆ц҃а̀ прⷭ҇носꙋ́щнагѡ, хрⷭ҇тѐ і҆и҃се, премⷣросте бж҃їѧ, и҆ ми́ре и҆ си́ло. Твои́мъ воспрїѧ́тїемъ животворѧ̑щаѧ, и҆ сп҃си́тєльнаѧ страда̑нїѧ воспрїе́мый, крⷭ҇тъ, гвѡ́здїѧ, копїѐ, сме́рть: ѹ҆мертвѝ моѧ̑ дꙋшетлѣ̑нныѧ стра̑сти тѣлє́сныѧ. Погребе́нїемъ твои́мъ а҆́дѡва плѣни́вый ца̑рствїѧ: погребѝ моѧ̑ бл҃ги́ми по́мыслы лꙋка̑ваѧ совѣ́тѡванїѧ, и҆ лꙋка́вствїѧ дꙋ́хи разорѝ. Тридне́внымъ твои́мъ и҆ живоно́снымъ воскрⷭ҇нїемъ па́дшаго пра́ѻтца возста́вивый: возста́ви мѧ̀ грѣхо́мъ попо́лзшагосѧ, ѡ҆́бразы мнѣ̀ покаѧ́нїѧ предлага́ѧ. Пресла́внымъ твои́мъ вознесе́нїемъ, плотско́е ѡ҆божи́вый воспрїѧ́тїе, и҆ сїѐ десны́мъ ѻ҆ц҃а̀ сѣдѣ́нїемъ почты́й: сподо́би мѧ̀ прича́стїемъ ст҃ы́хъ твои́хъ та̑инъ деснꙋ́ю ча́сть сп҃са́емыхъ полꙋчи́ти. Сни́тїемъ ѹ҆тѣ́шителѧ твоегѡ̀ дх҃а, сосꙋ́ды чⷭ҇тны сщ҃є́нныѧ твоѧ̑ ѹ҆ч҃нкѝ содѣ́лавый: прїѧ́телище и҆ менѐ покажѝ тогѡ̀ прише́ствїѧ. Хотѧ́й па́ки прїитѝ сꙋди́ти вселе́ннѣй пра́вдою: бл҃говолѝ и҆ мнѣ̀ ѹ҆срѣ́сти тѧ̀ на ѻ҆́блацѣхъ сꙋдїю̀, и҆ созда́телѧ моего̀, со всѣ́ми ст҃ы́ми твои́ми: да безконе́чнѡ славосло́влю и҆ воспѣва́ю тѧ̀, со безнача́льнымъ твои́мъ ѻ҆ц҃е́мъ, и҆ прест҃ы́мъ и҆ бл҃ги́мъ и҆ животворѧ́щимъ твои́мъ дх҃омъ, ны́нѣ и҆ при́снѡ, и҆ во вѣ́ки вѣкѡ́въ, а҆ми́нь.

## Мл҃тва и҆на́ѧ тогѡ́жде, д҃:

<versal data-diacritics="true">Ꙗ҆́</versal>кѡ на стра́шнѣмъ твое́мъ, и҆ нелицепрїе́мнѣмъ предстоѧ́й сꙋди́лищи хрⷭ҇тѐ бж҃е, и҆ ѡ҆сꙋждє́нїѧ под̾е́млѧ, и҆ сло́во творѧ̀ ѡ҆ содѣ́ѧнныхъ мно́ю ѕлы́хъ: си́це дне́сь, пре́жде да́же не прїитѝ дне́ви ѡ҆сꙋжде́нїѧ моегѡ̀, ѹ҆ ст҃а́гѡ твоегѡ̀ же́ртвенника предстоѧ̀ пред̾ тобо́ю, и҆ пред̾ стра́шными и҆ ст҃ы́ми а҆́гг҃лы твои́ми, преклоне́нъ ѿ своеѧ̀ со́вѣсти, приношꙋ̀ лꙋка̑ваѧ моѧ̑ и҆ беззакѡ́ннаѧ дѣѧ̑нїѧ, ꙗ҆влѧ́ѧй сїѧ̑ и҆ ѡ҆блича́ѧй. Ви́ждь гдⷭ҇и смире́нїе моѐ, и҆ ѡ҆ста́ви всѧ̑ грѣхѝ моѧ̑. Ви́ждь, ꙗ҆́кѡ ѹ҆мно́жишасѧ па́че вла̑съ главы̀ моеѧ̀ беззакѡ́нїѧ моѧ̑. Ко́е ѹ҆́бѡ не содѣ́ѧхъ ѕло̀; кі́й грѣ́хъ не сотвори́хъ; ко́е ѕло̀ не воѡбрази́хъ въ дꙋшѝ мое́й; ѹ҆же́ бо и҆ дѣ́лы содѣ́ѧхъ: блꙋ́дъ, прелюбодѣ́йство, го́рдость, киче́нїе, ѹ҆коре́нїе, хꙋлꙋ̀, праздносло́вїе, смѣ́хъ неподо́бный, пїѧ́нство, гортанобѣ́сїе, ѡ҆б̾ѧде́нїе, не́нависть, за́висть, сребролю́бїе, любостѧжа́нїе, лихои́мство, самолю́бїе, славолю́бїе, хище́нїе, непра́вдꙋ, ѕлопрїѡбрѣ́тенїе, ре́вность, ѡ҆клевета́нїе, беззако́нїе: всѧ́кое моѐ чꙋ́вство, и҆ всѧ́кїй ѹ҆́дъ ѡ҆скверни́хъ, растли́хъ, непотре́бенъ сотвори́хъ, дѣ́лателище бы́въ всѧ́чески дїа́воле. И҆ вѣ́мъ гдⷭ҇и, ꙗ҆́кѡ беззакѡ́нїѧ моѧ̑ превзыдо́ша главꙋ̀ мою̀: но безмѣ́рно є҆́сть мно́жество щедро́тъ твои́хъ, и҆ млⷭ҇ть неизрече́нна неѕло́бивыѧ твоеѧ̀ бл҃гости, и҆ нѣ́сть грѣ́хъ побѣжда́ющь чл҃вѣколю́бїе твоѐ. Тѣ́мже, пречꙋ́дный цр҃ю̀, неѕло́биве гдⷭ҇и, ѹ҆дивѝ и҆ на мнѣ̀ грѣ́шнѣмъ млⷭ҇ти твоѧ̑, покажѝ бл҃гости твоеѧ̀ си́лꙋ, и҆ ꙗ҆вѝ крѣ́пость бл҃гоꙋтро́бнагѡ млⷭ҇рдїѧ твоегѡ̀, и҆ ѡ҆браща́ющасѧ прїими́ мѧ грѣ́шнаго. Прїими́ мѧ, ꙗ҆́коже прїѧ́лъ є҆сѝ блꙋ́днаго, разбо́йника, блꙋдни́цꙋ: прїими́ мѧ пребезмѣ́рнѣ и҆ сло́вомъ, и҆ дѣ́ломъ, и҆ по́хотїю безмѣ́стною, и҆ помышле́нїемъ безслове́снымъ согрѣши́вша тебѣ̀. И҆ ꙗ҆́коже во є҆динонадесѧ́тый ча́съ прише́дшихъ прїѧ́лъ є҆сѝ, ничто́же досто́йнѡ содѣ́лавшихъ, та́кѡ прїимѝ и҆ менѐ грѣ́шнаго: мно́гѡ бо согрѣши́хъ и҆ ѡ҆скверни́хсѧ, и҆ ѡ҆печа́лихъ дх҃а твоего̀ ст҃а́го, и҆ ѡ҆горчи́хъ чл҃вѣколю́бнꙋю ѹ҆тро́бꙋ твою̀, и҆ дѣ́ломъ, и҆ сло́вомъ, и҆ помышле́нїемъ, въ нощѝ и҆ во днѝ, ꙗ҆вле́ннѣ же и҆ неѧвле́ннѣ, во́лею же и҆ нево́лею. И҆ вѣ́мъ, ꙗ҆́кѡ предста́виши грѣхѝ моѧ̑ предо мно́ю такѡвы̀, ꙗ҆кѡвы́ же мно́ю содѣ́ѧшасѧ, и҆ и҆стѧ́жеши сло́во со мно́ю, ѡ҆ и҆́хже ра́зꙋмомъ непроще́ннѡ согрѣши́хъ. Но гдⷭ҇и, гдⷭ҇и, да не пра́веднымъ сꙋдо́мъ твои́мъ, нижѐ ꙗ҆́ростїю твое́ю ѡ҆бличи́ши мѧ̀, нижѐ гнѣ́вомъ твои́мъ нака́жеши мѧ̀. Поми́лꙋй мѧ̀ гдⷭ҇и, ꙗ҆́кѡ не то́кмѡ не́мощенъ є҆́смь, но и҆ твоѐ є҆́смь созда́нїе. Ты̀ ѹ҆́бѡ гдⷭ҇и, ѹ҆тверди́лъ є҆сѝ на мнѣ̀ стра́хъ тво́й: а҆́зъ же лꙋка́вое пред̾ тобо́ю сотвори́хъ. Тебѣ̀ ѹ҆́бѡ є҆ди́номꙋ согрѣши́хъ: но молю́ тѧ, не вни́ди въ сꙋ́дъ съ рабо́мъ твои́мъ: а҆́ще бо беззакѡ́нїѧ на́зриши гдⷭ҇и, гдⷭ҇и кто̀ постои́тъ; а҆́зъ бо є҆́смь пꙋчи́на грѣха̀, и҆ нѣ́смь досто́инъ, нижѐ дово́ленъ воззрѣ́ти, и҆ ви́дѣти на высотꙋ̀ нбⷭ҇нꙋю, ѿ мно́жества грѣхѡ́въ мои́хъ, и҆́хже нѣ́сть числа̀: всѧ́кое бо ѕлодѣѧ́нїе, и҆ кова́рство, и҆ ѹ҆хищре́нїе сатанино̀, и҆ растлѣ̑нїѧ, и҆стица̑нїѧ, рꙋкоблꙋ̑дїѧ, дѣторастлѣ̑нїѧ, ѕлопомнѣ̑нїѧ, совѣ́тѡванїѧ ко грѣхꙋ̀, скокта̑нїѧ и҆ и҆ны̑ѧ тьмочи́слєнныѧ стра̑сти не ѡ҆скꙋдѣ́ша ѿ менѐ. Кі́ими бо не растли́хсѧ грѣхѝ; кі́ими не содержа́хсѧ ѕлы́ми; всѧ́къ грѣ́хъ содѣ́ѧхъ, всѧ́кꙋю нечистотꙋ̀ вложи́хъ въ дꙋ́шꙋ мою̀: непотре́бенъ бы́хъ тебѣ̀ бг҃ꙋ моемꙋ̀, и҆ человѣ́кѡмъ. Кто̀ возста́витъ мѧ̀ въ сицєва́ѧ ѕла̑ѧ, и҆ толи̑ка па́дшаго согрѣшє́нїѧ; Гдⷭ҇и бж҃е мо́й, на тѧ̀ ѹ҆пова́хъ, а҆́ще є҆́сть мѝ сп҃се́нїѧ ѹ҆пова́нїе, а҆́ще побѣжда́етъ чл҃вѣколю́бїе твоѐ мно́жєства беззако́нїй мои́хъ, бꙋ́ди мѝ сп҃си́тель: и҆ по щедро́тамъ твои̑мъ и҆ ми́лостємъ твои̑мъ, ѡ҆сла́би, ѡ҆ста́ви, прости́ ми всѧ̑, є҆ли̑ка тѝ согрѣши́хъ, ꙗ҆́кѡ мно́гихъ ѕѡ́лъ и҆спо́лнисѧ дꙋша̀ моѧ̀, и҆ нѣ́сть во мнѣ̀ сп҃се́нїѧ наде́жды. Поми́лꙋй мѧ̀ бж҃е, по вели́цѣй млⷭ҇ти твое́й, и҆ не возда́ждь мѝ по дѣлѡ́мъ мои̑мъ, и҆ не ѡ҆сꙋди́ мѧ по дѣѧ́нїємъ мои̑мъ: но ѡ҆братѝ, застꙋпѝ, и҆зба́ви дꙋ́шꙋ мою̀ ѿ совозраста́ющихъ є҆́й ѕѡ́лъ, и҆ лю́тыхъ воспрїѧ́тїй. Сп҃си́ мѧ ра́ди млⷭ҇ти твоеѧ̀: да и҆дѣ́же ѹ҆мно́житсѧ грѣ́хъ, преиз̾ѡби́лꙋетъ бл҃года́ть твоѧ̀. И҆ восхвалю̀, и҆ просла́влю тѧ̀ всегда̀, всѧ̑ дни̑ живота̀ моегѡ̀: ты́ бо є҆сѝ бг҃ъ ка́ющихсѧ, и҆ сп҃съ согрѣша́ющихъ, и҆ тебѣ̀ сла́вꙋ возсыла́емъ, со безнача́льнымъ твои́мъ ѻ҆ц҃е́мъ, и҆ прест҃ы́мъ и҆ бл҃ги́мъ и҆ животворѧ́щимъ твои́мъ дх҃омъ, ны́нѣ и҆ при́снѡ, и҆ во вѣ́ки вѣкѡ́въ, а҆ми́нь.

## Бж҃е́ственнагѡ дамаскина̀, є҃:

<versal>В</versal>лⷣко гдⷭ҇и і҆и҃се хрⷭ҇тѐ бж҃е на́шъ, є҆ди́не и҆мѣ́ѧй вла́сть человѣ́кѡмъ ѡ҆ставлѧ́ти грѣхѝ: ꙗ҆́кѡ бл҃гъ и҆ чл҃вѣколю́бецъ пре́зри моѧ̑ всѧ̑ въ вѣ́дѣнїи и҆ не въ вѣ́дѣнїи прегрѣшє́нїѧ: и҆ сподо́би мѧ̀ неѡсꙋжде́ннѡ причасти́тисѧ бжⷭ҇твенныхъ, и҆ пресла́вныхъ, и҆ пречⷭ҇тыхъ, и҆ животворѧ́щихъ твои́хъ та̑инъ: не въ тѧ́жесть, ни въ мꙋ́кꙋ, ни въ приложе́нїе грѣхѡ́въ, но во ѡ҆чище́нїе, и҆ ѡ҆сщ҃е́нїе, и҆ ѡ҆брꙋче́нїе бꙋ́дꙋщагѡ живота̀ и҆ црⷭ҇твїѧ, въ стѣ́нꙋ и҆ по́мощь, и҆ въ возраже́нїе сопроти́вныхъ, во и҆стребле́нїе мно́гихъ мои́хъ согрѣше́нїй. Ты́ бо є҆сѝ бг҃ъ млⷭ҇ти, и҆ щедро́тъ, и҆ чл҃вѣколю́бїѧ: и҆ тебѣ̀ сла́вꙋ возсыла́емъ со ѻ҆ц҃е́мъ и҆ ст҃ы́мъ дх҃омъ, ны́нѣ и҆ при́снѡ, и҆ во вѣ́ки вѣкѡ́въ, а҆ми́нь.

## Вели́кагѡ васі́лїа, ѕ҃:

<versal>В</versal>ѣ́мъ гдⷭ҇и, ꙗ҆́кѡ недосто́йнѣ причаща́юсѧ пречⷭ҇тагѡ твоегѡ̀ тѣ́ла, и҆ чⷭ҇тны́ѧ твоеѧ̀ кро́ве: и҆ пови́ненъ є҆́смь, и҆ сꙋ́дъ себѣ̀ ꙗ҆́мъ и҆ пїю̀, не разсꙋжда́ѧ тѣ́ла и҆ кро́ве тебѐ хрⷭ҇та̀ и҆ бг҃а моегѡ̀. Но на щедрѡ́ты твоѧ̑ дерза́ѧ, прихождꙋ̀ къ тебѣ̀ ре́кшемꙋ: ꙗ҆ды́й мою̀ пло́ть, и҆ пїѧ́й мою̀ кро́вь, во мнѣ̀ пребыва́етъ, и҆ а҆́зъ въ не́мъ. Ѹ҆млⷭ҇рдисѧ ѹ҆̀бо гдⷭ҇и, и҆ не ѡ҆бличи́ мѧ грѣ́шнаго, но сотворѝ со мно́ю по млⷭ҇ти твое́й: и҆ да бꙋ́дꙋтъ мѝ ст҃а̑ѧ сїѧ̑ во и҆сцѣле́нїе, и҆ ѡ҆чище́нїе, и҆ просвѣще́нїе, и҆ сохране́нїе, и҆ сп҃се́нїе, и҆ во ѡ҆сщ҃е́нїе дꙋшѝ и҆ тѣ́ла, во ѿгна́нїе всѧ́кагѡ мечта́нїѧ, и҆ лꙋка́вагѡ дѣѧ́нїѧ, и҆ дѣ́йства дїа́вольскагѡ, мы́сленнѣ во ѹ҆десѣ́хъ мои́хъ дѣ́йствꙋемагѡ, въ дерзнове́нїе и҆ любо́вь, ꙗ҆́же къ тебѣ̀: во и҆справле́нїе житїѧ̀ и҆ ѹ҆твержде́нїе, въ возраще́нїе добродѣ́тели и҆ соверше́нства: во и҆сполне́нїе за́повѣдей, въ дх҃а ст҃а́гѡ ѻ҆бще́нїе, въ напꙋ́тїе живота̀ вѣ́чнагѡ, во ѿвѣ́тъ бл҃гопрїѧ́тенъ на стра́шнѣмъ сꙋди́щи твое́мъ, не въ сꙋ́дъ и҆лѝ во ѡ҆сꙋжде́нїе.

## Мл҃тва и҆на́ѧ, сѷмеѡ́на но́вагѡ бг҃осло́ва, з҃:

<versal data-diacritics="true">Ѿ</versal> скве́рныхъ ѹ҆сте́нъ, ѿ ме́рзкагѡ се́рдца, ѿ нечи́стагѡ ѧ҆зы́ка, ѿ дꙋшѝ ѡ҆скверне́ны, прїимѝ моле́нїе хрⷭ҇тѐ мо́й, и҆ не пре́зри мои́хъ, ни слове́съ, нижѐ ѡ҆бразѡ́въ, нижѐ безстꙋ́дїѧ. Да́ждь мѝ дерзнове́ннѡ глаго́лати, ꙗ҆̀же хощꙋ̀ хрⷭ҇тѐ мо́й. Па́че же и҆ наꙋчи́ мѧ, что́ ми подоба́етъ твори́ти и҆ глаго́лати. Согрѣши́хъ па́че блꙋдни́цы, ꙗ҆́же ѹ҆вѣ́дѣ, гдѣ̀ ѡ҆бита́еши, мѵ́ро кꙋпи́вши, прїи́де де́рзостнѣ пома́зати твоѝ но́зѣ, бг҃а моегѡ̀, влⷣки, и҆ хрⷭ҇та̀ моегѡ̀. Ꙗ҆́коже ѻ҆́нꙋ не ѿри́нꙋлъ є҆сѝ прише́дшꙋю ѿ се́рдца, нижѐ менѐ возгнꙋша́йсѧ сло́ве, твои́ же мѝ пода́ждь но́зѣ, и҆ держа́ти и҆ цѣлова́ти, и҆ стрꙋѧ́ми сле́зными, ꙗ҆́кѡ многоцѣ́ннымъ мѵ́ромъ сїѧ̑ де́рзостнѡ пома́зати. Ѡ҆мы́й мѧ̀ слеза́ми мои́ми, ѡ҆чи́сти мѧ̀ и҆́ми, сло́ве, ѡ҆ста́ви и҆ прегрѣшє́нїѧ моѧ̑, и҆ проще́нїе мѝ пода́ждь. Вѣ́си ѕѡ́лъ мно́жество, вѣ́си и҆ стрꙋ́пы моѧ̑: и҆ ꙗ҆́звы зри́ши моѧ̑: но и҆ вѣ́рꙋ вѣ́си, и҆ произволе́нїе зри́ши, и҆ воздыха́нїе слы́шиши. Не таи́тсѧ тебѐ бж҃е мо́й, тво́рче мо́й, и҆зба́вителю мо́й, нижѐ ка́плѧ сле́знаѧ, нижѐ ка́пли ча́сть нѣ́каѧ. Несодѣ́ланное моѐ ви́дѣстѣ ѻ҆́чи твоѝ. Въ кни́зѣ же твое́й и҆ є҆щѐ несодѣ̑ѧннаѧ, напи̑сана тебѣ̀ сꙋ́ть. Ви́ждь смире́нїе моѐ, ви́ждь трꙋ́дъ мо́й є҆ли́къ, и҆ грѣхѝ всѧ̑ ѡ҆ста́ви мѝ бж҃е всѧ́ческихъ, да чи́стымъ се́рдцемъ, притре́петною мы́слїю и҆ дꙋше́ю сокрꙋше́нною, нескве́рныхъ твои́хъ причащꙋ́сѧ и҆ прест҃ы́хъ та̑инъ, и҆́миже ѡ҆живлѧ́етсѧ и҆ ѡ҆божа́етсѧ всѧ́къ ꙗ҆ды́й же и҆ пїѧ́й, чи́стымъ се́рдцемъ. Ты́ бо ре́клъ є҆сѝ влⷣко мо́й: всѧ́къ ꙗ҆ды́й мою̀ пло́ть, и҆ пїѧ́й мою̀ кро́вь, во мнѣ̀ ѹ҆́бѡ се́й пребыва́етъ, въ не́мже и҆ а҆́зъ є҆́смь. И҆́стинно сло́во всѧ́ко влⷣки и҆ бг҃а моегѡ̀: бжⷭ҇твенныхъ бо причаща́ѧйсѧ, и҆ бг҃отворѧ́щихъ бл҃года́тей, не ѹ҆́бѡ є҆́смь є҆ди́нъ, но съ тобо́ю хрⷭ҇тѐ мо́й, свѣ́томъ трисл҃нечнымъ, просвѣща́ющимъ мі́ръ. Да ѹ҆́бѡ не є҆ди́нъ пребꙋ́дꙋ кромѣ̀ тебѐ живода́вца, дыха́нїѧ моегѡ̀, живота̀ моегѡ̀, ра́дованїѧ моегѡ̀, спⷭ҇нїѧ мі́рꙋ: сегѡ̀ ра́ди къ тебѣ̀ пристꙋпи́хъ, ꙗ҆́коже зри́ши, со слеза́ми, и҆ дꙋше́ю сокрꙋше́нною, и҆збавле́нїе мои́хъ прегрѣше́нїй прошꙋ̀ прїѧ́ти мѝ: и҆ твои́хъ живода́тельныхъ и҆ непоро́чныхъ та́инствъ причасти́тисѧ неѡсꙋжде́ннѡ, да пребꙋ́деши, ꙗ҆́коже ре́клъ є҆сѝ, со мно́ю треѡкаѧ́ннымъ: да не кромѣ̀ ѡ҆брѣ́тъ мѧ̀ твоеѧ̀ бл҃года́ти, преле́стникъ восхи́титъ мѧ̀ льсти́внѣ: и҆ прельсти́въ ѿведе́тъ бг҃отворѧ́щихъ твои́хъ слове́съ. Сегѡ̀ ра́ди къ тебѣ̀ припа́даю, и҆ те́плѣ вопїю́ ти: ꙗ҆́коже блꙋ́днаго прїѧ́лъ є҆сѝ, и҆ блꙋдни́цꙋ прише́дшꙋю, та́кѡ прїими́ мѧ блꙋ́днаго и҆ скве́рнаго, ще́дре. Дꙋше́ю сокрꙋше́нною, ны́нѣ бо къ тебѣ̀ приходѧ̀, вѣ́мъ сп҃се, ꙗ҆́кѡ и҆ны́й, ꙗ҆́коже а҆́зъ, не прегрѣшѝ тебѣ̀, нижѐ содѣ́ѧ дѣѧ̑нїѧ, ꙗ҆̀же а҆́зъ содѣ́ѧхъ. Но сїѐ па́ки вѣ́мъ, ꙗ҆́кѡ ни вели́чество прегрѣше́нїй, ни грѣхѡ́въ мно́жество превосхо́дитъ бг҃а моегѡ̀ мно́гое долготерпѣ́нїе, и҆ чл҃вѣколю́бїе кра́йнее: но млⷭ҇тїю сострⷭ҇тїѧ те́плѣ ка́ющыѧсѧ, и҆ чи́стиши, и҆ свѣ́тлиши, и҆ свѣ́та твори́ши прича́стники, ѻ҆́бщники бжⷭ҇тва̀ твоегѡ̀ содѣ́ловаѧй незави́стнѡ. И҆ стра́нное и҆ а҆́гг҃лѡмъ и҆ человѣ́чєскимъ мы́слемъ, бесѣ́дꙋеши и҆̀мъ мно́гажды, ꙗ҆́коже дрꙋгѡ́мъ твои̑мъ и҆́стиннымъ. Сїѧ̑ де́рзостна творѧ́тъ мѧ̀, сїѧ̑ вперѧ́ютъ мѧ̀ хрⷭ҇тѐ мо́й. И҆ дерза́ѧ твои̑мъ бога̑тымъ къ на́мъ бл҃годѣѧ́нїємъ, ра́дꙋѧсѧ вкꙋ́пѣ и҆ трепе́щѧ, ѻ҆гне́ви причаща́юсѧ, трава̀ сы́й: и҆ стра́нно чꙋ́до! Ѡ҆роша́емь неѡпа́льнѡ, ꙗ҆́коже ѹ҆́бѡ кꙋпина̀ дре́вле неѡпа́льнѣ горѧ́щи. Ны́нѣ бл҃года́рною мы́слїю, бл҃года́рнымъ же се́рдцемъ, бл҃года́рными ѹ҆десы̀ мои́ми, дꙋшѝ и҆ тѣ́ла моегѡ̀, покланѧ́юсѧ и҆ велича́ю, и҆ славосло́влю тѧ̀ бж҃е мо́й, ꙗ҆́кѡ бл҃гослове́на сꙋ́ща, ны́нѣ же и҆ во вѣ́ки.

## Мл҃тва и҆на́ѧ златоꙋ́стагѡ, и҃:

<versal>Б</versal>ж҃е, ѡ҆сла́би, ѡ҆ста́ви, прости́ ми согрѣшє́нїѧ моѧ̑, є҆ли̑ка тѝ согрѣши́хъ, а҆́ще сло́вомъ, а҆́ще дѣ́ломъ, а҆́ще помышле́нїемъ, во́лею и҆лѝ нево́лею, ра́зꙋмомъ и҆лѝ неразꙋ́мїемъ, всѧ̑ мѝ простѝ, ꙗ҆́кѡ бл҃гъ и҆ чл҃вѣколю́бецъ: и҆ мл҃твами пречⷭ҇тыѧ твоеѧ̀ мт҃ре, ѹ҆́мныхъ твои́хъ слꙋжи́телей и҆ ст҃ы́хъ си́лъ, и҆ всѣ́хъ ст҃ы́хъ ѿ вѣ́ка тебѣ̀ бл҃гоꙋгоди́вшихъ, неѡсꙋжде́ннѡ бл҃говолѝ прїѧ́ти мѝ ст҃о́е и҆ пречⷭ҇тое твоѐ тѣ́ло и҆ чⷭ҇тнꙋ́ю кро́вь, во и҆сцѣле́нїе дꙋши́ же и҆ тѣ́ла, и҆ во ѡ҆чище́нїе лꙋка́выхъ мои́хъ помышле́нїй. Ꙗ҆́кѡ твоѐ є҆́сть црⷭ҇тво, и҆ си́ла, и҆ сла́ва, со ѻ҆ц҃е́мъ и҆ ст҃ы́мъ дх҃омъ, ны́нѣ и҆ при́снѡ, и҆ во вѣ́ки вѣкѡ́въ, а҆ми́нь.

## Тогѡ́жде, ѳ҃:

<versal>Н</versal>ѣ́смь дово́ленъ, влⷣко гдⷭ҇и, да вни́деши под̾ кро́въ дꙋшѝ моеѧ̀: но поне́же хо́щеши ты̀ ꙗ҆́кѡ чл҃вѣколю́бецъ жи́ти во мнѣ̀, дерза́ѧ пристꙋпа́ю: повелѣва́еши, да ѿве́рзꙋ двє́ри, ꙗ҆̀же ты̀ є҆ди́нъ созда́лъ є҆сѝ, и҆ вни́деши со чл҃вѣколю́бїемъ ꙗ҆́коже є҆сѝ: вни́деши и҆ просвѣща́еши помраче́нный мо́й по́мыслъ. Вѣ́рꙋю, ꙗ҆́кѡ сїѐ сотвори́ши: не бо̀ блꙋдни́цꙋ со слеза́ми прише́дшꙋю къ тебѣ̀ ѿгна́лъ є҆сѝ: нижѐ мытарѧ̀ ѿве́рглъ є҆сѝ пока́ѧвшасѧ: нижѐ разбо́йника позна́вша црⷭ҇тво твоѐ ѿгна́лъ є҆сѝ: нижѐ гони́телѧ пока́ѧвшасѧ ѡ҆ста́вилъ є҆сѝ, є҆́же бѣ̀: но ѿ покаѧ́нїѧ тебѣ̀ прише́дшыѧ, всѧ̑ въ ли́цѣ твои́хъ дрꙋгѡ́въ вчини́лъ є҆сѝ, є҆ди́нъ сы́й бл҃гослове́нный всегда̀, ны́нѣ и҆ въ безконє́чныѧ вѣ́ки, а҆ми́нь.

## Тогѡ́жде, і҃:

<versal>Г</versal>дⷭ҇и і҆и҃се хрⷭ҇тѐ бж҃е мо́й, ѡ҆сла́би, ѡ҆ста́ви, ѡ҆чи́сти, и҆ прости́ ми грѣ́шномꙋ, и҆ непотре́бномꙋ, и҆ недосто́йномꙋ рабꙋ̀ твоемꙋ̀ прегрѣшє́нїѧ, и҆ согрѣшє́нїѧ, и҆ грѣхопадє́нїѧ моѧ̑, є҆ли̑ка тѝ ѿ ю҆́ности моеѧ̀, да́же до настоѧ́щагѡ днѐ и҆ часа̀ согрѣши́хъ, а҆́ще въ ра́зꙋмѣ и҆ въ неразꙋ́мїи, а҆́ще въ словесѣ́хъ и҆лѝ дѣ́лѣхъ, и҆лѝ помышле́нїихъ и҆ мы́слехъ, и҆ начина́нїихъ, и҆ всѣ́хъ мои́хъ чꙋ́вствахъ: и҆ мл҃твами безсѣ́меннѡ ро́ждшїѧ тѧ̀, пречⷭ҇тыѧ и҆ приснодв҃ы мр҃і́и мт҃ре твоеѧ̀, є҆ди́ныѧ непосты́дныѧ наде́жды и҆ предста́тельства и҆ сп҃се́нїѧ моегѡ̀, сподо́би мѧ̀ неѡсꙋжде́ннѡ причасти́тисѧ пречⷭ҇тыхъ, безсме́ртныхъ, животворѧ́щихъ и҆ стра́шныхъ твои́хъ та́инствъ, во ѡ҆ставле́нїе грѣхѡ́въ и҆ въ жи́знь вѣ́чнꙋю: во ѡ҆сщ҃е́нїе и҆ просвѣще́нїе, крѣ́пость, и҆сцѣле́нїе, и҆ здра́вїе дꙋши́ же и҆ тѣ́ла, и҆ въ потребле́нїе и҆ всесоверше́нное погꙋбле́нїе лꙋка́выхъ мои́хъ помыслѡ́въ, и҆ помышле́нїй, и҆ предпрїѧ́тїй, и҆ нощны́хъ мечта́нїй, те́мныхъ и҆ лꙋка́выхъ дꙋхѡ́въ. Ꙗ҆́кѡ твоѐ є҆́сть црⷭ҇тво, и҆ си́ла, и҆ сла́ва, и҆ че́сть, и҆ поклоне́нїе, со ѻ҆ц҃е́мъ и҆ ст҃ы́мъ твои́мъ дх҃омъ, ны́нѣ и҆ при́снѡ, и҆ во вѣ́ки вѣкѡ́въ, а҆ми́нь.

## Мл҃тва и҆на́ѧ, і҆ѡа́нна дамаскина̀, а҃і:

<versal>П</versal>ред̾ две́рьми хра́ма твоегѡ̀ предстою̀, и҆ лю́тыхъ помышле́нїй не ѿстꙋпа́ю: но ты̀ хрⷭ҇тѐ бж҃е, мытарѧ̀ ѡ҆правди́вый, и҆ ханане́ю поми́ловавый, и҆ разбо́йникꙋ раѧ̀ двє́ри ѿве́рзый, ѿве́рзи мѝ ѹ҆трѡ́бы чл҃вѣколю́бїѧ твоегѡ̀, и҆ прїими́ мѧ приходѧ́ща и҆ прикаса́ющасѧ тебѣ̀, ꙗ҆́кѡ блꙋдни́цꙋ, и҆ кровоточи́вꙋю: ѻ҆́ва ѹ҆́бѡ кра́ѧ ри́зы твоеѧ̀ коснꙋ́вшисѧ, ѹ҆до́бь и҆сцѣле́нїе прїѧ́тъ: ѻ҆́ва же пречⷭ҇тѣи твоѝ но́зѣ ѹ҆держа́вши, разрѣше́нїе грѣхѡ́въ понесѐ. А҆́зъ же ѡ҆каѧ́нный всѐ твоѐ тѣ́ло дерза́ѧ воспрїѧ́ти, да не ѡ҆пале́нъ бꙋ́дꙋ: но прїими́ мѧ ꙗ҆́коже ѻ҆́ныѧ, и҆ просвѣтѝ моѧ̑ дꙋшє́внаѧ чꙋ̑вства, попалѧ́ѧ моѧ̑ грѣхѡ́вныѧ вины̑: мл҃твами безсѣ́меннѡ ро́ждшїѧ тѧ̀, и҆ нбⷭ҇ныхъ си́лъ, ꙗ҆́кѡ бл҃гослове́нъ є҆сѝ во вѣ́ки вѣкѡ́въ, а҆ми́нь.

## Мл҃тва и҆на́ѧ, златоꙋ́стагѡ, в҃і:

<versal>В</versal>ѣ́рꙋю гдⷭ҇и, и҆ и҆сповѣ́дꙋю, ꙗ҆́кѡ ты̀ є҆сѝ вои́стиннꙋ хрⷭ҇то́съ сн҃ъ бг҃а жива́гѡ, прише́дый въ мі́ръ грѣ̑шныѧ сп҃стѝ, ѿ ни́хже пе́рвый є҆́смь а҆́зъ. Є҆щѐ вѣ́рꙋю, ꙗ҆́кѡ сїѐ є҆́сть са́мое пречⷭ҇тое тѣ́ло твоѐ, и҆ сїѧ̀ є҆́сть са́маѧ чⷭ҇тна́ѧ кро́вь твоѧ̀. Молю́сѧ ѹ҆́бѡ тебѣ̀: поми́лꙋй мѧ̀, и҆ прости́ ми прегрѣшє́нїѧ моѧ̑, вѡ́льнаѧ и҆ невѡ́льнаѧ, ꙗ҆̀же сло́вомъ, ꙗ҆̀же дѣ́ломъ, ꙗ҆̀же вѣ́дѣнїемъ и҆ невѣ́дѣнїемъ: и҆ сподо́би мѧ̀ неѡсꙋжде́ннѡ причасти́тисѧ пречⷭ҇тыхъ твои́хъ та́инствъ, во ѡ҆ставле́нїе грѣхѡ́въ и҆ въ жи́знь вѣ́чнꙋю, а҆ми́нь.
