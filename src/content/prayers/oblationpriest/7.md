---
title: "Мл҃твы по ст҃ѣ́мъ причаще́нїи"
navigation:
  key: prayers-oblationpriest-7
  title: "Мл҃твы по ст҃ѣ́мъ причаще́нїи"
  parent: prayers-oblationpriest
  order: 7
type: "prayer"
---

## Мл҃твы по ст҃ѣ́мъ причаще́нїи.

<rubric>Є҆гда̀ полꙋ́чиши до́брагѡ причаще́нїѧ, животворѧ́щихъ та́инственныхъ дарова́нїй, воспо́й а҆́бїе, бл҃годарѝ вельмѝ, и҆ сїѧ̑ те́плѣ ѿ дꙋшѝ бг҃ꙋ глаго́ли:</rubric>

<red>С</red>ла́ва тебѣ̀, бж҃е. Сла́ва тебѣ̀, бж҃е. Сла́ва тебѣ̀, бж҃е.

## Та́же бл҃года́рственнꙋю сїю̀ мл҃твꙋ:

<versal>Б</versal>л҃годарю́ тѧ гдⷭ҇и бж҃е мо́й, ꙗ҆́кѡ не ѿри́нꙋлъ мѧ̀ є҆сѝ грѣ́шнагѡ, но ѻ҆́бщника мѧ̀ бы́ти ст҃ы́нь твои́хъ сподо́билъ є҆сѝ. Бл҃годарю́ тѧ, ꙗ҆́кѡ менѐ недосто́йнаго причасти́тисѧ пречⷭ҇тыхъ твои́хъ и҆ нбⷭ҇ныхъ дарѡ́въ сподо́билъ є҆сѝ. Но влⷣко чл҃колю́бче, на́съ ра́ди ѹ҆ме́рый же и҆ воскр҃сы́й, и҆ дарова́вый на́мъ стра̑шнаѧ сїѧ̑ и҆ животворѧ̑щаѧ та̑инства, во бл҃годѣѧ́нїе и҆ ѡ҆сщ҃е́нїе дꙋ́шъ и҆ тѣле́съ на́шихъ: да́ждь бы́ти си̑мъ и҆ мнѣ̀ во и҆сцѣле́нїе дꙋши́ же и҆ тѣ́ла, во ѿгна́нїе всѧ́кагѡ сопроти́внагѡ, въ просвѣще́нїе ѻ҆́чїю се́рдца моегѡ̀, въ ми́ръ дꙋше́вныхъ мои́хъ си́лъ, въ вѣ́рꙋ непосты́днꙋ, въ любо́вь нелицемѣ́рнꙋ, во и҆сполне́нїе премꙋ́дрости, въ соблюде́нїе за́повѣдей твои́хъ, въ приложе́нїе бжⷭ҇твенныѧ твоеѧ̀ бл҃года́ти, и҆ твоегѡ̀ црⷭ҇твїѧ присвое́нїе: да во ст҃ы́ни твое́й тѣ́ми сохранѧ́емь, твою̀ бл҃года́ть помина́ю всегда̀ и҆ не ктомꙋ̀ себѣ̀ живꙋ̀, но тебѣ̀ на́шемꙋ влⷣцѣ и҆ бл҃годѣ́телю. И҆ та́кѡ сегѡ̀ житїѧ̀ и҆зше́дъ ѡ҆ наде́жди живота̀ вѣ́чнагѡ, въ присносꙋ́щный дости́гнꙋ поко́й, и҆дѣ́же пра́зднꙋющихъ гла́съ непреста́нный, и҆ безконе́чнаѧ сла́дость зрѧ́щихъ твоегѡ̀ лица̀ добро́тꙋ неизрече́ннꙋю. Ты́ бо є҆сѝ и҆́стинное жела́нїе, и҆ неизрече́нное весе́лїе лю́бѧщихъ тѧ̀, хрⷭ҇тѐ бж҃е на́шъ, и҆ тѧ̀ пое́тъ всѧ̀ тва́рь во вѣ́ки, а҆ми́нь.

## Вели́кагѡ васі́лїа, в҃:

<versal>В</versal>лⷣко хрⷭ҇тѐ бж҃е, цр҃ю̀ вѣкѡ́въ, и҆ содѣ́телю всѣ́хъ, бл҃годарю́ тѧ ѡ҆ всѣ́хъ, ꙗ҆̀же мѝ є҆сѝ пода́лъ, бл҃ги́хъ, и҆ ѡ҆ причаще́нїи пречⷭ҇тыхъ и҆ животворѧ́щихъ твои́хъ та́инствъ. Молю̀ ѹ҆́бѡ тѧ̀, бл҃же и҆ чл҃колю́бче: сохрани́ мѧ под̾ кро́вомъ твои́мъ, и҆ въ сѣ́ни крилꙋ̀ твоє́ю, и҆ да́рꙋй мѝ чи́стою со́вѣстїю да́же до послѣ́днѧгѡ моегѡ̀ и҆здыха́нїѧ, досто́йнѡ причаща́тисѧ ст҃ы́нь твои́хъ, во ѡ҆ставле́нїе грѣхѡ́въ, и҆ въ жи́знь вѣ́чнꙋю. Ты́ бо є҆сѝ хлѣ́бъ живо́тный, и҆сто́чникъ ст҃ы́ни, пода́тель бл҃ги́хъ, и҆ тебѣ̀ сла́вꙋ возсыла́емъ, со ѻ҆ц҃е́мъ и҆ ст҃ы́мъ дх҃омъ, ны́нѣ и҆ при́снѡ, и҆ во вѣ́ки вѣкѡ́въ, а҆ми́нь.

<rubric>Метафра́ста по стїхѡ́мъ, г҃:</rubric>

<div class="verse">
<red>Д</red>а́вый пи́щꙋ мнѣ̀ пл҃ть твою̀ во́лею,<br>
<red>Ѻ҆́</red>гнь сы́й, и҆ ѡ҆палѧ́ѧй недостѡ́йныѧ,<br>
<red>Д</red>а не ѡ҆пали́ши менѐ, содѣ́телю мо́й:<br>
<red>П</red>а́че же пройдѝ во ѹ҆́ды моѧ̑,<br>
<red>В</red>о всѧ̑ соста́вы, во ѹ҆тро́бꙋ, въ се́рдце.<br>
<red>П</red>опалѝ те́рнїе всѣ́хъ мои́хъ прегрѣше́нїй:<br>
<red>Д</red>ꙋ́шꙋ ѡ҆чи́сти, ѡ҆ст҃ѝ помышлє́нїѧ:<br>
<red>С</red>оста́вы ѹ҆твердѝ съ костьмѝ вкꙋ́пѣ:<br>
<red>Ч</red>ꙋ́вствъ просвѣтѝ простꙋ́ю пѧтери́цꙋ:<br>
<red>В</red>сего̀ мѧ̀ спригвоздѝ стра́хꙋ твоемꙋ̀.<br>
<red>П</red>ри́снѡ покры́й, соблюди́ же и҆ сохрани́ мѧ<br>
<red>Ѿ</red> всѧ́кагѡ дѣ́ла и҆ сло́ва дꙋшетлѣ́ннагѡ.<br>
<red>Ѡ҆</red>чи́сти, и҆ ѡ҆мы́й, и҆ ѹ҆краси́ мѧ:<br>
<red>Ѹ҆</red>добрѝ, вразꙋмѝ, и҆ просвѣти́ мѧ.<br>
<red>П</red>окажи́ мѧ твоѐ селе́нїе є҆ди́нагѡ дх҃а,<br>
<red>И҆</red> не ктомꙋ̀ селе́нїе грѣха̀:<br>
<red>Д</red>а ꙗ҆́кѡ твоегѡ̀ до́мꙋ, вхо́домъ причаще́нїѧ,<br>
<red>Ꙗ҆́</red>кѡ ѻ҆гнѧ̀ менѐ бѣжи́тъ всѧ́къ ѕлодѣ́й, всѧ́ка стра́сть.<br>
<red>М</red>оли́твенники тебѣ̀ приношꙋ̀ всѧ̑ ст҃ы̑ѧ,<br>
<red>Ч</red>инонача̑лїѧ же безпло́тныхъ,<br>
<red>П</red>рⷣте́чꙋ твоего̀, премꙋ̑дрыѧ а҆пⷭ҇лы,<br>
<red>К</red>ъ си̑мъ же твою̀ нескве́рнꙋю чⷭ҇тꙋю мт҃рь:<br>
<red>И҆́</red>хже мѡльбы̀, бл҃гоꙋтро́бне, прїимѝ хрⷭ҇тѐ мо́й,<br>
<red>И҆</red> сы́номъ свѣ́та содѣ́лай твоего̀ слꙋжи́телѧ.<br>
<red>Т</red>ы́ бо є҆ди́нъ є҆сѝ и҆ ѡ҆сщ҃е́нїе<br>
<red>Н</red>а́шихъ бл҃же дꙋ́шъ, и҆ свѣ́тлость:<br>
<red>И҆</red> тебѣ̀ лѣпоподо́бнѡ,<br>
<red>Ꙗ҆́</red>кѡ бг҃ꙋ и҆ влⷣцѣ,<br>
<red>С</red>ла́вꙋ всѝ возсыла́емъ на всѧ́къ де́нь.
</div>

## Мл҃тва и҆на́ѧ:

<versal>Т</versal>ѣ́ло твоѐ ст҃о́е, гдⷭ҇и і҆и҃се хрⷭ҇тѐ бж҃е на́шъ, да бꙋ́детъ мѝ въ живо́тъ вѣ́чный, и҆ кро́вь твоѧ̀ чⷭ҇тна́ѧ во ѡ҆ставле́нїе грѣхѡ́въ. Бꙋ́ди же мѝ бл҃годаре́нїе сїѐ въ ра́дость, здра́вїе и҆ весе́лїе: въ стра́шное же и҆ второ́е прише́ствїе твоѐ сподо́би мѧ̀ грѣ́шнаго ста́ти ѡ҆деснꙋ́ю сла́вы твоеѧ̀, мл҃твами пречⷭ҇тыѧ твоеѧ̀ мт҃ре, и҆ всѣ́хъ ст҃ы́хъ.

## Мл҃тва и҆на́ѧ, ко прест҃ѣ́й бцⷣѣ:

<versal>П</versal>рест҃а́ѧ влⷣчце бцⷣе, свѣ́те помраче́нныѧ моеѧ̀ дꙋшѝ, наде́ждо, покро́ве, прибѣ́жище, ѹ҆тѣше́нїе, ра́дованїе моѐ: бл҃годарю́ тѧ, ꙗ҆́кѡ сподо́била мѧ̀ є҆сѝ недосто́йнаго, прича́стника бы́ти пречⷭ҇тагѡ тѣ́ла и҆ чⷭ҇тны́ѧ кро́ве сн҃а твоегѡ̀. Но ро́ждшаѧ и҆́стинный свѣ́тъ, просвѣтѝ моѧ̑ ѹ҆́мныѧ ѻ҆́чи се́рдца: ꙗ҆́же и҆сто́чникъ безсме́ртїѧ ро́ждшаѧ, ѡ҆животвори́ мѧ ѹ҆мерщвле́ннаго грѣхо́мъ: ꙗ҆́же млⷭ҇тивагѡ бг҃а любобл҃гоꙋтро́бнаѧ мт҃и, поми́лꙋй мѧ̀, и҆ да́ждь мѝ ѹ҆миле́нїе, и҆ сокрꙋше́нїе въ се́рдцѣ мое́мъ, и҆ смире́нїе въ мы́слехъ мои́хъ, и҆ воззва́нїе въ плѣне́нїихъ помышле́нїй мои́хъ: и҆ сподо́би мѧ̀ до послѣ́днѧгѡ и҆здыха́нїѧ неѡсꙋжде́ннѡ прїима́ти пречⷭ҇тыхъ та̑инъ ѡ҆сщ҃е́нїе во и҆сцѣле́нїе дꙋши́ же и҆ тѣ́ла: и҆ пода́ждь мѝ сле́зы покаѧ́нїѧ и҆ и҆сповѣ́данїѧ, во є҆́же пѣ́ти и҆ сла́вити тѧ̀ во всѧ̑ дни̑ живота̀ моегѡ̀, ꙗ҆́кѡ бл҃гослове́нна и҆ препросла́вленна є҆сѝ во вѣ́ки, а҆ми́нь.

{% illustration "small-ornaments/golgotha-cross-small-gould", "small" %}
