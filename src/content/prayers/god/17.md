---
title: "Мл҃твы чтѡ́мыѧ въ на́вечерїи пѧтдесѧ́тницы"
navigation:
  key: prayers-god-17
  title: "Мл҃твы чтѡ́мыѧ въ на́вечерїи пѧтдесѧ́тницы"
  parent: prayers-god
  order: 17
type: "prayer"
---

## Мл҃твы чтѡ́мыѧ въ на́вечерїи пѧтдесѧ́тницы.

## Мл҃тва а҃:

<versal>П</versal>речтⷭ҇е, нескве́рне, безнача́льне, неви́диме, непостижи́ме, неизслѣ́диме, непремѣ́нне, непобѣди́ме, неисче́тне, неѕло́биве гдⷭ҇и, є҆ди́нъ и҆мѣ́ѧй безсме́ртїе, во свѣ́тѣ живы́й непристꙋ́пнѣмъ, сотвори́вый нб҃о и҆ зе́млю, и҆ мо́ре, и҆ всѧ̑ созда̑ннаѧ на ни́хъ: пре́жде є҆́же проси́ти, всѣ̑мъ прошє́нїѧ подава́ѧй! Тебѣ̀ мо́лимсѧ и҆ тебѐ про́симъ, влⷣко чл҃вѣколю́бче, ѻ҆ц҃а̀ гдⷭ҇а и҆ бг҃а и҆ сп҃са на́шегѡ і҆и҃са хрⷭ҇та̀, на́съ ра́ди человѣ́кѡвъ и҆ на́шегѡ ра́ди сп҃се́нїѧ сше́дшагѡ съ нб҃съ, и҆ воплоти́вшагѡсѧ ѿ дх҃а ст҃а́гѡ и҆ мр҃і́и приснодв҃ы и҆ пресла́вныѧ бцⷣы: и҆́же пе́рвѣе ѹ҆́бѡ словесы̀ ѹ҆чѧ̀, послѣди́ же и҆ дѣ́лы показꙋ́ѧ, є҆гда̀ сп҃си́тельнꙋю стра́сть претерпѣ̀, подадѐ на́мъ подписа́нїе смирє́ннымъ и҆ грѣ̑шнымъ и҆ недостѡ́йнымъ рабѡ́мъ твои̑мъ, мѡльбы̀ приноси́ти тебѣ̀, въ вы́и и҆ колѣ́нъ преклоне́нїихъ, ѡ҆ свои́хъ грѣсѣ́хъ и҆ ѡ҆ людски́хъ невѣ́дѣнїихъ: са́мъ, многомлⷭ҇тиве и҆ чл҃вѣколю́бче, ѹ҆слы́ши ны̀, во́ньже а҆́ще де́нь призове́мъ тѧ̀, и҆зрѧ́днѣе же въ де́нь се́й пѧтдесѧ́тный, во́ньже, по вознесе́нїи гдⷭ҇а на́шегѡ і҆и҃са хрⷭ҇та̀ на нб҃са̀ и҆ сѣдѣ́нїи ѡ҆деснꙋ́ю тебє̀ бг҃а и҆ ѻ҆ц҃а̀, низпосла̀ ст҃а́го дх҃а на ст҃ы̑ѧ своѧ̑ ѹ҆ч҃нкѝ и҆ а҆пⷭ҇лы, и҆́же и҆ сѣ́де на є҆ди́номъ коегѡ́ждо и҆́хъ, и҆ и҆спо́лнишасѧ всѝ неистощи́мыѧ бл҃года́ти є҆гѡ̀, и҆ глаго́лаша ѧ҆зы̑ки и҆ны́ми вели̑чїѧ твоѧ̑, и҆ прореко́ша. Ны́нѣ ѹ҆̀бо молѧ́щихсѧ тебѣ̀ ѹ҆слы́ши на́съ, и҆ помѧнѝ на́съ смире́нныхъ и҆ ѡ҆сꙋжде́нныхъ, и҆ возвратѝ плѣне́нїе дꙋ́шъ на́шихъ, твоѐ ми́лованїе и҆мѣ́ѧ ѡ҆ на́съ молѧ́щеесѧ. Прїимѝ на́съ припа́дающихъ тебѣ̀ и҆ вопїю́щихъ: согрѣши́хомъ. Къ тебѣ̀ приве́ржени є҆смы̀ ѿ ѹ҆тро́бы, ѿ чре́ва ма́тере на́шеѧ ты̀ є҆сѝ бг҃ъ на́шъ: но ꙗ҆́кѡ и҆счезо́ша въ сꙋетѣ̀ дні́е на́ши, ѡ҆бнажи́хомсѧ твоеѧ̀ по́мощи, лиши́хомсѧ всѧ́кагѡ ѿвѣ́та. Но дерза́юще на щедрѡ́ты твоѧ̑, зове́мъ: грѣхѝ ю҆́ности на́шеѧ и҆ невѣ́дѣнїѧ не помѧнѝ, и҆ ѿ та́йныхъ на́шихъ ѡ҆чи́сти на́съ, и҆ не ѿри́ни на́съ во вре́мѧ ста́рости, внегда̀ ѡ҆скꙋдѣ́ти крѣ́пости на́шей: не ѡ҆ста́ви на́съ пре́жде да́же на́мъ въ зе́млю не возврати́тисѧ: сподо́би къ тебѣ̀ возврати́тисѧ, и҆ вонмѝ на́мъ бл҃гопрїѧ́тїемъ и҆ бл҃года́тїю: возмѣ́ри беззакѡ́нїѧ на̑ша щедро́тами твои́ми: сопроти́въ поста́ви бе́зднꙋ щедро́тъ твои́хъ мно́жествꙋ согрѣше́нїй на́шихъ. При́зри съ высоты̀ ст҃ы́ѧ твоеѧ̀, гдⷭ҇и, на предстоѧ́щыѧ лю́ди твоѧ̑ и҆ ча́ющыѧ є҆́же ѿ тебє̀ бога́тыѧ млⷭ҇ти: посѣтѝ на́съ бл҃гостїю твое́ю, и҆зба́ви на́съ ѿ наси́льства дїа́волѧ: ѹ҆твердѝ живо́тъ на́шъ ст҃ы́ми твои́ми и҆ сщ҃е́нными закѡ́ны: а҆́гг҃ла вѣ́рна храни́телѧ приста́ви лю́демъ твои̑мъ, всѣ́хъ соберѝ въ твоѐ црⷭ҇твїе: да́ждь проще́нїе ѹ҆пова́ющымъ на тѧ̀, ѡ҆ста́ви и҆̀мъ и҆ на́мъ грѣхѝ: ѡ҆чи́сти на́съ дѣ́йствомъ ст҃а́гѡ твоегѡ̀ дх҃а: разрꙋшѝ ꙗ҆̀же на на́съ кѡ́зни вра̑жїѧ.

## Присовокꙋплѧ́етсѧ же и҆ сїѧ̀ мл҃тва:

<versal>Б</versal>л҃гослове́нъ є҆сѝ, гдⷭ҇и влⷣко вседержи́телю, просвѣти́вый де́нь свѣ́томъ со́лнечнымъ и҆ но́щь ѹ҆ѧсни́вый зарѧ́ми ѻ҆́гненными, долготꙋ̀ дневнꙋ́ю прейтѝ на́мъ сподо́бивый и҆ прибли́житисѧ нача́ткѡмъ но́щи! Ѹ҆слы́ши молє́нїѧ на̑ша и҆ всѣ́хъ люде́й твои́хъ, и҆ всѣ̑мъ на́мъ прости́въ вѡ́льныѧ и҆ невѡ́льныѧ грѣхѝ, прїимѝ вечє́рнѧѧ на̑ша молє́нїѧ, и҆ низпослѝ мно́жество млⷭ҇ти твоеѧ̀ и҆ щедрѡ́ты твоѧ̑ на достоѧ́нїе твоѐ: ѡ҆стѣнѝ на́съ ст҃ы́ми а҆́гг҃лы твои́ми: воѡрꙋжѝ на́съ ѡ҆рꙋ́жїемъ пра́вды твоеѧ̀: ѡ҆градѝ на́съ и҆́стиною твое́ю: соблюдѝ на́съ си́лою твое́ю: и҆зба́ви на́съ ѿ всѧ́кагѡ ѡ҆бстоѧ́нїѧ. Всѧ́кагѡ навѣ́та сопротиволежа́щагѡ: пода́ждь же на́мъ и҆ настоѧ́щїй ве́черъ, съ приходѧ́щею но́щїю, соверше́нъ, свѧ́тъ, ми́ренъ, безгрѣ́шенъ, безсобла́зненъ, безмечта́ненъ, и҆ всѧ̑ дни̑ живота̀ на́шегѡ, мл҃твами ст҃ы́ѧ бцⷣы и҆ всѣ́хъ ст҃ы́хъ, ѿ вѣ́ка тебѣ̀ бл҃гоꙋгоди́вшихъ.

<rubric>По сконча́нїи є҆ктенїѝ возгла́съ:</rubric>

<red>Т</red>вое́ бо є҆́сть є҆́же ми́ловати и҆ сп҃са́ти на́съ, гдⷭ҇и бж҃е на́шъ, и҆ тебѣ̀ сла́вꙋ возсыла́емъ, ѻ҆ц҃ꙋ̀ и҆ сн҃ꙋ и҆ ст҃о́мꙋ дх҃ꙋ, ны́нѣ и҆ при́снѡ и҆ во вѣ́ки вѣкѡ́въ.

## Мл҃тва в҃:

<versal>Г</versal>дⷭ҇и і҆и҃се хрⷭ҇тѐ бж҃е на́шъ, ми́ръ тво́й пода́вый человѣ́кѡмъ и҆ прест҃а́гѡ дх҃а да́ръ, є҆щѐ въ житїѝ и҆ съ на́ми сы́й, въ наслѣ́дїе неѿе́млемое вѣ̑рнымъ при́снѡ подава́ѧй: ꙗ҆вле́ннѣйше же сїю̀ бл҃года́ть твои̑мъ ѹ҆чн҃кѡ́мъ и҆ а҆пⷭ҇лѡмъ дне́сь низпосла́вый, и҆ си́хъ ѹ҆стнѣ̀ ѻ҆́гненными ѹ҆тверди́вый ѧ҆зы̑ки, и҆́миже ве́сь ро́дъ человѣ́ческїй бг҃овѣ́дѣнїе свои́мъ ѧ҆зы́комъ въ слꙋ́хъ ѹ҆́ха прїи́мше, свѣ́томъ дх҃а просвѣти́хомсѧ, и҆ пре́лести ꙗ҆́коже тьмы̀ и҆змѣни́хомсѧ, и҆ чꙋ́вственныхъ и҆ ѻ҆́гненныхъ ѧ҆зы̑къ раздаѧ́нїемъ и҆ преесте́ственнымъ дѣ́йствомъ є҆́же въ тѧ̀ вѣ́ры наꙋчи́хомсѧ, и҆ тебѐ бг҃осло́вити со ѻ҆ц҃е́мъ и҆ ст҃ы́мъ дх҃омъ во є҆ди́номъ бж҃ествѣ̀ и҆ си́лѣ и҆ вла́сти ѡ҆зари́хомсѧ! Ты̀ ѹ҆̀бо, ѻ҆́ч҃ее сїѧ́нїе, сꙋщества̀ и҆ є҆стества̀ є҆гѡ̀ неизмѣ́нное и҆ недви́жимое начерта́нїе, и҆сто́чниче премꙋ́дрости и҆ бл҃года́ти, ѿве́рзи и҆ мнѣ̀ грѣ́шномꙋ ѹ҆стнѣ̀, и҆ наꙋчи́ мѧ, ка́кѡ досто́итъ и҆ ѡ҆ и҆́хже потре́ба моли́тисѧ: ты́ бо є҆сѝ вѣ́дый мно́гое грѣхѡ́въ мои́хъ мно́жество, но твоѐ бл҃гоꙋтро́бїе побѣди́тъ си́хъ безмѣ́рное: се́ бо стра́хомъ предстою́ ти, въ пꙋчи́нꙋ млⷭ҇ти твоеѧ̀ ѿча́ѧнїе дꙋшѝ моеѧ̀ пове́ргъ. Ѡ҆кормѝ живо́тъ мо́й, сло́вомъ всю̀ тва́рь неизрече́нною премꙋ́дрости си́лою ѹ҆правлѧ́ѧй, ти́хое ѡ҆бꙋрева́емыхъ приста́нище, и҆ скажи́ ми пꙋ́ть, во́ньже пойдꙋ̀. Дх҃ъ премꙋ́дрости твоеѧ̀ мои̑мъ пода́ждь помышле́нїємъ, дх҃ъ ра́зꙋма безꙋ́мїю моемꙋ̀ да́рꙋѧй: дх҃омъ стра́ха твоегѡ̀ моѧ̑ ѡ҆сѣнѝ дѣла̀, и҆ дх҃ъ пра́вый ѡ҆бновѝ во ѹ҆тро́бѣ мое́й, и҆ дх҃омъ влⷣчнимъ мы́слей мои́хъ поползнове́нїе ѹ҆твердѝ: да на всѧ́къ де́нь дх҃омъ твои́мъ бл҃ги́мъ къ поле́зномꙋ наставлѧ́емь, сподо́блюсѧ твори́ти за́пѡвѣди твоѧ̑ и҆ твоѐ при́снѡ па́мѧтствовати сла́вное прише́ствїе и҆ и҆стѧза́тельное содѣ́ѧнныхъ на́ми. И҆ да не пре́зриши мѧ̀ тлѣ́нными сопрельща́тисѧ мі́ра сегѡ̀ кра́сными, но бꙋ́дꙋщихъ воспрїѧ́тїю жела́ти ѹ҆крѣпѝ сокро́вищъ. Ты́ бо ре́клъ є҆сѝ, влⷣко, ꙗ҆́кѡ, є҆ли̑ка а҆́ще кто̀ про́ситъ ѡ҆ твое́мъ и҆́мени, невозбра́ннѡ прїе́млетъ ѿ твоегѡ̀ присносꙋ́щнагѡ бг҃а и҆ ѻ҆ц҃а̀. Тѣ́мже и҆ а҆́зъ грѣ́шный, въ прише́ствїи ст҃а́гѡ твоегѡ̀ дх҃а, твою̀ молю̀ бл҃гость: є҆ли̑ка проси́хъ, возда́ждь мѝ во сп҃се́нїе. Є҆́й, гдⷭ҇и, всѧ́кагѡ бл҃годѣѧ́нїѧ бога́тый да́телю и҆ пода́телю бл҃гі́й, ꙗ҆́кѡ ты̀ є҆сѝ подава́ѧй преиз̾ѻби́льнѡ и҆́хже про́симъ! Ты̀ є҆сѝ сострада́теленъ и҆ млⷭ҇тивый, и҆́же безгрѣ́шнѡ бы́въ пло́ти на́шеѧ ѻ҆́бщникъ и҆ приклонѧ́ющымъ къ тебѣ̀ колѣ̑на приклонѧ́ѧйсѧ любобл҃гоꙋтро́бнѣ, ѡ҆чище́нїе же бы́въ грѣхѡ́въ на́шихъ. Да́ждь ѹ҆̀бо, гдⷭ҇и, лю́демъ твои̑мъ щедрѡ́ты твоѧ̑: ѹ҆слы́ши на́съ съ нб҃сѐ ст҃а́гѡ твоегѡ̀: ѡ҆свѧтѝ на́съ си́лою сп҃си́тельныѧ десни́цы твоеѧ̀: покры́й на́съ кро́вомъ крилꙋ̑ твоє́ю: да не пре́зриши дѣ́лъ рꙋкꙋ̀ твоє́ю. Тебѣ̀ є҆ди́номꙋ согрѣша́емъ, но и҆ тебѣ̀ є҆ди́номꙋ слꙋ́жимъ: не вѣ́мы кла́нѧтисѧ бо́гꙋ чꙋжде́мꙋ, нижѐ простира́ти рꙋ́ки на́шѧ, влⷣко, къ бо́гꙋ и҆но́мꙋ. Ѡ҆ста́ви на́мъ согрѣшє́нїѧ, и҆ прїи́мъ на̑ша колѣнопоклѡ́ннаѧ молє́нїѧ, прострѝ всѣ̑мъ на́мъ рꙋ́кꙋ по́мощи, прїимѝ мл҃твꙋ всѣ́хъ ꙗ҆́кѡ кади́ло прїѧ́тное, воспрїе́млемое пред̾ твои́мъ пребл҃ги́мъ црⷭ҇твомъ.

## Присовокꙋплѧ́етсѧ же и҆ сїѧ̀:

<versal>Г</versal>дⷭ҇и, гдⷭ҇и, и҆збавле́й на́съ ѿ всѧ́кїѧ стрѣлы̀ летѧ́щїѧ во днѝ, и҆зба́ви на́съ и҆ ѿ всѧ́кїѧ ве́щи во тьмѣ̀ преходѧ́щїѧ. Прїимѝ же́ртвꙋ вече́рнюю, рꙋ́къ на́шихъ воздѣѧ́нїе: сподо́би же на́съ и҆ нощно́е по́прище без̾ поро́ка прейтѝ, неискꙋшє́ны ѿ ѕлы́хъ: и҆ и҆зба́ви на́съ ѿ всѧ́кагѡ смꙋще́нїѧ и҆ боѧ́зни, ꙗ҆́же ѿ дїа́вола на́мъ прибыва́ющїѧ. Да́рꙋй дꙋша́мъ на́шымъ ѹ҆миле́нїе и҆ помыслѡ́мъ на́шымъ попече́нїе є҆́же на стра́шнѣмъ и҆ пра́веднѣмъ твое́мъ сꙋдѣ̀ и҆спыта́нїѧ. Пригвоздѝ стра́хꙋ твоемꙋ̀ плѡ́ти на́шѧ, и҆ ѹ҆мертвѝ ѹ҆́ды на́шѧ сꙋ́щыѧ на землѝ, да и҆ со́ннымъ безмо́лвїемъ просвѣти́мсѧ зрѣ́нїемъ сꙋде́бъ твои́хъ. Ѿими́ же ѿ на́съ всѧ́кое мечта́нїе неподо́бное и҆ по́хоть вре́днꙋ: возста́ви же на́съ во вре́мѧ мл҃твы ѹ҆тверждє́ны въ вѣ́рѣ и҆ преспѣва́ющѧ въ за́повѣдехъ твои́хъ.

<rubric>По сконча́нїи є҆ктенїѝ возгла́съ:</rubric>

<red>Б</red>л҃говоле́нїемъ и҆ бл҃гостїю є҆диноро́днагѡ сн҃а твоегѡ̀, съ ни́мже бл҃гослове́нъ є҆сѝ, съ прест҃ы́мъ и҆ бл҃ги́мъ и҆ животворѧ́щимъ твои́мъ дх҃омъ, ны́нѣ и҆ при́снѡ и҆ во вѣ́ки вѣкѡ́въ.

## Мл҃тва г҃:

<versal>П</versal>риснотекꙋ́щїй, живо́тный и҆ просвѣти́тельный и҆сто́чниче, соприсносꙋ́щнаѧ ѻ҆ц҃ꙋ̀ содѣ́тельнаѧ си́ло, всѐ смотре́нїе за сп҃се́нїе человѣ́ческое прекра́снѣ и҆спо́лнивый, хрⷭ҇тѐ бж҃е на́шъ, сме́рти ѹ҆́зы неразрѣши̑мыѧ и҆ закле́пы а҆́дѡвы расто́ргнꙋвый, лꙋка́выхъ же дꙋхѡ́въ мно́жество попра́вый: приведы́й себѐ ѡ҆ на́съ непоро́чное заколе́нїе, и҆ тѣ́ло да́вый пречтⷭ҇ое въ же́ртвꙋ, всѧ́кагѡ грѣха̀ неприкоснове́нное же и҆ непрохо́дное, и҆ стра́шнымъ си́мъ и҆ неисповѣди́мымъ сщ҃еннодѣ́йствїемъ живо́тъ на́мъ вѣ́чный дарова́вый: во а҆́дъ сше́дый, и҆ верєѝ вѣ̑чныѧ сокрꙋши́вый, и҆ во тьмѣ̀ сѣдѧ́щымъ восхо́дъ показа́вый: началоѕло́бнаго же и҆ глꙋби́ннаго ѕмі́ѧ бг҃омꙋ́дростнымъ льще́нїемъ ѹ҆лови́вый, и҆ вери́гами мра́ка свѧза́вый въ та́ртарѣ и҆ ѻ҆гнѝ негаси́мѣмъ, и҆ во тьмѣ̀ кромѣ́шней неисчетноси́льною твое́ю затверди́вый крѣ́постїю: великоимени́таѧ премꙋ́дросте ѻ҆́ч҃аѧ, напа́ствꙋємымъ вели́кїй помо́щникъ ꙗ҆ви́выйсѧ и҆ просвѣти́вый сѣдѧ́щыѧ во тьмѣ̀ и҆ сѣ́ни сме́ртнѣй! Ты̀, сла́вы присносꙋ́щныѧ гдⷭ҇и и҆ ѻ҆ц҃а̀ вы́шнѧгѡ сн҃е возлю́бленный, присносꙋ́щный свѣ́те ѿ присносꙋ́щнагѡ свѣ́та, сл҃нце пра́вды, ѹ҆слы́ши на́съ молѧ́щихсѧ тебѣ̀, и҆ ѹ҆поко́й дꙋ́шы рабѡ́въ твои́хъ, пре́жде ѹ҆со́пшихъ ѻ҆тє́цъ и҆ бра́тїй на́шихъ, и҆ про́чихъ срѡ́дникъ по пло́ти, и҆ всѣ́хъ свои́хъ въ вѣ́рѣ, ѡ҆ ни́хже и҆ па́мѧть твори́мъ ны́нѣ: ꙗ҆́кѡ въ тебѣ̀ всѣ́хъ держа́ва, и҆ въ рꙋцѣ̀ твое́й содержи́ши всѧ̑ концы̀ землѝ. Влⷣко вседержи́телю, бж҃е ѻ҆тє́цъ и҆ гдⷭ҇и млⷭ҇ти, ро́да сме́ртнагѡ же и҆ безсме́ртнагѡ и҆ всѧ́кагѡ є҆стества̀ человѣ́ческагѡ содѣ́телю, составлѧ́емагѡ же и҆ па́ки разрѣша́емагѡ, живота́ же и҆ сконча́нїѧ, є҆́же здѣ̀ пребыва́нїѧ и҆ є҆́же та́мѡ преложе́нїѧ: лѣ̑та и҆змѣрѧ́ѧй живы̑мъ и҆ времена̀ ѹ҆ставлѧ́ѧй сме́рти: низводѧ́й во а҆́дъ и҆ возводѧ́й: свѧзꙋ́ѧй въ не́мощи и҆ ѿпꙋща́ѧй въ си́лѣ: настоѧ̑щаѧ потре́бнѣ стро́ѧй и҆ бꙋ̑дꙋщаѧ поле́знѡ ѹ҆правлѧ́ѧй: сме́ртнымъ жа́ломъ ѹ҆ѧ́звенныхъ воскрⷭ҇нїѧ наде́ждами веселѧ́ѧй! Са́мъ ѹ҆̀бо, влⷣко всѣ́хъ, бж҃е сп҃си́телю на́шъ, наде́ждо всѣ́хъ концє́въ землѝ и҆ сꙋ́щихъ въ мо́ри дале́че, и҆́же, и҆ въ се́й послѣ́днїй и҆ вели́кїй сп҃си́тельный де́нь пѧтдесѧ́тницы пра́здника, та́йнꙋ ст҃ы́ѧ и҆ є҆диносꙋ́щныѧ и҆ соприсносꙋ́щныѧ и҆ нераздѣли́мыѧ и҆ неслїѧ́нныѧ трⷪ҇цы показа́вый на́мъ, и҆ наи́тїе и҆ прише́ствїе ст҃а́гѡ и҆ животворѧ́щагѡ твоегѡ̀ дх҃а въ ви́дѣ ѻ҆́гненныхъ ѧ҆зы́кѡвъ на ст҃ы̑ѧ твоѧ̑ а҆пⷭ҇лы и҆злїѧ́вый, и҆ бл҃говѣ́стники тѣ́хъ поста́вивый бл҃гочести́выѧ на́шеѧ вѣ́ры, и҆ и҆сповѣ́дники и҆ проповѣ́дники и҆́стиннагѡ бг҃осло́вїѧ показа́вый: и҆́же и҆ въ се́й всесоверше́нный и҆ сп҃си́тельный пра́здникъ ѡ҆чищє́нїѧ ѹ҆́бѡ мл҃твєннаѧ ѡ҆ и҆̀же во а҆́дѣ держи́мыхъ сподо́бивый прїима́ти, вели̑кїѧ же подава́ѧй на́мъ надє́жды ѡ҆слабле́нїѧ содержи̑мымъ ѿ содержа́щихъ ѧ҆̀ скве́рнъ, и҆ ѹ҆тѣше́нїю тобо́ю низпосла́тисѧ: ѹ҆слы́ши на́съ смире́нныхъ и҆ твои́хъ ра̑бъ молѧ́щихсѧ тѝ, и҆ ѹ҆поко́й дꙋ́шы рабѡ́въ твои́хъ, пре́жде ѹ҆со́пшихъ, на мѣ́стѣ свѣ́тлѣ, на мѣ́стѣ ѕла́чнѣ, на мѣ́стѣ прохлажде́нїѧ, ѿѻнꙋ́дꙋже ѿбѣжѐ всѧ́каѧ болѣ́знь, печа́ль и҆ воздыха́нїе, и҆ ѹ҆чинѝ дꙋ́хи и҆́хъ въ селе́нїихъ првⷣныхъ, и҆ ми́ра и҆ ѡ҆слабле́нїѧ сподо́би и҆̀хъ: ꙗ҆́кѡ не ме́ртвїи восхва́лѧтъ тѧ̀, гдⷭ҇и, нижѐ сꙋ́щїи во а҆́дѣ и҆сповѣ́данїе де́рзнꙋтъ принестѝ тебѣ̀: но мы̀ живі́и бл҃гослови́мъ тѧ̀ и҆ мо́лимъ, и҆ ѡ҆чисти́тєльныѧ мл҃твы и҆ жє́ртвы прино́симъ тебѣ̀ ѡ҆ дꙋша́хъ и҆́хъ.

## Присовокꙋплѧ́етсѧ же и҆ сїѧ̀ мл҃тва:

<versal>Б</versal>ж҃е вели́кїй и҆ вѣ́чный, ст҃ы́й, чл҃вѣколюби́вый, сподо́бивый на́съ въ се́й ча́съ ста́ти пред̾ непристꙋ́пною твое́ю сла́вою на пѣ́нїе и҆ хвалꙋ̀ чꙋде́съ твои́хъ! Ѡ҆чи́сти ны̀ недостѡ́йныѧ рабы̑ твоѧ̑, и҆ пода́ждь бл҃года́ть, є҆́же сокрꙋше́ннымъ се́рдцемъ, невозноси́тельнѡ приноси́ти тебѣ̀ трист҃о́е славосло́вїе и҆ бл҃годаре́нїе вели́кихъ твои́хъ дарѡ́въ, ꙗ҆̀же сотвори́лъ є҆сѝ къ на́мъ и҆ твори́ши всегда̀ въ на́съ. Помѧнѝ, гдⷭ҇и, не́мощь на́шꙋ, и҆ да не погꙋби́ши на́съ со беззакѡ́нїи на́шими: но сотворѝ вели́кꙋю млⷭ҇ть со смире́нїемъ на́шимъ, да грѣхо́вныѧ тьмы̀ и҆збѣжа́вше, во днѝ пра́вды ходи́ти бꙋ́демъ, и҆ ѡ҆дѣ́ѧвшесѧ ѡ҆рꙋ́жїемъ свѣ́та, ненавѣ́тнѡ пребꙋ́демъ ѿ всѧ́кїѧ ко́зни лꙋка́вагѡ, и҆ со дерзнове́нїемъ просла́вимъ ѡ҆ всѣ́хъ тебѐ є҆ди́наго и҆́стиннаго и҆ чл҃вѣколю́бца бг҃а. Твое́ бо ꙗ҆́кѡ вои́стиннꙋ и҆ вели́кое врѣснотꙋ̀ та́инство, влⷣко всѣ́хъ и҆ тво́рче, вре́менное разрѣше́нїе твои́хъ тва́рей, и҆ є҆́же по си́хъ совокꙋпле́нїе, и҆ ѹ҆покое́нїе є҆́же во вѣ́ки. Тебѣ̀ бл҃года́ть ѡ҆ всѣ́хъ и҆сповѣ́дꙋемъ, ѡ҆ вхо́дѣхъ на́шихъ ꙗ҆̀же въ мі́ръ се́й и҆ и҆схо́дѣхъ, и҆̀же надє́жды на́мъ воскрⷭ҇нїѧ и҆ жи́зни нетлѣ́нныѧ твои́мъ нело́жнымъ ѡ҆бѣща́нїемъ пред̾ѡбрꙋча́ютъ, ꙗ҆̀же прїи́мемъ въ бꙋ́дꙋщемъ второ́мъ прише́ствїи твое́мъ: ты́ бо є҆сѝ и҆ воскрⷭ҇нїѧ на́шегѡ нача́льникъ, и҆ пожи́вшихъ неꙋмы́тный и҆ чл҃вѣколюби́вый сꙋдїѧ̀, и҆ мздовоздаѧ́нїѧ влⷣка и҆ гдⷭ҇ь, и҆́же и҆ прїѻбщи́выйсѧ на́мъ прїи́скреннѣ пло́ти и҆ кро́ве, снизхожде́нїѧ ра́ди кра́йнѧгѡ: и҆ на́шѧ стра̑сти неѿмє́тныѧ, внегда̀ во́лею во и҆скꙋ́съ поста́вити, прїи́мъ за милосе́рдїе щедро́тъ, и҆ въ не́мже пострада́лъ є҆сѝ са́мъ и҆скꙋси́всѧ, и҆скꙋша́ємымъ на́мъ бы́въ самоѡбѣтова́нный помо́щникъ: тѣ́мже и҆ совозве́лъ є҆сѝ на́съ въ твоѐ безстра́стїе. Прїимѝ ѹ҆̀бо, влⷣко, мѡльбы̀ и҆ молє́нїѧ на̑ша, и҆ ѹ҆поко́й всѧ̑ ѻ҆тцы̀ коегѡ́ждо, и҆ ма́тєри и҆ ча̑да, и҆ бра́тїю и҆ сєстры̀, є҆динорѡ́дныѧ и҆ кꙋпнорѡ́дныѧ, и҆ всѧ̑ пре́жде почи́вшыѧ дꙋ́шы въ наде́ждѣ воскрⷭ҇нїѧ жи́зни вѣ́чныѧ: ѹ҆чинѝ дꙋ́хи и҆́хъ и҆ и҆мена̀ въ кни́зѣ живо́тнѣй, въ нѣ́дрѣхъ а҆враа́ма и҆ і҆саа́ка и҆ і҆а́кѡва, въ странѣ̀ живы́хъ, во црⷭ҇твїи нбⷭ҇нѣмъ, въ раѝ сла́дости, свѣ́тлыми а҆́гг҃лы твои́ми вводѧ̀ всѧ̑ во ст҃ы̑ѧ твоѧ̑ ѡ҆би́тєли, совоздвиза́ѧй и҆ тѣлеса̀ на̑ша въ де́нь, во́ньже ѡ҆предѣли́лъ є҆сѝ по ст҃ы̑мъ твои̑мъ и҆ нелѡ́жнымъ ѡ҆бѣтова́нїємъ. Нѣ́сть ѹ҆̀бо, гдⷭ҇и, рабѡ́мъ твои̑мъ сме́рть, и҆сходѧ́щымъ на́мъ ѿ тѣ́ла и҆ къ тебѣ̀ бг҃ꙋ на́шемꙋ приходѧ́щымъ, но преставле́нїе ѿ печа́льнѣйшихъ на полє́знѣйшаѧ и҆ сла́дѡстнѣйшаѧ, и҆ на ѹ҆покое́нїе и҆ ра́дость. А҆́ще же и҆ что̀ согрѣши́хомъ къ тебѣ̀, млⷭ҇тивъ бꙋ́ди на́мъ же и҆ тѣ̑мъ: занѐ ни є҆ди́нъ є҆́сть чи́стъ пред̾ тобо́ю ѿ скве́рнъ, нижѐ а҆́ще є҆ди́нъ де́нь живота̀ є҆гѡ̀ є҆́сть, ра́звѣ ты̀ то́чїю є҆ди́нъ, на землѝ ꙗ҆ви́выйсѧ безгрѣ́шный гдⷭ҇ь на́шъ і҆и҃съ хрⷭ҇то́съ, и҆́мже всѝ ѹ҆пова́емъ млⷭ҇ть полꙋчи́ти и҆ ѡ҆ставле́нїе грѣхѡ́въ. Сегѡ̀ ра́ди на́мъ же и҆ ѻ҆́нѣмъ, ꙗ҆́кѡ бл҃гъ и҆ чл҃вѣколю́бецъ бг҃ъ, ѡ҆сла́би, ѡ҆ста́ви, простѝ грѣхопадє́нїѧ на̑ша, вѡ́льнаѧ и҆ невѡ́льнаѧ, ꙗ҆̀же въ вѣ́дѣнїи и҆ въ невѣ́дѣнїи, пред̾ѧвлє́ннаѧ и҆ забыва́ємаѧ: ꙗ҆̀же въ дѣѧ́нїи, ꙗ҆̀же въ помышле́нїи, ꙗ҆̀же въ словесѝ, ꙗ҆̀же во всѣ́хъ на́шихъ житїѧ́хъ и҆ движе́нїихъ. И҆ ѿше́дшымъ ѹ҆́бѡ свобо́дꙋ и҆ ѡ҆сла́бꙋ да́рꙋй, на́съ же, сꙋ́щихъ здѣ̀, бл҃гословѝ, коне́цъ бл҃гі́й и҆ ми́рный да́рꙋѧ на́мъ же и҆ всѣ̑мъ лю́демъ твои̑мъ, и҆ млⷭ҇ти и҆ чл҃вѣколю́бїѧ ѹ҆тро́бꙋ ѿверза́ѧй на́мъ на стра́шнѣмъ и҆ ѹ҆жа́снѣмъ твое́мъ прише́ствїи, и҆ црⷭ҇твїѧ твоегѡ̀ досто́йныхъ на́съ сотворѝ.

## Присовокꙋплѧ́етсѧ и҆ сїѧ̀ мл҃тва:

<versal>Б</versal>ж҃е вели́кїй и҆ вы́шнїй, є҆ди́не и҆мѣ́ѧй безсме́ртїе, во свѣ́тѣ живы́й непристꙋ́пнѣмъ, всю̀ тва́рь мꙋ́дростїю созда́вый, раздѣли́вый посредѣ̀ свѣ́та и҆ посредѣ̀ тьмы̀, и҆ со́лнце ѹ҆́бѡ положи́вый во ѡ҆́бласть днѐ, лꙋнꙋ́ же и҆ ѕвѣ́зды во ѡ҆́бласть но́щи: сподо́бивый на́съ грѣ́шныхъ и҆ въ настоѧ́щїй де́нь предвари́ти лицѐ твоѐ во и҆сповѣ́данїи и҆ вече́рнюю тебѣ̀ слꙋ́жбꙋ принестѝ! Са́мъ, чл҃вѣколю́бче гдⷭ҇и, и҆спра́ви мл҃твꙋ на́шꙋ ꙗ҆́кѡ кади́ло пред̾ тобо́ю, и҆ прїимѝ ю҆̀ въ воню̀ бл҃гоꙋха́нїѧ: пода́ждь же на́мъ настоѧ́щїй ве́черъ и҆ приходѧ́щꙋю но́щь ми́рнꙋ: ѡ҆блецы́ ны ѡ҆рꙋ́жїемъ свѣ́та, и҆зба́ви на́съ ѿ стра́ха нощна́гѡ и҆ ѿ всѧ́кїѧ ве́щи во тьмѣ̀ преходѧ́щїѧ: и҆ да́рꙋй на́мъ со́нъ, и҆́же во ѹ҆покое́нїе не́мощи на́шей дарова́лъ є҆сѝ, ѿ всѧ́кагѡ дїа́вольскагѡ мечта́нїѧ и҆змѣне́нъ. Є҆́й, влⷣко, всѣ́хъ бл҃ги́хъ пода́телю, ꙗ҆́кѡ да и҆ на ло́жахъ на́шихъ ѹ҆милѧ́ющесѧ, воспомѧ́немъ и҆ въ нощѝ прест҃о́е и҆́мѧ твоѐ, и҆ поꙋче́нїемъ твои́хъ за́повѣдей ѡ҆зарѧ́еми, въ ра́дости дꙋше́внѣй возста́немъ къ славосло́вїю твоеѧ̀ бл҃гости, мл҃твы и҆ молє́нїѧ твоемꙋ̀ бл҃гоꙋтро́бїю приносѧ́ще ѡ҆ свои́хъ грѣсѣ́хъ и҆ ѡ҆ всѣ́хъ лю́дехъ твои́хъ, и҆̀хже, мл҃твами прест҃ы́ѧ бцⷣы, въ млⷭ҇ти посѣтѝ.

<rubric>По сконча́нїи є҆ктенїѝ возгла́съ:</rubric>

<red>Т</red>ы́ бо є҆сѝ ѹ҆покое́нїе дꙋ́шъ и҆ тѣле́съ на́шихъ, и҆ тебѣ̀ сла́вꙋ возсыла́емъ, ѻ҆ц҃ꙋ̀ и҆ сн҃ꙋ и҆ ст҃о́мꙋ дх҃ꙋ, ны́нѣ и҆ при́снѡ и҆ во вѣ́ки вѣкѡ́въ.

## Мл҃тва, глаго́лемаѧ ѿ предстоѧ́телѧ вта́й:

<versal>Г</versal>дⷭ҇и бж҃е на́шъ, приклони́вый нб҃са̀ и҆ сше́дый на сп҃се́нїе ро́да человѣ́ческагѡ! При́зри на рабы̑ твоѧ̑ и҆ на достоѧ́нїе твоѐ. Тебѣ́ бо, стра́шномꙋ и҆ чл҃вѣколю́бцꙋ сꙋдїѝ, твоѝ рабѝ своѧ̑ приклони́ша главы̑ и҆ своѧ̑ покори́ша вы̑и, не ѿ человѣ̑къ ѡ҆жида́юще по́мощи, но твоеѧ̀ ѡ҆жида́юще млⷭ҇ти и҆ твоегѡ̀ ча́юще сп҃се́нїѧ: ꙗ҆̀же сохранѝ на всѧ́кое вре́мѧ, и҆ въ настоѧ́щемъ часѣ́ же и҆ ве́черѣ, и҆ въ приходѧ́щꙋю но́щь, ѿ всѧ́кагѡ врага̀, ѿ всѧ́кагѡ сопротиволежа́щагѡ дѣ́йства дїа́вольскагѡ, помышле́нїй сꙋ́етныхъ и҆ воспомина́нїй лꙋка́выхъ.

<rubric>Возглаше́нїе:</rubric>

<red>Б</red>ꙋ́ди держа́ва црⷭ҇твїѧ твоегѡ̀ бл҃гослове́на и҆ препросла́влена, ѻ҆ц҃а̀ и҆ сн҃а и҆ ст҃а́гѡ дх҃а, ны́нѣ и҆ при́снѡ и҆ во вѣ́ки вѣкѡ́въ.

<rubric>Ѿпꙋ́стъ:</rubric>

<red>И҆́</red>же ѿ ѻ҆́ч҃ихъ и҆ бж҃е́ственныхъ нѣ́дръ и҆стощи́вый себѐ, и҆ съ нб҃сѐ на зе́млю соше́дый, и҆ на́ше всѐ воспрїе́мый є҆стество̀ и҆ ѡ҆божи́вый є҆̀, по си́хъ же на нб҃са̀ па́ки возше́дый, и҆ ѡ҆деснꙋ́ю сѣ́дый бг҃а и҆ ѻ҆ц҃а̀, бж҃е́ственнаго же и҆ ст҃а́го и҆ є҆диносꙋ́щнаго и҆ є҆диноси́льнаго и҆ є҆диносла́внаго и҆ соприсносꙋ́щнаго дх҃а низпосла́вый на ст҃ы̑ѧ своѧ̑ ѹ҆чн҃кѝ и҆ а҆пⷭ҇лы, и҆ си́мъ просвѣти́вый ѹ҆́бѡ и҆̀хъ, тѣ́ми же всю̀ вселе́ннꙋю, хрⷭ҇то́съ и҆́стинный бг҃ъ на́шъ, мл҃твами пречтⷭ҇тыѧ и҆ пренепоро́чныѧ ст҃ы́ѧ своеѧ̀ мт҃ре, ст҃ы́хъ сла́вныхъ, прехва́льныхъ бг҃опроповѣ́дникѡвъ, и҆ дх҃оно́сныхъ а҆пⷭ҇лѡвъ, и҆ всѣ́хъ ст҃ы́хъ, поми́лꙋетъ и҆ сп҃се́тъ на́съ, ꙗ҆́кѡ бл҃гъ и҆ чл҃вѣколю́бецъ.
