---
title: "Мл҃тва и҆з̾ бл҃года́рственнагѡ моле́бствїѧ ѡ҆ полꙋче́нїи проше́нїѧ"
navigation:
  key: prayers-god-25
  title: "Мл҃тва и҆з̾ бл҃года́рственнагѡ моле́бствїѧ ѡ҆ полꙋче́нїи проше́нїѧ"
  parent: prayers-god
  order: 25
type: "prayer"
---

## Мл҃тва и҆з̾ бл҃года́рственнагѡ моле́бствїѧ ѡ҆ полꙋче́нїи проше́нїѧ:

<versal>Г</versal>дⷭ҇и і҆и҃се хрⷭ҇тѐ бж҃е на́шъ, бж҃е всѧ́кагѡ милосе́рдїѧ и҆ щедро́тъ, є҆гѡ́же млⷭ҇ть безмѣ́рна и҆ чл҃вѣколю́бїѧ неизслѣ́димаѧ пꙋчи́на! Ко твоемꙋ̀ вели́чествꙋ припа́дающе со стра́хомъ и҆ тре́петомъ, ꙗ҆́кѡ рабѝ недосто́йнїи, бл҃годаре́нїе твоемꙋ̀ бл҃госе́рдїю ѡ҆ твои́хъ бл҃годѣѧ́нїихъ, на рабѣ́хъ твои́хъ <red>[</red><rubric class="inline">и҆лѝ:</rubric> на рабѣ̀ твое́мъ<red>]</red> бы́вшихъ, ны́нѣ смире́ннѡ приносѧ́ще, ꙗ҆́кѡ гдⷭ҇а, влⷣкꙋ и҆ бл҃годѣ́телѧ сла́вимъ, хва́лимъ, пое́мъ и҆ велича́емъ, и҆ припа́дающе па́ки бл҃годари́мъ, твоѐ безмѣ́рное и҆ неизрече́нное милосе́рдїе смире́ннѡ молѧ́ще: да ꙗ҆́коже ны́нѣ молє́нїѧ рабѡ́въ твои́хъ прїѧ́ти и҆ ми́лостивнѡ и҆спо́лнити сподо́билъ є҆сѝ, и҆ во прє́днѧѧ въ твое́й и҆ и҆́скреннѧгѡ любвѝ и҆ во всѣ́хъ добродѣ́телехъ преспѣва́ющихъ, твоѧ̑ бл҃годѣѧ̑нїѧ всѣ́хъ вѣ́рныхъ твои́хъ полꙋчи́ти, цр҃ковь твою̀ ст҃ꙋ́ю и҆ гра́дъ се́й <red>[</red><rubric class="inline">и҆лѝ:</rubric> ве́сь сїю̀, <rubric class="inline">и҆лѝ:</rubric> ѡ҆би́тель сїю̀<red>]</red> ѿ всѧ́кагѡ ѕла́гѡ ѡ҆бстоѧ́нїѧ и҆збавлѧ́ѧ и҆ ми́ръ и҆ безмѧте́жїе тѣ̑мъ да́рꙋѧ, тебѣ̀ со безнача́льнымъ твои́мъ ѻ҆ц҃е́мъ, и҆ прест҃ы́мъ и҆ бл҃ги́мъ и҆ є҆диносꙋ́щнымъ твои́мъ дх҃омъ, во є҆ди́номъ сꙋществѣ̀ сла́вимомꙋ бг҃ꙋ, всегда̀ бл҃годаре́нїе приноси́ти и҆ пребл҃га̑ѧ глаго́лати и҆ воспѣ́ти сподо́биши.

<rubric>И҆ а҆́бїе велегла́снѣйше возглаша́етъ:</rubric>

<red>С</red>ла́ва тебѣ̀ бг҃ꙋ, бл҃года́телю на́шемꙋ, во вѣ́ки вѣкѡ́въ.
