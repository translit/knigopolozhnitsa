---
title: "Мл҃тва гдⷭ҇ꙋ сп҃сꙋ воскре́сшемꙋ"
navigation:
  key: prayers-god-13
  title: "Мл҃тва гдⷭ҇ꙋ сп҃сꙋ воскре́сшемꙋ"
  parent: prayers-god
  order: 13
type: "prayer"
---

## Мл҃тва гдⷭ҇ꙋ сп҃сꙋ воскре́сшемꙋ и҆з̾ а҆ка́ѳїста живоно́сномꙋ гро́бꙋ и҆ воскрⷭ҇нїю гдⷭ҇ню:

<versal>С</versal>ла́ва тебѣ̀, гдⷭ҇и і҆и҃се хрⷭ҇тѐ, ꙗ҆́кѡ па́ки сподо́билъ є҆сѝ мѧ̀ недосто́йнаго, преше́дша по́прище ст҃а́гѡ поста̀, поклони́тисѧ бж҃е́ствєннымъ стрⷭ҇те́мъ твои̑мъ и҆ всера́достный де́нь пресла́внагѡ твоегѡ̀ и҆з̾ гро́ба воскрⷭ҇нїѧ ви́дѣти, во́ньже свободи́лъ є҆сѝ сꙋ́щыѧ во а҆́дѣ ѿ вѣ́ка свѧ̑занныѧ дꙋ́шы првⷣныхъ. Сегѡ̀ ѹ҆̀бо бж҃е́ственнагѡ свобожде́нїѧ, сп҃си́телю мо́й, и҆ а҆́зъ жела́ю, да разрѣши́ши мѧ̀, мно́гими грѣхи̑ свѧ́зана, и҆ да сотвори́ши возсїѧ́ти живоно́сномꙋ свѣ́тꙋ воскрⷭ҇нїѧ твоегѡ̀ во мра́чнѣй дꙋшѝ мое́й: ви́ждꙋ бо безчи́слєнныѧ щедрѡ́ты и҆ неизрече́нное чл҃вѣколю́бїе твоѐ, ꙗ҆́кѡ не то́чїю ѿ небытїѧ̀ въ бытїѐ мѧ̀ приве́лъ є҆сѝ, и҆ ѡ҆́браза твоегѡ̀ подо́бїемъ ѹ҆краси́въ, всеѧ̀ до́льнїѧ тва́ри влады́кꙋ мѧ̀ поста́вилъ є҆сѝ, но и҆ посе́мъ па́дша съ высоты̀ и҆ врагꙋ̀ порабо́тившасѧ ника́коже ѡ҆ста́вилъ є҆сѝ, но, и҆скꙋпи́въ мѧ̀ безцѣ́нною кро́вїю твое́ю, бл҃года́тїю креще́нїѧ снабди́лъ мѧ̀ є҆сѝ, да востекꙋ̀ на пе́рвое достоѧ́нїе. Ѻ҆ба́че ѡ҆каѧ́нный а҆́зъ, ѹ҆мо́мъ плотски́мъ запѧ́тъ бы́въ, ѡ҆брати́хсѧ вспѧ́ть и҆ па́ки ра́бъ грѣха̀ є҆́смь, доне́лѣже є҆ди́нъ по є҆ди́номꙋ погꙋби́хъ всѧ̑ да́ры бл҃года́ти твоеѧ̀. И҆ ны́нѣ ѹ҆̀бо, что̀ сотворю̀, не вѣ́мъ: ѻ҆ба́че помѧнꙋ́въ глаго́лы пречтⷭ҇ыхъ ѹ҆́стъ твои́хъ, ꙗ҆́кѡ не прише́лъ є҆сѝ призва́ти првⷣники, но грѣ́шники въ покаѧ́нїе, па́ки съ вѣ́рою и҆ смире́нїемъ прихождꙋ̀ къ живоно́сномꙋ гро́бꙋ твоемꙋ̀, не мѵ́ро, нижѐ а҆рѡма́ты бл҃гоче́стїѧ носѧ́й (на́гъ бо є҆́смь и҆ пꙋ́стъ бл҃ги́хъ дѣ́лъ), но па́че наде́жды не ѿторгі́йсѧ проще́нїе грѣхѡ́мъ мои̑мъ ѿ тебє̀ полꙋчи́ти, нечи́стомꙋ же житїю̀ моемꙋ̀ ѡ҆бновле́нїе. При́зри ѹ҆̀бо на мѧ̀ ка́ющасѧ и҆ слꙋжи́ти тебѣ̀ хотѧ́ща, и҆ не ѿри́ни ѿ бл҃года́ти воскрⷭ҇нїѧ твоегѡ̀. Живоно́снꙋю сме́рть и҆ погребе́нїе и҆зво́ливый, ѹ҆мертвѝ моѧ̑ лю̑тыѧ стра̑сти, да ꙗ҆́кѡ ме́ртвъ и҆ погребе́нъ мі́рꙋ ꙗ҆влю́сѧ. Пресла́внымъ возста́нїемъ твои́мъ мє́ртвыѧ возста́вивый, воздви́гни мою̀ дꙋ́шꙋ, ѹ҆мерщвле́ннꙋю грѣхмѝ, и҆ со́вѣсть мою̀ пробꙋдѝ, є҆ѧ́же ничто́же въ мі́рѣ нꙋ́жнѣйше є҆́сть. Вознесе́нїемъ твои́мъ пꙋ́ть на нб҃са̀ ро́дꙋ человѣ́ческомꙋ ѡ҆бнови́вый, ѿто́ргни мѧ̀ ѿ сꙋ́етныхъ и҆ дꙋшетлѣ́нныхъ бла̑гъ земны́хъ, и҆ сотвори́ мѧ гѡ́рнѧѧ мꙋ́дрствовати, ꙗ҆́кѡ да не ктомꙋ̀ себѣ̀ живѧ̀ и҆ ѹ҆гожда́ѧ, но тебѣ̀ гдⷭ҇ꙋ и҆ бг҃ꙋ моемꙋ̀ слꙋжѧ̀ и҆ рабо́таѧ, сподо́бленъ бꙋ́дꙋ лице́мъ къ лицꙋ̀ тѧ̀ и҆скꙋпи́телѧ моего̀ ви́дѣти, за прїѧ́тїе сме́рти крⷭ҇тныѧ сла́вою и҆ че́стїю вѣнча́нна, и҆ ѡ҆деснꙋ́ю вели́чествїѧ твоегѡ̀, со а҆рха̑гг҃лы и҆ а҆́гг҃лы и҆ со всѣ́ми и҆скꙋпле́нными тобо́ю предстоѧ̀, возда́мъ тѝ сла́вꙋ и҆ поклоне́нїе, со ѻ҆ц҃е́мъ и҆ ст҃ы́мъ дх҃омъ, во вѣ́ки вѣкѡ́въ.
