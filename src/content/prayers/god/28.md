---
title: "Мл҃твы и҆з̾ послѣ́дованїѧ погребе́нїѧ сщ҃е́нникѡвъ"
navigation:
  key: prayers-god-28
  title: "Мл҃твы и҆з̾ послѣ́дованїѧ погребе́нїѧ сщ҃е́нникѡвъ"
  parent: prayers-god
  order: 28
type: "prayer"
---

## Мл҃твы и҆з̾ послѣ́дованїѧ погребе́нїѧ сщ҃е́нникѡвъ.

## Мл҃тва а҃:

<versal>В</versal>лⷣко гдⷭ҇и бж҃е на́шъ, є҆ди́не и҆мѣ́ѧй безсме́ртїе, во свѣ́тѣ живы́й непристꙋ́пнѣмъ, ѹ҆бива́ѧй и҆ ѡ҆животворѧ́ѧй, низводѧ́й во а҆́дъ и҆ возводѧ́й! Ты̀ премꙋ́дростїю созда́лъ є҆сѝ человѣ́ка, и҆ па́ки въ зе́млю того̀ возвраща́еши, дꙋше́вный до́лгъ и҆стѧзꙋ́ѧй: тебѐ мо́лимъ, прїимѝ дꙋ́шꙋ раба̀ твоегѡ̀, и҆ ѹ҆поко́й є҆го̀ въ нѣ́дрѣхъ а҆враа́ма и҆ і҆саа́ка и҆ і҆а́кѡва: и҆ да́ждь є҆мꙋ̀ вѣне́цъ пра́вды твоеѧ̀, ча́сть сп҃са́емыхъ, въ сла́вꙋ и҆збра́нныхъ твои́хъ: да ѡ҆ ни́хже трꙋди́сѧ въ мі́рѣ се́мъ и҆́мене твоегѡ̀ ра́ди, прїи́метъ бога́тное воздаѧ́нїе во ѡ҆би́телехъ ст҃ы́хъ твои́хъ, бл҃года́тїю и҆ щедро́тами и҆ чл҃вѣколю́бїемъ є҆диноро́днагѡ сн҃а твоегѡ̀, гдⷭ҇а на́шегѡ і҆и҃са хрⷭ҇та̀.

## Мл҃тва в҃:

<versal>Б</versal>л҃годари́мъ тѧ̀, гдⷭ҇и бж҃е на́шъ, ꙗ҆́кѡ твоѐ то́чїю є҆́сть є҆́же жи́ти безсме́ртнѣ, и҆ сла́ва непостижи́ма, и҆ чл҃вѣколю́бїе неизрече́нно, и҆ црⷭ҇тво непрее́мно, и҆ лицемѣ́рїѧ нѣ́сть ѹ҆ тебє̀: всѣ̑мъ бо человѣ́кѡмъ ѻ҆́бщїй житїѧ̀ счини́лъ є҆сѝ предѣ́лъ, житїю̀ и҆спо́лньшꙋсѧ. Тѣ́мже тѧ̀ про́симъ, гдⷭ҇и: раба̀ твоего̀ и҆ сослꙋжи́телѧ на́шего бы́вшаго <red>и҆́мⷬ҇къ</red>, въ наде́ждѣ воскрⷭ҇нїѧ жи́зни вѣ́чныѧ ѹ҆со́пшаго, въ нѣ́дрѣхъ а҆враа́ма и҆ і҆саа́ка и҆ і҆а́кѡва ѹ҆поко́й: ꙗ҆́коже на землѝ въ цр҃кви слꙋжи́телѧ того̀ поста́вилъ є҆сѝ, та́кѡ и҆ въ нбⷭ҇нѣмъ твое́мъ же́ртвенницѣ покажѝ, гдⷭ҇и: поне́же въ человѣ́цѣхъ дꙋхо́вныхъ досто́инствомъ сего̀ ѹ҆краси́лъ є҆сѝ, и҆ во а҆́гг҃льскꙋю сла́вꙋ неѡсꙋжде́нна того̀ прїимѝ: са́мъ на землѝ жи́знь є҆гѡ̀ просла́вилъ є҆сѝ, са́мъ же и҆ и҆схо́дъ житїѧ̀ є҆гѡ̀ во вхо́дѣ ст҃ы́хъ твои́хъ пра́ведныхъ вчинѝ: дꙋ́хъ є҆гѡ̀ со всѣ́ми ѿ вѣ́ка тебѣ̀ бл҃гоꙋгоди́вшими счислѝ. Ꙗ҆́кѡ ты̀ є҆сѝ воскрⷭ҇нїе и҆ живо́тъ и҆ поко́й ѹ҆со́пшагѡ раба̀ твоегѡ̀ <red>и҆́мⷬ҇къ</red>, хрⷭ҇тѐ бж҃е на́шъ, и҆ тебѣ̀ сла́вꙋ возсыла́емъ, со безнача́льнымъ твои́мъ ѻ҆ц҃е́мъ, и҆ прест҃ы́мъ и҆ бл҃ги́мъ и҆ животворѧ́щимъ твои́мъ дх҃омъ, ны́нѣ и҆ при́снѡ и҆ во вѣ́ки вѣкѡ́въ.

## Мл҃тва г҃:

<versal>Г</versal>дⷭ҇и си́лъ, скорбѧ́щихъ ра́досте, и҆ пла́чꙋщихъ ѹ҆тѣше́нїе, и҆ всѣ́хъ въ малодꙋ́шїи сꙋ́щихъ застꙋпле́нїе сы́й! Пла́чемъ ѹ҆со́пшагѡ содержи̑мыѧ твои́мъ бл҃гоꙋтро́бїемъ ѹ҆тѣ́шивъ, всѧ́кꙋю болѣ́знь, слежа́щꙋю въ сердца́хъ и҆́хъ, и҆сцѣлѝ, и҆ раба̀ твоего̀ <red>и҆́мⷬ҇къ</red>, въ наде́ждѣ воскрⷭ҇нїѧ жи́зни вѣ́чныѧ ѹ҆со́пшаго, въ нѣ́дрѣхъ а҆враа́млихъ ѹ҆поко́й. Ꙗ҆́кѡ ты̀ є҆сѝ воскрⷭ҇нїе и҆ живо́тъ и҆ ѹ҆покое́нїе раба̀ твоегѡ̀ <red>и҆́мⷬ҇къ</red>, хрⷭ҇тѐ бж҃е на́шъ, и҆ тебѣ̀ сла́вꙋ возсыла́емъ, со безнача́льнымъ твои́мъ ѻ҆ц҃е́мъ, и҆ прест҃ы́мъ и҆ бл҃ги́мъ и҆ животворѧ́щимъ твои́мъ дх҃омъ, ны́нѣ и҆ при́снѡ и҆ во вѣ́ки вѣкѡ́въ.
