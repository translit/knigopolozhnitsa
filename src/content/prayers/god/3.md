---
title: "Деке́мврїа к҃є"
navigation:
  key: prayers-god-3
  title: "Деке́мврїа к҃є"
  parent: prayers-god
  order: 3
type: "prayer"
---

## Деке́мврїа к҃є.

## Мл҃тва и҆з̾ моле́бствїѧ на де́нь ржⷭ҇тва̀ хрⷭ҇то́ва:

<versal>Б</versal>ж҃е вели́кїй и҆ непостижи́мый, ѻ҆́ч҃е безнача́льный, собезнача́льный сн҃е, и҆ дш҃е соприсносꙋ́щный, ѡ҆сꙋществꙋ́ѧй не сꙋ̑щаѧ, сп҃са́ѧй погиба́ющыѧ, животворѧ́й мє́ртвыѧ, творѧ́й по во́ли твое́й въ си́лѣ нбⷭ҇нѣй и҆ въ селе́нїи земнѣ́мъ, и҆ ди́внымъ твои́мъ про́мысломъ ѹ҆правлѧ́ѧй всѧ́чєскаѧ! Приклонѝ ѹ҆́хо твоѐ съ высоты̀ ст҃ы́ѧ твоеѧ̀, и҆ прїимѝ ѿ на́съ смире́нныхъ и҆ недосто́йныхъ рабѡ́въ твои́хъ, и҆̀мже ве́лїе твоѐ ѿ бѣ́дъ и҆ всегꙋби́тельства сп҃се́нїе ꙗ҆ви́лъ є҆сѝ, се́рдцемъ и҆ ѹ҆сты̀ возноси̑маѧ тебѣ̀ бл҃года́рствєннаѧ сїѧ̑ молє́нїѧ, и҆сповѣ̑данїѧ и҆ славослѡ́вїѧ. Ꙗ҆́кѡ не по беззако́нїємъ на́шымъ сотвори́лъ є҆сѝ на́мъ, гдⷭ҇и, нижѐ по грѣхѡ́мъ на́шымъ возда́лъ є҆сѝ на́мъ. Ты̀ глаго́лалъ є҆сѝ дре́вле сыновѡ́мъ і҆и҃лєвымъ, ꙗ҆́кѡ, а҆́ще не послꙋ́шаютъ гла́са твоегѡ̀ храни́ти и҆ твори́ти всѧ̑ за́пѡвѣди твоѧ̑, наведе́ши на ни́хъ ꙗ҆зы́къ безстꙋ́денъ лице́мъ, и҆́же сокрꙋши́тъ и҆̀хъ во гра́дѣхъ и҆́хъ, до́ндеже разорѧ́тсѧ стѣ́ны и҆́хъ: и҆ мы̀ вѣ́дѣхомъ, ꙗ҆́кѡ прїи́де глаго́лъ стра́шный се́й на нѧ̀ и҆ на ѻ҆тцы̀ на́шѧ: ѻ҆ба́че, преще́нїѧ твоегѡ̀ не ѹ҆боѧ́вшесѧ и҆ ѡ҆ милосе́рдїи твое́мъ вознеради́вше, ѡ҆ста́вихомъ пꙋ́ть пра́вды твоеѧ̀ и҆ ходи́хомъ въ во́лѧхъ серде́цъ на́шихъ, и҆ не и҆скꙋси́хомъ и҆мѣ́ти въ ра́зꙋмѣ и҆ се́рдцѣ тебѐ бг҃а ра́зꙋмѡвъ и҆ серде́цъ: є҆ще́ же и҆ ѻ҆те́чєскаѧ преда̑нїѧ ни во что́же вмѣни́вше, прогнѣ́вахомъ тѧ̀ ѡ҆ чꙋжди́хъ. И҆́хже ра́ди, ꙗ҆́коже дре́вле сынѡ́въ і҆и҃левыхъ, та́кѡ и҆ на́съ ѡ҆б̾ѧ́тъ лю́тое ѡ҆бстоѧ́нїе, и҆ ѡ҆ и҆́хже ревнова́хомъ наставле́нїихъ, си́хъ врагѡ́въ и҆мѣ́ѧхомъ бꙋ́їихъ и҆ ѕвѣронра́вныхъ. Но ты̀, гдⷭ҇и бж҃е ще́дрый и҆ млⷭ҇тивый, долготерпѣли́вый и҆ многомлⷭ҇тивый и҆ и҆́стинный, и҆ пра́вдꙋ хранѧ́й, и҆ творѧ́й млⷭ҇ть въ ты́сѧщы, ѿе́млѧй беззакѡ́нїѧ и҆ непра̑вды и҆ грѣхѝ, на вре́мѧ ма́ло ѡ҆ста́вль на́съ, млⷭ҇тїю ве́лїею поми́ловалъ є҆сѝ, и҆ посѣти́въ жезло́мъ непра̑вды на́шѧ, ꙗ҆́коже ще́дритъ ѻ҆те́цъ сы́ны, та́кѡ ѹ҆ще́дрилъ є҆сѝ на́съ. Призрѣ́лъ бо є҆сѝ на ско́рбь на́шꙋ и҆ на потребле́нїе ца́рствꙋющагѡ гра́да, въ не́мже ѿ лѣ́тъ дре́внихъ призва́сѧ и҆́мѧ твоѐ, и҆ на молє́нїѧ на̑ша, ꙗ҆̀же не на на́шѧ пра̑вды ѹ҆пова́юще поверго́хомъ пред̾ тобо́ю, но на щедрѡ́ты твоѧ̑ мнѡ́гїѧ, гдⷭ҇и: и҆ да́лъ є҆сѝ на́мъ хребе́тъ нечести́выхъ сопоста́тѡвъ, бл҃гочести́вѣйшаго же царѧ̀ на́шего а҆леѯа́ндра па́ѵловича вѣнча́лъ є҆сѝ ѡ҆рꙋ́жїемъ бл҃говоле́нїѧ твоегѡ̀. Да ѿ лица̀ хрїста̀ твоегѡ̀ и҆счеза́юще и҆сче́знꙋтъ ꙗ҆́кѡ ды́мъ вразѝ твоѝ, лю́бѧщїи же тебѐ возсїѧ́ютъ, ꙗ҆́кѡ восто́къ со́лнца въ си́лѣ свое́й. Ви́дѣхомъ, гдⷭ҇и, ви́дѣхомъ, и҆ всѝ ꙗ҆зы́цы ви́дѣша въ на́съ, ꙗ҆́кѡ ты̀ є҆сѝ бг҃ъ, и҆ нѣ́сть ра́звѣ тебє̀: ты̀ ѹ҆бїе́ши и҆ жи́ти сотвори́ши, порази́ши и҆ и҆сцѣли́ши, и҆ нѣ́сть, и҆́же и҆́зьметъ ѿ рꙋкꙋ̀ твоє́ю. Тѣ́мже ѹ҆тверди́сѧ се́рдце на́ше во гдⷭ҇ѣ на́шемъ, вознесе́сѧ ро́гъ на́шъ въ бз҃ѣ на́шемъ, возвесели́хомсѧ ѡ҆ сп҃се́нїи твое́мъ. Бл҃годари́мъ тѧ̀, гдⷭ҇и, ꙗ҆́кѡ наказꙋ́ѧ наказа́лъ є҆сѝ ны̀ вма́лѣ, да не сме́рти во вѣ́ки преда́си на́съ. Да́ждь на́мъ, гдⷭ҇и, па́мѧть сегѡ̀ сла́внагѡ твоегѡ̀ посѣще́нїѧ тве́рдꙋ и҆ непреста́ннꙋ и҆мѣ́ти въ себѣ̀, ꙗ҆́кѡ да въ тебѣ̀ ѹ҆твержде́ни сыно́внимъ стра́хомъ и҆ вѣ́рою и҆ любо́вїю, и҆ твое́ю крѣ́постїю ѡ҆гражде́ни, всегда̀, ꙗ҆́коже дне́сь, пое́мъ и҆ славосло́вимъ и҆́мѧ ст҃о́е твоѐ. Ѹ҆твердѝ бл҃гослове́нїе твоѐ и҆ на бл҃гочести́вѣйшемъ, самодержа́внѣйшемъ, вели́комъ госꙋда́рѣ на́шемъ, і҆мпера́торѣ нїкола́ѣ а҆леѯа́ндровичѣ всеѧ̀ рѡссі́и, и҆ дх҃ъ тво́й бл҃гі́й да почі́етъ на не́мъ вы́нꙋ. Пода́ждь во бл҃гочести́вѣй держа́вѣ є҆гѡ̀ па́стырємъ свѧты́ню, прави́телємъ сꙋ́дъ и҆ пра́вдꙋ, наро́дꙋ ми́ръ и҆ тишинꙋ̀, зако́нѡмъ си́лꙋ и҆ вѣ́рѣ преспѣ́ѧнїе. Ѽ премилосе́рдый гдⷭ҇и! Проба́ви млⷭ҇ть твою̀ вѣ́дꙋщымъ тѧ̀: но и҆ не и҆́щꙋщымъ тебѐ ꙗ҆вле́нъ бꙋ́ди: є҆щѐ и҆ врагѡ́въ на́шихъ сердца̀ къ тебѣ̀ ѡ҆братѝ: и҆ всѣ̑мъ ꙗ҆зы́кѡмъ и҆ племенѡ́мъ во є҆ди́нѣмъ и҆́стиннѣмъ хрⷭ҇тѣ̀ твое́мъ позна́нъ бꙋ́ди. Да ѿ востѡ́къ со́лнца до за̑падъ, всѣ́ми ѹ҆́бѡ ѧ҆зы̑ки, є҆ди́нѣмъ же се́рдцемъ, всѝ ꙗ҆зы́цы восклица́ютъ тебѣ̀ гла́сомъ ра́дованїѧ.

<rubric class="inline">Возглаше́нїе:</rubric> <red>С</red>ла́ва тебѣ̀ бг҃ꙋ, сп҃си́телю всѣ́хъ, во вѣ́ки вѣкѡ́въ.
