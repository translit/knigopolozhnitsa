---
title: "Мл҃тва ѡ҆ ниспроверже́нїи крамолы̀, что́маѧ въ концѣ̀ лїтꙋргі́и во дни̑ воскрє́сныѧ и҆ пра̑здничныѧ"
navigation:
  key: prayers-god-26
  title: "Мл҃тва ѡ҆ ниспроверже́нїи крамолы̀, что́маѧ въ концѣ̀ лїтꙋргі́и во дни̑ воскрє́сныѧ и҆ пра̑здничныѧ"
  parent: prayers-god
  order: 26
type: "prayer"
---

## Мл҃тва ѡ҆ ниспроверже́нїи крамолы̀, что́маѧ въ концѣ̀ лїтꙋргі́и во дни̑ воскрє́сныѧ и҆ пра̑здничныѧ:

<versal>Б</versal>ж҃е си́лъ, цр҃ю̀ ца́рствꙋющихъ и҆ гдⷭ҇и госпо́дствꙋющихъ! Въ твое́й рꙋцѣ̀ се́рдце царе́во и҆ вла́сть всеѧ̀ землѝ. Ты̀ посажда́еши царе́й на престо́лы и҆́хъ и҆ глаго́леши ѡ҆ ни́хъ: мно́ю ца́рїе ца́рствꙋютъ, не прикаса́йтесѧ ѹ҆̀бо пома̑заннымъ мои̑мъ. При́зри ми́лостивнымъ ѻ҆́комъ твои́мъ на лю́тѣ стра́ждꙋщꙋю странꙋ̀ на́шꙋ, въ не́йже за беззакѡ́нїѧ на̑ша нестроє́нїѧ и҆ раздо́ры, междоꙋсѡ́бїѧ и҆ противлє́нїѧ царю̀ на́шемꙋ и҆ власте́мъ, ѿ негѡ̀ поста́влєннымъ, ѕѣлѡ̀ ѹ҆мно́жишасѧ. Є҆ще́ же и҆ мо́ръ, и҆ гла́дъ, и҆ болѣ̑зни всѧ̑кїѧ постиго́ша ны̀, и҆ нѣ́сть ми́ра, нѣ́сть ѡ҆сла́бы, нѣ́сть ѹ҆спокое́нїѧ въ домѣ́хъ на́шихъ, нижѐ во гра́дѣхъ и҆ ве́сехъ на́шихъ. Ѽ всевѣ́дꙋщїй и҆ премилосе́рдый! Ты̀ вѣ́си бѣдꙋ̀ на́шꙋ, зри́ши ѡ҆ѕлоблє́нїѧ, слы́шиши рыда̑нїѧ ѹ҆бо́гихъ, стена̑нїѧ си́рыхъ и҆ вдови́цъ и҆ гла́сы непови́нныхъ младе́нцєвъ, во ѻ҆бщенꙋ́ждїи стра́ждꙋщихъ. Ты̀ пощади́лъ є҆сѝ нїнеѵі́ю, гра́дъ вели́кїй, беззако́нїѧ и҆спо́лненный, ра́ди покаѧ́нїѧ є҆гѡ̀ и҆ ра́ди младе́нєцъ, и҆̀же десни́цы своеѧ̀, ни шꙋ́йцы своеѧ̀ не позна́ша: пощадѝ и҆ на́съ грѣ́шныхъ, ѹ҆милосе́рдисѧ над̾ ѻ҆те́чествомъ на́шимъ, пощадѝ ра́ди младе́нєцъ на́шихъ, си́рыхъ и҆ вдови́цъ, пред̾ тобо́ю, ѽ милосе́рдый, сле́зы своѧ̑ пролива́ющихъ! Ви́диши, гдⷭ҇и, ка́кѡ лю́дїе, и҆̀мже нѣ́сть ра́зꙋма, не то́чїю глаго́лютъ въ сердца́хъ свои́хъ: нѣ́сть бг҃ъ, но и҆ въ слꙋ́хъ люде́й, па́че же ю҆́ныхъ сꙋ́щихъ, развращє́ннаѧ глаго́лютъ, и҆ ме́ньшꙋю бра́тїю ѿ пꙋтѝ за́повѣдей твои́хъ на пꙋти̑ стро́пѡтныѧ и҆ поги́бєльныѧ преврати́ти тща́тсѧ. Но тебѣ̀ всѧ̑ возмѡ́жна сꙋ́ть, ѽ всемогꙋ́щїй влⷣко! Ꙗ҆́коже ѹ҆̀бо є҆ди́нымъ сло́вомъ твои́мъ не то́чїю слѣпы̑ѧ, глꙋхі̑ѧ и҆ нѣмы̑ѧ и҆сцѣлѧ́еши, но и҆ мє́ртвыѧ воскреша́еши: та́кѡ возглаго́ли и҆ ны́нѣ всеси́льнымъ сло́вомъ твои́мъ въ сердца́хъ си́хъ сѣ́ѧтелей нече́стїѧ: просвѣтѝ ра́зꙋмъ и҆́хъ, горды́нею ѡ҆мраче́нный, пробꙋдѝ со́вѣсть и҆́хъ, сꙋ́етными мꙋдрова́ньми, за́вистїю и҆ страстьмѝ па́гꙋбными ѹ҆сыпле́ннꙋю, ѡ҆братѝ во́лю и҆́хъ ко и҆сполне́нїю животворѧ́щихъ твои́хъ за́повѣдей, да и҆ ті́и позна́ютъ, ко́ль сладка̑ сꙋ́ть словеса̀ твоѧ̑ се́рдцꙋ человѣ́ческомꙋ, и҆ ко́ль бл҃го и҆́го твоѐ и҆ бре́мѧ твоѐ легко̀ є҆́сть. Да просла́витсѧ ѹ҆̀бо и҆́мѧ твоѐ, гдⷭ҇и сп҃си́телю на́шъ, и҆ въ си́хъ погиба́ющихъ бра́тїѧхъ на́шихъ, и҆ да посрами́тсѧ лꙋка́вый сꙋпоста́тъ на́шъ дїа́волъ, сѣ́ѧй пле́велы на ни́вѣ твое́й, ꙗ҆́же є҆́сть цр҃ковь твоѧ̀ ст҃а́ѧ! Ѽ гдⷭ҇и, бж҃е милосе́рдый, бж҃е премꙋ́дрый, бж҃е всемогꙋ́щїй! Па́ки и҆ па́ки припа́даемъ тебѣ̀ и҆ сле́знѡ въ покаѧ́нїи и҆ ѹ҆миле́нїи се́рдца вопїе́мъ: согрѣши́хомъ, беззако́нновахомъ, непра́вдовахомъ пред̾ тобо́ю, и҆ вои́стиннꙋ пра́веднѡ по дѣлѡ́мъ на́шымъ наказꙋ́еми є҆смы̀. Помѧнѝ ѹ҆̀бо вѣ́рꙋ и҆ смире́нїе ѻ҆тє́цъ на́шихъ, ѹ҆слы́ши тє́плаѧ молє́нїѧ ст҃ы́хъ ѹ҆гѡ́дникъ твои́хъ, въ землѝ на́шей просїѧ́вшихъ: поми́лꙋй зе́млю рꙋ́сскꙋю, ѹ҆толѝ всѧ̑ крамѡлы̀, раздо́ры и҆ нестроє́нїѧ, ѹ҆мирѝ сердца̀, страстьмѝ ѡ҆бꙋрева́ємаѧ, сохранѝ возлю́бленнаго тобо́ю раба̀ твоего̀, царѧ̀ на́шего, ѡ҆градѝ престо́лъ є҆гѡ̀ пра́вдою и҆ ми́ромъ, возглаго́ли въ се́рдцѣ є҆гѡ̀ бл҃га̑ѧ и҆ ми̑рнаѧ ѡ҆ цр҃кви твое́й и҆ ѡ҆ лю́дехъ твои́хъ, послѝ є҆мꙋ̀ совѣ́тники мꙋ́дростїю и҆спо́лнєнныѧ и҆ во́лю є҆гѡ̀ нелицепрїѧ́тнѡ творѧ́щыѧ, соблюдѝ сꙋды̀ є҆гѡ̀ немздои̑мны, вдохнѝ мꙋ́жество въ сердца̀ на́шеѧ держа́вы храни́телей: а҆ и҆̀мже сꙋди́лъ є҆сѝ за вѣ́рꙋ, царѧ̀ и҆ ѻ҆те́чество во дни̑ ско́рби сеѧ̀ дꙋ́шꙋ свою̀ положи́ти, тѣ̑мъ простѝ всѧ̑ согрѣшє́нїѧ и҆́хъ и҆ вѣнцы̑ мꙋ́ченическими вѣнча́й во црⷭ҇твїи твое́мъ. Всѣ́хъ же на́съ ѡ҆зарѝ свѣ́томъ зако́на твоегѡ̀ є҆ѵⷢ҇льскагѡ, возгрѣ́й сердца̀ на̑ша теплото́ю бл҃года́ти твоеѧ̀, ѹ҆твердѝ во́лю на́шꙋ въ во́ли твое́й, да ꙗ҆́коже дре́вле, та́кѡ и҆ ны́нѣ на землѝ на́шей, и҆ въ на́съ, и҆ чрез̾ на́съ просла́витсѧ всест҃о́е и҆́мѧ твоѐ, ѻ҆ц҃а̀ и҆ сн҃а и҆ ст҃а́гѡ дх҃а, ны́нѣ и҆ при́снѡ и҆ во вѣ́ки вѣкѡ́въ.
