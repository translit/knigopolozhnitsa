---
title: "Септе́мврїа д҃і"
navigation:
  key: prayers-god-2
  title: "Септе́мврїа д҃і"
  parent: prayers-god
  order: 2
type: "prayer"
---

## Септе́мврїа д҃і.

## Мл҃твы чтⷭ҇но́мꙋ и҆ животворѧ́щемꙋ крⷭ҇тꙋ̀ гдⷭ҇ню.



## Мл҃тва а҃, и҆з̾ кни́ги А҆ка́ѳїсты съ канѡ̑ны:

<versal>Г</versal>дⷭ҇и і҆и҃се хрⷭ҇тѐ, сн҃е бг҃а жива́гѡ, тво́рче нб҃а и҆ землѝ, сп҃си́телю мі́ра! Сѐ а҆́зъ недосто́йный и҆ па́че всѣ́хъ грѣшнѣ́йшїй, смире́ннѡ колѣ̑на се́рдца моегѡ̀ пред̾ сла́вою вели́чества твоегѡ̀ преклонѧ́ѧ, воспѣва́ю и҆ велича́ю безмѣ́рное страда́нїе твоѐ, и҆ бл҃годаре́нїе тебѣ̀ цр҃ю̀ всѣ́хъ и҆ бг҃ꙋ приношꙋ̀, ꙗ҆́кѡ бл҃гоизво́лилъ є҆сѝ сни́ти съ нбⷭ҇нагѡ прⷭ҇то́ла твоегѡ̀ и҆ воплоти́тисѧ ѿ пречтⷭ҇ыѧ дв҃ы мр҃і́и, ра́ди сп҃се́нїѧ человѣ́ческагѡ: безпло́тенъ сы́й, плотско́е є҆стество̀ бж҃ествꙋ̀ совокꙋпи́лъ є҆сѝ: бога́тъ сы́й, во́лею ѡ҆бнища́лъ є҆сѝ, да человѣ́ка во црⷭ҇твїи твое́мъ ѡ҆богати́ши: трꙋды̀ и҆ всѧ̑кїѧ человѣ́чєскїѧ бѣды̑, ꙗ҆́кѡ чл҃вѣ́къ, на себѣ̀ поне́слъ є҆сѝ, да всѣ̑мъ во всѧ́кихъ печа́лехъ и҆ нꙋ́ждахъ посо́бствꙋеши: четы́редесѧть дне́й пости́выйсѧ, всѣ̑мъ къ воздержа́нїю пꙋ́ть показа́лъ є҆сѝ: мно́жицею ѿ лꙋка́выхъ и҆скꙋше́нъ бы́лъ є҆сѝ, всѣ́хъ ѿ и҆скꙋше́нїй всѧ́кихъ и҆збавлѧ́ѧ. Вѣ́мъ, всеси́льный влⷣко, ꙗ҆́кѡ всѧ̑ сїѧ̑ тебѣ̀ непотрє́бна бы́ша, но человѣ́ческагѡ ра́ди сп҃се́нїѧ всѧ̑ претерпѣ́лъ є҆сѝ: пре́данъ бы́лъ є҆сѝ за три́десѧть сре́брєникъ, да человѣ́ка и҆скꙋ́пиши ѿ лю́тыѧ рабо́ты вра́жїѧ: ѿ неми́лостивыхъ і҆ꙋдє́й, ꙗ҆́кѡ неѕло́бивый а҆́гнецъ, похище́нъ бы́лъ є҆сѝ, ро́дъ человѣ́ческїй ѿ поглоще́нїѧ во́лка мы́сленнагѡ и҆сторга́ѧ: на сꙋди́лищи пред̾ а҆́нною и҆ каїа́фою предста́лъ є҆сѝ, всѣ́хъ ѿ ѡ҆сꙋжде́нїѧ ѻ҆гнѧ̀ вѣ́чнагѡ ѿводѧ̀: свѧ́занъ, порꙋ́ганъ, ѡ҆плева́нъ, ѿ ло́жныхъ свидѣ́телей ѡ҆клевета́нъ и҆ на поноси́тельнꙋю сме́рть ѡ҆сꙋжде́нъ бы́лъ є҆сѝ, человѣ́ка ѿ всѧ́кїѧ напа́сти, мꙋче́нїѧ и҆ ѿ вѣ́чныѧ сме́рти свобожда́ѧ: пїла́тꙋ, нико́егѡ ѕла̀ содѣ́ѧвый, пре́данъ бы́лъ є҆сѝ, и҆ ко и҆́рѡдꙋ по́сланъ, и҆ па́ки порꙋ́ганъ, человѣ́ка ѿ ѕла́гѡ ѡ҆бстоѧ́нїѧ и҆ ѿ порꙋга́нїй вра́жїихъ и҆збавлѧ́ѧ. Что̀ ѹ҆̀бо возда́мъ тебѣ̀, влⷣко чл҃вѣколю́бче, ѡ҆ всѣ́хъ, ꙗ҆̀же претерпѣ́лъ є҆сѝ менє̀ ра́ди грѣ́шнагѡ; Не вѣ́мъ: дꙋша́ бо и҆ тѣ́ло и҆ всѧ̑ бл҃га̑ѧ ѿ тебє̀ сꙋ́ть, и҆ всѧ̑ моѧ̑ твоѧ̑ сꙋ́ть, и҆ а҆́зъ тво́й є҆́смь: то́чїю на безчи́сленное твоѐ милосе́рдїе, бл҃госе́рде гдⷭ҇и, надѣ́ѧсѧ, пою̀ твоѐ неизрече́нное долготерпѣ́нїе, велича́ю неисповѣди́мое смотре́нїе твоѐ, сла́влю твою̀ безмѣ́рнꙋю млⷭ҇ть, и҆́миже преклони́лсѧ є҆сѝ менє̀ ра́ди ѡ҆сꙋжде́ннагѡ, да а҆́зъ ѡ҆правда́нъ бꙋ́дꙋ. Къ столпꙋ̀, сп҃се, привѧ́занъ и҆ без̾ ми́лости бїе́нъ, млⷭ҇тивъ сы́й, разрѣши́ мѧ, молю́сѧ, ѿ грѣхѡ́въ мои́хъ: те́рнїемъ вѣнча́нъ, дꙋшѝ моеѧ̀ грѣхо́вное те́рнїе и҆скоренѝ: тро́стїю бїе́нъ по главѣ̀, сокрꙋшѝ главꙋ̀ ѕмі́ѧ ѹ҆ѧзвлѧ́ющагѡ мѧ̀ жа́ломъ грѣха̀: въ багрѧ́нꙋ ри́зꙋ ѡ҆болче́нъ и҆ мꙋчи́телємъ пре́данъ, просвѣти́ ми, цр҃ю̀ прест҃ы́й, ѡ҆дѣѧ́нїе дꙋше́вное, да вни́дꙋ въ черто́гъ тво́й всекра́сный: съ разбѡ́йники вмѣне́нъ и҆ крⷭ҇тъ на ра̑мꙋ твоє́ю понесы́й, разбо́йника врага̀, и҆́щꙋщаго дꙋ́шꙋ мою̀ ѹ҆би́ти, твои́мъ крⷭ҇то́мъ проженѝ. Вѣ́мъ тѧ̀, і҆и҃се долготерпѣли́ве, лю́тѣ ѹ҆ѧ́звлена: ѿ верхꙋ̀ главы̀ твоеѧ̀ ст҃ы́ѧ, да́же до стопы̀ ножны́ѧ, не бѣ̀ въ тебѣ̀ мѣ́ста цѣ́ла. Что́ же возглаго́лю ѡ҆ неизрече́ннѣмъ чл҃вѣколю́бїи твое́мъ, хрⷭ҇тѐ сп҃си́телю; То́чїю въ сокрꙋше́нїи се́рдца моегѡ̀, покланѧ́ѧсѧ твои̑мъ пречтⷭ҇ымъ стрⷭ҇те́мъ и҆ вселюбе́знѡ ты̑ѧ лобыза́ѧ, вопїю̀: поми́лꙋй мѧ̀ грѣ́шнаго. На крⷭ҇тѣ̀ пригвозди́тисѧ и҆зво́ливый, пригвоздѝ за́повѣдемъ твои̑мъ се́рдце моѐ: воздви́женъ со крⷭ҇то́мъ на горѣ̀ голго́ѳѣ, воздви́гни мы̑сли моѧ̑ къ нб҃сѝ, да всегда̀ гѡ́рнѧѧ мꙋ́дрствꙋю: же́лчїю со ѻ҆́цтомъ напое́нъ, ѡ҆горче́нное грѣхо́мъ се́рдце моѐ ѹ҆сладѝ любо́вїю твое́ю, и҆ жа́ждꙋща напо́й пото́комъ сла́дости твоеѧ̀: рꙋ́цѣ твоѝ пречтⷭ҇ѣи распростры́й на прїѧ́тїе всѣ́хъ, прїими́ мѧ грѣ́шнаго: но́зѣ пригвождє́ны и҆мѣ́вый, хотѧ̀ всегда̀ со грѣ̑шники бы́ти, бꙋ́ди со мно́ю грѣ̑шнымъ, возбранѧ́ѧ нога́мъ мои̑мъ ѿ всѧ́кагѡ пꙋтѝ лꙋка́вагѡ: се́рдце ѿве́рсто и҆мѣ́вый, ꙗ҆вѝ мнѣ̀ бл҃года́ть твою̀ грѣ́шномꙋ: главꙋ̀ прест҃ꙋ́ю на крⷭ҇тѣ̀ преклони́вый, ѹ҆слы́ши недостѡ́йныѧ мл҃твы моѧ̑. Ѽ пречꙋ́днаѧ и҆ неизмѣ́римаѧ глꙋбино̀ милосе́рдїѧ, хрⷭ҇тѐ бж҃е! За врагѝ распина́тєли твоѧ̑ бг҃ꙋ ѻ҆ц҃ꙋ̀ моли́выйсѧ, да́ждь и҆ мнѣ̀ грѣ́шномꙋ сїю̀ бл҃года́ть, люби́ти врагѝ моѧ̑ и҆ моли́тисѧ за ни́хъ: разбо́йникꙋ ка́ющемꙋсѧ ра́й ѿве́рзый, воззрѝ, свѣ́те мо́й, на мѧ̀ грѣ́шнаго, пода́ждь покаѧ́нїе, и҆ ѿве́рзи мѝ двє́ри млⷭ҇ти твоеѧ̀, и҆ помѧни́ мѧ недосто́йнаго во црⷭ҇твїи твое́мъ. Наконе́цъ, дꙋ́хъ тво́й прест҃ы́й преда́вый въ рꙋ́цѣ бг҃ꙋ ѻ҆ц҃ꙋ̀, прїимѝ, созда́телю, дꙋ́хъ мо́й во вре́мѧ кончи́ны моеѧ̀: со крⷭ҇та̀ снѧ́тъ и҆ во гро́бѣ ꙗ҆́кѡ ме́ртвъ положе́нъ, сп҃се, живы́й во свѣ́тѣ непристꙋ́пнѣмъ, возьмѝ ѿ менє̀ тѧ́жкое бре́мѧ грѣхо́вное, и҆ не возгнꙋша́йсѧ, чл҃вѣколю́бче, всели́тисѧ во гро́бъ се́рдца моегѡ̀ недосто́йнагѡ, на ѹ҆мерщвле́нїе моегѡ̀ плотска́гѡ мꙋдрова́нїѧ: ꙗ҆́кѡ да не ктомꙋ̀ себѣ̀ бре́нное созда́нїе твоѐ, но тебѣ̀ гдⷭ҇еви и҆ бг҃ꙋ моемꙋ̀ живы́й, твои́мъ, ѽ всемлⷭ҇тиве, бл҃госе́рдїемъ, сподо́блюсѧ ви́дѣти тебѐ созда́телѧ и҆ сп҃си́телѧ моего̀, за прїѧ́тїе сме́рти крⷭ҇тныѧ, сла́вою и҆ че́стїю вѣнча́ннаго, во свѣ́тѣ неприкоснове́нныѧ твоеѧ̀ сла́вы: и҆дѣ́же со безнача́льнымъ твои́мъ ѻ҆ц҃е́мъ, и҆ со прест҃ы́мъ и҆ бл҃ги́мъ и҆ животворѧ́щимъ и҆ є҆диносꙋ́щнымъ твои́мъ дх҃омъ, ца́рствꙋеши пре́жде вѣ̑къ, ны́нѣ и҆ при́снѡ и҆ во вѣ́ки вѣкѡ́въ.

## Мл҃тва в҃, и҆з̾ кни́ги Пра́вило гото́вѧщымсѧ къ слꙋже́нїю лїтꙋргі́и ст҃ы́ѧ:

<versal data-diacritics="true">Ѽ</versal> крⷭ҇те гдⷭ҇ень, кро́вїю хрⷭ҇та̀ бг҃а на́шегѡ ѡ҆свѧще́нный! Ты̀ є҆сѝ зна́менїе побѣ́ды на врагѝ на́шѧ ви̑димыѧ и҆ неви̑димыѧ: ты̀ и҆́маши ꙗ҆ви́тисѧ въ ча́съ стра́шнагѡ сꙋда̀ хрⷭ҇то́ва. Тебѣ̀ смире́ннѡ покланѧ́юсѧ, че́стнѡ прикаса́юсѧ и҆ любе́знѡ тѧ̀ лобыза́ю, ны́нѣшнее моле́нїе къ распѧ́томꙋ на тебѣ̀ приносѧ̀, да и҆сцѣли́тъ мѧ̀ си́лою въ тебѣ̀ свое́ю ѿ всѣ́хъ недꙋ́гѡвъ дꙋше́вныхъ и҆ тѣле́сныхъ, и҆ сохрани́тъ ѿ вра̑гъ ви́димыхъ и҆ неви́димыхъ, и҆ неѡсꙋжде́нна на сꙋдѣ̀ свое́мъ ѡ҆деснꙋ́ю поста́витъ. Є҆́й, животворѧ́щїй крⷭ҇те ст҃ы́й! На тебѣ̀ сп҃съ, ѹ҆мира́ѧ за ѹ҆ме́ршыѧ грѣхмѝ человѣ́ки, дꙋ́хъ сво́й ꙗ҆́кѡ человѣ́къ и҆спꙋстѝ, кро́вь же и҆ во́дꙋ и҆сточѝ, и҆ си́ми тремѝ є҆ди́но, є҆́же па́че всѣ́хъ є҆́сть на потре́бꙋ, сп҃се́нїе на́мъ содѣ́ла, во сла́вꙋ и҆сто́чника во́дъ живы́хъ бг҃а ѻ҆ц҃а̀, себє́ же ѿ крове́й дв҃и́ческихъ воплоще́нна бг҃а сн҃а, и҆ бг҃а дх҃а ст҃а́гѡ, ѡ҆живлѧ́ющагѡ дꙋ́хъ человѣ́чь: и҆̀хже трїе́хъ во є҆ди́номъ бж҃ествѣ̀ сла́вити и҆ мнѣ̀ пособѝ ѿ воды̀ креще́нїѧ воспрїѧ́тою вѣ́рою непоро́чною, во прича́стїи же пло́ти и҆ кро́ве гдⷭ҇нихъ наде́ждою несꙋмнѣ́нною, и҆ въ покаѧ́нїи дꙋ́хомъ сокрꙋше́ннымъ, и҆ любо́вїю нелицемѣ́рною, да та́кѡ не то́кмѡ въ жи́зни се́й плаче́внѣй, ꙗ҆́кѡ вода̀ мимотекꙋ́щей, но и҆ въ бꙋ́дꙋщемъ бл҃же́ннѣмъ животѣ̀ просла́влю гдⷭ҇а, посо́бїемъ си́лы твоеѧ̀, крⷭ҇те требл҃же́нне, и҆ поклоню́сѧ є҆мꙋ̀ са́мымъ лица̀ зрѣ́нїемъ вѣ́рованномꙋ, ѡ҆держа́нїемъ же ча́ѧнномꙋ и҆ наслажде́нїемъ люби́момꙋ, є҆ди́номꙋ въ трⷪ҇цѣ сла́вимомꙋ въ безконє́чныѧ вѣ́ки вѣкѡ́въ.

## Мл҃тва г҃, и҆з̾ а҆ка́ѳїста бж҃е́ствєннымъ стрⷭ҇те́мъ хрⷭ҇тѡ́вымъ:

<versal>Г</versal>дⷭ҇и і҆и҃се хрⷭ҇тѐ, сн҃е бг҃а жива́гѡ, тво́рче нб҃а и҆ землѝ, сп҃си́телю мі́ра! Сѐ а҆́зъ недосто́йный и҆ па́че всѣ́хъ грѣшнѣ́йшїй, смире́ннѡ колѣ̑на се́рдца моегѡ̀ пред̾ сла́вою вели́чества твоегѡ̀ преклони́въ, воспѣва́ю крⷭ҇тъ и҆ страда̑нїѧ твоѧ̑, и҆ бл҃годаре́нїе тебѣ̀ цр҃ю̀ всѣ́хъ и҆ бг҃ꙋ приношꙋ̀, ꙗ҆́кѡ бл҃гоизво́лилъ є҆сѝ всѧ̑ трꙋды̀ и҆ всѧ̑кїѧ бѣды̑, напа̑сти и҆ мꙋчє́нїѧ ꙗ҆́кѡ человѣ́къ понестѝ, да всѣ̑мъ на́мъ во всѧ́кихъ печа́лехъ, нꙋ́ждахъ и҆ ѡ҆ѕлобле́нїихъ состра́ждꙋщїй помо́щникъ и҆ сп҃си́тель бꙋ́деши. Вѣ́мъ, всеси́льне влⷣко, ꙗ҆́кѡ всѧ̑ сїѧ̑ тебѣ̀ ѹ҆́бѡ не бы́ша потрє́бна, но человѣ́ческагѡ ра́ди сп҃се́нїѧ, да всѣ́хъ на́съ и҆скꙋ́пиши ѿ лю́тыѧ рабо́ты вра́жїѧ, крⷭ҇тъ и҆ страда̑нїѧ претерпѣ́лъ є҆сѝ. Что̀ ѹ҆̀бо возда́мъ тебѣ̀, чл҃вѣколю́бче, ѡ҆ всѣ́хъ, ꙗ҆̀же пострада́лъ є҆сѝ менє̀ ра́ди грѣ́шнагѡ; Не вѣ́мъ: дꙋша́ бо и҆ тѣ́ло и҆ всѧ̑ бл҃га̑ѧ ѿ тебє̀ сꙋ́ть, и҆ всѧ̑ моѧ̑ твоѧ̑ сꙋ́ть, и҆ а҆́зъ тво́й є҆́смь. То́чїю на безчи́сленное твоѐ, бл҃госе́рде гдⷭ҇и, милосе́рдїе надѣ́ѧсѧ, пою̀ твоѐ неизрече́нное долготерпѣ́нїе, велича́ю неисповѣди́мое и҆стоща́нїе, сла́влю твою̀ безмѣ́рнꙋю млⷭ҇ть, покланѧ́юсѧ пречтⷭ҇ымъ стрⷭ҇те́мъ твои̑мъ, и҆ вселюбе́знѡ лобыза́ѧ ꙗ҆́звы твоѧ̑, вопїю̀: поми́лꙋй мѧ̀ грѣ́шнаго, и҆ сотворѝ, да не безпло́денъ бꙋ́детъ во мнѣ̀ крⷭ҇тъ тво́й ст҃ы́й, но да съ вѣ́рою страда́нїємъ твои̑мъ здѣ̀ причаща́ѧсѧ, сподо́блюсѧ ви́дѣти и҆ сла́вꙋ црⷭ҇твїѧ твоегѡ̀ на нб҃сѝ.

## Мл҃тва д҃, что́маѧ въ кре́стномъ монастырѣ̀ а҆рхангелогоро́дскїѧ є҆па́рхїи:

<versal>Б</versal>л҃годарю́ тѧ, гдⷭ҇и цр҃ю̀ всѣ́хъ, ца́рствꙋющаго нб҃омъ и҆ земле́ю и҆ преиспо́днею: бл҃годарю́ тѧ, безнача́льне, всеси́льне цр҃ю̀ вседержи́телю: бл҃годарю́ тѧ, пребл҃гі́й, всемлⷭ҇тивый, наста́вниче заблꙋ́ждшымъ, на зе́млю съ нб҃съ соше́дый и҆ воплоти́выйсѧ ѿ дв҃ы мр҃і́и, на́шегѡ ра́ди сп҃се́нїѧ, и҆ бы́вый є҆ди́нъ бг҃ъ. И҆ человѣ́къ подо́бенъ мнѣ̀, кромѣ̀ страсте́й и҆ всѧ́кагѡ грѣха̀, не привидѣ́нїемъ же, но и҆́стиною безстра́стный непра́веднѡ ѿ беззакѡ́нникъ пострада́вый, да безстра́стїе мнѣ̀ ѡ҆сꙋжде́нномꙋ за мно́жество грѣхѡ́въ мои́хъ пода́си. Пою̀ твоѐ неизрече́нное долготерпѣ́нїе, гдⷭ҇и: велича́ю неисповѣди́мое смотре́нїе твоѐ, сла́влю твою̀ безмѣ́рнꙋю млⷭ҇ть, и҆́миже прекло́ньсѧ, менѐ ѡ҆сꙋжде́ннаго ѡ҆правда́лъ є҆сѝ. Покланѧ́юсѧ стрⷭ҇те́мъ твои̑мъ, и҆́миже а҆́зъ безче́стнѣйшихъ премѣни́хсѧ страсте́й: лобыза́ю тво́й крⷭ҇тъ, и҆́мже мо́й грѣ́хъ ѡ҆сꙋди́лъ є҆сѝ и҆ ѿ сме́ртнагѡ ѡ҆сꙋжде́нїѧ мѧ̀ свободи́лъ є҆сѝ: лобыза́ю гво́зди ѻ҆́ныѧ, и҆́миже клѧ́твы потреби́лъ є҆сѝ запреще́нїе: цѣлꙋ́ю ꙗ҆́звы, и҆́миже моегѡ̀ преслꙋша́нїѧ ѹ҆врачева́шасѧ ꙗ҆́звы. Цѣлꙋ́ю тро́сть, є҆́юже подписа́лъ є҆сѝ свобожде́нїе и҆ є҆́юже стропти́вагѡ ѕмі́ѧ ѹ҆ѧзви́лъ є҆сѝ главꙋ̀: цѣлꙋ́ю копїѐ, моѐ рꙋкописа́нїе растерза́вшее и҆ безсме́ртїѧ и҆сто́чникъ ѿве́рзшее: цѣлꙋ́ю гꙋ́бꙋ, напое́ннꙋю ѻ҆́цта и҆ ко пречтⷭ҇ымъ твои̑мъ принесе́ннꙋю ѹ҆стѡ́мъ, є҆́юже преслꙋша́нїѧ моегѡ̀ го́рькое во сла́дкое претвори́сѧ. Ѽ неизмѣ́римаѧ глꙋбино̀ милосе́рдїѧ твоегѡ̀, хрⷭ҇тѐ сп҃си́телю на́шъ! Тѣ́мже смире́ннѡ со бл҃годаре́нїемъ тѝ припа́даемъ, и҆ животворѧ́щемꙋ твоемꙋ̀ крⷭ҇тꙋ̀, и҆́мже на́съ сп҃слъ є҆сѝ ѿ рабо́ты врагꙋ̀, любе́знѡ кла́нѧемсѧ. И҆сповѣ́дꙋемъ, ꙗ҆́кѡ ты̀ є҆сѝ є҆ди́нъ ст҃ъ, є҆ди́нъ крѣ́пкїй и҆ є҆ди́нъ жизнода́вецъ, и҆ на всѣ́хъ и҆́маши во́лю прикла́днꙋ. Тобо́ю, гдⷭ҇и, дае́тсѧ на дїа́вола и҆ на є҆гѡ̀ во́инство крѣ́пость, и҆ тебѣ̀ сла́вꙋ возсыла́емъ, со безнача́льнымъ твои́мъ ѻ҆ц҃е́мъ, и҆ съ прест҃ы́мъ и҆ бл҃ги́мъ и҆ животворѧ́щимъ твои́мъ дх҃омъ, ны́нѣ и҆ при́снѡ и҆ во вѣ́ки вѣкѡ́въ.
