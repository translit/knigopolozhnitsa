---
title: "Мл҃тва и҆з̾ слꙋ́жбы ѻ҆́бщїѧ гдⷭ҇ꙋ і҆и҃сꙋ хрⷭ҇тꙋ̀"
navigation:
  key: prayers-god-29
  title: "Мл҃тва и҆з̾ слꙋ́жбы ѻ҆́бщїѧ гдⷭ҇ꙋ і҆и҃сꙋ хрⷭ҇тꙋ̀"
  parent: prayers-god
  order: 29
type: "prayer"
---

## Мл҃тва и҆з̾ слꙋ́жбы ѻ҆́бщїѧ гдⷭ҇ꙋ і҆и҃сꙋ хрⷭ҇тꙋ̀:

<versal>Н</versal>а всѧ́къ де́нь и҆ ча́съ, въ сокрꙋше́ннѣмъ и҆ смире́ннѣмъ се́рдцѣ мое́мъ припа́даѧ, и҆сповѣ́даюсѧ тебѣ̀, вседержи́телю, гдⷭ҇и і҆и҃се хрⷭ҇тѐ бж҃е на́шъ, прише́дый въ мі́ръ взыска́ти заблꙋ́ждшыѧ и҆ сп҃стѝ поги́бшыѧ, ѡ҆ ни́хже пе́рвый є҆́смь а҆́зъ: заблꙋди́хъ бо ѿ пꙋтѝ пра́вагѡ, ведꙋ́щагѡ въ жи́знь, и҆ ѹ҆клони́хсѧ въ де́брь любосла́стїѧ, и҆ ѹ҆глѣбо́хъ въ ти́нѣ беззако́нїй мои́хъ, те́рнїемъ дѣ́лъ мои́хъ и҆збодо́хсѧ: ви́дѧ же мѧ̀ вра́гъ болѧ́ща грѣхмѝ, є҆щѐ лютѣ́йшими врє́ды хо́щетъ порази́ти ѡ҆каѧ́ннꙋю мою̀ дꙋ́шꙋ. Но тебѐ є҆ди́наго и҆зба́вителѧ молю̀, тебѐ всемлⷭ҇тиваго чл҃вѣколю́бца на по́мощь призыва́ю: не гнꙋша́йсѧ мно́ю грѣ́шнымъ, бл҃гоꙋтро́бне гдⷭ҇и, и҆ не ѿри́ни мѧ̀ ѿ твоегѡ̀ лица̀, а҆́ще и҆ всѧ̑ ѕла̑ѧ пред̾ тобо́ю сотвори́хъ: къ тебѣ́ бо прибѣга́ю и҆ всѧ̑ моѧ̑ и҆сповѣ́даю содѣ̑ѧнныѧ грѣхѝ. Престꙋпи́хъ всѧ̑ за́пѡвѣди твоѧ̑, по́хотемъ безсловє́снымъ повинꙋ́всѧ: рабо́таѧ пло́ти, дꙋ́шꙋ ѡ҆скверни́хъ. На твоѧ̑ же пребога̑тыѧ ѹ҆пова́ѧ щедрѡ́ты, приношꙋ́ ти грѣ́шный сїѐ моле́нїе моѐ: послꙋ́шай менє̀, гдⷭ҇и, ѡ҆бѣща́выйсѧ послꙋ́шати вѣ́рнѡ призыва́ющихъ тѧ̀: посли́ ми а҆́гг҃ла твоего̀, да запрети́тъ всѣ̑мъ дꙋхѡ́мъ ѕлы̑мъ борю́щымсѧ со мно́ю, да постыдѧ́тсѧ и҆ посра́мѧтсѧ и҆́щꙋщїи дꙋ́шꙋ мою̀, и҆ да потреби́тъ ѿ моегѡ̀ се́рдца всѧ́кое подвиза́нїе, ѿ непрїѧ́зненнагѡ похотѣ́нїѧ возстаю́щее, да бꙋ́детъ всегда̀ со мно́ю хранѧ́й мѧ̀, и҆ на всѧ̑ дѣла̀ дѡ́браѧ наставлѧ́ѧй, и҆ на всѧ́къ де́нь недостѡ́йныѧ мл҃твы моѧ̑ приносѧ́й тебѣ̀ бг҃ꙋ и҆ творцꙋ̀. Ты̀ ѹ҆̀бо, прест҃ы́й цр҃ю̀, ѿ всеѧ̀ тва́ри покланѧ́емый, првⷣныѧ любѧ́й, никогда́же ѿстꙋпа́ющыѧ ѿ тебє̀, и҆ грѣ̑шныѧ ми́лꙋѧй, ѡ҆браща́ющыѧсѧ въ покаѧ́нїи къ тебѣ̀ призыва́ющемꙋ всѣ́хъ ко сп҃се́нїю, напра́ви но́ги моѧ̑ къ за́повѣдемъ твои̑мъ, пригвоздѝ пло́ть мою̀ стра́хꙋ твоемꙋ̀, се́рдце ѡ҆чи́сти правовѣ́рїемъ, ѹ҆ста̀ и҆спо́лни бл҃года́ти, ѧ҆зы́къ ѹ҆кротѝ смире́ннѡ глаго́лати, дꙋ́шꙋ ѡ҆ст҃ѝ дх҃омъ ст҃ы́мъ, мы́сль и҆спра́ви не прильпа́ти земны̑мъ, ѹ҆́мъ возвы́си крило́ма бл҃горазꙋ́мїѧ, и҆ всего́ мѧ ѹ҆стро́й недосто́йнаго, да ꙗ҆влю́сѧ пред̾ тобо́ю досто́инъ. И҆ ꙗ҆́кѡ сподо́билъ мѧ̀ є҆сѝ мимоше́дшыѧ дни̑ преитѝ, та́кѡ и҆ грѧдꙋ́щыѧ да́рꙋй мѝ, чл҃вѣколю́бче, без̾ преткнове́нїѧ, ми́рнѡ и҆ бл҃гоꙋго́днѡ преходи́ти: да въ жи́зни се́й помина́ѧ и҆ велича́ѧ и҆́мѧ твоѐ прест҃о́е, и҆ тѣ́мъ просвѣща́емь, без̾ всѧ́кагѡ ѡ҆мраче́нїѧ пребꙋ́дꙋ да́же до днѐ и҆ часа̀ и҆схо́да моегѡ̀: и҆ є҆гда̀ разлꙋчи́тсѧ дꙋша̀ моѧ̀ ѿ тѣлесѐ, да́ждь мѝ, созда́телю мо́й пребл҃гі́й, ѡ҆брѣстѝ ра́дость пред̾ вели́чествомъ сла́вы твоеѧ̀ въ жи́зни вѣ́чнѣй, мл҃твами ро́ждшїѧ тѧ̀ пречⷭ҇тыѧ влⷣчцы на́шеѧ бцⷣы и҆ приснодв҃ы мр҃і́и, и҆ всѣ́хъ ст҃ы́хъ, ѿ вѣ́ка тебѣ̀ бл҃гоꙋгоди́вшихъ: ꙗ҆́кѡ бл҃гослове́нъ и҆ препросла́вленъ є҆сѝ во вѣ́ки вѣкѡ́въ.
