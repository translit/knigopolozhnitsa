---
title: "Мл҃твы и҆з̾ а҆ка́ѳїста і҆и҃сꙋ сладча́йшемꙋ"
navigation:
  key: prayers-god-8
  title: "Мл҃твы и҆з̾ а҆ка́ѳїста і҆и҃сꙋ сладча́йшемꙋ"
  parent: prayers-god
  order: 8
type: "prayer"
---

## Мл҃твы и҆з̾ а҆ка́ѳїста і҆и҃сꙋ сладча́йшемꙋ.

## Мл҃тва а҃, по кни́гѣ А҆ка́ѳїсты съ канѡ̑ны:

<versal>С</versal>огрѣши́хомъ, беззако́нновахомъ и҆ непра́вдовахомъ пред̾ тобо́ю, пребл҃гі́й влⷣко: престꙋпи́хомъ сп҃си́тєльныѧ твоѧ̑ за́пѡвѣди и҆ сщ҃є́нныѧ ѡ҆бѣ́ты на́шѧ, ꙗ҆̀же во ст҃ѣ́мъ креще́нїи пред̾ ст҃ы́мъ твои́мъ же́ртвенникомъ, пред̾ а҆́гг҃лы же и҆ человѣ̑ки сотвори́хомъ: преѡби́дѣхомъ честнꙋ́ю кро́вь завѣ́та твоегѡ̀, є҆́юже ѡ҆свѧти́хомсѧ, ѻ҆бще́нїе и҆скꙋпле́нїѧ прїе́мше: дх҃ъ бл҃года́ти ѡ҆безче́стихомъ, стра́шнагѡ же и҆ преесте́ственнагѡ сыноположе́нїѧ небрего́хомъ: всѧ́кое писа́нїе, бж҃е́ственный зако́нъ и҆ ѹ҆че́нїе бг҃одꙋхнове́нное, ѹ҆дарє́нїѧ воздꙋ́ха тща̑ѧ, и҆ вѣща̑нїѧ є҆ди̑на то́кмѡ, дѣѧ́нїй пꙋста̑ѧ, въ на́съ вмѣни́шасѧ: и҆́менемъ то́кмѡ и҆ словесы̀ честно́е є҆ѵⷢ҇лїе и҆́стиннагѡ хрⷭ҇тїа́нства ѡ҆каѧ́ннїи содержи́мъ: рꙋ́цѣ и҆́мамы ко всѧ́комꙋ хище́нїю и҆ лихои́мствꙋ прилє́жны, но́зѣ же ско́рѡ и҆ де́рзостнѡ ко всѧ́кой непра́вдѣ ѕлѣ̀ текꙋ́щѧ, готѡ́вы ча́сть бра́тнюю восхища́ти и҆ попира́ти, снѣда́ющѧ ѹ҆бо́гихъ: ѹ҆ста̀, сщ҃е́нныхъ мл҃твъ и҆ сло́ва бж҃їѧ ѻ҆рга́нъ, всѧ́кїѧ нечистоты̀, сꙋесло́вїѧ и҆ клѧтвопрестꙋпле́нїѧ, бѣсѡ́мъ сотвори́хомъ во ѻ҆рга́нъ: ѻ҆́чи и҆ всѧ̑ на̑ша чꙋ̑вства блꙋже́нїѧ и҆ всѧ́кагѡ скверне́нїѧ премно́жествомъ и҆спо́лнихомъ: въ на́съ ца́рствꙋющагѡ ѹ҆ма̀ бж҃е́ственное бл҃года́ти сѣ́мѧ попра́вше, и҆ ѹ҆́ды твоѧ̑, хрⷭ҇тѐ, блꙋдни̑чи ѹ҆́ды сотвори́вше, вмѣ́стѡ хра́ма бж҃їѧ, тлѝ и҆ всѧ́кїѧ нечистоты̀ храни́лище ѡ҆брѣто́хомсѧ. Сегѡ̀ ра́ди, пребл҃гі́й влⷣко, мно́гое твоѐ чл҃вѣколю́бїе въ стꙋже́нїе претвори́хомъ ѡ҆каѧ́ннїи, и҆ мнѡ́гаѧ твоѧ̑ бл҃га̑ѧ дарова̑нїѧ въ ка́знь безꙋ́мнѡ на́мъ преложи́хомъ: ѿню́дꙋже нижѐ ѿ сꙋ́щихъ на́мъ бл҃ги́хъ, нижѐ ѿ болѣ́зней бли́жнихъ лꙋ́чши бы́вше, пра́веднѡ на ны̀ са́ми твоегѡ̀ пра́веднагѡ наказа́нїѧ ꙗ҆́звы подвиго́хомъ. Но не ꙗ҆́ростїю твое́ю ѡ҆бличѝ на́съ, нижѐ гнѣ́вомъ твои́мъ накажѝ на́съ, гдⷭ҇и. Тебѣ̀ є҆ди́номꙋ согрѣши́хомъ, но тебѣ̀ є҆ди́номꙋ и҆ покланѧ́емсѧ, и҆ сокрꙋше́ннымъ се́рдцемъ, ꙗ҆́кѡ же́ртвꙋ чи́стꙋю, и҆сповѣ́данїе тѝ прино́симъ: ѡ҆сла́би, чл҃вѣколю́бче влⷣко, ѹ҆ста́ви пра́веднѡ наноси́мꙋю ра́нꙋ: да побѣди́тъ мно́жество щедро́тъ твои́хъ, грѣхѡ́въ на́шихъ лꙋка́вое собра́нїе, и҆ твоеѧ̀ безчи́сленныѧ бл҃гости пꙋчи́на да покры́етъ го́рькое сле́зъ на́шихъ мо́ре. И҆́мамы въ рꙋка́хъ твоегѡ̀ чл҃вѣколю́бїѧ ѡ҆́бразъ и҆ вели́чество: разбо́йника, мытарѧ̀, блꙋдни́цꙋ и҆ блꙋ́днаго сы́на, и҆̀же всѝ па́че на́съ въ покаѧ́нїи бл҃гоискꙋ́сствꙋюще, въ нбⷭ҇ное црⷭ҇тво предвзыдо́ша. Съ ни́ми ѹ҆̀бо и҆ ны̀ и҆сповѣ́дающѧсѧ и҆ припа́дающѧ тѝ прїимѝ, влⷣко: а҆́ще же и҆ тѣ́хъ всѧ́ческагѡ ѡ҆браще́нїѧ и҆ покаѧ́нїѧ мно́жества ѿстои́мъ, недоста́вшее да и҆спо́лнитъ безмѣ́рнаѧ бл҃гость твоѧ̀, па́че же и҆ всѐ, поне́же и҆ всегѡ̀ вои́стиннꙋ ѿстои́мъ. Прино́симъ тѝ рыда́нїе ѹ҆бо́гихъ и҆ гла́сы младе́нєцъ, смире́ннꙋю и҆ препро́стꙋю, всѧ́кагѡ во́зраста молѧ́щихсѧ ча́сть, досто́йнꙋю щедро́тъ и҆ проще́нїѧ твоегѡ̀. И҆́маши къ семꙋ̀ на милосе́рдїе и҆ млⷭ҇ть преклонѧ́ющыѧ тѧ̀ крⷭ҇тъ и҆ во́льнꙋю сме́рть, ю҆́же за ны̀ неблагода̑рныѧ претерпѣ́лъ є҆сѝ, по́двиги ктомꙋ̀ а҆пⷭ҇лѡвъ, прпⷣбныхъ, по́стникѡвъ, и҆ мч҃нкѡвъ крѡ́ви: пред̾ всѣ́ми же ѻ҆́бщꙋю всѣ́хъ наде́ждꙋ и҆ сп҃се́нїе, па́че сло́ва без̾ сѣ́мене ро́ждшꙋю тѧ̀: и҆́хже мѡльбы̀ человѣколю́бнѡ прїе́мъ, ѹ҆слы́ши ны̀, і҆и҃се сладча́йшїй, молѧ́щыѧ ти сѧ, и҆ нижѐ то́кмѡ ѡ҆ на́съ самѣ́хъ, но и҆ ѡ҆ ни́хже до́лжни є҆смы̀: посо́бствꙋй бл҃гочести́вѣйшемꙋ, самодержа́внѣйшемꙋ, вели́комꙋ госꙋда́рю на́шемꙋ, і҆мпера́торꙋ нїкола́ю а҆леѯа́ндровичꙋ всеѧ̀ рѡссі́и и҆ всемꙋ̀ ца́рствꙋющемꙋ до́мꙋ, все́й пала́тѣ, во́инствꙋ и҆ все́й держа́вѣ и҆́хъ, да́рꙋй на сꙋпоста́ты побѣ́дꙋ, и҆ ца́рство и҆́хъ ми́ромъ ѡ҆градѝ. Сп҃си́ же и҆ поми́лꙋй ст҃ѣ́йшїй прави́тельствꙋющїй сѷно́дъ, со всѣ́ми бл҃гочести́выми а҆рхїерє́и, и҆ ве́сь ѡ҆сщ҃е́нный чи́нъ и҆ при́четъ церко́вный, и҆ да́рꙋй и҆̀мъ цѣ́лѡ, безмѧте́жнѡ, бл҃говѣ́рнѡ, пра́вѡ, по преда́нїю ст҃ы́хъ а҆пⷭ҇лъ и҆ ст҃ы́хъ ѻ҆тє́цъ, на вселе́нскихъ собо́рѣхъ дх҃омъ ст҃ы́мъ ѹ҆зако́ненномꙋ, и҆справлѧ́ти сло́во твоеѧ̀ и҆́стины: заблꙋ́ждшыѧ же ѿ правосла́вныѧ вѣ́ры є҆ретїкѝ и҆ ѿстꙋ́пники къ позна́нїю и҆́стины призовѝ: невѣ̑рныѧ просвѣтѝ, да тѧ̀ ѹ҆вѣ́дѧтъ: грѣ̑шныѧ къ покаѧ́нїю приведѝ: дѣ́вствꙋющымъ чистотꙋ̀ и҆ воздержа́нїе да́рꙋй, бра̑чнымъ ст҃ы́ню: вдови́цамъ и҆ си̑рымъ бꙋ́ди воспита́нїе, ни́щымъ покро́въ, стра́нствꙋющымъ возвраще́нїе, пла́вающымъ приста́нище: ка́ющымсѧ проще́нїе да́рꙋй, пла́чꙋщымъ ѹ҆тѣше́нїе, бл҃ги̑мъ во бл҃гости пребыва́ти, срє́днимъ лꙋ́чшымъ бы́ти, согрѣша́ющымъ во и҆справле́нїе приходи́ти. Є҆́й, і҆и҃се сладча́йшїй, мо́лимсѧ тѝ: да́ждь грѣхѡ́мъ на́шымъ ѡ҆ставле́нїе, ѹ҆ма̀ бл҃гопостоѧ́нїе, тѣ́ла здра́вїе, житїю̀ нꙋ̑жднаѧ довѡ́льнаѧ, ми́ръ во дне́хъ на́шихъ, воздꙋ́ха бл҃горастворе́нїе, землѝ бл҃гопло́дїе, вѣ́ры правосла́вныѧ возраще́нїе, и҆ соедине́нїе ст҃ы́хъ твои́хъ цр҃кве́й, низложе́нїе є҆ресе́й, совѣ́тѡвъ нечести́выхъ разоре́нїе, ѻ҆́гнь любвѐ и҆ всѧ́кагѡ бл҃гоче́стїѧ, въ мл҃твѣ чистотꙋ̀ серде́чнꙋю, въ ѕлоключе́нїи терпѣ́нїе и҆ великодꙋ́шїе, въ наде́ждѣ весе́лїе: и҆ всѧ́кое дꙋше́вномꙋ на́шемꙋ и҆ тѣле́сномꙋ здра́вїю и҆ сп҃се́нїю поле́зное, па́че же великолѣ́пѣй твое́й сла́вѣ подоба́ющее проше́нїе да́рꙋй, и҆ и҆спо́лни по неизмѣ̑рнымъ щедро́тамъ твои̑мъ, и҆збавлѧ́ѧ ны̀ ѿ належа́щагѡ пра́веднагѡ преще́нїѧ, гꙋби́тельства, трꙋ́са, пото́па, ѻ҆гнѧ̀, меча̀ и҆ всѧ́кїѧ смертоно́сныѧ ꙗ҆́звы: и҆ не хотѧ́й сме́рти грѣ́шника, да́рꙋй на́мъ вре́мѧ ко покаѧ́нїю, ꙗ҆́кѡ да и҆ настоѧ́щихъ ѕѡ́лъ и҆ бꙋ́дꙋщихъ вѣ́чныхъ мꙋ́къ свободи́мсѧ, бл҃года́тїю и҆ чл҃вѣколю́бїемъ безнача́льнагѡ твоегѡ̀ ѻ҆ц҃а̀, съ ни́мже бл҃гослове́нъ є҆сѝ, со прест҃ы́мъ, бл҃ги́мъ и҆ животворѧ́щимъ твои́мъ дх҃омъ, ны́нѣ и҆ при́снѡ и҆ во вѣ́ки вѣкѡ́въ.

## Мл҃тва в҃, по кни́гѣ А҆ка́ѳїсты съ канѡ̑ны:

<versal>Г</versal>дⷭ҇и і҆и҃се хрⷭ҇тѐ, бж҃е мо́й, посѣща́ѧй тва́рь свою̀, є҆мꙋ́же ꙗ҆влє́ны стра̑сти моѧ̑ и҆ не́мощь є҆стества̀ на́шегѡ человѣ́ческагѡ и҆ крѣ́пость сꙋпоста́та на́шегѡ! Ты̀ са́мъ покры́й мѧ̀ ѿ ѕло́бы є҆гѡ̀, занѐ си́ла є҆гѡ̀ крѣ́пка, є҆стество́ же на́ше стра́стно и҆ си́ла на́ша немощна̀. Ты̀ ѹ҆̀бо, ѽ бл҃гі́й, вѣ́дый не́мощь на́шꙋ и҆ носѧ́й неꙋдо́бство безси́лїѧ на́шегѡ, сохрани́ мѧ ѿ смꙋще́нїѧ по́мыслѡвъ и҆ пото́па страсте́й, и҆ досто́йна сотвори́ мѧ слꙋ́жбы твоеѧ̀ ст҃ы́ѧ, да не ка́кѡ въ страсте́хъ мои́хъ растлю̀ сла́дость є҆ѧ̀, и҆ ѡ҆брѧ́щꙋсѧ безстꙋ́денъ пред̾ тобо́ю и҆ де́рзостивъ. Гдⷭ҇и, пресла́дкїй мо́й і҆и҃се, поми́лꙋй и҆ сп҃си́ мѧ.

## Мл҃тва г҃, по кни́гѣ А҆ка́ѳїсты съ канѡ̑ны:

<versal>В</versal>лⷣко гдⷭ҇и і҆и҃се хрⷭ҇тѐ, бж҃е на́шъ, и҆́же, неизрече́ннагѡ ра́ди твоегѡ̀ чл҃вѣколю́бїѧ, на коне́цъ вѣкѡ́въ во пло́ть ѡ҆болкі́йсѧ ѿ приснодв҃ы мр҃і́и! Сла́вимъ ѡ҆ на́съ твоѐ сп҃си́тельное промышле́нїе рабѝ твоѝ, влⷣко: пѣсносло́вимъ тѧ̀, ꙗ҆́кѡ тебє̀ ра́ди ѻ҆ц҃а̀ позна́хомъ: бл҃гослови́мъ тѧ̀, є҆гѡ́же ра́ди и҆ дх҃ъ ст҃ы́й въ мі́ръ прїи́де. Покланѧ́емсѧ твое́й по пло́ти пречи́стѣй мт҃ри, таковѣ́й стра́шнѣй та́йнѣ послꙋжи́вшей: восхвалѧ́емъ твоѧ̑ а҆́гг҃льскаѧ ликостоѧ̑нїѧ, ꙗ҆́кѡ воспѣва́тєли и҆ слꙋжи́тєли твоегѡ̀ вели́чествїѧ: ѹ҆бл҃жа́емъ прⷣте́чꙋ і҆ѡа́нна, тебѐ крести́вшаго, гдⷭ҇и: почита́емъ и҆ провозвѣсти́вшыѧ тѧ̀ прⷪ҇ро́ки: прославлѧ́емъ а҆пⷭ҇лы твоѧ̑ ст҃ы̑ѧ: торжествꙋ́емъ же и҆ мч҃нки, сщ҃е́нники же твоѧ̑ сла́вимъ, и҆ покланѧ́емсѧ прпⷣбнымъ твои̑мъ, и҆ всѧ̑ твоѧ̑ првⷣники пѣ́стꙋнствꙋемъ. Такова́го и҆ толи́кѡ мно́гаго и҆ неизрече́ннаго ли́ка бж҃е́ственнаго въ мл҃твꙋ приво́димъ тебѣ̀ всеще́дромꙋ бг҃ꙋ рабѝ твоѝ: и҆ сегѡ̀ ра́ди про́симъ на́шымъ согрѣше́нїємъ проще́нїѧ, є҆́же да́рꙋй на́мъ всѣ́хъ твои́хъ ра́ди ст҃ы́хъ, и҆зрѧ́днѣе же ст҃ы́хъ твои́хъ щедро́тъ: ꙗ҆́кѡ бл҃гослове́нъ є҆сѝ во вѣ́ки.

## Мл҃тва д҃, по молитвосло́вꙋ по́лномꙋ:

<versal>Т</versal>ебѣ̀, гдⷭ҇и, є҆ди́номꙋ бл҃го́мꙋ и҆ непамѧтоѕло́бномꙋ, и҆сповѣ́даю грѣхѝ моѧ̑: тебѣ̀ припа́даю вопїѧ̀ недосто́йный: согрѣши́хъ, гдⷭ҇и, согрѣши́хъ, и҆ нѣ́смь досто́инъ воззрѣ́ти на высотꙋ̀ нбⷭ҇нꙋю ѿ мно́жества непра́вдъ мои́хъ. Но, гдⷭ҇и мо́й, гдⷭ҇и, да́рꙋй мѝ сле́зы ѹ҆миле́нїѧ, є҆ди́ный бл҃же и҆ млⷭ҇тивый, ꙗ҆́кѡ да и҆́ми тѧ̀ ѹ҆молю̀, ѡ҆чи́ститисѧ пре́жде конца̀ ѿ всѧ́кагѡ грѣха̀: стра́шно бо и҆ гро́зно мѣ́сто и҆́мамъ проитѝ, тѣ́ла разлꙋчи́всѧ, и҆ мно́жество мѧ̀ мра́чное и҆ безчеловѣ́чное де́монѡвъ срѧ́щетъ, и҆ никто́же въ по́мощь спꙋ́тствꙋѧй, и҆лѝ и҆збавлѧ́ѧй. Тѣ́мъ припа́даю твое́й бл҃гости, не преда́ждь ѡ҆би́дѧщымъ мѧ̀, нижѐ да похва́лѧтсѧ ѡ҆ мнѣ̀ вразѝ моѝ. Бл҃гі́й гдⷭ҇и, нижѐ да рекꙋ́тъ: въ рꙋ́ки на́шѧ прише́лъ є҆сѝ и҆ на́мъ пре́данъ є҆сѝ. Нѝ, гдⷭ҇и, не забꙋ́ди щедро́тъ твои́хъ, и҆ не возда́ждь мѝ по беззако́нїємъ мои̑мъ, и҆ не ѿвратѝ лица̀ твоегѡ̀ ѿ менє̀: но ты̀, гдⷭ҇и, накажи́ мѧ, ѻ҆ба́че млⷭ҇тїю и҆ щедро́тами, вра́гъ же мо́й да не возра́дꙋетсѧ ѡ҆ мнѣ̀, но ѹ҆гасѝ є҆гѡ̀ на мѧ̀ прещє́нїѧ и҆ всѐ ѹ҆празднѝ є҆гѡ̀ дѣ́йство. Да́ждь мѝ къ тебѣ̀ пꙋ́ть неꙋко́рный, бл҃гі́й гдⷭ҇и, зане́же и҆ согрѣши́въ не прибѣго́хъ ко и҆но́мꙋ врачꙋ̀ и҆ не простро́хъ рꙋкѝ моеѧ̀ къ бо́гꙋ чꙋжде́мꙋ. Не ѿри́ни ѹ҆̀бо моле́нїѧ моегѡ̀, но ѹ҆слы́ши мѧ̀ твое́ю бл҃гостїю, и҆ ѹ҆твердѝ моѐ се́рдце стра́хомъ твои́мъ: и҆ да бꙋ́детъ бл҃года́ть твоѧ̀ на мнѣ̀, гдⷭ҇и, ꙗ҆́кѡ ѻ҆́гнь попалѧ́ѧй нечи̑стыѧ во мнѣ̀ по́мыслы. Ты́ бо є҆сѝ, гдⷭ҇и, свѣ́тъ па́че всѧ́кагѡ свѣ́та: ра́дость па́че всѧ́кїѧ ра́дости: ѹ҆покое́нїе па́че всѧ́кагѡ ѹ҆покое́нїѧ: жи́знь и҆́стиннаѧ и҆ сп҃се́нїе пребыва́ющее во вѣ́ки вѣкѡ́въ.

## Конда́къ, гла́съ и҃:

<red>В</red>озбра́нный воево́до и҆ гдⷭ҇и, а҆́да побѣди́телю! Ꙗ҆́кѡ и҆зба́вльсѧ ѿ вѣ́чныѧ сме́рти, похва̑льнаѧ восписꙋ́ю тѝ, созда́нїе и҆ ра́бъ тво́й. Но ꙗ҆́кѡ и҆мѣ́ѧй милосе́рдїе неизрече́нное, ѿ всѧ́кихъ мѧ̀ бѣ́дъ свободѝ зовꙋ́ща: і҆и҃се, сн҃е бж҃їй, поми́лꙋй мѧ̀.
