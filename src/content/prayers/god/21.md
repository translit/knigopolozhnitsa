---
title: "А҆́ѵгꙋста ѕ҃"
navigation:
  key: prayers-god-21
  title: "А҆́ѵгꙋста ѕ҃"
  parent: prayers-god
  order: 21
type: "prayer"
---

## А҆́ѵгꙋста ѕ҃.

## Мл҃тва во причаще́нїи гро́здїѧ:

<red>Г</red>дⷭ҇ꙋ помо́лимсѧ.

<red>Г</red>дⷭ҇и, поми́лꙋй.

<versal>Б</versal>л҃гословѝ, гдⷭ҇и, пло́дъ се́й ло́зный но́вый, и҆́же бл҃горастворе́нїемъ воздꙋ́шнымъ, и҆ ка́плѧми дожде́вными, и҆ тишино́ю вре́менною, въ се́й зрѣ́лѣйшїй прїитѝ ча́съ бл҃говоли́вый: да бꙋ́детъ въ на́съ ѿ тогѡ̀ рожде́нїѧ ло́знагѡ причаща́ющихсѧ въ весе́лїе, и҆ приноси́ти тебѣ̀ да́ръ во ѡ҆чище́нїе грѣхѡ́въ, сщ҃е́ннымъ и҆ ст҃ы́мъ тѣ́ломъ хрⷭ҇та̀ твоегѡ̀, съ ни́мже бл҃гослове́нъ є҆сѝ, со прест҃ы́мъ и҆ бл҃ги́мъ и҆ животворѧ́щимъ твои́мъ дх҃омъ, ны́нѣ и҆ при́снѡ и҆ во вѣ́ки вѣкѡ́въ.

<rubric>Вѣ́домо бꙋ́ди, ꙗ҆́кѡ, и҆дѣ́же не ѡ҆брѣта́ютсѧ вїногра́ды, прино́сѧтсѧ въ се́й де́нь ко хра́мꙋ ꙗ҆́блѡка, и҆ глаго́летсѧ сїѧ̀ мл҃тва ѡ҆ приносѧ́щихъ нача́тки ѻ҆воще́й:</rubric>

<versal>В</versal>лⷣко гдⷭ҇и бж҃е на́шъ, твоѧ̑ ѿ твои́хъ приноси́ти тебѣ̀ по предложе́нїю комꙋ́ждо повелѣ́вый и҆ вѣ́чныхъ твои́хъ бла̑гъ воздаѧ́нїе си̑мъ да́рꙋѧй, и҆́же вдовы̀ по си́лѣ приноше́нїе бл҃гоꙋго́днѡ прїе́мый, прїимѝ и҆ ны́нѣ принесє́ннаѧ ѿ раба̀ твоегѡ̀ <red>и҆́мⷬ҇къ</red>, и҆ въ вѣ́чныхъ твои́хъ сокро́вищихъ возложи́тисѧ си̑мъ сподо́би: да́рꙋй є҆мꙋ̀ и҆ мїрски́хъ твои́хъ бла̑гъ ѻ҆би́льное воспрїѧ́тїе, со всѣ́ми поле́зными є҆мꙋ̀. Ꙗ҆́кѡ бл҃гослови́сѧ твоѐ и҆́мѧ, и҆ просла́висѧ твоѐ црⷭ҇тво, ѻ҆ц҃а̀ и҆ сн҃а и҆ ст҃а́гѡ дх҃а, ны́нѣ и҆ при́снѡ и҆ во вѣ́ки вѣкѡ́въ.
