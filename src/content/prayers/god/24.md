---
title: "Мл҃твы на ѡ҆сщ҃е́нїе воды̀"
navigation:
  key: prayers-god-24
  title: "Мл҃твы на ѡ҆сщ҃е́нїе воды̀"
  parent: prayers-god
  order: 24
type: "prayer"
---

## Мл҃твы на ѡ҆сщ҃е́нїе воды̀.

## Мл҃тва а҃, и҆з̾ слꙋ́жбы пред̾ і҆кѡ́ною прест҃ы́ѧ бцⷣы бг҃олю́бскою:

<versal>Б</versal>ж҃е великоимени́тый, творѧ́й чꙋдеса̀, и҆̀мже нѣ́сть числа̀! Прїидѝ ны́нѣ къ молѧ́щымъ тѧ̀ рабѡ́мъ твои̑мъ, влⷣко, и҆ послѝ дх҃а твоего̀ ст҃а́го, и҆ ѡ҆ст҃ѝ во́дꙋ сїю̀: <rubric class="inline">сїѧ̑ глаго́лѧ, бл҃гословлѧ́етъ во́дꙋ десни́цею три́жды:</rubric> и҆ да́ждь пїю́щымъ ѿ неѧ̀ и҆ прїе́млющымъ и҆ кропѧ́щымсѧ є҆́ю рабѡ́мъ твои̑мъ премѣне́нїе страсте́мъ, ѡ҆ставле́нїе грѣхѡ́въ, болѣ́знемъ и҆сцѣле́нїе, и҆ свобожде́нїе ѿ всѧ́кагѡ ѕла̀, ѹ҆твержде́нїе же и҆ ѡ҆сщ҃е́нїе домѡ́мъ, и҆ ѡ҆чище́нїе ѿ всѧ́кїѧ скве́рны, и҆ навѣ́та дїа́вольскагѡ ѿгна́нїе. Ꙗ҆́кѡ бл҃гослови́сѧ и҆ просла́висѧ пречтⷭ҇но́е и҆ великолѣ́пое и҆́мѧ твоѐ, ѻ҆ц҃а̀ и҆ сн҃а и҆ ст҃а́гѡ дх҃а, ны́нѣ и҆ при́снѡ и҆ во вѣ́ки вѣкѡ́въ.

## Мл҃тва в҃, и҆з̾ дре́внїѧ рꙋкопи́сныѧ слꙋ́жбы:

<versal>Б</versal>ж҃е великоимени́тый, творѧ́й чꙋдеса̀, и҆̀мже нѣ́сть числа̀! Прїидѝ къ молѧ́щымсѧ рабѡ́мъ твои̑мъ, влⷣко: послѝ дх҃а твоего̀ ст҃а́го, и҆ ѡ҆ст҃ѝ во́дꙋ сїю̀, и҆ да́ждь є҆́й бл҃года́ть и҆збавле́нїѧ и҆ бл҃гослове́нїе і҆орда́ново: сотворѝ ю҆̀ и҆сто́чникъ нетлѣ́нїѧ, ѡ҆сщ҃е́нїѧ да́ръ, грѣхѡ́мъ разрѣше́нїе, недꙋ́гѡвъ и҆сцѣле́нїе, бѣсѡ́мъ поги́бель, проти̑внымъ си́ламъ непристꙋ́пнꙋ, а҆́гг҃льскїѧ крѣ́пости и҆спо́лненꙋ: ꙗ҆́кѡ да всѝ почерпа́ющїи ю҆̀ и҆ прїе́млющїи ѿ неѧ̀ и҆мѣ́ютъ на ѡ҆чище́нїе дꙋшѝ и҆ тѣ́ла, на и҆сцѣле́нїе вре́дѡмъ, во и҆змѣне́нїе страсте́мъ, во ѡ҆ставле́нїе грѣхѡ́въ, во ѿгна́нїе всѧ́кагѡ ѕла̀, на ѡ҆кропле́нїе и҆ ѡ҆сщ҃е́нїе домѡ́въ и҆ на всѧ́кꙋ по́льзꙋ подо́бнꙋ. И҆ а҆́ще что̀ въ домѣ́хъ и҆лѝ на мѣ́стѣ правовѣ́рнѡ живꙋ́щихъ сїѧ̀ вода̀ ѡ҆кропи́тъ, да ѿи́метъ всѧ́кꙋ нечистотꙋ̀, да и҆зба́витъ ѿ всѧ́кагѡ вре́да, нижѐ та́мѡ да водворѧ́етсѧ дꙋ́хъ гꙋби́тельный, нижѐ воздꙋ́хъ вредѧ́й, да ѿбѣжи́тъ всѧ́кое мечта́нїе и҆ навѣ́тъ кры́ющагѡсѧ врага̀, и҆ а҆́ще нѣ́что є҆́сть, є҆́же и҆лѝ здра́вїю живꙋ́щихъ зави́дитъ, и҆лѝ поко́ю, ѡ҆кропле́нїемъ сеѧ̀ воды̀ да ѿрази́тсѧ. Ꙗ҆́кѡ бл҃гослови́сѧ и҆ просла́висѧ пречⷭ҇тно́е и҆ великолѣ́пое и҆́мѧ твоѐ, ѻ҆ц҃а̀ и҆ сн҃а и҆ ст҃а́гѡ дх҃а, ны́нѣ и҆ при́снѡ и҆ во вѣ́ки вѣкѡ́въ.

## Мл҃тва г҃, что́маѧ въ цр҃кви села̀ сы́зранскагѡ ни́жнѧгѡ хꙋ́тора, симби́рскїѧ є҆па́рхїи:

<versal>Г</versal>дⷭ҇и бж҃е на́шъ, вели́кїй въ совѣ́тѣ и҆ ди́вный въ дѣ́лѣхъ! Ты̀ є҆сѝ бг҃ъ ѡ҆ст҃и́вый і҆орда̑нскїѧ стрꙋи̑ наи́тїемъ прест҃а́гѡ твоегѡ̀ дх҃а. Тебѐ ѹ҆̀бо въ ча́съ се́й смире́ннѡ мо́лимъ мы̀ недосто́йнїи рабѝ твоѝ: прїидѝ, влⷣко, и҆ ѡ҆ст҃ѝ во́дꙋ сїю̀ дх҃омъ твои́мъ ст҃ы́мъ, и҆ ꙗ҆вѝ ю҆̀ си́лою твое́ю свы́ше бы́ти пїю́щымъ ѿ неѧ̀, ма́жꙋщымсѧ и҆ кропѧ́щымсѧ є҆́ю рабѡ́мъ твои̑мъ въ премѣне́нїе страсте́й, во ѡ҆ставле́нїе грѣхѡ́въ, во и҆сцѣле́нїе болѣ́зней и҆ во ѿгна́нїе всѧ́кагѡ ѕла̀, во ѡ҆сщ҃е́нїе же и҆ бл҃гослове́нїе домѡ́въ и҆ ѡ҆чище́нїе всѧ́кагѡ мѣ́ста ѿ всѧ́кїѧ скве́рны. Ꙗ҆́кѡ ты̀ є҆сѝ бл҃гословлѧ́ѧй и҆ ѡ҆сщ҃а́ѧй всѧ́чєскаѧ, хрⷭ҇тѐ бж҃е на́шъ, и҆ тебѣ̀ сла́вꙋ возсыла́емъ, со безнача́льнымъ твои́мъ ѻ҆ц҃е́мъ, и҆ съ прест҃ы́мъ и҆ бл҃ги́мъ и҆ животворѧ́щимъ твои́мъ дх҃омъ, ны́нѣ и҆ при́снѡ и҆ во вѣ́ки вѣкѡ́въ.

## Тропа́рь, гла́съ ѕ҃:

<red>С</red>ъ нб҃сѐ послѝ бл҃года́ть, жизнода́вче, и҆ во́дꙋ сїю̀ ѡ҆ст҃ѝ, и҆ всѣ̑мъ скве́рнамъ ꙗ҆вѝ ю҆̀ бы́ти ѡ҆чище́нїе.
