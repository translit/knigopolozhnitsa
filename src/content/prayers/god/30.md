---
title: "Мл҃тва и҆з̾ слꙋ́жбы ст҃ы̑мъ а҆пⷭ҇лѡмъ"
navigation:
  key: prayers-god-30
  title: "Мл҃тва и҆з̾ слꙋ́жбы ст҃ы̑мъ а҆пⷭ҇лѡмъ"
  parent: prayers-god
  order: 30
type: "prayer"
---

## Мл҃тва и҆з̾ слꙋ́жбы ст҃ы̑мъ а҆пⷭ҇лѡмъ:

<versal>В</versal>лⷣко гдⷭ҇и! Тво́й є҆́сть де́нь и҆ твоѧ̀ є҆́сть но́щь, тебѣ̀ всѧ̀ тва́рь рабо́таетъ, и҆ всѧ́кое дыха́нїе сла́витъ тѧ̀: а҆́зъ же ѡ҆каѧ́нный, всѐ житїѐ моѐ сконча́въ блꙋ́днѡ, стра́хомъ ѡ҆держи́мь є҆́смь, ꙗ҆́кѡ помѧнꙋ́въ дни̑ пє́рвыѧ, и҆ доны́нѣ, въ нѧ́же всѧ̑ безмѣ̑стнаѧ сотвори́хъ ѕла̑ѧ: и҆ тогѡ̀ ра́ди не и҆́мамъ къ тебѣ̀ дерзнове́нїѧ, ꙗ҆́кѡ беззакѡ́нїѧ моѧ̑ вели̑ка, и҆ безмѣ́рни грѣсѝ моѝ, врази́ же всегда̀ стꙋжа́ютъ мѝ. Но, гдⷭ҇и мо́й, гдⷭ҇и, ѿве́рзый ѹ҆стнѣ̀ нѣмо́мꙋ, и҆ моѧ̑ ѹ҆ста̀ ѿве́рзи, да глаго́лю въ мл҃твѣ ѹ҆гѡ́днаѧ тебѣ̀: се́ бо дꙋша̀ моѧ̀ ꙗ҆́кѡ землѧ̀ безво́днаѧ ѡ҆ста̀, и҆ не мо́жетъ приноси́ти ѡ҆ себѣ̀ плода̀: но да́ждь мѝ ѿ сѣ́мене ст҃а́гѡ твоегѡ̀ дх҃а. И҆ напо́й мѧ̀ росо́ю бл҃года́ти твоеѧ̀, да принесꙋ̀ тебѣ̀ пло́дъ покаѧ́нїѧ. Гдⷭ҇и і҆и҃се хрⷭ҇тѐ, хотѧ́й всѣ̑мъ человѣ́кѡмъ сп҃сти́сѧ, ѹ҆слы́ши мл҃твꙋ мою̀, мл҃твами ст҃ы́хъ а҆пⷭ҇лъ твои́хъ, ꙗ҆́кѡ ті́и мо́лѧтсѧ за ны̀, и҆ а҆́зъ тѣ́ми ѹ҆ тебє̀ прошꙋ̀ проще́нїѧ, ꙗ҆́кѡ тѣ́хъ мл҃твы при́снѡ послꙋ́шаеши: моле́нїемъ и҆́хъ сп҃си́ мѧ грѣ́шнаго, и҆сцѣлѝ болѣ̑зни се́рдца моегѡ̀, ѹ҆врачꙋ́й стрꙋ́пы дꙋшѝ моеѧ̀, разжзѝ ѹ҆трѡ́бы моѧ̑ пла́менемъ стра́ха твоегѡ̀, да поѧ́стъ те́рнїе грѣхѡ́въ мои́хъ, и҆ дꙋ́шꙋ мою̀ любо́вїю прохладѝ: къ тебѣ́ бо жела́ю и҆́стинномꙋ свѣ́тꙋ и҆ пода́телю свѣ́та, ѹ҆ тебє̀ є҆ди́нагѡ прошꙋ̀ млⷭ҇ти, сп҃си́ мѧ: насы́ти а҆́лчꙋщꙋю и҆ напо́й жа́ждꙋщꙋю дꙋ́шꙋ мою̀ ѿ пото́ка безчи́сленнагѡ милосе́рдїѧ твоегѡ̀: покры́й мѧ̀ бл҃года́тїю твоегѡ̀ чл҃вѣколю́бїѧ ѿ всѧ́кагѡ ѕла̀, да тобо́ю храни́мь, и҆зба́влюсѧ ѿ мно́гихъ сѣте́й лꙋка́вагѡ, по всѧ̑ дни̑ на мѧ̀ пропина́емыхъ, и҆ да не похва́лѧтсѧ вразѝ моѝ ѡ҆ мнѣ̀ рабѣ̀ твое́мъ, ѹ҆пова́ющемъ на тѧ̀: сп҃си́ мѧ по млⷭ҇ти твое́й, да возда́мъ ѡ҆бѣ́ты моѧ̑, до послѣ́днѧгѡ и҆здыха́нїѧ ка́ѧйсѧ ѡ҆ свои́хъ согрѣше́нїихъ, и҆ просла́влю прест҃о́е и҆́мѧ твоѐ, со ѻ҆ц҃е́мъ и҆ ст҃ы́мъ дх҃омъ, ны́нѣ и҆ при́снѡ и҆ во вѣ́ки вѣкѡ́въ.
