---
title: "І҆анꙋа́рїа а҃"
navigation:
  key: prayers-god-4
  title: "І҆анꙋа́рїа а҃"
  parent: prayers-god
  order: 4
type: "prayer"
---

## І҆анꙋа́рїа а҃.

## Мл҃тва и҆з̾ моле́бнагѡ пѣ́нїѧ на но́вый го́дъ:

<versal>В</versal>лⷣко гдⷭ҇и бж҃е на́шъ, и҆сто́чниче жи́зни и҆ безсме́ртїѧ, всеѧ̀ тва́ри ви́димыѧ и҆ неви́димыѧ содѣ́телю, времена̀ и҆ лѣ̑та во свое́й вла́сти положи́вый, и҆ ѹ҆правлѧ́ѧй всѧ́чєскаѧ премꙋ́дрымъ и҆ всебл҃ги́мъ твои́мъ про́мысломъ! Бл҃годари́мъ ѡ҆ щедро́тахъ твои́хъ, ꙗ҆̀же ѹ҆диви́лъ є҆сѝ на на́съ въ мимоше́дшее вре́мѧ житїѧ̀ на́шегѡ. Мо́лимъ тѧ̀, всеще́дрый гдⷭ҇и: бл҃гословѝ вѣне́цъ настꙋпа́ющагѡ лѣ́та твое́ю бл҃гостїю. Спасѝ, гдⷭ҇и, и҆ поми́лꙋй вели́каго господи́на и҆ ѻ҆тца̀ на́шего <red>и҆́мⷬ҇къ</red>, ст҃ѣ́йшаго патрїа́рха моско́вскаго и҆ всеѧ̀ рꙋсѝ, и҆ господи́на на́шего преѡсвѧще́ннѣйшаго митрополі́та <red>[</red><rubric class="inline">и҆лѝ: </rubric> а҆рхїепі́скопа, <rubric class="inline">и҆лѝ: </rubric> є҆пі́скопа<red>]</red> <red>и҆́мⷬ҇къ</red> <red>[</red><rubric class="inline">є҆гѡ́же ѻ҆́бласть</rubric><red>]</red>. Ѹ҆мно́жи дни̑ житїѧ̀ и҆́хъ въ непоколеби́мѣмъ здра́вїи, и҆ во всѣ́хъ добродѣ́телехъ преꙋспѣ́ѧнїе и҆̀мъ да́рꙋй. Пода́ждь свы́ше бл҃га̑ѧ твоѧ̑ и҆ всѣ̑мъ лю́демъ твои̑мъ, здра́вїе же и҆ сп҃се́нїе и҆ во все́мъ бл҃го́е поспѣше́нїе. Цр҃ковь твою̀ ст҃ꙋ́ю, гра́дъ се́й и҆ всѧ̑ гра́ды и҆ страны̑ ѿ всѧ́кагѡ ѕла́гѡ ѡ҆бстоѧ́нїѧ и҆зба́ви, ми́ръ и҆ безмѧте́жїе тѣ̑мъ да́рꙋй: тебѣ̀ безнача́льномꙋ ѻ҆ц҃ꙋ̀, со є҆диноро́днымъ твои́мъ сн҃омъ, всест҃ы́мъ и҆ животворѧ́щимъ твои́мъ дх҃омъ, въ є҆ди́номъ сꙋществѣ̀ сла́вимомꙋ бг҃ꙋ, всегда̀ бл҃годаре́нїе приноси́ти, и҆ прест҃о́е и҆́мѧ твоѐ воспѣва́ти да сподо́биши.

<rubric class="inline">Возглаше́нїе:</rubric> <red>С</red>ла́ва тебѣ̀ бг҃ꙋ, бл҃года́телю на́шемꙋ во вѣ́ки вѣкѡ́въ.

## Тропа́рь, гла́съ д҃:

<red>Б</red>л҃года́рни сꙋ́ще недосто́йнїи рабѝ твоѝ, гдⷭ҇и, ѡ҆ твои́хъ вели́кихъ бл҃годѣѧ́нїихъ на на́съ бы́вшихъ, сла́вѧще тѧ̀ хва́лимъ, бл҃гослови́мъ, бл҃годари́мъ, пое́мъ и҆ велича́емъ твоѐ бл҃гоꙋтро́бїе, и҆ ра́бски любо́вїю вопїе́мъ тѝ: бл҃годѣ́телю сп҃се на́шъ, сла́ва тебѣ̀.

## Сла́ва, гла́съ г҃:

<red>Т</red>вои́хъ бл҃годѣѧ́нїй и҆ дарѡ́въ тꙋ́не, ꙗ҆́кѡ рабѝ непотре́бнїи, сподо́бльшесѧ, влⷣко, къ тебѣ̀ ѹ҆се́рднѡ притека́юще, бл҃годаре́нїе по си́лѣ прино́симъ, и҆ тебѐ ꙗ҆́кѡ бл҃годѣ́телѧ и҆ творца̀ сла́вѧще, вопїе́мъ: сла́ва тебѣ̀, бж҃е преще́дрый.

## И҆ ны́нѣ, гла́съ в҃:

<red>В</red>сеѧ̀ тва́ри содѣ́телю, времена̀ и҆ лѣ̑та во свое́й вла́сти положи́вый, бл҃гословѝ вѣне́цъ лѣ́та бл҃гости твоеѧ̀, гдⷭ҇и, сохранѧ́ѧ въ ми́рѣ і҆мпера́тора и҆ гра́дъ тво́й, мл҃твами бцⷣы, и҆ сп҃си́ ны.
