---
title: "Мл҃твы и҆з̾ послѣ́дованїѧ ѡ҆сщ҃е́нїѧ хра́ма, і҆ере́емъ соверша́емагѡ"
navigation:
  key: prayers-god-27
  title: "Мл҃твы и҆з̾ послѣ́дованїѧ ѡ҆сщ҃е́нїѧ хра́ма, і҆ере́емъ соверша́емагѡ"
  parent: prayers-god
  order: 27
type: "prayer"
---

## Мл҃твы и҆з̾ послѣ́дованїѧ ѡ҆сщ҃е́нїѧ хра́ма, і҆ере́емъ соверша́емагѡ.

## Мл҃тва а҃:

<versal>Б</versal>ж҃е и҆ ѻ҆́ч҃е гдⷭ҇а на́шегѡ і҆и҃са хрⷭ҇та̀, сы́й бл҃гослове́нъ во вѣ́ки, и҆́же завѣ́сою пло́ти є҆гѡ̀ ѡ҆бнови́лъ є҆сѝ на́мъ въ перворо́дныхъ цр҃ковь на нб҃сѣ́хъ впи́санныхъ вхо́дъ, и҆дѣ́же жи́тельство пра́зднꙋющихъ и҆ гла́съ ра́дованїѧ! Са́мъ, чл҃вѣколю́бче влⷣко, при́зри на ны̀ грѣ̑шныѧ и҆ недостѡ́йныѧ рабы̑ твоѧ̑, ѡ҆бновле́нїе пра́зднꙋющыѧ чтⷭ҇на́гѡ хра́ма <red>и҆́мⷬ҇къ</red>, во ѡ҆́бразъ ст҃ѣ́йшїѧ твоеѧ̀ цр҃кве, си́рѣчь са́магѡ тѣлесѐ на́шегѡ, є҆́же ѹ҆́бѡ и҆ хра́мъ тво́й (и҆ ѹ҆́ды хрⷭ҇та̀ твоегѡ̀) всехва́льнымъ а҆пⷭ҇ломъ па́ѵломъ и҆менова́ти сподо́билъ є҆сѝ: и҆ ѹ҆твердѝ є҆го̀ до сконча́нїѧ вѣ́ка непоколеби́ма и҆ просла́влена въ тебѣ̀: и҆ сподо́би на́съ въ не́мъ хвалы̑ и҆ славослѡ́вїѧ незазѡ́рна приноси́ти сла́вѣ твое́й, и҆ є҆диноро́дномꙋ твоемꙋ̀ сн҃ꙋ, гдⷭ҇ꙋ на́шемꙋ і҆и҃сꙋ хрⷭ҇тꙋ̀, и҆ ст҃о́мꙋ твоемꙋ̀ дх҃ꙋ, въ ра́зꙋмѣ и҆ всѧ́комъ чꙋ́вствѣ, покланѧ́ющымсѧ тебѣ̀ во стра́сѣ твое́мъ, бж҃е́ственныхъ щедро́тъ достѡ́йнымъ показа́тисѧ: и҆ бл҃гопрїѧ̑тнымъ твое́й бл҃гости бы́ти мольба́мъ си̑мъ, ѡ҆ на́съ и҆ всѣ́хъ лю́дехъ твои́хъ неизрече́нномꙋ твоемꙋ̀ бл҃гоꙋтро́бїю приноси̑мымъ: мл҃твами пречтⷭ҇ыѧ влⷣчцы на́шеѧ бцⷣы и҆ приснодв҃ы мр҃і́и и҆ всѣ́хъ ст҃ы́хъ.

## Мл҃тва в҃:

<versal>Г</versal>дⷭ҇и бж҃е на́шъ, и҆́же тва́рь є҆ди́нымъ сло́вомъ созда́вый и҆ во є҆́же бы́ти приведы́й, неизрече́нными же ѡ҆́бразы разли́чнѡ сїю̀ ѹ҆краси́вый, и҆́же надноси́мый на ню̀ тво́й дх҃ъ собра́вый и҆ со́лнечный се́й свѣ́тъ на ню̀ и҆злїѧ́вый во ѡ҆бновле́нїе є҆ѧ̀: и҆́же ѹ҆го́дникꙋ твоемꙋ̀ мѡѷсе́ю вдохнꙋ́вый хвалꙋ̀ нѣ́кꙋю и҆зрѧ́днꙋ приложи́ти добрѣ́йшемꙋ твоемꙋ̀ созда́нїю, и҆ рещѝ ви́дѣти тебѐ свѣ́тъ ꙗ҆́кѡ до́брый, и҆ дне́мъ нарещѝ се́й: є҆го́же ѹ҆̀бо и҆ мы̀ ви́дѧще, и҆ свѣтлѣ́йшее сїѐ со́лнце, ѡ҆бновлѧ́ющее на всѧ́къ де́нь тва́рь, тѧ̀ и҆́стиннагѡ днѐ сла́вимъ сл҃нце, и҆ свѣ́тъ тво́й невече́рнїй: и҆́же сн҃омъ твои́мъ на́мъ заповѣ́давый ѡ҆бнови́тисѧ на́шемꙋ є҆стествꙋ̀ ст҃ы́мъ твои́мъ дх҃омъ, ꙗ҆́кѡ и҆ по да́рꙋ семꙋ̀ првⷣнымъ возсїѧ́ти ꙗ҆́кѡ со́лнцꙋ! Тебѣ̀ мо́лимсѧ и҆ тебѐ про́симъ, ѻ҆ц҃а̀ сло́ва, гдⷭ҇а и҆ бг҃а на́шего: ми́лостивнымъ ѻ҆́комъ при́зри на ны̀ грѣ̑шныѧ и҆ недостѡ́йныѧ рабы̑ твоѧ̑, пребыва́ющыѧ въ се́мъ домꙋ̀ нб҃оподо́бнѣмъ, вселе́нныѧ похвалѣ̀, же́ртвенницѣ и҆́стиннѣмъ неизрече́нныѧ твоеѧ̀ сла́вы, и҆ низпослѝ прест҃а́го твоего̀ дх҃а на ны̀ и҆ на наслѣ́дїе твоѐ. И҆ по бж҃е́ственномꙋ дв҃дꙋ, ѡ҆бновѝ въ сердца́хъ на́шихъ дꙋ́хъ пра́вый и҆ дх҃омъ влⷣчнимъ ѹ҆твердѝ на́съ: и҆ бл҃гочести́вѣйшемꙋ, самодержа́внѣйшемꙋ, вели́комꙋ госꙋда́рю на́шемꙋ, і҆мпера́торꙋ нїкола́ю а҆леѯа́ндровичꙋ всеѧ̀ рѡссі́и, побѣди́тєльнаѧ и҆ побѣ̑ды на ви̑димыѧ и҆ неви̑димыѧ врагѝ да́рꙋй: на́мъ же є҆диномы́слїе и҆ ми́ръ. Сотво́ршымъ же зда́нїе сїѐ и҆ хра́ма ѡ҆сщ҃е́нїе, по любвѝ къ тебѣ̀ бг҃ꙋ тща́тельнѡ, ѡ҆ставле́нїе согрѣше́нїй пода́ждь: да́рꙋй и҆̀мъ ꙗ҆̀же ко сп҃се́нїю прошє́нїѧ: воздви́гни ѧ҆̀ къ дѣ́ланїю за́повѣдей твои́хъ: да́рꙋй и҆̀мъ ѡ҆бновле́нїе да́ра ст҃а́гѡ твоегѡ̀ дх҃а: да неѡсꙋжде́ннѡ покло́нѧтсѧ тебѣ̀ є҆ди́номꙋ и҆́стинномꙋ бг҃ꙋ, и҆ є҆го́же посла́лъ є҆сѝ, і҆и҃сꙋ хрⷭ҇тꙋ̀, мл҃твами бцⷣы, <rubric class="inline">и҆ є҆гѡ́же є҆́сть хра́мъ,</rubric> и҆ всѣ́хъ ст҃ы́хъ твои́хъ.

## Тропа́рь, гла́съ г҃:

<red>И҆́</red>же на ка́мени вѣ́ры созда́вый цр҃ковь твою̀, бл҃же, въ то́й и҆спра́ви молє́нїѧ на̑ша, и҆ прїимѝ лю́ди въ вѣ́рѣ вопїю́щыѧ тебѣ̀: сп҃си́ ны, бж҃е на́шъ, сп҃си́ ны.

## Тропа́рь, гла́съ д҃:

<red>Ꙗ҆́</red>коже вы́шнїѧ тве́рди бл҃голѣ́пїе, и҆ ни́жнюю сїю̀ споказа́лъ є҆сѝ красотꙋ̀ ст҃а́гѡ селе́нїѧ сла́вы твоеѧ̀, гдⷭ҇и: ѹ҆твердѝ сїѐ во вѣ́къ вѣ́ка, и҆ прїимѝ на̑ша въ не́мъ непреста́ннѡ приноси̑маѧ тебѣ̀ молє́нїѧ бцⷣею, всѣ́хъ животѐ и҆ воскрⷭ҇нїе.
