---
title: "Мл҃тва на бл҃гослове́нїе ва́їа въ недѣ́лю ва́їй"
navigation:
  key: prayers-god-10
  title: "Мл҃тва на бл҃гослове́нїе ва́їа въ недѣ́лю ва́їй"
  parent: prayers-god
  order: 10
type: "prayer"
---

## Мл҃тва на бл҃гослове́нїе ва́їа въ недѣ́лю ва́їй:

<versal>Г</versal>дⷭ҇и бж҃е на́шъ, сѣдѧ́й на херꙋві́мѣхъ, возста́вивый си́лꙋ и҆ посла́вый є҆диноро́днаго твоего̀ сн҃а, гдⷭ҇а на́шего і҆и҃са хрⷭ҇та̀, да сп҃се́тъ мі́ръ крⷭ҇то́мъ и҆ погребе́нїемъ и҆ воскрⷭ҇нїемъ свои́мъ: є҆гѡ́же ны́нѣ прише́дша во і҆ерⷭ҇ли́мъ на во́льнꙋю стрⷭ҇ть, лю́дїе сѣдѧ́щїи во тьмѣ̀ и҆ сѣ́ни сме́ртнѣй, прїе́мше зна́мєнїѧ побѣ́ды, вѣ̑тви древе́съ и҆ ва̑їа фі̑нїкъ, воскрⷭ҇нїе предвозвѣсти́ша! Са́мъ, влⷣко, и҆ на́съ, по подража́нїю ѻ҆́нѣмъ въ предпра́зднственный се́й де́нь ва̑їа и҆ вѣ̑тви древе́съ въ рꙋка́хъ носѧ́щихъ, соблюдѝ, и҆ ꙗ҆́коже ѻ҆́нїи наро́ди и҆ дѣ́ти, ѡ҆са́нна тебѣ̀ приносѧ́щихъ сохранѝ: ꙗ҆́кѡ да и҆ мы̀ въ пѣ́снехъ и҆ пѣ́нїихъ дх҃о́вныхъ сподо́бимсѧ дости́гнꙋти животворѧ́щагѡ и҆ тридне́внагѡ воскрⷭ҇нїѧ, во хрⷭ҇тѣ̀ і҆и҃сѣ гдⷭ҇ѣ на́шемъ: съ ни́мже бл҃гослове́нъ є҆сѝ, со прест҃ы́мъ и҆ бл҃ги́мъ и҆ животворѧ́щимъ твои́мъ дх҃омъ, ны́нѣ и҆ при́снѡ и҆ во вѣ́ки вѣкѡ́въ.

## Тропа́рь, гла́съ а҃:

<red>Ѻ҆́</red>бщее воскрⷭ҇нїе пре́жде твоеѧ̀ стрⷭ҇ти ѹ҆вѣрѧ́ѧ, и҆з̾ ме́ртвыхъ воздви́глъ є҆сѝ ла́зарѧ, хрⷭ҇тѐ бж҃е. Тѣ́мже и҆ мы̀, ꙗ҆́кѡ ѻ҆́троцы побѣ́ды зна́мєнїѧ носѧ́ще, тебѣ̀ побѣди́телю сме́рти вопїе́мъ: ѡ҆са́нна въ вы́шнихъ, бл҃гослове́нъ грѧды́й во и҆́мѧ гдⷭ҇не.
