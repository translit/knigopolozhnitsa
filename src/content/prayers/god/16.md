---
title: "Въ недѣ́лю тре́тїю по па́сцѣ"
navigation:
  key: prayers-god-16
  title: "Въ недѣ́лю тре́тїю по па́сцѣ"
  parent: prayers-god
  order: 16
type: "prayer"
---

## Въ недѣ́лю тре́тїю по па́сцѣ.

## Мл҃тва пред̾ і҆кѡ́ною сп҃си́телѧ и҆сцѣли́телѧ разсла́бленнагѡ, что́маѧ въ моско́вской космодамїа́нской, на покро́вкѣ, цр҃кви:

<versal>Б</versal>л҃гі́й чл҃вѣколю́бче, премилосе́рдый гдⷭ҇и, недꙋ́ги на́шѧ понесы́й и҆ ра́нами твои́ми на́съ и҆сцѣли́вый! Пред̾ твои́мъ вели́чествомъ ра́бски припа́дающе, смире́ннѡ мо́лимсѧ: при́зри, бл҃госе́рде, на рабы̑ твоѧ̑, и҆ ꙗ҆́коже дре́вле и҆сцѣли́лъ є҆сѝ разсла́бленнаго, три́десѧть ѻ҆́смь лѣ́тъ въ недꙋ́зѣ свое́мъ лежа́вшаго, та́кѡ и҆ ны́нѣ, цѣли́телю бл҃гі́й, млⷭ҇тїю и҆ щедро́тами твои́ми рабы̑ твоѧ̑ посѣтѝ. Ты̀ ѹ҆́бѡ разсла́бленномꙋ дре́вле ре́клъ є҆сѝ: воста́ни, возьмѝ ѻ҆́дръ тво́й и҆ ходѝ. Тѣ́мже и҆ мы̀, грѣ́шнїи и҆ недосто́йнїи рабѝ твоѝ, на бж҃е́ствєннаѧ твоѧ̑ словеса̀ сїѧ̑ надѣ́ющесѧ, пред̾ твои́мъ же вели́чествомъ смире́ннѡ припа́дающе, твоѐ бж҃е́ственное милосе́рдїе и҆ неизрече́нное чл҃вѣколю́бїе ѹ҆ми́льнѡ про́симъ: ѿве́рзи на́мъ двє́ри млⷭ҇ти твоеѧ̀ и҆ простѝ всѧ̑ согрѣшє́нїѧ на̑ша вѡ́льнаѧ и҆ невѡ́льнаѧ, и҆́миже твою̀ бл҃гость прогнѣ́вахомъ и҆ твоѐ чл҃вѣколю́бїе раздражи́хомъ: ѹ҆врачꙋ́й на́шꙋ болѣ́знь грѣхо́внꙋю: недꙋ́ги на́шѧ дꙋшє́вныѧ и҆ тѣлє́сныѧ во здра́вїе претворѝ, не́мѡщи въ си́лꙋ преложѝ, печа̑ли въ ра́дость и҆ скѡ́рби во ѹ҆тѣше́нїе премѣнѝ: ѿими́ же ѿ на́съ всѧ́кое ѹ҆ны́нїе и҆ забве́нїе: ѹ҆́мъ на́шъ ѹ҆крѣпѝ и҆ цѣ́лъ соблюдѝ, во є҆́же всегда̀ въ за́повѣдехъ твои́хъ поꙋча́тисѧ: всѧ̑ ѹ҆́ды на́шѧ и҆спра́ви, во є҆́же во́лю твою̀ бл҃гꙋ́ю и҆ соверше́ннꙋю твори́ти. Ты́ бо є҆сѝ цѣли́тель бл҃гі́й, воздви́женїе немощны̑мъ, болѧ́щымъ вра́чь, недꙋ̑жнымъ и҆сцѣле́нїе, здра̑вымъ здра́вїѧ храни́тель: и҆ тебѣ̀ сла́вꙋ возсыла́емъ, со безнача́льнымъ твои́мъ ѻ҆ц҃е́мъ, и҆ съ прест҃ы́мъ и҆ бл҃ги́мъ и҆ животворѧ́щимъ твои́мъ дх҃омъ, ны́нѣ и҆ при́снѡ и҆ во вѣ́ки вѣкѡ́въ.

## Тропа́рь, гла́съ д҃:

<red>П</red>ри́зри съ нб҃сѐ, гдⷭ҇и бж҃е на́шъ, ѹ҆слы́ши мл҃твꙋ ра̑бъ твои́хъ, молѧ́щихсѧ тебѣ̀, и҆ не ѿри́ни на́съ ѿ лица̀ твоегѡ̀, въ ско́рбехъ и҆ болѣ́знехъ къ тебѣ̀ прибѣга́ющихъ и҆ вопїю́щихъ: поми́лꙋй на́съ согрѣша́ющихъ тебѣ̀, и҆ и҆зба́ви на́съ ѿ всѧ́кагѡ ѡ҆ѕлобле́нїѧ и҆ не́мощи, ꙗ҆́кѡ ты̀ є҆ди́нъ є҆сѝ дꙋ́шъ и҆ тѣле́съ на́шихъ и҆сцѣле́нїе.
