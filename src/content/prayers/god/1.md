---
title: "Септе́мврїа и҃ и҆ а҆́ѵгꙋста є҃і"
navigation:
  key: prayers-god-1
  title: "Септе́мврїа и҃ и҆ а҆́ѵгꙋста є҃і"
  parent: prayers-god
  order: 1
type: "prayer"
---

## Септе́мврїа и҃ и҆ а҆́ѵгꙋста є҃і.

## Мл҃твы софі́и, ѵ҆поста́снѣй премꙋ́дрости бж҃їей, сп҃си́телю на́шемꙋ гдⷭ҇ꙋ і҆и҃сꙋ хрⷭ҇тꙋ̀.



## Мл҃тва а҃:

<versal>П</versal>ремꙋ́дрый и҆ всебл҃гі́й гдⷭ҇и, сп҃си́телю на́шъ, просвѣти́вый сїѧ́нїемъ прише́ствїѧ твоегѡ̀ мі́ра концы̀ и҆ сопризва́вый на́съ въ цр҃ковь твою̀ ст҃ꙋ́ю, со ѡ҆бѣтова́нїемъ наслѣ́дїѧ нетлѣ́нныхъ и҆ вѣ́чныхъ бла̑гъ! При́зри ми́лостивнѡ на на́съ, недосто́йныхъ рабѡ́въ твои́хъ, и҆ не помѧнѝ беззако́нїй на́шихъ, но по безмѣ́рномꙋ бл҃госе́рдїю твоемꙋ̀ простѝ на́мъ всѧ̑ прегрѣшє́нїѧ на̑ша. А҆́ще бо ст҃ꙋ́ю во́лю твою̀ и҆ престꙋпа́емъ, но не ѿмета́емсѧ тебє̀, бг҃а и҆ сп҃са на́шегѡ: тебѣ̀ є҆ди́номꙋ согрѣша́емъ, но и҆ тебѣ̀ є҆ди́номꙋ слꙋ́жимъ, въ тѧ̀ є҆ди́наго вѣ́рꙋемъ, къ тебѣ̀ є҆ди́номꙋ прибѣга́емъ и҆ твоѝ то́чїю рабѝ бы́ти хо́щемъ. Помѧнѝ не́мощь є҆стества̀ на́шегѡ и҆ ѡ҆бдержа́щыѧ повсю́дꙋ и҆скꙋшє́нїѧ врага̀ и҆ пре́лєсти и҆ собла́зны мі́ра, и҆́хже ра́ди без̾ тебє̀, ꙗ҆́коже ре́клъ є҆сѝ, не мо́жемъ твори́ти ничесѡ́же. Са́мъ ѡ҆чи́сти и҆ сп҃сѝ на́съ: са́мъ ѹ҆мы̀ на́шѧ просвѣтѝ, є҆́же непоколеби́мѡ вѣ́ровати въ тѧ̀, є҆ди́наго сп҃са и҆ и҆зба́вителѧ на́шего: са́мъ сердца̀ на̑ша подви́гни, є҆́же всецѣ́лѡ люби́ти тѧ̀, є҆ди́наго бг҃а и҆ творца̀ на́шего: са́мъ стѡпы̀ на́шѧ, є҆́же непреткнове́ннѡ ходи́ти во свѣ́тѣ за́повѣдей твои́хъ, напра́ви. Є҆́й, гдⷭ҇и сп҃си́телю на́шъ! Ꙗ҆вѝ на́мъ вели́кꙋю и҆ бога́тꙋю млⷭ҇ть твою̀: сотворѝ, да въ преподо́бїи и҆ пра́вдѣ поживе́мъ всѧ̑ дни̑ жи́зни на́шеѧ, и҆ та́кѡ досто́йни бꙋ́демъ во второ́е и҆ сла́вное прише́ствїе твоѐ ѹ҆слы́шати ѿ тебє̀ ми́лостивое призыва́нїе во црⷭ҇твїе нбⷭ҇ное, є҆́же и҆ полꙋчи́ти сподо́би ны̀, грѣ̑шныѧ и҆ недостѡ́йныѧ рабы̑ твоѧ̑, и҆ въ наслажде́нїи неизрече́нныхъ красо́тъ є҆гѡ̀ сла́вити тѧ̀ вкꙋ́пѣ со безнача́льнымъ твои́мъ ѻ҆ц҃е́мъ и҆ присносꙋ́щнымъ бж҃е́ственнымъ дх҃омъ во вѣ́ки вѣкѡ́въ.

## Мл҃тва в҃:

<versal>Н</versal>епостижи́маѧ и҆ всепѣ́таѧ премꙋ́дросте бж҃їѧ, си́рѣчь є҆диноро́дный сн҃е и҆ сло́ве бж҃їй! Прїимѝ моле́бное сїѐ пѣ́нїе ѿ недосто́йныхъ и҆ скве́рныхъ ѹ҆́стъ на́шихъ, а҆́ще и҆ нѣ́сть красна̀ пѣ́снь во ѹ҆стѣ́хъ грѣ́шничихъ. Ѻ҆ба́че, ꙗ҆́коже разбо́йникъ є҆ди́нымъ сло́вомъ сп҃се́сѧ, и҆ мыта́рь воздыха́нїемъ ѡ҆правда́сѧ, и҆ дщѝ ханане́ина ма́тернимъ проше́нїемъ и҆сцѣли́сѧ: та́кѡ и҆ ны́нѣ млⷭ҇тивъ къ мольба́мъ на́шымъ ꙗ҆ви́сѧ. Поне́же ты̀, гдⷭ҇и, бл҃гъ и҆ чл҃вѣколюби́въ сы́й, грѧдꙋ́щаго въ мі́ръ просвѣща́еши, и҆ грѣхѝ грѣ́шникѡмъ ѿпꙋща́еши, и҆ ра́зꙋмомъ неразꙋ̑мныѧ наполнѧ́еши, и҆ бꙋ́ѧго ѹ҆мꙋдрѧ́еши, и҆ жа́ждꙋщыѧ дꙋ́шы бл҃ги́хъ слове́съ ѹ҆че́нїемъ твои́мъ, ꙗ҆́коже самарѧны́ню водо́ю жи́зни напаѧ́еши, блꙋдникѝ цѣломꙋ́дрєны ѹ҆строѧ́еши, разбо́йникꙋ ра́й ѿверза́еши. Ты́ бо вои́стиннꙋ є҆сѝ всѣ́хъ бл҃ги́хъ пода́тель и҆ вразꙋми́тель, и҆ жи́зни храни́тель, хрⷭ҇тѐ бж҃е на́шъ, и҆ тебѣ̀ сла́вꙋ и҆ хвалꙋ̀, че́сть и҆ бл҃годаре́нїе и҆ славосло́вїе возсыла́емъ, и҆ поклоне́нїе твори́мъ, со безнача́льнымъ твои́мъ ѻ҆ц҃е́мъ, и҆ со прест҃ы́мъ и҆ бл҃ги́мъ и҆ животворѧ́щимъ дх҃омъ, и҆ со прест҃о́ю и҆ пренепоро́чною твое́ю мт҃рїю, влⷣчцею на́шею бцⷣею и҆ приснодв҃ою мр҃і́ею, со всѣ́ми ст҃ы́ми твои́ми, ны́нѣ и҆ при́снѡ и҆ во вѣ́ки вѣкѡ́въ.

## Тропа́рь, гла́съ а҃:

<red>Н</red>а прⷭ҇то́лѣ ѻ҆гнезра́чнѣмъ въ вы́шнихъ сѣдѧ́й со ѻ҆ц҃е́мъ безнача́льнымъ и҆ бж҃е́ственнымъ твои́мъ дх҃омъ, бл҃говоли́лъ є҆сѝ ꙗ҆ви́тисѧ на землѝ, ꙗ҆́кѡ человѣ́къ, и҆сполнѧ́ѧ предвѣ́чный ѡ҆ на́съ совѣ́тъ ст҃ы́ѧ трⷪ҇цы, і҆и҃се хрⷭ҇тѐ: сегѡ̀ ра́ди и҆ пострада́лъ є҆сѝ пло́тїю, да сп҃се́ши мі́ръ и҆ вознесе́ши и҆збра̑нныѧ твоѧ̑, и҆дѣ́же при́снѡ, ꙗ҆́кѡ бг҃ъ, во сла́вѣ ца́рствꙋеши. Сла́ва всебл҃го́мꙋ твоемꙋ̀ совѣ́тꙋ: сла́ва премꙋ́дромꙋ смотре́нїю твоемꙋ̀: сла́ва неизрече́нномꙋ снизхожде́нїю твоемꙋ̀, є҆ди́не чл҃вѣколю́бче.

## Тропа́рь, гла́съ и҃:

<red>П</red>ремꙋ́дрость ѻ҆́ч҃аѧ, сїѧ́нїе сла́вы и҆ ѡ҆́бразе ѵ҆поста́си є҆гѡ̀, въ нача́лѣ нб҃са̀ и҆ зе́млю ѡ҆снова́вый, бл҃гословѝ достоѧ́нїе твоѐ, сохранѝ въ ми́рѣ і҆мпера́тора, цр҃ковь гра́дъ тво́й, и҆ лю́ди твоѧ̑ сп҃сѝ.

## Тропа́рь, гла́съ д҃:

<red>В</red>е́лїѧ и҆ неизрече́ннаѧ премꙋ́дрости бж҃їей си́ло, софі́е преимени́таѧ, пречестны́й хра́ме, ѻ҆гнезра́чный прⷭ҇то́ле хрⷭ҇та̀ бг҃а на́шегѡ, въ тѧ́ бо всели́сѧ неизрече́ннѡ сло́во бж҃їе и҆ пло́ть бы́сть, неви́димый ꙗ҆ви́сѧ и҆ неприкоснове́нный и҆з̾ тебє̀ и҆зы́де и҆ съ человѣ̑ки поживѐ, врага̀ ѹ҆ловлѧ́ѧ и҆ человѣ́ки ѿ клѧ́твы дре́внїѧ свобожда́ѧ! Мо́лимъ тѧ̀, влⷣчце, ѡ҆тѧгче́нныхъ на́съ во грѣсѣ́хъ на́шихъ поми́ловати и҆ сп҃стѝ дꙋ́шы на́шѧ: ꙗ҆́кѡ чл҃вѣколюби́ваѧ и҆ милосе́рдаѧ цр҃и́це, при́зри на лю́ди твоѧ̑ и҆ ѹ҆милосе́рдисѧ, застꙋпѝ ѿ напа́стей и҆ скорбе́й лю́тыхъ, и҆ гра́ды на́шѧ невреди̑мы сохранѝ, и҆дѣ́же ны́нѣ и҆́мѧ твоѐ прест҃о́е бг҃олѣ́пнѡ сла́витсѧ.

## Велича̑нїѧ:

<rubric class="inline">а҃.</rubric> <red>В</red>елича́емъ тѧ̀, є҆диноро́дный сн҃е бж҃їй і҆и҃се хрⷭ҇тѐ, всѧ̑ премꙋ́дростїю твое́ю въ нача́лѣ сотво́ршаго и҆ человѣ́ческїй па́дшїй ро́дъ ѿ вѣ́чныѧ сме́рти всеми́лостивнѡ и҆скꙋпи́вшаго.

<rubric class="inline">в҃.</rubric> <red>В</red>елича́емъ тѧ̀, сн҃е и҆ сло́ве бж҃їй, премꙋ́дросте бж҃їѧ, ꙗ҆́кѡ на́мъ вѣ́дꙋщымъ тѧ̀ ра́зꙋмъ подава́еши и҆ премꙋ́дрости и҆сполнѧ́еши.
