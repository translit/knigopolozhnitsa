---
title: "Мл҃твы и҆з̾ послѣ́дованїѧ ѹ҆мове́нїѧ но́гъ."
navigation:
  key: prayers-god-11
  title: "Мл҃твы и҆з̾ послѣ́дованїѧ ѹ҆мове́нїѧ но́гъ."
  parent: prayers-god
  order: 11
type: "prayer"
---

## Мл҃твы и҆з̾ послѣ́дованїѧ ѹ҆мове́нїѧ но́гъ.

## Мл҃тва а҃.

<rubric class="inline">По вели́цѣй є҆ктенїѝ возгла́съ:</rubric> <red>Ꙗ҆́</red>кѡ ты̀ є҆сѝ ѡ҆чище́нїе дꙋ́шъ на́шихъ, и҆ тебѣ̀ сла́вꙋ возсыла́емъ, ѻ҆ц҃ꙋ̀ и҆ сн҃ꙋ и҆ ст҃о́мꙋ дх҃ꙋ, ны́нѣ и҆ при́снѡ и҆ во вѣ́ки вѣкѡ́въ.

<rubric>И҆ по а҆ми́нѣ мо́литсѧ велегла́снѡ предстоѧ́тель мл҃твою се́ю:</rubric>

<versal>Б</versal>ж҃е пребл҃гі́й, непристꙋ́пный бж҃ество́мъ, и҆́же во зра́цѣ ра́бїи слꙋжи́телѧ ѡ҆́бразъ воспрїе́мый, и҆, во и҆з̾ѡбраже́нїе сп҃си́тельнагѡ смире́нїѧ, ѹ҆чн҃кѡ́въ твои́хъ но́ги пречи́стыма рꙋка́ма твои́ма ѡ҆мы́вый и҆ ле́нтїемъ ѡ҆тры́й! При́зри и҆ ны́нѣ на на́съ недосто́йныхъ ра̑бъ твои́хъ, толи́кагѡ твоегѡ̀ снизхожде́нїѧ подража́ющихъ пресла̑внаѧ: и҆ сподо́би плотски́хъ скве́рнъ и҆змы́тисѧ на́мъ, и҆ дꙋше́вныѧ нечистоты̀, воды̀ сеѧ̀ прикоснове́нїемъ. Да́рꙋй на́мъ прест҃а́гѡ дх҃а неви́димое наи́тїе: ѹ҆твердѝ на́съ ѿ блюдꙋ́щагѡ на́шꙋ пѧ́тꙋ ѕмі́ѧ льсти́вагѡ, да чи́сти бы́вше, послꙋ́жимъ бл҃гопрїѧ́тнѡ тебѣ̀, верхꙋ̀ ѕмїє́въ и҆ скорпі́й и҆ всеѧ̀ си́лы вра́жїѧ преходѧ́ще. Ꙗ҆́кѡ подоба́етъ тебѣ̀ всѧ́каѧ сла́ва, че́сть и҆ поклоне́нїе, ны́нѣ и҆ при́снѡ и҆ во вѣ́ки вѣкѡ́въ.

<red>М</red>и́ръ всѣ̑мъ.

<red>Г</red>лавы̑ ва́шѧ гдⷭ҇еви приклони́те.

<rubric>И҆ мо́литсѧ предстоѧ́тель та́йнѡ:</rubric>

<versal>Г</versal>дⷭ҇и бж҃е на́шъ, показа́вый на́мъ мѣ̑ры смире́нїѧ въ твое́мъ превысо́комъ снизхожде́нїи, и҆ послѣ́днѧго и҆зволе́нїемъ пе́рваго наре́къ, ѡ҆бл҃годатѝ на́съ въ слꙋже́нїи дрꙋ́гъ дрꙋ́гꙋ: вознесѝ на́съ бж҃е́ственнымъ смире́нїемъ, соблюди́ ны несквє́рны, ѡ҆мыва́ємыѧ при́снѡ слеза́ми, ѡ҆чища́ємы просвѣще́нїемъ чисти́тельныѧ твоеѧ̀ бл҃года́ти: да и҆́стиною къ тебѣ̀ всегда̀ припа́дающе, ѡ҆брѧ́щемъ млⷭ҇ть и҆ щедрѡ́ты на стра́шнѣмъ твое́мъ сꙋди́щи.

<rubric class="inline">Возгла́съ:</rubric> <red>Ꙗ҆́</red>кѡ млⷭ҇тивъ и҆ чл҃вѣколю́бецъ бг҃ъ є҆сѝ, и҆ тебѣ̀ сла́вꙋ возсыла́емъ, со безнача́льнымъ твои́мъ ѻ҆ц҃е́мъ, и҆ всест҃ы́мъ и҆ бл҃ги́мъ и҆ животворѧ́щимъ твои́мъ дх҃омъ, ны́нѣ и҆ при́снѡ и҆ во вѣ́ки вѣкѡ́въ.

## Мл҃тва в҃.

<rubric>По є҆ѵⷢ҇лїи глаго́летъ предстоѧ́тель во ѹ҆слы́шанїе всѣ̑мъ мл҃твꙋ сїю̀:</rubric>

<versal>Г</versal>дⷭ҇и бж҃е на́шъ, и҆́же по мно́зѣй млⷭ҇ти твое́й и҆стощи́вый себѐ и҆ зра́къ раба̀ прїе́мый, и҆́же во вре́мѧ сп҃си́тельныѧ и҆ животворѧ́щїѧ и҆ во́льныѧ твоеѧ̀ стрⷭ҇ти вечерѧ́ти и҆зво́ливый со ст҃ы́ми твои́ми ѹ҆чн҃ки̑ и҆ а҆пⷭ҇лы: и҆ посе́мъ ле́нтїемъ препоѧ́савый себѐ, и҆ ѡ҆мы́вый но́ги ѹ҆ченикѡ́въ, ѡ҆́бразъ да́въ и҆̀мъ смиреномꙋ́дрїѧ и҆ любвѐ, є҆́же дрꙋ́гъ ко дрꙋ́гꙋ, и҆ рекі́й: ꙗ҆́коже сотвори́хъ ва́мъ, та́кожде и҆ вы̀ твори́те дрꙋ́гъ дрꙋ́гꙋ! Са́мъ и҆ ны́нѣ, влⷣко, посредѣ̀ недосто́йныхъ рабѡ́въ твои́хъ, и҆̀же твоемꙋ̀ ѡ҆́бразꙋ послѣ́дꙋющихъ, прише́дъ ѡ҆мы́й всѧ́кꙋю скве́рнꙋ и҆ нечистотꙋ̀ дꙋ́шъ на́шихъ, да ѿмы́вше прилѣпи́вшїйсѧ на́мъ ѿ согрѣше́нїй пра́хъ и҆ ле́нтїемъ любвѐ дрꙋ́гъ дрꙋ́га ѡ҆те́рше, возмо́жемъ бл҃гоꙋгоди́ти тебѣ̀ всѧ̑ дни̑ живота̀ на́шегѡ и҆ ѡ҆брѣстѝ бл҃года́ть пред̾ тобо́ю. Ꙗ҆́кѡ ты̀ є҆сѝ бл҃гословлѧ́ѧй и҆ ѡ҆сщ҃а́ѧй всѧ́чєскаѧ, хрⷭ҇тѐ бж҃е на́шъ, и҆ тебѣ̀ сла́вꙋ возсыла́емъ, со безнача́льнымъ твои́мъ ѻ҆ц҃е́мъ, и҆ всест҃ы́мъ и҆ бл҃ги́мъ и҆ животворѧ́щимъ твои́мъ дх҃омъ, ны́нѣ и҆ при́снѡ и҆ во вѣ́ки вѣкѡ́въ.
