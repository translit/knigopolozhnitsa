---
title: "А҆́ѵгꙋста ѕ҃і"
navigation:
  key: prayers-god-22
  title: "А҆́ѵгꙋста ѕ҃і"
  parent: prayers-god
  order: 22
type: "prayer"
---

## А҆́ѵгꙋста ѕ҃і.

## Мл҃твы пред̾ нерꙋкотворе́ннымъ ѡ҆́бразомъ сп҃си́телѧ.



## Мл҃тва а҃:

<versal data-diacritics="true">Ѽ</versal> пребл҃гі́й гдⷭ҇и і҆и҃се хрⷭ҇тѐ, бж҃е на́шъ! Ты̀ дре́вле человѣ́ческагѡ є҆стества̀ твоегѡ̀ лицѐ прест҃о́е водо́ю ѡ҆мы́въ и҆ ѹ҆брꙋ́сомъ ѡ҆те́ръ, чꙋде́снѣ ѻ҆́ное на то́мже ѹ҆брꙋ́сѣ и҆з̾ѡбрази́ти и҆ є҆де́сскомꙋ кнѧ́зю а҆́ѵгарю во и҆сцѣле́нїе недꙋ́га є҆гѡ̀ посла́ти бл҃говоли́лъ є҆сѝ. Сѐ и҆ мы̀ ны́нѣ, грѣ́шнїи рабѝ твоѝ, дꙋше́вными и҆ тѣле́сными недꙋ́ги на́шими ѡ҆держи́мїи, лица̀ твоегѡ̀, гдⷭ҇и, и҆́щемъ, и҆ со дв҃домъ во смире́нїи дꙋ́шъ на́шихъ зове́мъ: не ѿвратѝ лица̀ твоегѡ̀ ѿ на́съ, и҆ ѹ҆клони́сѧ гнѣ́вомъ ѿ рабѡ́въ твои́хъ: помо́щникъ на́мъ бꙋ́ди, не ѿри́ни на́съ и҆ не ѡ҆ста́ви на́съ. Ѽ всемлⷭ҇тивый гдⷭ҇и, сп҃си́телю на́шъ! Воѡбразѝ са́мъ себѐ въ дꙋша́хъ на́шихъ, да во ст҃ы́ни и҆ пра́вдѣ жи́тельствꙋюще, бꙋ́демъ сы́нове твоѝ и҆ наслѣ̑дницы црⷭ҇твїѧ твоегѡ̀, и҆ та́кѡ тебѐ, премлⷭ҇тиваго бг҃а на́шего, кꙋ́пнѡ со безнача́льнымъ ѻ҆ц҃е́мъ твои́мъ и҆ прест҃ы́мъ дх҃омъ, сла́вити не преста́немъ во вѣ́ки вѣкѡ́въ.

## Мл҃тва в҃, что́маѧ въ часо́внѣ сп҃си́телѧ, во гра́дѣ ст҃а́гѡ петра̀:

<versal>Г</versal>дⷭ҇и ще́дре и҆ млⷭ҇тиве, долготерпѣли́ве и҆ многомлⷭ҇тиве! Ѹ҆слы́ши мл҃твꙋ на́шꙋ и҆ вонмѝ гла́сꙋ моле́нїѧ на́шегѡ: сотворѝ съ на́ми зна́менїе во бл҃го: наста́ви на́съ на пꙋ́ть тво́й, є҆́же ходи́ти во и҆́стинѣ твое́й: возвеселѝ сердца̀ на̑ша, во є҆́же боѧ́тисѧ и҆́мене твоегѡ̀ ст҃а́гѡ. Занѐ ве́лїй є҆сѝ ты̀ и҆ творѧ́й чꙋдеса̀, ты̀ є҆сѝ бг҃ъ є҆ди́нъ, и҆ нѣ́сть подо́бенъ тебѣ̀ въ бозѣ́хъ, гдⷭ҇и, си́ленъ въ млⷭ҇ти и҆ бл҃гъ въ крѣ́пости, во є҆́же помога́ти и҆ ѹ҆тѣша́ти и҆ сп҃са́ти всѧ̑ ѹ҆пова́ющыѧ на и҆́мѧ ст҃о́е твоѐ. Ꙗ҆́кѡ бг҃ъ млⷭ҇ти и҆ щедро́тъ и҆ чл҃вѣколю́бїѧ є҆сѝ, и҆ тебѣ̀ сла́вꙋ возсыла́емъ, со безнача́льнымъ твои́мъ ѻ҆ц҃е́мъ, и҆ съ прест҃ы́мъ и҆ бл҃ги́мъ и҆ животворѧ́щимъ твои́мъ дх҃омъ, ны́нѣ и҆ при́снѡ и҆ во вѣ́ки вѣкѡ́въ.

## Мл҃тва г҃, что́маѧ въ спа́со-всегра́дской цр҃кви гра́да вели́кагѡ ѹ҆́стюга:

<versal>Б</versal>ж҃е чꙋ́дный въ совѣ́тѣхъ, вели́кїй въ млⷭ҇ти, въ дѣ́лѣхъ неисповѣди́мый, неизрече́нный въ мꙋ́дрости! Ко́е бл҃годаре́нїе, кꙋ́ю ли че́сть мы̀, бре́нное созда́нїе твоѐ, принесе́мъ тебѣ̀, ꙗ҆́кѡ є҆диноро́дный сн҃ъ тво́й, сы́й сїѧ́нїе сла́вы и҆ ѡ҆́бразъ ѵ҆поста́си твоеѧ̀, на́шегѡ ра́ди сп҃се́нїѧ, по твоемꙋ̀ ѻ҆ч҃ескомꙋ бл҃говоле́нїю, ѿ нбⷭ҇нагѡ своегѡ̀ жили́ща къ на́мъ сни́де; хрⷭ҇тѐ сп҃си́телю, ра́досте мі́ра и҆ сла́досте а҆́гг҃лѡвъ! Кꙋ́ю сла́вꙋ, кꙋ́ю ли хвалꙋ̀ воздади́мъ тебѣ̀ грѣ́шнїи рабѝ твоѝ, твое́ю бж҃е́ственною кро́вїю и҆з̾ че́люстей а҆́да и҆ сме́рти и҆зба́вленнїи; И҆сповѣ́дꙋемъ се́рдцемъ, проповѣ́дꙋемъ ѹ҆сты̀, ꙗ҆́кѡ сме́рть твоѧ̀, сп҃се, є҆́сть жи́знь на́ша, воскресе́нїе же твоѐ є҆́сть дꙋхо́вное на́ше возрожде́нїе. И҆ та́кѡ неви́димою твое́ю бл҃года́тїю всегда̀ съ на́ми пребыва́еши, и҆ сїѐ сопребыва́нїе запечатлѣ́ти восхотѣ́въ, пречтⷭ҇агѡ и҆ бж҃е́ственнагѡ лица̀ твоегѡ̀ зра́къ на ѹ҆брꙋ́сѣ чꙋде́снѣ и҆з̾ѡбрази́лъ є҆сѝ, є҆го́же, ꙗ҆́кѡ многочꙋде́сный и҆ многоцѣле́бный, бл҃гоговѣ́йнѡ лобыза́юще, покланѧ́емсѧ бл҃госе́рдїю твоемꙋ̀, всеще́дрый и҆ всесла́дкїй і҆и҃се и҆ гдⷭ҇и на́шъ, и҆ колѣ̑на се́рдца на́шегѡ прекло́ньше, мо́лимъ всеꙋсе́рдною въ тѧ̀ вѣ́рою: да́рꙋй є҆диномы́слїе цр҃кви твое́й ст҃ѣ́й, сохранѝ под̾ кро́вомъ милосе́рдїѧ твоегѡ̀ пома́занника твоего̀, бл҃гочести́вѣйшаго, самодержа́внѣйшаго, вели́каго госꙋда́рѧ на́шего, і҆мпера́тора нїкола́ѧ а҆леѯа́ндровича всеѧ̀ рѡссі́и и҆ ве́сь ца́рствꙋющїй до́мъ: сотворѝ ми́ръ и҆ бл҃годе́нствїе во дне́хъ и҆́хъ: бл҃гословѝ и҆̀хъ, кꙋ́пнѡ же и҆ на́съ всѣ́хъ, бл҃гослове́нїемъ твои́мъ бл҃госты́ннымъ. Да бꙋ́детъ, ѽ всебл҃гі́й тво́рче, бл҃года́тїю твое́ю защища́емь и҆ покрыва́емь ѿ всѧ́кагѡ ѕла́гѡ ѡ҆бстоѧ́нїѧ гра́дъ се́й, є҆гѡ́же ра́ди ны́нѣшнее на́ше ѿ серде́цъ прино́симъ моле́нїе. Сотворѝ, да всѝ мы̀, ст҃ы̑мъ за́повѣдемъ твои̑мъ поꙋча́ющесѧ, сподо́бимсѧ досто́йни бы́ти вѣ́чнагѡ твоегѡ̀ поко́ѧ, є҆го́же ѹ҆гото́валъ є҆сѝ лю́бѧщымъ тѧ̀ во вѣ́ки вѣкѡ́въ.

## Мл҃тва д҃, что́маѧ въ то́йже цр҃кви:

<versal>Г</versal>дⷭ҇и і҆и҃се хрⷭ҇тѐ, сп҃си́телю на́шъ! Пред̾ чꙋдотво́рною и҆ нерꙋкотворе́нною і҆кѡ́ною твое́ю припа́дающе, всеꙋсе́рднѡ мо́лимъ тѧ̀: поми́лꙋй и҆ сп҃сѝ на́съ не досто́йныхъ ра̑бъ твои́хъ ѿ гла́да, трꙋ́са, пото́па, ѻ҆гнѧ̀, меча̀, мо́ра, наше́ствїѧ и҆ноплемє́нникъ, междоꙋсо́бныѧ бра́ни, внеза́пныѧ сме́рти, человѣ́ческагѡ ѡ҆клевета́нїѧ: и҆ ѿ всѧ́кагѡ ѕла̀ защитѝ и҆ поми́лꙋй на́съ, гдⷭ҇и. Ꙗ҆́кѡ ты̀ є҆сѝ бг҃ъ на́шъ, на тѧ̀ надѣ́емсѧ и҆ тобо́ю хва́лимсѧ, ст҃ы́й влⷣко, да не погꙋби́ши на́съ во вѣ́ки вѣкѡ́въ.

## Тропа́рь, гла́съ в҃:

<red>П</red>речтⷭ҇омꙋ ѡ҆́бразꙋ твоемꙋ̀ покланѧ́емсѧ, бл҃гі́й, просѧ́ще проще́нїѧ прегрѣше́нїй на́шихъ, хрⷭ҇тѐ бж҃е: во́лею бо бл҃говоли́лъ є҆сѝ пло́тїю взы́ти на крⷭ҇тъ, да и҆зба́виши, ꙗ҆̀же созда́лъ є҆сѝ, ѿ рабо́ты врагꙋ̀. Тѣ́мже бл҃года́рственнѡ вопїе́мъ тѝ: ра́дости и҆спо́лнилъ є҆сѝ всѧ̑, сп҃се на́шъ, прише́дый сп҃стѝ мі́ръ.
