---
title: "А҆́ѵгꙋста а҃ "
navigation:
  key: prayers-god-20
  title: "А҆́ѵгꙋста а҃ "
  parent: prayers-god
  order: 20
type: "prayer"
---

## А҆́ѵгꙋста а҃.

## Въ пра́здникъ происхожде́нїѧ честны́хъ дре́въ животворѧ́щагѡ крⷭ҇та̀ гдⷭ҇нѧ:



## Мл҃тва а҃, что́маѧ въ москворѣ́цкой часо́внѣ гра́да москвы̀:

<versal>В</versal>лⷣко гдⷭ҇и ст҃ы́й, въ вы́шнихъ живы́й и҆ всеви́дѧщимъ твои́мъ ѻ҆́комъ призира́ѧй на всю̀ тва́рь! Тебѣ̀ преклонѧ́емъ вы́ю дꙋшѝ и҆ тѣ́ла, тебѣ̀ мо́лимсѧ, ст҃е ст҃ы́хъ: прострѝ рꙋ́кꙋ твою̀ неви́димꙋю ѿ ст҃а́гѡ жили́ща твоегѡ̀, и҆ бл҃гословѝ всѧ̑ ны̀, и҆ простѝ на́мъ всѧ́кое согрѣше́нїе во́льное и҆ нево́льное, сло́вомъ и҆лѝ дѣ́ломъ содѣ́ѧнное. Да́рꙋй на́мъ, гдⷭ҇и, ѹ҆миле́нїе и҆ сле́зы сокрꙋше́нїѧ во ѡ҆чище́нїе мно́гихъ грѣхѡ́въ на́шихъ, да́рꙋй ве́лїю твою̀ млⷭ҇ть мі́рꙋ твоемꙋ̀ и҆ на́мъ недостѡ́йнымъ рабѡ́мъ твои̑мъ. Ꙗ҆́кѡ бл҃гослове́но и҆ препросла́влено є҆́сть и҆́мѧ твоѐ, ны́нѣ и҆ при́снѡ и҆ во вѣ́ки вѣкѡ́въ.

## Мл҃тва в҃, всемлⷭ҇тивомꙋ гдⷭ҇ꙋ і҆и҃сꙋ:

<versal>Б</versal>л҃гі́й чл҃вѣколю́бче, премилосе́рдый гдⷭ҇и, недꙋ́ги на́шѧ понесы́й и҆ ра́нами твои́ми на́съ и҆сцѣли́вый! Пред̾ твои́мъ вели́чествомъ ра́бски припа́дающе, смире́ннѡ мо́лимсѧ: при́зри, бл҃госе́рде, на рабы̑ твоѧ̑, и҆ ꙗ҆́коже дре́вле и҆сцѣли́лъ є҆сѝ разсла́бленнаго, три́десѧть ѻ҆́смь лѣ́тъ въ недꙋ́зѣ свое́мъ лежа́вшаго, та́кѡ и҆ ны́нѣ, цѣли́телю бл҃гі́й, млⷭ҇тїю и҆ щедро́тами твои́ми рабы̑ твоѧ̑ посѣтѝ. Ты̀ ѹ҆́бѡ разсла́бленномꙋ дре́вле ре́клъ є҆сѝ: воста́ни, возьмѝ ѻ҆́дръ тво́й и҆ ходѝ. Тѣ́мже и҆ мы̀, грѣ́шнїи и҆ недосто́йнїи рабѝ твоѝ, на бж҃е́ствєннаѧ твоѧ̑ словеса̀ сїѧ̑ надѣ́ющесѧ, пред̾ твои́мъ же вели́чествомъ смире́ннѡ припа́дающе, твоѐ бж҃е́ственное милосе́рдїе и҆ неизрече́нное чл҃вѣколю́бїе ѹ҆ми́льнѡ про́симъ: ѿве́рзи на́мъ двє́ри млⷭ҇ти твоеѧ̀ и҆ простѝ всѧ̑ согрѣшє́нїѧ на̑ша вѡ́льнаѧ и҆ невѡ́льнаѧ, и҆́миже твою̀ бл҃гость прогнѣ́вахомъ и҆ твоѐ чл҃вѣколю́бїе раздражи́хомъ: ѹ҆врачꙋ́й на́шꙋ болѣ́знь грѣхо́внꙋю: недꙋ́ги на́шѧ дꙋшє́вныѧ и҆ тѣлє́сныѧ во здра́вїе претворѝ, не́мѡщи въ си́лꙋ преложѝ, печа̑ли въ ра́дость и҆ скѡ́рби во ѹ҆тѣше́нїе премѣнѝ: ѿими́ же ѿ на́съ всѧ́кое ѹ҆ны́нїе и҆ забве́нїе: ѹ҆́мъ на́шъ ѹ҆крѣпѝ и҆ цѣ́лъ соблюдѝ, во є҆́же всегда̀ въ за́повѣдехъ твои́хъ поꙋча́тисѧ: всѧ̑ ѹ҆́ды на́шѧ и҆спра́ви, во є҆́же во́лю твою̀ бл҃гꙋ́ю и҆ соверше́ннꙋю твори́ти. Ты́ бо є҆сѝ цѣли́тель бл҃гі́й, воздви́женїе немощны̑мъ, болѧ́щымъ вра́чь, недꙋ̑жнымъ и҆сцѣле́нїе, здра̑вымъ здра́вїѧ храни́тель: и҆ тебѣ̀ сла́вꙋ возсыла́емъ, со безнача́льнымъ твои́мъ ѻ҆ц҃е́мъ, и҆ съ прест҃ы́мъ и҆ бл҃ги́мъ и҆ животворѧ́щимъ твои́мъ дх҃омъ, ны́нѣ и҆ при́снѡ и҆ во вѣ́ки вѣкѡ́въ.

## Тропа́рь всемлⷭ҇тивомꙋ сп҃сꙋ, гла́съ и҃:

<red>С</red>ъ вы́шнихъ призира́ѧ, ѹ҆бѡ́гїѧ прїе́млѧ, посѣти́ ны ѡ҆ѕло́блєнныѧ грѣхи̑, влⷣко всемлⷭ҇тиве, мл҃твами бцⷣы да́рꙋй дꙋша́мъ на́шымъ ве́лїю млⷭ҇ть.
