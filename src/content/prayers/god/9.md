---
title: "Мл҃тва гдⷭ҇ꙋ бг҃ꙋ ѿ лица̀ ка́ющагѡсѧ человѣ́ка"
navigation:
  key: prayers-god-9
  title: "Мл҃тва гдⷭ҇ꙋ бг҃ꙋ ѿ лица̀ ка́ющагѡсѧ человѣ́ка"
  parent: prayers-god
  order: 9
type: "prayer"
---

## Мл҃тва гдⷭ҇ꙋ бг҃ꙋ ѿ лица̀ ка́ющагѡсѧ человѣ́ка, ст҃а́гѡ і҆ѡа́нна златоꙋ́стагѡ:

<versal>Г</versal>дⷭ҇и, согрѣши́хомъ на нб҃о и҆ пред̾ тобо́ю! Прїимѝ ѡ҆браще́нїе и҆ покаѧ́нїе на́ше, прїимѝ на́ше стена́нїе и҆ сле́зы, прїимѝ покаѧ́нїе на́съ грѣ́шныхъ, прїимѝ рыда́нїе и҆ во́пль на́шъ да́же до сме́рти. Прїимѝ на́съ ѡ҆каѧ́нныхъ, жи́вшихъ безстꙋ́днѡ: прїимѝ на́съ, чл҃вѣколю́бче, ѕѣлѡ̀ прогнѣ́вавшихъ тѧ̀: прїимѝ на́съ, влⷣко, прове́дшихъ всю̀ жи́знь въ распꙋ́тствѣ, во всѧ́комъ лꙋка́вствїи и҆ нечистотѣ̀: прїимѝ на́съ, гдⷭ҇и бж҃е, престꙋпи́вшихъ за́пѡвѣди твоѧ̑: прїимѝ на́съ, влⷣко, недосто́йныхъ ра̑бъ твои́хъ, и҆ не возда́й на́мъ по дѣлѡ́мъ рꙋ́къ на́шихъ. И҆сповѣ́даемъ тебѣ̀, влⷣко, ꙗ҆́кѡ по грѣхѡ́мъ на́шымъ нѣ́смы досто́йни да́же и҆ жи́зни: и҆сповѣ́даемъ, гдⷭ҇и, ꙗ҆́кѡ нѣ́смы досто́йни да́же воззрѣ́ти на со́лнце сїѐ, занѐ нѣ́сть тако́въ грѣ́хъ, нѣ́сть ни є҆ди́но таково̀ ѕлодѣѧ́нїе, є҆гѡ́же не соверши́ли бы́хомъ мы̀ ѡ҆каѧ́ннїи. Но прїимѝ на́съ, гдⷭ҇и, ꙗ҆́коже блꙋ́днаго сы́на, прїимѝ ꙗ҆́коже разбо́йника, прїимѝ ꙗ҆́коже блꙋдни́цꙋ и҆ мытарѧ̀. Гдⷭ҇и, ѡ҆братѝ на́съ! Гдⷭ҇и, вразꙋмѝ на́съ, и҆ не прогнѣ́вайсѧ на на́съ, но бꙋ́ди млⷭ҇тивъ ко грѣхѡ́мъ на́шымъ! Ты̀ є҆сѝ бг҃ъ на́шъ, и҆ ра́звѣ тебє̀ и҆но́го не зна́емъ. Гдⷭ҇и, и҆сто́ргни на́съ ѿ вра̑гъ на́шихъ и҆ не вни́ди въ сꙋ́дъ съ рабы̑ твои́ми. Гдⷭ҇и, ты̀ є҆сѝ бг҃ъ, и҆ мы̀ лю́дїе твоѝ. Согрѣши́хомъ, содѣ́ѧхомъ беззако́нїе и҆ непра́вдꙋ, сотвори́хомъ ѕло̀, погрѣши́хомъ во все́мъ, не послꙋ́шахомъ за́повѣдей твои́хъ, и҆ тогѡ̀ ра́ди дале́че ѹ҆клони́хомсѧ ѿ тебє̀. Но поми́лꙋй, гдⷭ҇и, дѣла̀ рꙋ́къ твои́хъ: поми́лꙋй, влⷣко, ты̑ѧ, и҆̀же хи́тростїю ѕмі́ѧ и҆згна́ни бы́ша и҆з̾ раѧ̀: поми́лꙋй на́съ и҆ ѡ҆блецы̀ на́съ въ хїтѡ́нъ весе́лїѧ и҆ ѡ҆де́ждꙋ сп҃се́нїѧ: поми́лꙋй на́съ, и҆̀хже дїа́волъ лиши́лъ є҆́сть по́мощи твоеѧ̀! Милосе́рде, поми́лꙋй ты̑ѧ, и҆̀же ѡ҆ста́виша тѧ̀ и҆ слꙋжа́хꙋ є҆мꙋ̀: поми́лꙋй заблꙋ́ждшыѧ: поми́лꙋй не сохрани́вшихъ за́повѣдей твои́хъ и҆ послѣ́довавшихъ ѕлодѣѧ́нїємъ де́монѡвъ: поми́лꙋй ѡ҆скверни́вшихъ себѐ грѣхмѝ: поми́лꙋй ты̑ѧ, и҆̀же пребыва́хꙋ под̾ вла́стїю дїа́вола: поми́лꙋй ѡ҆скверни́вшихсѧ распꙋ́тствомъ. Поми́лꙋй, милосе́рде: поми́лꙋй, бл҃же: поми́лꙋй, долготерпѣли́ве, занѐ рꙋ́ки на́шѧ соверши́ша всѧ́кое ѕло̀, всѧ́кое ѡ҆скверне́нїе, любостѧжа́нїе и҆ непра́вдꙋ. Ѡ҆скверни́хомъ дꙋ́шꙋ, ю҆́же созда́лъ є҆сѝ по ѡ҆́бразꙋ твоемꙋ̀, ѡ҆скверни́хомъ тѣ́ло, ѡ҆скверни́хомъ чꙋ́вство. Ѧ҆зы́къ на́шъ ꙗ҆ви́сѧ ꙗ҆́коже ме́чь ѻ҆́стръ, напра́вленъ проти́вꙋ бли́жнѧгѡ, ѻ҆́чи на́ши и҆сторга́ютъ пла́мень, рꙋ́ки на́шѧ пѡ́лны кро́ве, но́ги на́шѧ скѡ́ры на соверше́нїе ѕла̀, ѹ҆ста̀ на̑ша ѡ҆сквернє́на ѕлосло́вїемъ, и҆, кра́ткѡ рещѝ, ѡ҆скверни́хомъ и҆ зе́млю и҆ воздꙋ́хъ. Вои́стиннꙋ непра́вєднаѧ дѣла̀ на̑ша доидо́ша да́же до нб҃сѐ, хищє́нїѧ на̑ша превы́сиша го́ры, любостѧжа́нїе превы́си ѡ҆́блаки, поро́цы на́ши достиго́ша нб҃сѐ, грѣсѝ на́ши сꙋ́ть непрости́тельни, престꙋплє́нїѧ на̑ша не и҆́мꙋтъ и҆звине́нїѧ, прегрѣшє́нїѧ на̑ша сꙋ́ть неисправи̑ма. И҆ сѐ землѧ̀ не мо́жетъ понестѝ на́шихъ ѕлодѣѧ́нїй. Тѣ́мже, гдⷭ҇и, нꙋ́ждꙋ и҆́мамы въ милосе́рдїи твое́мъ. Ты̀ вѣ́си не́мощь є҆стества̀ на́шегѡ: поми́лꙋй, гдⷭ҇и, творе́нїе рꙋ́къ твои́хъ. Сѐ взыва́емъ къ милосе́рдїю твоемꙋ̀: не лишѝ на́съ по́мощи твоеѧ̀, низпослѝ на́мъ недостѡ́йнымъ млⷭ҇ть твою̀, да́рꙋй на́мъ грѣ̑шнымъ застꙋпле́нїе твоѐ, ꙗ҆вѝ на́мъ лицѐ твоѐ, и҆ сп҃се́мсѧ.
