---
title: "І҆ꙋ́лїа і҃ "
navigation:
  key: prayers-god-19
  title: "І҆ꙋ́лїа і҃ "
  parent: prayers-god
  order: 19
type: "prayer"
---

## І҆ꙋ́лїа і҃.

## Мл҃твы въ де́нь положе́нїѧ ри́зы гдⷭ҇ни, чтѡ́мыѧ въ ризположе́нской цр҃кви гра́да москвы̀.



## Мл҃тва а҃:

<versal>Б</versal>л҃годари́мъ тѧ̀, влⷣко чл҃вѣколю́бче, цр҃ѧ̀ вѣкѡ́въ и҆ пода́телѧ бл҃ги́хъ, разрꙋши́вшаго вражды̀ средостѣ́нїе и҆ ми́ръ пода́вшаго ро́дꙋ человѣ́ческомꙋ. Да́рꙋй и҆ на́мъ, рабѡ́мъ твои̑мъ, ми́ръ ри́зою твое́ю честно́ю: вкоренѝ во всѣ́хъ стра́хъ тво́й, и҆ дрꙋ́гъ ко дрꙋ́гꙋ любо́вь ѹ҆твердѝ: ѹ҆гасѝ всѧ́кꙋю ра́спрю, рвє́нїѧ же и҆ собла́зны. Ꙗ҆́кѡ ты̀ є҆сѝ ми́ръ на́шъ, и҆ тебѣ̀ сла́вꙋ возсыла́емъ, со ѻ҆ц҃е́мъ и҆ ст҃ы́мъ дх҃омъ, ны́нѣ и҆ при́снѡ и҆ во вѣ́ки вѣкѡ́въ.

## Мл҃тва в҃:

<versal data-diacritics="true">Ѽ</versal> ди́вный созда́телю на́шъ, чл҃вѣколюби́вый влⷣко, многомлⷭ҇тивый гдⷭ҇и! Ты̀ на́съ ра́ди человѣ̑къ и҆ на́шегѡ ра́ди сп҃се́нїѧ стра̑шныѧ стрⷭ҇ти, ѡ҆плева̑нїѧ, бїє́нїѧ и҆ заꙋшє́нїѧ, и҆ крⷭ҇тъ и҆ сме́рть претерпѣ́ти и҆зво́лилъ є҆сѝ. Всѧ̑ сїѧ̑ съ вѣ́рою ны́нѣ воспомина́ю, и҆ со бл҃гоговѣ́нїемъ почита́ю нетлѣ́ннꙋю и҆ многоцѣле́бнꙋю ри́зꙋ твою̀, ю҆́же во пло́ти носи́ти и҆зво́лилъ є҆сѝ, и҆ се́рдцемъ сокрꙋше́ннымъ и҆ смире́ннымъ си́це молю́ тѧ: не возгнꙋша́йсѧ грѣ́шнагѡ моле́нїѧ моегѡ̀, не ѿри́ни сле́зъ мои́хъ и҆ воздыха́нїѧ, ѹ҆слы́ши менѐ, ꙗ҆́коже ханане́ю, не пре́зри менѐ, ꙗ҆́коже блꙋдни́цꙋ, ꙗ҆вѝ и҆ на мнѣ̀ грѣ́шнѣмъ вели́кꙋю млⷭ҇ть чл҃вѣколю́бїѧ твоегѡ̀, ри́зою твое́ю честно́ю защитѝ, поми́лꙋй и҆ подкрѣпи́ мѧ, да всѧ̑ насыла́ємыѧ ѿ тебє̀ бѣды̑ и҆ напа̑сти со бл҃годаре́нїемъ, въ наде́ждѣ вѣ́чныхъ бла̑гъ, претерплю̀: и҆зрѧ́днѣе же печа́ль мою̀ на ра́дость претворѝ, да не во ѿча́ѧнїе впадꙋ̀ и҆ поги́бнꙋ а҆́зъ ѡ҆каѧ́нный. Ты́ бо є҆сѝ и҆сто́чникъ млⷭ҇ти и҆ непосты́днаѧ сп҃се́нїѧ на́шегѡ наде́жда, хрⷭ҇тѐ бж҃е на́шъ, и҆ тебѣ̀ сла́вꙋ возсыла́емъ, со безнача́льнымъ твои́мъ ѻ҆ц҃е́мъ, и҆ съ прест҃ы́мъ и҆ бл҃ги́мъ и҆ животворѧ́щимъ твои́мъ дх҃омъ, ны́нѣ и҆ при́снѡ и҆ во вѣ́ки вѣкѡ́въ.

## Тропа́рь, гла́съ д҃:

<red>Д</red>не́сь притеце́мъ, вѣ́рнїи, къ бж҃е́ственѣй и҆ цѣльбоно́снѣй ри́зѣ сп҃си́телѧ на́шегѡ бг҃а, бл҃гоизво́лившагѡ сїю̀ пло́тїю носи́ти и҆ на крⷭ҇тѣ̀ ст҃ꙋ́ю свою̀ кро́вь и҆злїѧ́ти, є҆́юже и҆скꙋпѝ на́съ ѿ рабо́ты вра́жїѧ. Тѣ́мъ бл҃годарѧ́ще вопїе́мъ є҆мꙋ̀: сп҃сѝ правосла́внаго і҆мпера́тора на́шего нїкола́ѧ а҆леѯа́ндровича: и҆ а҆рхїерє́и, и҆ гра́дъ, и҆ всѧ̑ лю́ди честно́ю твое́ю ри́зою защитѝ, и҆ сп҃сѝ дꙋ́шы на́шѧ, ꙗ҆́кѡ чл҃вѣколю́бецъ.
