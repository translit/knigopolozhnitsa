---
title: "Мл҃твы и҆з̾ а҆ка́ѳїста прест҃ѣ́й и҆ животворѧ́щей трⷪ҇цѣ"
navigation:
  key: prayers-god-18
  title: "Мл҃твы и҆з̾ а҆ка́ѳїста прест҃ѣ́й и҆ животворѧ́щей трⷪ҇цѣ"
  parent: prayers-god
  order: 18
type: "prayer"
---

## Мл҃твы и҆з̾ а҆ка́ѳїста прест҃ѣ́й и҆ животворѧ́щей трⷪ҇цѣ.

## Мл҃тва бг҃ꙋ ѻ҆ц҃ꙋ̀:

<versal>В</versal>семогꙋ́щїй влⷣко, премꙋ́дрый и҆ всебл҃гі́й гдⷭ҇и, свѣтонача́льнагѡ сн҃а пребезнача́льный роди́телю и҆ животворѧ́щагѡ дх҃а твоегѡ̀ вѣ́чный и҆ присносꙋ́щный самоизводи́телю, є҆гѡ́же вели́чество неисче́тно, и҆ сла́ва несказа́нна, и҆ млⷭ҇ть безмѣ́рна! Бл҃годари́мъ тѧ̀, ꙗ҆́кѡ на́съ ѿ небытїѧ̀ воззва́лъ є҆сѝ, и҆ многоцѣ́ннымъ ѡ҆́бразомъ твои́мъ поче́тъ, дарова́лъ є҆сѝ на́мъ, недостѡ́йнымъ, не то́чїю познава́ти и҆ люби́ти тѧ̀, но и҆ ѻ҆ц҃а̀ на́шего тѧ̀ нарица́ти. Бл҃годари́мъ тѧ̀, бж҃е милосе́рдїѧ и҆ щедро́тъ, ꙗ҆́кѡ престꙋпи́вшихъ за́повѣдь твою̀ не ѡ҆ста́вилъ є҆сѝ на́съ посредѣ̀ грѣха̀ и҆ сѣ́ни сме́ртныѧ, но бл҃говоли́лъ є҆сѝ є҆диноро́днаго твоего̀ сн҃а, и҆́мже и҆ вѣ́цы сотворе́ни сꙋ́ть, на зе́млю на́шегѡ ра́ди сп҃се́нїѧ посла́ти, да вочл҃вѣ́ченїемъ є҆гѡ̀ и҆ пречтⷭ҇ою стрⷭ҇тїю и҆ воскрⷭ҇нїемъ ѿ мꙋчи́тельства дїа́волѧ и҆ тлѝ сме́ртныѧ свободи́мсѧ. Бл҃годари́мъ тѧ̀, бж҃е любвѐ и҆ си́лъ, ꙗ҆́кѡ, по вознесе́нїи на нб҃о сп҃си́телѧ на́шегѡ, ѹ҆моле́нъ бы́въ крⷭ҇то́мъ є҆гѡ̀, низпосла́лъ є҆сѝ и҆ дх҃а твоего̀ прест҃а́го на и҆збра̑нныѧ є҆гѡ̀ ѹ҆чн҃кѝ и҆ а҆пⷭ҇лы, да сло́вомъ ѹ҆че́нїѧ хрⷭ҇то́ва ве́сь мі́ръ просвѣти́тсѧ. Са́мъ ѹ҆̀бо, чл҃вѣколюби́вый влⷣко, ѹ҆слы́ши ны́нѣ смире́ннꙋю мл҃твꙋ на́съ недосто́йныхъ ча̑дъ твои́хъ, и҆ ꙗ҆́коже созда́лъ є҆сѝ на́съ по твое́й бл҃гости, и҆ ꙗ҆́коже и҆скꙋпи́лъ є҆си́ ны по вели́цѣй млⷭ҇ти твое́й, та́кѡ и҆ сп҃се́нїи на́съ по безприкла́дномꙋ милосе́рдїю твоемꙋ̀: занѐ ѿ дѣ́лъ на́шихъ нижѐ стѣ́ни сп҃се́нїѧ и҆́мамы, но ча́ѧнїе пра́ведныѧ ме́сти и҆ ѿлꙋче́нїѧ ѿ пресвѣ́тлагѡ лица̀ твоегѡ̀ ѡ҆б̾е́млетъ дꙋ́шы на́шѧ. А҆́ще бо и҆ ѡ҆ є҆ди́нѣмъ пра́зднѣмъ сло́вѣ въ де́нь сꙋ́дный воздадѧ́тъ человѣ́цы: ка́кѡ ѡ҆ неисче́тныхъ на́шихъ беззако́нїихъ, и҆́миже согрѣши́хомъ пред̾ тобо́ю, да́ти ѿвѣ́тъ возмо́жемъ; Сегѡ̀ ра́ди весьма̀ ѿ дѣ́лъ на́шихъ ѿча́ѧвшесѧ ѡ҆правда́нїѧ, ко твое́й є҆ди́нѣй, всѧ́къ ѹ҆́мъ и҆ всѧ́ко сло́во превосходѧ́щей, прибѣга́емъ бл҃гости, ю҆́же а҆́ки тве́рдое ѡ҆снова́нїе наде́жды и҆мꙋ́ще, мо́лимъ тѧ̀: согрѣши́хомъ, ѡ҆чи́сти, гдⷭ҇и! Беззако́нновахомъ, простѝ, влⷣко! Прогнѣ́вахомъ тѧ̀, примири́сѧ, долготерпѣли́ве! И҆ сохранѝ про́чее ѹ҆́мъ, со́вѣсть и҆ се́рдце на́ше ѿ скве́рнъ мїрски́хъ, и҆зба́ви и҆ сп҃си́ ны ѿ многомѧте́жныѧ бꙋ́ри страсте́й и҆ грѣхопаде́нїй, во́льныхъ и҆ нево́льныхъ, вѣ́домыхъ и҆ невѣ́домыхъ, и҆ въ ти́хое на́съ ѹ҆пра́ви приста́нище вѣ́ры, любве́ же и҆ жи́зни вѣ́чныѧ ѹ҆пова́нїѧ. Помѧнѝ на́съ въ млⷭ҇ти твое́й, гдⷭ҇и, да́рꙋй на́мъ всѧ̑, ꙗ҆̀же ко сп҃се́нїю, прошє́нїѧ, па́че же чи́стое и҆ безгрѣ́шное житїѐ ѹ҆стро́й на́мъ: сподо́би на́съ всѣ́мъ се́рдцемъ тебѐ люби́ти и҆ твори́ти во все́мъ во́лю твою̀ ст҃ꙋ́ю, мл҃твами пречтⷭ҇ыѧ влⷣчцы на́шеѧ бцⷣы и҆ всѣ́хъ ст҃ы́хъ твои́хъ. Ꙗ҆́кѡ бл҃гъ и҆ чл҃вѣколю́бецъ бг҃ъ є҆сѝ, и҆ тебѣ̀ сла́вꙋ и҆ бл҃годаре́нїе и҆ поклоне́нїе возсыла́емъ, со є҆диноро́днымъ твои́мъ сн҃омъ, и҆ со прест҃ы́мъ и҆ бл҃ги́мъ и҆ животворѧ́щимъ твои́мъ дх҃омъ, ны́нѣ и҆ при́снѡ и҆ во вѣ́ки вѣкѡ́въ.

## Мл҃тва бг҃ꙋ сн҃ꙋ:

<versal data-diacritics="true">Є҆</versal>диноро́дне сн҃е и҆ сло́ве бж҃їй, и҆зво́ливый на́шегѡ ра́ди сп҃се́нїѧ воплоти́тисѧ и҆ сме́рть претерпѣ́ти, ны́нѣ же, и҆ со пречтⷭ҇ою пло́тїю твое́ю, на нб҃сѣ́хъ на прⷭ҇то́лѣ со ѻ҆ц҃е́мъ сѣдѧ́й и҆ ве́сь мі́ръ въ пра́вдѣ ѹ҆правлѧ́ѧй! Не забꙋ́ди на́съ, до́лꙋ сꙋ́щихъ и҆ мно́гими напа́стьми и҆ скорбьмѝ и҆скꙋша́емыхъ, и҆̀же а҆́ще и҆ весьма̀ нечи́сти и҆ недосто́йни є҆смы̀, но въ тебѐ сп҃си́телѧ и҆ гдⷭ҇а на́шего вѣ́рꙋемъ, и҆ и҆но́гѡ хода́таѧ и҆ наде́жды сп҃се́нїѧ не вѣ́мы. Пода́ждь, ѽ и҆скꙋпи́телю всебл҃гі́й, па́мѧть пречⷭ҇тыхъ и҆ стра́шныхъ стрⷭ҇те́й твои́хъ, ка́кѡ да́же до а҆́да пречⷭ҇тою дꙋше́ю твое́ю низше́лъ є҆сѝ, да на́съ ѿ вла́сти и҆ мꙋчи́тельства а҆́дова свободи́ши. Сїѧ̑ ѹ҆̀бо всѧ̑ въ сердца́хъ свои́хъ слага́юще, да блюде́мсѧ ѿ страсте́й и҆ грѣхѡ́въ на́шихъ, пра́вдꙋ же и҆ добродѣ́тель, ꙗ҆́же всѧ́кагѡ да́ра тебѣ̀ въ на́съ прїѧ́тнѣйши є҆́сть, да возлю́бимъ. Вѣ́си бо, ѽ всебл҃гі́й, ко́ль вели́ка є҆́сть не́мощь дꙋ́ха и҆ пло́ти на́шеѧ, вра́гъ же на́шъ си́ленъ и҆ ѕлохи́тръ, и҆́же ꙗ҆́кѡ ле́въ рыка́ѧ хо́дитъ, и҆скі́й кого̀ поглоти́ти: не ѡ҆ста́ви ѹ҆̀бо на́съ твое́ю всеси́льною по́мощїю, и҆ бꙋ́ди съ на́ми всегда̀, хранѧ̀ и҆ покрыва́ѧ, наставлѧ́ѧ и҆ ѹ҆крѣплѧ́ѧ, ра́дꙋѧ и҆ веселѧ̀ дꙋ́хъ на́шъ. Мы́ же, на ло́но любвѐ и҆ милосе́рдїѧ твоегѡ̀ поверга́ющесѧ, ве́сь живо́тъ на́шъ, вре́менный и҆ вѣ́чный, тебѣ̀ предае́мъ, на́шемꙋ влⷣцѣ, и҆скꙋпи́телю и҆ гдⷭ҇ꙋ, молѧ́ще и҆з̾ глꙋбины̀ дꙋшѝ, да, и҆́миже вѣ́си сꙋдьба́ми, сотвори́ши на́мъ прейтѝ безбѣ́днѡ мра́чнꙋю житїѧ̀ сегѡ̀ земна́гѡ ю҆до́ль и҆ дости́гнꙋти бг҃окра́снагѡ черто́га твоегѡ̀, є҆го́же ѡ҆бѣща́лъ є҆сѝ ѹ҆гото́вати всѣ̑мъ вѣ́рꙋющымъ во и҆́мѧ твоѐ и҆ послѣ́дꙋющымъ бж҃е́ствєннымъ стопа́мъ твои̑мъ.

## Мл҃тва бг҃ꙋ дх҃ꙋ ст҃о́мꙋ:

<versal>Ц</versal>р҃ю̀ нбⷭ҇ный, ѹ҆тѣ́шителю всебл҃гі́й, дш҃е и҆́стины, ѿ ѻ҆ц҃а̀ предвѣ́чнѡ и҆сходѧ́й и҆ въ сн҃ѣ всегда̀ почива́ѧй, незави́стный дарова́нїй бж҃е́ственныхъ и҆сто́чниче, раздѣлѧ́ѧ и҆̀хъ коемꙋ́ждо, ꙗ҆́коже хо́щеши, и҆́мже и҆ мы̀ недосто́йнїи ѡ҆ст҃и́хомсѧ, назна́менани въ де́нь креще́нїѧ на́шегѡ бы́вше! При́зри на мл҃твꙋ ра̑бъ твои́хъ, прїидѝ къ на́мъ, всели́сѧ въ ны̀, и҆ ѡ҆чи́сти дꙋ́шы на́шѧ, да бꙋ́демъ ѹ҆гото́вани въ жили́ще прест҃ы́ѧ трⷪ҇цы. Є҆́й, ѽ всебл҃гі́й! Не возгнꙋша́йсѧ на́шеѧ нечистоты̀ и҆ ра́нъ грѣхо́вныхъ, но и҆сцѣлѝ ѧ҆̀ всеврачꙋ́ющимъ пома́занїемъ твои́мъ. Просвѣтѝ на́шъ ѹ҆́мъ, да разꙋмѣ́емъ сꙋетꙋ̀ мі́ра и҆ ꙗ҆̀же въ мі́рѣ: со́вѣсть же на́шꙋ ѡ҆живѝ, да неꙋмо́лчнѡ возвѣща́етъ на́мъ, ꙗ҆̀же подоба́етъ твори́ти и҆ и҆́хже ѿмета́тисѧ: се́рдце на́ше и҆спра́ви и҆ ѡ҆бновѝ, да не и҆сточа́етъ про́чее помышле́нїй ѕлы́хъ и҆ жела́нїй неподо́бныхъ: и҆ пла́мень страсте́й на́шихъ росоно́снымъ дыха́нїемъ твои́мъ ѹ҆гасѝ, да не помрача́етсѧ въ на́съ бл҃же́нный ѡ҆́бразъ бж҃їй. Дꙋ́хъ пра́здности, ѹ҆ны́нїѧ, любонача́лїѧ и҆ праздносло́вїѧ ѿженѝ ѿ на́съ, пода́ждь же на́мъ дх҃ъ любвѐ и҆ терпѣ́нїѧ, дх҃ъ кро́тости и҆ смиреномꙋ́дрїѧ, дх҃ъ чистоты̀ и҆ пра́вды, да, и҆спра́вивше разсла́блєннаѧ сердца̀ на̑ша, нелѣ́ностнѡ по пꙋтѝ за́повѣдей ст҃ы́хъ потщи́мсѧ, и҆ та́кѡ, всѧ́кагѡ грѣха̀ ѹ҆клонѧ́ющесѧ и҆ всѧ́кꙋ пра́вдꙋ творѧ́ще, сподо́бимсѧ кончи́нꙋ ми́рнꙋ и҆ непосты́днꙋ полꙋчи́ти, и҆ во і҆ерⷭ҇ли́мъ нбⷭ҇ный вни́ти, и҆ та́мѡ покланѧ́тисѧ тебѣ̀ кꙋ́пнѡ со ѻ҆ц҃е́мъ и҆ сн҃омъ, трⷪ҇цѣ є҆диносꙋ́щнѣй и҆ нераздѣ́льнѣй, во вѣ́ки вѣкѡ́въ.

## Мл҃тва ко прест҃ѣ́й трⷪ҇це:

<versal>П</versal>рест҃а́ѧ трⷪ҇це, є҆диносꙋ́щнаѧ держа́во, всѣ́хъ бл҃ги́хъ вина̀! Что̀ воздади́мъ тебѣ̀ за всѧ̑, ꙗ҆̀же воздала̀ є҆сѝ на́мъ грѣ̑шнымъ и҆ недостѡ́йнымъ, пре́жде не́же въ мі́ръ се́й роди́хомсѧ, за всѧ̑, ꙗ҆̀же воздае́ши коемꙋ́ждо ѿ на́съ по всѧ̑ дни̑ и҆ ꙗ҆̀же ѹ҆гото́вала є҆сѝ всѣ̑мъ на́мъ въ вѣ́цѣ грѧдꙋ́щемъ; Подоба́ше ѹ҆́бѡ, за толи̑кїѧ бл҃годѣѧ̑нїѧ и҆ щедрѡ́ты, не словесы̀ то́чїю, но па́че дѣ́лы тѧ̀ бл҃годари́ти, хранѧ́ще и҆ и҆сполнѧ́юще за́пѡвѣди твоѧ̑: мы́ же, страсте́мъ на́шымъ и҆ ѕлы̑мъ ѡ҆бы́чаємъ вне́мше, въ безчи́слєнныѧ ѿ ю҆́ности низверго́хомсѧ грѣхѝ и҆ беззакѡ́нїѧ. Сегѡ̀ ра́ди, ꙗ҆́кѡ нечи̑стымъ и҆ ѡ҆сквернє́ннымъ, не то́чїю пред̾ трисвѣ́тлое лицѐ твоѐ безстꙋ́днѡ ꙗ҆ви́тисѧ, но нижѐ и҆́мене твоегѡ̀ прест҃а́гѡ и҆зрещѝ довлѣ́ѧше на́мъ, а҆́ще бы не ты̀ сама̀ во ѿра́дꙋ на́шꙋ возвѣсти́ти бл҃гоизво́лила, ꙗ҆́кѡ, чи̑стыѧ и҆ пра́вєдныѧ лю́бѧщи, и҆ грѣ́шники ка́ющыѧсѧ ми́лꙋеши и҆ съ ра́достїю прїе́млеши. При́зри ѹ҆̀бо, ѽ пребж҃е́ственнаѧ трⷪ҇це, съ высоты̀ ст҃ы́ѧ сла́вы твоеѧ̀ на на́съ многогрѣ́шныхъ, и҆ бл҃го́е произволе́нїе на́ше вмѣ́стѡ бл҃ги́хъ дѣ́лъ прїимѝ, и҆ пода́ждь на́мъ дх҃ъ и҆́стиннагѡ покаѧ́нїѧ, да, всѧ́къ грѣ́хъ возненави́дѣвше, въ чистотѣ̀ и҆ пра́вдѣ до конца̀ дне́й на́шихъ поживе́мъ, творѧ́ще прест҃ꙋ́ю во́лю твою̀ и҆ сла́вѧще чи́стыми пѡ́мыслы и҆ бл҃ги́ми дѣѧ́ньми прест҃о́е и҆ великолѣ́пое и҆́мѧ твоѐ во вѣ́ки вѣкѡ́въ.

## Мл҃тва прест҃ѣ́й трⷪ҇цѣ и҆з̾ полꙋ́нощницы воскрⷭ҇ныѧ:

<versal>В</versal>семогꙋ́щаѧ и҆ животворѧ́щаѧ ст҃а́ѧ трⷪ҇це, и҆ свѣтонача́льнаѧ, ꙗ҆́же мі́рнꙋю всѧ́кꙋю и҆ премі́рнꙋю тва́рь за є҆ди́нꙋ бл҃гость ѿ не сꙋ́щихъ приведы́й, и҆ промышлѧ́ѧ, и҆ содержа́щи: и҆́же, по про́чихъ твои́хъ неизрече́нныхъ ѡ҆ земнѣ́мъ ро́дѣ бл҃годѣѧ́нїихъ, и҆ покаѧ́нїе на́мъ ра́ди плотска́гѡ неможе́нїѧ до сме́рти дарова́вый! Не ѡ҆ста́ви на́съ ѡ҆каѧ́нныхъ въ лꙋка́выхъ на́шихъ дѣѧ́нїихъ ѹ҆мре́ти, нижѐ ѕлонача́льникꙋ и҆ зави́стцꙋ и҆ гꙋби́телю посмѣ́шство бы́ти. Зри́ши бо, бл҃госе́рде, є҆ли́къ ѹ҆́бѡ ѻ҆́нагѡ на на́съ навѣ́тъ и҆ вражда̀, є҆ли́ко же и҆ на́ше страстова́нїе и҆ сла́бость и҆ небреже́нїе. По неѡскꙋ̑дныѧ твоѧ̑ бл҃гѡсти содѣ́лай на на́съ, мо́лимъ на всѧ́кїй де́нь и҆ ча́съ прогнѣ́вающи тѧ̀, честны́хъ и҆ животво́рныхъ за́повѣдей престꙋпле́нїемъ. И҆ всѧ̑ ѹ҆́бѡ всегѡ̀ преше́дшагѡ живота̀ на́шегѡ и҆ до ны́нѣшнѧгѡ часа̀ согрѣшє́ннаѧ на́ми въ дѣѧ́нїихъ, и҆лѝ глаго́ланїихъ, и҆лѝ въ помышле́нїихъ, ѡ҆ста́ви и҆ простѝ. Сподо́би же на́съ про́чее сконча́ти житїѐ въ покаѧ́нїи и҆ ѹ҆миле́нїи и҆ соблюде́нїи ст҃ы́хъ твои́хъ повелѣ́нїй. А҆́ще ѹ҆́бѡ сла́достїю прельсти́вшесѧ, многоѡбра́знѣ согрѣши́хомъ, и҆лѝ ме́рзкими похотьмѝ неполе́зными и҆ вре́дными ѡ҆больсти́вшесѧ препроводи́хомъ: а҆́ще гнѣ́вомъ и҆ ꙗ҆́ростїю подви́гшесѧ безслове́сною, кого̀ бра́та на́шего ѡ҆скорби́хомъ: а҆́ще ѧ҆зы́комъ неизбѣ́жныхъ и҆ стро́потныхъ и҆ крѣ́пкихъ сѣте́й ѡ҆б̾ѧ́хомсѧ: а҆́ще ко́имъ чꙋ́вствъ на́шихъ и҆лѝ всѣ́ми, во́лею и҆лѝ нево́лею, вѣ́дꙋще и҆лѝ не вѣ́дꙋще, ѿ восхище́нїѧ и҆лѝ поꙋче́нїѧ безꙋ́мнѡ поползо́хомсѧ: а҆́ще же лꙋка́выми пѡ́мыслы и҆ сꙋ́етными со́вѣсть ѡ҆скверни́хомъ: а҆́ще ли ко́имъ дрꙋги́мъ ѡ҆́бразомъ прегрѣши́хомъ, ѿ предпрїѧ́тїѧ и҆ ѡ҆бы́чаѧ томи́ми ѕла́гѡ: простѝ на́мъ и҆ ѡ҆ста́ви всѧ̑, всеще́дре, пребл҃же и҆ многомлⷭ҇тиве, и҆ да́рꙋй на́мъ про́чее бо́дрость и҆ си́лꙋ, во є҆́же твори́ти во́лю твою̀ бл҃гꙋ и҆ бл҃гоꙋго́днꙋ и҆ соверше́ннꙋ: да нощна́гѡ и҆ мра́чнагѡ ѕла̀ свѣтови́днымъ покаѧ́нїемъ премѣ́ньшесѧ, и҆ ꙗ҆́кѡ во днѝ бл҃гоѡбра́знѡ ходѧ́ще, и҆ ѡ҆чище́ни ѡ҆б̾ѧви́мсѧ чл҃вѣколю́бїю твоемꙋ̀ недосто́йнїи, воспѣва́юще тѧ̀ и҆ велича́юще во вѣ́ки.
