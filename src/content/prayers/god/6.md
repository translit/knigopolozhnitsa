---
title: "Мл҃тва и҆з̾ послѣ́дованїѧ въ недѣ́лю правосла́вїѧ"
navigation:
  key: prayers-god-6
  title: "Мл҃тва и҆з̾ послѣ́дованїѧ въ недѣ́лю правосла́вїѧ"
  parent: prayers-god
  order: 6
type: "prayer"
---

## Мл҃тва и҆з̾ послѣ́дованїѧ въ недѣ́лю правосла́вїѧ:

<versal>В</versal>севы́шнїй бж҃е, влⷣко и҆ содѣ́телю всеѧ̀ тва́ри, наполнѧ́ѧй всѧ̑ вели́чествомъ твои́мъ и҆ содержа́й си́лою твое́ю! Тебѣ̀ вседарови́томꙋ гдⷭ҇ꙋ на́шемꙋ мы̀ недосто́йнїи бл҃годаре́нїе прино́симъ, ꙗ҆́кѡ не ѿвраща́ешисѧ на́съ беззако́нїй ра́ди на́шихъ, но па́че предварѧ́еши ны̀ щедро́тами твои́ми. Ты̀ ко и҆збавле́нїю на́шемꙋ посла́лъ є҆сѝ є҆диноро́днаго твоего̀ сн҃а, и҆ бл҃говѣсти́лъ безмѣ́рное твоѐ къ ро́дꙋ человѣ́ческомꙋ снизхожде́нїе: ꙗ҆́кѡ хотѣ́нїемъ хо́щеши, и҆ ѡ҆жида́еши, є҆́же ѡ҆брати́тисѧ на́мъ къ тебѣ̀ и҆ сп҃сє́нымъ бы́ти: ты̀, снизходѧ̀ къ не́мощи на́шегѡ є҆стества̀, ѹ҆крѣплѧ́еши на́съ всеси́льною ст҃а́гѡ твоегѡ̀ дх҃а бл҃года́тїю, ѹ҆тѣша́еши сп҃си́тельною вѣ́рою и҆ соверше́нною наде́ждою вѣ́чныхъ бл҃гъ, и҆ рꙋково́дствꙋѧ и҆збра́нныхъ твои́хъ въ го́рнїй сїѡ́нъ, соблюда́еши ꙗ҆́кѡ зѣ́ницꙋ ѻ҆́ка. И҆сповѣ́дꙋемъ, гдⷭ҇и, вели́кое твоѐ и҆ безприкла́дное чл҃вѣколю́бїе и҆ милосе́рдїе. Но ви́дѧще мно́гихъ поползновє́нїѧ, приле́жнѡ тѧ̀, всебл҃гі́й гдⷭ҇и, мо́лимъ: при́зри на цр҃ковь твою̀, и҆ ви́ждь, ꙗ҆́кѡ твоѐ сп҃си́тельное бл҃говѣ́стїе а҆́ще и҆ ра́достнѡ прїѧ́хомъ, но те́рнїе сꙋеты̀ и҆ страсте́й твори́тъ ѻ҆́ное въ нѣ́кїихъ малопло́дно, въ нѣ́кїихъ же. И҆ безпло́дно, и҆ по ѹ҆множе́нїю беззако́нїи ѻ҆́вїи є҆ресьмѝ, ѻ҆́вїи раско́ломъ проти́вѧщесѧ є҆ѵⷢ҇льской твое́й и҆́стинѣ, ѿстꙋпа́ютъ ѿ достоѧ́нїѧ твоегѡ̀, ѿрѣва́ютъ твою̀ бл҃года́ть и҆ поверга́ютъ себѐ сꙋдꙋ̀ твоегѡ̀ прест҃а́гѡ сло́ва. Премилосе́рдый и҆ всеси́льный, не до конца̀ гнѣ́ваѧйсѧ гдⷭ҇и! Бꙋ́ди млⷭ҇тивъ, мо́литъ тѧ̀ твоѧ̀ цр҃ковь, представлѧ́ющи тебѣ̀ нача́льника и҆ соверши́телѧ сп҃се́нїѧ на́шегѡ і҆и҃са хрⷭ҇та̀: бꙋ́ди млⷭ҇тивъ на́мъ, ѹ҆крѣпѝ на́съ въ правовѣ́рїи си́лою твое́ю, заблꙋжда́ющымъ же просвѣтѝ разꙋ̑мныѧ ѻ҆́чи свѣ́томъ твои́мъ бж҃е́ственнымъ, да ѹ҆разꙋмѣ́ютъ твою̀ и҆́стинꙋ: ѹ҆мѧгчѝ и҆́хъ ѡ҆жесточе́нїе и҆ ѿве́рзи слꙋ́хи, да позна́ютъ гла́съ тво́й и҆ ѡ҆братѧ́тсѧ къ тебѣ̀ сп҃си́телю на́шемꙋ. И҆спра́ви, гдⷭ҇и, и҆ны́хъ развраще́нїе и҆ жи́знь несогла́снꙋю хрⷭ҇тїа́нскомꙋ бл҃гоче́стїю: сотворѝ, да всѝ свѧ́тѡ и҆ непоро́чнѡ поживе́мъ: и҆ та́кѡ сп҃си́тельнаѧ вѣ́ра ѹ҆корени́тсѧ и҆ плодоно́сна въ сердца́хъ на́шихъ пребꙋ́детъ. Не ѿвратѝ лица̀ твоегѡ̀ ѿ на́съ, гдⷭ҇и, возда́ждь на́мъ ра́дость сп҃се́нїѧ твоегѡ̀: пода́ждь, гдⷭ҇и, и҆ па́стырємъ цр҃кве твоеѧ̀ ст҃ꙋ́ю ре́вность, и҆ попече́нїе и҆́хъ ѡ҆ сп҃се́нїи и҆ ѡ҆браще́нїи заблꙋжда́ющихъ дꙋ́хомъ є҆ѵⷢ҇льскимъ растворѝ: да та́кѡ всѝ рꙋководи́ми дости́гнемъ, и҆дѣ́же соверше́нїе вѣ́ры, и҆сполне́нїе наде́жды и҆ и҆́стиннаѧ любо́вь: и҆ та́мѡ съ ли̑ки чистѣ́йшихъ нбⷭ҇ныхъ си́лъ просла́вимъ тебѐ гдⷭ҇а на́шего, ѻ҆ц҃а̀ и҆ сн҃а и҆ ст҃а́го дх҃а, во вѣ́ки вѣкѡ́въ.
