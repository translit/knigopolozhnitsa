---
title: "Мл҃тва и҆з̾ послѣ́дованїѧ ма́лагѡ ѡ҆сщ҃е́нїѧ воды̀"
navigation:
  key: prayers-god-23
  title: "Мл҃тва и҆з̾ послѣ́дованїѧ ма́лагѡ ѡ҆сщ҃е́нїѧ воды̀"
  parent: prayers-god
  order: 23
type: "prayer"
---

## Мл҃тва и҆з̾ послѣ́дованїѧ ма́лагѡ ѡ҆сщ҃е́нїѧ воды̀:

<versal>Г</versal>дⷭ҇и бж҃е на́шъ, вели́кїй въ совѣ́тѣ и҆ ди́вный въ дѣ́лѣхъ, всеѧ̀ тва́ри содѣ́телю, хранѧ́й завѣ́тъ тво́й и҆ млⷭ҇ть твою̀ лю́бѧщымъ тѧ̀ и҆ соблюда́ющымъ повелѣ̑нїѧ твоѧ̑, всѣ́хъ въ нꙋ́ждахъ ѹ҆милє́нныѧ прїе́млѧй сле́зы: сегѡ́ бо ра́ди прише́лъ є҆сѝ въ ра́бїи зра́цѣ, не привидѣ̑нїи на́съ ѹ҆страша́ѧ, но здра́вїе тѣ́лꙋ и҆́стинное подава́ѧй и҆ глаго́лѧй: сѐ здра́въ бы́лъ є҆сѝ, ктомꙋ̀ не согрѣша́й: но и҆ ѿ бре́нїѧ здра̑вы ѻ҆́чи содѣ́лалъ є҆сѝ, и҆ ѹ҆мы́тисѧ повелѣ́въ, свѣ́тꙋ всели́тисѧ сотвори́лъ є҆сѝ сло́вомъ: сопроти́вныхъ страсте́й во́лны смꙋща́ѧй, и҆ житїѧ̀ сегѡ̀ сла́ное мо́ре и҆зсꙋша́ѧй, и҆ тѧжелонѡ́сныѧ сласте́й ѹ҆кроща́ѧй во́лны! Са́мъ, чл҃вѣколю́бче цр҃ю̀, да́вый на́мъ снѣгосвѣ́тлою ѡ҆дѣ́ѧтисѧ ѡ҆де́ждою, ѿ воды́ же и҆ дх҃а, и҆ прича́стїемъ же воды̀ сеѧ̀ и҆ ѡ҆кропле́нїемъ твоѐ бл҃гослове́нїе на́мъ низпослѝ, скве́рнꙋ страсте́й ѡ҆мыва́ющее. Є҆́й, мо́лимсѧ, посѣтѝ на́шꙋ, бл҃же, не́мощь, и҆ и҆сцѣлѝ на́шѧ недꙋ́ги дꙋшє́вныѧ же и҆ тѣлє́сныѧ млⷭ҇тїю твое́ю: мл҃твами всепречтⷭ҇ыѧ, пребл҃гослове́нныѧ влⷣчцы на́шеѧ бцⷣы и҆ приснодв҃ы мр҃і́и: си́лою чтⷭ҇на́гѡ и҆ животворѧ́щагѡ крⷭ҇та̀: предста́тельствы чтⷭ҇ны́хъ нбⷭ҇ныхъ си́лъ безпло́тныхъ: чтⷭ҇на́гѡ, сла́внагѡ прⷪ҇ро́ка, прⷣте́чи и҆ крⷭ҇ти́телѧ і҆ѡа́нна: ст҃ы́хъ сла́вныхъ и҆ всехва́льныхъ а҆пⷭ҇лъ: прпⷣбныхъ и҆ бг҃оно́сныхъ ѻ҆тє́цъ на́шихъ: и҆̀же во ст҃ы́хъ ѻ҆тє́цъ на́шихъ, вели́кихъ і҆ера́рхѡвъ и҆ вселе́нскихъ ѹ҆чи́телей, васі́лїа вели́кагѡ, григо́рїа бг҃осло́ва и҆ і҆ѡа́нна златоꙋ́стагѡ: и҆̀же во ст҃ы́хъ ѻ҆тє́цъ на́шихъ, а҆ѳана́сїа и҆ кѷрі́лла, патрїа́рхѡвъ а҆леѯандрі́йскихъ: и҆́же во ст҃ы́хъ ѻ҆тца̀ на́шегѡ спѷрїдѡ́на, трїмѷфꙋ́нтскагѡ чꙋдотво́рца: и҆́же во ст҃ы́хъ ѻ҆тца̀ на́шегѡ нїкола́а, а҆рхїепⷭ҇кпа мѷрлѷкі́йскагѡ, чꙋдотво́рца: и҆̀же во ст҃ы́хъ ѻ҆тє́цъ на́шихъ, меѳо́дїа и҆ кѷрі́лла, ѹ҆чи́телей слове́нскихъ: ст҃а́гѡ равноапⷭ҇льнагѡ вели́кагѡ кнѧ́зѧ влади́мїра: и҆̀же во ст҃ы́хъ ѻ҆тє́цъ на́шихъ всеѧ̀ рѡссі́и чꙋдотво́рцєвъ, петра̀, а҆леѯі́а, і҆ѡ́ны и҆ фїлі́ппа: ст҃а́гѡ и҆ сла́внагѡ великомч҃нка геѡ́ргїа побѣдоно́сца: ст҃а́гѡ и҆ сла́внагѡ великомч҃нка дими́трїа мѷроточи́вагѡ: ст҃ы́хъ и҆ добропобѣ́дныхъ мꙋ́чєникъ: ст҃ы́хъ и҆ пра́ведныхъ бг҃оѻтє́цъ і҆ѡакі́ма и҆ а҆́нны: ст҃ы́хъ сла́вныхъ и҆ чꙋдотво́рцєвъ, безсре́бреникѡвъ космы̀ и҆ дамїа́на, кѵ́ра и҆ і҆ѡа́нна, пантелеи́мона и҆ є҆рмола́а, самѱѡ́на и҆ дїоми́да, мѡкі́а и҆ а҆нїки́ты, ѳалале́а и҆ трѵ́фѡна: и҆ ст҃а́гѡ <red>и҆́мⷬ҇къ</red>, є҆гѡ́же и҆ па́мѧть соверша́емъ, и҆ всѣ́хъ ст҃ы́хъ твои́хъ.

<red>И҆</red> сохранѝ, гдⷭ҇и, вели́каго господи́на и҆ ѻ҆тца̀ на́шего <red>и҆́мⷬ҇къ</red>, ст҃ѣ́йшаго патрїа́рха моско́вскаго и҆ всеѧ̀ рꙋсѝ.

<red>И҆</red> господи́на на́шего высокопреѡсщ҃е́ннѣйшаго <red>[</red><rubric class="inline">и҆лѝ:</rubric> преѡсщ҃е́ннѣйшаго<red>]</red> митрополі́та <red>[</red><rubric class="inline">и҆лѝ: </rubric> а҆рхїепⷭ҇кпа, <rubric class="inline">и҆лѝ: </rubric> є҆пⷭ҇кпа<red>]</red> <red>и҆́мⷬ҇къ</red>.

<red>П</red>омѧнѝ, гдⷭ҇и, ве́сь сщ҃е́нническїй и҆ мона́шескїй чи́нъ, и҆ сп҃се́нїе и҆́хъ.

<red>П</red>омѧнѝ, гдⷭ҇и, ненави́дѧщихъ и҆ лю́бѧщихъ на́съ, слꙋжа́щихъ бра́тїй на́шихъ, предстоѧ́щихъ и҆ бл҃госло́вною вино́ю ѿше́дшихъ, и҆ заповѣ́давшихъ на́мъ недостѡ́йнымъ моли́тисѧ ѡ҆ ни́хъ.

<red>П</red>омѧнѝ, гдⷭ҇и, въ плѣне́нїи и҆ ско́рбехъ сꙋ́щихъ бра́тїй на́шихъ, и҆ поми́лꙋй и҆̀хъ по вели́цѣй млⷭ҇ти твое́й, всѧ́кїѧ нꙋ́жды и҆збавлѧ́ѧй.

<red>Ꙗ҆́</red>кѡ ты̀ є҆сѝ и҆сто́чникъ и҆сцѣле́нїй, хрⷭ҇тѐ бж҃е на́шъ, и҆ тебѣ̀ сла́вꙋ возсыла́емъ, со безнача́льнымъ твои́мъ ѻ҆ц҃е́мъ, и҆ съ прест҃ы́мъ и҆ бл҃ги́мъ и҆ животворѧ́щимъ твои́мъ дх҃омъ, ны́нѣ и҆ при́снѡ и҆ во вѣ́ки вѣкѡ́въ.

<red>М</red>и́ръ всѣ̑мъ.

<red>Г</red>лавы̑ ва́шѧ гдⷭ҇еви приклони́те.

<rubric>Сщ҃е́нникъ же глаго́летъ та́йнѡ:</rubric>

<red>П</red>риклонѝ, гдⷭ҇и, ѹ҆́хо твоѐ:

<rubric class="inline">Возглаше́нїе:</rubric> <red>Т</red>ы́ бо є҆сѝ ѡ҆сщ҃е́нїе на́ше: зрѝ вы́ше, ли́стъ є҃ на ѡ҆б.
