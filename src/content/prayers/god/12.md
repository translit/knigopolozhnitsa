---
title: "Мл҃твы гдⷭ҇ꙋ і҆и҃сꙋ распѧ́томꙋ"
navigation:
  key: prayers-god-12
  title: "Мл҃твы гдⷭ҇ꙋ і҆и҃сꙋ распѧ́томꙋ"
  parent: prayers-god
  order: 12
type: "prayer"
---

## Мл҃твы гдⷭ҇ꙋ і҆и҃сꙋ распѧ́томꙋ и҆з̾ а҆ка́ѳїста бж҃е́ствєннымъ стрⷭ҇те́мъ хрⷭ҇тѡ́вымъ:

## Мл҃тва а҃:

<versal>З</versal>а на́съ на крⷭ҇тѣ̀ пригвожде́нный, і҆и҃се хрⷭ҇тѐ, є҆диноро́дный бг҃а ѻ҆ц҃а̀ сн҃е, млⷭ҇ти, любвѐ и҆ щедро́тъ неисчерпа́емаѧ бе́здно! Вѣ́мъ, ꙗ҆́кѡ грѣхѡ́въ ра́ди мои́хъ, ѿ неизрече́ннагѡ чл҃вѣколю́бїѧ, кро́вь твою̀ пролїѧ́ти на крⷭ҇тѣ̀ и҆зво́лилъ є҆сѝ, ю҆́же а҆́зъ, ѡ҆каѧ́нный и҆ неблагода́рный, досе́лѣ скве́рными мои́ми дѣ́лы попира́хъ и҆ ни во что́же вмѣнѧ́хъ. Ны́нѣ ѹ҆̀бо и҆з̾ глꙋбины̀ беззако́нїѧ и҆ нечистоты̀ моеѧ̀ ѹ҆́мныма ѻ҆чи́ма на распѧ́таго тѧ̀ на крⷭ҇тѣ̀ и҆скꙋпи́телѧ моего̀ воззрѣ́въ, со смире́нїемъ и҆ вѣ́рою во глꙋбинꙋ̀ твоегѡ̀ милосе́рдїѧ себѐ поверга́ю, грѣхѡ́въ проще́нїѧ и҆ скве́рнагѡ житїѧ̀ моегѡ̀ и҆справле́нїѧ просѧ̀. Млⷭ҇тивъ бꙋ́ди мнѣ̀, влⷣко и҆ сꙋдїѐ мо́й, не ѿри́ни мѧ̀ ѿ лица̀ твоегѡ̀, но всеси́льною твое́ю рꙋко́ю са́мъ мѧ̀ къ тебѣ̀ ѡ҆братѝ и҆ на пꙋ́ть и҆́стиннагѡ покаѧ́нїѧ наста́ви, да ѿны́нѣ положꙋ̀ сп҃се́нїѧ моегѡ̀ нача́ло. Бж҃е́ственными страда́ньми твои́ми ѹ҆кротѝ моѧ̑ плотскі̑ѧ стра̑сти: и҆злїѧ́нною твое́ю кро́вїю ѡ҆чи́сти моѧ̑ дꙋшє́вныѧ сквє́рны: распѧ́тїемъ твои́мъ распни́ мѧ мі́рꙋ и҆ по́хотемъ є҆гѡ̀: крⷭ҇то́мъ твои́мъ ѡ҆гради́ мѧ ѿ неви́димыхъ вра̑гъ, ловѧ́щихъ дꙋ́шꙋ мою̀. Пло́тїю пригвозди́выйсѧ, пригвоздѝ стра́хꙋ твоемꙋ̀ пло́ть мою̀, да ѹ҆клони́всѧ ѿ ѕла̀, творю̀ бл҃го пред̾ тобо́ю. Преклони́вый главꙋ̀ твою̀ на крⷭ҇тѣ̀, къ землѝ смире́нїѧ приклонѝ вознесе́ннꙋю мою̀ горды́ню: же́лчь ѹ҆стна́ми вкꙋси́вый, положѝ хране́нїе нечи̑стымъ ѹ҆стѡ́мъ мои̑мъ: ѿве́рстое копїе́мъ и҆мѣ́ѧй се́рдце, се́рдце чи́сто во мнѣ̀ сози́жди: всѣ́ми твои́ми ꙗ҆́звами, всего́ мѧ сла́дцѣ въ любо́вь твою̀ ѹ҆ѧзвѝ, да тебѐ гдⷭ҇а моего̀ возлюблю̀ все́ю дꙋше́ю, всѣ́мъ се́рдцемъ, все́ю крѣ́постїю и҆ всѣ́мъ помышле́нїемъ. Ꙗ҆вѝ мнѣ̀ себѐ всебл҃га́го, и҆збавлѧ́ющаго дꙋ́шꙋ мою̀ ѿ сме́рти: ꙗ҆вѝ себѐ всесла́дкаго, ѹ҆слажда́ющаго мѧ̀ въ ско́рбехъ и҆ напа́стехъ твое́ю любо́вїю, да є҆го́же пе́рвѣе ненави́дѣхъ, прогнѣвлѧ́хъ, ѿ себє̀ и҆згонѧ́хъ и҆ а҆́ки ко крⷭ҇тꙋ̀ грѣхѝ мои́ми пригвожда́хъ, сего̀ ны́нѣ возлюблю̀, ра́дꙋѧсѧ прїимꙋ̀, и҆ сла́дцѣ крⷭ҇тъ є҆гѡ̀ до конца̀ жи́зни моеѧ̀ понесꙋ̀. Не да́ждь ѿсе́лѣ, ѽ всебл҃гі́й и҆скꙋпи́телю мо́й, мое́й во́ли соверша́тисѧ, поне́же ѕла̀ є҆́сть и҆ непотре́бна, да не па́ки впадꙋ̀ въ тѧ́жкꙋю рабо́тꙋ ца́рствовавшагѡ во мнѣ̀ грѣха̀: но твоѧ̀ во́лѧ бл҃га́ѧ, сп҃сти́ мѧ хотѧ́щаѧ, да соверша́етсѧ во мнѣ̀ всегда̀, є҆́йже мѧ̀ врꙋча́ѧ, тебѐ распѧ́таго гдⷭ҇а моего̀ ѹ҆́мнымъ ѻ҆чесє́мъ моегѡ̀ се́рдца представлѧ́ю и҆ молю̀ и҆з̾ глꙋбины̀ дꙋшѝ, да и҆ въ разлꙋче́нїи мое́мъ ѿ бре́ннагѡ моегѡ̀ тѣ́ла, тебѐ є҆ди́наго на крⷭ҇тѣ̀ твое́мъ ѹ҆зрю̀, въ рꙋ́цѣ защище́нїѧ твоегѡ́ мѧ прїе́млюща и҆ ѿ воздꙋ́шныхъ дꙋхѡ́въ ѕло́бы хранѧ́ща, вселѧ́юща же со грѣ̑шники, покаѧ́нїемъ тебѣ̀ бл҃гоꙋгоди́вшими.

## Мл҃тва в҃:

<versal>Г</versal>дⷭ҇и і҆и҃се хрⷭ҇тѐ, сн҃е бг҃а жива́гѡ, тво́рче нб҃а и҆ землѝ, сп҃си́телю мі́ра! Сѐ а҆́зъ недосто́йный и҆ па́че всѣ́хъ грѣшнѣ́йшїй, смире́ннѡ колѣ̑на се́рдца моегѡ̀ пред̾ сла́вою вели́чества твоегѡ̀ преклони́въ, воспѣва́ю крⷭ҇тъ и҆ страда̑нїѧ твоѧ̑, и҆ бл҃годаре́нїе тебѣ̀ цр҃ю̀ всѣ́хъ и҆ бг҃ꙋ приношꙋ̀, ꙗ҆́кѡ бл҃гоизво́лилъ є҆сѝ всѧ̑ трꙋды̀ и҆ всѧ̑кїѧ бѣды̑, напа̑сти и҆ мꙋчє́нїѧ ꙗ҆́кѡ человѣ́къ понестѝ, да всѣ̑мъ на́мъ во всѧ́кихъ печа́лехъ, нꙋ́ждахъ и҆ ѡ҆ѕлобле́нїихъ состра́ждꙋщїй помо́щникъ и҆ сп҃си́тель бꙋ́деши. Вѣ́мъ, всеси́льне влⷣко, ꙗ҆́кѡ всѧ̑ сїѧ̑ тебѣ̀ ѹ҆́бѡ не бы́ша потрє́бна, но человѣ́ческагѡ ра́ди сп҃се́нїѧ, да всѣ́хъ на́съ и҆скꙋ́пиши ѿ лю́тыѧ рабо́ты вра́жїѧ, крⷭ҇тъ и҆ страда̑нїѧ претерпѣ́лъ є҆сѝ. Что̀ ѹ҆̀бо возда́мъ тебѣ̀, чл҃вѣколю́бче, ѡ҆ всѣ́хъ, ꙗ҆̀же пострада́лъ є҆сѝ менє̀ ра́ди грѣ́шнагѡ; Не вѣ́мъ: дꙋша́ бо и҆ тѣ́ло и҆ всѧ̑ бл҃га̑ѧ ѿ тебє̀ сꙋ́ть, и҆ всѧ̑ моѧ̑ твоѧ̑ сꙋ́ть, и҆ а҆́зъ тво́й є҆́смь. То́чїю на безчи́сленное твоѐ, бл҃госе́рде гдⷭ҇и, милосе́рдїе надѣ́ѧсѧ, пою̀ твоѐ неизрече́нное долготерпѣ́нїе, велича́ю неисповѣди́мое и҆стоща́нїе, сла́влю твою̀ безмѣ́рнꙋю млⷭ҇ть, покланѧ́юсѧ пречтⷭ҇ымъ стрⷭ҇те́мъ твои̑мъ, и҆ вселюбе́знѡ лобыза́ѧ ꙗ҆́звы твоѧ̑, вопїю̀: поми́лꙋй мѧ̀ грѣ́шнаго, и҆ сотворѝ, да не безпло́денъ бꙋ́детъ во мнѣ̀ крⷭ҇тъ тво́й ст҃ы́й, но да съ вѣ́рою страда́нїємъ твои̑мъ здѣ̀ причаща́ѧсѧ, сподо́блюсѧ ви́дѣти и҆ сла́вꙋ црⷭ҇твїѧ твоегѡ̀ на нб҃сѝ.
