---
title: "Мл҃тва а҃, ст҃а́гѡ васі́лїа вели́кагѡ"
navigation:
  key: prayers-pollution-3
  title: "Мл҃тва а҃, ст҃а́гѡ васі́лїа вели́кагѡ"
  parent: prayers-pollution
  order: 3
type: "prayer"
---

## Мл҃тва а҃, ст҃а́гѡ васі́лїа вели́кагѡ:

<versal>П</versal>а́ки запѧ́тъ бы́хъ ѻ҆каѧ́нный ѹ҆мо́мъ и҆ лꙋка́вымъ ѻ҆бы́чаемъ рабо́таѧ грѣхꙋ. Па́ки кнѧ́зь тьмы̀ и҆ стра́стныхъ сла́достей роди́тель, плене́на мѧ̀ сотворѝ, и҆ ꙗ҆́коже раба̀ смире́ннаго, тогѡ̀ хотѣ́нїемъ и҆ жела́нїемъ плотски̑мъ рабо́тати принꙋжда́етъ мѧ̀. И҆ что̀ сотворю̀, гдⷭ҇и мо́й, и҆ и҆зба́вителю, и҆ застꙋ́пниче ѹ҆пова́ющимъ на тѧ̀, а҆ще не къ тебѣ́ па́ки возвращꙋсѧ и҆ постеню̀, и҆ млⷭ҇ти и҆спрошꙋ ѡ҆ содѣ́ѧнныхъ мно́ю; но бою́сѧ и҆ трепе́щꙋ, да̀ не ка́кѡ всегда̀ и҆сповѣ́даѧсѧ, и҆ ѿстꙋпи́ти злы́хъ ѡ҆бѣщава́ѧсѧ, и҆ на кі́йждо ча́съ согрѣша́ѧ: и҆ не возда́въ мл҃твы моеѧ̀ тебѣ́ бг҃ꙋ моемꙋ, долготерпѣ́нїе твоѐ воздви́гнꙋ къ негодова́нїю. И҆ кто̀ стерпи́тъ гнѣ́ва твоегѡ̀, гдⷭ҇и; вѣ́дый ѹ҆́бѡ мно́жество щедрѡ́тъ твои́хъ, и҆ пꙋчи́нꙋ чл҃вѣколю́биѧ твоегѡ̀, па́ки возверза́ю себѐ на млⷭ҇ть твою̀, и҆ взыва́ю тѝ: є҆́же согреши́хъ, простѝ. Поми́лꙋй мѧ па́дшаго, да́ждь мѝ рꙋкꙋ по́мощи, въ ти́нѣ сласте́й погрꙋже́нномꙋ. Не ѡ҆ста́ви, гдⷭ҇и, созда́нїе твоѐ растли́тисѧ беззако́ньми мои́ми и҆ грѣхѝ мои́ми: но ѻ҆бы́чнымъ твои́мъ млⷭ҇рдїемъ и҆ бла́гостию принꙋжда́емъ и҆зба́ви ѿ ка́ла и҆ скве́рны тѣле́сныѧ и҆ стра́стныхъ помышле́нїй, ѡ҆сквернѧ́ющихъ всегда̀ дꙋшꙋ мою̀ ѻ҆каѧ́ннꙋю: се́ бо, гдⷭ҇и, ꙗ҆́коже зри́ши, не́сть въ не́й ме́ста чи́ста, но всѧ̀ прокази́сѧ, и҆ всѐ тѣ́ло ѡ҆б̾ѧ́тъ ꙗ҆́зва. Са́мъ ѹ҆́бо, чл҃вѣколю́бче, врачꙋ дꙋ́шъ и҆ тѣле́съ и҆ млⷭ҇ти и҆сто́чниче, ѡ҆чи́сти тꙋ̀ сле́зъ моихъ тече́нїемъ си́хъ и҆злива́ѧ на мѧ̀ ѻ҆би́льно: и҆зле́й на мѧ̀ чл҃вѣколю́бїе твоѐ, и҆ да́ждь мѝ и҆сцѣле́́нїе и҆ ѡ҆чище́нїе, и҆ и҆сцѣлѝ сокрꙋше́нїе моѐ, и҆ не ѿвратѝ лица̀ твоегѡ̀ ѿ менѐ, да̀ не ꙗ҆́коже ве́щь, поѧ́стъ мѧ ѿча́ѧнїѧ ѻ҆́гнь: но ꙗ҆́коже ре́клъ є҆сѝ, нело́жный бж҃е, ꙗ҆́кѡ ве́лїѧ ра́дость быва́етъ на нб҃сѝ ѡ҆ є҆ди́номъ грѣ́шницѣ ка́ющемсѧ, сїѐ сотворѝ и҆ на мнѣ̀ грѣ́шнемъ и҆ не затворѝ ѹ҆́шїю бл҃гꙋтро́бїѧ твоегѡ̀, въ мл҃твѣ покаѧ́нїѧ моегѡ̀ но ѿве́рзи и҆́хъ, и҆ ꙗ҆́кѡ кади́ло и҆спра́ви тꙋ́ пред̾ тобо́ю: вѣ́си бо не́мощь є҆стества̀ созда́телю, и҆ ѹ҆́до́бь поползнове́нїе ю҆́ности, и҆ тѧ́жесть тѣ́ла, и҆ презира́еши грѣхѝ, и҆ покаѧ́нїе прїе́млеши призыва́ющихъ тѧ и҆́стиною. Ꙗ҆́кѡ благослови́сѧ и҆ просла́висѧ пречⷭ҇тно́е и҆ великолѣ́пое и҆мѧ твоѐ, ѻц҃а̀ и҆ сн҃а и҆ ст҃а́гѡ дх҃а, ны́нѣ и҆ при́снѡ и҆ во вѣ́ки вѣкѡ́въ. <red>А҆</red>ми́нь.
