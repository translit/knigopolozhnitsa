---
title: "Мл҃тва ѕ҃, въ пѧто́къ"
navigation:
  key: prayers-virgindaily-6
  title: "Мл҃тва ѕ҃, въ пѧто́къ"
  parent: prayers-virgindaily
  order: 6
type: "prayer"
---

## Мл҃тва ѕ҃, въ пѧто́къ:

<versal>Т</versal>ебѣ̀ предаю̀ въ защище́нїе живо́тъ мо́й, и҆ по бз҃ѣ всю̀ наде́ждꙋ сп҃се́нїѧ моегѡ̀ на тѧ̀ возлага́ю, влⷣчце дв҃о бцⷣе. Молю́ же тѧ̀ ра́бъ тво́й: не пре́зри мѧ̀ мнѡ́гїѧ грѣхѝ и҆мꙋ́щаго, но ви́ждь ско́рбь мою̀ ѡ҆ се́мъ и҆ недоꙋмѣ́нїе, и҆ пода́ждь мѝ ѡ҆сла́бꙋ и҆ ѹ҆тѣше́нїе, да не до конца̀ поги́бнꙋ ѡ҆каѧ́нный. Прострѝ десни́цꙋ твою̀, чтⷭ҇аѧ, и҆з̾ми́ мѧ ѿ тимѣ́нїѧ дѣ́лъ мои́хъ, и҆ поста́ви на чи́стꙋю па́жить за́повѣдей хрⷭ҇та̀, цр҃ѧ̀ и҆ бг҃а моегѡ̀, да творю̀ ѧ҆̀ при́снѡ, тобо́ю ѹ҆крѣплѧ́емь. Ѿ грѣхѡ́въ мои́хъ лю́тыхъ и҆зба́ви мѧ̀, влⷣчце, и҆ покаѧ́нїе сп҃си́тельное мнѣ̀ низпослѝ, ко твоемꙋ̀ сн҃ꙋ и҆ бг҃ꙋ мт҃рнимъ твои́мъ хода́тайствомъ. Свѣ́тъ неизрече́нный возсїѧ́вшаѧ, просвѣтѝ мою̀ тьмꙋ̀ дꙋше́внꙋю, ѿ грѣхѡ́въ є҆́й прибы́вшꙋю. Ра́досте моѧ̀, и҆зба́ви мѧ̀ ѿ ѡ҆быше́дшихъ мѧ̀ неви́димыхъ врагѡ́въ: грѣси́ бо моѝ мно́зи и҆ тѧ́жцы сꙋ́ть, вразѝ моѝ лю́ти ѕѣлѡ̀, сме́рть бли́зъ, со́вѣсть моѧ́ мѧ ѡ҆блича́етъ, гее́нна ѻ҆́гненнаѧ ѹ҆страша́етъ, че́рвь неꙋсыпа́емый, скре́жетъ зꙋбо́вный, та́ртара тьма̀ кромѣ́шнѧѧ въ тре́петъ мѧ̀ приво́дѧтъ, и҆́бо ѡ҆жида́ютъ мѧ̀ прїѧ́ти, ѕлы́хъ дѣ́лъ мои́хъ ра́ди. Ѹ҆вы̀ мнѣ̀! Что̀ сотворю̀ тогда̀ и҆ къ комꙋ̀ прибѣ́гнꙋ, да сп҃се́на бꙋ́детъ дꙋша̀ моѧ̀; Къ тебѣ̀ є҆ди́нѣй, сла́дкаѧ мр҃і́е бцⷣе, го́ресть сме́рти ѹ҆пова́ющымъ на тѧ̀ ѹ҆слажда́ющаѧ и҆ взыва́ющихъ къ тебѣ̀ ѿ лю́тыѧ гее́нны и҆збавлѧ́ющаѧ. Ты̀ и҆ мнѣ̀ помозѝ, всебл҃га́ѧ, не и҆мꙋ́щемꙋ и҆ны́ѧ по́мощи, то́кмѡ тебѐ, всепѣ́таѧ. Сп҃си́ мѧ ѿ ѹ҆́жасѡвъ сме́ртнагѡ часа̀, и҆ ѿ лю́тости бѣсо́вскїѧ и҆зба́ви мѧ̀: сп҃си́ мѧ ѿ вла́сти дꙋхѡ́въ ѕло́бныхъ на мыта́рствахъ воздꙋ́шныхъ: ꙗ҆вѝ, молю́сѧ тѝ, ꙗ҆ви́ ми тогда̀ пресвѣ́тлое лицѐ твоѐ, влⷣчце, и҆ не ѡ҆ста́ви мѧ̀ безпомо́щнаго. Ѽ милосе́рдаѧ мт҃и! Преклони́сѧ на ми́лость ко мнѣ̀ лише́нномꙋ ми́лости ѿ дѣ́лъ мои́хъ, и҆ ѹ҆молѝ є҆го́же родила̀ є҆сѝ пло́тїю хрⷭ҇та̀, сп҃си́телѧ и҆ бг҃а на́шего, на́съ ра́ди на крⷭ҇тѣ̀ пречтⷭ҇ꙋю кро́вь свою̀ и҆злїѧ́вшаго, да и҆ а҆́зъ полꙋчꙋ̀ грѣхѡ́въ проще́нїе и҆ вѣ́чное сп҃се́нїе, и҆ просла́влю неизрече́нное милосе́рдїе твоѐ, бцⷣе, и҆ твоѐ ми́лостивное предста́тельство въ безконє́чныѧ вѣ́ки.
