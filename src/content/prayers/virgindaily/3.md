---
title: "Мл҃тва г҃, во вто́рникъ"
navigation:
  key: prayers-virgindaily-3
  title: "Мл҃тва г҃, во вто́рникъ"
  parent: prayers-virgindaily
  order: 3
type: "prayer"
---

## Мл҃тва г҃, во вто́рникъ:

<versal data-diacritics="true">Ѽ</versal> прест҃а́ѧ влⷣчце моѧ̀ бцⷣе, а҆́гг҃лѡвъ и҆ а҆рха́гг҃лѡвъ, херꙋві́мѡвъ и҆ серафі́мѡвъ пречтⷭ҇нѣ́йшаѧ и҆ всѣ́хъ ст҃ы́хъ прест҃ѣ́йшаѧ, дв҃о мт҃и бж҃їѧ! Сп҃си́ мѧ смире́ннаго и҆ грѣ́шнаго раба̀ твоего̀: ты́ бо вѣ́си, всемлⷭ҇тиваѧ гпⷭ҇жѐ, ꙗ҆́кѡ всю̀ мою̀ наде́ждꙋ по бз҃ѣ на тѧ̀ возлага́ю, и҆ нѣ́сть мѝ и҆на́гѡ прибѣ́жища сп҃си́тельнагѡ, то́кмѡ ты̀, всебл҃га́ѧ. Ты̀ моѧ̀ крѣ́пость, влⷣчце, ты̀ моѧ̀ и҆ си́ла, ты̀ моѐ ра́дованїе въ ско́рбехъ, ты̀ моѐ приста́нище во и҆скꙋше́нїихъ, ты̀ моѐ и҆справле́нїе въ паде́нїихъ, ты̀ и҆ сп҃се́нїе моѐ всенаде́жное, ѽ мт҃и зижди́телѧ и҆ гдⷭ҇а моегѡ̀! Помози́ ми пла́вающемꙋ въ пꙋчи́нѣ житїѧ̀ сегѡ̀, лю́тѣ ѡ҆бꙋрева́емомꙋ и҆ бѣ́дствꙋющемꙋ ѿ потопле́нїѧ грѣхо́внагѡ. Да́ждь мѝ рꙋ́кꙋ по́мощи, помо́щнице моѧ̀, и҆ и҆зба́ви мѧ̀ ѿ тимѣ́нїѧ глꙋбины̀, да не погрѧ́знꙋ въ бе́зднѣ ѿча́ѧнїѧ: бꙋ́рѧ бо грѣхѡ́въ и҆ страсте́й возста̀ на мѧ̀, и҆ во́лны беззако́нїи погрꙋжа́ютъ мѧ̀. Но ты̀, милосе́рдаѧ мт҃и, во приста́нище безстра́стїѧ наста́ви и҆ сп҃си́ мѧ, безнаде́жныхъ наде́ждо и҆ хода́таице сп҃се́нїѧ моегѡ̀.
