---
title: "Мл҃тва а҃, въ де́нь воскре́сный"
navigation:
  key: prayers-virgindaily-1
  title: "Мл҃тва а҃, въ де́нь воскре́сный"
  parent: prayers-virgindaily
  order: 1
type: "prayer"
---

## Мл҃тва а҃, въ де́нь воскре́сный:

<versal data-diacritics="true">Ѽ</versal> всемлⷭ҇тиваѧ дв҃о бцⷣе, мт҃и щедро́тъ и҆ чл҃вѣколю́бїѧ, прелюбе́знаѧ наде́ждо и҆ ѹ҆пова́нїе моѐ! Ѽ мт҃и пресла́дкагѡ, превожделѣ́ннагѡ и҆ всѧ́кꙋ любо́вь превосходѧ́щагѡ сп҃си́телѧ, і҆и҃са хрⷭ҇та̀, чл҃вѣколю́бца и҆ бг҃а моегѡ̀, свѣ́те помраче́нныѧ дꙋшѝ моеѧ̀! Къ тебѣ̀ а҆́зъ многогрѣ́шный припа́даю, и҆ тебѣ̀ молю́сѧ, и҆сто́чниче милосе́рдїѧ, дв҃о мр҃і́е, бе́зднꙋ милосе́рдїѧ и҆ пꙋчи́нꙋ щедро́тъ и҆ чл҃вѣколю́бїѧ ро́ждшаѧ: поми́лꙋй мѧ̀, вопїю́ ти болѣ́зненнѡ, поми́лꙋй мѧ̀ всего̀ ѹ҆ѧ́звленнаго, въ лю̑тыѧ разбо́йники впа́дшаго, и҆ ѿ ѡ҆де́жды, въ ню́же ѡ҆блече́ мѧ ѻ҆ц҃ъ, ѹ҆вы̀ мнѣ̀, ѡ҆бнаже́ннаго. Тѣ́мже возсмердѣ́ша и҆ согни́ша ра̑ны моѧ̑ ѿ лица̀ безꙋ́мїѧ моегѡ̀. Но, влⷣчце моѧ̀ бцⷣе, молю̀ тѧ̀ смире́ннѡ, воззрѝ на мѧ̀ ми́лостивымъ твои́мъ ѻ҆́комъ, и҆ не возгнꙋша́йсѧ менє̀ всегѡ̀ помраче́ннагѡ, всегѡ̀ ѡ҆скверне́ннагѡ, всегѡ̀ въ ти́нѣ сласте́й и҆ страсте́й погрꙋже́ннагѡ, лю́тѣ па́дшагѡ и҆ возста́ти не могꙋ́щагѡ: ѹ҆милосе́рдисѧ на мѧ̀, и҆ да́ждь мѝ рꙋ́кꙋ по́мощи, во є҆́же воздви́гнꙋти мѧ̀ и҆з̾ глꙋбины̀ грѣхо́вныѧ. Ѽ ра́досте моѧ̀! И҆зба́ви мѧ̀ ѿ ѡ҆быше́дшихъ мѧ̀: просвѣтѝ лицѐ твоѐ на раба̀ твоего̀, сп҃сѝ погиба́ющаго, возста́ви па́дшаго лю́тѣ: мо́жеши бо всѧ̑, ꙗ҆́кѡ мт҃и бг҃а всемогꙋ́щагѡ. И҆зле́й на мѧ̀ є҆ле́й милосе́рдїѧ твоегѡ̀, и҆ вїно̀ ѹ҆миле́нїѧ точи́ти мѝ пода́ждь: тебе́ бо вои́стинꙋ є҆ди́нꙋ наде́ждꙋ стѧжа́хъ въ житїѝ мое́мъ. Не ѿри́ни ѹ҆̀бо менѐ къ тебѣ̀ притека́ющаго, но ви́ждь ско́рбь мою̀, дв҃о, и҆ дꙋшѝ жела́нїе, и҆ сїѐ прїимѝ и҆ сп҃си́ мѧ, хода́таице сп҃се́нїѧ моегѡ̀.
