---
title: "Мл҃тва є҃, въ четверто́къ"
navigation:
  key: prayers-virgindaily-5
  title: "Мл҃тва є҃, въ четверто́къ"
  parent: prayers-virgindaily
  order: 5
type: "prayer"
---

## Мл҃тва є҃, въ четверто́къ:

<versal>К</versal>то̀ тебѐ по достоѧ́нїю ѹ҆блажи́ти мо́жетъ, прест҃а́ѧ дв҃о; ка̑ѧ ѹ҆ста̀ воспѣ́ти твоѐ вели́чїе, всѧ́къ смы́слъ превосходѧ́щее, возмо́гꙋтъ; Всѧ̑ пресла̑внаѧ ѡ҆ тебѣ̀ содѣ̑ѧннаѧ та̑инства, бцⷣе, вы́ше смы́сла и҆ сло́ва сꙋ́ть. Красотѣ̀ дѣ́вства твоегѡ̀ и҆ пресвѣ́тлѣй чистотѣ̀ твое́й ѹ҆диви́шасѧ херꙋві́ми и҆ ѹ҆жасо́шасѧ серафі́ми: чꙋдесе́ же ржⷭ҇тва̀ твоегѡ̀ нетлѣ́ннагѡ ни человѣ́ческїй, ни а҆́гг҃льскїй ѧ҆зы́къ и҆зрещѝ мо́жетъ. Ѿ тебє́ бо безлѣ́тный є҆диноро́дный сн҃ъ бж҃їй, бг҃ъ сло́во, неизрече́ннѡ вопло́щьсѧ, роди́сѧ и҆ съ человѣ̑ки поживѐ, и҆ тѧ̀, ꙗ҆́кѡ мт҃рь свою̀, ѕѣлѡ̀ возвели́чи, цр҃и́цꙋ тѧ̀ всеѧ̀ тва́ри показа̀, на́мъ же и҆звѣ́стное сп҃се́нїѧ приста́нище. Тѣ́мже всѝ под̾ кро́въ тво́й притека́ющїи, разли́чными скорбьмѝ и҆ болѣ́зньми ѡ҆держи́мїи, прие́млютъ ѿ тебє́ бога́тно ѹ҆тѣше́нїе и҆ и҆сцѣле́нїе, и҆ тобо́ю ѿ бѣ́дъ сп҃са́ютсѧ: ты́ бо є҆сѝ вои́стинꙋ мт҃и всѣ́хъ скорбѧ́щихъ и҆ ѡ҆бремене́нныхъ, печа́льныхъ ра́дость, больны́хъ цѣли́тельница, ю҆́ныхъ храни́тельница, ста́рости же́злъ, пра́ведныхъ похвала̀, грѣ́шныхъ сп҃се́нїѧ наде́жда и҆ къ покаѧ́нїю пꙋтеводи́тельница: всѣ̑мъ бо всегда̀ предста́тельствомъ твои́мъ помога́еши, и҆ всѣ́хъ съ вѣ́рою и҆ любо́вїю къ тебѣ̀ прибѣга́ющихъ застꙋпа́еши. Ты̀ и҆ мнѣ̀ помозѝ, ѿча́ѧнномꙋ дѣѧ́нїй мои́хъ ра́ди. Застꙋ́пнице ѹ҆се́рднаѧ ро́да хрⷭ҇тїа́нскагѡ, застꙋпи́ мѧ, да не до конца̀ поги́бнꙋ во грѣсѣ́хъ, и҆́бо не и҆́мамъ и҆на́гѡ прибѣ́жища и҆ покро́ва, ра́звѣ тебє̀, влⷣчце мт҃и живота̀: не ѡ҆ста́ви ѹ҆̀бо менѐ и҆ не пре́зри мѧ̀, но, и҆́миже сама̀ вѣ́си сꙋдьба́ми, сп҃си́ мѧ, ꙗ҆́кѡ бл҃гослове́на є҆сѝ во вѣ́ки вѣкѡ́въ.
