---
title: "Мл҃тва в҃, въ понедѣ́льникъ"
navigation:
  key: prayers-virgindaily-2
  title: "Мл҃тва в҃, въ понедѣ́льникъ"
  parent: prayers-virgindaily
  order: 2
type: "prayer"
---

## Мл҃тва в҃, въ понедѣ́льникъ:

<versal data-diacritics="true">Ѿ</versal> скве́рныхъ мои́хъ ѹ҆́стъ прїимѝ моле́нїе, ѽ нескве́рнаѧ, чтⷭ҇аѧ и҆ пречтⷭ҇аѧ дв҃о бцⷣе! И҆ не возгнꙋша́йсѧ мои́хъ слове́съ, ѽ ра́досте моѧ̀! Но при́зри на мѧ̀ и҆ поми́лꙋй мѧ̀, ѽ мт҃и зижди́телѧ моегѡ̀! Во вре́мѧ житїѧ̀ моегѡ̀ не ѡ҆ста́ви менѐ: вѣ́си бо, влⷣчце, ꙗ҆́кѡ на тѧ̀ всю̀ мою̀ наде́ждꙋ возлага́ю, и҆ всѐ ѹ҆пова́нїе моѐ ѡ҆ тебѣ̀ є҆́сть. Тѣ́мже и҆ во вре́мѧ сме́рти моеѧ̀ предста́ни мѝ, помо́щнице моѧ̀, ра́досте и҆ ѹ҆тѣше́нїе моѐ: не ѡ҆ста́ви менѐ тогда̀, наде́ждо моѧ̀, и҆ не посрамѝ менѐ тогда̀. Вѣ́мъ бо, вѣ́мъ, дв҃о, ꙗ҆́кѡ ѡ҆ мно́гихъ грѣсѣ́хъ пови́ненъ є҆́смь ѡ҆каѧ́нный, и҆ трепе́щꙋ помышлѧ́ѧ ча́съ ѻ҆́ный: но, ра́досте моѧ̀, ꙗ҆ви́ ми тогда̀ лицѐ твоѐ, ѹ҆дивѝ на мнѣ̀ млⷭ҇ть твою̀, хода́таице сп҃се́нїѧ моегѡ̀, и҆з̾ми́ мѧ, влⷣчце, ѿ лю́тости бѣсо́вскїѧ и҆ стра́шнагѡ и҆ гро́знагѡ и҆спыта́нїѧ воздꙋ́шныхъ дꙋхѡ́въ, и҆ ѿ ѕло́бы и҆́хъ и҆зба́ви, и҆ всю̀ ско́рбь днѐ тогѡ̀ на ра́дость преложѝ твои́мъ посѣще́нїемъ, и҆ сподо́би безбѣ́днѡ прейтѝ мѝ нача̑ла и҆ власти тьмы̀ и҆ дости́гнꙋти поклони́тисѧ на прⷭ҇то́лѣ сла́вы сѣдѧ́щемꙋ хрⷭ҇тꙋ̀ и҆ бг҃ꙋ на́шемꙋ, со безнача́льнымъ є҆гѡ̀ ѻ҆ц҃е́мъ и҆ прест҃ы́мъ дх҃омъ, во вѣ́ки вѣкѡ́въ.
