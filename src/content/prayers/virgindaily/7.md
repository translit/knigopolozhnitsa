---
title: "Мл҃тва з҃, въ сꙋббѡ́тꙋ"
navigation:
  key: prayers-virgindaily-7
  title: "Мл҃тва з҃, въ сꙋббѡ́тꙋ"
  parent: prayers-virgindaily
  order: 7
type: "prayer"
---

## Мл҃тва з҃, въ сꙋббѡ́тꙋ:

<versal>Р</versal>а́дꙋйсѧ, дв҃о бцⷣе, приста́нище и҆ предста́тельство ѹ҆бо́гїѧ дꙋшѝ моеѧ̀, наде́ждо сла́дкаѧ сп҃се́нїѧ моегѡ̀. Ра́дꙋйсѧ, всѣ́хъ зижди́телѧ во твои́хъ ложесна́хъ носи́вшаѧ. Ра́дꙋйсѧ, бг҃а пло́тїю ро́ждшаѧ, мі́рꙋ же сп҃си́телѧ. Ра́дꙋйсѧ, въ ржⷭ҇твѣ̀ дѣ́вство нетлѣ́ннѡ сохра́ньшаѧ. Ра́дꙋйсѧ, ѿ волхвѡ́въ да́ры прїе́мшаѧ, и҆ поклоне́нїе и҆́хъ ѿ тебє̀ ро́ждшемꙋсѧ ви́дѣвшаѧ, и҆ па́стырей пресла̑внаѧ ѡ҆ не́мъ словеса̀ слы́шавшаѧ, и҆ въ се́рдцѣ твое́мъ сїѧ̑ слага́вшаѧ. Ра́дꙋйсѧ, ѻ҆́трока і҆и҃са, сн҃а твоего̀ и҆ бг҃а, во хра́мѣ посредѣ̀ законоꙋчи́телей ѡ҆брѣ́тшаѧ ра́достнѡ. Ра́дꙋйсѧ, болѣ̑зни лю̑тыѧ во страда́нїи, кре́стнѣмъ распѧ́тїи и҆ сме́рти сн҃а твоегѡ̀, пресла́дкагѡ і҆и҃са, прїе́мшаѧ, воскрⷭ҇нїемъ же є҆гѡ̀ тридне́внымъ ѡ҆бра́дованнаѧ свѣ́тлѡ. Ра́дꙋйсѧ, вознесе́нїе сн҃а твоегѡ̀ и҆ бг҃а во сла́вѣ нбⷭ҇нѣй со ѹ҆чн҃ки̑ є҆гѡ̀ ви́дѣвшаѧ. Ра́дꙋйсѧ, ѿ негѡ̀ низпо́сланнаго дх҃а ст҃а́го, въ го́рницѣ сїѡ́нстѣй въ ви́дѣ ѻ҆́гненныхъ ѧ҆зы́кѡвъ низше́дшаго, со ѹ҆ч҃нки̑ гдⷭ҇ними прїе́мшаѧ. Ра́дꙋйсѧ, на землѝ а҆́гг҃льски пожи́вшаѧ. Ра́дꙋйсѧ, чистото́ю и҆ свѧты́нею всѧ̑ а҆́гг҃льскїѧ чи́ны и҆ всѣ́хъ ст҃ы́хъ ли́ки превозше́дшаѧ. Ра́дꙋйсѧ, возвели́ченнаѧ прише́ствїемъ къ тебѣ̀ сн҃а твоегѡ̀ и҆ бг҃а при ѹ҆спе́нїи твое́мъ. Ра́дꙋйсѧ, тогѡ̀ ст҃ы̑мъ рꙋка́мъ дꙋ́шꙋ твою̀ ра́достнѡ преда́вшаѧ. Ра́дꙋйсѧ, твои́мъ на нб҃са̀ съ тѣ́ломъ возше́ствїемъ сла́внѡ превознесе́ннаѧ. Ра́дꙋйсѧ, по преставле́нїи твое́мъ бг҃ови́дцємъ а҆пⷭ҇лѡмъ въ тре́тїй де́нь ꙗ҆́вльшаѧсѧ. Ра́дꙋйсѧ, на нб҃сѣ́хъ ѿ ѻ҆ц҃а̀ и҆ сн҃а и҆ дх҃а ст҃а́гѡ дїади́мою вѣ́чнагѡ црⷭ҇твїѧ ѹ҆вѣнча́ннаѧ. Ра́дꙋйсѧ, ѿ всѣ́хъ нбⷭ҇ныхъ си́лъ приснопѣва́емаѧ. Ра́дꙋйсѧ, близ̾ прⷭ҇то́ла прест҃ы́ѧ трⷪ҇цы на прⷭ҇то́лѣ сла́вы возсѣдѧ́щаѧ. Ра́дꙋйсѧ, бг҃а и҆ человѣ́кѡвъ примире́нїѧ вино́внице. Ра́дꙋйсѧ, нбⷭ҇ными и҆ земны́ми госпо́дствꙋющаѧ цр҃ице. Ра́дꙋйсѧ, ꙗ҆́кѡ ничто́же невозмо́жно є҆́сть твоемꙋ̀ хода́тайствꙋ. Ра́дꙋйсѧ, ꙗ҆́кѡ всѝ вѣ́рнѡ къ тебѣ̀ притека́ющїи сп҃са́ютсѧ. Ра́дꙋйсѧ, ꙗ҆́кѡ тобо́ю скорбѧ́щїи ѹ҆тѣше́нїе, болѧ́щїи и҆сцѣле́нїе, бѣ́дствꙋющїи бл҃говре́меннꙋю по́мощь полꙋча́ютъ. Молю̀ ѹ҆̀бо тѧ̀, ѡ҆бра́дованнаѧ влⷣчце, потребѝ и҆ во мнѣ̀ печа́ль грѣхо́внꙋю, и҆ да́ждь мѝ ра́дость сп҃се́нїѧ, да́ждь мѝ сле́зы ѹ҆тѣ́шитєльныѧ, ѹ҆миле́нїе всегда́шнее, покаѧ́нїе и҆́стинное и҆ и҆справле́нїе соверше́нное. Не возгнꙋша́йсѧ менє̀, влⷣчце, но прїимѝ ми́лостивнѡ сїѧ̑ гла́сы ра́дѡстныѧ, мно́ю ѹ҆бо́гимъ тебѣ̀ приноси̑мыѧ, и҆ предста́ни мѝ въ по́мощь во вре́мѧ безпомо́щїѧ моегѡ̀ въ ча́съ стра́шный ѻ҆́ный, є҆гда̀ дꙋша̀ моѧ̀ ѿ ѡ҆каѧ́ннагѡ моегѡ̀ тѣ́ла разлꙋчи́тисѧ и҆́мать: тогда̀, молю̀, предста́ни мѝ въ по́мощь и҆ и҆зба́ви мѧ̀ пови́ннаго наказа́нїю вѣ́чномꙋ, да не ꙗ҆влю́сѧ бѣсѡ́мъ ра́дованїе, ни пи́ща гее́ннѣ ѻ҆́гненнѣй. Є҆́й, влⷣчце моѧ̀, не попꙋстѝ ѹ҆зрѣ́ти дꙋшѝ мое́й стра́шное и҆ гро́зное преще́нїе и҆ и҆стѧза́нїе де́монское, грѣ́шникѡмъ ѹ҆гото́ванное, но предварѝ и҆ сп҃си́ мѧ раба̀ твоего̀ въ ча́съ ѻ҆́ный ѹ҆жа́сный, да сла́влю тѧ̀ во вѣ́ки, є҆ди́на наде́ждо моѧ̀ и҆ хода́таице сп҃се́нїѧ моегѡ̀.
