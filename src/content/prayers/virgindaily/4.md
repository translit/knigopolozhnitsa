---
title: "Мл҃тва д҃, въ сре́дꙋ"
navigation:
  key: prayers-virgindaily-4
  title: "Мл҃тва д҃, въ сре́дꙋ"
  parent: prayers-virgindaily
  order: 4
type: "prayer"
---

## Мл҃тва д҃, въ сре́дꙋ:

<versal>Б</versal>цⷣе, ты̀ є҆сѝ ѹ҆пова́нїе моѐ ты̀ мѝ є҆сѝ стѣна̀ и҆ бл҃гонаде́жное приста́нище и҆ сп҃си́тельное прибѣ́жище, томи́момꙋ страсте́й нахожде́ньми. Сп҃си́ мѧ всѣ́хъ вра̑гъ мои́хъ, гонѧ́щихъ дꙋ́шꙋ мою̀ и҆ разли́чными и҆скꙋше́ньми сїю̀ ѹ҆ловлѧ́ющихъ. На пꙋти́ бо се́мъ, по немꙋ́же хождꙋ̀, мнѡ́гїѧ сѣ̑ти сокры́ша мѝ: мно́зи же собла́зны. Мнѡ́гїѧ пре́лєсти, мнѡ́гїѧ не́мѡщи дꙋшє́вныѧ и҆ тѣлє́сныѧ въ падє́нїѧ грѣхѡ́внаѧ мѧ̀ вовлека́ютъ: и҆ что̀ сотворю̀ ѿча́ѧнный а҆́зъ, недоꙋмѣ́ю. А҆́ще бо восхощꙋ̀ пока́ѧтисѧ, нечꙋ́вствїемъ и҆ ѡ҆жесточе́нїемъ ѡ҆держи́мь є҆́смь: а҆́ще же пла́кати понꙋжда́юсѧ, не и҆́мамъ сокрꙋше́нїѧ серде́чнагѡ и҆ сле́зъ понѐ є҆ди́ныѧ ка́пли. Ѹ҆вы̀ ѡ҆каѧ́нства моегѡ̀! Ѹ҆вы̀ бѣ́дности моеѧ̀! Ѹ҆вы̀ лише́нїѧ моегѡ̀! Къ комꙋ̀ ѹ҆̀бо прибѣ́гнꙋ пови́нный а҆́зъ, а҆́ще не къ тебѣ̀, бл҃госе́рдаѧ мт҃и гдⷭ҇а и҆ сп҃са на́шегѡ, ненаде́жныхъ наде́ждо, стѣно̀ и҆ покро́ве къ тебѣ̀ притека́ющихъ! Не ѿри́ни менѐ скве́рнаго: тебе́ бо є҆ди́нꙋ въ жи́зни мое́й стѧжа́хъ ѹ҆тѣ́хꙋ, дв҃о мр҃і́е бцⷣе, и҆ къ тебѣ̀ є҆ди́нѣй во всѧ́кой нꙋ́ждѣ прибѣга́ю со дерзнове́нїемъ: не ѡ҆ста́ви ѹ҆̀бо менѐ въ жи́зни се́й, и҆ во вре́мѧ сме́рти моеѧ̀ предста́ни въ по́мощь помо́щнице моѧ̀, да ѹ҆́зрѧтъ тѧ̀ всѝ вразѝ моѝ и҆ постыдѧ́тсѧ, тобо́ю побѣжде́ннїи, влⷣчце, хода́таице сп҃се́нїѧ моегѡ̀.
