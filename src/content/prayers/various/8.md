---
title: "Ѡ҆ недꙋ́жныхъ"
navigation:
  key: prayers-various-8
  title: "Ѡ҆ недꙋ́жныхъ"
  parent: prayers-various
  order: 8
type: "prayer"
---

## Ѡ҆ недꙋ́жныхъ:

## Тропа́рь, гла́съ д҃:

<red>С</red>ко́рый въ застꙋпле́нїи є҆ди́нъ сы́й хрⷭ҇тѐ, ско́рое свы́ше покажѝ посѣще́нїе стра́ждꙋщымъ рабѡ́мъ твои̑мъ <red>[</red><rubric class="inline">и҆лѝ:</rubric> стра́ждꙋщемꙋ рабꙋ̀ твоемꙋ̀, стра́ждꙋщей рабѣ̀ твое́й<red>]</red>, и҆ и҆зба́ви ѿ недꙋ̑гъ и҆ го́рькихъ болѣ́зней, и҆ воздви́гни во є҆́же пѣ́ти тѧ̀, и҆ сла́вити непреста́ннѡ, мл҃твами бцⷣы, є҆ди́не чл҃вѣколю́бче.

## Конда́къ, гла́съ в҃:

<red>Н</red>а ѻ҆дрѣ̀ болѣ́зни лежа́щихъ <red>[</red><rubric class="inline">и҆лѝ:</rubric> лежа́щаго, лежа́щꙋю<red>]</red>, и҆ сме́ртною ра́ною ѹ҆ѧ́звленныхъ <red>[</red><rubric class="inline">и҆лѝ:</rubric> ѹ҆ѧ́звленнаго, ѹ҆ѧ́звленнꙋю<red>]</red>, ꙗ҆́коже и҆ногда̀ воздви́глъ є҆сѝ сп҃се, петро́вꙋ те́щꙋ, и҆ разсла́бленнаго на ѻ҆дрѣ̀ носи́маго: си́це и҆ ны́нѣ млⷭ҇рде, стра́ждꙋщихъ <red>[</red><rubric class="inline">и҆лѝ:</rubric> стра́ждꙋщаго, стра́ждꙋщꙋю<red>]</red> посѣтѝ и҆ и҆сцѣлѝ: ты́ бо є҆ди́нъ є҆сѝ недꙋ́ги и҆ болѣ̑зни ро́да на́шегѡ понесы́й, и҆ всѧ̑ могі́й ꙗ҆́кѡ многомлⷭ҇тивъ.

## Мл҃тва:

<versal>В</versal>лⷣко вседержи́телю, ст҃ы́й цр҃ю̀, наказꙋ́ѧй и҆ не ѹ҆мерщвлѧ́ѧй, ѹ҆твержда́ѧй низпа́дающыѧ, и҆ возводѧ́й низве́ржєнныѧ, тѣлє́сныѧ человѣ́кѡвъ скѡ́рби и҆справлѧ́ѧй, мо́лимсѧ тебѣ̀ бж҃е на́шъ, рабѡ́въ твои́хъ <red>[</red><rubric class="inline">и҆лѝ: </rubric> раба̀ твоего̀, рабꙋ̀ твою̀<red>]</red> <red>и҆́мⷬ҇къ</red>, немощствꙋ́ющихъ <red>[</red><rubric class="inline">и҆лѝ:</rubric> немощствꙋ́юща, немощствꙋ́ющꙋ<red>]</red> посѣтѝ млⷭ҇тїю твое́ю, простѝ и҆̀мъ <red>[</red><rubric class="inline">и҆лѝ:</rubric> є҆мꙋ̀, є҆́й<red>]</red> всѧ́кое согрѣше́нїе во́льное и҆ нево́льное. Є҆́й, гдⷭ҇и, враче́бнꙋю твою̀ си́лꙋ съ нб҃сѐ низпослѝ, прикосни́сѧ тѣлесѝ, ѹ҆гасѝ ѻ҆гне́вицꙋ, ѹ҆кротѝ стра́сть и҆ всѧ́кꙋю не́мощь таѧ́щꙋюсѧ: бꙋ́ди вра́чь рабѡ́въ твои́хъ <red>[</red><rubric class="inline">и҆лѝ: </rubric> раба̀ твоегѡ̀, рабы̀ твоеѧ̀<red>]</red> <red>и҆́мⷬ҇къ</red>, воздви́гни и҆̀хъ <red>[</red><rubric class="inline">и҆лѝ:</rubric> є҆го̀, ю҆̀<red>]</red> ѿ ѻ҆дра̀ болѣ́зненнагѡ, и҆ ѿ ло́жа ѡ҆ѕлобле́нїѧ цѣ́лыхъ и҆ всесоверше́нныхъ <red>[</red><rubric class="inline">и҆лѝ:</rubric> цѣ́ла и҆ всесоверше́нна, цѣ́лꙋ и҆ всесоверше́ннꙋ<red>]</red>, да́рꙋй и҆̀хъ <red>[</red><rubric class="inline">и҆лѝ:</rubric> є҆го̀, ю҆̀<red>]</red> цр҃кви твое́й бл҃гоꙋгожда́ющихъ и҆ творѧ́щихъ <red>[</red><rubric class="inline">и҆лѝ:</rubric> бл҃гоꙋгожда́юща и҆ творѧ́ща, бл҃гоꙋгожда́ющꙋ и҆ творѧ́щꙋ<red>]</red> во́лю твою̀. Твое́ бо є҆́сть, є҆́же ми́ловати и҆ сп҃са́ти ны̀, бж҃е на́шъ, и҆ тебѣ̀ сла́вꙋ возсыла́емъ, ѻ҆ц҃ꙋ̀, и҆ сн҃ꙋ, и҆ ст҃о́мꙋ дх҃ꙋ, ны́нѣ и҆ при́снѡ, и҆ во вѣ́ки вѣкѡ́въ. <red>А҆</red>ми́нь.
