---
title: "Бл҃годаре́нїе"
navigation:
  key: prayers-various-6
  title: "Бл҃годаре́нїе"
  parent: prayers-various
  order: 6
type: "prayer"
---

## Бл҃годаре́нїе ѡ҆ всѧ́комъ бл҃годѣѧ́нїи бж҃їи.

## Тропа́рь, гла́съ д҃:

<red>Б</red>л҃года́рни сꙋ́ще недосто́йнїи рабѝ твоѝ гдⷭ҇и, ѡ҆ твои́хъ вели́кихъ бл҃годѣѧ́нїихъ на на́съ бы́вшихъ, сла́вѧще тѧ̀ хва́лимъ, бл҃гослови́мъ, бл҃годари́мъ, пое́мъ, и҆ велича́емъ твоѐ бл҃гоꙋтро́бїе, и҆ ра́бски любо́вїю вопїе́мъ тѝ: бл҃годѣ́телю сп҃се нашъ, сла́ва тебѣ̀.

## Конда́къ, гла́съ г҃:

<red>Т</red>вои́хъ бл҃годѣѧ́нїй и҆ дарѡ́въ тꙋ́не, ꙗ҆́кѡ рабѝ непотре́бнїи сподо́бльшесѧ, влⷣко, къ тебѣ̀ ѹ҆се́рднѡ притека́юще, бл҃годаре́нїе по си́лѣ прино́симъ, и҆ тебѐ ꙗ҆́кѡ бл҃годѣ́телѧ и҆ творца̀ сла́вѧще, вопїе́мъ: сла́ва тебѣ̀, бж҃е преще́дрый.

<rubric>Сла́ва и҆ ны́нѣ:</rubric>

## Бг҃оро́диченъ:

<red>Б</red>цⷣе, хрⷭ҇тїа́нѡмъ помо́щнице, твоѐ предста́тельство стѧжа́вше рабѝ твоѝ, бл҃года́рнѡ тебѣ̀ вопїе́мъ: ра́дꙋйсѧ, пречⷭ҇таѧ бцⷣе дв҃о, и҆ ѿ всѣ́хъ на́съ бѣ́дъ твои́ми мл҃твами всегда̀ и҆зба́ви, є҆ди́на вско́рѣ предста́тельствꙋющаѧ.

## Пѣ́снь хвале́бнаѧ ст҃а́гѡ а҆мвро́сїа, є҆пⷭ҇кпа медїола́нскагѡ:

<versal>Т</versal>ебѐ бг҃а хва́лимъ, тебѐ гдⷭ҇а и҆сповѣ́дꙋемъ, тебѐ превѣ́чнаго ѻ҆ц҃а̀ всѧ̀ землѧ̀ велича́етъ: тебѣ̀ всѝ а҆́гг҃ли, тебѣ̀ нб҃са̀ и҆ всѧ̑ си̑лы, тебѣ̀ херꙋві́ми и҆ серафі́ми непреста́нными гла́сы взыва́ютъ: ст҃ъ, ст҃ъ, ст҃ъ гдⷭ҇ь бг҃ъ саваѡ́ѳъ, пѡ́лны сꙋ́ть нб҃са̀ и҆ землѧ̀ вели́чества сла́вы твоеѧ̀. Тебѐ пресла́вный а҆пⷭ҇льскїй ли́къ, тебѐ прⷪ҇ро́ческое хвале́бное число̀, тебѐ хва́литъ пресвѣ́тлое мч҃ническое во́инство: тебѐ по все́й вселе́ннѣй и҆сповѣ́дꙋетъ ст҃а́ѧ цр҃ковь, ѻ҆ц҃а̀ непостижи́магѡ вели́чества, покланѧ́емаго твоего̀ и҆́стиннаго и҆ є҆диноро́днаго сн҃а, и҆ ст҃а́го ѹ҆тѣ́шителѧ дх҃а. Ты̀ цр҃ю̀ сла́вы, хрⷭ҇тѐ, ты̀ ѻ҆ц҃а̀ прⷭ҇носꙋ́щный сн҃ъ є҆сѝ: ты̀ ко и҆збавле́нїю прїе́млѧ человѣ́ка, не возгнꙋша́лсѧ є҆сѝ дв҃и́ческагѡ чре́ва: ты̀ ѡ҆долѣ́въ сме́рти жа́ло, ѿве́рзлъ є҆сѝ вѣ́рꙋющымъ црⷭ҇тво нбⷭ҇ное. Ты̀ ѡ҆деснꙋ́ю бг҃а сѣди́ши во сла́вѣ ѻ҆́ч҃ей, сꙋдїѧ̀ прїитѝ вѣ́ришисѧ. Тебѐ ѹ҆̀бо про́симъ: помозѝ рабѡ́мъ твои̑мъ, и҆̀хже чⷭ҇тно́ю кро́вїю и҆скꙋпи́лъ є҆сѝ: сподо́би со ст҃ы́ми твои́ми въ вѣ́чной сла́вѣ твое́й ца́рствовати. Сп҃сѝ лю́ди твоѧ̑, гдⷭ҇и, и҆ блгⷭ҇вѝ достоѧ́нїе твоѐ, и҆спра́ви ѧ҆̀, и҆ вознесѝ и҆̀хъ во вѣ́ки: во всѧ̑ дни̑ блгⷭ҇ви́мъ тебѐ, и҆ восхва́лимъ и҆́мѧ твоѐ во вѣ́къ, и҆ во вѣ́къ вѣ́ка. Сподо́би гдⷭ҇и, въ де́нь се́й без̾ грѣха̀ сохрани́тисѧ на́мъ: поми́лꙋй на́съ гдⷭ҇и, поми́лꙋй на́съ: бꙋ́ди млⷭ҇ть твоѧ̀, гдⷭ҇и, на на́съ, ꙗ҆́коже ѹ҆пова́хомъ на тѧ̀. На тѧ̀ гдⷭ҇и, ѹ҆пова́хомъ, да не постыди́мсѧ во вѣ́ки. <red>А҆</red>ми́нь.
