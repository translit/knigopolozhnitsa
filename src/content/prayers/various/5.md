---
title: "Пред̾ нача́ломъ дѣ́ла"
navigation:
  key: prayers-various-5
  title: "Пред̾ нача́ломъ дѣ́ла"
  parent: prayers-various
  order: 5
type: "prayer"
---

## Призыва́нїе по́мощи ст҃а́гѡ дх҃а пред̾ нача́ломъ всѧ́кагѡ до́брагѡ дѣ́ла:

<red>Ц</red>р҃ю̀ нбⷭ҇ный, ѹ҆тѣ́шителю, дш҃е и҆́стины, и҆́же вездѣ̀ сы́й, и҆ всѧ̑ и҆сполнѧ́ѧй, сокро́вище бл҃ги́хъ, и҆ жи́зни пода́телю, прїидѝ и҆ всели́сѧ въ ны̀, и҆ ѡ҆чи́сти ны̀ ѿ всѧ́кїѧ скве́рны, и҆ сп҃сѝ, бл҃же, дꙋ́шы на́шѧ.

## Тропа́рь, гла́съ в҃:

<red>Т</red>во́рче и҆ созда́телю всѧ́ческихъ, бж҃е, дѣла̀ рꙋ́къ на́шихъ, къ сла́вѣ твое́й начина́ємаѧ, твои́мъ бл҃гослове́нїемъ спѣ́шнѡ и҆спра́ви, и҆ на́съ ѿ всѧ́кагѡ ѕла̀ и҆зба́ви, ꙗ҆́кѡ є҆ди́нъ всеси́ленъ, и҆ чл҃вѣколю́бецъ.

## Конда́къ, гла́съ ѕ҃:

<red>С</red>ко́рый въ застꙋпле́нїе и҆ крѣ́пкїй въ по́мощь, предста́ни бл҃года́тїю си́лы твоеѧ̀ ны́нѣ, и҆ бл҃гослови́въ ѹ҆крѣпѝ, и҆ въ соверше́нїе намѣ́рєнїѧ бл҃га́гѡ дѣ́ла рабѡ́въ твои́хъ произведѝ: всѧ̑ бо є҆ли̑ка хо́щеши, ꙗ҆́кѡ всеси́льный бг҃ъ, твори́ти мо́жеши.

## Мл҃тва (что́маѧ ѿ є҆ди́нагѡ):

<versal data-diacritics="true">Г</versal>дⷭ҇и і҆и҃се хрⷭ҇тѐ, сн҃е є҆диноро́дный безнача́льнагѡ твоегѡ̀ ѻ҆ц҃а̀, ты̀ ре́клъ є҆сѝ пречⷭ҇тыми ѹ҆сты̀ твои́ми: ꙗ҆́кѡ без̾ менє̀ не мо́жете твори́ти ничесо́же. Гдⷭ҇и мо́й гдⷭ҇и, вѣ́рою ѡ҆б̾е́мь въ дꙋшѝ мое́й и҆ се́рдцѣ тобо́ю речє́ннаѧ, припа́даю твое́й бла́гости: помози́ ми грѣ́шномꙋ, сїѐ дѣ́ло, мно́ю начина́емо, ѡ҆ тебѣ̀ самѣ́мъ соверши́ти, во и҆́мѧ ѻ҆ц҃а̀, и҆ сн҃а, и҆ ст҃а́гѡ дх҃а. <red>А҆</red>ми́нь.

## Мл҃тва (что́маѧ ѿ мно́зѣхъ):

<versal data-diacritics="true">Г</versal>дⷭ҇и і҆и҃се хрⷭ҇тѐ, сн҃е є҆диноро́дный безнача́льнагѡ твоегѡ̀ ѻ҆ц҃а̀, ты̀ ре́клъ є҆сѝ пречⷭ҇тыми ѹ҆сты̀ твои́ми: ꙗ҆́кѡ без̾ менє̀ не мо́жете твори́ти ничесо́же. Гдⷭ҇и на́шъ гдⷭ҇и, вѣ́рою ѡ҆б̾е́мше въ дꙋша́хъ на́шихъ и҆ сердца́хъ тобо́ю речє́ннаѧ, припа́даемъ твое́й бла́гости: помози́ на́мъ грѣ̑шнымъ, сїѐ дѣ́ло, на́ми начина́емо, ѡ҆ тебѣ̀ самѣ́мъ соверши́ти, во и҆́мѧ ѻ҆ц҃а̀, и҆ сн҃а, и҆ ст҃а́гѡ дх҃а. <red>А҆</red>ми́нь.
