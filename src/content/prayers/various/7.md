---
title: "Ѡ҆ пꙋтеше́ствꙋющихъ"
navigation:
  key: prayers-various-7
  title: "Ѡ҆ пꙋтеше́ствꙋющихъ"
  parent: prayers-various
  order: 7
type: "prayer"
---

## Ѡ҆ пꙋтеше́ствꙋющихъ:

## Тропа́рь, гла́съ в҃:

<red>П</red>ꙋ́ть и҆ и҆́стина сы́й хрⷭ҇тѐ, спꙋ́тника а҆́гг҃ла твоего̀ рабѡ́мъ твои̑мъ <red>[</red><rubric class="inline">и҆лѝ:</rubric> рабꙋ̀ твоемꙋ̀, рабѣ̀ твое́й<red>]</red> ны́нѣ, ꙗ҆́коже тѡві́и и҆ногда̀, послѝ сохранѧ́юща, и҆ невреди́мыхъ <red>[</red><rubric class="inline">и҆лѝ:</rubric> невреди́ма, невреди́мꙋ<red>]</red>, къ сла́вѣ твое́й, ѿ всѧ́кагѡ ѕла̀ во всѧ́комъ бл҃гополꙋ́чїи соблюда́юща, мл҃твами бцⷣы, є҆ди́не чл҃вѣколю́бче.

## Конда́къ, гла́съ то́йже:

<red>Л</red>ꙋцѣ̀ и҆ клео́пѣ во є҆ммаꙋ́съ спꙋтеше́ствовавый сп҃се, сше́ствꙋй и҆ ны́нѣ рабѡ́мъ твои̑мъ <red>[</red><rubric class="inline">и҆лѝ:</rubric> рабꙋ̀ твоемꙋ̀, рабѣ̀ твое́й<red>]</red>, пꙋтеше́ствовати хотѧ́щымъ <red>[</red><rubric class="inline">и҆лѝ:</rubric> хотѧ́щемꙋ, хотѧ́щей<red>]</red>, ѿ всѧ́кагѡ и҆збавлѧ́ѧ и҆̀хъ <red>[</red><rubric class="inline">и҆лѝ:</rubric> є҆го̀, ю҆̀<red>]</red> ѕла́гѡ ѡ҆бстоѧ́нїѧ: всѧ̑ бо ты̀ ꙗ҆́кѡ чл҃вѣколю́бецъ, мо́жеши хотѧ́й.

## Мл҃тва:

<versal>Г</versal>дⷭ҇и і҆и҃се хрⷭ҇тѐ бж҃е на́шъ, и҆́стинный и҆ живы́й пꙋтю̀, состра́нствовати мни́момꙋ твоемꙋ̀ ѻ҆тцꙋ̀ і҆ѡ́сифꙋ, и҆ пречⷭ҇тѣй тѝ дв҃ѣ мт҃ри, во є҆гѵ́петъ и҆зво́ливый, и҆ лꙋцѣ̀ и҆ клео́пѣ во є҆ммаꙋ́съ спꙋтеше́ствовавый: и҆ ны́нѣ смире́ннѡ мо́лимъ тѧ̀, влⷣко прест҃ы́й, и҆ рабѡ́мъ твои̑мъ си̑мъ <red>[</red><rubric class="inline">и҆лѝ:</rubric> рабꙋ̀ твоемꙋ̀ семꙋ̀, рабѣ̀ твое́й се́й<red>]</red> твое́ю бл҃года́тїю спꙋтеше́ствꙋй. И҆ ꙗ҆́коже рабꙋ̀ твоемꙋ̀ тѡві́и, а҆́гг҃ла храни́телѧ и҆ наста́вника послѝ, сохранѧ́юща и҆ и҆збавлѧ́юща и҆̀хъ <red>[</red><rubric class="inline">и҆лѝ:</rubric> є҆го̀, ю҆̀<red>]</red> ѿ всѧ́кагѡ ѕла́гѡ ѡ҆бстоѧ́нїѧ ви́димыхъ и҆ неви́димыхъ врагѡ́въ, и҆ ко и҆сполне́нїю за́повѣдей твои́хъ наставлѧ́юща, ми́рнѡ же и҆ бл҃гополꙋ́чнѡ и҆ здра́вѡ препровожда́юща, и҆ па́ки цѣ́лѡ и҆ безмѧте́жнѡ возвраща́юща: и҆ да́ждь и҆̀мъ <red>[</red><rubric class="inline">и҆лѝ:</rubric> є҆мꙋ̀, є҆́й<red>]</red> всѐ бл҃го́е своѐ намѣ́ренїе ко бл҃гоꙋгожде́нїю твоемꙋ̀ бл҃гополꙋ́чнѡ въ сла́вꙋ твою̀ и҆спо́лнити. Твое́ бо є҆́сть, є҆́же ми́ловати и҆ сп҃са́ти на́съ, и҆ тебѣ̀ сла́вꙋ возсыла́емъ, со безнача́льнымъ твои́мъ ѻ҆ц҃е́мъ, и҆ со прест҃ы́мъ, и҆ бл҃ги́мъ, и҆ животворѧ́щимъ твои́мъ дх҃омъ, ны́нѣ и҆ при́снѡ, и҆ во вѣ́ки вѣкѡ́въ. <red>А҆</red>ми́нь.
