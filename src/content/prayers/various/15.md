---
title: "Заꙋпоко́йнаѧ лїті́ѧ"
navigation:
  key: prayers-various-15
  title: "Заꙋпоко́йнаѧ лїті́ѧ"
  parent: prayers-various
  order: 15
type: "prayer"
source: Псалтирь МП
---

## Чи́нъ заꙋпоко́йныѧ лїті́и, соверша́емыѧ мїрѧни́номъ.

<red>М</red>л҃твами ст҃ы́хъ ѻ҆тє́цъ: <red>Трист҃о́е,</red> <rubric class="inline">и҆ по</rubric> <red>Ѻ҆́</red>ч҃е на́шъ:

## Тропари҆, гла́съ д҃:

<red>С</red>о дꙋ́хи првⷣныхъ сконча́вшихсѧ, дꙋ́шꙋ раба̀ твоегѡ̀ <red>[</red><rubric class="inline">и҆лѝ:</rubric> рабы̀ твоеѧ̀<red>]</red>, сп҃се, ѹ҆поко́й, сохранѧ́ѧ ю҆̀ во бл҃же́ннѣй жи́зни, ꙗ҆́же ѹ҆ тебє̀, чл҃вѣколю́бче.

<red>В</red>ъ поко́ищи твое́мъ, гдⷭ҇и, и҆дѣ́же всѝ ст҃і́и твоѝ ѹ҆покоева́ютсѧ, ѹ҆поко́й и҆ дꙋ́шꙋ раба̀ твоегѡ̀ <red>[</red><rubric class="inline">и҆лѝ:</rubric> рабы̀ твоеѧ̀<red>]</red>, ꙗ҆́ко є҆ди́нъ є҆сѝ чл҃вѣколю́бецъ.

<rubric class="inline">Сла́ва:</rubric> <red>Т</red>ы̀ є҆сѝ бг҃ъ, соше́дый во а҆́дъ, и҆ ѹ҆́зы ѡ҆кова́нныхъ разрѣши́вый, са́мъ и҆ дꙋ́шꙋ раба̀ твоегѡ̀ <red>[</red><rubric class="inline">и҆лѝ:</rubric> рабы̀ твоеѧ̀<red>]</red> ѹ҆поко́й.

<rubric class="inline">И҆ ны́нѣ:</rubric> <red>Є҆</red>ди́на чⷭ҇таѧ и҆ непоро́чнаѧ дв҃о, бг҃а без̾ сѣ́мене ро́ждшаѧ, молѝ сп҃сти́сѧ дꙋшѝ єгѡ̀ <red>[</red><rubric class="inline">и҆лѝ:</rubric> єѧ̀<red>]</red>.

<red>Г</red>дⷭ҇и поми́лꙋй, <rubric class="inline">м҃.</rubric>

<rubric>А҆́ще и҆зво́лиши, приложѝ сїѧ̑:</rubric>

## Конда́къ, гла́съ д҃:

<red>С</red>о ст҃ы́ми ѹ҆поко́й хрⷭ҇тѐ, дꙋ́шꙋ раба̀ твоегѡ̀ <red>[</red><rubric class="inline">и҆лѝ:</rubric> рабы̀ твоеѧ̀<red>]</red>, и҆дѣ́же нѣ́сть болѣ́знь, ни печа́ль, ни воздыха́нїе, но жи́знь безконе́чнаѧ.

## І҆́косъ:

<red>С</red>а́мъ є҆ди́нъ є҆сѝ безсме́ртный, сотвори́вый и҆ созда́вый человѣ́ка: земні́и ѹ҆́бо ѿ землѝ созда́хомсѧ, и҆ въ зе́млю тꙋ́южде по́йдемъ, ꙗ҆́коже повелѣ́лъ є҆сѝ созда́вый мѧ̀ и҆ рекі́й мѝ: ꙗ҆́ко землѧ̀ є҆сѝ и҆ въ зе́млю ѿи́деши, а҆́може всѝ человѣ́цы по́йдемъ, наⷣгро́бное рыда́нїе творѧ́ще пѣ́снь: а҆ллилꙋ́їа, а҆ллилꙋ́їа, а҆ллилꙋ́їа.

<rubric class="inline">Та́же:</rubric>

<red>Чⷭ҇</red>тнѣ́йшꙋю: <red>С</red>ла́ва, и҆ ны́нѣ: <red>Г</red>дⷭ҇и поми́лꙋй, <rubric class="inline">г҃.</rubric> <red>М</red>л҃твами ст҃ы́хъ ѻ҆тє́цъ:

<rubric class="inline">И҆ пое́мъ три́жды:</rubric> <red>В</red>ѣ́чнаѧ па́мѧть.
