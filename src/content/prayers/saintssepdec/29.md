---
title: "Ѻ҆ктѡ́врїа а҃"
navigation:
  key: prayers-saintssepdec-29
  title: "Ѻ҆ктѡ́врїа а҃"
  parent: prayers-saintssepdec
  order: 29
type: "prayer"
---

## Ѻ҆ктѡ́врїа а҃.

## Мл҃твы прпⷣбномꙋ са́ввѣ ви́шерскомꙋ, и҆з̾ а҆ка́ѳїста.



## Мл҃тва а҃:

<versal data-diacritics="true">Ѽ</versal> вели́кїй ѹ҆го́дниче, пресла́вный чꙋдотво́рче и҆ ѡ҆би́тели твоеѧ̀ бг҃одꙋхнове́нный наста́вниче, са́вво пребл҃же́нне, дꙋше́ю на нб҃сѝ прⷭ҇то́лꙋ всѣ́хъ цр҃ѧ̀ предстоѧ́й, тѣ́ломъ же во ст҃ѣ́й ѡ҆би́тели се́й почива́ѧй и҆ разли̑чнаѧ чꙋдеса̀ повсю́дꙋ мл҃твами твои́ми соверша́ѧй! При́зри ми́лостивнѡ на лю́ди предстоѧ́щыѧ и҆ твоегѡ̀ ко гдⷭ҇ꙋ бг҃ꙋ хода́тайства во ѡ҆бдержа́щихъ нꙋ́ждахъ просѧ́щыѧ: вси́ бо мы̀, по мно́жествꙋ грѣхѡ́въ на́шихъ, не смѣ́емъ нижѐ возвестѝ ѻ҆че́съ на́шихъ на нб҃о: ты́ же, ꙗ҆́кѡ стѧжа́вый дерзнове́нїе, принесѝ за всѣ́хъ, ко честнѣ́й ра́цѣ твое́й притека́ющихъ, тє́плыѧ мл҃твы ко гдⷭ҇ꙋ, є҆́же и҆зба́витисѧ на́мъ ѿ гла́да, пото́па, трꙋ́са, ѻ҆гнѧ̀, меча̀ и҆ бра́ни, ѿ люде́й и҆ ѿ дїа́вола быва́ющїѧ, и҆ ѿ всѧ́кїѧ дꙋше́вныѧ и҆ тѣле́сныѧ болѣ́зни: да си́хъ и҆збѣжа́вше и҆ гдⷭ҇ꙋ, є҆мꙋ́же предстои́ши, рабо́тающе, вни́демъ въ неконча́емый поко́й и҆ просла́вимъ та́мѡ съ тобо́ю всѣ́хъ бл҃ги́хъ пода́телѧ бг҃а, всегда̀, ны́нѣ и҆ при́снѡ и҆ во вѣ́ки вѣкѡ́въ.

## Мл҃тва в҃:

<versal data-diacritics="true">Ѽ</versal> преизѧ́щный и҆ вели́кїй ѹ҆го́дниче гдⷭ҇ень са́вво! Похвалѧ́емъ твоѧ̑ сла̑внаѧ чꙋдотворє́нїѧ, прославлѧ́емъ житїѐ твоѐ ст҃о́е. Никто́же возмо́жетъ и҆счестѝ терпѣ́нїе и҆ по́двиги твоѧ̑ ст҃ы̑ѧ: ты́ бо ѻ҆те́чество и҆ ро́дъ тво́й ѡ҆ста́вилъ є҆сѝ, въ пꙋсты́ню же дости́гъ и҆ ѹ҆ченикѝ собра́въ, ѡ҆би́тель ст҃ꙋ́ю ѡ҆снова́лъ є҆сѝ, и҆ въ не́й сто́лпъ водрꙋзи́въ, на то́мъ подвиза́лсѧ є҆сѝ, сохранѧ́ѧ слове́сное твоѐ ста́до: тѣ́мже непра́веднѡ нѣ́когда наше́дшыѧ разбо́йники на ѡ҆би́тель твою̀ ѹ҆зрѣ́лъ є҆сѝ, и҆ є҆ди́нѣмъ жезла̀ ѹ҆даре́нїемъ сїѧ̑ ѹ҆страши́лъ є҆сѝ. И҆ ны́нѣ ѹ҆страшѝ, ѻ҆́тче прпⷣбне, всѧ̑ врагѝ возстаю́щыѧ на ны̀: помоли́сѧ ѡ҆ бл҃гочести́вѣйшемъ і҆мпера́торѣ на́шемъ и҆ ѡ҆ все́мъ хрⷭ҇толюби́вомъ рѡссі́йскомъ во́инствѣ: ѹ҆молѝ млⷭ҇тиваго бг҃а, да ѿпꙋ́ститъ на́мъ прегрѣшє́нїѧ на̑ша и҆ сподо́битъ на́съ наслажда́тисѧ ра́дости вѣ́чныѧ кꙋ́пнѡ со всѣ́ми ст҃ы́ми, ны́нѣ и҆ при́снѡ и҆ во вѣ́ки вѣкѡ́въ.

## Тропа́рь, гла́съ д҃:

<red>Ѿ</red> ю҆́ности твоеѧ̀ ве́сь бг҃ꙋ порабо́тилсѧ є҆сѝ, бл҃же́нне, и҆ тогѡ̀ ра́ди любвѐ, ѻ҆те́чество и҆ ро́дъ ѡ҆ста́вилъ є҆сѝ, въ пꙋсты́ню всели́всѧ: и҆ въ не́й жесто́кое житїѐ показа́въ, чꙋде́съ дарова̑нїѧ ѿ гдⷭ҇а прїѧ́лъ є҆сѝ. Са́вво прпⷣбне, молѝ хрⷭ҇та̀ бг҃а сп҃сти́сѧ дꙋша́мъ на́шымъ.
