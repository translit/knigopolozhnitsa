---
title: "Деке́мврїа к҃а"
navigation:
  key: prayers-saintssepdec-90
  title: "Деке́мврїа к҃а"
  parent: prayers-saintssepdec
  order: 90
type: "prayer"
---

## Деке́мврїа к҃а.

## Мл҃тва ст҃и́телю петрꙋ̀, митрополі́тꙋ кі́евскомꙋ и҆ всеѧ̀ рѡссі́и, и҆з̾ а҆ка́ѳїста:

<versal data-diacritics="true">Ѽ</versal> вели́кїй ст҃и́телю, пресла́вный чꙋдотво́рче, рѡссі́йскїѧ цр҃кве первопресто́льниче, гра́да москвы̀ храни́телю и҆ ѡ҆ всѣ́хъ на́съ ѹ҆се́рдный мл҃твенниче, ѻ҆́тче на́шъ пе́тре! Къ тебѣ̀ смире́ннѡ припа́даемъ и҆ мо́лимсѧ: прострѝ рꙋ́цѣ твоѝ ко гдⷭ҇ꙋ бг҃ꙋ и҆ помоли́сѧ за ны̀ грѣ̑шныѧ и҆ недостѡ́йныѧ рабы̑ є҆гѡ̀, да проба́витъ на́мъ млⷭ҇ть свою̀ и҆ низпо́слетъ на́мъ всѧ̑ бл҃гопотрє́бныѧ ко вре́менномꙋ житїю̀ и҆ вѣ́чномꙋ сп҃се́нїю на́шемꙋ да́ры бл҃гости є҆гѡ̀, наипа́че же да ѡ҆гради́тъ на́съ ми́ромъ, братолю́бїемъ и҆ бл҃гоче́стїемъ ѿ всѣ́хъ и҆скꙋше́нїй врага̀ дїа́вола, и҆ да́рꙋетъ на́мъ бы́ти вѣ̑рнымъ ча́дѡмъ твои̑мъ не по и҆́мени то́кмѡ, но и҆ всѣ́мъ житїе́мъ на́шимъ. Мо́лимъ тѧ̀, ст҃и́телю хрⷭ҇то́въ, сохранѝ предста́тельствомъ твои́мъ нбⷭ҇нымъ бл҃гочести́вѣйшаго, самодержа́внѣйшаго, вели́каго госꙋда́рѧ на́шего, і҆мпера́тора нїкола́ѧ а҆леѯа́ндровича всеѧ̀ рѡссі́и, во здра́вїи и҆ бл҃годе́нствїи на мнѡ́гаѧ лѣ̑та, покорѧ́ѧ под̾ но́зѣ є҆гѡ̀ всѧ̑ врагѝ и҆ сꙋпоста́ты є҆гѡ̀, и҆ да почі́етъ на не́мъ бл҃гослове́нїе твоѐ, дре́вле пре́дкꙋ є҆гѡ̀, вели́комꙋ кнѧ́зю і҆ѡа́ннꙋ, тобо́ю да́нное. Є҆́й, ѹ҆го́дниче бж҃їй! Ѹ҆слы́ши на́съ бл҃госе́рднѡ, и҆ бꙋ́ди всѣ̑мъ на́мъ помо́щникъ и҆ застꙋ́пникъ во всѧ́кихъ бѣда́хъ и҆ напа́стехъ, не забꙋ́ди на́съ и҆ въ ча́съ кончи́ны на́шеѧ, є҆гда̀ наипа́че твоегѡ̀ застꙋпле́нїѧ потре́бꙋемъ: да мл҃твами твои́ми ст҃ы́ми сподо́бимсѧ и҆ мы̀ грѣ́шнїи кончи́нꙋ бл҃гꙋ́ю полꙋчи́ти и҆ црⷭ҇твїе нбⷭ҇ное ѹ҆наслѣ́дити, сла́вѧще ди́внаго во ст҃ы́хъ свои́хъ бг҃а на́шего, ѻ҆ц҃а̀ и҆ сн҃а и҆ ст҃а́го дх҃а, во вѣ́ки вѣкѡ́въ.

## Тропа́рь, гла́съ д҃:

<red>Ꙗ҆́</red>же пре́жде безпло́днаѧ землѐ, ны́нѣ весели́сѧ: се́ бо хрⷭ҇то́съ свѣти́льника въ тебѣ̀ показа̀, ꙗ҆́вѣ сїѧ́юща въ мі́рѣ и҆ и҆сцѣлѣва́юща недꙋ́ги и҆ болѣ̑зни на́шѧ. Сегѡ̀ ра́ди ликꙋ́й и҆ весели́сѧ со дерзнове́нїемъ: ст҃и́тель бо є҆́сть вы́шнѧгѡ сїѧ̑ содѣ́ловаѧй.

## И҆́нъ тропа́рь, гла́съ и҃:

<red>Л</red>икꙋ́й свѣ́тлѡ, бг҃осла́внѣйшїй гра́де москва̀, и҆мѣ́ѧй въ себѣ̀ а҆рхїере́а петра̀ ꙗ҆́кѡ зарю̀ со́лнца, всю̀ рѡссі́ю чꙋдодѣѧ̑нїи ѡ҆зарѧ́юща: то́й бо не́мѡщи врачꙋ́етъ и҆ недꙋ́ги ꙗ҆́кѡ тьмꙋ̀ прогонѧ́етъ ѿ вопїю́щихъ є҆мꙋ̀: ра́дꙋйсѧ, і҆ера́рше бг҃а вы́шнѧгѡ, тобо́ю сїѧ̑ па́ствѣ твое́й содѣ́ловающагѡ.
