---
title: "Септе́мврїа з҃"
navigation:
  key: prayers-saintssepdec-4
  title: "Септе́мврїа з҃"
  parent: prayers-saintssepdec
  order: 4
type: "prayer"
---

## Септе́мврїа з҃.

## Мл҃твы прпⷣбномч҃нкꙋ мака́рїю, кане́вскомꙋ, переѧсла́вскомꙋ и҆ ѻ҆врꙋ́чскомꙋ чꙋдотво́рцꙋ.



## Мл҃тва а҃:

<versal data-diacritics="true">Ѽ</versal> ст҃ы́й и҆ всехва́льный, многострада́льный и҆ пребл҃же́нный, прпⷣбне и҆ бг҃оно́сне ѻ҆́тче мака́рїе, свѣти́льниче всесвѣ́тлый, дх҃а ст҃а́гѡ сїѧ́нїемъ горѧ́й и҆ свѣтѧ́й, и҆ всѧ̑ со ѹ҆се́рдїемъ къ тебѣ̀ притека́ющыѧ просвѣща́ѧй, вѣ́ры ст҃ы́ѧ некра́домое сокро́вище, наде́жды несꙋмнѣ́нное бога́тство, любвѐ неисчерпа́емаѧ пꙋчи́но, чистоты̀ непоро́чное зерца́ло, по́стникѡвъ трꙋжда́ющихсѧ крѣ́посте, тве́рдыхъ подвигополо́жникѡвъ ѹ҆краше́нїе, любомꙋ́дрїѧ сладкопѣ́сненный проповѣ́дниче, смиренномꙋ́дрїѧ премꙋ́дрый ѹ҆чи́телю, и҆́нокѡвъ честно́е наставле́нїе, всѣ̑мъ правовѣ̑рнымъ преизѧ́щное ѹ҆добре́нїе, призыва́ющымъ же тѧ̀ въ бѣда́хъ и҆ ско́рбехъ ско́рый помо́щниче и҆ те́плый сꙋ́щымъ въ нꙋ́ждахъ предста́телю! Ѹ҆слы́ши мѧ̀ тебѣ̀ дне́сь молѧ́щагосѧ и҆ съ вѣ́рою и҆ любо́Вїю къ многоцѣлє́бнымъ и҆ многочꙋдє́снымъ моще́мъ твои̑мъ припа́дающаго. Ꙗ҆вѝ на мнѣ̀ ѡ҆каѧ́ннѣмъ неизрече́нное твоѐ милосе́рдїе: да́ждь сла́вꙋ и҆́мени бж҃їю и҆ не ѡ҆ста́ви мѧ̀ грѣ́шнаго ѹ҆пова́ющаго на тѧ̀: вѣ́мъ бо, вѣ́мъ, человѣ́че бж҃їй, ꙗ҆́кѡ мно́гѡ мо́жетъ мл҃тва првⷣнагѡ поспѣшествꙋ́ема во бл҃го́е, и҆ ка́ѧ слове́снаѧ и҆ разꙋ́мнаѧ тва́рь не и҆сповѣ́сть тѧ̀, бл҃голѣ́пнѡ, свѧ́тѡ и҆ непоро́чнѡ и҆ пра́веднѡ посредѣ̀ ро́да человѣ́ча на землѝ пожи́вшаго и҆ на нб҃сѝ прославлѧ́емаго; Ты́ бо, є҆щѐ во пло́ти сы́й, не да́лъ є҆сѝ сна̀ ѻ҆чи́ма твои́ма, ни вѣ́ждома твои́ма дрема́нїѧ, до́ндеже немерца́ющїй свѣ́тъ присносꙋ́щныѧ и҆ нераздѣли́мыѧ трⷪ҇цы ѹ҆зрѣ́лъ є҆сѝ. Тѣ́мже колѣ̑на твоѧ̑ и҆знемого́ста ѿ поста̀, и҆ пло́ть твоѧ̀ и҆змѣни́сѧ є҆ле́а ра́ди, ꙗ҆́кѡ да бл҃гоꙋго́днаѧ и҆ бл҃гопрїѧ́тнаѧ же́ртва гдⷭ҇еви ꙗ҆ви́шисѧ. Ѽ неизглаго́ланнаѧ добро́то, бо́дрости свѣ́тлый и҆з̾ѧсни́телю, мака́рїе свѧ́те! Возведѝ ны́нѣ ѻ҆́чи твоѝ къ могꙋ́щемꙋ сп҃стѝ на́съ всеси́льномꙋ бг҃ꙋ, и҆ ѹ҆молѝ є҆го̀, да ѿврати́тъ пра́ведный сво́й гнѣ́въ, дви́жимый на ны̀ за беззакѡ́нїѧ на̑ша, и҆ и҆зба́витъ хра́мъ се́й, и҆ всѧ́кїй хра́мъ и҆ гра́дъ, вє́си и҆ всѧ̑кїѧ страны̑, и҆ лю́ди своѧ̑, ѿ гла́да, гꙋби́тельства, трꙋ́са, пото́па, ѻ҆гнѧ̀, меча̀, наше́ствїѧ и҆ноплеме́нникѡвъ и҆ междоꙋсо́бныѧ бра́ни, па́че же да воздви́гнетъ къ дѣ́ланїю за́повѣдей свои́хъ, и҆ да не преда́стъ на́съ поги́бнꙋти со беззакѡ́нїи на́шими. Є҆́й, мо́лимсѧ тебѣ̀, бг҃оно́сне ѻ҆́тче мака́рїе, и҆сцѣлѝ не́мѡщи тре́бꙋющихъ твоеѧ̀ по́мощи, и҆ бꙋ́ди на́мъ въ житїѝ се́мъ многомѧте́жнѣмъ стѣна̀ и҆ забра́ло, крѣ́пость и҆ ѹ҆твержде́нїе, покро́въ и҆ застꙋпле́нїе, и҆ да́ждь на́мъ во всѧ̑ дни̑ жи́зни на́шеѧ пожи́ти въ преподо́бїи и҆ пра́вдѣ и҆ во всѧ́комъ бл҃гоче́стїи и҆ чистотѣ̀. Да́рꙋй же на́мъ ст҃ы́ми мл҃твами и҆ ꙗ҆̀же ко сп҃се́нїю прошє́нїѧ, и҆ и҆спо́лни во бл҃ги́хъ жела́нїе на́ше: па́че же въ разлꙋче́нїи дꙋшѝ ѿ тлѣ́ннагѡ и҆ сме́ртнагѡ тѣлесѐ сегѡ̀ предста́ни на́мъ въ по́мощь ско́рѡ, ѹ҆молѧ́ѧ за ны̀ нелицепрїѧ́тнаго, гро́знаго и҆ стра́шнаго сꙋдїю̀ хрⷭ҇та̀ бг҃а на́шего, да и҆зба́витъ на́съ ѿ воздꙋ́шныхъ мыта́рствъ и҆ вѣ́чнагѡ томле́нїѧ, соедини́тъ же на́съ ст҃о́мꙋ въ вы́шнихъ селе́нїю своемꙋ̀, ꙗ҆́кѡ да та́мѡ кꙋ́пнѡ съ тобо́ю жи́тельствꙋюще, сподо́бимсѧ є҆ди́нѣмъ се́рдцемъ сла́вити и҆ воспѣва́ти пречⷭ҇тно́е и҆ вели́кое и҆́мѧ ѻ҆ц҃а̀ и҆ сн҃а и҆ ст҃а́гѡ дх҃а въ безконє́чныѧ вѣ́ки вѣкѡ́въ.

## Мл҃тва в҃:

<versal>Б</versal>ж҃е, є҆ди́не въ млⷭ҇ти бога́тый и҆ щедро́тъ неисчерпа́емаѧ пꙋчи́но! Пред̾ твои́мъ вели́чествомъ согрѣши́хомъ, беззако́нновахомъ, нече́ствовахомъ, вослѣ́дъ мы́сли на́шеѧ лꙋка́выѧ ходи́хомъ: ѡ҆ твои́хъ за́повѣдехъ сп҃си́тельныхъ небре́гше, возлю́бленномꙋ твоемꙋ̀ поноше́нїе бы́хомъ: всѝ ѹ҆клони́хомсѧ вкꙋ́пѣ, и҆ всѝ непотре́бни бы́хомъ. Тѣ́мже затвори́хомъ щедрѡ́ты твоѧ̑ и҆ чл҃вѣколю́бїе твоѐ и҆ ѹ҆трѡ́бы млⷭ҇ти бг҃а на́шегѡ ѕло́бы ра́ди на́шеѧ, съ не́юже пожи́хомъ, и҆ вѣ́мы, ꙗ҆́кѡ нѣ́смы досто́йни поми́лованїѧ. Но и҆ є҆щѐ, гдⷭ҇и, пощадѝ на́съ, при́зри на не́мощь на́шꙋ, покры́й бе́зднꙋ ѕѡ́лъ на́шихъ неизмѣ́римою широто́ю милосе́рдїѧ твоегѡ̀: да́ждь на́мъ, влⷣко, да понѐ ѿсе́лѣ къ тебѣ̀ ѡ҆брати́мсѧ, наста́ви на́съ на и҆́стинꙋ твою̀, и҆ и҆спра́ви сердца̀ на̑ша къ дѣ́ланїю за́повѣдей твои́хъ, мл҃твами прпⷣбномч҃нка мака́рїа, и҆ мл҃твъ є҆гѡ̀ ра́ди сотвори́ ны наслѣ́дники црⷭ҇твїѧ твоегѡ̀ во вѣ́ки вѣкѡ́въ.

## Мл҃тва г҃:

<versal data-diacritics="true">Ѽ</versal> всехва́льный, пребл҃же́нный, многострада́льный, преизѧ́щный, преди́вный чꙋдотво́рче, прпⷣбномч҃нче мака́рїе, ско́рый на́шъ помо́щниче и҆ те́плый застꙋ́пниче, дꙋхо́внагѡ во́инства хрⷭ҇то́ва до́блественный страда́льче, всѧ̑ врагѝ дꙋшеврє́дныѧ побѣди́вый! Къ тебѣ̀, ꙗ҆́кѡ и҆́стинномꙋ чꙋде́съ и҆сто́чникꙋ, мы̀ грѣ́шнїи припа́дающе, ѹ҆се́рднѡ мо́лимсѧ: помозѝ, ѹ҆го́дниче бж҃їй, на́мъ грѣ̑шнымъ и҆ ѹ҆ны̑лымъ въ настоѧ́щемъ се́мъ житїѝ: ѹ҆молѝ гдⷭ҇а бг҃а дарова́ти на́мъ ѡ҆ставле́нїе грѣхѡ́въ на́шихъ, є҆ли́кѡ согрѣши́хомъ ѿ ю҆́ности на́шеѧ во все́мъ житїѝ на́шемъ, дѣ́ломъ, сло́вомъ, помышле́нїемъ и҆ всѣ́ми на́шими чꙋ́вствы: и҆ во и҆схо́дѣ дꙋ́шъ на́шихъ помозѝ на́мъ ѡ҆каѧ̑ннымъ, ѹ҆молѝ гдⷭ҇а бг҃а, всеѧ̀ тва́ри содѣ́телѧ, и҆зба́вити на́съ ѿ воздꙋ́шныхъ мыта́рствъ и҆ вѣ́чнагѡ мꙋче́нїѧ, да всегда̀ прославлѧ́емъ ѻ҆ц҃а̀ и҆ сн҃а и҆ ст҃а́го дх҃а, и҆ твоѐ ми́лостивное предста́тельство, ны́нѣ и҆ при́снѡ и҆ во вѣ́ки вѣкѡ́въ.
