---
title: "Ѻ҆ктѡ́врїа к҃г"
navigation:
  key: prayers-saintssepdec-42
  title: "Ѻ҆ктѡ́врїа к҃г"
  parent: prayers-saintssepdec
  order: 42
type: "prayer"
---

## Ѻ҆ктѡ́врїа к҃г.

## Мл҃твы ст҃о́мꙋ пра́ведномꙋ і҆а́кѡвꙋ, чꙋдотво́рцꙋ борови́чскомꙋ.



## Мл҃тва а҃, и҆з̾ слꙋ́жбы со а҆ка́ѳїстомъ:

<versal>С</versal>т҃ы́й вели́кїй пра́ведниче и҆ пресла́вный чꙋдотво́рче, бг҃обл҃же́нный ѹ҆го́дниче хрⷭ҇то́въ і҆а́кѡве, ди́внѡ на нб҃сѝ просла́вленный и҆ на землѝ ѿ гдⷭ҇а цѣле́бникъ и҆ застꙋ́пникъ на́мъ да́нный! Къ тебѣ̀ съ вѣ́рою и҆ любо́вїю бл҃гоговѣ́йнѡ припа́даемъ и҆ и҆з̾ глꙋбины̀ дꙋшѝ мо́лимсѧ: помозѝ на́мъ, гдⷭ҇а и҆ созда́телѧ на́шего ѕѣлѡ̀ прогнѣ́вавшымъ, пока́ѧтисѧ, и҆ и҆спросѝ на́мъ всѧ̑ къ житїю̀ вре́менномꙋ и҆ сп҃се́нїю вѣ́чномꙋ потрє́бнаѧ: землѝ на́шей плодоно́сїе, воздꙋ́хꙋ бл҃горастворе́нїе, дꙋша́мъ и҆ тѣлесє́мъ здра́вїе, во бл҃гоче́стїи преспѣ́ѧнїе, вѣ́ры правосла́вныѧ ѹ҆крѣпле́нїе, сꙋевѣ́рїѧ посрамле́нїе, невѣ́рїѧ и҆скорене́нїе, и҆ всѧ́кагѡ бл҃га́гѡ проше́нїѧ на́шегѡ къ бг҃ꙋ и҆сполне́нїе. И҆спросѝ бл҃говѣ́рномꙋ і҆мпера́торꙋ на́шемꙋ нїкола́ю а҆леѯа́ндровичꙋ на врагѝ побѣ́дꙋ и҆ ѡ҆долѣ́нїе, и҆ ца́рствꙋ є҆гѡ̀ въ ми́рѣ и҆ бл҃годе́нствїи ѹ҆строе́нїе. Ѹ҆слы́ши, ѹ҆го́дниче бж҃їй, всѧ́кꙋ дꙋ́шꙋ хрⷭ҇тїа́нскꙋю, въ ско́рби и҆ ѡ҆бстоѧ́нїи тѧ̀ моли́твеннѡ призыва́ющꙋю, ѹ҆скорѝ на по́мощь, ѡ҆блегчѝ скѡ́рби, ѹ҆врачꙋ́й недꙋ́ги и҆ всѣ̑мъ тре́бꙋющымъ твоегѡ̀ застꙋпле́нїѧ ꙗ҆ви́сѧ ско́рый предста́тель. Наипа́че же въ послѣ́днїй ча́съ житїѧ̀ на́шегѡ не закоснѝ прїитѝ на по́мощь на́мъ, и҆ ѹ҆молѝ гдⷭ҇а дарова́ти на́мъ кончи́нꙋ жи́зни на́шеѧ ми́рнꙋ, безмѧте́жнꙋ, ст҃ы́хъ хрⷭ҇то́выхъ та̑инъ прича́стнꙋ и҆ ѹ҆пова́нїѧ и҆спо́лненꙋ, да съ наде́ждою сп҃се́нїѧ безбѣ́днѡ пре́йдемъ стра́шный пꙋ́ть воздꙋ́шныхъ мыта́рствъ и҆ непреткнове́ннѡ дости́гнемъ вожделѣ́ннагѡ ѻ҆́нагѡ црⷭ҇твїѧ, є҆́же ѹ҆гото́ва гдⷭ҇ь лю́бѧщымъ є҆го̀. Є҆́й, свѧ́тче бж҃їй! Ѹ҆слы́ши на́съ и҆ не пре́зри моле́нїѧ на́шегѡ, но сотворѝ на́съ соꙋча́стники бы́ти бл҃же́нства вѣ́чнагѡ, да вкꙋ́пѣ съ тобо́ю сп҃се́ннїи милосе́рдїемъ хрⷭ҇та̀ сп҃си́телѧ на́шегѡ воспое́мъ и҆ просла́вимъ є҆го̀ со ѻ҆ц҃е́мъ и҆ ст҃ы́мъ дх҃омъ, во вѣ́ки вѣкѡ́въ.

## Мл҃тва в҃:

<versal data-diacritics="true">Ѽ</versal> пречестна́ѧ главо̀, нбⷭ҇нагѡ і҆ерⷭ҇ли́ма граждани́не, ст҃ы́й пра́ведный і҆а́кѡве, бл҃года́ти ст҃а́гѡ дх҃а и҆сполне́нїе, сп҃са со ѻ҆ц҃е́мъ ѡ҆бита́лище! Предстоѧ̀ ѹ҆ прⷭ҇то́ла всѣ́хъ цр҃ѧ̀, и҆ наслажда́ѧсѧ свѣ́та є҆диносꙋ́щныѧ трⷪ҇цы, и҆ херꙋві́мски со а҆́гг҃лы возглаша́ѧ пѣ́снь трист҃ꙋ́ю, ты̀ вели́кое и҆ неизслѣ́димое дерзнове́нїе ко гдⷭ҇ꙋ и҆́маши. Тѣ́мже, ве́лїе дарова́нїе, ѿ хрⷭ҇та̀ да́нное, въ себѣ̀ хранѧ́й, моли́сѧ всемлⷭ҇тивомꙋ влⷣцѣ сп҃стѝ бл҃гочести́вѣйшаго, самодержа́внѣйшаго, вели́каго госꙋда́рѧ на́шего, і҆мпера́тора нїкола́ѧ а҆леѯа́ндровича всеѧ̀ рѡссі́и и҆ всѧ̑ лю́ди правосла̑вныѧ, и҆ проти̑вныѧ врагѝ под̾ но́зѣ и҆́хъ покорѝ. Па́че же ст҃ꙋ́ю вѣ́рꙋ на́шꙋ въ чистотѣ̀ соблюдѝ, гра́ды на́шѧ ѹ҆твердѝ, (ѡ҆би́тель сїю̀ и҆) ве́сь мі́ръ ѹ҆мирѝ, ѿ гла́да и҆ па́гꙋбы и҆зба́ви, и҆ ѿ нападе́нїѧ и҆ноплеме́нныхъ сохранѝ: ста̑рыѧ ѹ҆тѣ́ши, ю҆́ныѧ наста́ви, безꙋ̑мныѧ ѹ҆мꙋдрѝ, вдови̑цы поми́лꙋй, сирѡты̀ застꙋпѝ, младе́нцы воспита́й, и҆ всѧ̑ лю́ди сохранѝ ѿ всѧ́кихъ навѣ́тѡвъ вра́жїихъ. Въ де́нь же стра́шнагѡ сꙋда̀ бж҃їѧ, застꙋ́пниче на́шъ, ѿ шꙋ́їихъ ча́сти мл҃твами твои́ми на́съ и҆зба́ви и҆ со десны́ми ѻ҆вца́ми вожделѣ́нный ѻ҆́ный гла́съ ѿ влⷣки хрⷭ҇та̀ бг҃а на́шегѡ ѹ҆слы́шати сподо́би: прїиди́те, бл҃гослове́ннїи ѻ҆ц҃а̀ моегѡ̀, наслѣ́дꙋйте ѹ҆гото́ванное ва́мъ црⷭ҇твїе ѿ сложе́нїѧ мі́ра. И҆дѣ́же да пребꙋ́демъ, непреста́ннѡ сла́вѧще всест҃ꙋ́ю трⷪ҇цꙋ, ѻ҆ц҃а̀ и҆ сн҃а и҆ ст҃а́го дх҃а, въ безконє́чныѧ вѣ́ки вѣкѡ́въ.

## Мл҃тва г҃:

<versal data-diacritics="true">Ѽ</versal> прпⷣбный и҆ бг҃оно́сный ѹ҆го́дниче бж҃їй, ст҃ы́й и҆ пра́ведный і҆а́кѡве! Ѹ҆слы́ши на́съ, въ ча́съ се́й тебѣ̀ молѧ́щихсѧ, и҆ бꙋ́ди на́мъ помо́щникъ въ ско́рбехъ на́шихъ, и҆ и҆зба́ви на́съ ѿ напа́стей, за мно́жество прегрѣше́нїй на на́съ находѧ́щихъ. Ѹ҆молѝ всебл҃га́го бг҃а дарова́ти на́мъ ѡ҆ставле́нїе всѣ́хъ согрѣше́нїй, ѿ ю҆́ности до настоѧ́щагѡ днѐ и҆ часа̀ дѣ́ломъ, сло́вомъ и҆ помышле́нїемъ содѣ́ѧнныхъ на́ми, и҆ и҆схода́тайствꙋй на́мъ невозбра́нный вхо́дъ въ нбⷭ҇ное црⷭ҇твїе, да прославлѧ́емъ ѿ а҆́гг҃лъ непреста́ннѡ сла́вимꙋю всест҃ꙋ́ю трⷪ҇цꙋ, ѻ҆ц҃а̀ и҆ сн҃а и҆ ст҃а́го дх҃а, и҆ твоѐ ми́лостивное предста́тельство, во вѣ́ки вѣкѡ́въ.

## Тропа́рь, гла́съ а҃:

<red>Б</red>ж҃е́ственною бл҃года́тїю просвѣти́всѧ, и҆ по сме́рти да́рꙋеши и҆сцѣлє́нїѧ притека́ющымъ къ ра́цѣ моще́й твои́хъ, премꙋ́дре і҆а́кѡве: тѣ́мже и҆ мы̀ ны́нѣ чти́мъ чтⷭ҇ны́хъ моще́й твои́хъ пренесе́нїе, веселѧ́ще вкꙋ́пѣ дꙋ́шы и҆ тѣлеса̀. Тѣ́мъ всѝ вопїе́мъ: сла́ва да́вшемꙋ тѝ крѣ́пость: сла́ва вѣнча́вшемꙋ тѧ̀: сла́ва дѣ́йствꙋющемꙋ тобо́ю всѣ̑мъ и҆сцѣлє́нїѧ.

<rubric class="inline">Велича́нїе:</rubric> <red>Ѹ҆</red>бл҃жа́емъ тѧ̀, ст҃ы́й пра́ведный і҆а́кѡве, и҆ чте́мъ ст҃ꙋ́ю па́мѧть твою̀: ты́ бо мо́лиши за на́съ хрⷭ҇та̀ бг҃а на́шего.
