---
title: "Деке́мврїа з҃ и҆ ма́їа к҃з"
navigation:
  key: prayers-saintssepdec-80
  title: "Деке́мврїа з҃ и҆ ма́їа к҃з"
  parent: prayers-saintssepdec
  order: 80
type: "prayer"
---

## Деке́мврїа з҃ и҆ ма́їа к҃з.

## Мл҃твы прпⷣбномꙋ ні́лꙋ, столобе́нскомꙋ чꙋдотво́рцꙋ.



## Мл҃тва а҃, и҆з̾ слꙋ́жбы:

<versal data-diacritics="true">Ѽ</versal> вели́кїй ѹ҆го́дниче, пресла́вный чꙋдотво́рче, со́браннагѡ здѣ̀ ѡ҆ тебѣ̀ ста́да хрⷭ҇то́ва бо́дрый па́стырю и҆ ѡ҆би́тели сеѧ̀ бг҃омъ да́нный нача́льниче, ні́ле пребл҃же́нне! Дꙋше́ю на нб҃сѝ прⷭ҇то́лꙋ бж҃їю предстоѧ́й и҆ трⷪ҇чныѧ сла́вы наслажда́ѧйсѧ, тѣ́ломъ же на землѝ въ бж҃е́ственнѣмъ хра́мѣ почива́ѧй и҆ ѿ негѡ̀ да́нною тѝ свы́ше бл҃года́тїю разли̑чнаѧ и҆сточа́ѧй чꙋдеса̀, при́зри ми́лостивымъ ѻ҆́комъ на предстоѧ́щыѧ чтⷭ҇нѣ́й ра́цѣ твое́й лю́ди и҆ просѧ́щыѧ си́льныѧ твоеѧ̀ по́мощи. Се́ бо мы̀, въ безмѣ́рныхъ согрѣше́нїихъ ѡ҆скверни́вшїисѧ и҆ въ ти́нѣ страсте́й при́снѡ валѧ́ющїисѧ, пра́ведный гнѣ́въ бж҃їй на себѐ наведо́хомъ, и҆ всѧ́кїѧ ми́лости недосто́йни сотвори́хомсѧ: тѣ́мже и҆ не смѣ́юще возвестѝ ѻ҆че́съ на́шихъ къ высотѣ̀ нбⷭ҇нѣй, нижѐ вознестѝ моле́бный гла́съ, се́рдцемъ сокрꙋше́ннымъ и҆ дꙋ́хомъ смире́ннымъ тебѐ въ хода́тайство и҆ посо́бїе призыва́емъ. Ты̀ ѹ҆̀бо, ꙗ҆́кѡ стѧжа́вый дерзнове́нїе, воздви́гни горѣ̀ преподо́бнїи твоѝ рꙋ́цѣ, ꙗ҆́коже дре́вле чꙋ́дный ѻ҆́ный мѡѷсе́й бг҃ови́децъ, а҆мали́ка побѣжда́ѧй, и҆ и҆спросѝ скиптродержа́вномꙋ бл҃гочести́вѣйшемꙋ і҆мпера́торꙋ на́шемꙋ нїкола́ю а҆леѯа́ндровичꙋ, самоде́ржцꙋ всеѧ̀ рѡссі́и, и҆ всемꙋ̀ ца́рствꙋющемꙋ до́мꙋ, непреѡбори́мꙋю на неви̑димыѧ и҆ ви̑димыѧ врагѝ побѣ́дꙋ, здра́вїе нерꙋши́мое, лѣ́тъ долготꙋ̀, ми́ръ во дне́хъ є҆гѡ̀, цр҃кви бл҃гостоѧ́нїе, воздꙋ́ха бл҃горастворе́нїе, землѝ плодоно́сїе. И҆зба́ви же всѣ́хъ, вѣ́рою несꙋмнѣ́нною къ бг҃ꙋ приходѧ́щихъ и҆ многоцѣлє́бныѧ мо́щи твоѧ̑ бл҃гоговѣ́йнѡ почита́ющихъ, ѿ всѧ́кихъ бѣ́дъ дꙋше́вныхъ и҆ тѣле́сныхъ, ѿ всѣ́хъ томле́нїй и҆ прило́гѡвъ дїа́вольскихъ. Бꙋ́ди печа̑льнымъ ѹ҆тѣ́шитель, недꙋ́гꙋющымъ вра́чь, напа́ствꙋємымъ помо́щникъ, наги̑мъ покрови́тель, вдови́цамъ застꙋ́пникъ, си̑рымъ защи́тникъ, младе́нцємъ пита́тель, ста̑рымъ ѹ҆крѣпи́тель, стра́нствꙋющымъ пꙋтево́ждь, пла́вающымъ ко́рмчїй, и҆ и҆схода́тайствꙋй всѣ̑мъ, крѣ́пкїѧ по́мощи твоеѧ̀ ѹ҆се́рднѣ тре́бꙋющымъ, всѧ̑ ко сп҃се́нїю полє́знаѧ. Ꙗ҆́кѡ да твои́ми мл҃твами наставлѧ́еми, пꙋ́ть маловре́меннагѡ житїѧ̀ на́шегѡ на землѝ безбѣ́днѡ соверши́мъ, и҆ неконча́емый поко́й на нб҃сѝ ѹ҆лꙋчи́вше, просла́вимъ кꙋ́пнѡ съ тобо́ю всѣ́хъ бл҃ги́хъ пода́телѧ, є҆ди́наго въ трⷪ҇цѣ сла́вимаго бг҃а, ѻ҆ц҃а̀ и҆ сн҃а и҆ ст҃а́го дх҃а, ны́нѣ и҆ при́снѡ и҆ во вѣ́ки вѣкѡ́въ.

## Мл҃тва в҃, что́маѧ въ ні́ловой пꙋ́стыни, тферскі́ѧ є҆па́рхїи:

<versal data-diacritics="true">Ѽ</versal> прпⷣбне и҆ бг҃обл҃же́нне, па́стырю и҆ нача́льниче, ѻ҆́тче ні́ле! Ꙗ҆́кѡ и҆мѣ́ѧй дерзнове́нїе ко влⷣцѣ хрⷭ҇тꙋ̀ и҆ ко пречтⷭ҇ѣй є҆гѡ̀ мт҃ри, прест҃ѣ́й бцⷣѣ, бꙋ́ди мл҃твенникъ и҆ помо́щникъ и҆ хода́тай ѡ҆ на́съ недосто́йныхъ, живꙋ́щихъ во ст҃ѣ́й ѡ҆би́тели се́й, є҆ѧ́же бг҃оизбра́ннѣй дрꙋжи́нѣ ты̀ нача́льникъ ꙗ҆влѧ́ешисѧ, и҆ ѡ҆ приходѧ́щихъ съ вѣ́рою къ цѣльбонѡ́снымъ моще́мъ твои̑мъ. Бꙋ́ди помога́ѧ и҆ застꙋпа́ѧ ѿ ѕла́гѡ на́шегѡ сопроти́вника, ꙗ҆́кѡ да твои́ми моли́твами, пребыва́ющїи на мѣ́стѣ се́мъ, и҆ приходѧ́щїи съ вѣ́рою къ ра́цѣ моще́й твои́хъ, и҆ на всѧ́комъ мѣ́стѣ призыва́ющїи тѧ̀ на по́мощь невреди́ми бꙋ́демъ ѿ бѣсѡ́въ и҆ ѕлы́хъ человѣ̑къ, сла́вꙋ и҆ бл҃годаре́нїе возсыла́юще ѻ҆ц҃ꙋ̀ и҆ сн҃ꙋ и҆ ст҃о́мꙋ дх҃ꙋ, ны́нѣ и҆ при́снѡ и҆ во вѣ́ки вѣкѡ́въ.

## Тропа́рь, гла́съ д҃:

<red>Ꙗ҆́</red>кѡ свѣти́льникъ всесвѣ́телъ ꙗ҆ви́лсѧ є҆сѝ во ѻ҆́стровѣ селиге́ра є҆́зера, прпⷣбне ѻ҆́тче ні́ле: ты́ бо, крⷭ҇тъ хрⷭ҇то́въ ѿ ю҆́ности твоеѧ̀ на ра́мо взе́мъ, ѹ҆се́рднѡ томꙋ̀ послѣ́довалъ є҆сѝ, чистото́ю бг҃ови прибли́живсѧ, ѿѻнꙋ́дꙋже и҆ чꙋде́съ дарова́нїемъ ѡ҆богати́лсѧ є҆сѝ. Тѣ́мже и҆ мы̀, притека́юще къ ра́цѣ моще́й твои́хъ, ѹ҆ми́льнѡ глаго́лемъ: ѻ҆́тче прпⷣбне, молѝ хрⷭ҇та̀ бг҃а сп҃сти́сѧ дꙋша́мъ на́шымъ.
