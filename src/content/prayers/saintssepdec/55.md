---
title: "Ное́мврїа и҃"
navigation:
  key: prayers-saintssepdec-55
  title: "Ное́мврїа и҃"
  parent: prayers-saintssepdec
  order: 55
type: "prayer"
---

## Ное́мврїа и҃.

## Мл҃твы ст҃ы̑мъ а҆рха́гг҃лѡмъ: мїхаи́лꙋ, гаврїи́лꙋ и҆ рафаи́лꙋ.



## Мл҃тва а҃, ст҃о́мꙋ а҆рха́гг҃лꙋ мїхаи́лꙋ, и҆з̾ слꙋ́жбы со а҆ка́ѳїстомъ:

<versal>С</versal>т҃ы́й и҆ вели́кїй а҆рха́гг҃ле бж҃їй мїхаи́ле, неисповѣди́мыѧ и҆ пресꙋ́щественныѧ трⷪ҇цы пе́рвый во а҆́гг҃лѣхъ предстоѧ́телю, ро́да же человѣ́ческагѡ приста́вниче и҆ храни́телю, сокрꙋши́вый съ во́инствы свои́ми главꙋ̀ прего́рдагѡ денни́цы на нб҃сѝ и҆ всегда̀ посрамлѧ́ѧй ѕло́бꙋ и҆ кова̑рства є҆гѡ̀ на землѝ! Къ тебѣ̀ съ вѣ́рою прибѣга́емъ и҆ тебѣ̀ съ любо́вїю мо́лимсѧ: бꙋ́ди щи́тъ несокрꙋши́мь и҆ забра́ло тве́рдо ст҃ѣ́й цр҃кви и҆ правосла́вномꙋ ѻ҆те́чествїю на́шемꙋ, ѡ҆гражда́ѧ и҆́хъ молнїено́снымъ мече́мъ твои́мъ ѿ всѣ́хъ вра̑гъ ви́димыхъ и҆ неви́димыхъ. Бꙋ́ди наста́вникъ премꙋ́дръ и҆ споспѣ́шникъ бл҃гочести́вѣйшемꙋ і҆мпера́торꙋ на́шемꙋ, и҆зносѧ̀ є҆мꙋ̀ ѿ прⷭ҇то́ла цр҃ѧ̀ ца́рствꙋющихъ просвѣще́нїе и҆ си́лꙋ, ра́дость, ми́ръ и҆ ѹ҆тѣше́нїе. Бꙋ́ди во́ждь и҆ сора́тай непобѣди́мь хрⷭ҇толюби́вомꙋ во́инствꙋ на́шемꙋ, вѣнча́ѧ є҆го̀ сла́вою и҆ побѣ́дами над̾ сꙋпоста̑ты, да позна́ютъ всѝ противлѧ́ющїисѧ на́мъ, ꙗ҆́кѡ съ на́ми бг҃ъ и҆ ст҃і́и а҆́гг҃ли є҆гѡ̀. Не ѡ҆ста́ви же, ѽ а҆рха́гг҃ле бж҃їй, по́мощїю и҆ застꙋпле́нїемъ твои́мъ и҆ на́съ, прославлѧ́ющихъ дне́сь ст҃о́е и҆́мѧ твоѐ: се́ бо, а҆́ще и҆ многогрѣ́шни є҆смы̀, ѻ҆ба́че не хо́щемъ въ беззако́нїихъ на́шихъ поги́бнꙋти, но є҆́же ѡ҆брати́тисѧ ко гдⷭ҇ꙋ и҆ ѡ҆живлє́ннымъ бы́ти ѿ негѡ̀ на дѣла̀ бл҃га̑ѧ. Ѡ҆зарѝ ѹ҆̀бо ѹ҆́мъ на́шъ свѣ́томъ бж҃їимъ, да возмо́жемъ разꙋмѣ́ти, что̀ є҆́сть во́лѧ бж҃їѧ ѡ҆ на́съ бл҃га́ѧ и҆ соверше́ннаѧ, и҆ вѣ́дѣти всѧ̑, ꙗ҆̀же подоба́етъ на́мъ твори́ти и҆ ꙗ҆̀же презира́ти и҆ ѡ҆ставлѧ́ти. Ѹ҆крѣпѝ бл҃года́тїю гдⷭ҇нею сла́бꙋю во́лю и҆ немощно́е произволе́нїе на́ше, да ѹ҆тверди́вшесѧ въ зако́нѣ гдⷭ҇ни, преста́немъ про́чее вла́ѧтисѧ земны́ми пѡ́мыслы и҆ похотьмѝ пло́ти и҆ ра́ди тлѣ́ннагѡ и҆ земна́гѡ вѣ̑чнаѧ и҆ нбⷭ҇наѧ безꙋ́мнѣ забыва́ти. Над̾ всѣ́ми же си́ми и҆спросѝ на́мъ свы́ше дх҃ъ и҆́стиннагѡ покаѧ́нїѧ, нелицемѣ́рнꙋю печа́ль по бз҃ѣ и҆ сокрꙋше́нїе ѡ҆ грѣсѣ́хъ на́шихъ, да ѡ҆стаю́щее на́мъ число̀ дне́й вре́меннагѡ житїѧ̀ на́шегѡ во и҆зглажде́нїи ѕѡ́лъ содѣ́ѧнныхъ на́ми соверши́мъ. Є҆гда́ же прибли́житсѧ ча́съ сконча́нїѧ на́шегѡ и҆ свобожде́нїѧ ѿ ѹ҆́зъ бре́ннагѡ сегѡ̀ тѣлесѐ, не ѡ҆ста́ви на́съ, а҆рха́гг҃ле бж҃їй, беззащи́тныхъ проти́вꙋ дꙋхѡ́въ ѕло́бы поднебе́сныхъ, ѡ҆бы́кшихъ прегражда́ти дꙋшѝ человѣ́честѣй восхо́дъ въ гѡ́рнѧѧ: да ѡ҆хранѧ́еми тобо́ю, безпреткнове́ннѣ дости́гнемъ ѻ҆́ныхъ пресла́вныхъ селе́нїй ра́йскихъ, и҆дѣ́же нѣ́сть печа́ль, ни воздыха́нїе, но жи́знь безконе́чнаѧ, и҆ сподо́бимсѧ ѹ҆зрѣ́ти пресвѣ́тлое лицѐ всебл҃га́гѡ гдⷭ҇а и҆ влⷣки на́шегѡ и҆ томꙋ̀ возда́ти сла́вꙋ, со ѻ҆ц҃е́мъ и҆ ст҃ы́мъ дх҃омъ, во вѣ́ки вѣкѡ́въ.

## Мл҃тва в҃, томꙋ́же а҆рха́гг҃лꙋ:

<versal data-diacritics="true">Ѽ</versal> ст҃ы́й мїхаи́ле а҆рха́гг҃ле, свѣтлоѡбра́зный и҆ гро́зный нбⷭ҇нагѡ цр҃ѧ̀ воево́до! Пре́жде стра́шнагѡ сꙋда̀ ѡ҆сла́би мѝ пока́ѧтисѧ ѿ грѣхѡ́въ мои́хъ, ѿ сѣ́ти ловѧ́щихъ и҆зба́ви дꙋ́шꙋ мою̀ и҆ приведѝ ю҆̀ къ сотво́ршемꙋ ю҆̀ бг҃ꙋ, сѣдѧ́щемꙋ на херꙋві́мѣхъ, и҆ моли́сѧ ѡ҆ не́й приле́жнѡ, да твои́мъ хода́тайствомъ по́слетъ ю҆̀ въ мѣ́сто поко́йное. Ѽ гро́зный воево́до нбⷭ҇ныхъ си́лъ, предста́телю всѣ́хъ ѹ҆ прⷭ҇то́ла влⷣки хрⷭ҇та̀, храни́телю тве́рдый всѣ̑мъ человѣ́кѡмъ и҆ мꙋ́дрый ѡ҆рꙋ́жниче, крѣ́пкїй воево́до нбⷭ҇нагѡ цр҃ѧ̀! Поми́лꙋй мѧ̀ грѣ́шнаго, тре́бꙋющаго твоегѡ̀ застꙋпле́нїѧ, сохрани́ мѧ ѿ всѣ́хъ ви́димыхъ и҆ неви́димыхъ вра̑гъ, па́че же подкрѣпѝ ѿ ѹ҆́жаса сме́ртнагѡ и҆ ѿ смꙋще́нїѧ дїа́вольскагѡ, и҆ сподо́би мѧ̀ непосты́днѡ предста́ти созда́телю на́шемꙋ въ ча́съ стра́шнагѡ и҆ пра́веднагѡ сꙋда̀ є҆гѡ̀. Ѽ всест҃ы́й вели́кїй мїхаи́ле а҆рхїстрати́же! Не пре́зри менѐ грѣ́шнаго, молѧ́щагосѧ тебѣ̀ ѡ҆ по́мощи и҆ застꙋпле́нїи твое́мъ въ вѣ́цѣ се́мъ и҆ въ бꙋ́дꙋщемъ, но сподо́би мѧ̀ та́мѡ кꙋ́пнѡ съ тобо́ю сла́вити ѻ҆ц҃а̀ и҆ сн҃а и҆ ст҃а́го дх҃а во вѣ́ки вѣкѡ́въ.

## Мл҃тва г҃, ст҃о́мꙋ а҆рха́гг҃лꙋ гаврїи́лꙋ:

<versal data-diacritics="true">Ѽ</versal> ст҃ы́й вели́кїй а҆рха́гг҃ле гаврїи́ле, бж҃їю прⷭ҇то́лꙋ предстоѧ́й и҆ ѡ҆заре́нїемъ ѿ бж҃е́ственнагѡ свѣ́та ѡ҆сїѧ́нный, вѣ́дѣнїемъ же непостижи́мыхъ та̑инъ ѡ҆ превѣ́чнѣй премꙋ́дрости є҆гѡ̀ просвѣще́нный! Всеꙋсе́рднѡ молю́ тѧ, наста́ви мѧ̀ къ покаѧ́нїю ѿ ѕлы́хъ дѣ́лъ и҆ ко ѹ҆твержде́нїю въ вѣ́рѣ мое́й, ѹ҆крѣпѝ и҆ ѡ҆градѝ дꙋ́шꙋ мою̀ ѿ и҆скꙋше́нїй прельсти́тельныхъ, и҆ ѹ҆молѝ созда́телѧ на́шего ѡ҆ ѿпꙋще́нїи грѣхѡ́въ мои́хъ. Ѽ ст҃ы́й вели́кїй гаврїи́ле а҆рха́гг҃ле! Не пре́зри менѐ грѣ́шнаго, молѧ́щагосѧ тебѣ̀ ѡ҆ по́мощи и҆ застꙋпле́нїи твое́мъ въ вѣ́цѣ се́мъ и҆ въ бꙋ́дꙋщемъ, но при́снѡ помо́щникъ мнѣ̀ ꙗ҆ви́сѧ, да непреста́ннѡ сла́влю ѻ҆ц҃а̀ и҆ сн҃а и҆ ст҃а́гѡ дх҃а держа́вꙋ и҆ твоѐ предста́тельство во вѣ́ки вѣкѡ́въ.

## Мл҃тва д҃, ст҃о́мꙋ а҆рха́гг҃лꙋ рафаи́лꙋ:

<versal data-diacritics="true">Ѽ</versal> ст҃ы́й вели́кїй а҆рха́гг҃ле рафаи́ле, прⷭ҇то́лꙋ бж҃їю предстоѧ́й! Ты̀ бл҃года́тїю, ѿ всемогꙋ́щагѡ врача̀ дꙋ́шъ и҆ тѣле́съ на́шихъ тебѣ̀ да́нною, пра́веднаго мꙋ́жа тѡві́та ѿ слѣпоты̀ тѣле́сныѧ и҆сцѣли́лъ є҆сѝ, и҆ сы́на є҆гѡ̀ тѡві́ю, спꙋтеше́ствꙋѧ є҆мꙋ̀, ѿ ѕла́гѡ дꙋ́ха сохрани́лъ є҆сѝ. Всеꙋсе́рднѡ молю́ тѧ, бꙋ́ди мнѣ̀ пꙋтеводи́тель въ жи́зни мое́й, сохранѝ ѿ всѣ́хъ ви́димыхъ и҆ неви́димыхъ вра̑гъ, и҆сцѣлѝ дꙋшє́вныѧ и҆ тѣлє́сныѧ болѣ̑зни моѧ̑, ѹ҆пра́ви жи́знь мою̀ къ покаѧ́нїю во грѣсѣ́хъ и҆ ко творе́нїю до́брыхъ дѣ́лъ. Ѽ ст҃ы́й вели́кїй рафаи́ле а҆рха́гг҃ле! Ѹ҆слы́ши менѐ грѣ́шнаго молѧ́щагосѧ тебѣ̀, и҆ сподо́би въ здѣ́шней и҆ бꙋ́дꙋщей жи́зни бл҃годари́ти и҆ сла́вити ѻ҆́бщаго созда́телѧ на́шего въ безконє́чныѧ вѣ́ки вѣкѡ́въ.

## Тропа́рь, гла́съ д҃:

<red>Н</red>бⷭ҇ныхъ во́инствъ а҆рхїстрати́зи, мо́лимъ ва́съ при́снѡ мы̀ недосто́йнїи, да ва́шими мл҃твами ѡ҆градитѐ на́съ кро́вомъ кри́лъ невеще́ственныѧ ва́шеѧ сла́вы, сохранѧ́юще ны̀ припа́дающыѧ приле́жнѡ и҆ вопїю́щыѧ: ѿ бѣ́дъ и҆зба́вите ны̀, ꙗ҆́кѡ чинонача́льницы вы́шнихъ си́лъ.
