---
title: "Ѻ҆ктѡ́врїа к҃ѳ"
navigation:
  key: prayers-saintssepdec-47
  title: "Ѻ҆ктѡ́врїа к҃ѳ"
  parent: prayers-saintssepdec
  order: 47
type: "prayer"
---

## Ѻ҆ктѡ́врїа к҃ѳ.

## Мл҃тва прпⷣбномч҃нцѣ а҆настасі́и ри́млѧныни, и҆з̾ слꙋ́жбы:

<versal>Д</versal>ѣ́вственницъ похвало̀ и҆ мꙋ́ченицъ сла́во, а҆настасі́е прпⷣбнаѧ! Къ тебѣ̀ во ѹ҆миле́нїи серде́цъ на́шихъ припа́даемъ и҆ твоегѡ̀ застꙋпле́нїѧ ѹ҆ гдⷭ҇а ѡ҆ на́съ мо́лимъ. А҆́ще бо чистотѣ̀ твое́й не поревнова́хомъ и҆ безбоѧ́зненнагѡ и҆сповѣ́данїѧ твоегѡ̀ не прїѻбщи́хомсѧ, па́че же мно́гими прегрѣше́ньми и҆ лю́тыми паде́ньми и҆ ѿстꙋ́пствы гнѣ́въ бж҃їй привлеко́хомъ: но не хо́щемъ во грѣсѣ́хъ на́шихъ ѹ҆мре́ти, и҆ на твоѧ̑ мꙋ́жєскїѧ по́двиги взира́юще, па́ки на ѡ҆долѣ́нїе страсте́й на́шихъ ѡ҆полча́емсѧ. Сїе́ же вѣ́дꙋще, ꙗ҆́кѡ кромѣ̀ бл҃года́тныѧ по́мощи ничто́же бл҃го́е сотвори́ти возмо́жемъ, тꙋ́ю на́мъ ѿ гдⷭ҇а пода́ти тебѐ про́симъ. Ты́ бо, прпⷣбномч҃нце пресла́внаѧ, ве́лїе ко влⷣцѣ дерзнове́нїе стѧжа́ла є҆сѝ, ꙗ҆́кѡ просла́вившаѧ є҆го̀ въ чи́стѣй дꙋшѝ твое́й и҆ въ тѣлесѝ твое́мъ страда́льчестѣмъ, занѐ всѧ̑ прельщє́нїѧ и҆ прещє́нїѧ мꙋчи́телѧ презрѣ́вши, и҆скорене́нїе же зꙋбѡ́въ, и҆ ногте́й и҆стерза́нїе, и҆ сосцє́въ и҆ рꙋ́къ и҆ но́гъ ѿсѣче́нїе сла́дцѣ претерпѣ́вши, дерзнове́ннѡ вопїѧ́ла є҆сѝ: хрⷭ҇то́съ є҆́сть бога́тство моѐ и҆ похвала̀. Тѣ́мже ѿ тогѡ̀ бога́тства и҆ на́шей нищетѣ̀ дꙋхѡ́внаѧ пода́ждь дарова̑нїѧ, и҆ ѿ безмѣ́рныхъ прегрѣше́нїй жи́знь на́шꙋ соблюдѝ, ми́ръ и҆ безмѧте́жїе на́мъ и҆спросѝ, ѿ нꙋ́жды и҆ ѹ҆ны́нїѧ на́съ предста́тельствомъ твои́мъ ѡ҆градѝ, дрꙋ́гъ ко дрꙋ́гꙋ на́съ въ послꙋша́нїи и҆ братолю́бїи наста́ви, и҆ ко гдⷭ҇ꙋ ѻ҆́чи серде́цъ на́шихъ всегда̀ возводѝ, во є҆́же при́снѡ сла́вити на́мъ ѻ҆ц҃а̀ и҆ сн҃а и҆ ст҃а́гѡ дх҃а держа́вꙋ, и҆ твоѐ те́плое предста́тельство во вѣ́ки вѣкѡ́въ.
