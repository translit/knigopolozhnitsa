---
title: "Ѻ҆ктѡ́врїа є҃і и҆ і҆ꙋ́нїа и҃"
navigation:
  key: prayers-saintssepdec-38
  title: "Ѻ҆ктѡ́врїа є҃і и҆ і҆ꙋ́нїа и҃"
  parent: prayers-saintssepdec
  order: 38
type: "prayer"
---

## Ѻ҆ктѡ́врїа є҃і и҆ і҆ꙋ́нїа и҃.

## Мл҃тва ст҃и́телємъ ѳео́дѡрꙋ росто́вскомꙋ и҆ і҆ѡа́ннꙋ сꙋ́ждальскомꙋ, сꙋ̑ждальскимъ чꙋдотво́рцємъ, и҆з̾ а҆ка́ѳїста:

<versal data-diacritics="true">Ѽ</versal> вели́цыи ѹ҆гѡ́дницы хрⷭ҇тѡ́вы и҆ чꙋдотво́рцы, ст҃и́телїе ѳео́дѡре и҆ і҆ѡа́нне! Сѐ мы̀ недосто́йнїи и҆ грѣ́шнїи, скорбьмѝ мно́гими ѹ҆гнета́емїи, къ ва́мъ ѹ҆се́рднѡ прибѣга́емъ и҆ со ѹ҆пова́нїемъ крѣ́пкимъ мо́лимсѧ: ѽ ѻ҆тцы̀ бл҃гоми́лостивїи и҆ бг҃опослꙋшли́вїи, ми́лостивнѡ ѹ҆слы́шите ны́нѣ гла́съ на́шъ моле́бный, и҆ потщи́тесѧ на по́мощь на́шꙋ, и҆ ꙗ҆́коже въ житїѝ ва́шемъ всѣ̑мъ скорбѧ́щымъ и҆ ѡ҆ѕло́блєннымъ помѡ́щницы и҆ ѹ҆тѣ́шителїе бы́сте, та́кѡ и҆ ны́нѣ любо́вь ва́шꙋ къ на́мъ ꙗ҆ви́те, бл҃года́тнымъ дѣ́йствомъ бг҃опрїѧ́тныхъ моли́твъ ва́шихъ претворѧ́юще ско́рбь на́шꙋ въ ра́дость, печа́ль же во ѹ҆тѣше́нїе: всѧ̑ бо мо́жете ѡ҆ ѹ҆крѣплѧ́ющемъ ва́съ хрⷭ҇тѣ̀, є҆гѡ́же вѣ́рнїи слꙋжи́телїе ꙗ҆ви́стесѧ. Ѿ негѡ́же прїи́мше всѧ̑ ѡ҆бѣтова̑ннаѧ бл҃га̑ѧ, низпосли́те ѹ҆̀бо и҆ на́мъ вели́кꙋю и҆ бога́тꙋю млⷭ҇ть гдⷭ҇ню, да воспое́мъ и҆ просла́вимъ ди́внаго во ст҃ы́хъ свои́хъ, бг҃а, ѻ҆ц҃а̀ и҆ сн҃а и҆ ст҃а́го дх҃а, ны́нѣ и҆ при́снѡ и҆ во вѣ́ки вѣкѡ́въ.
