---
title: "Септе́мврїа к҃а"
navigation:
  key: prayers-saintssepdec-19
  title: "Септе́мврїа к҃а"
  parent: prayers-saintssepdec
  order: 19
type: "prayer"
---

## Септе́мврїа к҃а.

## Мл҃твы прпⷣбномꙋ данїи́лꙋ шꙋ́жгорскомꙋ, чтѡ́мыѧ въ преѡбраже́нской на шꙋ́жгорѣ цр҃кви, новгоро́дскїѧ є҆па́рхїи.



## Мл҃тва а҃:

<versal data-diacritics="true">Ѽ</versal> пребл҃гі́й на́шъ па́стырю и҆ ѹ҆чи́телю, вели́кїй чꙋдотво́рче данїи́ле! Ѹ҆слы́ши на́съ грѣ́шныхъ, молѧ́щихсѧ тебѣ̀ и҆ и҆́мѧ твоѐ ст҃о́е призыва́ющихъ. Ви́ждь немощны́хъ, ѹ҆ловлѧ́емыхъ ѿвсю́дꙋ и҆ всѧ́кагѡ бл҃га лише́нныхъ и҆ ѹ҆мо́мъ ѿ малодꙋ́шїѧ помраче́нныхъ. Потщи́сѧ, ѹ҆го́дниче бж҃їй, плѣне́нныхъ на́съ свободи́ти, и҆ не ѡ҆ста́ви на́съ грѣ́шныхъ врагѡ́мъ въ ра́дость бы́ти и҆ въ лꙋка́выхъ на́шихъ дѣѧ́нїихъ ѹ҆мре́ти. Молѝ ѡ҆ на́съ грѣ́шныхъ содѣ́телѧ на́шего и҆ влⷣкꙋ, є҆мꙋ́же со безпло́тными ли̑ки предстои́ши: ми́лостива сотворѝ бг҃а на́шего, да не возда́стъ на́мъ по дѣлѡ́мъ на́шымъ и҆ по нечистотѣ̀ серде́цъ на́шихъ, но по свое́й млⷭ҇ти да сотвори́тъ на́мъ. На твое́ бо милосе́рдїе ѹ҆пова́емъ, и҆ тобо́ю хва́лимсѧ, и҆ и҆́мѧ твоѐ ст҃о́е на по́мощь призыва́емъ, и҆ ко гро́бꙋ твоемꙋ̀ цѣльбоно́сномꙋ припа́дающе, и҆сцѣле́нїѧ про́симъ: и҆зба́ви на́съ, свѣти́льниче хрⷭ҇то́въ, ѿ ѕлы́хъ бѣ́дъ находѧ́щихъ на на́съ, и҆ ѿвсю́дꙋ возстаю́щыѧ на ны̀ во́лны ѹ҆кротѝ, да не ѡ҆бы́метъ на́съ напа́сть до конца̀ и҆ не погрѧ́знемъ въ пꙋчи́нѣ грѣхо́внѣй. Ѽ прпⷣбне ѻ҆́тче на́шъ данїи́ле! Ѹ҆слы́ши на́съ грѣ́шныхъ, въ ча́съ се́й моле́нїе тебѣ̀ приносѧ́щихъ: помоли́сѧ ѡ҆ на́съ ко влⷣцѣ хрⷭ҇тꙋ̀ бг҃ꙋ, ве́лїе бо дерзнове́нїе къ немꙋ̀ стѧжа́лъ є҆сѝ, и҆́скреннїй моле́бниче ѡ҆ дꙋша́хъ на́шихъ: ѹ҆молѝ нбⷭ҇наго цр҃ѧ̀ ѿпꙋсти́ти на́мъ грѣхѝ, и҆ сподо́би ны̀ безконе́чныѧ ра́дости во вѣ́ки вѣкѡ́въ.

## Мл҃тва в҃:

<versal data-diacritics="true">Ѽ</versal> прпⷣбне и҆ бг҃оно́сне ѻ҆́тче на́шъ данїи́ле! Ѹ҆слы́ши мѧ̀ недосто́йнаго, въ ча́съ се́й моле́нїе тебѣ̀ приносѧ́щаго: помоли́сѧ хрⷭ҇тꙋ̀ бг҃ꙋ ѿпꙋсти́ти моѧ̑ согрѣшє́нїѧ, ве́лїе бо дерзнове́нїе ко гдⷭ҇ꙋ стѧжа́лъ є҆сѝ. Ѹ҆молѝ є҆го̀, ст҃е, мл҃твами твои́ми, ѿ вѣ́чныѧ мꙋ́ки и҆зба́витисѧ мѝ, и҆ нбⷭ҇нагѡ црⷭ҇твїѧ наслѣ́дникꙋ бы́ти со всѣ́ми првⷣными, ѿ вѣ́ка ѹ҆годи́вшими гдⷭ҇ꙋ на́шемꙋ і҆и҃сꙋ хрⷭ҇тꙋ̀, є҆мꙋ́же подоба́етъ всѧ́каѧ сла́ва, че́сть и҆ поклоне́нїе, со безнача́льнымъ є҆гѡ̀ ѻ҆ц҃е́мъ, и҆ прест҃ы́мъ и҆ бл҃ги́мъ и҆ животворѧ́щимъ є҆гѡ̀ дх҃омъ, ны́нѣ и҆ при́снѡ и҆ во вѣ́ки вѣкѡ́въ.
