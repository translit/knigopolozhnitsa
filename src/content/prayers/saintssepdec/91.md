---
title: "Деке́мврїа к҃а и҆ і҆ꙋ́нїа в҃"
navigation:
  key: prayers-saintssepdec-91
  title: "Деке́мврїа к҃а и҆ і҆ꙋ́нїа в҃"
  parent: prayers-saintssepdec
  order: 91
type: "prayer"
---

## Деке́мврїа к҃а и҆ і҆ꙋ́нїа в҃.

## Мл҃тва ст҃ѣ́й бл҃говѣ́рнѣй кнѧги́нѣ і҆ꙋлїані́и вѧ́земской, что́маѧ въ новото́ржскомъ преѡбраже́нскомъ собо́рѣ, тферскі́ѧ є҆па́рхїи:

<versal data-diacritics="true">Ѽ</versal> бл҃же́ннаѧ госпожѐ, пресла́внаѧ хрⷭ҇то́ва мꙋ́ченице, Нбⷭ҇ныхъ а҆́нгелѡвъ сожи́тельнице, бл҃говѣ́рнаѧ кнѧги́не і҆ꙋлїані́е, до́брѣ за чистотꙋ̀ подвиза́вшаѧсѧ, є҆ѧ́же ра́ди и҆ бж҃е́ственными да̑ры ѡ҆богати́вшисѧ, во вре́меннѣй жи́зни лю́тѣ ѿ ѕлоко́зненнагѡ врага̀ пострада́ла є҆сѝ, ѹ҆тѣше́нїе же несконча́емое на нб҃сѝ ѿ хрⷭ҇та̀ бг҃а полꙋчи́ла є҆сѝ, ꙗ҆́кѡ бл҃ги́ми дѣ́лы и҆ кро́тостїю ѹ҆краси́вшаѧсѧ, и҆ сегѡ̀ ра́ди кро́ткихъ зе́млю наслѣ́довала є҆сѝ, бл҃гоче́стнѡ въ зако́нѣ пожи́вшаѧ и҆ ны́нѣ чꙋдесы̀ вельмѝ просїѧ́вшаѧ! Ты̀, чистоты̀ ра́ди твоеѧ̀ серде́чныѧ, свѣ́тъ ст҃а́гѡ дх҃а прїѧ́ла є҆сѝ, и҆ всѣ́хъ бл҃ги́хъ дѣ́лъ сокро́вище на землѝ ꙗ҆ви́ласѧ є҆сѝ, и҆ сегѡ̀ ра́ди бл҃гі́й коне́цъ мꙋ́ченичества ѹ҆лꙋчи́вши, неизрече́ннагѡ свѣ́та въ вѣ́чныхъ кро́вѣхъ нбⷭ҇нагѡ селе́нїѧ сподо́биласѧ є҆сѝ, и҆ ны́нѣ со ст҃ы́ми собѡ́ры водворѧ́ешисѧ и҆ съ мꙋ́чєникъ ли̑ки весели́шисѧ. Помѧнѝ ѹ҆̀бо и҆ на́съ, добродѣ́тельное твоѐ житїѐ и҆ страда̑нїѧ твоѧ̑ мꙋ́ченичєскаѧ похвалѧ́ющихъ и҆ съ дꙋхо́вною ра́достїю па́мѧть твою̀ почита́ющихъ. При́зри на ны̀, волна́ми жите́йскими ѡ҆бꙋрева́ємыѧ, да твои́ми мл҃твами, до́брѣ пожи́вше, дїа́вольскихъ и҆збѣжи́мъ сѣте́й, и҆ съ тобо́ю вѣ́чныхъ бла̑гъ сподо́блени бꙋ́демъ. Ѽ преблаже́ннаѧ страстоте́рпице, всѣ́хъ влⷣцѣ и҆ бг҃ꙋ бл҃га́ѧ и҆ вѣ́рнаѧ раба̀ ꙗ҆ви́вшаѧсѧ! Дне́сь со́браннїи во хра́мѣ твое́мъ, къ ра́цѣ моще́й твои́хъ припа́дающе, ѹ҆миле́ннѡ вопїе́мъ и҆ мо́лимъ тѧ̀: молѝ съ на́ми и҆ ѡ҆ на́съ ѹ҆молѧ́емаго ѿ своегѡ̀ бл҃госе́рдїѧ бг҃а, да ми́лостивнѡ ѹ҆слы́шитъ на́съ, просѧ́щихъ є҆гѡ̀ бл҃госты́ню, и҆ пода́стъ на́мъ всѧ̑ ко сп҃се́нїю и҆ житїю̀ потрє́бнаѧ прошє́нїѧ, и҆ всѣ̑мъ, на всѧ́комъ мѣ́стѣ, во всѧ́кой ско́рби и҆ ѡ҆бстоѧ́нїи тре́бꙋющымъ є҆гѡ̀ чл҃вѣколю́бїѧ и҆ по́мощи, вели́кꙋю свою̀ да низпо́слетъ млⷭ҇ть: да бл҃года́тїю бж҃їею и҆ твои́мъ те́плымъ хода́тайствомъ здра́ви всегда̀ дꙋше́ю и҆ тѣ́ломъ пребыва́юще, сла́вимъ ди́внаго во ст҃ы́хъ свои́хъ бг҃а і҆и҃лева, не ѹ҆далѧ́ющаго по́мощи своеѧ̀ ѿ на́съ, всегда̀, ны́нѣ и҆ при́снѡ и҆ во вѣ́ки вѣкѡ́въ.

## Тропа́рь, гла́съ в҃:

<red>Б</red>л҃гоче́стнѡ въ зако́нѣ пожи́вши и҆ бл҃ги́ми дѣ́лы ѹ҆краси́вшисѧ, ꙗ҆́кѡ крѣ́пкїй а҆дама́нтъ ꙗ҆ви́ласѧ є҆сѝ цѣломꙋ́дреннаѧ, ст҃а́ѧ бл҃говѣ́рнаѧ кнѧги́не і҆ꙋлїані́е: тлѣ́ннꙋю бо сла́вꙋ и҆ добро́тство тѣле́сное презрѣ́вши, ѕлоко́зненнаго врага̀ побѣди́ла є҆сѝ, и҆ цѣломꙋ́дрїѧ ра́ди мꙋ́ченическꙋю сме́рть прїѧ́ла є҆сѝ. Сегѡ̀ ра́ди ѿ хрⷭ҇та̀ бг҃а нетлѣ́ннымъ и҆ вѣ́чнымъ вѣнце́мъ вѣнча́вшисѧ, ны́нѣ съ ли̑ки мꙋ́чєникъ ликꙋ́еши, и҆ на́мъ вє́лїѧ чꙋдеса̀, приходѧ́щымъ ко гро́бꙋ твоемꙋ̀, ѻ҆би́льнѡ и҆сточа́еши. Тѣ́мже тѝ вопїе́мъ: моли́сѧ хрⷭ҇тꙋ̀ бг҃ꙋ ѡ҆ всѣ́хъ на́съ, съ вѣ́рою и҆ любо́вїю страда̑нїѧ твоѧ̑ почита́ющихъ.
