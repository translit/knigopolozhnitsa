---
title: "Ѻ҆ктѡ́врїа є҃"
navigation:
  key: prayers-saintssepdec-32
  title: "Ѻ҆ктѡ́врїа є҃"
  parent: prayers-saintssepdec
  order: 32
type: "prayer"
---

## Ѻ҆ктѡ́врїа є҃.

## Мл҃тва ст҃и́телю а҆леѯі́ю, митрополі́тꙋ моско́вскомꙋ и҆ всеѧ̀ рѡссі́и, и҆з̾ слꙋ́жбы:

<versal data-diacritics="true">Ѽ</versal> пречестна́ѧ и҆ сщ҃е́ннаѧ главо̀ и҆ бл҃года́ти ст҃а́гѡ дх҃а и҆спо́лненнаѧ, сп҃сово со ѻ҆ц҃е́мъ ѡ҆бита́лище, вели́кїй а҆рхїере́е, те́плый на́шъ застꙋ́пниче, ст҃и́телю а҆леѯі́е! Предстоѧ̀ ѹ҆ прⷭ҇то́ла всѣ́хъ цр҃ѧ̀ и҆ наслажда́ѧсѧ свѣ́та є҆диносꙋ́щныѧ трⷪ҇цы и҆ херꙋві́мски со а҆́гг҃лы возглаша́ѧ пѣ́снь трист҃ꙋ́ю, вели́кое же и҆ неизслѣ́дованное дерзнове́нїе и҆мѣ́ѧ ко всемлⷭ҇тивомꙋ влⷣцѣ, моли́сѧ па́ствы твоеѧ̀ сп҃стѝ лю́ди, є҆диноро́дный тѝ ꙗ҆зы́къ: помозѝ во бране́хъ бл҃гочести́вѣйшемꙋ, самодержа́внѣйшемꙋ, вели́комꙋ госꙋда́рю на́шемꙋ, і҆мпера́торꙋ нїкола́ю а҆леѯа́ндровичꙋ всеѧ̀ рѡссі́и, и҆ покорѝ є҆мꙋ̀ всѧ̑ проти̑вныѧ врагѝ под̾ но́зѣ є҆гѡ̀, ми́рнѡ и҆ безмѧте́жнѡ ца́рствовати є҆мꙋ̀ ѹ҆стро́й: бл҃гостоѧ́нїе ст҃ы́хъ цр҃кве́й ѹ҆твердѝ: а҆рхїерє́и бл҃голѣ́пїемъ ст҃и́тельства ѹ҆красѝ: мона́шествꙋющыѧ къ подвигѡ́мъ до́брагѡ тече́нїѧ ѹ҆крѣпѝ: ца́рствꙋющїй гра́дъ (се́й и҆ ст҃ꙋ́ю ѡ҆би́тель сїю̀) и҆ всѧ̑ гра́ды и҆ страны̑ до́брѣ сохранѝ, и҆ вѣ́рꙋ ст҃ꙋ́ю непоро́чнꙋ соблюстѝ ѹ҆молѝ: мі́ръ ве́сь предста́тельствомъ твои́мъ ѹ҆мирѝ, ѿ гла́да и҆ па́гꙋбы и҆зба́ви ны̀, и҆ ѿ нападе́нїѧ и҆ноплеме́нныхъ сохранѝ: ста̑рыѧ ѹ҆тѣ́ши, ю҆́ныѧ наста́ви, безꙋ̑мныѧ ѹ҆мꙋдрѝ, вдови̑цы поми́лꙋй, сирѡты̀ застꙋпѝ, младе́нцы возрастѝ, плѣнє́нныѧ возвратѝ, немощствꙋ́ющыѧ и҆сцѣлѝ, и҆ вездѣ̀ те́плѣ призыва́ющыѧ тѧ̀ и҆ съ вѣ́рою притека́ющыѧ къ ра́цѣ чтⷭ҇ны́хъ и҆ многоцѣле́бныхъ моще́й твои́хъ, ѹ҆се́рднѡ припа́дающыѧ и҆ молѧ́щыѧсѧ тебѣ̀, ѿ всѧ́кихъ напа́стей и҆ бѣ́дъ хода́тайствомъ твои́мъ свободѝ, да зове́мъ тѝ: ра́дꙋйсѧ, бг҃оизбра́нный па́стырю, ѕвѣздо̀ всесвѣ́тлаѧ мы́сленныѧ тве́рди, та́йнагѡ сїѡ́на неѡбори́мый сто́лпе, мѷродохнове́нный цвѣ́те ра́йскїй, всезлата̑ѧ ѹ҆ста̀ сло́ва, моско́вскаѧ похвало̀, всеѧ̀ рѡссі́и ѹ҆краше́нїе! Молѝ ѡ҆ на́съ всеще́драго и҆ чл҃вѣколюби́ваго хрⷭ҇та̀ бг҃а на́шего, да и҆ въ де́нь стра́шнагѡ прише́ствїѧ є҆гѡ̀ ѿ шꙋ́їѧгѡ стоѧ́нїѧ и҆зба́витъ на́съ, и҆ ра́дости ст҃ы́хъ прича́стники сотвори́тъ со всѣ́ми ст҃ы́ми во вѣ́ки вѣкѡ́въ.

## Тропа́рь, гла́съ и҃:

<red>Ꙗ҆́</red>кѡ а҆пⷭ҇лѡмъ сопресто́льна, и҆ врача̀ предо́бра, и҆ слꙋжи́телѧ бл҃гопрїѧ́тна, къ ра́цѣ твое́й чтⷭ҇нѣ́й притека́юще, ст҃и́телю а҆леѯі́е, бг҃омꙋ́дре чꙋдотво́рче, соше́дшесѧ любо́вїю въ па́мѧть твою̀, свѣ́тлѡ пра́зднꙋемъ, въ пѣ́снехъ и҆ пѣ́нїихъ ра́дꙋющесѧ и҆ хрⷭ҇та̀ сла́вѧще, таковꙋ́ю бл҃года́ть тебѣ̀ дарова́вшаго и҆сцѣле́нїй и҆ гра́дꙋ твоемꙋ̀ вели́кое ѹ҆твержде́нїе.

## И҆́нъ тропа́рь, гла́съ д҃:

<red>А҆</red>пⷭ҇льскихъ догма̑тъ ѡ҆па́сна храни́телѧ, цр҃кве рѡссі́йскїѧ па́стырѧ и҆ ѹ҆чи́телѧ, пребл҃же́ннагѡ а҆леѯі́а ст҃и́телѧ па́мѧть пра́зднꙋюще, славосло́вимъ хрⷭ҇та̀ бг҃а на́шего пѣ́сньми достодо́лжными, дарова́вшаго на́мъ ѹ҆го́дника своего̀, ꙗ҆́кѡ ѻ҆би́льный и҆сто́чникъ точа́щь врачева̑нїѧ, гра́дꙋ же москвѣ̀ похвалꙋ̀ и҆ ѹ҆твержде́нїе.
