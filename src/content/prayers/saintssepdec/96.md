---
title: "Въ недѣ́лю по ржⷭ҇твѣ̀ хрⷭ҇то́вѣ"
navigation:
  key: prayers-saintssepdec-96
  title: "Въ недѣ́лю по ржⷭ҇твѣ̀ хрⷭ҇то́вѣ"
  parent: prayers-saintssepdec
  order: 96
type: "prayer"
---

## Въ недѣ́лю по ржⷭ҇твѣ̀ хрⷭ҇то́вѣ.

## Мл҃тва ст҃о́мꙋ пра́ведномꙋ і҆ѡ́сифꙋ, ѡ҆брꙋ́чникꙋ прест҃ы́ѧ дв҃ы мр҃і́и, и҆з̾ а҆ка́ѳїста:

<versal data-diacritics="true">Ѽ</versal> ст҃ы́й пра́ведный і҆ѡ́сифе! Ты̀, є҆щѐ на землѝ сы́й, ве́лїе и҆мѣ́лъ є҆сѝ дерзнове́нїе къ сн҃ꙋ бж҃їю, и҆́же благоизво́ли и҆менова́ти тѧ̀ ѻ҆тца̀ своего̀, ꙗ҆́кѡ ѡ҆брꙋ́ченика своеѧ̀ мт҃ре, и҆ послꙋ́шати тѧ̀: вѣ́рꙋемъ, ꙗ҆́кѡ ны́нѣ, съ ли̑ки пра́ведныхъ во ѡ҆би́телехъ нбⷭ҇ныхъ водворѧ́ѧсѧ, ѹ҆слы́шанъ бꙋ́деши во всѧ́комъ твое́мъ проше́нїи къ бг҃ꙋ и҆ сп҃си́телю на́шемꙋ. Тѣ́мже, ко твоемꙋ̀ покро́вꙋ и҆ застꙋпле́нїю прибѣга́юще, смире́ннѡ мо́лимъ тѧ̀: ꙗ҆́коже са́мъ ѿ бꙋ́ри сомни́тельныхъ помышле́нїй и҆зба́вленъ бы́лъ є҆сѝ, си́це и҆зба́ви и҆ на́съ, волна́ми смꙋще́нїй и҆ страсте́й ѡ҆бꙋрева́емыхъ: ꙗ҆́коже ѡ҆гражда́лъ є҆сѝ всенепоро́чнꙋю дв҃ꙋ ѿ клеветы̀ человѣ́ческїѧ, ѡ҆градѝ и҆ на́съ та́кожде ѿ всѧ́кїѧ клеветы̀ напра́сныѧ: ꙗ҆́коже храни́лъ є҆сѝ ѿ всѧ́кагѡ вре́да и҆ ѡ҆ѕлобле́нїѧ воплоти́вшагосѧ гдⷭ҇а, си́це сохранѧ́й твои́мъ застꙋпле́нїемъ цр҃ковь є҆гѡ̀ правосла́внꙋю и҆ всѣ́хъ на́съ ѿ всѧ́кагѡ ѡ҆ѕлобле́нїѧ и҆ вре́да. Вѣ́си, свѧ́тче бж҃їй, ꙗ҆́кѡ и҆ сн҃ъ бж҃їй во дне́хъ пло́ти своеѧ̀ въ тѣле́сныхъ потре́бахъ нꙋ́ждꙋ и҆мѣ́ѧше, и҆ ты̀ послꙋжи́лъ є҆сѝ и҆̀мъ: тогѡ̀ ра́ди мо́лимъ тѧ̀, и҆ на́шымъ вре́мєннымъ нꙋ́ждамъ бл҃гопоспѣшѝ твои́мъ хода́тайствомъ, подаѧ̀ на́мъ всѧ̑ бл҃га̑ѧ, въ житїѝ се́мъ потрє́бнаѧ. И҆зрѧ́днѣе же про́симъ тѧ̀, и҆схода́тайствꙋй на́мъ ѡ҆ставле́нїе грѣхѡ́въ прїѧ́ти ѿ нарече́ннагѡ тѝ сн҃а, є҆диноро́днагѡ же сн҃а бж҃їѧ, гдⷭ҇а на́шегѡ і҆и҃са хрⷭ҇та̀, и҆ достѡ́йны бы́ти наслѣ́дїѧ црⷭ҇тва нбⷭ҇нагѡ на́съ предста́тельствомъ твои́мъ сотворѝ, да и҆ мы̀, въ го́рнихъ селе́нїихъ съ тобо́ю водворѧ́ющесѧ, просла́вимъ є҆ди́наго трїѷпоста́снаго бг҃а, ѻ҆ц҃а̀ и҆ сн҃а и҆ ст҃а́го дх҃а, ны́нѣ и҆ во вѣ́ки вѣкѡ́въ.

## Тропа́рь, гла́съ в҃:

<red>Б</red>л҃говѣствꙋ́й, і҆ѡ́сифе, даві́дꙋ чꙋдеса̀ бг҃оѻтцꙋ̀: дв҃ꙋ ви́дѣлъ є҆сѝ ро́ждшꙋю, съ па́стырьми славосло́вилъ є҆сѝ, съ вѡлхвы̀ поклони́лсѧ є҆сѝ, а҆́гг҃ломъ вѣ́сть прїе́мъ. Молѝ хрⷭ҇та̀ бг҃а сп҃стѝ дꙋ́шы на́шѧ.
