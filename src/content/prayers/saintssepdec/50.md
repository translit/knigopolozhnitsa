---
title: "Ное́мврїа д҃ и҆ ма́їа г҃"
navigation:
  key: prayers-saintssepdec-50
  title: "Ное́мврїа д҃ и҆ ма́їа г҃"
  parent: prayers-saintssepdec
  order: 50
type: "prayer"
---

## Ное́мврїа д҃ и҆ ма́їа г҃.

## Мл҃тва бл҃же́нномꙋ сі́мѡнꙋ, хрⷭ҇та̀ ра́ди ю҆ро́дивомꙋ, ю҆́рьевецкомꙋ чꙋдотво́рцꙋ, что́маѧ въ бг҃оѧвле́нской цр҃кви гра́да ю҆́рьевца, костромскі́ѧ є҆па́рхїи:

<versal data-diacritics="true">Ѽ</versal> всест҃ы́ѧ живонача́льныѧ и҆ нераздѣ́льныѧ трⷪ҇цы и҆́стинный ѹ҆го́дниче и҆ вѣ́рный ра́бе, бл҃же́нне и҆ приснопа́мѧтне сі́мѡне! Ѽ и҆збра́нниче бж҃їй, мі́рꙋ ꙗ҆́кѡ ю҆ро́дъ бы́вый, но премꙋ̑дрыѧ житїе́мъ твои́мъ ѹ҆дивлѧ́ѧй! Ѽ преꙋкраше́нный добродѣ́тельми ди́вный чꙋдотво́рче сі́мѡне! Сѐ при́снѡ ѹ҆бл҃жа́емъ и҆ ѹ҆бл҃жа́ти тѧ̀ бꙋ́демъ, пред̾ꙋбл҃же́ннаго гдⷭ҇емъ на́шимъ і҆и҃съ хрⷭ҇то́мъ. Ты́ бо, поревнова́въ всѣ́хъ пра́ведныхъ бл҃же́нствꙋ, ѡ҆ста́вилъ є҆сѝ всѧ̑ мі́ра сегѡ̀ преходѧ̑щаѧ, и҆ вослѣ́дъ вѣ́чныѧ на́шеѧ ра́дости и҆ воскрⷭ҇нїѧ, всесладча́йшагѡ і҆и҃са, поте́клъ є҆сѝ, и҆ всеси́льною тогѡ̀ по́мощїю да́же го́рнѧгѡ сїѡ́на дости́глъ є҆сѝ, и҆дѣ́же є҆́сть веселѧ́щихсѧ жили́ще. Ѹ҆блажа́юще ѹ҆̀бо тѧ̀, приле́жнѡ мо́лимъ, пра́ведный человѣ́че бж҃їй: при́зри на ны̀, во мнѡ́гаѧ и҆скꙋшє́нїѧ впа́дающыѧ: молѝ ѡ҆ на́съ неизрече́ннꙋю всѣ́хъ человѣ̑къ ра́дость и҆ ѹ҆пова́нїе, собезнача́льнаго ѻ҆ц҃ꙋ̀ и҆ дх҃ꙋ, є҆диноро́днаго сн҃а и҆ сло́во бж҃їе, да и҆ на́съ, тогѡ̀ непамѧтоѕло́бное милосе́рдїе прогнѣвлѧ́ющихъ, не ѡ҆ста́витъ, и҆ всѧ̑ на по́льзꙋ на́мъ да ѹ҆стро́итъ: па́че же да ѹ҆тверди́тъ ны̀ во свое́й правосла́внѣй, и҆́стиннѣй и҆ непоро́чнѣй вѣ́рѣ непоколеби́мы, и҆ пра́ведными свои́ми сꙋдьба́ми да сп҃се́тъ на́съ, нижѐ да попꙋ́ститъ ны̀ и҆скꙋси́тисѧ па́че, не́же мо́жемъ, ѿ бѣ́дъ же и҆ печа́лей, при́снѡ на ны̀ здѣ̀ грѣ̑хъ ра́ди на́шихъ быва́ющихъ, ми́лостивнѡ на́съ да и҆зба́витъ. Є҆́й, мо́лимъ тѧ̀, ра́бе хрⷭ҇то́въ: ꙗ҆́коже въ жи́зни твое́й на тре́бꙋющыѧ по́мощи призира́лъ є҆сѝ, та́кѡ и҆ ны́нѣ на́съ тебѣ̀ молѧ́щихсѧ не ѿвратѝ, но предста́ни ѡ҆ на́съ ко гдⷭ҇ꙋ, и҆ ѿ лю́тыхъ паде́нїй мл҃твами твои́ми и҆зьмѝ на́съ: ѹ҆молѝ є҆го̀, да гра́дъ тво́й се́й, въ не́мже добродѣ́тельнѡ пожи́въ, бг҃ꙋ ѹ҆годи́лъ є҆сѝ, сохрани́тъ ѿ всѣ́хъ навѣ̑тъ вра́жїихъ, и҆ лю́ди въ не́мъ живꙋ́щыѧ вѣ́чныѧ жи́зни достѡ́йны да пока́жетъ. Па́ки мо́лимъ тѧ̀, бл҃же́нне сі́мѡне: посѣща́й на́съ тебѣ̀ молѧ́щихсѧ въ нꙋ́ждахъ на́шихъ, да тобо́ю застꙋпа́еми, непреста́ннѡ прославлѧ́емъ хрⷭ҇та̀ бг҃а на́шего, те́плаго предста́телѧ на́мъ тѧ̀ дарова́вшаго. Ꙗ҆́кѡ томꙋ̀ подоба́етъ всѧ́каѧ сла́ва, че́сть и҆ поклоне́нїе, со ѻ҆ц҃е́мъ и҆ ст҃ы́мъ дх҃омъ, ны́нѣ и҆ при́снѡ и҆ во вѣ́ки вѣкѡ́въ.
