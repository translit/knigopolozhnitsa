---
title: "Септе́мврїа д҃ и҆ деке́мврїа г҃"
navigation:
  key: prayers-saintssepdec-2
  title: "Септе́мврїа д҃ и҆ деке́мврїа г҃"
  parent: prayers-saintssepdec
  order: 2
type: "prayer"
---

## Септе́мврїа д҃ и҆ деке́мврїа г҃.

## Мл҃твы ст҃и́телю і҆ѡаса́фꙋ, є҆пⷭ҇кпꙋ бѣлогра́дскомꙋ.



## Мл҃тва а҃, и҆з̾ а҆ка́ѳїста:

<versal data-diacritics="true">Ѽ</versal> ст҃и́телю хрⷭ҇то́въ і҆ѡаса́фе, чꙋдотво́рче бѣлогра́дскїй! Вѣ́рꙋемъ грѣ́шнїи и҆ недосто́йнїи, ꙗ҆́кѡ ѻ҆́чи гдⷭ҇ни на пра́ведныхъ и҆ ѹ҆́ши є҆гѡ̀ на мл҃твꙋ и҆́хъ, и҆ тогѡ̀ ра́ди къ мл҃твамъ твои̑мъ прибѣга́емъ и҆ хода́тайства твоегѡ̀ за на́съ про́симъ, по глаго́лꙋ а҆пⷭ҇льскомꙋ ѹ҆пова́юще, ꙗ҆́кѡ любы̀ твоѧ̀ николи́же ѿпа́даетъ. Во грѣсѣ́хъ и҆ болѣ́знехъ на́шихъ льнꙋ̀ кꙋрѧ́щемꙋсѧ и҆ тро́сти сокрꙋше́ннѣй ѹ҆подо́бихомсѧ, и҆, а҆́ще живе́мъ, млⷭ҇тїю бг҃а живе́мъ и҆ за мл҃твы пра́вєдникъ є҆гѡ̀. Приклонѝ ѹ҆̀бо и҆ ты̀, ѻ҆́тче пра́ведне, се́рдце твоѐ къ моле́нїю на́шемꙋ, и҆ предста́тельствомъ твои́мъ да́ждь ро́дꙋ хрⷭ҇тїа́нскомꙋ ѿ гдⷭ҇а ми́ръ и҆ бл҃гослове́нїе. Правосла́вїе ѹ҆крѣпѝ, нападє́нїѧ же лꙋка́внꙋющихъ и҆ беззако́нныхъ на цр҃ковь бж҃їю ѿженѝ. Ѹ҆молѝ ѻ҆ц҃а̀ нбⷭ҇наго и҆зба́витисѧ на́мъ ѿ наше́ствїѧ вра́жескагѡ, ѿ междоꙋсо́бїй же и҆ смѧте́нїй наро́дныхъ, ѿ гꙋби́тельныхъ повѣ́трїй и҆ смертоно́сныѧ ꙗ҆́звы, ѿ гла́да, ѻ҆гнѧ̀, пото́па и҆ и҆ны́хъ бѣ́дъ и҆ ѡ҆бстоѧ́нїй. И҆спросѝ ѹ҆ хрⷭ҇та̀ бг҃а дꙋша́мъ на́шымъ крѣ́пость и҆ тѣлесє́мъ на́шымъ потре́бное здра́вїе, болѣ́знемъ же и҆сцѣле́нїе: хромы̑мъ хожде́нїе, слѣпы̑мъ прозрѣ́нїе, разсла́блєннымъ ѹ҆твержде́нїе, печа̑льнымъ ѹ҆тѣше́нїе и҆ ѿ всѣ́хъ скорбе́й и҆збавле́нїе. Ѿпа́дшыѧ же лозы̀ хрⷭ҇то́вы вѣ̑тви па́ки съ то́ю соединѝ, є҆ѧ́же и҆ са́мъ прича́стникъ бы́ти сподо́билсѧ є҆сѝ, да та́кѡ просла́витсѧ тобо́ю пречⷭ҇тно́е и҆ великолѣ́пое и҆́мѧ бг҃а на́шегѡ, ѻ҆ц҃а̀ и҆ сн҃а и҆ ст҃а́гѡ дх҃а, ны́нѣ и҆ при́снѡ и҆ во вѣ́ки вѣкѡ́въ.

## Мл҃тва в҃, пред̾ чтⷭ҇ны́ми моща́ми ст҃и́телѧ глаго́лемаѧ:

<versal data-diacritics="true">Ѽ</versal> вели́кїй ѹ҆го́дниче бж҃їй и҆ пресла́вный чꙋдотво́рче, ст҃и́телю і҆ѡаса́фе! Ѿ да́льнихъ и҆ бли́жнихъ градѡ́въ и҆ ве́сей соше́дшесѧ, во є҆́же на мѣ́стѣ подвигѡ́въ твои́хъ помоли́тисѧ и҆ многоцѣлє́бныѧ мо́щи твоѧ̑ ѡ҆блобыза́ти, и҆з̾ глꙋбины̀ се́рдца взыва́емъ къ тебѣ̀: жезло́мъ бл҃гости, ꙗ҆́коже па́стырь до́брый, ѹ҆пасѝ заблꙋ́ждшыѧ ѻ҆́вцы ста́да хрⷭ҇то́ва, во дворы̀ гдⷭ҇ни сїѧ̑ вселѝ, ѡ҆градѝ на́съ ѿ собла́зна, є҆ресе́й и҆ раско́лѡвъ, наꙋчѝ во стра́нствїи сꙋ́щихъ гѡ́рнѧѧ мꙋ́дрствовати: разсѣ́ѧнный ѹ҆́мъ на́шъ просвѣтѝ и҆ на пꙋ́ть и҆́стины напра́ви, ѡ҆хладѣ́вшее се́рдце согрѣ́й любо́вїю ко бли́жнемꙋ и҆ ре́вностїю ко и҆сполне́нїю велѣ́нїй бж҃їихъ, грѣхо́мъ и҆ нерадѣ́нїемъ ѡ҆сла́бленнꙋю во́лю на́шꙋ ѡ҆животворѝ бл҃года́тїю дх҃а всест҃а́гѡ: да твоемꙋ̀ па́стырскомꙋ гла́сꙋ послѣ́дꙋюще, сохрани́мъ въ чистотѣ̀ и҆ пра́вдѣ дꙋ́шы на́шѧ, и҆ та́кѡ, бг҃ꙋ помога́ющꙋ, нбⷭ҇нагѡ црⷭ҇твїѧ дости́гнемъ, и҆дѣ́же кꙋ́пнѡ съ тобо́ю воспросла́вимъ пречⷭ҇тно́е и҆ великолѣ́пое и҆́мѧ ѻ҆ц҃а̀ и҆ сн҃а и҆ дх҃а ст҃а́гѡ во вѣ́ки вѣкѡ́въ.

## Мл҃тва г҃, бл҃года́рственнаѧ:

<versal data-diacritics="true">Ѽ</versal> вели́кїй ст҃и́телю на́шъ и҆ чꙋдотво́рче преди́вный і҆ѡаса́фе, ско́рый помо́щниче къ тебѣ̀ припа́дающымъ! Ми́лостивнѡ при́зри на на́съ недосто́йныхъ, со слеза́ми ѹ҆миле́нїѧ здѣ̀ молѧ́щихсѧ и҆ бл҃годаре́нїе тебѣ̀ по си́лѣ приносѧ́щихъ. Бл҃годари́мъ тѧ̀, ѹ҆го́дниче хрⷭ҇то́въ, ꙗ҆́кѡ ѹ҆слы́шалъ є҆сѝ молє́нїѧ на́съ недосто́йныхъ и҆ проси̑маѧ на́мъ и҆з̾ѻби́льнѡ дарова́лъ є҆сѝ. Вѣ́мы и҆ ѹ҆сты̀ и҆сповѣ́дꙋемъ, ꙗ҆́кѡ вои́стинꙋ хрⷭ҇тꙋ̀ те́плый ѡ҆ на́съ є҆сѝ моли́твенникъ и҆̀, по да́ннѣй тѝ бл҃года́ти и҆ да́рꙋ, во сп҃се́нїе всѣ̑мъ на́мъ потрє́бнаѧ да́рꙋеши: болѧ́щыѧ и҆сцѣлѧ́еши, стра́ждꙋщыѧ ѹ҆тѣша́еши, ми́ръ и҆ ѿра́дꙋ скѡ́рбнымъ сердца́мъ и҆злива́еши, пла́чꙋщыѧ ра́доватисѧ твори́ши, печа̑льныѧ ликова́ти содѣва́еши: роди́телємъ ча̑да воздравлѧ́еши, сꙋпрꙋ́гѡмъ подрꙋ̑жїѧ ѿ ѻ҆дра̀ сме́ртнагѡ возставлѧ́еши, враждꙋ́ющыѧ ѹ҆миротворѧ́еши, зави̑стливыѧ твори́ши ми́лѡстивы, и҆ всѧ̑кїѧ непра̑вды кара́еши, ꙗ҆́коже и҆ въ житїѝ твое́мъ пра́вды и҆ милосе́рдїѧ мꙋ́жественный ревни́тель бы́лъ є҆сѝ. Бл҃годари́мъ тѧ̀, ст҃и́телю, за вели̑каѧ твоѧ̑ и҆ на́мъ ꙗ҆влє́ннаѧ бл҃годѣѧ̑нїѧ, и҆ смире́ннѡ мо́лимсѧ тебѣ̀ мы̀ недосто́йнїи: предста́тельствꙋй за на́съ ѹ҆ прⷭ҇то́ла хрⷭ҇то́ва, и҆ помозѝ на́мъ па́мѧть при́снꙋю твои́хъ бл҃годѣѧ́нїи и҆ щедро́тъ на на́съ и҆злїѧ́нныхъ храни́ти, да во смире́нїи се́рдца про́чее соверши́мъ житїѐ, и҆ нбⷭ҇ное да наслѣ́дꙋемъ селе́нїе бж҃е́ственное, мл҃твами твои́ми, во вѣ́ки вѣкѡ́въ.

## Мл҃тва д҃, ѡ҆ недꙋ́гꙋющихъ и҆ стра́ждꙋщихъ:

<versal data-diacritics="true">Ѽ</versal> вели́кїй ѹ҆го́дниче хрⷭ҇то́въ, ст҃и́телю ѻ҆́тче на́шъ і҆ѡаса́фе, ско́рый помо́щниче и҆ ди́вный чꙋдотво́рче! При́зри ми́лостивнѡ на ны̀ недꙋ́гꙋющыѧ. Вѣ́мы, ѹ҆го́дниче хрⷭ҇то́въ, вѣ́мы, и҆ ѹ҆сты̀ и҆ се́рдцемъ и҆сповѣ́дꙋемъ, ꙗ҆́кѡ по дѣлѡ́мъ на́шымъ бѣды̑ постиго́ша на́съ. Съ разбо́йникомъ бл҃горазꙋ́мнымъ и҆сповѣ́дꙋемъ гдⷭ҇еви, ꙗ҆́кѡ достѡ́йнаѧ по дѣлѡ́мъ на́шымъ воспрїе́млемъ и҆ ѕла̑ѧ сїѧ̑ ꙗ҆́коже рабѝ неключи́мїи терпи́мъ. Си́ми бо вре́менными мꙋче́ньми гдⷭ҇ь милосе́рдый сокрꙋша́етъ горды́ню и҆ жестоковы́йное се́рдце на́ше, да вѣ́чныѧ и҆збѣжи́мъ ка́зни, грѣ́шникѡмъ ѹ҆гото́ванныѧ: сѣ́ѧхомъ бо сѣ́мена житїѧ̀ своево́льнагѡ, и҆ жне́мъ тє́рнїѧ скорбе́й. Ѻ҆ба́че, не́мощни сꙋ́ще, но въ покаѧ́нїе те́плое прише́дше, ѡ҆ се́мъ моли́тисѧ дерза́емъ, да гнѣ́въ гдⷭ҇ень на млⷭ҇ть къ на́мъ преложи́тсѧ, и҆ тебѐ, ст҃и́телю бж҃їй и҆ чꙋдотво́рче, ѹ҆се́рднѡ про́симъ: пролі́й те́плꙋю мл҃твꙋ твою̀ ко хрⷭ҇тꙋ̀ гдⷭ҇ꙋ на́шемꙋ, є҆мꙋ́же дне́сь предстои́ши и҆ мо́лишисѧ ѡ҆ почита́ющихъ тѧ̀ съ любо́вїю и҆ смире́ннымъ на твоѐ предста́тельство ѹ҆пова́нїемъ. Се́ бо въ житїѝ твое́мъ, ст҃и́телю хрⷭ҇то́въ, ни є҆ди́нагѡ же скорбѧ́ща и҆ млⷭ҇ти твоеѧ̀ просѧ́ща, грѣхи́ же своѧ̑ и҆сповѣ́дающа, николи́же презрѣ́лъ є҆сѝ. Ѹ҆молѝ пра́веднаго сꙋдїю̀, да преложи́тъ гнѣ́въ пра́вды своеѧ̀ на ми́лованїе на́ше. Бл҃года́тїю є҆гѡ̀ тебѣ̀ да́нною, ст҃и́телю милосе́рдый, ѹ҆врачꙋ́й на́шѧ не́мѡщи, болѣ́зней лю́тыхъ течє́нїѧ ѹ҆ста́ви, сме́рти ѿитѝ повелѝ, и҆ на покаѧ́нїе си́лꙋ на́мъ да́рꙋй. Ста́рость поддержѝ, младе́нцы воспита́й, ю҆́ность ѹ҆цѣломꙋ́дри, сꙋпрꙋ́жєства въ чистотѣ̀ и҆ смире́нїи ѹ҆твердѝ, на́мъ же всѣ̑мъ послꙋша́нїе трꙋдолю́бное и҆ ми́рное жи́тельство мл҃твою твое́ю да́рꙋй, да терпѣ́нїемъ тече́мъ на предлежа́щїи на́мъ по́двигъ житїѧ̀ сегѡ̀ вре́меннагѡ, взира́юще на нача́льника вѣ́ры и҆ соверши́телѧ гдⷭ҇а і҆и҃са, є҆мꙋ́же сла́ва во вѣ́ки вѣкѡ́въ.

## Мл҃тва є҃, въ де́нь прославле́нїѧ ст҃и́телѧ:

<versal>В</versal>ъ вели́кїй и҆ пра́зднственный де́нь се́й, де́нь твоегѡ̀ на землѝ прославле́нїѧ, ст҃и́телю ѻ҆́тче на́шъ і҆ѡаса́фе, землѝ на́шеѧ сла́во и҆ ра́дованїе вели́кое, прїимѝ сїѧ̑ смирє́ннаѧ и҆ тє́плаѧ молє́нїѧ на̑ша. Дне́сь зри́мъ и҆спо́лнившїйсѧ глаго́лъ гдⷭ҇ень: прославлѧ́ющыѧ мѧ̀ просла́влю. Се́ бо во дни̑ земна́гѡ житїѧ̀ твоегѡ̀ ничесѡ́же и҆ска́лъ є҆сѝ, то́чїю є҆́же во́лю бж҃їю и҆сполнѧ́ти и҆ ча̑да па́ствы твоеѧ̀ ѹ҆пра́вити во сп҃се́нїе, и҆ тогѡ̀ ра́ди мнѡ́гїѧ трꙋды̀, скѡ́рби, болѣ̑зни и҆ пꙋтешє́ствїѧ под̾ѧ́лъ є҆сѝ. По сконча́нїи же твое́мъ просла́ви тѧ̀ милосе́рдый гдⷭ҇и, тѣлесѝ твоемꙋ̀ нетлѣ́нїе и҆ си̑лы цѣлє́бныѧ дарова́вый: тѣ́мже то́ки и҆сцѣле́нїй молѧ́щымсѧ и҆сточи́лъ є҆сѝ, и҆ призыва́ющымъ тѧ̀ недꙋ́гꙋющымъ и҆ скорбѧ́щымъ мно́гажды ꙗ҆влѧ́лсѧ є҆сѝ, ѹ҆тѣше́нїе и҆ цѣльбꙋ̀ ско́рꙋю тѣ̑мъ подава́ѧ. Сегѡ̀ ра́ди, ꙗ҆́коже и҆збра́нника бж҃е́ственныѧ бл҃года́ти тѧ̀ вѣ́дꙋщи, цр҃ковь хрⷭ҇то́ва дне́сь просла́вити тѧ̀ ꙗ҆́коже но́ваго чꙋдотво́рца землѝ на́шеѧ сподо́бисѧ. Бл҃гословѝ ѹ҆̀бо и҆ поми́лꙋй, а҆рхїере́ю и҆́стиннагѡ бг҃а, бл҃гочести́вѣйшаго госꙋда́рѧ на́шего, і҆мпера́тора нїкола́ѧ а҆леѯа́ндровича: сꙋпрꙋ́гꙋ є҆гѡ̀, бл҃гочести́вѣйшꙋю госꙋда́рыню і҆мператрі́цꙋ а҆леѯа́ндрꙋ ѳео́дѡровнꙋ: ма́терь є҆гѡ̀, бл҃гочести́вѣйшꙋю госꙋда́рыню і҆мператрі́цꙋ марі́ю ѳео́дѡровнꙋ: наслѣ́дника є҆гѡ̀, бл҃говѣ́рнаго госꙋда́рѧ цесаре́вича и҆ вели́каго кнѧ́зѧ а҆леѯі́ѧ нїкола́евича, и҆ ве́сь ца́рствꙋющїй до́мъ. Да́рꙋй и҆̀мъ ѹ҆тѣше́нїе се́рдца, ѿра́дꙋ и҆ ми́ръ и҆ ра́дость при́снꙋю ѡ҆ гдⷭ҇ѣ. Во дни̑ житїѧ̀ и҆́хъ сохранѝ въ ми́рѣ держа́вꙋ рѡссі́йскꙋю, слꙋги̑ царє́вы во и҆́стинѣ ѹ҆твердѝ, во́инѡмъ мꙋ́жество непоколеби́мое да́рꙋй, и҆ всѧ̑ лю́ди безпеча̑льны сохранѝ. И҆зженѝ всѧ́кꙋю крамолꙋ̀, и҆ крамо́льныхъ человѣ̑къ лꙋка̑ваѧ разрꙋшѝ совѣ́тѡванїѧ, па́че же тѣ́хъ са́мыхъ въ покаѧ́нїе приведѝ. Па́стырємъ и҆ а҆рхїере́ємъ пода́ждь премꙋ́дрость, чистотꙋ̀ и҆ пра́ведное житїѐ, ꙗ҆́коже и҆ са́мъ си́ми ѹ҆краша́лсѧ є҆сѝ. Младе́нцємъ воспита́нїе бл҃го́е да́ждь, ю҆́ныѧ наꙋчѝ, болѧ́щымъ и҆ скорбѧ́щымъ здра́вїе и҆спросѝ. Сꙋ́щымъ во трꙋдѣ́хъ терпѣ́нїе и҆ ѹ҆пова́нїе послѝ, бога̑тымъ смиренномꙋ́дрїе и҆ ко бли̑жнимъ милосе́рдїе да́рꙋй. На́мъ же всѣ̑мъ ра́дость ѡ҆ гдⷭ҇ѣ при́снꙋю пода́ждь, да всѝ бл҃года́рнѣ тѧ̀ ѹ҆бл҃жа́емъ, глаго́люще та́кѡ: Велича́емъ тѧ̀, ст҃и́телю ѻ҆́тче і҆ѡаса́фе, и҆ чте́мъ ст҃ꙋ́ю па́мѧть твою̀, ты́ бо мо́лиши за на́съ хрⷭ҇та̀ бг҃а на́шего.



## Тропа́рь, гла́съ г҃:

<red>С</red>т҃и́телю хрⷭ҇тꙋ̀ бг҃ꙋ возлю́бленне, пра́вило вѣ́ры и҆ ѡ҆́бразъ милосе́рдїѧ лю́демъ бы́лъ є҆сѝ, бдѣ́нїемъ же, посто́мъ и҆ мл҃твою ꙗ҆́кѡ свѣти́льникъ пресвѣ́тлый просїѧ́лъ є҆сѝ, и҆ просла́вленъ ѿ бг҃а ꙗ҆ви́лсѧ є҆сѝ: тѣ́ломъ ѹ҆́бѡ въ нетлѣ́нїи почива́ѧ, дꙋ́хомъ же прⷭ҇то́лꙋ бж҃їю предстоѧ̀, чꙋдеса̀ пресла̑внаѧ и҆сточа́еши. Молѝ хрⷭ҇та̀ бг҃а, да ѹ҆тверди́тъ ѻ҆те́чество на́ше въ правосла́вїи и҆ бл҃гоче́стїи и҆ сп҃се́тъ дꙋ́шы на́шѧ.

## И҆́нъ тропа́рь, гла́съ в҃:

<red>М</red>оли́твенниче и҆здѣ́тства преизрѧ́дный, бг҃оизбра́нный ст҃и́телю хрⷭ҇то́въ і҆ѡаса́фе, пра́вило вѣ́ры и҆ ѡ҆́бразъ милосе́рдїѧ бл҃гоче́стнымъ житїе́мъ всѣ̑мъ ꙗ҆влѧ́еши, и҆ съ вѣ́рою къ тебѣ̀ притека́ющымъ ѻ҆би́льнѡ и҆сцѣлє́нїѧ и҆сточа́еши. Молѝ хрⷭ҇та̀ бг҃а, да ѹ҆тверди́тъ въ держа́вѣ рѡссі́йстѣй правовѣ́рїе, ми́ръ и҆ бл҃гоче́стїе и҆ сп҃се́тъ дꙋ́шы на́шѧ.
