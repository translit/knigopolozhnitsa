---
title: "Септе́мврїа к҃и"
navigation:
  key: prayers-saintssepdec-27
  title: "Септе́мврїа к҃и"
  parent: prayers-saintssepdec
  order: 27
type: "prayer"
---

## Септе́мврїа к҃и.

## Мл҃тва на паннѷхі́дахъ схимона́хꙋ кѷрі́ллꙋ и҆ схимона́хинѣ марі́и, роди́телємъ прпⷣбнагѡ се́ргїа, что́маѧ въ покро́вскомъ хо́тьковѣ монастырѣ̀, моско́вскїѧ є҆па́рхїи:

<versal data-diacritics="true">Ѽ</versal> рабѝ бж҃їи, схимона́ше кѷрі́лле и҆ схимона́хине марі́е! Внемли́те смире́нномꙋ моле́нїю на́шемꙋ. А҆́ще бо вре́менное житїѐ ва́ше сконча́ли є҆стѐ, но дꙋ́хомъ ѿ на́съ не ѿстꙋпа́ете, при́снѡ по за́повѣдемъ гдⷭ҇нимъ ше́ствовати на́съ наꙋча́юще и҆ кре́стъ сво́й терпѣли́вѡ носи́ти на́мъ посо́бствꙋюще. Се́ бо вкꙋ́пѣ со прпⷣбнымъ и҆ бг҃оно́снымъ ѻ҆тце́мъ на́шимъ се́ргїемъ, ва́шимъ возлю́бленнымъ сы́номъ, дерзнове́нїе ко хрⷭ҇тꙋ̀ бг҃ꙋ и҆ ко пречтⷭ҇ѣй є҆гѡ̀ мт҃ри стѧжа́ли є҆стѐ. Тѣ́мже и҆ ны́нѣ бꙋ́дите мл҃твєнницы и҆ хода̑таи ѡ҆ на́съ недосто́йныхъ, во ст҃ѣ́й ѡ҆би́тели ва́шей жи́тельствꙋющихъ. Бꙋ́дите бг҃омъ собра́ннѣй дрꙋжи́нѣ се́й застꙋ̑пницы крѣ́пцыи, да всѝ на мѣ́стѣ се́мъ вѣ́рою живꙋ́щїи, та́кожде и҆ сѣ́мѡ моли́тисѧ приходѧ́щїи, застꙋпле́нїемъ ва́шимъ сохранѧ́еми, невреди́ми ѿ бѣсѡ́въ и҆ ѿ человѣ̑къ ѕлы́хъ пребꙋ́дꙋтъ, сла́вѧще ст҃ꙋ́ю трⷪ҇цꙋ, ѻ҆ц҃а̀ и҆ сн҃а и҆ ст҃а́го дх҃а, ны́нѣ и҆ при́снѡ и҆ во вѣ́ки вѣкѡ́въ.
