---
title: "Ное́мврїа л҃"
navigation:
  key: prayers-saintssepdec-73
  title: "Ное́мврїа л҃"
  parent: prayers-saintssepdec
  order: 73
type: "prayer"
---

## Ное́мврїа л҃.

## Мл҃тва ст҃о́мꙋ а҆пⷭ҇лꙋ а҆ндре́ю первозва́нномꙋ, и҆з̾ а҆ка́ѳїста:

<versal>П</versal>ервозва́нне а҆пⷭ҇ле бг҃а и҆ сп҃са на́шегѡ і҆и҃са хрⷭ҇та̀, цр҃кве послѣ́дователю верхо́вный, всехва́льне а҆ндре́е! Сла́вимъ и҆ велича́емъ а҆пⷭ҇льскїѧ трꙋды̀ твоѧ̑, сла́дцѣ помина́емъ твоѐ бл҃гослове́нное къ на́мъ прише́ствїе, ѹ҆бл҃жа́емъ честна̑ѧ страда̑нїѧ твоѧ̑, ꙗ҆̀же за хрⷭ҇та̀ претерпѣ́лъ є҆сѝ, лобыза́емъ сщ҃є́нныѧ мо́щи твоѧ̑, чти́мъ ст҃ꙋ́ю па́мѧть твою̀ и҆ вѣ́рꙋемъ, ꙗ҆́кѡ жи́въ гдⷭ҇ь, жива́ же и҆ дꙋша̀ твоѧ̀, и҆ съ ни́мъ во вѣ́ки на нб҃сѝ пребыва́еши, и҆дѣ́же и҆ на́съ любо́вїю твое́ю не ѡ҆ставлѧ́еши, ꙗ҆́коже возлюби́лъ є҆сѝ ѻ҆тцы̀ на́шѧ, є҆гда̀ дх҃омъ ст҃ы́мъ прозрѣ́лъ є҆сѝ землѝ на́шеѧ ко хрⷭ҇тꙋ̀ ѡ҆браще́нїе. Вѣ́рꙋемъ же, ꙗ҆́кѡ и҆ мо́лиши ѡ҆ на́съ бг҃а, зрѧ̀ во свѣ́тѣ є҆гѡ̀ всѧ̑ нꙋ̑жды на́шѧ. Та́кѡ сїю̀ вѣ́рꙋ на́шꙋ во хра́мѣ твое́мъ и҆сповѣ́дꙋемъ и҆ гдⷭ҇а и҆ бг҃а и҆ сп҃са на́шего і҆и҃са хрⷭ҇та̀ мо́лимъ, да мл҃твами твои́ми пода́стъ на́мъ всѧ̑ потрє́бнаѧ ко сп҃се́нїю на́съ грѣ́шныхъ: да ꙗ҆́коже ты̀ а҆́бїе по гла́сꙋ гдⷭ҇а, ѡ҆ста́вль мрє́жи твоѧ̑, неꙋкло́ннѡ томꙋ̀ послѣ́довалъ є҆сѝ, си́це и҆ кі́йждо ѿ на́съ не свои́хъ сѝ да и҆́щетъ, но є҆́же къ созида́нїю бли́жнѧгѡ, и҆ ѡ҆ го́рнемъ зва́нїи да помышлѧ́етъ. И҆мꙋ́ще же тѧ̀ предста́телѧ и҆ мл҃твенника ѡ҆ на́съ, ѹ҆пова́емъ, ꙗ҆́кѡ мл҃тва твоѧ̀ мно́гѡ мо́жетъ пред̾ гдⷭ҇емъ и҆ сп҃си́телемъ на́шимъ і҆и҃сомъ хрⷭ҇то́мъ, є҆мꙋ́же подоба́етъ всѧ́каѧ сла́ва, че́сть и҆ поклоне́нїе, со ѻ҆ц҃е́мъ и҆ ст҃ы́мъ дх҃омъ, во вѣ́ки вѣкѡ́въ.

## Тропа́рь, гла́съ д҃:

<red>Ꙗ҆́</red>кѡ а҆пⷭ҇лѡвъ первозва́нный и҆ верхо́внагѡ сꙋ́щїй бра́тъ, влⷣцѣ всѣ́хъ, а҆ндре́е, моли́сѧ, ми́ръ вселе́ннѣй дарова́ти и҆ дꙋша́мъ на́шымъ ве́лїю млⷭ҇ть.
