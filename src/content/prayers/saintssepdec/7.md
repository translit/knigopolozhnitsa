---
title: "Септе́мврїа ѳ҃"
navigation:
  key: prayers-saintssepdec-7
  title: "Септе́мврїа ѳ҃"
  parent: prayers-saintssepdec
  order: 7
type: "prayer"
---

## Септе́мврїа ѳ҃.

## Мл҃твы прпⷣбномꙋ і҆ѡ́сифꙋ волокола́мскомꙋ, и҆з̾ а҆ка́ѳїста.



## Мл҃тва а҃:

<versal data-diacritics="true">Ѽ</versal> вели́кїй правосла́вныѧ вѣ́ры ревни́телю и҆ ѹ҆чи́телю, свѧ́те премꙋ́дре і҆ѡ́сифе! Прїимѝ моле́нїе, ѿ на́съ грѣ́шныхъ тебѣ̀ приноси́мое, и҆ те́плымъ предста́тельствомъ ѹ҆молѝ въ трⷪ҇цѣ сла́вимаго бг҃а, да низпо́слетъ ѻ҆́нъ бога̑тыѧ своѧ̑ млⷭ҇ти на́мъ грѣ̑шнымъ: да ѹ҆тверди́тъ во ст҃ѣ́й свое́й правосла́внѣй цр҃кви пра́вꙋю вѣ́рꙋ и҆ бл҃гоче́стїе: па́стырємъ є҆ѧ̀ ст҃ꙋ́ю ре́вность ѡ҆ сп҃се́нїи слове́снагѡ ста́да да пода́стъ, ꙗ҆́кѡ да вѣ́рꙋющыѧ соблюдꙋ́тъ, невѣ́рꙋющыѧ же и҆ ѿпа́дшыѧ ѿ и҆́стинныѧ вѣ́ры вразꙋмѧ́тъ и҆ ѡ҆братѧ́тъ: бл҃гочести́вѣйшемꙋ же, самодержа́внѣйшемꙋ, вели́комꙋ госꙋда́рю на́шемꙋ, і҆мпера́торꙋ нїкола́ю а҆леѯа́ндровичꙋ мꙋ́жество и҆ мꙋ́дрость да да́рꙋетъ, на враги́ же побѣ́дꙋ и҆ ѡ҆долѣ́нїе. Та́же и҆ всѣ̑мъ на́мъ и҆спросѝ всѧ̑ бл҃гопотрє́бнаѧ во вре́меннѣмъ се́мъ житїѝ и҆ полє́знаѧ къ вѣ́чномꙋ сп҃се́нїю на́шемꙋ. Помѧнѝ ста́до твоѐ, є҆́же собра́лъ є҆сѝ, не забꙋ́ди посѣща́ти ча̑дъ твои́хъ и҆̀, ꙗ҆́кѡ чадолюби́вый ѻ҆те́цъ, не пре́зри, нижѐ ѿри́ни молє́нїѧ на̑ша, но воздѣжѝ рꙋ́цѣ твоѝ моли́твєнныѧ ко гдⷭ҇ꙋ бг҃ꙋ, да ѿложи́тъ пра́ведный гнѣ́въ сво́й, дви́жимый на ны̀, и҆ и҆зба́витъ на́съ ѿ вра̑гъ ви́димыхъ и҆ неви́димыхъ, ѿ гла́да, пото́па, меча̀, смертоно́сныѧ ꙗ҆́звы, наше́ствїѧ и҆ноплеме́нныхъ и҆ междоꙋсо́бныѧ бра́ни. Є҆́й, премилосе́рдый застꙋ́пниче на́шъ, пресла́вный чꙋдотво́рче! Всѣ́хъ на́съ ѹ҆пра́ви въ ми́рѣ и҆ покаѧ́нїи сконча́ти житїѐ на́ше и҆ пресели́тисѧ со ѹ҆пова́нїемъ во бл҃жє́ннаѧ нѣ̑дра а҆враа́мѡва, и҆дѣ́же славосло́витсѧ всепѣ́тое и҆́мѧ ѻ҆ц҃а̀ и҆ сн҃а и҆ ст҃а́гѡ дх҃а, во вѣ́ки вѣкѡ́въ.

## Мл҃тва в҃:

<versal data-diacritics="true">Ѽ</versal> пребл҃же́нне и҆ присносла́вне ѻ҆́тче на́шъ і҆ѡ́сифе! Вѣ́дꙋще твоѐ вели́кое къ бг҃ꙋ дерзнове́нїе и҆ ко твоемꙋ̀ тве́рдомꙋ застꙋпле́нїю прибѣга́юще, въ сокрꙋше́нїи се́рдца мо́лимъ тѧ̀: ѡ҆зарѝ на́съ свѣ́томъ дарова́нныѧ тебѣ̀ бл҃года́ти, и҆ мл҃твами твои́ми помозѝ на́мъ бꙋ́рное мо́ре житїѧ̀ сегѡ̀ безмѧте́жнѡ прейтѝ и҆ приста́нища сп҃се́нїѧ небла́зненнѡ дости́гнꙋти. Се́ бо, сꙋ́етными порабоще́ни сꙋ́ще, грѣхолюби́ви же и҆ не́мощни ѿ ѡ҆быше́дшихъ на́съ ѕѡ́лъ возни́кнꙋти ꙗ҆влѧ́ющесѧ, къ комꙋ̀ прибѣ́гнемъ, а҆́ще не къ тебѣ̀, ꙗ҆ви́вшемꙋ неѡскꙋдѣва́емое бога́тство ми́лости въ земнѣ́мъ житїѝ твое́мъ; Вѣ́рꙋемъ же, ꙗ҆́кѡ и҆ по ѿше́ствїи твое́мъ мно́жайшее стѧжа́лъ є҆сѝ дарова́нїе, є҆́же ѡ҆ бѣ́дствꙋющихъ милосе́рдовати. Тѣ́мже ѹ҆̀бо, ны́нѣ ко гро́бꙋ твоемꙋ̀ цѣльбоно́сномꙋ припа́дающе, ѹ҆миле́ннѡ про́симъ тѧ̀, свѧ́тче бж҃їй: са́мъ и҆скꙋше́нъ бы́въ, помозѝ и҆ на́мъ и҆скꙋша́ємымъ: посто́мъ и҆ бдѣ́нїемъ попра́вый си́лꙋ де́монскꙋю, и҆ на́съ ѿ нападе́нїй вра́жїихъ защитѝ: препита́вый гла́домъ погиба́ющыѧ, и҆ на́мъ и҆спросѝ ѹ҆ гдⷭ҇а и҆з̾ѻби́лїе плодѡ́въ земны́хъ и҆ всѧ̑ ко сп҃се́нїю потрє́бнаѧ: посрами́вый є҆реті́чєскаѧ мꙋдрова̑нїѧ, цр҃ковь ст҃ꙋ́ю ѿ є҆ресе́й и҆ раско́лѡвъ и҆ смꙋще́нїй мл҃твами твои́ми ѡ҆градѝ, да то́жде мꙋ́дрствꙋемъ всѝ, є҆ди́нымъ се́рдцемъ сла́вѧще ст҃ꙋ́ю, є҆диносꙋ́щнꙋю, животворѧ́щꙋю и҆ нераздѣ́льнꙋю трⷪ҇цꙋ, ѻ҆ц҃а̀ и҆ сн҃а и҆ ст҃а́го дх҃а, во вѣ́ки вѣкѡ́въ.

## Тропа́рь, гла́съ є҃:

<red>Ꙗ҆́</red>кѡ по́стникѡвъ ѹ҆добре́нїе и҆ ѻ҆тцє́въ красотꙋ̀, ми́лости пода́телѧ, разсꙋжде́нїѧ свѣти́льника, всѝ вѣ́рнїи соше́дшесѧ восхва́лимъ, кро́тости ѹ҆чи́телѧ и҆ є҆ресе́й посрами́телѧ, премꙋ́драго і҆ѡ́сифа, рѡссі́йскꙋю ѕвѣздꙋ̀, молѧ́щасѧ гдⷭ҇ꙋ поми́ловатисѧ дꙋша́мъ на́шымъ.
