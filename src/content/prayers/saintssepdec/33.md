---
title: "Ѻ҆ктѡ́врїа з҃"
navigation:
  key: prayers-saintssepdec-33
  title: "Ѻ҆ктѡ́врїа з҃"
  parent: prayers-saintssepdec
  order: 33
type: "prayer"
---

## Ѻ҆ктѡ́врїа з҃.

## Мл҃твы прпⷣбномꙋ се́ргїю нꙋ́ромскомꙋ, и҆з̾ слꙋ́жбы со а҆ка́ѳїстомъ.



## Мл҃тва а҃:

<versal data-diacritics="true">Ѽ</versal> вели́кїй чꙋдотво́рче, прпⷣбне ѻ҆́тче на́шъ се́ргїе! Ѹ҆слы́ши на́съ грѣ́шныхъ молѧ́щихсѧ тебѣ̀ и҆ и҆́мѧ твоѐ ст҃о́е на по́мощь призыва́ющихъ: не пре́зри на́съ чтꙋ́щихъ тѧ̀: молѝ ѡ҆ на́съ грѣ́шныхъ содѣ́телѧ на́шего гдⷭ҇а бг҃а, тебѣ́ бо даде́сѧ бл҃года́ть моли́тисѧ за на́съ. Не мни́мъ бо тѧ̀ ме́ртва сꙋ́ща: а҆́ще бо тѣ́ломъ и҆ преста́вилсѧ є҆сѝ ѿ на́съ, и҆ ра́ка твоѧ̀ пред̾ ѻ҆чи́ма на́шима ви́дима є҆́сть, но ст҃а́ѧ твоѧ̀ дꙋша̀ со а҆́гг҃льскими ли̑ки предстои́тъ ѹ҆ прⷭ҇то́ла вседержи́телева. Ѽ па́стырю на́шъ, прпⷣбне ѻ҆́тче се́ргїе! Потщи́сѧ сохрани́ти на́съ ѿ па́гꙋбныхъ врагѡ́въ и҆ ѿ внеза́пныѧ сме́рти и҆ ѿ бѣсо́вскагѡ и҆скꙋше́нїѧ, ѹ҆мо́мъ ѿ малодꙋ́шїѧ помраче́нныхъ. Не ѡ҆ста́ви на́съ, свѣти́льниче хрⷭ҇то́въ, плѣне́ныхъ бы́ти, но помозѝ на́мъ мл҃твами твои́ми ѿ вѣ́чныѧ мꙋ́ки и҆зба́витисѧ и҆ наслѣ́дникѡмъ црⷭ҇твїѧ нбⷭ҇нагѡ бы́ти со всѣ́ми ст҃ы́ми ѿ вѣ́ка ѹ҆годи́вшими гдⷭ҇ꙋ бг҃ꙋ на́шемꙋ і҆и҃сꙋ хрⷭ҇тꙋ̀, є҆мꙋ́же подоба́етъ че́сть, поклоне́нїе, сла́ва и҆ держа́ва, со безнача́льнымъ є҆гѡ̀ ѻ҆ц҃е́мъ и҆ прест҃ы́мъ и҆ бл҃ги́мъ и҆ животворѧ́щимъ є҆гѡ̀ дх҃омъ, ны́нѣ и҆ при́снѡ и҆ во вѣ́ки вѣкѡ́въ.

## Мл҃тва в҃:

<versal data-diacritics="true">Ѽ</versal> прпⷣбне и҆ достобл҃же́нне ѻ҆́тче се́ргїе, до́брый на́шъ па́стырю и҆ ѹ҆чи́телю! Ты̀ є҆щѐ на землѝ се́й ра́бъ прїи́скреннїй сп҃са хрⷭ҇та̀ показа́лсѧ є҆сѝ, и҆ мнѡ́гїѧ да́ры бл҃года̑тныѧ ѿ негѡ̀ прїѧ́ти сподо́билсѧ є҆сѝ: по бл҃же́ннѣмъ же твое́мъ ѹ҆спе́нїи прⷭ҇то́лꙋ непристꙋ́пныѧ є҆гѡ̀ сла́вы предстоѧ̀, ве́лїе къ немꙋ̀ дерзнове́нїе и҆́маши. Сегѡ̀ ра́ди молѝ и҆ ѡ҆ на́съ, вла́ющихсѧ въ пꙋсты́ни мі́ра сегѡ̀ и҆ сꙋе́тъ є҆гѡ̀. Ѡ҆градѝ на́съ предста́тельствомъ твои́мъ ѿ всѣ́хъ вра̑гъ на́шихъ ви́димыхъ и҆ неви́димыхъ, ѿ тлетво́рныхъ вѣ̑тръ, смертоно́сныѧ ꙗ҆́звы, ѿ гла́да, трꙋ́са, пото́па, ѻ҆гнѧ̀, меча̀, наше́ствїѧ и҆ноплеме́нныхъ и҆ ѿ всѧ́кагѡ ѕла̀. Наипа́че же, свѧ́тче бж҃їй, проле́й те́плое твоѐ моле́нїе ко гдⷭ҇ꙋ ѡ҆ бг҃охрани́мѣй держа́вѣ рѡссі́йстѣй, да въ ми́рѣ, тишинѣ̀ и҆ бл҃годе́нствїи жи́тельствꙋемъ: молѝ, ѻ҆́тче сщ҃е́нный, цр҃ѧ̀ ца́рствꙋющихъ и҆ гдⷭ҇а госпо́дствꙋющихъ ѡ҆ бл҃гочести́вѣйшемъ, самодержа́внѣйшемъ, вели́комъ госꙋда́рѣ на́шемъ, і҆мпера́торѣ нїкола́ѣ а҆леѯа́ндровичѣ и҆ ѡ҆ все́мъ ца́рствꙋющемъ до́мѣ є҆гѡ̀, да, си́лою бж҃їею и҆ всемо́щнымъ застꙋпле́нїемъ твои́мъ ѡ҆хранѧ́емь, долгото́ю же дні́й и҆ крѣ́постїю си́лъ и҆спо́лненъ, мнѡ́гаѧ бл҃га̑ѧ во бл҃го люде́й свои́хъ соверши́тъ: ѡ҆гражда́й же моле́нїемъ твои́мъ, прпⷣбне, цр҃ковь хрⷭ҇то́вꙋ правосла́внꙋю ѿ є҆ресе́й и҆ раско́лѡвъ, ри́зꙋ хрⷭ҇то́вꙋ раздра́ти тща́щихсѧ: и҆спросѝ па́стырємъ свѧты́ню, па́ствѣ ѡ҆ сп҃се́нїи ре́вность, ста́рцємъ крѣ́пость и҆ бл҃го́е напꙋ́тствїе въ жи́знь вѣ́чнꙋю, срє́днимъ лꙋ́чшымъ бы́ти: ю҆́ныѧ ѹ҆цѣломꙋ́дри и҆ послꙋша́нїю наꙋчѝ. На́мъ же всѣ̑мъ, ѹ҆го́дниче бж҃їй, вре́мѧ на покаѧ́нїе и҆спросѝ, да не во грѣсѣ́хъ на́шихъ ѹ҆́мремъ, но да мл҃твами твои́ми, плоды̀ достѡ́йны покаѧ́нїѧ прине́сшымъ, вѣ́чнꙋю приснобл҃же́ннꙋю жи́знь и҆ сопребыва́нїе со ст҃ы́ми є҆гѡ̀ да́рꙋетъ на́мъ гдⷭ҇и, да прославлѧ́емъ гла̑сы немо́лчными є҆гѡ̀ неизрече́нное милосе́рдїе въ безконє́чныѧ вѣ́ки вѣкѡ́въ.

## Тропа́рь, гла́съ и҃:

<red>Ж</red>ела́нїемъ дꙋхо́внымъ разгара́ѧсѧ, пребл҃же́нне, сле́зъ твои́хъ тече́нїемъ дꙋ́шꙋ твою̀ напои́лъ є҆сѝ, и҆ ꙗ҆̀же и҆з̾ глꙋбины̀ воздыха́ньми ѹ҆ѧзвлѧ́ѧ се́рдце твоѐ, бо́дренными мл҃твами и҆ всено́щнымъ предстоѧ́нїемъ влⷣцѣ хрⷭ҇тꙋ̀ многодобродѣ́теленъ пло́дъ прине́слъ є҆сѝ са́мъ себѐ: сегѡ̀ ра́ди, ꙗ҆́кѡ бж҃їй ѹ҆го́дникъ, свѣти́ло мі́рꙋ показа́лсѧ є҆сѝ, сїѧ́ѧ чꙋдесы̀. Се́ргїе прпⷣбне, ѻ҆́тче на́шъ, те́плый мл҃твенниче, бг҃а всегда̀ молѝ, да сп҃се́тъ дꙋ́шы на́шѧ.
