---
title: "Септе́мврїа з҃ и҆ ма́їа є҃і"
navigation:
  key: prayers-saintssepdec-5
  title: "Септе́мврїа з҃ и҆ ма́їа є҃і"
  parent: prayers-saintssepdec
  order: 5
type: "prayer"
---

## Септе́мврїа з҃ и҆ ма́їа є҃і.

## Мл҃тва прпⷣбномꙋ серапїѡ́нꙋ пско́вскомꙋ, ѹ҆ченикꙋ̀ прпⷣбнагѡ є҆ѵфросѵ́на, что́маѧ въ спа́со-є҆леаза́ровѣ пꙋ́стыни, пско́вскїѧ є҆па́рхїи:

<versal data-diacritics="true">Ѽ</versal> пребл҃же́нне ѻ҆́тче на́шъ серапїѡ́не, нбⷭ҇нагѡ і҆ерⷭ҇ли́ма граждани́не! Ты̀ дне́сь предстои́ши прⷭ҇то́лꙋ свѣ́та непристꙋ́пнагѡ, и҆ та́мѡ ꙗ҆́коже въ зерца́лѣ зри́ши всѧ̑ нꙋ̑жды и҆ скѡ́рби на́шѧ. Не ѿстꙋпа́й ѹ҆̀бо ѿ на́съ дꙋ́хомъ, сохранѧ́ѧ на́съ ѿ стрѣ́лъ вра́жїихъ и҆ всѧ́кїѧ пре́лести бѣсо́вскїѧ и҆ ко́зней дїа́вольскихъ, па́стырю на́шъ до́брый. Воззрѝ на на́съ ми́лостивнѡ, и҆ къ землѝ приве́ржєнныѧ возведѝ къ высотѣ̀ нбⷭ҇нѣй: и҆спросѝ предста́тельствомъ твои́мъ ѹ҆ всемлⷭ҇тивагѡ бг҃а на́шегѡ ми́ръ цр҃кви є҆гѡ̀, под̾ зна́менїемъ крⷭ҇та̀ во́инствꙋющей, согла́сїе въ вѣ́рѣ и҆ є҆диномꙋ́дрїе, сꙋемꙋ́дрїѧ же и҆ раско́лѡвъ и҆стребле́нїе, ѹ҆твержде́нїе во бл҃ги́хъ дѣ́лѣхъ, больны̑мъ и҆сцѣле́нїе, печа̑льнымъ ѹ҆тѣше́нїе, ѡ҆би̑димымъ застꙋпле́нїе, бѣ́дствꙋющымъ по́мощь и҆ ѿ бѣ́дъ свобожде́нїе, грѣ̑шнымъ же всѣ̑мъ ѿ грѣхѡ́въ ѿвраще́нїе и҆ сп҃се́нїе. Не посрамѝ на́съ, съ вѣ́рою къ тебѣ̀ притека́ющихъ: прїимѝ молє́нїѧ на̑ша и҆ вознесѝ ѧ҆̀ пред̾ лицѐ гдⷭ҇не, да прїи́мемъ тобо́ю бл҃года́ть и҆ бл҃говре́меннꙋю въ нꙋ́ждахъ на́шихъ по́мощь: ѹ҆крѣпѝ на́ше малодꙋ́шїе и҆ ѹ҆твердѝ на́съ въ вѣ́рѣ, да всѧ̑ бл҃га̑ѧ ѿ бл҃госе́рдїѧ влⷣки мл҃твами твои́ми прїѧ́ти сподо́бимсѧ. Є҆ще́ же споспѣшѝ на́мъ и҆́го хрⷭ҇то́во во бл҃годꙋ́шїи и҆ терпѣ́нїи и҆ ра́дости дꙋхо́внѣй понестѝ, при́снѡ же моли́тисѧ на́съ наꙋчѝ, да непоро́чни сохрани́мсѧ въ прише́ствїе гдⷭ҇а на́шегѡ і҆и҃са хрⷭ҇та̀, є҆мꙋ́же ты̀ ра́достнѡ по трꙋдѣ́хъ и҆ по́двизѣхъ ны́нѣ предстои́ши, прославлѧ́ѧ со всѣ́ми ст҃ы́ми въ трⷪ҇цѣ сла́вимаго ѻ҆ц҃а̀ и҆ сн҃а и҆ ст҃а́го дх҃а во вѣ́ки вѣкѡ́въ.
