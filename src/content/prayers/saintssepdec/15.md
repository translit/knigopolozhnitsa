---
title: "Септе́мврїа к҃ и҆ феврꙋа́рїа д҃і"
navigation:
  key: prayers-saintssepdec-15
  title: "Септе́мврїа к҃ и҆ феврꙋа́рїа д҃і"
  parent: prayers-saintssepdec
  order: 15
type: "prayer"
---

## Септе́мврїа к҃ и҆ феврꙋа́рїа д҃і.

## Мл҃тва ст҃ы̑мъ мч҃нкѡмъ кнѧ́зю мїхаи́лꙋ и҆ болѧ́ринꙋ є҆гѡ̀ ѳео́дѡрꙋ, черни́гѡвскимъ чꙋдотво́рцємъ, что́маѧ въ моско́вскомъ а҆рха́нгельскомъ собо́рѣ:

<versal data-diacritics="true">Ѽ</versal> ст҃і́и великомч҃нцы хрⷭ҇тѡ́вы и҆ и҆́стинныѧ вѣ́ры и҆сповѣ̑дницы, бл҃говѣ́рный кнѧ́же мїхаи́ле и҆ болѧ́рине ѳео́дѡре! Хра́бри бы́сте въ ра́техъ, и҆ врагѡ́мъ прогони́тєли, и҆ ѡ҆би̑димымъ застꙋ̑пницы. Тѣ́мже и҆ ны́нѣ, во́инствꙋ нбⷭ҇номꙋ ѡ҆ на́съ предста́тельствꙋющемꙋ совокꙋ́пльшесѧ, поми́лꙋйте ны̀ грѣ̑шныѧ и҆ недостѡ́йныѧ, въ бѣда́хъ и҆ ско́рбехъ и҆ въ печа́лехъ пребыва́ющыѧ, и҆ ѿ всѧ́кїѧ ѕлы́ѧ напа́сти, ѿ ѕла́гѡ же и҆ ѡ҆би́дѧщагѡ человѣ́ка на́съ ѡ҆храни́те: и҆́бо дана̀ ва́мъ бы́сть такова́ѧ бл҃года́ть ѿ бг҃а, є҆́же моли́тисѧ за на́съ грѣ́шныхъ, въ бѣда́хъ и҆ напа́стехъ ѕлѣ̀ стра́ждꙋщихъ. Бꙋ́дите ѹ҆̀бо на́мъ побѡ́рницы крѣ́пцыи на всѧ̑ ви̑димыѧ и҆ неви̑димыѧ врагѝ на́шѧ. Ѽ великомч҃нцы всехва́льнїи и҆ и҆сповѣ̑дницы вѣ́ры хрⷭ҇то́вы, кнѧ́же мїхаи́ле и҆ болѧ́рине ѳео́дѡре, предстоѧ́тєли нбⷭ҇нагѡ цр҃ѧ̀! Не ѿве́ржите моле́нїѧ на́шегѡ и҆ ѿ всѣ́хъ правосла́вныхъ хрⷭ҇тїа́нъ приноси́магѡ, но ѿ настоѧ́щихъ бѣ́дъ и҆ скорбе́й и҆ печа́лей, та́же и҆ ѿ бꙋ́дꙋщагѡ мꙋче́нїѧ и҆зба́вите на́съ, вѣ́рнѡ вопїю́щихъ бг҃ꙋ: А҆ллилꙋ́їа.

## Тропа́рь, гла́съ д҃:

<red>Ж</red>и́знь ва́шꙋ мꙋ́ченически соверши́вше, и҆сповѣ́данїѧ вѣнцы̑ ѹ҆краси́вшесѧ, къ нбⷭ҇нымъ востеко́сте, мїхаи́ле премꙋ́дре съ до́блимъ ѳео́дѡромъ: моли́те хрⷭ҇та̀ бг҃а сохрани́ти ѻ҆те́чество ва́ше, і҆мпера́тора же и҆ лю́ди, по вели́цѣй є҆гѡ̀ млⷭ҇ти.
