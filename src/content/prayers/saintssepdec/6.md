---
title: "Септе́мврїа ѳ҃ и҆ феврꙋа́рїа є҃"
navigation:
  key: prayers-saintssepdec-6
  title: "Септе́мврїа ѳ҃ и҆ феврꙋа́рїа є҃"
  parent: prayers-saintssepdec
  order: 6
type: "prayer"
---

## Септе́мврїа ѳ҃ и҆ феврꙋа́рїа є҃.

## Мл҃твы ст҃и́телю ѳеодо́сїю, а҆рхїепⷭ҇кпꙋ черни́говскомꙋ.



## Мл҃тва а҃:

<versal data-diacritics="true">Ѽ</versal> сщ҃е́ннаѧ главо̀, крѣ́пкїй на́шъ мл҃твенниче и҆ застꙋ́пниче, ст҃и́телю ѳеодо́сїе! Ѹ҆слы́ши на́съ, съ вѣ́рою призыва́ющихъ тѧ̀ и҆ ѹ҆се́рднѡ припа́дающихъ къ ра́цѣ чтⷭ҇ны́хъ и҆ многоцѣле́бныхъ моще́й твои́хъ <red>[</red><rubric class="inline">и҆лѝ:</rubric> ко ст҃ѣ́й і҆кѡ́нѣ твое́й<red>]</red>. Помина́й на́съ ѹ҆ прⷭ҇то́ла вседержи́телева и҆ не преста́й молѧ́сѧ ѡ҆ на́съ ко хрⷭ҇тꙋ̀ бг҃ꙋ: тебѣ́ бо даде́сѧ бл҃года́ть моли́тисѧ за ны̀. И҆спросѝ предста́тельствомъ твои́мъ ѹ҆ всемлⷭ҇тивагѡ бг҃а на́шегѡ ми́ръ цр҃кви є҆гѡ̀, па́стырємъ є҆ѧ̀ си́лꙋ ре́вностнѡ подвиза́тисѧ ѡ҆ сп҃се́нїи люде́й, бл҃гочести́вѣйшемꙋ же госꙋда́рю на́шемꙋ, і҆мпера́торꙋ нїкола́ю а҆леѯа́ндровичꙋ, бл҃гопоспѣше́нїе во ѹ҆строе́нїи ца́рства є҆гѡ̀, и҆ всемꙋ̀ ца́рствꙋющемꙋ до́мꙋ млⷭ҇ть бж҃їю и҆ долгоде́нствїе. Ѹ҆молѝ нбⷭ҇наго ѻ҆ц҃а̀ и҆ всѣ̑мъ на́мъ пода́ти да́ръ коемꙋ́ждо бл҃гопотре́бенъ, вѣ́рꙋ и҆́стиннꙋю, наде́ждꙋ тве́рдꙋю и҆ любо́вь неѡскꙋдѣва́ющꙋю, градѡ́въ на́шихъ ѹ҆твержде́нїе, мі́ра ѹ҆мире́нїе, ѿ гла́да и҆ па́гꙋбы и҆збавле́нїе, ѿ наше́ствїѧ и҆ноплеме́нникѡвъ сохране́нїе, ю҆́нымъ и҆ младе́нцємъ бл҃го́е въ вѣ́рѣ возраста́нїе, ста̑рымъ и҆ немощны̑мъ ѹ҆тѣше́нїе и҆ подкрѣпле́нїе, болѧ́щымъ и҆сцѣле́нїе, сирота́мъ и҆ вдови́цамъ млⷭ҇ть и҆ застꙋпле́нїе, заблꙋ́ждшымъ и҆справле́нїе, бѣ́дствꙋющымъ бл҃говре́меннꙋю по́мощь, и҆ всѣ́хъ ѹ҆пра́ви въ ми́рѣ и҆ покаѧ́нїи непосты́днѡ сконча́ти житїѐ своѐ и҆ црⷭ҇твїѧ нбⷭ҇нагѡ наслѣ́дники бы́ти, и҆дѣ́же ты̀ ны́нѣ водворѧ́ешисѧ со а҆́гг҃лы и҆ всѣ́ми ст҃ы́ми, прославлѧ́ѧ бг҃а въ трⷪ҇цѣ сла́вимаго, ѻ҆ц҃а̀ и҆ сн҃а и҆ ст҃а́го дх҃а, во вѣ́ки вѣкѡ́въ.

## Мл҃тва в҃, что́маѧ въ разры́товскомъ свѧ́то-тро́ицкомъ покро́вскомъ монастырѣ̀, черни́говскїѧ є҆па́рхїи:

<versal>П</versal>а́стырю до́брый ста́да хрⷭ҇то́ва, ст҃и́телю ѻ҆́тче на́шъ ѳеодо́сїе! Припа́дающе ко ст҃ы̑мъ и҆ многоцѣлє́бнымъ моще́мъ твои̑мъ <red>[</red><rubric class="inline">и҆лѝ:</rubric> ко ст҃ѣ́й і҆кѡ́нѣ твое́й<red>]</red> мо́лимъ тѧ̀ съ вѣ́рою и҆ любо́вїю: бꙋ́ди на́мъ помо́щникъ и҆ покрови́тель въ житїѝ се́мъ земнѣ́мъ многоско́рбнѣмъ и҆ многомѧте́жнѣмъ, рꙋково́дствꙋѧ на́съ неви́димѡ къ вѣ́рномꙋ и҆сполне́нїю за́повѣдей хрⷭ҇то́выхъ и҆ стѧжа́нїю добродѣ́телей є҆ѵⷢ҇льскихъ, нꙋ́жныхъ ко сп҃се́нїю дꙋше́вномꙋ на́шемꙋ. Бꙋ́ди застꙋ́пникъ и҆ храни́тель ѻ҆те́чествꙋ на́шемꙋ, ца́рствꙋ правосла́вно-рѡссі́йскомꙋ, и҆ бл҃гочести́вѣйшемꙋ, самодержа́внѣйшемꙋ, вели́комꙋ госꙋда́рю на́шемꙋ, і҆мпера́торꙋ нїкола́ю а҆леѯа́ндровичꙋ, и҆ всемꙋ̀ ца́рствꙋющемꙋ є҆гѡ̀ до́мꙋ, сохранѧ́ѧ и҆ соблюда́ѧ и҆̀хъ ѿ вра̑гъ ви́димыхъ и҆ неви́димыхъ. Бꙋ́ди предста́тель и҆ гра́дꙋ твоемꙋ̀, въ не́мже ст҃ы́ми моща́ми твои́ми почива́ти бл҃гоизво́лилъ є҆сѝ, и҆ всѣ̑мъ на́мъ къ тебѣ̀ ѹ҆се́рднѡ притека́ющымъ и҆ тѧ̀ на по́мощь призыва́ющымъ, ѡ҆гражда́ѧ на́съ покро́вомъ мл҃твъ твои́хъ ѿ всѧ́кихъ бѣ́дъ и҆ скорбе́й и҆ болѣ́зней и҆ да́рꙋѧ на́мъ всѧ̑ ꙗ҆̀же на по́льзꙋ дꙋ́шъ и҆ тѣле́съ на́шихъ. Є҆́й, чꙋдотво́рче ст҃ы́й и҆ ми́лостивый! Вѣ́рꙋемъ несомнѣ́ннѡ, ꙗ҆́кѡ всѧ̑ сїѧ̑ мо́жеши на́мъ и҆спроси́ти ѹ҆ великодарови́тагѡ бг҃а на́шегѡ и҆ ꙗ҆́кѡ мо́щно є҆́сть предста́тельство твоѐ пред̾ лице́мъ є҆гѡ̀. Сегѡ̀ ра́ди про́симъ тѧ̀: ѹ҆молѝ є҆гѡ̀ бл҃гость за ны̀ грѣ̑шныѧ и҆ недостѡ́йныѧ, и҆ пода́ждь на́мъ твоѐ ст҃о́е а҆рхїпа́стырское бл҃гослове́нїе, да ѻ҆́нымъ ѡ҆сѣнѧ́еми, ти́хое и҆ бг҃оꙋго́дное житїѐ поживе́мъ, бл҃гꙋ́ю хрⷭ҇тїа́нскꙋю кончи́нꙋ полꙋчи́ти сподо́бимсѧ и҆ вкꙋ́пѣ съ тобо́ю црⷭ҇твїе нбⷭ҇ное наслѣ́дꙋемъ, сла́вѧще вели́кое милосе́рдїе ѻ҆ц҃а̀ и҆ сн҃а и҆ ст҃а́гѡ дх҃а, въ трⷪ҇цѣ сла́вимагѡ и҆ покланѧ́емагѡ бг҃а, и҆ твоѐ ст҃о́е застꙋпле́нїе, во вѣ́ки вѣкѡ́въ.

## Тропа́рь, гла́съ д҃:

<red>П</red>реꙋдобре́нъ во а҆рхїере́ехъ, ст҃и́телю ѳеодо́сїе, бы́лъ є҆сѝ свѣти́ло твоемꙋ̀ ста́дꙋ, та́же преста́вилсѧ є҆сѝ въ вѣ́чныѧ ѡ҆би́тєли. Ѹ҆молѝ ѹ҆ прⷭ҇то́ла цр҃ѧ̀ сла́вы, и҆зба́витисѧ на́мъ ѿ находѧ́щихъ на ны̀ ѕѡ́лъ и҆ сп҃сти́сѧ дꙋша́мъ на́шымъ, свѧ́те, мл҃твами твои́ми.
