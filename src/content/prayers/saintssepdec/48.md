---
title: "Ѻ҆ктѡ́врїа к҃ѳ"
navigation:
  key: prayers-saintssepdec-48
  title: "Ѻ҆ктѡ́врїа к҃ѳ"
  parent: prayers-saintssepdec
  order: 48
type: "prayer"
---

## Ѻ҆ктѡ́врїа к҃ѳ.

## Мл҃тва прпⷣбномꙋ а҆вра́мїю, росто́вскомꙋ чꙋдотво́рцꙋ, и҆з̾ а҆ка́ѳїста:

<versal data-diacritics="true">Ѽ</versal> прпⷣбне ѻ҆́тче на́шъ а҆вра́мїе! Не забꙋ́ди на́съ грѣ́шныхъ, но помина́й всегда̀ во ст҃ы́хъ твои́хъ и҆ бг҃опрїѧ́тныхъ мл҃твахъ ста́до твоѐ, є҆́же са́мъ собра́лъ є҆сѝ, и҆ молѝ за ны̀, ча̑да твоѧ̑, ѻ҆́тче сщ҃е́нный, ꙗ҆́кѡ и҆мѣ́ѧй дерзнове́нїе ко гдⷭ҇ꙋ: не мни́мъ бо тѧ̀ ме́ртва сꙋ́ща, а҆́ще и҆ преста́вилсѧ є҆сѝ ѿ на́съ, па́стырю на́шъ до́брый. Сѐ мо́щи твоѧ̑ ст҃ы̑ѧ ѻ҆чесє́мъ на́шымъ предлежа́тъ, ст҃а́ѧ же твоѧ̀ дꙋша̀, со а҆́гг҃льскими безпло́тныхъ ли̑ки прⷭ҇то́лꙋ всѣ́хъ цр҃ѧ̀ предстоѧ́щи, досто́йнѡ весели́тсѧ. И҆спросѝ ѹ҆̀бо на́мъ вре́мѧ на покаѧ́нїе, ꙗ҆́кѡ да возмо́жемъ невозбра́ннѡ прейтѝ ѿ землѝ на нб҃о, и҆ ѿ вѣ́чныѧ мꙋ́ки и҆зба́вльшесѧ, нбⷭ҇нагѡ црⷭ҇твїѧ наслѣ̑дницы бꙋ́демъ со всѣ́ми пра́ведными, ѿ вѣ́ка бл҃гоꙋгоди́вшими гдⷭ҇ꙋ на́шемꙋ і҆и҃сꙋ хрⷭ҇тꙋ̀, є҆мꙋ́же подоба́етъ всѧ́каѧ сла́ва, че́сть и҆ поклоне́нїе, со ѻ҆ц҃е́мъ и҆ ст҃ы́мъ дх҃омъ, ны́нѣ и҆ при́снѡ и҆ во вѣ́ки вѣкѡ́въ.

## Тропа́рь, гла́съ а҃:

<red>П</red>росвѣти́всѧ бж҃е́ственною бл҃года́тїю, невѣ̑рныѧ лю́ди наста́вилъ є҆сѝ къ свѣ́тꙋ бг҃оразꙋ́мїѧ: и҆ по сме́рти сїѧ́ѧ свѣ́тлостїю житїѧ̀ твоегѡ̀, и҆сточа́еши и҆сцѣлє́нїѧ притека́ющымъ съ вѣ́рою къ ра́цѣ моще́й твои́хъ. А҆вра́мїе ѻ҆́тче на́шъ, хрⷭ҇та̀ бг҃а молѝ дарова́ти на́мъ ве́лїю млⷭ҇ть.
