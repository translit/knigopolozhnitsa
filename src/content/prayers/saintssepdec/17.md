---
title: "Септе́мврїа к҃а и҆ ѻ҆ктѡ́врїа к҃и"
navigation:
  key: prayers-saintssepdec-17
  title: "Септе́мврїа к҃а и҆ ѻ҆ктѡ́врїа к҃и"
  parent: prayers-saintssepdec
  order: 17
type: "prayer"
---

## Септе́мврїа к҃а и҆ ѻ҆ктѡ́врїа к҃и.

## Мл҃твы ст҃и́телю дими́трїю, митрополі́тꙋ росто́вскомꙋ.



## Мл҃тва а҃, и҆з̾ слꙋ́жбы со а҆ка́ѳїстомъ:

<versal data-diacritics="true">Ѽ</versal> пребл҃же́нне ст҃и́телю дими́трїе, вели́кїй ѹ҆го́дниче хрⷭ҇то́въ, златоꙋ́сте рѡссі́йскїй! Ѹ҆слы́ши на́съ грѣ́шныхъ молѧ́щихсѧ тебѣ̀, и҆ принесѝ мл҃твꙋ на́шꙋ къ млⷭ҇тивомꙋ и҆ чл҃вѣколю́бцꙋ бг҃ꙋ, є҆мꙋ́же ты̀ ны́нѣ въ ра́дости ст҃ы́хъ и҆ съ ли̑ки а҆́гг҃лъ предстои́ши: ѹ҆молѝ є҆гѡ̀ бл҃госе́рдїе, да не ѡ҆сꙋ́дитъ на́съ по беззако́нїємъ на́шымъ, но да сотвори́тъ съ на́ми по млⷭ҇ти свое́й. И҆спросѝ на́мъ ѹ҆ хрⷭ҇та̀ бг҃а на́шегѡ ми́рное и҆ безмѧте́жное житїѐ, здра́вїе дꙋше́вное и҆ тѣле́сное, землѝ бл҃гопло́дїе, и҆ во все́мъ всѧ́кое и҆з̾ѻби́лїе и҆ бл҃годе́нствїе, и҆ да не во ѕло̀ ѡ҆брати́мъ бл҃га̑ѧ, да́рꙋємаѧ на́мъ ѿ ще́драгѡ бг҃а, но во сла́вꙋ є҆гѡ̀ и҆ въ прославле́нїе твоегѡ̀ застꙋпле́нїѧ. Да́рꙋй на́мъ бг҃оꙋго́днѡ прейтѝ по́прище вре́менныѧ жи́зни: и҆зба́ви на́съ ѿ воздꙋ́шныхъ мыта́рствъ, и҆ наста́ви на́съ на пꙋ́ть ведꙋ́щїй въ селє́нїѧ првⷣныхъ, и҆дѣ́же пра́зднꙋющихъ гла́съ непреста́нный, зрѧ́щихъ бж҃їѧ лица̀ неизрече́ннꙋю добро́тꙋ: цр҃ковь же ст҃ꙋ́ю ѿ раско́лѡвъ и҆ є҆ресе́й сохранѝ, вѣ̑рныѧ ѹ҆крѣпѝ, заблꙋжда́ющыѧ ѡ҆братѝ, и҆ всѣ̑мъ да́рꙋй всѧ̑, ко сп҃се́нїю и҆ сла́вѣ бж҃їей подоба̑ющаѧ: ѻ҆те́чество твоѐ сохранѝ ѿ врагѡ́въ ненавѣ́тно, но побора́й ѡ҆рꙋ́жїю крⷭ҇тоно́снагѡ во́инства: и҆ пода́ждь на́мъ всѣ̑мъ твоѐ а҆рхїпа́стырское и҆ ст҃о́е бл҃гослове́нїе, да ѻ҆́нымъ ѡ҆сѣнѧ́еми, и҆зба́вимсѧ ѿ ко́зней лꙋка́вагѡ и҆ и҆збѣ́гнемъ ѿ всѧ́кїѧ бѣды̀ и҆ напа́сти. Ѹ҆слы́ши моле́нїе на́ше, ѻ҆́тче дими́трїе, и҆ молѝ непреста́ннѡ ѡ҆ на́съ всеси́льнаго бг҃а, сла́вимаго и҆ покланѧ́емаго въ трїе́хъ ѵ҆поста́сехъ, є҆мꙋ́же подоба́етъ всѧ́каѧ сла́ва, че́сть и҆ держа́ва во вѣ́ки вѣкѡ́въ.

## Мл҃тва в҃:

<versal data-diacritics="true">Ѽ</versal> преди́вный и҆ пресла́вный чꙋдотво́рче дими́трїе, и҆сцѣлѧ́ѧй недꙋ́ги человѣ́чєскїѧ! Ты̀ неꙋсы́пнѡ мо́лиши гдⷭ҇а бг҃а на́шего ѡ҆ всѣ́хъ грѣ́шныхъ: молю̀ ѹ҆̀бо тѧ̀, бꙋ́ди мѝ хода́тай пред̾ гдⷭ҇емъ и҆ помо́щникъ на преѡборе́нїе страсте́й ненасы́тныѧ пло́ти моеѧ̀ и҆ на ѡ҆долѣ́нїе стрѣ́лъ сопроти́вника моегѡ̀ дїа́вола, и҆́миже ѹ҆ѧзвлѧ́етъ немощно́е се́рдце моѐ и҆̀, а҆́ки гла́дный и҆ лю́тый ѕвѣ́рь, а҆́лчетъ погꙋби́ти дꙋ́шꙋ мою̀. Ты̀, ст҃и́телю хрⷭ҇то́въ, моѧ̀ ѡ҆гра́да, ты̀ моѐ застꙋпле́нїе и҆ ѡ҆рꙋ́жїе. Ты̀, вели́кїй чꙋдотво́рче, во дни̑ по́двигѡвъ твои́хъ въ мі́рѣ се́мъ ревнꙋ́ѧ ѡ҆ правосла́внѣй цр҃кви бж҃їей, ꙗ҆́кѡ и҆́стинный и҆ до́брый па́стырь, небла́зненнѡ ѡ҆блича́лъ є҆сѝ грѣхѝ и҆ невѣ́жєствїѧ людскі̑ѧ, и҆ ѿ стезѝ пра́вды въ є҆́рєси и҆ раско́лы ѹ҆клони́вшыѧсѧ на пꙋ́ть и҆́стины наставлѧ́лъ є҆сѝ. Споспѣшествꙋ́й ѹ҆̀бо и҆ мнѣ̀ кратковре́менный пꙋ́ть жи́зни моеѧ̀ и҆спра́вити, да непреткнове́ннѡ пойдꙋ̀ по стезѝ за́повѣдей бж҃їихъ и҆ нелѣ́ностнѡ порабо́таю гдⷭ҇еви моемꙋ̀ і҆и҃сꙋ хрⷭ҇тꙋ̀, ꙗ҆́кѡ є҆ди́номꙋ влⷣцѣ моемꙋ̀, и҆скꙋпи́телю и҆ пра́ведномꙋ сꙋдїѝ моемꙋ̀. Къ си̑мъ же припа́даѧ, молю́сѧ тѝ, ѹ҆го́дниче бж҃їй, є҆гда̀ и҆зы́ти дꙋшѝ мое́й ѿ бре́ннагѡ сегѡ̀ тѣлесѐ, и҆зба́ви ю҆̀ ѿ те́мныхъ мыта́рствъ: не и҆́мамъ бо до́брыхъ дѣ́лъ ко ѡ҆правда́нїю моемꙋ̀: не да́ждь сатанѣ̀ возгорди́тисѧ побѣ́дою над̾ немощно́ю дꙋше́ю мое́ю: и҆зба́ви ю҆̀ ѿ гее́нны, и҆дѣ́же пла́чь и҆ скре́жетъ зꙋбѡ́въ, и҆ ст҃ы́ми мл҃твами твои́ми сотвори́ мѧ прича́стника нбⷭ҇нагѡ црⷭ҇твїѧ въ трⷪ҇цѣ сла́вимагѡ бг҃а, ѻ҆ц҃а̀ и҆ сн҃а и҆ ст҃а́гѡ дх҃а, во вѣ́ки вѣкѡ́въ.

## Тропа́рь, гла́съ и҃:

<red>П</red>равосла́вїѧ ревни́телю и҆ раско́ла и҆скорени́телю, рѡссі́йскїй цѣле́бниче и҆ но́вый къ бг҃ꙋ мл҃твенниче, списа́ньми твои́ми бꙋ́ихъ ѹ҆цѣломꙋ́дрилъ є҆сѝ. Цѣвни́це дх҃о́внаѧ, дими́трїе бл҃же́нне, молѝ хрⷭ҇та̀ бг҃а сп҃сти́сѧ і҆мпера́торꙋ на́шемꙋ нїкола́ю а҆леѯа́ндровичꙋ и҆ всемꙋ̀ наслѣ́дїю и҆ держа́вѣ є҆гѡ̀.
