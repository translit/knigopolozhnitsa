---
title: "Септе́мврїа к҃"
navigation:
  key: prayers-saintssepdec-16
  title: "Септе́мврїа к҃"
  parent: prayers-saintssepdec
  order: 16
type: "prayer"
---

## Септе́мврїа к҃.

## Мл҃тва ст҃о́мꙋ прпⷣбномꙋ кнѧ́зю ѻ҆ле́гꙋ, брѧ́нскомꙋ чꙋдотво́рцꙋ, что́маѧ въ брѧ́нскомъ петропа́ѵловскомъ монастырѣ̀, ѻ҆рло́вскїѧ є҆па́рхїи:

<versal data-diacritics="true">Ѽ</versal> прпⷣбне ѻ҆́тче, бл҃говѣ́рне кнѧ́же ѻ҆ле́же, ѹ҆го́дниче хрⷭ҇то́въ ѹ҆се́рдный, мл҃твенниче ко гдⷭ҇ꙋ те́плый, защи́тниче въ бѣда́хъ и҆ ѹ҆тѣ́шителю въ печа́лехъ неꙋста́нный! Воззрѝ, пребл҃же́нне, ми́лостивнѡ на гра́дъ тво́й и҆ ви́ждь ча̑да твоѧ̑, смире́ннѡ тѝ припа̑дающаѧ и҆ слꙋжи́ти тебѣ̀ хотѧ̑щаѧ. Не ѿве́ржи тре́бꙋющихъ твоеѧ̀ по́мощи, но, ꙗ҆́кѡ бл҃годѣ́тель и҆ хода́тай, молѝ при́снѡ гдⷭ҇а и҆ бг҃а и҆ сп҃са на́шего і҆и҃са хрⷭ҇та̀, да бл҃гослови́тъ пома́занника своего̀, бл҃гочести́вѣйшаго госꙋда́рѧ і҆мпера́тора нїкола́ѧ а҆леѯа́ндровича, ца́рствꙋющїй до́мъ и҆ всю̀ держа́вꙋ рѡссі́йскꙋю, въ ми́рѣ и҆ бл҃говѣ́рїи ѧ҆̀ сохранѧ́ѧ, кнѧ́зи и҆ воевѡ́ды содѣ́ловаѧ грѡ́зны врагѡ́мъ, болѧ́ры наставлѧ́ѧ, гра́ды ѹ҆множа́ѧ, достоѧ́нїе своѐ соблюда́ѧ. Вознесѝ, бг҃оно́сне ѻ҆́тче на́шъ, сїѐ ма́лое моле́нїе на́съ грѣ́шныхъ ко влⷣцѣ хрⷭ҇тꙋ̀, да ѹ҆тверди́тъ во ст҃ѣ́й правосла́внѣй цр҃кви живы́й дꙋ́хъ пра́выѧ вѣ́ры и҆ любвѐ, бл҃гоче́стїе непоколеби́мое, любомꙋ́дрїе кро́тостїю растворе́нное: да да́рꙋетъ па́стырємъ ре́вность попече́нїѧ ѡ҆ сп҃се́нїи люде́й, во є҆́же невѣ́рꙋющыѧ просвѣти́ти, заблꙋ́ждшыѧ наста́вити, ѿпа́дшыѧ ѡ҆брати́ти и҆ привлещѝ: и҆зрѧ́днѣе же всѧ̑ ча̑да цр҃кве правосла́вныѧ чи̑сты да сохрани́тъ ѿ мїрски́хъ и҆скꙋше́нїй, по́хотей плотски́хъ, сꙋемꙋ́дрїѧ, сꙋевѣ́рїй и҆ наважде́нїй вра́жескихъ. Є҆́й, ѹ҆го́дниче бж҃їй, не пре́зри на́съ молѧ́щихсѧ тебѣ̀, но помозѝ на́мъ ско́рымъ предста́тельствомъ твои́мъ, да всѧ́кихъ бѣ́дъ, напа́стей и҆ скорбе́й въ се́й жи́зни вре́меннѣй и҆збѣжа́вше, кончи́нꙋ непосты́днꙋ ѡ҆брѧ́щемъ, и҆ та́кѡ на землѝ бг҃оꙋго́днѡ пожи́вше, жи́зни ра́йскїѧ на нб҃сѝ сподо́бимсѧ, и҆дѣ́же вкꙋ́пѣ съ тобо́ю просла́вимъ чл҃вѣколю́бїе и҆ щедрѡ́ты въ трⷪ҇цѣ сла́вимагѡ бг҃а, ѻ҆ц҃а̀ и҆ сн҃а и҆ ст҃а́гѡ дх҃а, во вѣ́ки вѣкѡ́въ.
