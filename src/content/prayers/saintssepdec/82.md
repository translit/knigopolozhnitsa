---
title: "Деке́мврїа в҃і"
navigation:
  key: prayers-saintssepdec-82
  title: "Деке́мврїа в҃і"
  parent: prayers-saintssepdec
  order: 82
type: "prayer"
---

## Деке́мврїа в҃і.

## Мл҃твы ст҃и́телю спѷрїдѡ́нꙋ, трїмѷѳꙋ́нтскомꙋ чꙋдотво́рцꙋ.



## Мл҃тва а҃, и҆з̾ а҆ка́ѳїста:

<versal data-diacritics="true">Ѽ</versal> вели́кїй и҆ пречꙋ́дный ст҃и́телю хрⷭ҇то́въ и҆ чꙋдотво́рче спѷрїдѡ́не, керкѵ́рскаѧ похвало̀, всеѧ̀ вселе́нныѧ свѣти́льниче пресвѣ́тлый, те́плый къ бг҃ꙋ мл҃твенниче и҆ всѣ̑мъ къ тебѣ̀ прибѣга́ющымъ и҆ съ вѣ́рою молѧ́щымсѧ скоропредста́тельный застꙋ́пниче! Ты̀ вѣ́рꙋ правосла́внꙋю на нїке́йстѣмъ собо́рѣ посредѣ̀ ѻ҆тцє́въ пресла́внѡ и҆з̾ѧсни́лъ є҆сѝ, ты̀ є҆ди́нство ст҃ы́ѧ трⷪ҇цы чꙋде́сною си́лою показа́лъ є҆сѝ и҆ є҆ретїкѝ до конца̀ посрами́лъ є҆сѝ. Ѹ҆слы́ши ѹ҆̀бо, ст҃и́телю хрⷭ҇то́въ, на́съ грѣ́шныхъ молѧ́щихсѧ тебѣ̀, и҆ си́льнымъ твои́мъ предста́тельствомъ ѹ҆ гдⷭ҇а и҆зба́ви на́съ ѿ всѧ́кагѡ ѕла́гѡ ѡ҆бстоѧ́нїѧ: ѿ гла́да, пото́па, ѻ҆гнѧ̀ и҆ смертоно́сныѧ ꙗ҆́звы. Ты́ бо во вре́меннѣй жи́зни твое́й ѿ всѣ́хъ си́хъ бѣ́дствїй и҆збавлѧ́лъ є҆сѝ лю́ди твоѧ̑: ѿ наше́ствїѧ а҆га́рѧнъ и҆ ѿ гла́да странꙋ̀ твою̀ сохрани́лъ є҆сѝ, царѧ̀ ѿ неисцѣ́льнагѡ недꙋ́га и҆зба́вилъ є҆сѝ, и҆ мнѡ́гїѧ грѣ́шники къ покаѧ́нїю приве́лъ є҆сѝ, за свѧ́тость же житїѧ̀ твоегѡ̀ а҆́гг҃лы неви́димѡ въ цр҃кви пою́щыѧ и҆ сослꙋжа́щыѧ тебѣ̀ и҆мѣ́лъ є҆сѝ. Си́це ѹ҆̀бо просла́ви тебѐ, вѣ́рнаго раба̀ своего̀, влⷣка хрⷭ҇то́съ, ꙗ҆́кѡ и҆ всѧ̑ та̑йнаѧ человѣ́чєскаѧ дѣѧ̑нїѧ дарова̀ тебѣ̀ разꙋмѣ́ти, живꙋ́щыѧ же непра́веднѡ ѡ҆блича́ти. Мнѡ́гимъ въ скꙋ́дости и҆ недоста́точествѣ живꙋ́щымъ ты̀ ѹ҆се́рднѡ помога́лъ є҆сѝ, лю́ди ѹ҆бѡ́гїѧ и҆з̾ѻби́льнѡ во вре́мѧ гла́да напита́лъ є҆сѝ, и҆ и҆на̑ѧ мнѡ́гаѧ зна́мєнїѧ си́лою въ тебѣ̀ живꙋ́щагѡ дх҃а бж҃їѧ сотвори́лъ є҆сѝ. Си́це и҆ на́съ не ѡ҆ста́ви, ст҃и́телю хрⷭ҇то́въ: помина́й на́съ, ча̑дъ твои́хъ, ѹ҆ прⷭ҇то́ла вседержи́телѧ, и҆ ѹ҆молѝ гдⷭ҇а, да пода́стъ мно́гихъ на́шихъ грѣхѡ́въ проще́нїе, безбѣ́дное и҆ ми́рное житїѐ да да́рꙋетъ на́мъ, кончи́ны же живота̀ непосты́дныѧ и҆ ми́рныѧ и҆ бл҃же́нства вѣ́чнагѡ въ бꙋ́дꙋщемъ вѣ́цѣ сподо́битъ на́съ, да непреста́ннѡ возсыла́емъ сла́вꙋ и҆ бл҃годаре́нїе ѻ҆ц҃ꙋ̀ и҆ сн҃ꙋ и҆ дх҃ꙋ ст҃о́мꙋ, ны́нѣ и҆ при́снѡ и҆ во вѣ́ки вѣкѡ́въ.

## Мл҃тва в҃, что́маѧ въ петрогра́дскомъ а҆дмїралте́йскомъ собо́рѣ:

<versal data-diacritics="true">Ѽ</versal> пребл҃же́нне ст҃и́телю спѷрїдѡ́не, вели́кїй ѹ҆го́дниче хрⷭ҇то́въ и҆ пресла́вный чꙋдотво́рче! Предстоѧ̀ на нб҃сѝ прⷭ҇то́лꙋ бж҃їю съ ли̑ки а҆́гг҃лъ, при́зри ми́лостивымъ ѻ҆́комъ на предстоѧ́щыѧ здѣ̀ лю́ди и҆ просѧ́щыѧ си́льныѧ твоеѧ̀ по́мощи. Ѹ҆молѝ бл҃госе́рдїе чл҃вѣколю́бца бг҃а, да не ѡ҆сꙋ́дитъ на́съ по беззако́нїємъ на́шымъ, но да сотвори́тъ съ на́ми по ми́лости свое́й. И҆спросѝ на́мъ ѹ҆ хрⷭ҇та̀ и҆ бг҃а на́шегѡ ми́рное и҆ безмѧте́жное житїѐ, здра́вїе дꙋше́вное и҆ тѣле́сное, землѝ бл҃гопло́дїе и҆ во все́мъ всѧ́кое и҆з̾ѻби́лїе и҆ бл҃годе́нствїе, и҆ да не во ѕло̀ ѡ҆брати́мъ бл҃га̑ѧ дарꙋ́ємаѧ на́мъ ѿ ще́драгѡ бг҃а, но во сла́вꙋ є҆гѡ̀ и҆ въ прославле́нїе твоегѡ̀ застꙋпле́нїѧ. И҆зба́ви всѣ́хъ, вѣ́рою несꙋмнѣ́нною къ бг҃ꙋ приходѧ́щихъ, ѿ всѧ́кихъ бѣ́дъ дꙋше́вныхъ и҆ тѣле́сныхъ, ѿ всѣ́хъ томле́нїй и҆ дїа́вольскихъ навѣ́тѡвъ. Бꙋ́ди печа̑льнымъ ѹ҆тѣ́шитель, недꙋ́гꙋющымъ вра́чь, въ напа́стехъ помо́щникъ, наги̑мъ покрови́тель, вдови́цамъ застꙋ́пникъ, си̑рымъ защи́тникъ, младе́нцємъ пита́тель, ста̑рымъ ѹ҆крѣпи́тель, стра́нствꙋющымъ пꙋтево́ждь, пла́вающымъ ко́рмчїй, и҆ и҆схода́тайствꙋй всѣ̑мъ, крѣ́пкїѧ по́мощи твоеѧ̀ тре́бꙋющымъ, всѧ̑ ко сп҃се́нїю полє́знаѧ, ꙗ҆́кѡ да твои́ми мл҃твами наставлѧ́еми и҆ соблюда́еми, дости́гнемъ вѣ́чнагѡ поко́ѧ и҆ кꙋ́пнѡ съ тобо́ю просла́вимъ бг҃а, въ трⷪ҇цѣ ст҃ѣ́й сла́вимаго, ѻ҆ц҃а̀ и҆ сн҃а и҆ ст҃а́го дх҃а, ны́нѣ и҆ при́снѡ и҆ во вѣ́ки вѣкѡ́въ.

## Тропа́рь, гла́съ а҃:

<red>С</red>обо́ра пе́рвагѡ показа́лсѧ є҆сѝ побо́рникъ и҆ чꙋдотво́рецъ, бг҃оно́се спѷрїдѡ́не ѻ҆́тче на́шъ: тѣ́мже ме́ртвѣй ты̀ во гро́бѣ возглаша́еши, и҆ ѕмїю̀ въ зла́то претвори́лъ є҆сѝ: и҆ внегда̀ пѣ́ти тебѣ̀ ст҃ы̑ѧ мл҃твы, а҆́гг҃лы сослꙋжа́щыѧ тебѣ̀ и҆мѣ́лъ є҆сѝ, сщ҃е́ннѣйшїй. Сла́ва да́вшемꙋ тебѣ̀ крѣ́пость: сла́ва вѣнча́вшемꙋ тѧ̀: сла́ва дѣ́йствꙋющемꙋ тобо́ю всѣ̑мъ и҆сцѣлє́нїѧ.
