---
title: "Деке́мврїа к҃в"
navigation:
  key: prayers-saintssepdec-92
  title: "Деке́мврїа к҃в"
  parent: prayers-saintssepdec
  order: 92
type: "prayer"
---

## Деке́мврїа к҃в.

## Мл҃тва ст҃ѣ́й великомч҃нцѣ а҆настасі́и, и҆менꙋ́емѣй ѹ҆зорѣши́тельницѣ, и҆з̾ а҆ка́ѳїста:

<versal data-diacritics="true">Ѽ</versal> многострада́льнаѧ и҆ премꙋ́драѧ великомч҃нце хрⷭ҇то́ва а҆настасі́е! Ты̀ дꙋше́ю на нб҃сѝ. Ѹ҆ прⷭ҇то́ла гдⷭ҇нѧ предстои́ши, на земли́ же, да́нною тебѣ̀ бл҃года́тїю, разли̑чнаѧ соверша́еши и҆сцѣлє́нїѧ. При́зри ѹ҆̀бо ми́лостивнѡ на предстоѧ́щыѧ лю́ди и҆ молѧ́щыѧсѧ пред̾ моща́ми твои́ми, просѧ́щыѧ твоеѧ̀ по́мощи: Прострѝ ко гдⷭ҇ꙋ ст҃ы̑ѧ мл҃твы твоѧ̑ ѡ҆ на́съ, и҆ и҆спросѝ на́мъ ѡ҆ставле́нїе согрѣше́нїй на́шихъ, недꙋ̑жнымъ и҆сцѣле́нїе, скорбѧ́щымъ и҆ бѣ́дствꙋющымъ ско́рꙋю по́мощь: ѹ҆молѝ гдⷭ҇а, да пода́стъ всѣ̑мъ на́мъ хрⷭ҇тїа́нскꙋю кончи́нꙋ и҆ до́брый ѿвѣ́тъ на стра́шнѣмъ сꙋдѣ̀ свое́мъ, да сподо́бимсѧ и҆ мы̀ кꙋ́пнѡ съ тобо́ю сла́вити ѻ҆ц҃а̀ и҆ сн҃а и҆ ст҃а́го дх҃а во вѣ́ки вѣкѡ́въ.
