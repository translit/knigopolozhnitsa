---
title: "Деке́мврїа и҃і и҆ феврꙋа́рїа к҃ѕ"
navigation:
  key: prayers-saintssepdec-87
  title: "Деке́мврїа и҃і и҆ феврꙋа́рїа к҃ѕ"
  parent: prayers-saintssepdec
  order: 87
type: "prayer"
---

## Деке́мврїа и҃і и҆ феврꙋа́рїа к҃ѕ.

## Мл҃тва прпⷣбномꙋ севастїа́нꙋ пошехо́нскомꙋ, что́маѧ въ пошехо́нскомъ преѡбраже́нскомъ севастїа́новскомъ монастырѣ̀, ꙗ҆росла́вскїѧ є҆па́рхїи:

<versal data-diacritics="true">Ѽ</versal> ст҃ы́й прпⷣбне ѻ҆́тче, пребл҃же́нне севастїа́не, пе́рвѣйшїй пꙋсты́ни сеѧ̀ просвѣти́телю, и҆ и҆́ноческагѡ въ не́й житїѧ̀ законоположи́телю, и҆ сеѧ̀ ѡ҆би́тели ѡ҆снова́телю! Ты̀ ѹ҆́бѡ тѣ́ломъ человѣ́къ бы́лъ є҆сѝ, житїе́мъ же ꙗ҆́кѡ а҆́гг҃лъ ꙗ҆ви́лсѧ є҆сѝ: ѹ҆ста́ бо твоѧ̑, ꙗ҆́коже серафі̑мскаѧ, бг҃а де́нь и҆ но́щь хвале́ньми прославлѧ́хꙋ, пресвѣ́тлое же житїѐ твоѐ бы́сть чистоты̀ и҆ цѣломꙋ́дрїѧ зерца́ло. Сѐ а҆́зъ ра́бъ недосто́йный дерза́ю припа́дати къ честны̑мъ и҆ цѣльбонѡ́снымъ моще́мъ твои̑мъ: не ѿри́ни менѐ, съ вѣ́рою и҆ любо́вїю тебѣ̀ покланѧ́ющагосѧ и҆ тебѣ̀, ѹ҆го́дниче хрⷭ҇то́въ севастїа́не, си́це молѧ́щагосѧ: бꙋ́ди мѝ ѹ҆чи́тель и҆ просвѣти́тель, дꙋшє́вныѧ стра̑сти ѹ҆тиша́ѧ, и҆ тѣлє́сныѧ болѣ̑зни и҆сцѣлѧ́ѧ, и҆ на пꙋ́ть сп҃се́нїѧ наставлѧ́ѧ. Ѽ пребл҃же́нне ѻ҆́тче севастїа́не! Ми́лостивъ бꙋ́ди ско́рбнѣй и҆ грѣ́шнѣй дꙋшѝ мое́й, и҆ предста́ви ю҆̀ ко гдⷭ҇ꙋ сп҃се́нꙋ, под̾ кро́въ тво́й притека́ющꙋю, да твои́мъ, ѻ҆́тче, хода́тайствомъ сохране́нъ бꙋ́дꙋ ѿ вра̑гъ ви́димыхъ и҆ неви́димыхъ, и҆ восхвалю̀ бг҃а, въ трⷪ҇цѣ ст҃ѣ́й прославлѧ́емаго, ѻ҆ц҃а̀ и҆ сн҃а и҆ ст҃а́го дх҃а, ны́нѣ и҆ при́снѡ и҆ во вѣ́ки вѣкѡ́въ.
