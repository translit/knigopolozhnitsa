---
title: "Септе́мврїа з҃і"
navigation:
  key: prayers-saintssepdec-13
  title: "Септе́мврїа з҃і"
  parent: prayers-saintssepdec
  order: 13
type: "prayer"
---

## Септе́мврїа з҃і.

## Мл҃твы ст҃ы̑мъ мч҃нцамъ вѣ́рѣ, наде́ждѣ, любвѝ и҆ ма́тери и҆́хъ софі́и, и҆з̾ а҆ка́ѳїста.



## Мл҃тва а҃:

<versal data-diacritics="true">Ѽ</versal> ст҃ы̑ѧ и҆ достохва̑льныѧ мч҃нцы вѣ́ро, наде́ждо и҆ любы̀, и҆ до́блестныхъ дще́рей мꙋ́драѧ ма́ти софі́е! Къ ва́мъ ны́нѣ со ѹ҆се́рдною мл҃твою притека́емъ. Что́ бо па́че возмо́жетъ предста́тельствовати за ны̀ пред̾ гдⷭ҇емъ, а҆́ще не вѣ́ра, наде́жда и҆ любы̀, трѝ сїѧ̑ добродѣ́тєли пребыва́ющыѧ, во и҆́хже ѡ҆́бразъ наречє́нныѧ, са́мою ве́щїю ѻ҆́ныѧ ꙗ҆ви́сте; Ѹ҆моли́те ѹ҆̀бо гдⷭ҇а, да въ ско́рбехъ и҆ напа́стехъ неизрече́нною бл҃года́тїю свое́ю покры́етъ ны̀, и҆ сохрани́тъ, и҆ тогѡ̀ сла́вꙋ, ꙗ҆́кѡ со́лнце незаходи́мое, зрѣ́ти да сподо́битъ. Споспѣ́шствꙋйте на́мъ во смире́нныхъ моле́нїихъ на́шихъ, да прости́тъ гдⷭ҇ь бг҃ъ грѣхѝ и҆ беззакѡ́нїѧ на̑ша, и҆ да поми́лꙋетъ на́съ грѣ́шныхъ, и҆ щедро́тъ свои́хъ да сподо́битъ на́съ хрⷭ҇то́съ бг҃ъ, є҆мꙋ́же сла́вꙋ возсыла́емъ, со безнача́льнымъ є҆гѡ̀ ѻ҆ц҃е́мъ, и҆ прест҃ы́мъ и҆ бл҃ги́мъ и҆ животворѧ́щимъ є҆гѡ̀ дх҃омъ, ны́нѣ и҆ при́снѡ и҆ во вѣ́ки вѣкѡ́въ.

## Мл҃тва в҃:

<versal>В</versal>а́съ, ст҃ы̑ѧ мч҃нцы вѣ́ро, наде́ждо и҆ любы̀, сла́вимъ, велича́емъ и҆ ѹ҆бл҃жа́емъ, кꙋ́пнѡ съ мꙋ́дрою ма́терїю софі́ею, є҆́йже покланѧ́емсѧ, ꙗ҆́кѡ ѡ҆́бразъ бг҃омꙋ́драгѡ попече́нїѧ ꙗ҆влѧ́ющей. Ѹ҆молѝ, ст҃а́ѧ вѣ́ро, творца̀ ви́димыхъ и҆ неви́димыхъ, да вѣ́рꙋ крѣ́пкꙋ, небла́зненнꙋ и҆ нерꙋши́мꙋ пода́стъ на́мъ. Хода́тайствꙋй, ст҃а́ѧ наде́ждо, пред̾ гдⷭ҇емъ і҆и҃сомъ за на́съ грѣ́шныхъ, да ѹ҆пова́нїе на бл҃га̑ѧ своѧ̑ не ѿжене́тъ ѿ на́съ, и҆ ѿ всѧ́кїѧ ско́рби и҆ нꙋ́жды да и҆зба́витъ ны̀. И҆сповѣ́ждь, ст҃а́ѧ любы̀, дх҃ꙋ и҆́стины, ѹ҆тѣ́шителю, напа̑сти и҆ печа̑ли на́шѧ, да то́й свы́ше сла́дость нбⷭ҇нꙋю низпо́слетъ дꙋша́мъ на́шымъ. Помози́те ѹ҆̀бо въ бѣда́хъ на́шихъ, ст҃ы̑ѧ мч҃нцы, и҆ кꙋ́пнѡ съ мꙋ́дрою ма́терїю ва́шею софі́ею, моли́те цр҃ѧ̀ царе́й и҆ гдⷭ҇а госпо́дствꙋющихъ, да сохрани́тъ под̾ покро́вомъ свои́мъ бл҃гочести́вѣйшаго госꙋда́рѧ на́шего и҆ самоде́ржца, і҆мпера́тора нїкола́ѧ а҆леѯа́ндровича всеѧ̀ рѡссі́и, поспѣше́нїе во бл҃ги́хъ є҆мꙋ̀ да́рꙋѧ. Та́кожде и҆ ѡ҆ всѣ́хъ на́съ ва́шегѡ те́плагѡ предста́тельства пред̾ бг҃омъ ѹ҆се́рднѡ мо́лимъ, да кꙋ́пнѡ съ ва́ми и҆ со всѣ́ми ст҃ы́ми превознесе́мъ и҆ препросла́вимъ прест҃о́е и҆ вели́кое и҆́мѧ ѻ҆ц҃а̀ и҆ сн҃а и҆ ст҃а́гѡ дх҃а бг҃а, предвѣ́чнагѡ влⷣки и҆ бл҃ги́хъ содѣ́телѧ, ны́нѣ и҆ при́снѡ и҆ во вѣ́ки вѣкѡ́въ.

## Тропа́рь, гла́съ д҃:

<red>М</red>ч҃нцы твоѧ̑ гдⷭ҇и, во страда́нїихъ свои́хъ вѣнцы̀ прїѧ́ша нетлѣ̑нныѧ ѿ тебє̀ бг҃а на́шегѡ: и҆мꙋ́щѧ бо крѣ́пость твою̀, мꙋчи́телей низложи́ша, сокрꙋши́ша и҆ де́монѡвъ немощны̑ѧ де́рзѡсти. Тѣ́хъ мл҃твами сп҃сѝ дꙋ́шы на́шѧ.
