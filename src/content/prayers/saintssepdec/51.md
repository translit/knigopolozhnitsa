---
title: "Ное́мврїа є҃"
navigation:
  key: prayers-saintssepdec-51
  title: "Ное́мврїа є҃"
  parent: prayers-saintssepdec
  order: 51
type: "prayer"
---

## Ное́мврїа є҃.

## Мл҃тва ст҃и́телю і҆ѡ́нѣ, а҆рхїепⷭ҇кпꙋ новгоро́дскомꙋ, ѻ҆́тенскомꙋ чꙋдотво́рцꙋ, что́маѧ въ новгоро́дскомъ ѻ҆́тенскомъ монастырѣ̀:

<versal data-diacritics="true">Ѽ</versal> вели́кїй ѹ҆го́дниче бж҃їй, пресла́вный чꙋдотво́рче и҆ ско́рый помо́щниче въ бѣда́хъ сꙋ́щымъ, ст҃и́телю ѻ҆́тче і҆ѡ́но! Предстоѧ̀ со а҆́гг҃лы нбⷭ҇номꙋ прⷭ҇то́лꙋ вели́кагѡ цр҃ѧ̀, гдⷭ҇а на́шегѡ і҆и҃са хрⷭ҇та̀, ве́лїе дерзнове́нїе къ немꙋ̀, ꙗ҆́кѡ вѣ́рный томꙋ̀ подража́тель и҆ таи́нникъ бж҃їй, и҆́маши. Къ тебѣ̀ ѹ҆̀бо, ꙗ҆́кѡ многомо́щномꙋ предста́телю на́шемꙋ и҆ ѹ҆се́рдномꙋ ѡ҆ на́съ мл҃твенникꙋ, мы̀ грѣ́шнїи и҆ недосто́йнїи прибѣга́емъ. Молѝ бл҃гость є҆гѡ̀, ꙗ҆́кѡ да ѿврати́тъ ѿ на́съ гнѣ́въ сво́й, пра́веднѡ по дѣлѡ́мъ на́шымъ на ны̀ дви́жимый, и҆ презрѣ́въ безчи́слєннаѧ прегрѣшє́нїѧ на̑ша, ѡ҆брати́тъ на́съ на пꙋ́ть покаѧ́нїѧ, и҆ на стезѝ за́повѣдей свои́хъ десни́цею свое́ю да ѹ҆тверди́тъ на́съ. Ѡ҆градѝ, ст҃и́телю хрⷭ҇то́въ, мл҃твами твои́ми жи́знь на́шꙋ, и҆ во все́мъ бл҃го́мъ бл҃го́е поспѣше́нїе и҆спросѝ на́мъ ѹ҆ великодарови́тагѡ бг҃а на́шегѡ, всѧ̑ къ житїю̀ и҆ бл҃гоче́стїю потрє́бнаѧ на́мъ да́рꙋѧ. И҆ ꙗ҆́коже въ земнѣ́мъ житїѝ твое́мъ бли̑жнимъ бл҃годѣ́тельствовалъ є҆сѝ, ни́щыѧ пита́ѧ, вдови̑цы и҆ сирѡты̀ застꙋпа́ѧ и҆ ѿ гꙋби́тельства сме́ртнагѡ па́ствꙋ твою̀ мл҃твами твои́ми и҆збавлѧ́ѧ: та́кѡ и҆ на́съ и҆ ѡ҆би́тель твою̀ ст҃ꙋ́ю ѿ всѧ́кихъ напа́стей и҆ бѣ́дъ и҆ смертоно́сныхъ недꙋ́гѡвъ предста́тельствомъ твои́мъ и҆зба́ви, и҆ ѿ всѣ́хъ вра̑гъ ви́димыхъ и҆ неви́димыхъ моли́твеннымъ покро́вомъ твои́мъ защитѝ. Сохранѝ, ѹ҆го́дниче бж҃їй, въ ми́рѣ, здра́вїи и҆ долгоде́нствїи бл҃гочести́вѣйшаго госꙋда́рѧ на́шего, і҆мпера́тора нїкола́ѧ а҆леѯа́ндровича, и҆ держа́вѣ є҆гѡ̀ и҆ всемꙋ̀ ца́рствꙋ рѡссі́йскомꙋ бꙋ́ди покрови́тель и҆ застꙋ́пникъ крѣ́пкїй, ꙗ҆́кѡ да ти́хое и҆ безмо́лвное житїѐ поживе́мъ во всѧ́комъ бл҃гоче́стїи и҆ чистотѣ̀ и҆ та́кѡ въ ми́рѣ вре́менное сїѐ житїѐ преше́дше, въ вѣ́чный дости́гнемъ поко́й, и҆дѣ́же сподо́бимсѧ нбⷭ҇нагѡ црⷭ҇твїѧ хрⷭ҇та̀ бг҃а на́шегѡ, сла́вѧще є҆го̀, со безнача́льнымъ є҆гѡ̀ ѻ҆ц҃е́мъ и҆ прест҃ы́мъ дх҃омъ, во вѣ́ки вѣкѡ́въ.

## Тропа́рь, гла́съ д҃:

<red>И҆</red>справле́нїе вѣ́ры и҆ ѡ҆́бразе кро́тости, ꙗ҆́коже са́дъ посредѣ̀ раѧ̀, преподо́бными дѣ́лы твои́ми мі́ръ просвѣща́еши. Сегѡ̀ ра́ди къ чтⷭ҇нѣ́й ра́цѣ твое́й любо́вїю прикаса́емсѧ, и҆ вѣ́рнѡ вопїе́мъ: предста́ни въ по́мощь воспѣва́ющымъ па́мѧть твою̀ свѣтоно́снꙋю, ѻ҆́тче і҆ѡ́но, и҆ молѝ сп҃сти́сѧ дꙋша́мъ на́шымъ.
