---
title: "Ѻ҆ктѡ́врїа д҃ и҆ а҆прі́лїа а҃і"
navigation:
  key: prayers-saintssepdec-31
  title: "Ѻ҆ктѡ́врїа д҃ и҆ а҆прі́лїа а҃і"
  parent: prayers-saintssepdec
  order: 31
type: "prayer"
---

## Ѻ҆ктѡ́врїа д҃ и҆ а҆прі́лїа а҃і.

## Мл҃твы ст҃и́телю варсоно́фїю, є҆пⷭ҇кпꙋ тферско́мꙋ, чꙋдотво́рцꙋ каза́нскомꙋ.



## Мл҃тва а҃, и҆з̾ а҆ка́ѳїста:

<versal>П</versal>рини́кни, ст҃и́телю варсоно́фїе, съ го́рнихъ селе́нїй на притека́ющыѧ къ ра́цѣ моще́й твои́хъ, и҆ вонмѝ моле́нїю и҆́хъ: ѹ҆молѝ гдⷭ҇а бг҃а дарова́ти всѣ̑мъ на́мъ, є҆́же ко сп҃се́нїю на́шемꙋ мы̀ про́симъ ѹ҆ негѡ̀ при ст҃ы́хъ моще́хъ твои́хъ. Бꙋ́ди всѣ̑мъ на́мъ застꙋ́пникъ и҆ хода́тай въ нꙋ́ждахъ на́шихъ и҆ проше́нїихъ, и҆спросѝ бл҃годе́нствїе, долгоде́нствїе, здра́вїе же и҆ сп҃се́нїе, и҆ во все́мъ бл҃го́е поспѣше́нїе, бл҃гочести́вѣйшемꙋ, самодержа́внѣйшемꙋ, вели́комꙋ госꙋда́рю на́шемꙋ, і҆мпера́торꙋ нїкола́ю а҆леѯа́ндровичꙋ всеѧ̀ рѡссі́и: сꙋпрꙋ́гѣ є҆гѡ̀, бл҃гочести́вѣйшей госꙋда́рынѣ і҆мператрі́цѣ а҆леѯа́ндрѣ ѳео́дѡровнѣ: ма́тери є҆гѡ̀, бл҃гочести́вѣйшей госꙋда́рынѣ і҆мператрі́цѣ марі́и ѳео́дѡровнѣ: наслѣ́дникꙋ є҆гѡ̀, бл҃говѣ́рномꙋ госꙋда́рю цесаре́вичꙋ и҆ вели́комꙋ кнѧ́зю а҆леѯі́ю нїкола́евичꙋ, и҆ всемꙋ̀ ца́рствꙋющемꙋ до́мꙋ. Ѹ҆молѝ гдⷭ҇а бг҃а дарова́ти во дни̑ ца́рства є҆гѡ̀ крѣ́пкїй и҆ ненарꙋши́мый ми́ръ, бл҃гочи́нїе, просвѣще́нїе ѹ҆мѡ́въ и҆ серде́цъ, и҆ землѝ плодоно́сїе, па́стырємъ свѧты́ню, зако́нѡмъ пра́вдꙋ и҆ си́лꙋ, военача́льникѡмъ мꙋ́дрость и҆ непобѣди́мое мꙋ́жество, градонача́льникѡмъ сꙋ́дъ, во́инствꙋ пре́данность вѣ́рѣ, царю̀ и҆ ѻ҆те́чествꙋ и҆ неѡдоли́мꙋю хра́брость, всѣ̑мъ же правосла̑внымъ хрⷭ҇тїа́нѡмъ здра́вїе и҆ бл҃гоче́стїе. Сохранѧ́й ѡ҆би́тель твою̀ ст҃ꙋ́ю ѿ всѣ́хъ навѣ́тѡвъ вра́жїихъ, да сло́вомъ и҆ дѣ́ломъ прославлѧ́етсѧ въ не́й всест҃о́е и҆́мѧ ѻ҆ц҃а̀ и҆ сн҃а и҆ ст҃а́гѡ дх҃а, ны́нѣ и҆ при́снѡ и҆ во вѣ́ки вѣкѡ́въ.

## Мл҃тва в҃, что́маѧ въ спа́сскомъ монастырѣ̀ гра́да каза́ни:

<versal data-diacritics="true">Ѽ</versal> всехва́льный и҆ вели́кїй ѹ҆го́дниче, ст҃и́телю хрⷭ҇то́въ, ѻ҆́тче варсоно́фїе, ѿ ю҆́ности па́че всегѡ̀ бг҃а возлюби́вый и҆ гдⷭ҇емъ возлю́бленный! При́зри съ высоты̀ нбⷭ҇ныѧ на на́съ недосто́йныхъ, просѧ́щихъ твоеѧ̀ всеси́льныѧ по́мощи и҆ застꙋпле́нїѧ. Се́ бо грѣхмѝ ѡ҆бꙋрева́еми и҆ скорбьмѝ ѡ҆держи́ми, не смѣ́юще взира́ти на высотꙋ̀ нбⷭ҇нꙋю ѿ мно́жества непра́вдъ на́шихъ, съ се́рдцемъ сокрꙋше́ннымъ моли́твеннѡ къ тебѣ̀ взыва́емъ, цѣли́телю на́шъ пресла́вный: на́съ немощны́хъ и҆ ѹ҆ны́лыхъ и҆ во мнѡ́гаѧ беззакѡ́нїѧ впа́дшихъ ѹ҆врачꙋ́й, и҆сцѣлѝ и҆ возста́ви. Ѿженѝ ѿ на́съ всѧ̑ дꙋшетлѣ̑нныѧ стра̑сти, ѡ҆бновѝ дꙋ́хъ пра́вый въ на́съ заблꙋ́ждшихъ, всадѝ стра́хъ бж҃е́ственный въ сердца̀ на̑ша, вразꙋмѝ и҆ наꙋчѝ на́съ ходи́ти по за́повѣдемъ гдⷭ҇нимъ. Не забꙋ́ди на́съ, па́стырю на́шъ предо́брый, предстоѧ̀ прⷭ҇то́лꙋ вседержи́телѧ. А҆́ще бо и҆ пресели́лсѧ є҆сѝ въ нбⷭ҇наѧ, дꙋ́хомъ всегда̀ съ на́ми пребыва́еши, и҆ всѧ̑, съ вѣ́рою и҆ любо́вїю притека́ющыѧ ко многоцѣле́бнѣй ра́цѣ моще́й твои́хъ, твои́мъ попече́нїемъ покрыва́еши. Къ тебѣ̀ ны́нѣ припа́даемъ, ѹ҆се́рднѡ молѧ́ще: свѧ́тче бж҃їй, крѣ́пкїй сто́лпе цр҃ко́вный, сосꙋ́де бл҃года́ти пред̾избра́нный, наде́ждо всѣ́хъ къ тебѣ̀ притека́ющихъ, ѹ҆молѝ вели́каго бг҃а, да сокрꙋши́тъ и҆ низве́ргнетъ всѐ богохꙋ́льное а҆га́рѧнское нече́стїе, и҆ невѣ̑рныѧ къ позна́нїю и҆́стины да ѡ҆брати́тъ, вѣ́рꙋ правосла́внꙋю да ѹ҆крѣпи́тъ и҆ возвели́читъ, цр҃ковь свою̀ ст҃ꙋ́ю цѣ́лꙋ и҆ невреди́мꙋ ѿ всѣ́хъ навѣ̑тъ вра́жїихъ да сохрани́тъ, на́съ же, недосто́йныхъ ча̑дъ твои́хъ, въ любвѝ и҆ є҆диномы́слїи да ѹ҆тверди́тъ, и҆ да и҆зба́витъ всѣ́хъ, ѡ҆́крестъ ра́ки твоеѧ̀ моли́твеннѡ предстоѧ́щихъ, ѿ всѧ́кихъ недꙋ́гѡвъ и҆ собла́знѡвъ жите́йскихъ, ѿ всѧ́кагѡ ꙗ҆дови́тагѡ прило́га дїа́вольскагѡ и҆ ѿ всѧ́кагѡ ѕла̀, да твои́мъ предста́тельствомъ и҆ застꙋпле́нїемъ ми́рное здѣ̀ житїѐ поживе́мъ и҆ нбⷭ҇нагѡ црⷭ҇твїѧ прича̑стницы сподо́бимсѧ бы́ти, непреста́ннѡ сла́вѧще ѻ҆ц҃а̀ и҆ сн҃а и҆ ст҃а́го дх҃а, є҆ди́наго въ трⷪ҇цѣ покланѧ́емаго бг҃а, ны́нѣ и҆ при́снѡ и҆ во вѣ́ки вѣкѡ́въ.
