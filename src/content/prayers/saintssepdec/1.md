---
title: "Септе́мврїа г҃ и҆ ное́мврїа в҃і"
navigation:
  key: prayers-saintssepdec-1
  title: "Септе́мврїа г҃ и҆ ное́мврїа в҃і"
  parent: prayers-saintssepdec
  order: 1
type: "prayer"
---

## Септе́мврїа г҃ и҆ ное́мврїа в҃і.

## Мл҃твы бл҃же́нномꙋ і҆ѡа́ннꙋ власа́томꙋ, росто́вскомꙋ чꙋдотво́рцꙋ.



## Мл҃тва а҃:

<versal data-diacritics="true">Ѽ</versal> всест҃ы́й ѹ҆го́дниче хрⷭ҇то́въ, і҆ѡа́нне пребл҃же́нне, земны́й а҆́гг҃ле и҆ нбⷭ҇ный человѣ́че! Ты̀ ѿ ю҆́ности твоеѧ̀ мі́ръ сꙋ́етный возненави́дѣлъ є҆сѝ, и҆ и҆́го хрⷭ҇то́во со тща́нїемъ носѧ̀, за́пѡвѣди тогѡ̀ соверше́ннѣ и҆спо́лнилъ є҆сѝ, и҆ по мно́гихъ трꙋдѣ́хъ твои́хъ къ велелѣ́пномꙋ бж҃їѧ сла́вы прⷭ҇то́лꙋ пресели́лсѧ є҆сѝ. Томꙋ̀ ѹ҆̀бо предстоѧ̀, молѝ прест҃ꙋ́ю трⷪ҇цꙋ пода́ти бл҃говѣ́рномꙋ і҆мпера́торꙋ на́шемꙋ нїкола́ю а҆леѯа́ндровичꙋ ми́ръ и҆ здра́вїе и҆ на врагѝ побѣ́дꙋ, гра́дъ же на́шъ росто́въ и҆ всѧ̑ гра́ды и҆ страны̑ и҆ всѧ̑ правосла̑вныѧ хрⷭ҇тїа́ны и҆зба́ви ѿ бѣ́дъ дꙋше́вныхъ и҆ тѣле́сныхъ. И҆ ꙗ҆́коже при честнѣ́й ра́цѣ твое́й непреста́ннѡ содѣва́ютсѧ чꙋдеса̀, та́кѡ и҆ впре́дь ѻ҆́ными не ѡ҆ставлѧ́й на́съ, ꙗ҆́кѡ да всегда̀ тѝ зове́мъ: ра́дꙋйсѧ, і҆ѡа́нне всебл҃же́нне, ско́рый на́шъ помо́щниче, и҆ прїи́мъ ѿ на́съ приноси̑маѧ тебѣ̀ молє́нїѧ, и҆спросѝ ѹ҆ хрⷭ҇та̀ бг҃а ѡ҆брѣстѝ на́мъ ве́лїю млⷭ҇ть.

## Мл҃тва в҃:

<versal data-diacritics="true">Ѽ</versal> всебл҃же́нне і҆ѡа́нне чꙋдотво́рче, человѣ́че бж҃їй и҆ вѣ́рный ра́бе гдⷭ҇ень! Ты̀ є҆сѝ пра́ведникъ, ꙗ҆́кѡ фі́нїѯъ процвѣты́й, насажде́нный во дво́рѣхъ гдⷭ҇а своегѡ̀, при́снѡ многоразли̑чнаѧ бл҃года́тїю бж҃їею чꙋдеса̀ и҆сточа́ѧй. Твои́мъ чꙋдотворе́нїемъ гра́дъ росто́въ, въ не́мже трꙋдолю́бнѡ житїѐ твоѐ сконча́лъ є҆сѝ, во всѣ́хъ страна́хъ хва́литсѧ. Ѽ всечтⷭ҇на́ѧ главо̀, ѹ҆го́дниче бж҃їй, і҆ѡа́нне бл҃же́нне, ди́вный чꙋдотво́рче, ско́рый на́шъ помо́щниче! Тебѐ прославлѧ́емъ и҆ тебѐ велича́емъ, ꙗ҆́кѡ наде́ждꙋ всѣ́хъ хрⷭ҇тїа́нъ, и҆сто́чникъ чꙋде́съ, защи́тителѧ вѣ́рныхъ, болѧ́щымъ врача̀ безме́зднаго, вдѡ́въ и҆ сиро́тъ пита́телѧ и҆ застꙋ́пника, цѣломꙋ́дрїѧ храни́телѧ и҆ всѣ̑мъ сꙋ́щымъ въ ско́рбехъ ско́раго предста́телѧ и҆ помо́щника. Ѹ҆слы́ши на́съ молѧ́щихсѧ тебѣ̀ и҆ прибѣга́ющихъ под̾ кро́въ тво́й, ꙗ҆вѝ на на́съ мно́гꙋю твою̀ ми́лость, и҆ и҆схода́тайствꙋй на́мъ ѿ всевы́шнѧгѡ бг҃опрїѧ́тными твои́ми мл҃твами всѧ̑ полє́знаѧ ко сп҃се́нїю дꙋ́шъ и҆ тѣле́съ на́шихъ: сохранѝ гра́дъ на́шъ росто́въ и҆ всѧ̑ гра́ды и҆ страны̑ хрⷭ҇тїа̑нскїѧ и҆ лю́ди живꙋ́щыѧ въ ни́хъ ѿ всѧ́кагѡ ѡ҆ѕлобле́нїѧ по́мощїю твое́ю. Тѣ́мже вѣ́рою и҆ любо́вїю твою̀ ст҃ꙋ́ю па́мѧть чтꙋ́ще и҆ неѿстꙋ́пнѡ твое́й пречестнѣ́й ра́цѣ предстоѧ́ще, а҆́ще и҆ грѣ́шни є҆смы̀, со ѹ҆миле́нїемъ и҆ те́плыми слеза́ми воспѣ́ти тебѣ̀ дерза́емъ сицева̑ѧ: ра́дꙋйсѧ, ꙗ҆́кѡ и҆змла́да всест҃ы́ѧ трⷪ҇цы чи́стое ѡ҆би́телище бы́лъ є҆сѝ и҆ всеꙋсе́рднѡ во все́й твое́й жи́зни то́й порабо́талъ є҆сѝ: ра́дꙋйсѧ, ꙗ҆́кѡ всѣ̑мъ съ вѣ́рою приходѧ́щымъ рѣ́кꙋ чꙋде́съ твои́хъ и҆з̾ѻби́льнѡ и҆злїѧ́лъ є҆сѝ: ра́дꙋйсѧ, бл҃говѣ́рномꙋ і҆мпера́торꙋ на́шемꙋ ско́рый на врагѝ помо́щниче: ра́дꙋйсѧ, хрⷭ҇тїа́нъ всѣ́хъ те́плый къ бг҃ꙋ моле́бниче: ра́дꙋйсѧ, гра́дꙋ на́шемꙋ росто́вꙋ похвало̀ и҆ ѹ҆твержде́нїе: и҆ ꙗ҆́коже ны́нѣ, та́кѡ и҆ при кончи́нѣ на́шей и҆спросѝ ѹ҆ хрⷭ҇та̀ бг҃а ѡ҆брѣстѝ на́мъ ве́лїю млⷭ҇ть.

## Тропа́рь, гла́съ д҃:

<red>Ꙗ҆</red>ви́лсѧ є҆сѝ во гра́дѣ ꙗ҆́кѡ въ пꙋсты́ни, во смиренномꙋ́дрїи и҆ чистотѣ̀, и҆ трꙋдѣ́хъ и҆ по́двизѣхъ, и҆ въ терпѣ́нїи мно́зѣ, пребл҃же́нне ѻ҆́тче і҆ѡа́нне: взе́мъ же крⷭ҇тъ хрⷭ҇то́въ, послѣ́довалъ є҆сѝ є҆мꙋ̀, и҆ въ мл҃твахъ и҆ ѱалмопѣ́нїи де́нь и҆ но́щь пребыва́лъ є҆сѝ, ѡ҆ сп҃се́нїи всегѡ̀ мі́ра и҆ ро́да хрⷭ҇тїа́нскагѡ и҆ноѧзы̑чнаѧ речє́нїѧ глаго́лѧ. Ны́нѣ же, по преселе́нїи твое́мъ къ невече́рнемꙋ свѣ́тꙋ, ко гро́бꙋ твоемꙋ̀ притека́юще, вѣ́рнїи мо́лѧтсѧ гдⷭ҇еви, бцⷣѣ и҆ прⷣте́чи, и҆ прїе́млютъ ѿ гдⷭ҇а и҆сцѣлє́нїѧ мл҃твами твои́ми. При́снѡ за ны̀ моли́сѧ, бл҃же́нне і҆ѡа́нне, сп҃сти́сѧ дꙋша́мъ на́шымъ.
