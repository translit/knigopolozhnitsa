---
title: "Ѻ҆ктѡ́врїа к҃в и҆ а҆́ѵгꙋста д҃"
navigation:
  key: prayers-saintssepdec-40
  title: "Ѻ҆ктѡ́врїа к҃в и҆ а҆́ѵгꙋста д҃"
  parent: prayers-saintssepdec
  order: 40
type: "prayer"
---

## Ѻ҆ктѡ́врїа к҃в и҆ а҆́ѵгꙋста д҃.

## Мл҃тва ст҃ы̑мъ седмѝ ѻ҆трокѡ́мъ, и҆̀же во є҆фе́сѣ: маѯїмїлїа́нꙋ, і҆амвлі́хꙋ, мартїнїа́нꙋ, і҆ѡа́ннꙋ, дїонѵ́сїю, є҆ѯакꙋстѡдїа́нꙋ и҆ а҆нтѡні́нꙋ, и҆з̾ а҆ка́ѳїста:

<versal data-diacritics="true">Ѽ</versal> пречꙋ́днїи ст҃і́и седмочи́сленнїи ѻ҆́троцы, є҆фе́са гра́да похвало̀ и҆ всеѧ̀ вселе́нныѧ ѹ҆пова́нїе! Воззри́те съ высоты̀ нбⷭ҇ныѧ сла́вы на на́съ, любо́вїю па́мѧть ва́шꙋ чтꙋ́щихъ, наипа́че же на младе́нцы хрⷭ҇тїа̑нскїѧ, ва́шемꙋ застꙋпле́нїю ѿ роди́телей свои́хъ препорꙋчє́нныѧ. Низведи́те на нѧ̀ бл҃гослове́нїе хрⷭ҇та̀ бг҃а, ре́кшагѡ: ѡ҆ста́вите дѣте́й приходи́ти ко мнѣ̀. Болѧ́щыѧ ѹ҆̀бо въ ни́хъ и҆сцѣли́те, скорбѧ́щыѧ ѹ҆тѣ́шите: сердца̀ и҆́хъ въ чистотѣ̀ соблюди́те, кро́тостїю и҆спо́лните ѧ҆̀, и҆ въ землѝ серде́цъ и҆́хъ зе́рно и҆сповѣ́данїѧ бж҃їѧ насади́те и҆ ѹ҆крѣпи́те, во є҆́же ѿ си́лы въ си́лꙋ и҆̀мъ возраста́ти. И҆ всѣ́хъ на́съ, ст҃ѣ́й і҆кѡ́нѣ ва́шей предстоѧ́щихъ, мо́щи же ва́шѧ съ вѣ́рою лобыза́ющихъ и҆ те́плѣ ва́мъ молѧ́щихсѧ, сподо́бите црⷭ҇твїе нбⷭ҇ное ѹ҆лꙋчи́ти и҆ немо́лчными гла̑сы ра́дованїѧ та́мѡ прославлѧ́ти великолѣ́пое и҆́мѧ прест҃ы́ѧ трⷪ҇цы, ѻ҆ц҃а̀ и҆ сн҃а и҆ ст҃а́гѡ дх҃а, во вѣ́ки вѣкѡ́въ.

## Тропа́рь, гла́съ д҃:

<red>В</red>е́лїѧ вѣ́ры чꙋдесѐ! Въ пеще́рѣ ꙗ҆́кѡ въ черто́зѣ ца́рскомъ ст҃і́и се́дмь ѻ҆́троцы пребы́ша, и҆ ѹ҆мро́ша без̾ тлѝ, и҆ по мно́зѣхъ вре́менѣхъ возста́ша ꙗ҆́кѡ ѿ сна̀, во ѹ҆вѣре́нїе воскрⷭ҇нїѧ всѣ́хъ человѣ́кѡвъ. Тѣ́хъ мл҃твами, хрⷭ҇тѐ бж҃е, поми́лꙋй на́съ.
