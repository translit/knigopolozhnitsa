---
title: "Деке́мврїа к҃ и҆ і҆анꙋа́рїа к҃ѳ"
navigation:
  key: prayers-saintssepdec-89
  title: "Деке́мврїа к҃ и҆ і҆анꙋа́рїа к҃ѳ"
  parent: prayers-saintssepdec
  order: 89
type: "prayer"
---

## Деке́мврїа к҃ и҆ і҆анꙋа́рїа к҃ѳ.

## Мл҃тва ст҃о́мꙋ сщ҃енномч҃нкꙋ і҆гна́тїю бг҃оно́сцꙋ, и҆з̾ а҆ка́ѳїста:

<versal data-diacritics="true">Ѽ</versal> вели́кїй ст҃и́телю, бг҃оно́сне і҆гна́тїе! Къ тебѣ̀ припа́даемъ и҆ мо́лимъ тѧ̀: при́зри на ны̀ грѣ̑шныѧ, прибѣга́ющыѧ ко твоемꙋ̀ застꙋпле́нїю: ѹ҆молѝ гдⷭ҇а, да прости́тъ на́мъ всѧ̑ согрѣшє́нїѧ на̑ша. Ты̀ мꙋ́ченически дꙋ́шꙋ твою̀ за вѣ́рꙋ положи́лъ є҆сѝ: да́рꙋй и҆ на́мъ мꙋ́жество во все́мъ подража́ти тебѣ̀. Ничто́же въ жи́зни возмо́же ѿлꙋчи́ти тѧ̀ ѿ любвѐ ко гдⷭ҇ꙋ, ни лє́стнаѧ ѡ҆бѣща̑нїѧ, ни прещє́нїѧ, нижѐ са̑мыѧ мꙋ̑ки: ты̀ пред̾ ѕвѣрьмѝ на сме́рть лю́тꙋю съ ра́достїю предста́лъ є҆сѝ, и҆ ꙗ҆́кѡ а҆́гг҃лъ во ѡ҆би́тєли ѻ҆ц҃а̀ на́шегѡ нбⷭ҇нагѡ возлетѣ́лъ є҆сѝ: и҆ тогѡ̀ ра́ди мл҃тва твоѧ̀ мно́гѡ мо́жетъ пред̾ гдⷭ҇емъ. Бꙋ́ди ѹ҆̀бо на́мъ, ст҃ы́й ѹ҆го́дниче, предста́тель ѹ҆ гдⷭ҇а: и҆спросѝ бл҃годе́нственное и҆ ми́рное житїѐ, здра́вїе и҆ сп҃се́нїе и҆ во все́мъ бл҃гопоспѣше́нїе, на враги́ же побѣ́дꙋ и҆ ѡ҆долѣ́нїе бл҃гочести́вѣйшемꙋ госꙋда́рю на́шемꙋ, і҆мпера́торꙋ нїкола́ю а҆леѯа́ндровичꙋ и҆ всемꙋ̀ ца́рствꙋющемꙋ до́мꙋ, да ѡ҆сѣни́тъ ѧ҆̀ гдⷭ҇ь свое́ю бл҃года́тїю и҆ да ѡ҆храни́тъ царѧ̀ на́шего на всѣ́хъ пꙋте́хъ є҆гѡ̀ ст҃ы́ми свои́ми а҆́гг҃лы. Помога́й и҆ всѣ̑мъ правосла̑внымъ хрⷭ҇тїа́нѡмъ ст҃ы́ми твои́ми мл҃твами ко всемогꙋ́щемꙋ бг҃ꙋ, да и҆зба́витъ ны̀ ѿ гла́да, трꙋ́са, гра́да, бездо́ждїѧ и҆ смертоно́сныхъ болѣ́зней, и҆ да да́рꙋетъ на́мъ здра́вїе и҆ сп҃се́нїе. Бꙋ́ди на́мъ помо́щникъ ско́рый во всѧ́кой ско́рби, наипа́че же въ ча́съ кончи́ны на́шеѧ ꙗ҆ви́сѧ на́мъ свѣ́тлый защи́тникъ и҆ хода́тай, и҆ ѹ҆молѝ гдⷭ҇а сподо́битисѧ всѣ̑мъ на́мъ, тебѣ̀ ны́нѣ те́плѣ молѧ́щымсѧ, полꙋчи́ти по хрⷭ҇тїа́нстѣй кончи́нѣ нбⷭ҇ное црⷭ҇твїе, и҆дѣ́же всѝ ст҃і́и вкꙋ́пѣ съ тобо́ю сла́вѧтъ ѻ҆ц҃а̀ и҆ сн҃а и҆ ст҃а́го дх҃а во вѣ́ки вѣкѡ́въ.
