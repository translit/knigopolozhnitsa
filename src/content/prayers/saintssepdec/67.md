---
title: "Ное́мврїа к҃д"
navigation:
  key: prayers-saintssepdec-67
  title: "Ное́мврїа к҃д"
  parent: prayers-saintssepdec
  order: 67
type: "prayer"
---

## Ное́мврїа к҃д.

## Мл҃твы ст҃ѣ́й великомч҃нцѣ є҆катері́нѣ.



## Мл҃тва а҃, и҆з̾ а҆ка́ѳїста:

<versal data-diacritics="true">Ѽ</versal> ст҃а́ѧ є҆катері́но, дѣ́во и҆ мч҃нце, и҆́стиннаѧ хрⷭ҇то́ва невѣ́сто! Мо́лимъ тѧ̀, ꙗ҆́кѡ наро́читꙋю бл҃года́ть, є҆́юже предвари́ тѧ жени́хъ тво́й, сладча́йшїи і҆и҃съ, прїи́мшꙋю: ꙗ҆́коже, посрами́вши прельщє́нїѧ мꙋчи́телѧ мꙋ́дростїю твое́ю, пѧтдесѧ́тъ виті́й побѣди́ла є҆сѝ, и҆ напои́вши и҆̀хъ нбⷭ҇нымъ ѹ҆че́нїемъ, ко свѣ́тꙋ и҆́стинныѧ вѣ́ры наста́вила є҆сѝ, та́кѡ и҆спросѝ и҆ на́мъ ѻ҆́нꙋю бж҃їю мꙋ́дрость, да и҆ мы̀, всѧ̑ кѡ́зни а҆́дскагѡ мꙋчи́телѧ расто́ргше, мі́ра же и҆ пло́ти собла́зны презрѣ́вше, досто́йни ꙗ҆ви́мсѧ бж҃е́ственныѧ сла́вы, и҆ къ разшире́нїю ст҃ы́ѧ на́шеѧ правосла́вныѧ вѣ́ры сосꙋ́ди досто́йни содѣ́лаемсѧ, и҆ съ тобо́ю въ нбⷭ҇нѣй ски́нїи гдⷭ҇а и҆ влⷣкꙋ на́шего і҆и҃са хрⷭ҇та̀, со ѻ҆ц҃е́мъ и҆ ст҃ы́мъ дх҃омъ, восхва́лимъ и҆ просла́вимъ во всѧ̑ вѣ́ки вѣкѡ́въ.

## Мл҃тва в҃, и҆з̾ и҆на́гѡ а҆ка́ѳїста:

<versal data-diacritics="true">Ѽ</versal> ст҃а́ѧ великомч҃нце є҆катері́но, и҆збра́нный чистоты̀ сосꙋ́де, сто́лпе правосла́вїѧ, предста́тельнице на́ша бл҃гонаде́жнаѧ, подви́жнице зако́ннаѧ, ст҃а́ѧ на ст҃ѣ́й горѣ̀ свѧ́тѡ почива́ющаѧ! Занѐ сама̀ ꙗ҆ви́ла є҆сѝ хрⷭ҇тїа́нѡмъ винꙋ̀ къ тебѣ̀ моли́тисѧ, приле́жнѡ мо́лимъ тѧ̀: прини́кши свы́ше, вонмѝ гла́сꙋ моле́нїѧ на́шегѡ, при́зри на бѣ̑дствїѧ на́съ грѣ́шныхъ, просвѣтѝ ѡ҆мраче́нїе ѹ҆ма̀ на́шегѡ, сотворѝ на́съ гѡ́рнѧѧ мꙋ́дрствовати, а҆ не земна̑ѧ. Поспѣшѝ на́мъ мл҃твами твои́ми побѣжда́ти плотска̑ѧ похотѣ̑нїѧ, къ мі́рꙋ пристра́стїе и҆ кѡ́зни ѕлы́хъ дꙋхѡ́въ, на на́съ ѕло́бнѡ вою́ющихъ: да твои́мъ предста́тельствомъ во дни̑ житїѧ̀ сегѡ̀ свобо́дни ꙗ҆ви́мсѧ ѿ вражде́бныхъ и҆́хъ нападе́нїй и҆ по и҆схо́дѣ ѿ воздꙋ́шныхъ и҆́хъ и҆стѧза́нїй. Ѽ премꙋ́драѧ дѣ́во! Да́рꙋй на́мъ всѧ̑ ꙗ҆̀же къ по́льзѣ прошє́нїѧ: мо́жеши бо мнѡ́гаѧ и҆спроси́ти ѹ҆ возлю́бленнагѡ жениха̀ твоегѡ̀, хрⷭ҇та̀ бг҃а на́шегѡ. Мы̀ вѣ́мы, ꙗ҆́кѡ мно́гѡ мо́жетъ моли́тва пра́веднагѡ, поспѣшествꙋ́емаѧ бл҃гостїю милосе́рдагѡ бг҃а, є҆мꙋ́же сла́ва, че́сть и҆ бл҃годаре́нїе всегда̀, ны́нѣ и҆ при́снѡ и҆ во вѣ́ки вѣкѡ́въ.

## Тропа́рь, гла́съ д҃:

<red>Д</red>обродѣ́тельми ꙗ҆́кѡ лꙋча́ми со́лнечными просвѣти́ла є҆сѝ невѣ̑рныѧ мꙋдрецы̀, и҆ ꙗ҆́коже пресвѣ́тлаѧ лꙋна̀ ходѧ́щымъ въ нощѝ, невѣ́рїѧ тьмꙋ̀ ѿгна́ла є҆сѝ, и҆ цари́цꙋ ѹ҆вѣ́рила є҆сѝ, вкꙋ́пѣ же и҆ мꙋчи́телѧ ѡ҆бличи́ла є҆сѝ, бг҃озва́ннаѧ невѣ́сто, бл҃же́ннаѧ є҆катері́но: жела́нїемъ востекла̀ є҆сѝ въ нбⷭ҇ный черто́гъ ко прекра́сномꙋ женихꙋ̀ хрⷭ҇тꙋ̀, и҆ ѿ негѡ̀ ца́рскимъ вѣнце́мъ вѣнча́ласѧ є҆сѝ: є҆мꙋ́же со а҆́гг҃лы предстоѧ́щи, за ны̀ моли́сѧ, творѧ́щыѧ пречестнꙋ́ю па́мѧть твою̀.
