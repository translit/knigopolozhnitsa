---
title: "Ѻ҆ктѡ́врїа з҃ и҆ і҆анꙋа́рїа в҃і"
navigation:
  key: prayers-saintssepdec-34
  title: "Ѻ҆ктѡ́врїа з҃ и҆ і҆анꙋа́рїа в҃і"
  parent: prayers-saintssepdec
  order: 34
type: "prayer"
---

## Ѻ҆ктѡ́врїа з҃ и҆ і҆анꙋа́рїа в҃і.

## Мл҃твы прпⷣбномꙋ мартїнїа́нꙋ бѣлоезе́рскомꙋ.



## Мл҃тва а҃:

<versal data-diacritics="true">Ѽ</versal> прпⷣбне и҆ бг҃обл҃же́нне ѻ҆́тче на́шъ мартїнїа́не! Прїимѝ ны́нѣ на́съ, къ тебѣ̀ ѹ҆се́рднѡ молѧ́щихсѧ и҆ припа́дающихъ ко всечтⷭ҇но́мꙋ и҆ многоцѣле́бномꙋ твоемꙋ̀ гро́бꙋ, и҆дѣ́же ст҃о́е твоѐ и҆ многотрꙋ́дное поко́итсѧ тѣ́ло. Дꙋ́хомъ же на нб҃сѣ́хъ предстоѧ̀ ст҃ѣ́й трⷪ҇цѣ, со а҆́гг҃лы и҆ прпⷣбныхъ ѻ҆тє́цъ ли̑ки, моли́сѧ ѡ҆ на́съ ча́дѣхъ твои́хъ, ѻ҆́тче, да и҆зба́вимсѧ ѿ всѧ́кихъ скорбе́й, болѣ́зней, бѣ́дъ и҆ ѡ҆бстоѧ́нїй и҆ бл҃гоче́стнѡ поживе́мъ въ настоѧ́щемъ житїѝ, ходѧ́ще въ за́повѣдехъ и҆ ѡ҆правда́нїихъ гдⷭ҇нихъ безпоро́чнѡ. И҆спросѝ на́мъ грѣхѡ́въ проще́нїе, тѣлесє́мъ здра́вїе и҆ дꙋша́мъ вѣ́чное сп҃се́нїе, ꙗ҆́кѡ да твои́мъ предста́тельствомъ сп҃са́еми, сла́вꙋ возсыла́ти сподо́бимсѧ въ трⷪ҇цѣ сла́вимомꙋ бг҃ꙋ, ѻ҆ц҃ꙋ̀ и҆ сн҃ꙋ и҆ ст҃о́мꙋ дх҃ꙋ, ны́нѣ и҆ при́снѡ и҆ во вѣ́ки вѣкѡ́въ.

## Мл҃тва в҃:

<versal data-diacritics="true">Ѽ</versal> бг҃обл҃же́нне и҆ прпⷣбне ѻ҆́тче на́шъ мартїнїа́не! Мо́лимсѧ тебѣ̀ и҆ ѿ се́рдца съ любо́вїю вопїе́мъ, да непотре́бныхъ на́съ вразꙋми́ши, и҆ просвѣти́ши, и҆ твои́ми мл҃твами ѹ҆крѣпи́ши нѣ̑каѧ похва̑льнаѧ словеса̀ принестѝ въ па́мѧть твоегѡ̀ преставле́нїѧ: ѻ҆ба́че сїѐ не въ мꙋ́дрости слове́съ дерза́емъ глаго́лати, но со мно́гою вѣ́рою и҆ любо́вїю къ чадолюби́вомꙋ ѻ҆тцꙋ̀ сїѧ̑ прино́симъ. Ты̀ ѹ҆̀бо, ѽ прпⷣбне ѻ҆́тче на́шъ мартїнїа́не, на́шихъ согрѣше́нїй проще́нїе и҆спросѝ, да въ домꙋ̀ пречтⷭ҇ыѧ влⷣчцы на́шеѧ бцⷣы, непребори́мыѧ вѣ̑рнымъ ѡ҆гра́ды пребыва́юще, тобо́ю бл҃ги́мъ предста́телемъ на́шимъ свобо́дни пред̾ бг҃омъ ꙗ҆ви́мсѧ, и҆ неѡблада́еми ѿ всѣ́хъ вра̑гъ ви́димыхъ и҆ неви́димыхъ пребꙋ́демъ. Ѽ па́стырю на́шъ по бз҃ѣ до́брый, и҆́стинный строи́телю вїногра́да хрⷭ҇то́ва, ѻ҆тцє́мъ сла́во и҆ прпⷣбнымъ є҆динонра́вне, и҆ првⷣнымъ совсе́льниче, и҆ ѻ҆́бщагѡ житїѧ̀ соверши́телю и҆зрѧ́дный! Ны́нѣ на нб҃сѝ ст҃ѣ́й трⷪ҇цѣ предстоѧ̀ со всѣ́ми ст҃ы́ми, моли́сѧ ѡ҆ на́съ: ѡ҆ се́мъ бо, ко гро́бꙋ твоемꙋ̀ припа́дающе, ꙗ҆́кѡ чадолюби́ваго ѻ҆тца̀ ѹ҆се́рднѡ тѧ̀ мо́лимъ. Помѧнѝ твоѐ ста́до, є҆́же собра́лъ є҆сѝ мꙋ́дре, и҆ соблюдѝ твои́ми мл҃твами бг҃омъ дарова́ннꙋю тѝ па́ствꙋ: не пре́зри на́съ, чтꙋ́щихъ пречтⷭ҇нꙋ́ю и҆ многора́достнꙋю твою̀ па́мѧть: ѡ҆чи́сти на̑ша согрѣшє́нїѧ: ѿженѝ ѿ на́съ ѡ҆́блакъ страсте́й: просвѣтѝ на́ши дꙋшє́вныѧ ѻ҆́чи, и҆ гꙋгни́вый ѧ҆зы́къ и҆спра́ви, смы́слъ ѡ҆чи́сти и҆ ра́зꙋмъ ѡ҆свѧтѝ. Прїидѝ посредѣ̀ на́съ неви́димѡ, и҆ ѿ всѣ́хъ на́съ молє́нїѧ бг҃ови возсыла́ємаѧ прїимѝ, и҆ донесѝ сїѧ̑ хода́тайственнѣ всѣ́хъ творцꙋ̀ и҆ и҆зба́вителю, въ трⷪ҇цѣ ст҃ѣ́й покланѧ́емомꙋ и҆́стинномꙋ бг҃ꙋ на́шемꙋ, ꙗ҆́кѡ да согрѣше́нїємъ на́шымъ ѡ҆ставле́нїе полꙋчи́мъ, бл҃года́тїю и҆ чл҃вѣколю́бїемъ гдⷭ҇а на́шегѡ і҆и҃са хрⷭ҇та̀: съ ни́мже ѻ҆ц҃ꙋ̀ сла́ва со ст҃ы́мъ дх҃омъ, ны́нѣ и҆ при́снѡ и҆ во вѣ́ки вѣкѡ́въ.
