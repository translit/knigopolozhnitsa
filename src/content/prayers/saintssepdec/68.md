---
title: "Ное́мврїа к҃є"
navigation:
  key: prayers-saintssepdec-68
  title: "Ное́мврїа к҃є"
  parent: prayers-saintssepdec
  order: 68
type: "prayer"
---

## Ное́мврїа к҃є.

## Мл҃тва сщ҃енномч҃нкꙋ кли́ментꙋ, па́пѣ ри́мскомꙋ, что́маѧ въ и҆нкерма́нскомъ ст҃а́гѡ кли́мента монастырѣ̀, таѵрі́ческїѧ є҆па́рхїи:

<versal data-diacritics="true">Ѽ</versal> вели́кїй чꙋдотво́рче, сщ҃енномч҃нче кли́менте! Ты̀ ре́вностнымъ проповѣ́данїемъ ст҃ы́ѧ трⷪ҇цы и҆ та́йны воскрⷭ҇нїѧ гдⷭ҇а і҆и҃са хрⷭ҇та̀, ꙗ҆́кѡ мꙋ́жъ равноа́гг҃льный, є҆щѐ жи́въ сы́й, сердца̀ невѣ́дꙋщихъ и҆́стиннагѡ бг҃а чꙋдодѣ́йственнѡ просвѣща́лъ є҆сѝ, и҆ по бл҃же́ннѣмъ преставле́нїи твое́мъ бл҃года́тїю ѿ бг҃а тебѣ̀ да́нною чꙋдеса̀ неѡскꙋ́днѡ и҆сточа́лъ є҆сѝ: приклони́сѧ ѹ҆̀бо и҆ ны́нѣ къ мои̑мъ воздыха́нїємъ сердє́чнымъ, и҆ твое́ю ми́лостїю и҆ те́плымъ застꙋпле́нїемъ пред̾ всемогꙋ́щимъ и҆ чл҃вѣколюби́вымъ бг҃омъ на́шимъ, просвѣще́нїе развраще́ннагѡ ѹ҆ма̀ и҆ се́рдца моегѡ̀ и҆спросѝ, и҆ помози́ ми во вре́меннѣмъ житїѝ се́мъ твори́ти всѧ̑ въ зако́нѣ бж҃їи предложє́ннаѧ, всѧ́кагѡ же грѣха̀ ѿмета́тисѧ. Ты̀, вели́кїй подви́жниче, ѿ ю҆́ности твоеѧ̀ клеветы̀ претерпѣ́вый, мнѡ́гїѧ же болѣ̑зни дꙋшє́вныѧ и҆ трꙋды̀ понесы́й, помоли́сѧ ко гдⷭ҇ꙋ бг҃ꙋ ѡ҆ мнѣ̀ грѣ́шнѣмъ и҆ недосто́йнѣмъ, да твои́мъ предста́тельствомъ и҆ застꙋпле́нїемъ пода́стъ всебл҃гі́й и҆ мнѣ̀ грѣ́шномꙋ си́лꙋ и҆ крѣ́пость во бл҃годꙋ́шїи претерпѣва́ти клевєты̀ человѣ́чєскїѧ и҆ ꙗ҆̀же на землѝ скѡ́рби и҆ сохрани́ти за́пѡвѣди є҆гѡ̀. Ты̀, ѽ вели́кїй чꙋдотво́рче, на ко́еждо лѣ́то преди́вное чꙋ́до въ мо́ри ꙗ҆влѧ́лъ є҆сѝ: и҆ на мнѣ̀ грѣ́шнѣмъ и҆ недосто́йнѣмъ чꙋ́до бж҃е́ственныѧ по́мощи ꙗ҆вѝ, да ѿстꙋ́пѧтъ во́лны страсте́й ѿ дꙋшѝ моеѧ̀. Да ѡ҆чи́щꙋсѧ покаѧ́нїемъ, да прїимꙋ̀ мл҃твами твои́ми здра́вїе дꙋшѝ и҆ тѣ́ла, и҆ просла́влю пречтⷭ҇но́е и҆ великолѣ́пое и҆́мѧ гдⷭ҇а бг҃а и҆ є҆гѡ̀ бл҃года́ть, да́ннꙋю тебѣ̀, во вѣ́ки вѣкѡ́въ.
