---
title: "Ѻ҆ктѡ́врїа к҃з"
navigation:
  key: prayers-saintssepdec-44
  title: "Ѻ҆ктѡ́врїа к҃з"
  parent: prayers-saintssepdec
  order: 44
type: "prayer"
---

## Ѻ҆ктѡ́врїа к҃з.

## Мл҃твы ст҃о́мꙋ бл҃говѣ́рномꙋ кнѧ́зю а҆ндре́ю, смоле́нскомꙋ и҆ переѧсла́вскомꙋ чꙋдотво́рцꙋ, и҆з̾ слꙋ́жбы.



## Мл҃тва а҃:

<versal data-diacritics="true">Ѽ</versal> преизрѧ́дный и҆ ди́вный въ чꙋдесѣ́хъ, прославлѧ́емый ѿ бг҃а въ нб҃сѝ, дѣ́лателю хрⷭ҇то́ва вїногра́да, жи́телю вы́шнѧгѡ сїѡ́на, пред̾ꙋстро́еннагѡ гра́да і҆ерⷭ҇ли́ма, кнѧ́же а҆ндре́е бл҃говѣ́рне, ст҃ы́хъ а҆́гг҃лъ при́снаѧ сы́й ра́дость и҆ человѣ́кѡмъ ди́внаѧ бл҃гость, пречꙋ́дныхъ и҆ ди́вныхъ нбⷭ҇ныхъ селе́нїй бы́вый жела́тель, ны́нѣ же со всѣ́ми ст҃ы́ми тѣ́хъ соприча́стникъ ꙗ҆влѧ́ѧйсѧ! А҆́ще є҆стество́мъ бы́лъ є҆сѝ человѣ́къ, но ѹ҆се́рднѡ въ по́двизѣхъ потща́всѧ, въ несконча́емѣмъ вѣ́цѣ со а҆́гг҃лы водвори́лсѧ є҆сѝ. Стра́ненъ и҆ пришле́цъ на землѝ бы́лъ є҆сѝ, тогѡ̀ ра́ди житїѐ въ нб҃сѝ полꙋчи́лъ є҆сѝ: ѡ҆ста́вивъ ѻ҆те́чество земно́е и҆ тлѣ́нное, воспрїѧ́лъ є҆сѝ нетлѣ́нное и҆ вѣ́чное. Сꙋгꙋ́бѡ тѧ̀ гдⷭ҇ь бг҃ъ ѹ҆вѣнча̀ и҆ чꙋде́съ тебѣ̀ да́ръ дарова̀, є҆́же на землѝ недꙋ́ги и҆сцѣлѧ́ти и҆ приходѧ́щыѧ къ тебѣ̀ съ вѣ́рою ми́лостивнѡ присѣща́ти: ꙗ҆ви́ бо тѧ̀ на́мъ гдⷭ҇ь бг҃ъ милосе́рдый предста́телѧ, ꙗ҆́коже ѻ҆ц҃ъ къ болѧ́щымъ ча́дѡмъ бл҃госе́рдый. Сегѡ̀ ра́ди ѹ҆се́рднѡ мо́лимсѧ тебѣ̀, предстоѧ́ще пред̾ твои́мъ многоцѣле́бнымъ гро́бомъ, да покры́еши на́съ грѣ́шныхъ твои́мъ преди́внымъ покро́вомъ, не ѿ зла́та и҆ сребра̀ и҆стка́ннымъ, но ѿ бг҃а тѝ во бл҃года́ти пода́ннымъ. А҆́ще бо во грѣсѣ̀ всѧ́комъ ѡ҆скверне́ни є҆смы̀, но сле́зы покаѧ́нїѧ и҆злива́юще, ѹ҆ми́льнѡ къ тебѣ̀ взыва́емъ: поми́лꙋй на́съ, ѽ ст҃ы́й и҆ ди́вный бл҃говѣ́рный кнѧ́же а҆ндре́е, пода́ждь на́мъ рꙋ́кꙋ по́мощи и҆ и҆зба́ви на́съ ѿ всѧ́кагѡ навѣ́та вра́жїѧ: бꙋ́ди на́мъ ми́лостивый защи́титель и҆ ѿ болѣ́зней на́шихъ ско́рый цѣли́тель: свободѝ на́съ ѿ рꙋкѝ чꙋжда́гѡ и҆ ѿ всѧ́кагѡ прило́га ѕла́гѡ. Се́ бо мно́гими бѣда́ми є҆смы̀ ѡ҆бстои́ми, всѣ́ми ѕлы́ми скорбьмѝ сокрꙋше́ннїи, ко две́ремъ смє́ртнымъ ѿ ско́рби снидо́хомъ, и҆ бг҃а грѣхмѝ прогнѣ́вахомъ, и҆ ѿ себє̀ є҆го̀ ѹ҆дали́хомъ. Тѣ́мже бꙋ́ди на́мъ во́ждь и҆ застꙋ́пникъ пред̾ гдⷭ҇емъ на́шимъ і҆и҃съ хрⷭ҇то́мъ и҆ є҆гѡ̀ безнача́льнымъ ѻ҆ц҃е́мъ и҆ ст҃ы́мъ дх҃омъ, да полꙋчи́мъ мы̀ грѣ́шнїи грѣхѡ́въ проще́нїе и҆ ѿ негѡ̀ млⷭ҇ть мно́гꙋ. Бꙋ́ди же хода́тай и҆ моли́твенникъ те́плый ѡ҆ бл҃гочести́вѣйшемъ, самодержа́внѣйшемъ, вели́комъ госꙋда́рѣ на́шемъ, і҆мпера́торѣ нїкола́ѣ а҆леѯа́ндровичѣ всеѧ̀ рѡссі́и, и҆ ѡ҆ все́мъ ца́рствꙋющемъ до́мѣ, и҆ ѡ҆ все́мъ и҆́хъ хрⷭ҇толюби́вомъ во́инствѣ: бꙋ́ди, ѽ свѧ́тче бж҃їй, спобо́рникъ и҆ застꙋ́пникъ всемꙋ̀ хрⷭ҇толюби́вомꙋ во́инствꙋ на всѧ̑ неправосла̑вныѧ и҆ крестоненави̑стныѧ ѕлочести̑выѧ и҆ и҆ноплемє́нныѧ врагѝ и҆ сꙋпоста́ты, да всѝ покоре́ни бꙋ́дꙋтъ под̾ рꙋ́кꙋ крестоно́сномꙋ і҆мпера́торꙋ на́шемꙋ, и҆ па́мѧть и҆́хъ ѕлочести́выѧ вѣ́ры да потреби́тсѧ: рꙋ́сскꙋю же странꙋ̀ на́шꙋ не забꙋ́ди, но при́снѡ на ню̀ призира́й, и҆ всѧ́кое и҆з̾ѻби́лїе плодѡ́въ земны́хъ є҆́й пода́ти бг҃а ѹ҆молѧ́й: и҆ всѣ̑мъ призыва́ющымъ тѧ̀ съ вѣ́рою во всѧ́кихъ ско́рбехъ, болѣ́знехъ и҆ напа́стехъ бꙋ́ди помо́щникъ и҆ хода́тай, бл҃года́тїю и҆ щедро́тами и҆ чл҃вѣколю́бїемъ гдⷭ҇а бг҃а и҆ сп҃са на́шегѡ і҆и҃са хрⷭ҇та̀, є҆мꙋ́же ѿ на́съ бꙋ́ди сла́ва и҆ поклоне́нїе ны́нѣ и҆ во всѧ̑ вѣ́ки несконча́емыхъ вѣкѡ́въ.

## Мл҃тва в҃:

<versal>В</versal>лⷣко чл҃вѣколю́бче, цр҃ю̀ нбⷭ҇ный, гдⷭ҇и і҆и҃се хрⷭ҇тѐ, бж҃е на́шъ, на́съ ра́ди человѣ̑къ и҆ на́шегѡ ра́ди сп҃се́нїѧ на землѝ съ пло́тїю ꙗ҆ви́выйсѧ и҆ съ человѣ̑ки пожи́вый! Мо́лимъ тѧ̀, вседержи́телю гдⷭ҇и, долготерпѣли́ве и҆ многомлⷭ҇тиве, да́ждь на́мъ всегда̀ пред̾ тобо́ю и҆мѣ́ти мы́сль бла́гꙋ и҆ тебѣ̀ бл҃гоꙋго́днꙋ, да ѿ нощна́гѡ и҆ мра́чнагѡ ѕла̀ дїа́вола свободи́вшесѧ, со всѧ́кимъ ѹ҆се́рдїемъ порабо́таемъ тебѣ̀ въ преподо́бїи и҆ пра́вдѣ и҆ и҆́стинѣ, со стра́хомъ и҆ тре́петомъ во всѧ̑ дни̑ жи́зни на́шеѧ, и҆ до послѣ́днѧгѡ и҆здыха́нїѧ воспѣва́ти тѧ̀ бꙋ́демъ, ко славосло́вїю же твоемꙋ̀ всегда̀ бо́дреннѡ и҆ тре́звеннѡ потщи́мсѧ: всѧ̑ бо тѝ возмѡ́жна сꙋ́ть, и҆ без̾ твоеѧ̀ во́ли ничто́же є҆́сть: твори́ши бо всѧ̑, є҆ли̑ка хо́щеши твори́ти и҆ є҆ли̑ка твоѐ неизрече́нное бл҃говоли́тъ бл҃госе́рдїе. Ка́кѡ ѹ҆̀бо ѹ҆молчи́тъ ѧ҆зы́къ на́шъ, и҆лѝ кі́ими пѣ́сньми во хвале́нїи не воспое́мъ ѡ҆ твое́мъ къ на́мъ вели́комъ милосе́рдїи, ꙗ҆́кѡ таковы́ѧ ра́дости на́съ грѣ́шныхъ и҆ весе́лїѧ дꙋхо́внагѡ и҆спо́лнилъ є҆сѝ; Ка́кѡ же возмо́жемъ воспѣ́ти ѧ҆зы̑ки на́шими и҆лѝ ѹ҆сты̀ восхвали́ти и҆ возвели́чити неизрече́ннꙋю твою̀ къ на́мъ бл҃гость, є҆́юже показа́лъ є҆сѝ на́мъ такова̀ пра́ведника дне́сь; ѽ влⷣко чл҃вѣколю́бче, бж҃е на́шъ, гдⷭ҇и і҆и҃се хрⷭ҇тѐ! Ѹ҆слы́ши на́съ недосто́йныхъ, молѧ́щихсѧ тебѣ̀, и҆ послѝ въ по́мощь на́мъ пра́веднаго сего̀ твоего̀ ѹ҆го́дника, бл҃говѣ́рнаго кнѧ́зѧ а҆ндре́а, ꙗ҆́кѡ да мл҃твами є҆гѡ̀ свободи́мсѧ ѿ всѧ́кихъ напа́стей дꙋше́вныхъ и҆ тѣле́сныхъ: и҆́бо мы̀, прибѣга́юще ко гро́бꙋ є҆гѡ̀, покланѧ́емсѧ и҆ цѣлꙋ́емъ съ вѣ́рою ст҃ы́й є҆гѡ̀ ѡ҆́бразъ: подава́етъ бо молѧ́щымсѧ мнѡ́гаѧ чꙋдеса̀ и҆ и҆сцѣлє́нїѧ. Ѽ ди́вный въ чꙋдесѣ́хъ, прославлѧ́емый ѿ бг҃а на нб҃сѣ́хъ, ст҃ы́й бл҃говѣ́рный кнѧ́же а҆ндре́е! Моли́сѧ ѡ҆ на́съ грѣ́шныхъ ко хрⷭ҇тꙋ̀ бг҃ꙋ, ꙗ҆́кѡ да поми́лꙋетъ на́съ всѣ́хъ, приходѧ́щихъ ко гро́бꙋ твоемꙋ̀, и҆ молѧ́щихсѧ тебѣ̀ съ вѣ́рою, и҆ покланѧ́ющихсѧ ѡ҆́бразꙋ ст҃о́мꙋ твоемꙋ̀, и҆ съ любо́вїю цѣлꙋ́ющихъ є҆го̀, и҆ тѧ̀ на по́мощь во всѧ́кихъ ско́рбехъ и҆ напа́стехъ призыва́ющихъ: бꙋ́ди те́плый вспомога́тель и҆ въ болѣ́знехъ ско́рый цѣли́тель: да́рꙋй здра́вїе неѡскꙋ́дно и҆ по́мощь неѡсла́бнꙋ на́мъ молѧ́щымсѧ тебѣ̀: бꙋ́ди же помо́щникъ и҆ застꙋ́пникъ сирота́мъ безпомѡ́щнымъ и҆ вдови́цамъ, и҆ всѣ̑мъ пода́ждь всѧ̑ ко сп҃се́нїю и҆ по́льзѣ проси̑маѧ: и҆ ст҃ы́ми твои́ми мл҃твами защитѝ, соблюдѝ и҆ сохранѝ рѡссі̑йскїѧ гра́ды и҆ страны̑ ѿ всѣ́хъ ѕѡ́лъ, болѣ́зней, напа́стей и҆ навѣ̑тъ вра́жїихъ и҆ ѿ нахожде́нїѧ и҆ноплеме́нныхъ и҆ междоꙋсо́бныѧ бра́ни: и҆ предстоѧ̀ ѹ҆ прⷭ҇то́ла влⷣчнѧ, моли́сѧ ѡ҆ на́съ грѣ́шныхъ ко хрⷭ҇тꙋ̀ бг҃ꙋ на́шемꙋ, є҆мꙋ́же подоба́етъ поклоне́нїе и҆ всѧ́каѧ сла́ва, че́сть, великолѣ́пїе, кꙋ́пнѡ со ѻ҆ц҃е́мъ и҆ со ст҃ы́мъ дх҃омъ, ны́нѣ и҆ при́снѡ и҆ во вѣ́ки вѣкѡ́въ.



## Тропарѝ, гла́съ и҃:

<rubric class="inline">а҃.</rubric> <red>Б</red>л҃же́нство є҆ѵⷢ҇льское возлюби́въ, бг҃омꙋ́дре кнѧ́же а҆ндре́е, чистотꙋ̀ се́рдца дѣ́вствомъ почти́лъ є҆сѝ, и҆ сꙋетꙋ̀ мі́ра сегѡ̀ презрѣ́въ, ѹ҆стреми́лсѧ є҆сѝ зрѣ́ти бг҃а, и҆́же тѧ̀ просла́ви чꙋдесы̀ во врачева́нїи разли́чнѣ стра́ждꙋщихъ. Сегѡ̀ ра́ди мо́лимъ тѧ̀: просѝ на́мъ ѹ҆ хрⷭ҇та̀ гдⷭ҇а ѿ всѧ́кихъ скорбе́й и҆збавле́нїѧ и҆ полꙋче́нїѧ црⷭ҇тва нбⷭ҇нагѡ.

<rubric class="inline">в҃.</rubric> <red>Г</red>ра́дъ тво́й смоле́нскъ ꙗ҆́кѡ чꙋ́ждь и҆мѣ́ѧ, водвори́лсѧ є҆сѝ во гра́дъ переѧсла́вль, и҆ въ домꙋ̀ ст҃и́телѧ нїкола́а жесто́кимъ житїе́мъ вре́меннꙋю жи́знь соверши́въ, восте́клъ є҆сѝ въ гѡ́рнѧѧ предстоѧ́ти хрⷭ҇тꙋ̀. Того̀ молѝ ѡ҆ творѧ́щихъ па́мѧть твою̀, да всѝ вопїе́мъ тѝ: ра́дꙋйсѧ, свѧ́те кнѧ́же а҆ндре́е, а҆́гг҃лѡмъ собесѣ́дниче и҆ человѣ́кѡмъ помо́щниче.

<rubric class="inline">Велича́нїе:</rubric> <red>Ѹ҆</red>бл҃жа́емъ тѧ̀, ст҃ы́й бл҃говѣ́рный кнѧ́же а҆ндре́е, и҆ чте́мъ ст҃ꙋ́ю па́мѧть твою̀: ты́ бо мо́лиши за на́съ хрⷭ҇та̀ бг҃а на́шего.
