---
title: "Ѻ҆ктѡ́врїа к҃ѕ"
navigation:
  key: prayers-saintssepdec-43
  title: "Ѻ҆ктѡ́врїа к҃ѕ"
  parent: prayers-saintssepdec
  order: 43
type: "prayer"
---

## Ѻ҆ктѡ́врїа к҃ѕ.

## Мл҃тва ст҃о́мꙋ великомч҃нкꙋ дими́трїю мѷроточи́вомꙋ, солꙋ́нскомꙋ, и҆з̾ а҆ка́ѳїста:

<versal>С</versal>т҃ы́й и҆ сла́вный великомч҃нче хрⷭ҇то́въ дими́трїе, ско́рый помо́щниче и҆ те́плый застꙋ́пниче съ вѣ́рою притека́ющихъ къ тебѣ̀! Предстоѧ̀ со дерзнове́нїемъ нбⷭ҇номꙋ цр҃ю̀, и҆спросѝ ѹ҆ негѡ̀ проще́нїе согрѣше́нїй на́шихъ, и҆ ѡ҆ є҆́же и҆зба́витисѧ на́мъ ѿ всегꙋби́тельныѧ ꙗ҆́звы, трꙋ́са, пото́па, ѻ҆гнѧ̀, меча̀ и҆ вѣ́чныѧ ка́зни. Молѝ бл҃гость є҆гѡ̀, є҆́же ѹ҆ще́дрити гра́дъ се́й, (ѡ҆би́тель сїю̀) и҆ всѧ́кꙋю странꙋ̀ хрⷭ҇тїа́нскꙋю. И҆схода́тайствꙋй ѹ҆ цр҃ѧ̀ ца́рствꙋющихъ на врагѝ побѣ́дꙋ и҆ ѡ҆долѣ́нїе бл҃гочести́вомꙋ і҆мпера́торꙋ на́шемꙋ, все́й же держа́вѣ є҆гѡ̀ ми́ръ, тишинꙋ̀, тве́рдость въ вѣ́рѣ и҆ преспѣ́ѧнїе во бл҃гоче́стїи: на́мъ же, чтꙋ́щымъ честнꙋ́ю па́мѧть твою̀, и҆спросѝ бл҃года́тное ѹ҆крѣпле́нїе на дѣла̀ бл҃га̑ѧ, да бл҃гоꙋго́дное влⷣцѣ на́шемꙋ хрⷭ҇тꙋ̀ бг҃ꙋ здѣ̀ творѧ́ще, сподо́бимсѧ мл҃твами твои́ми наслѣ́довати црⷭ҇твїе нбⷭ҇ное и҆ та́мѡ прославлѧ́ти є҆го̀, со ѻ҆ц҃е́мъ и҆ ст҃ы́мъ дх҃омъ, во вѣ́ки вѣкѡ́въ.

## Тропа́рь, гла́съ г҃:

<red>В</red>ели́ка ѡ҆брѣ́те въ бѣда́хъ тѧ̀ побо́рника вселе́ннаѧ, страстоте́рпче, ꙗ҆зы́ки побѣжда́юща. Ꙗ҆́коже ѹ҆̀бо лѵ́евꙋ низложи́лъ є҆сѝ горды́ню, на по́двигъ дерзнове́нна сотвори́въ не́стора: та́кѡ, свѧ́те дими́трїе, хрⷭ҇тꙋ̀ бг҃ꙋ моли́сѧ, дарова́ти на́мъ ве́лїю млⷭ҇ть.

<rubric class="inline">Велича́нїе:</rubric> <red>В</red>елича́емъ тѧ̀, страстоте́рпче ст҃ы́й дими́трїе, и҆ чте́мъ честна̑ѧ страда̑нїѧ твоѧ̑, ꙗ҆̀же за хрⷭ҇та̀ претерпѣ́лъ є҆сѝ.
