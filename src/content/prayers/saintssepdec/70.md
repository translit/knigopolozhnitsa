---
title: "Ное́мврїа к҃ѕ"
navigation:
  key: prayers-saintssepdec-70
  title: "Ное́мврїа к҃ѕ"
  parent: prayers-saintssepdec
  order: 70
type: "prayer"
---

## Ное́мврїа к҃ѕ.

## Мл҃твы ст҃и́телю і҆нноке́нтїю, є҆пⷭ҇кпꙋ и҆ркꙋ́тскомꙋ.



## Мл҃тва а҃, и҆з̾ слꙋ́жбы:

<versal>С</versal>вѧ́тче бж҃їй, па́стырю до́брый, дѣ́лателю вѣ́рный вїногра́да хрⷭ҇то́ва, ст҃и́телю ѻ҆́тче і҆нноке́нтїе! При́зри на гра́дъ се́й и҆ на лю́ди сїѧ̑, молѝ хрⷭ҇та̀ бг҃а, да сохрани́тъ па́ствꙋ твою̀ ѿ волкѡ́въ гꙋбѧ́щихъ ю҆̀, да низпо́слетъ на́мъ дх҃а своегѡ̀ ст҃а́гѡ да́ръ, во є҆́же ѹ҆мꙋдри́ти на́съ ходи́ти пред̾ ни́мъ во всѧ́комъ бл҃гоче́стїи и҆ чистотѣ̀ во всѧ̑ дни̑ жи́зни на́шеѧ: да славосло́вѧще и҆́мѧ є҆гѡ̀ всест҃о́е во днѝ и҆ въ нощѝ, сподо́бимсѧ бы́ти наслѣ̑дницы и҆ жи́зни вѣ́чныѧ, и҆ просла́вимъ ѻ҆ц҃а̀ и҆ сн҃а и҆ ст҃а́го дх҃а, ны́нѣ и҆ при́снѡ и҆ во вѣ́ки вѣкѡ́въ.

## Мл҃тва в҃, ско́рбнагѡ и҆ сокрꙋше́ннагѡ се́рдца, и҆з̾ а҆ка́ѳїста:

<versal>К</versal>ъ тебѣ̀, свѧ́тче бж҃їй, ꙗ҆́кѡ къ ско́ромꙋ помо́щникꙋ и҆ мл҃твенникꙋ ѡ҆ сп҃се́нїи мое́мъ, а҆́зъ недосто́йный и҆ грѣ́шный припа́даѧ молю́сѧ: не пре́зри менѐ ѹ҆ны́лаго, немощна́го, во мнѡ́гїѧ беззакѡ́нїѧ впа́дшаго и҆ по всѧ̑ дни̑ и҆ часы̀ согрѣша́ющаго, но вонмѝ дꙋшѝ мое́й, ꙗ҆́кѡ скорблю̀, и҆ ѹ҆молѝ гдⷭ҇а бг҃а, всеѧ̀ тва́ри содѣ́телѧ, є҆мꙋ́же ны́нѣ предстои́ши въ ра́дости ст҃ы́хъ и҆ съ ли̑ки а҆́гг҃лъ, поми́ловати мѧ̀ и҆ и҆звестѝ и҆з̾ темни́цы грѣхо́вныѧ дꙋ́шꙋ мою̀, пре́жде да́же не ѿи́дꙋ ѿсю́дꙋ и҆ ктомꙋ̀ не гото́въ ꙗ҆влю́сѧ на сꙋ́дъ є҆гѡ̀. Є҆́й, ѻ҆́тче! Не посрамѝ менє̀, къ тебѣ̀ съ вѣ́рою притека́ющагѡ: а҆́ще бо и҆ недосто́инъ є҆́смь твоегѡ̀ хода́тайства и҆ застꙋпле́нїѧ, но ты̀, бы́въ подража́тель чл҃вѣколю́бїѧ бж҃їѧ, сотворѝ мѧ̀ досто́йна чрез̾ ѡ҆браще́нїе ѿ ѕлы́хъ дѣ́лъ ко бл҃го́мꙋ житїю̀, да та́кѡ дꙋше́ю и҆ тѣ́ломъ здра́въ бы́въ, сла́влю и҆ пою̀ ди́внаго во ст҃ы́хъ свои́хъ бг҃а на́шего, и҆ твоѐ те́плое застꙋпле́нїе, всегда̀, ны́нѣ и҆ при́снѡ и҆ во вѣ́ки вѣкѡ́въ.

## Мл҃тва г҃, и҆з̾ и҆на́гѡ а҆ка́ѳїста:

<versal data-diacritics="true">Ѽ</versal> вели́кїй хрⷭ҇то́въ ѹ҆го́дниче, ст҃и́телю ѻ҆́тче і҆нноке́нтїе! Ѹ҆слы́ши на́съ, тебѣ̀ молѧ́щихсѧ. Ты̀ вѣ́си на́шѧ скѡ́рби и҆ недꙋ́ги, слы́шиши воздыха̑нїѧ мно́жества къ тебѣ̀ притека́ющихъ: сегѡ̀ ра́ди къ тебѣ̀, ꙗ҆́кѡ ѻ҆тцꙋ̀ на́шемꙋ, ско́ромꙋ помо́щникꙋ и҆ те́пломꙋ мл҃твенникꙋ, зове́мъ: не ѡ҆ста́ви на́съ твои́мъ ѹ҆ бг҃а хода́тайствомъ. Мы̀ при́снѡ заблꙋжда́емъ ѿ пꙋтѝ сп҃се́нїѧ: рꙋководѝ на́съ, ми́лостивый на́шъ наста́вниче. Мы̀ не́мощни є҆смы̀ въ вѣ́рѣ: ѹ҆твердѝ на́съ, правовѣ́рїѧ ѹ҆чи́телю. Мы̀ ѕѣлѡ̀ ѹ҆бо́зи сотвори́хомсѧ до́брыхъ дѣ́лъ: ѡ҆богатѝ на́съ, бл҃госе́рдїѧ сокро́вище. Мы̀ при́снѡ навѣ́тꙋеми є҆смы̀ ѿ вра̑гъ ви́димыхъ и҆ неви́димыхъ и҆ ѡ҆ѕлоблѧ́еми: помозѝ на́мъ, безпомо́щныхъ застꙋ́пниче. Гнѣ́въ бж҃їй, пра́веднѡ дви́жимый на ны̀ за беззакѡ́нїѧ на̑ша, ѿвратѝ ѿ на́съ твои́мъ хода́тайствомъ ѹ҆ прⷭ҇то́ла сꙋдїѝ бг҃а, є҆мꙋ́же ты̀ предстои́ши на нб҃сѝ, ѻ҆́тче і҆ера́рше, а҆рхїере́євъ похвало̀. Ѹ҆слы́ши, мо́лимъ тѧ̀, вели́кїй хрⷭ҇то́въ ѹ҆го́дниче, и҆ здѣ̀ съ моле́нїемъ тебѣ̀ предстоѧ́щыѧ, и҆ всѧ̑, на всѧ́комъ мѣ́стѣ, тебѐ съ вѣ́рою призыва́ющыѧ: и҆ и҆спросѝ мл҃твами твои́ми ѹ҆ ѻ҆ц҃а̀ нбⷭ҇нагѡ всѣ̑мъ на́мъ проще́нїе грѣхѡ́въ на́шихъ и҆ ѿ бѣ́дъ и҆збавле́нїе. Ты́ бо є҆сѝ свидѣ́тельствованный безчи́сленными чꙋдесы̀ помо́щникъ, застꙋ́пникъ и҆ мл҃твенникъ, и҆ ѡ҆ тебѣ̀ сла́вꙋ возсыла́емъ ѻ҆ц҃ꙋ̀ и҆ сн҃ꙋ и҆ ст҃о́мꙋ дх҃ꙋ, ны́нѣ и҆ при́снѡ и҆ во вѣ́ки вѣкѡ́въ.

## Тропа́рь, гла́съ г҃:

<red>С</red>вѣти́льниче цр҃кве пресвѣ́тлый, ѡ҆зари́вый лꙋча́ми добро́тъ твои́хъ странꙋ̀ сїю̀, и҆ и҆сцѣле́ньми мно́гими притека́ющихъ къ ра́цѣ твое́й съ вѣ́рою бг҃а просла́вивый, мо́лимъ тѧ̀, ст҃и́телю ѻ҆́тче і҆нноке́нтїе, ѡ҆гражда́й мл҃твами твои́ми гра́дъ се́й ѿ всѣ́хъ бѣ́дъ и҆ печа́ли.
