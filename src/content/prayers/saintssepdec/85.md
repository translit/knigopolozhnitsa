---
title: "Деке́мврїа є҃і"
navigation:
  key: prayers-saintssepdec-85
  title: "Деке́мврїа є҃і"
  parent: prayers-saintssepdec
  order: 85
type: "prayer"
---

## Деке́мврїа є҃і.

## Мл҃тва ст҃и́телю стефа́нꙋ и҆сповѣ́дникꙋ, а҆рхїепⷭ҇кпꙋ сꙋро́жскомꙋ, и҆з̾ а҆ка́ѳїста:

<versal data-diacritics="true">Ѽ</versal> сщ҃е́ннаѧ главо̀, крѣ́пкїй на́шъ мл҃твенниче и҆ застꙋ́пниче, ст҃и́телю ѻ҆́тче стефа́не! Ѹ҆слы́ши на́съ, съ вѣ́рою и҆ любо́вїю призыва́ющихъ тѧ̀. Помина́й на́съ ѹ҆ прⷭ҇то́ла вседержи́телева и҆ не преста́й моли́тисѧ за на́съ. И҆спросѝ предста́тельствомъ твои́мъ ѹ҆ всеми́лостивѣйшагѡ сп҃са на́шегѡ ми́ръ цр҃кви є҆гѡ̀, па́стырємъ бж҃їимъ ре́вность и҆ си́лꙋ, бл҃гочести́вѣйшемꙋ царю̀ на́шемꙋ мꙋ́дрость и҆ бл҃гопоспѣ́шество, правосла́внѣй странѣ̀ на́шей ми́ръ и҆ сп҃се́нїе. Ѹ҆молѝ нбⷭ҇наго ѻ҆ц҃а̀ всѣ̑мъ пода́ти коемꙋ́ждо бл҃гопотре́бенъ да́ръ: вѣ́рꙋ и҆́стиннꙋю, наде́ждꙋ тве́рдꙋю, любо́вь неѡскꙋ́днꙋю, градѡ́въ на́шихъ ѹ҆твержде́нїе, мі́ра ѹ҆мире́нїе, ѿ гла́да и҆ гꙋби́тельства и҆збавле́нїе, ѿ наше́ствїѧ и҆ноплеме́нныхъ сохране́нїе, ю҆́нымъ бл҃го́е въ вѣ́рѣ возраста́нїе, ста̑рымъ и҆ немощны̑мъ ѹ҆тѣше́нїе и҆ ѹ҆крѣпле́нїе, болѧ́щымъ и҆сцѣле́нїе, си̑рымъ и҆ вдови́цамъ млⷭ҇ть и҆ застꙋпле́нїе, бѣ́дствꙋющымъ по́мощь. Не посрамѝ на́съ во ѹ҆пова́нїи на́шемъ, споспѣ́шествꙋй, ꙗ҆́кѡ ѻ҆те́цъ чадолюби́вый, и҆ на́мъ понестѝ бл҃го́е и҆́го хрⷭ҇то́во во бл҃годꙋ́шїи и҆ терпѣ́нїи, и҆ всѣ́хъ на́съ ѹ҆пра́ви въ ми́рѣ и҆ покаѧ́нїи непосты́днѡ живо́тъ сво́й сконча́ти и҆ црⷭ҇твїѧ бж҃їѧ наслѣ́дники бы́ти, и҆дѣ́же ты̀ ны́нѣ водворѧ́ешисѧ со а҆́гг҃лы и҆ всѣ́ми ст҃ы́ми, хвалѧ̀ бг҃а, въ трⷪ҇цѣ сла́вимаго, ѻ҆ц҃а̀ и҆ сн҃а и҆ ст҃а́го дх҃а, во вѣ́ки вѣкѡ́въ.

## Тропа́рь, гла́съ д҃:

<red>Ꙗ҆́</red>кѡ ст҃и́тель со безпло́тными є҆диножи́тель бы́лъ є҆сѝ, сщ҃енномч҃нче стефа́не: воспрїе́мъ бо крⷭ҇тъ ꙗ҆́кѡ ѡ҆рꙋ́жїе, и҆ ста́въ крѣ́пкѡ сопроти́въ і҆кѡноꙋкори́телѧ и҆ дꙋхобо́рцєвъ, не покланѧ́ющихсѧ пречтⷭ҇омꙋ ѡ҆́бразꙋ хрⷭ҇та̀ бг҃а на́шегѡ, ѿсѣ́клъ є҆сѝ всѧ́кꙋ є҆́ресь лꙋка́выхъ: тогѡ̀ ра́ди прїе́мъ мꙋче́нїѧ вѣне́цъ, и҆зба́вилъ є҆сѝ гра́дъ тво́й сꙋро́жъ ѿ всѧ́кїѧ непрїѧ́зни. И҆ ны́нѣ мо́лимъ тѧ̀, свѧ́те, да и҆зба́виши на́съ ѿ всѧ́кихъ ѕлы́хъ и҆скꙋше́нїй и҆ бѣ́дъ и҆ вѣ́чныѧ мꙋ́ки.
