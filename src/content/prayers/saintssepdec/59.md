---
title: "Ное́мврїа г҃і и҆ і҆анꙋа́рїа к҃з"
navigation:
  key: prayers-saintssepdec-59
  title: "Ное́мврїа г҃і и҆ і҆анꙋа́рїа к҃з"
  parent: prayers-saintssepdec
  order: 59
type: "prayer"
---

## Ное́мврїа г҃і и҆ і҆анꙋа́рїа к҃з.

## Мл҃твы ст҃и́телю хрⷭ҇то́вꙋ і҆ѡа́ннꙋ златоꙋ́стомꙋ.



## Мл҃тва а҃, и҆з̾ а҆ка́ѳїста:

<versal data-diacritics="true">Ѽ</versal> ст҃и́телю вели́кїй і҆ѡа́нне златоꙋ́сте! Ты̀ мнѡ́гаѧ и҆ разли̑чнаѧ дарова̑нїѧ ѿ гдⷭ҇а прїѧ́лъ є҆сѝ, и҆ ꙗ҆́кѡ ра́бъ бл҃гі́й и҆ вѣ́рный, всѧ̑ да̑нныѧ тебѣ̀ тала́нты до́брѣ ѹ҆мно́жилъ є҆сѝ: сегѡ̀ ра́ди вои́стинꙋ вселе́нскїй ѹ҆чи́тель бы́лъ є҆сѝ, ꙗ҆́кѡ всѧ́къ во́зрастъ и҆ всѧ́ко зва́нїе ѿ тебє̀ поꙋча́етсѧ. Се́ бо ѻ҆трокѡ́мъ послꙋша́нїѧ ѡ҆́бразъ ꙗ҆ви́лсѧ є҆сѝ, ю҆́нымъ - цѣломꙋ́дрїѧ свѣти́ло, мꙋжє́мъ - трꙋдолю́бїѧ наста́вникъ, ста̑рымъ - неѕло́бїѧ ѹ҆чи́тель, и҆́нокѡмъ - воздержа́нїѧ пра́вило, молѧ́щымсѧ - во́ждь ѿ бг҃а вдохнове́нный, мꙋ́дрости и҆́щꙋщымъ - ѹ҆ма̀ просвѣти́тель, виті́ѧмъ доброглагѡ́ливымъ - сло́ва жива́гѡ и҆сто́чникъ неисчерпа́емый, бл҃готворѧ́щымъ - милосе́рдїѧ ѕвѣзда̀, нача́льствꙋющымъ - правле́нїѧ мꙋ́драгѡ ѡ҆́бразъ, пра́вды ревни́телємъ - дерзнове́нїѧ вдохнови́тель, пра́вды ра́ди гони̑мымъ - терпѣ́нїѧ наста́вникъ: всѣ̑мъ всѧ̑ бы́лъ є҆сѝ, да всѧ́кѡ нѣ̑кїѧ сп҃се́ши. Над̾ всѣ́ми же си́ми стѧжа́лъ є҆сѝ любо́вь, ꙗ҆́же є҆́сть соꙋ́зъ соверше́нства, и҆ то́ю, ꙗ҆́кѡ си́лою бж҃е́ственною, всѧ̑ дарова̑нїѧ въ дꙋшѝ твое́й во є҆ди́но совокꙋпи́лъ є҆сѝ, и҆ тꙋ́южде любо́вь, раздѣлє́ннаѧ примирѧ́ющꙋю, въ толкова́нїи слове́съ а҆пⷭ҇льскихъ всѣ̑мъ вѣ̑рнымъ проповѣ́далъ є҆сѝ. Мы́ же грѣ́шнїи, по є҆ди́номꙋ кі́йждо своѐ дарова́нїе и҆мꙋ́ще, є҆дине́нїѧ дꙋ́ха въ сою́зѣ ми́ра не и҆́мамы, но быва́емъ тщесла́вни, дрꙋ́гъ дрꙋ́га раздража́юще, дрꙋ́гъ дрꙋ́гꙋ зави́дѧще: сегѡ̀ ра́ди дарова̑нїѧ на̑ша раздѣлє́ннаѧ не въ ми́ръ и҆ сп҃се́нїе, но во враждꙋ̀ и҆ ѡ҆сꙋжде́нїе на́мъ преложи́шасѧ. Тѣ́мже къ тебѣ̀ ст҃и́телю бж҃їй, припа́даемъ, раздо́ромъ ѡ҆бꙋрева́еми, и҆ въ сокрꙋше́нїи се́рдца про́симъ: мл҃твами твои́ми ѿженѝ ѿ серде́цъ на́шихъ всѧ́кꙋ го́рдость и҆ за́висть, на́съ раздѣлѧ́ющыѧ, да во мно́зѣхъ ѹ҆́дѣхъ є҆ди́но тѣ́ло цр҃ко́вное невозбра́ннѡ пребꙋ́демъ, да по словесѝ твоемꙋ̀ моли́твенномꙋ возлю́бимъ дрꙋ́гъ дрꙋ́га и҆ є҆диномы́слїемъ и҆сповѣ́мы ѻ҆ц҃а̀ и҆ сн҃а и҆ ст҃а́го дх҃а, трⷪ҇цꙋ є҆диносꙋ́щнꙋю и҆ нераздѣ́льнꙋю, ны́нѣ и҆ при́снѡ и҆ во вѣ́ки вѣкѡ́въ.

## Мл҃тва в҃, что́маѧ въ ѹ҆спе́нской цр҃кви гра́да ѹ҆́глича, ꙗ҆росла́вскїѧ є҆па́рхїи:

<versal data-diacritics="true">Ѽ</versal> всест҃ы́й и҆ вели́кїй ѹ҆го́дниче хрⷭ҇то́въ, і҆ѡа́нне златосло́ве, началопа́стырѧ и҆ а҆рхїере́а вели́кагѡ, нб҃са̀ проше́дшагѡ, гдⷭ҇а на́шегѡ і҆и҃са хрⷭ҇та̀ ѹ҆ченичѐ, ри́торе бл҃гоискꙋ́сный и҆ премꙋ́дрый, ѡ҆би̑димымъ вели́кїй застꙋ́пниче и҆ предста́телю, больны́хъ немздопрїе́мный цѣле́бниче, грѣ́шникѡвъ ко сп҃се́нїю и҆ покаѧ́нїю и҆́стинный наста́вниче, ни́щихъ пита́телю, вдова́мъ и҆ си̑рымъ. Помо́щниче и҆ ѡ҆ всѣ́хъ те́плый моли́твенниче! Мо́лимъ тѧ̀ ны́нѣ, грѣ́шнїи и҆ недосто́йнїи: молѝ ѡ҆ на́съ щедролюби́ваго бг҃а, да пода́стъ на́мъ бл҃года́ть ст҃а́гѡ дх҃а ко ѹ҆крѣпле́нїю не́мощей на́шихъ, ꙗ҆́кѡ ѕѣлѡ̀ преѡгорчи́хомъ безмѣ́рнꙋю є҆гѡ̀ бл҃гость безчи́сленными на́шими грѣхи̑, за́вистїю, го́рдостїю, гнѣ́вомъ, братоненавидѣ́нїемъ и҆ и҆ны́ми грѣхи̑, и҆́хже и҆ и҆счестѝ нѣ́сть возмо́жно: и҆ ѹ҆жѐ не смѣ́емъ на нб҃о возвестѝ ѻ҆чеса̀ на̑ша и҆ призва́ти и҆́мѧ ст҃о́е є҆гѡ̀. Тѣ́мже къ тебѣ̀ припа́даемъ, молѧ́щесѧ со слеза́ми: тебѣ́ бо даде́сѧ бл҃года́ть ѿ бг҃а моли́тисѧ за ны̀. Пода́ждь ѹ҆̀бо мѝ, па́че всѣ́хъ грѣ́шнѣйшемꙋ, рꙋ́кꙋ твоеѧ̀ по́мощи, поне́же и҆знемо́же во мнѣ̀ крѣ́пость моѧ̀, и҆ живо́тъ мо́й да́же до а҆́да прибли́жисѧ, и҆ ве́сь сокрꙋши́хсѧ, ꙗ҆́кѡ скꙋдѣ́ль, ѡ҆ ка́мень ѿча́ѧнїѧ. Ѹ҆скорѝ, ѽ а҆рхїере́ю вели́кїй, на по́мощь мою̀, и҆ расто́ргни ѹ҆́зы печа́ли моеѧ̀ ст҃ы́ми твои́ми мл҃твами, и҆ пода́ждь мѝ лечьбꙋ̀ покаѧ́нїѧ: разженѝ ѡ҆́блакъ те́мный страсте́й мои́хъ, посѣти́ мѧ ми́лостїю твое́ю, и҆ непло́днꙋю дꙋ́шꙋ мою̀ бл҃гопло́днꙋ сотворѝ. Ты̀ вѣ́си, ѽ а҆рхїере́ю бж҃їи, свѧ́те і҆ѡа́нне златоꙋ́сте, го́ресть се́рдца моегѡ̀: тѣ́мже по бл҃года́ти, тебѣ̀ да́ннѣй ѿ бг҃а, потщи́сѧ преложи́ти ю҆̀ на сла́дость всеси́льнымъ твои́мъ къ бг҃ꙋ хода́тайствомъ: мо́жеши бо, а҆́ще восхо́щеши, помощѝ мнѣ̀ ѡ҆каѧ́нномꙋ, грѣ́шномꙋ, хꙋ́льникꙋ, распина́телємъ ѻ҆́бщникꙋ: нѣ́сть бо грѣ́хъ, побѣжда́ѧй чл҃вѣколю́бїе бж҃їе, ꙗ҆́кѡ хотѣ́нїемъ не хо́щетъ сме́рти грѣ́шника, но ми́лостивнѡ ѡ҆жида́етъ є҆гѡ̀ покаѧ́нїѧ и҆ ѡ҆браще́нїѧ. Бꙋ́ди ѹ҆̀бо подо́бникъ влⷣцѣ хрⷭ҇тꙋ̀, и҆́же и҆ блꙋдни́цы сле́зъ не презрѣ̀: си́це и҆ ты̀, ѽ трꙋбо̀ бл҃гогла́снаѧ, и҆ моегѡ̀ воздыха́нїѧ не пре́зри, но возгремѝ ко мнѣ̀ гла́сомъ ра́дованїѧ, и҆ и҆спо́лни недоста́точество моѐ и҆ скꙋ́дость ѿ неѡскꙋ́дныхъ твои́хъ сокро́вищъ: бꙋ́ди мѝ па́стырь до́брый, дале́че ѿгонѧ́ѧ ѿ менє̀ мы́слєнныѧ во́лки жезло́мъ ст҃ы́хъ твои́хъ мл҃твъ: напра́ви стѡпы̀ моѧ̑ тещѝ непреткнове́ннѡ пꙋте́мъ за́повѣдей гдⷭ҇нихъ: да дости́гнꙋ и҆ а҆́зъ па́жити ра́йскїѧ, и҆дѣ́же є҆́сть и҆сто́чникъ жи́зни и҆ непреста́нное весе́лїе, и҆ ра́дость, и҆ сла́дкїй гла́съ а҆́гг҃льскагѡ пѣ́нїѧ: є҆́же да сподо́бимсѧ всѝ мы̀ полꙋчи́ти, бл҃года́тїю и҆ чл҃вѣколю́бїемъ гдⷭ҇а и҆ бг҃а и҆ сп҃са на́шегѡ і҆и҃са хрⷭ҇та̀, є҆мꙋ́же да бꙋ́детъ ѿ на́съ всѧ́каѧ сла́ва, че́сть и҆ поклоне́нїе, со ѻ҆ц҃е́мъ и҆ ст҃ы́мъ дх҃омъ, ны́нѣ и҆ при́снѡ и҆ во вѣ́ки вѣкѡ́въ.

## Тропа́рь, гла́съ и҃:

<red>Ѹ҆́</red>стъ твои́хъ, ꙗ҆́коже свѣ́тлость ѻ҆гнѧ̀, возсїѧ́вши бл҃года́ть, вселе́ннꙋю просвѣтѝ: не сребролю́бїѧ мі́рови сокро́вища сниска̀, высотꙋ̀ на́мъ смиренномꙋ́дрїѧ показа̀. Но твои́ми словесы̀ наказꙋ́ѧ, ѻ҆́тче і҆ѡа́нне златоꙋ́сте, молѝ сло́ва хрⷭ҇та̀ бг҃а сп҃сти́сѧ дꙋша́мъ на́шымъ.
