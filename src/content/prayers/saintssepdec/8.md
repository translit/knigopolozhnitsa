---
title: "Септе́мврїа ѳ҃"
navigation:
  key: prayers-saintssepdec-8
  title: "Септе́мврїа ѳ҃"
  parent: prayers-saintssepdec
  order: 8
type: "prayer"
---

## Септе́мврїа ѳ҃.

## Мл҃тва ст҃ы̑мъ пра́вєднымъ бг҃оѻтцє́мъ і҆ѡакі́мꙋ и҆ а҆́ннѣ, и҆з̾ а҆ка́ѳїста:

<versal data-diacritics="true">Ѽ</versal> присносла́внїи хрⷭ҇тѡ́вы пра́вєдницы, ст҃і́и бг҃оѻтцы̀ і҆ѡакі́ме и҆ а҆́нно, предстоѧ́щїи нбⷭ҇номꙋ прⷭ҇то́лꙋ вели́кагѡ цр҃ѧ̀ и҆ ве́лїе дерзнове́нїе къ немꙋ̀ и҆мꙋ́щїи, ꙗ҆́кѡ ѿ пребл҃гослове́нныѧ дще́ре ва́шеѧ, пречтⷭ҇ыѧ бцⷣы и҆ приснодв҃ы мр҃і́и, воплоти́тисѧ и҆зво́лившемꙋ! Къ ва́мъ, ꙗ҆́кѡ многомѡ́щнымъ предста́телємъ и҆ ѹ҆сє́рднымъ ѡ҆ на́съ мл҃твенникѡмъ, прибѣга́емъ мы̀ грѣ́шнїи и҆ недосто́йнїи. Моли́те бл҃гость є҆гѡ̀, ꙗ҆́кѡ да ѿврати́тъ ѿ на́съ гнѣ́въ сво́й, по дѣлѡ́мъ на́шымъ пра́веднѡ на ны̀ дви́жимый, и҆ да безчи́слєннаѧ прегрѣшє́нїѧ на̑ша презрѣ́въ, ѡ҆брати́тъ на́съ на пꙋ́ть покаѧ́нїѧ, и҆ на стезѝ за́повѣдей свои́хъ да ѹ҆тверди́тъ на́съ. Та́же мл҃твами ва́шими въ ми́рѣ жи́знь на́шꙋ сохрани́те, и҆ во всѣ́хъ бл҃ги́хъ бл҃го́е поспѣше́нїе и҆спроси́те, всѧ̑ къ животꙋ̀ и҆ бл҃гоче́стїю потрє́бнаѧ на́мъ ѿ бг҃а да́рꙋюще, ѿ всѧ́кихъ напа́стей и҆ бѣ́дъ и҆ внеза́пныѧ сме́рти предста́тельствомъ ва́шимъ на́съ и҆збавлѧ́юще и҆ ѿ всѣ́хъ вра̑гъ ви́димыхъ и҆ неви́димыхъ защища́юще, ꙗ҆́кѡ да ти́хое и҆ безмо́лвное житїѐ поживе́мъ во всѧ́комъ бл҃гоче́стїи и҆ чистотѣ̀, и҆ та́кѡ въ ми́рѣ вре́менное сїѐ житїѐ преше́дше, въ вѣ́чный дости́гнемъ поко́й, и҆дѣ́же ва́шимъ ст҃ы́мъ ѹ҆моле́нїемъ да сподо́бимсѧ нбⷭ҇нагѡ црⷭ҇твїѧ хрⷭ҇та̀ бг҃а на́шегѡ, є҆мꙋ́же со ѻ҆ц҃е́мъ и҆ прест҃ы́мъ дх҃омъ, подоба́етъ всѧ́каѧ сла́ва, че́сть и҆ поклоне́нїе во вѣ́ки вѣкѡ́въ.

## Тропа́рь, гла́съ в҃:

<red>П</red>ра́ведныхъ твои́хъ, гдⷭ҇и, па́мѧть пра́зднꙋюще, тѣ́ми мо́лимъ тѧ̀: сп҃сѝ дꙋ́шы на́шѧ.

## И҆́нъ тропа́рь, гла́съ а҃:

<red>И҆̀</red>же въ зако́ннѣй бл҃года́ти пра́ведни бы́вше, младе́нца бг҃ода́ннаго породи́ша на́мъ і҆ѡакі́мъ и҆ а҆́нна. Тѣ́мже дне́сь свѣ́тлѡ торжествꙋ́етъ, ве́селѡ пра́зднꙋющи, бж҃е́ственнаѧ цр҃ковь честнꙋ́ю ва́шꙋ па́мѧть, сла́вѧщи бг҃а, воздви́гшаго ро́гъ сп҃се́нїѧ на́мъ въ домꙋ̀ даві́довѣ.
