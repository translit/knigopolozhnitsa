---
title: "Деке́мврїа и҃"
navigation:
  key: prayers-saintssepdec-81
  title: "Деке́мврїа и҃"
  parent: prayers-saintssepdec
  order: 81
type: "prayer"
---

## Деке́мврїа и҃.

## Мл҃тва прпⷣбномꙋ кѷрі́ллꙋ, челмого́рскомꙋ чꙋдотво́рцꙋ, что́маѧ въ кѷрі́лло-челмого́рской пꙋ́стыни, ѻ҆ло́нецкїѧ є҆па́рхїи:

<versal data-diacritics="true">Ѽ</versal> пречтⷭ҇на́ѧ и҆ бл҃года́ти ст҃а́гѡ дх҃а и҆спо́лненнаѧ главо̀, сосꙋ́де и҆збра́нный ст҃ы́ѧ трⷪ҇цы, прпⷣбне ѻ҆́тче на́шъ кѷрі́лле! Ѹ҆слы́ши на́съ грѣ́шныхъ, предстоѧ́щихъ ны́нѣ пред̾ чтⷭ҇но́ю ра́кою твое́ю и҆ ѹ҆ми́льнѡ молѧ́щихсѧ тебѣ̀. Помоли́сѧ ѡ҆ на́съ ко всемлⷭ҇тивомꙋ влⷣцѣ і҆и҃сꙋ хрⷭ҇тꙋ̀, бг҃ꙋ на́шемꙋ, и҆ ро́ждшей є҆го̀ мт҃ри, влⷣчцѣ на́шей бцⷣѣ и҆ приснодв҃ѣ мр҃і́и, ѡ҆ є҆́же ѿпꙋсти́ти на́мъ согрѣшє́нїѧ на̑ша, ꙗ҆̀же содѣ́ѧхомъ. Вѣ́мы бо, ѻ҆́тче на́шъ, ꙗ҆́кѡ, а҆́ще пло́тїю и҆ въ пе́рсти почива́еши, но дꙋ́хомъ здѣ̀ съ на́ми неѿстꙋ́пнѡ неви́димѡ пребыва́еши, назира́ѧ ст҃ꙋ́ю ѡ҆би́тель твою̀ сїю̀, и҆ по твоемꙋ̀ нело́жномꙋ ѡ҆бѣща́нїю сїю̀ назида́ѧ, ѿ всѧ́кихъ ѡ҆бстоѧ́нїй сохранѧ́еши ю҆̀. И҆ ꙗ҆́коже мно́гое дерзнове́нїе ко гдⷭ҇ꙋ по́стническими твои́ми пѡ́двиги стѧжа́вый, ѹ҆молѝ є҆го̀ ст҃ы́ми твои́ми мл҃твами, пода́ти мі́рови ми́ръ, цр҃кви є҆гѡ̀ ст҃ѣ́й є҆диномы́слїе, бл҃гочести́вѣйшемꙋ же госꙋда́рю на́шемꙋ, і҆мпера́торꙋ нїкола́ю а҆леѯа́ндровичꙋ, на врагѝ побѣ́дꙋ, слꙋжа́щымъ же здѣ̀ дрꙋ́гъ ко дрꙋ́гꙋ любо́вь и҆ согла́сїе: и҆ всѣ̑мъ лю́демъ, съ вѣ́рою къ тебѣ̀ притека́ющымъ, всѧ̑ къ по́льзѣ дꙋше́внѣй и҆ тѣле́снѣй потрє́бнаѧ ѹ҆ гдⷭ҇а и҆спросѝ, во є҆́же и҆зба́витисѧ на́мъ всѣ̑мъ въ де́нь сꙋ́дный ѿ стра́шныѧ шꙋ́їѧ ча́сти, ста́ти же ѡ҆деснꙋ́ю со и҆збра́нными є҆гѡ̀ въ наслѣ́дїе црⷭ҇твїѧ нбⷭ҇нагѡ. Ꙗ҆́кѡ томꙋ̀ подоба́етъ всѧ́каѧ сла́ва, че́сть и҆ поклоне́нїе, со безнача́льнымъ є҆гѡ̀ ѻ҆ц҃е́мъ, и҆ со прест҃ы́мъ и҆ бл҃ги́мъ и҆ животворѧ́щимъ є҆гѡ̀ дх҃омъ, ны́нѣ и҆ при́снѡ и҆ во вѣ́ки вѣкѡ́въ.
