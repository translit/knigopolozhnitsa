---
title: "Деке́мврїа з҃"
navigation:
  key: prayers-saintssepdec-79
  title: "Деке́мврїа з҃"
  parent: prayers-saintssepdec
  order: 79
type: "prayer"
---

## Деке́мврїа з҃.

## Мл҃твы прпⷣбномꙋ а҆нтѡ́нїю сі́йскомꙋ, и҆з̾ а҆ка́ѳїста.



## Мл҃тва а҃:

<versal data-diacritics="true">Ѽ</versal> преди́вный чꙋдотво́рче и҆ вели́кїй ѹ҆го́дниче бж҃їй, прпⷣбне ѻ҆́тче а҆нтѡ́нїе, па́стырю на́шъ до́брый, те́плый застꙋ́пниче и҆ ско́рый помо́щниче! Предстоѧ̀ прⷭ҇то́лꙋ прест҃ы́ѧ трⷪ҇цы, при́зри ми́лостивымъ ѻ҆́комъ на ны̀ и҆ на всѧ̑ лю́ди, бл҃гоговѣ́йнѣ притека́ющыѧ къ честно́мꙋ гро́бꙋ твоемꙋ̀, въ не́мже лежа́щыѧ ст҃ы̑ѧ мо́щи твоѧ̑, ѿ дне́й дре́внихъ нетлѣ́нїемъ цвѣтꙋ́щыѧ и҆ бл҃года́тїю животворѧ́щагѡ прест҃а́гѡ дх҃а бл҃гоꙋха́ющыѧ, и҆сцѣлє́нїѧ ѿ всѧ́кихъ недꙋ́гѡвъ дꙋше́вныхъ и҆ тѣле́сныхъ неѡскꙋ́днѡ и҆сточа́ютъ: ѹ҆слы́ши на́съ молѧ́щихсѧ тебѣ̀ и҆ чтꙋ́щихъ ст҃ꙋ́ю па́мѧть твою̀. Прострѝ рꙋ́цѣ твоѝ ко влⷣцѣ нб҃сѐ и҆ землѝ, и҆ въ твои́хъ бг҃опрїѧ́тныхъ мл҃твахъ помина́й бл҃гочести́вѣйшаго, самодержа́внѣйшаго, вели́каго госꙋда́рѧ на́шего, і҆мпера́тора нїкола́ѧ а҆леѯа́ндровича всеѧ̀ рѡссі́и и҆ ве́сь ца́рствꙋющїй до́мъ, ст҃ѣ́йшїй прави́тельствꙋющїй сѷно́дъ, ст҃ѣ́йшыѧ вселє́нскїѧ патрїа́рхи, преѡсщ҃є́нныѧ митрополі́ты, а҆рхїепі́скопы и҆ є҆пі́скопы, и҆ ве́сь сщ҃е́нническїй и҆ мона́шескїй чи́нъ, и҆ ве́сь при́четъ церко́вный, и҆ бл҃говѣ́рныхъ прави́тельствꙋющїй сѷгкли́тъ, военача́льники, градонача́льники, хрⷭ҇толюби́вое во́инство и҆ всѧ̑ правосла̑вныѧ хрⷭ҇тїа́ны, и҆ и҆спросѝ на́мъ ѡ҆ставле́нїе прегрѣше́нїй на́шихъ. Молѝ млⷭ҇тиваго бг҃а ѿврати́ти ѿ на́съ всѧ́кїй гнѣ́въ є҆гѡ̀, пра́веднѡ на ны̀ дви́жимый, и҆ сохрани́ти не то́чїю ѡ҆би́тель на́шꙋ, но и҆ всѧ̑ гра́ды и҆ вє́си, и҆ всѧ̑ страны̑ хрⷭ҇тїа̑нскїѧ, и҆ лю́ди живꙋ́щыѧ въ ни́хъ, ѿ гра́да и҆ гла́да, ѿ трꙋ́са и҆ пото́па, ѿ ѻ҆гнѧ̀ и҆ меча̀, ѿ наше́ствїѧ и҆ноплеме́нныхъ и҆ междоꙋсо́бныѧ бра́ни, ѿ смертоно́сныѧ ꙗ҆́звы и҆ всѧ́кїѧ па́гꙋбы и҆ всѧ́кагѡ ѕла̀, дарова́ти же на́мъ всѧ̑ къ жи́зни вре́меннѣй бл҃гопотрє́бнаѧ и҆ къ вѣ́чномꙋ сп҃се́нїю полє́знаѧ. Помозѝ на́мъ, свѧ́тче бж҃їй, и҆збѣжа́ти па́гꙋбныхъ сѣте́й дїа́вольскихъ, препобѣди́ти собла́зны мі́ра и҆ ѹ҆мертви́ти ѹ҆́ды на́шѧ сꙋ́щыѧ на землѝ: ѿвратѝ ѻ҆́чи на́ши ѿ сꙋ́етныхъ и҆ преле́стныхъ веще́й земны́хъ, напра́ви же ѹ҆мы̀ и҆ мы̑сли на́шѧ ко зрѣ́нїю красоты̀ бж҃е́ственныѧ, пренбⷭ҇ныѧ и҆ нетлѣ́нныѧ: сердца̀ на̑ша, недꙋ̑гꙋющаѧ страстьмѝ грѣхо́вными, и҆сцѣлѝ, да не прильпнꙋ́тъ сласте́мъ привре́мєннымъ и҆ безмѣ̑стнымъ: согрѣ́й же ѧ҆̀ бж҃е́ственною любо́вїю, да вожделѣ́ютъ и҆́стиннагѡ и҆ непреходѧ́щагѡ бл҃же́нства, є҆́же въ бз҃ѣ. Ѹ҆крѣпѝ на́съ ко и҆сполне́нїю за́повѣдей гдⷭ҇нихъ, да́ждь на́мъ покаѧ́нїе серде́чное и҆ ѹ҆миле́нїе сле́зное, мл҃твꙋ непреста́ннꙋю и҆ трꙋдолю́бїе неѡсла́бное, бо́дренное трезве́нїе ѹ҆ма̀ и҆ хране́нїе се́рдца, ми́ръ по́мыслѡвъ, чистотꙋ̀ жела́нїй, правотꙋ̀ дѣѧ́нїй, да и҆зба́вльшесѧ тобо́ю ѿ всѣ́хъ вра̑гъ ви́димыхъ и҆ неви́димыхъ, ѿ всѧ́кихъ ѕѡ́лъ дꙋше́вныхъ и҆ тѣле́сныхъ, и҆ соблю́дше вѣ́рꙋ пра́вꙋю, наде́ждꙋ неѿло́жнꙋю и҆ любо́вь нелицемѣ́рнꙋю, бг҃оꙋго́днѣ сконча́емъ житїѐ на́ше на землѝ, и҆ преше́дше въ жи́знь вѣ́чнꙋю, сподо́бимсѧ зрѣ́ти трисвѣ́тлꙋю зарю̀ трисїѧ́ющагѡ вѣ́чнагѡ сл҃нца, и҆ въ невече́рнемъ днѝ нбⷭ҇нагѡ црⷭ҇твїѧ, кꙋ́пнѡ съ тобо́ю и҆ со всѣ́ми ст҃ы́ми, бл҃года́рнѣ воспѣва́ти и҆ бл҃гословлѧ́ти прест҃ꙋ́ю трⷪ҇цꙋ, ѻ҆ц҃а̀ и҆ сн҃а и҆ ст҃а́го дх҃а, во вѣ́ки вѣкѡ́въ.

## Мл҃тва в҃:

<versal data-diacritics="true">Ѽ</versal> бг҃обл҃же́нне и҆ приснопа́мѧтне ѻ҆́тче на́шъ а҆нтѡ́нїе! Не мни́мъ тѧ̀ ме́ртва сꙋ́ща: а҆́ще тѣ́ломъ и҆ преста́вилсѧ є҆сѝ ѿ на́съ, но жи́въ въ собо́рѣ а҆́гг҃лѡвъ водворѧ́ешисѧ. Молѝ за ны̀, и҆збра́нниче хрⷭ҇то́въ, и҆ не пре́зри на́съ, вѣ́рою и҆ любо́вїю чтꙋ́щихъ тѧ̀: помина́й на́съ недосто́йныхъ ѹ҆ прⷭ҇то́ла цр҃ѧ̀ нбⷭ҇нагѡ, тебѣ́ бо даде́сѧ бл҃года́ть моли́тисѧ за ны̀. Ѽ застꙋ́пниче и҆ мл҃твенниче на́шъ до́брый! Сѐ ст҃ы́хъ моще́й твои́хъ ра́ка пред̾ ѻ҆чи́ма на́шима ви́дима є҆́сть. Сохранѧ́й ѹ҆̀бо на́съ всегда̀ ѿ сѣте́й вра́жїихъ: моли́сѧ ко гдⷭ҇ꙋ ѡ҆ сп҃се́нїи дꙋ́шъ на́шихъ, и҆ и҆спросѝ на́мъ покаѧ́нїѧ вре́мѧ и҆ хрⷭ҇тїа́нскꙋю кончи́нꙋ безболѣ́зненꙋ, непосты́днꙋ, ми́рнꙋ, да невозбра́ннѡ пре́йдемъ мыта̑рства воздꙋ́шныхъ кнѧзе́й и҆ сподо́бимсѧ нбⷭ҇нагѡ црⷭ҇твїѧ со всѣ́ми ѹ҆годи́вшими влⷣцѣ нб҃сѐ и҆ землѝ, гдⷭ҇ꙋ на́шемꙋ і҆и҃сꙋ хрⷭ҇тꙋ̀, є҆мꙋ́же подоба́етъ всѧ́каѧ сла́ва, че́сть и҆ поклоне́нїе, всегда̀, ны́нѣ и҆ при́снѡ и҆ во вѣ́ки вѣкѡ́въ.

## Тропа́рь, гла́съ а҃:

<red>Ж</red>ела́нїемъ дꙋхо́внымъ распали́всѧ и҆ мѧтє́жи мїрскі̑ѧ ѿри́нꙋвъ, ко є҆ди́номꙋ бг҃ꙋ любо́вїю прилѣпи́лсѧ є҆сѝ, и҆ тогѡ̀ вседꙋ́шнѣ взыскꙋ́ѧ, во внꙋ́треннюю пꙋсты́ню ѿше́лъ є҆сѝ, при вода́хъ всели́всѧ: и҆дѣ́же во слеза́хъ и҆ трꙋдѣ́хъ пребыва́ѧ многолѣ́тное вре́мѧ, въ терпѣ́нїи мно́зѣмъ житїѐ а҆́гг҃льское проходи́лъ є҆сѝ, въ наставле́нїи бж҃е́ственнагѡ ра́зꙋма: и҆ мно́жество мона́хѡвъ собра́лъ є҆сѝ, мꙋ́дре, и҆̀хже посѣща́ѧ не ѡ҆ста́ви, а҆нтѡ́нїе прпⷣбне ѻ҆́тче на́шъ, прест҃ѣ́й трⷪ҇цѣ молѧ́сѧ ѿ ѕѡ́лъ всѧ́ческихъ и҆зба́вити и҆ сп҃стѝ дꙋ́шы на́шѧ.
