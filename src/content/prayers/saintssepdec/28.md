---
title: "Септе́мврїа л҃"
navigation:
  key: prayers-saintssepdec-28
  title: "Септе́мврїа л҃"
  parent: prayers-saintssepdec
  order: 28
type: "prayer"
---

## Септе́мврїа л҃.

## Мл҃твы прпⷣбномꙋ григо́рїю, и҆́же на пе́льшмѣ рѣцѣ̀, во́логодскомꙋ чꙋдотво́рцꙋ, и҆з̾ а҆ка́ѳїста.



## Мл҃тва а҃:

<versal data-diacritics="true">Ѽ</versal> сщ҃е́ннаѧ главо̀, прпⷣбне ѻ҆́тче, пребл҃же́нне а҆́вво григо́рїе! Не забꙋ́ди ча̑дъ твои́хъ, и҆̀хже бг҃оꙋго́дными трꙋды̑ и҆ моли́твенными пѡ́двиги дꙋхо́внѡ породи́лъ є҆сѝ: помина́й на́съ во ст҃ы́хъ твои́хъ бл҃гопрїѧ́тныхъ мл҃твахъ и҆ назида́й предста́тельствомъ твои́мъ ста́до твоѐ, є҆́же са́мъ ѹ҆па́слъ є҆сѝ: молѝ за ны̀, ѻ҆́тче сщ҃е́нный, дѣ́ти твоѧ̑ дꙋхѡ́вныѧ, ꙗ҆́кѡ и҆мѣ́ѧй дерзнове́нїе къ нбⷭ҇номꙋ цр҃ю̀: не премолчѝ за ны̀ ко хрⷭ҇тꙋ̀, и҆ не пре́зри на́съ, вѣ́рою и҆ любо́вїю чтꙋ́щихъ тѧ̀. Помина́й недосто́йныхъ на́съ пред̾ прⷭ҇то́ломъ вседержи́телѧ, тебѣ́ бо даде́сѧ бл҃года́ть моли́тисѧ за ны̀. А҆́ще бо тѣ́ломъ преста́вилсѧ є҆сѝ ѿ на́съ, но и҆ по сме́рти жи́въ во хрⷭ҇тѣ̀ пребыва́еши. Не ѿстꙋпѝ ѿ на́съ дꙋ́хомъ, сохранѧ́й на́съ ѿ стрѣ́лъ вра́жїихъ, ѿ пре́лести бѣсо́вскїѧ и҆ ко́зней дїа́вольскихъ, па́стырю на́шъ до́брый. Се́ бо, ра́кою моще́й твои́хъ пребыва́ѧ съ на́ми, ст҃о́ю твое́ю дꙋше́ю съ нбⷭ҇ными си́лами ѹ҆ прⷭ҇то́ла вседержи́телева предстои́ши и҆ та́мѡ досто́йнѡ сла́виши гдⷭ҇а. Тѣ́мже, припа́дающе со ѹ҆миле́нїемъ, мо́лимсѧ тебѣ̀ ѡ҆ сп҃се́нїи дꙋ́шъ на́шихъ: и҆спросѝ на́мъ вре́мѧ на покаѧ́нїе и҆ невозбра́ннѡ прейтѝ ѿ землѝ на нб҃о чрез̾ мыта̑рства го́рькихъ бѣсѡ́въ, да твои́мъ предста́тельствомъ ѿ вѣ́чныѧ мꙋ́ки и҆зба́вльшесѧ, нбⷭ҇ное црⷭ҇твїе наслѣ́довати сподо́бимсѧ со всѣ́ми првⷣными, ѿ вѣ́ка ѹ҆годи́вшими хрⷭ҇тꙋ̀ гдⷭ҇ꙋ на́шемꙋ: є҆мꙋ́же подоба́етъ всѧ́каѧ сла́ва, че́сть и҆ поклоне́нїе, ны́нѣ и҆ въ безконє́чныѧ вѣ́ки вѣкѡ́въ.

## Мл҃тва в҃:

<versal data-diacritics="true">Ѽ</versal> до́брый на́шъ па́стырю и҆ бг҃омꙋ́дрый наста́вниче, прпⷣбне ѻ҆́тче григо́рїе! Ѹ҆слы́ши на́съ молѧ́щихсѧ тебѣ̀ и҆ призыва́ющихъ въ по́мощь ско́рое предста́тельство твоѐ. Ви́ждь на́съ грѣ́шныхъ, въ толи́цѣхъ ѡ҆бстоѧ́нїихъ сꙋ́щихъ: ви́ждь на́съ немощны́хъ, ѿвсю́дꙋ ѹ҆ловлѧ́емыхъ, и҆ всѧ́кагѡ бл҃га лише́нныхъ, и҆ ѹ҆мо́мъ ѿ малодꙋ́шїѧ помраче́нныхъ. Потщи́сѧ, ѹ҆го́дниче бж҃їй, не ѡ҆ста́ви на́съ во грѣхо́внѣмъ плѣнꙋ̀ пребыва́ти, да не бꙋ́демъ въ ра́дость врагѡ́мъ на́шымъ и҆ не ѹ҆́мремъ въ лꙋка́выхъ дѣѧ́нїихъ на́шихъ. Молѝ ѡ҆ на́съ недосто́йныхъ сп҃са гдⷭ҇а, є҆мꙋ́же ты̀ со безпло́тными ли̑ки предстои́ши. Ми́лостива къ на́мъ сотворѝ содѣ́телѧ на́шего въ ны́нѣшнемъ вѣ́цѣ и҆ въ бꙋ́дꙋщемъ. Да не возда́стъ на́мъ по дѣлѡ́мъ на́шымъ и҆ по нечистотѣ̀ серде́цъ на́шихъ: но по свое́й бл҃гости да сотвори́тъ на́мъ. На твое́ бо хода́тайство ѹ҆пова́юще, твои́мъ предста́тельствомъ хва́лимсѧ, твоѐ застꙋпле́нїе на по́мощь призыва́емъ, и҆ къ цѣльбоно́сномꙋ гро́бꙋ твоемꙋ̀ припа́дающе недосто́йнїи, и҆сцѣле́нїѧ про́симъ. И҆зба́ви на́съ, ѹ҆го́дниче хрⷭ҇то́въ, ѿ ѕлы́хъ, находѧ́щихъ на ны̀, и҆ ѹ҆кротѝ во́лны страсте́й и҆ бѣ́дъ, возстаю́щихъ на на́съ, да ра́ди ст҃ы́хъ твои́хъ мл҃твъ не ѡ҆б̾и́метъ на́съ напа́сть, и҆ не погрѧ́знемъ въ пꙋчи́нѣ грѣхо́внѣй и҆ въ ти́нѣ страсте́й на́шихъ. Молѝ, прпⷣбне ѻ҆́тче на́шъ григо́рїе, хрⷭ҇та̀ бг҃а на́шего, да пода́стъ на́мъ ми́рное жи́тельство, ѡ҆ставле́нїе грѣхѡ́въ и҆ дꙋша́мъ на́шымъ сп҃се́нїе и҆ ве́лїю млⷭ҇ть, ны́нѣ и҆ во вѣ́ки вѣкѡ́въ.

## Тропа́рь, гла́съ и҃:

<red>Л</red>юбо́Вїю хрⷭ҇то́вою, бг҃омꙋ́дре, просвѣти́всѧ, добродѣ́тельми ѡ҆блиста́лъ є҆сѝ: и҆ всѧ́кое наслажде́нїе плотско́е возненави́дѣвъ, и҆ въ пꙋсты́ню всели́всѧ, въ не́й вельмѝ подвиза́лсѧ є҆сѝ въ жи́зни се́й вре́меннѣй, въ пѣ́нїихъ и҆ во бдѣ́нїихъ и҆ въ поще́нїихъ: сегѡ̀ ра́ди и҆ хрⷭ҇то́съ да́ромъ чꙋде́съ ѡ҆богати́ тѧ. Но помина́й на́съ чтꙋ́щихъ пресвѣ́тлꙋю па́мѧть твою̀, прпⷣбне ѻ҆́тче григо́рїе, и҆ молѝ хрⷭ҇та̀ бг҃а сп҃сти́сѧ дꙋша́мъ на́шымъ.
