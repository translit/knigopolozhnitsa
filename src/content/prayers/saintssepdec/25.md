---
title: "Септе́мврїа к҃є"
navigation:
  key: prayers-saintssepdec-25
  title: "Септе́мврїа к҃є"
  parent: prayers-saintssepdec
  order: 25
type: "prayer"
---

## Септе́мврїа к҃є.

## Мл҃тва прпⷣбнѣй є҆ѵфросѵ́нїи сꙋ́ждальской, и҆з̾ слꙋ́жбы со а҆ка́ѳїстомъ:

<versal data-diacritics="true">Ѽ</versal> пресла́внаѧ ма́ти, ско́раѧ на́ша помо́щнице и҆ застꙋ́пнице и҆ неꙋсы́пнаѧ ѡ҆ на́съ моли́твеннице! Предстоѧ́ще ра́цѣ моще́й твои́хъ и҆ на сїѧ̑ со ѹ҆миле́нїемъ, ꙗ҆́кѡ живѣ́й тѝ сꙋ́щей, взира́юще, мо́лимсѧ тебѣ̀ ѹ҆се́рднѡ: прїимѝ прошє́нїѧ на̑ша и҆ принесѝ ѧ҆̀ ко прⷭ҇то́лꙋ милосе́рдагѡ ѻ҆ц҃а̀ нбⷭ҇нагѡ, ꙗ҆́кѡ дерзнове́нїе мно́гое къ немꙋ̀ и҆мꙋ́щаѧ: и҆спросѝ притека́ющымъ къ тебѣ̀ и҆ всѣ̑мъ правосла̑внымъ хрⷭ҇тїа́нѡмъ вѣ́чное сп҃се́нїе и҆ вре́менное бл҃годе́нствїе, на всѧ̑ же бл҃га̑ѧ дѣла̀ и҆ начина̑нїѧ на̑ша ще́дрое бл҃гослове́нїе, и҆ ѿ всѧ́кихъ бѣ́дъ и҆ скорбе́й ско́рое и҆збавле́нїе. Є҆́й, чадолюби́ваѧ ма́ти на́ша! Тебѣ̀, предстоѧ́щей прⷭ҇то́лꙋ бж҃їю, вѣ́дѡмы сꙋ́ть нꙋ̑жды на́шѧ дꙋхѡ́вныѧ и҆ житє́йскїѧ: при́зри на нѧ̀ ма́тернимъ ѻ҆́комъ, и҆ твои́ми мл҃твами всѧ̑ ѕла̑ѧ ѿ на́съ ѿвратѝ, па́че же ѕлы́хъ и҆ бг҃опроти́вныхъ ѡ҆бы́чаєвъ ѹ҆множе́нїе: ѹ҆тверди́ же во всѣ́хъ вѣ́ры согла́сное вѣ́дѣнїе, взаи́мнꙋю любо́вь и҆ є҆диномы́слїе, да во все́мъ житїѝ на́шемъ, словесы́ же и҆ писа̑нїи и҆ дѣ́лы, сла́витсѧ всест҃о́е и҆́мѧ ѻ҆ц҃а̀ и҆ сн҃а и҆ ст҃а́гѡ дх҃а, є҆ди́нагѡ бг҃а, въ трⷪ҇цѣ покланѧ́емагѡ, є҆мꙋ́же че́сть и҆ сла́ва во вѣ́ки вѣкѡ́въ.

## Тропа́рь, гла́съ и҃:

<red>В</red>ъ тебѣ̀, ма́ти, и҆звѣ́стнѡ сп҃се́сѧ є҆́же по ѡ҆́бразꙋ: прїи́мши бо крⷭ҇тъ, послѣ́довала є҆сѝ хрⷭ҇тꙋ̀, и҆ дѣ́ющи ѹ҆чи́ла є҆сѝ презира́ти ѹ҆́бѡ пло́ть, прехо́дитъ бо, прилежа́ти же ѡ҆ дꙋшѝ, ве́щи безсме́ртнѣй. Тѣ́мже и҆ со а҆́гг҃лы сра́дꙋетсѧ, прпⷣбнаѧ є҆ѵфросѵ́нїе, дꙋ́хъ тво́й.

## И҆́нъ тропа́рь, гла́съ д҃:

<red>С</red>т҃а́ѧ твоѧ̀ па́мѧть сꙋ́ждальскꙋю странꙋ̀ весели́тъ, вѣ̑рныѧ же всѧ̑ созыва́етъ во всечтⷭ҇ны́й хра́мъ тво́й, и҆дѣ́же ны́нѣ лежи́тъ всечтⷭ҇но́е тѣ́ло твоѐ, є҆ѵфросѵ́нїе прпⷣбнаѧ: молѝ хрⷭ҇та̀ бг҃а сп҃сти́сѧ дꙋша́мъ на́шымъ.
