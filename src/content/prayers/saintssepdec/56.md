---
title: "Ное́мврїа а҃і и҆ а҆́ѵгꙋста г҃і"
navigation:
  key: prayers-saintssepdec-56
  title: "Ное́мврїа а҃і и҆ а҆́ѵгꙋста г҃і"
  parent: prayers-saintssepdec
  order: 56
type: "prayer"
---

## Ное́мврїа а҃і и҆ а҆́ѵгꙋста г҃і.

## Мл҃тва бл҃же́нномꙋ маѯі́мꙋ, хрⷭ҇та̀ ра́ди ю҆ро́дивомꙋ, моско́вскомꙋ чꙋдотво́рцꙋ:

<versal data-diacritics="true">Ѹ҆</versal>го́дниче бж҃їй, моли́твенниче на́шъ те́плый и҆ ско́рый помо́щниче, бл҃же́нне маѯі́ме! Припа́дающе къ ра́цѣ моще́й твои́хъ, прославлѧ́емъ многотрꙋ̑дныѧ по́двиги ю҆ро́дства твоегѡ̀ хрⷭ҇та̀ ра́ди. Возлюби́въ бо є҆ди́наго бг҃а ѿ всеѧ̀ дꙋшѝ твоеѧ̀, мїрски́ми красота́ми наслажда́тисѧ не восхотѣ́лъ є҆сѝ, любвѐ сро́дникѡвъ, бога́тства и҆ сла́вы вре́менныѧ ѿре́клсѧ є҆сѝ, и҆ безпрїю́тное житїѐ возлюби́лъ є҆сѝ. Прилежа́въ же ѡ҆ сп҃се́нїи дꙋшѝ, пло́ть твою̀, нагото́ю тѣле́сною, мра́зомъ и҆ зно́емъ, посто́мъ и҆ бдѣ́нїемъ и҆ на землѝ лежа́нїемъ и҆знꙋри́лъ є҆сѝ, и҆ всѧ̑ стра̑сти є҆ѧ̀ дꙋ́хови покори́лъ є҆сѝ, на землѝ небе́снѡ, во пло́ти же дꙋхо́внѡ пожи́въ. Та́же ѹ҆мо́мъ ве́сь ко премі̑рнымъ взе́мсѧ, плотскꙋ́ю мꙋ́дрость ѿри́нꙋлъ є҆сѝ, и҆ бы́въ мꙋ́дръ ѡ҆ хрⷭ҇тѣ̀, ю҆ро́дъ мі́рови показа́лсѧ є҆сѝ, ѿ неразꙋ́мныхъ мнѡ́гїѧ ѡ҆би̑ды и҆ бїє́нїѧ бл҃годꙋ́шнѡ претерпѣва́ѧ и҆ мнѡ́ги нечести̑выѧ на пꙋ́ть сп҃се́нїѧ наставлѧ́ѧ. Тѣ́мже по сконча́нїи твои́хъ по́двигѡвъ всепра́ведный сꙋдїѧ̀ нетлѣ́нїемъ честны́хъ твои́хъ моще́й и҆ мно́гими чꙋдесы̀ тѧ̀ просла́ви, дꙋ́шꙋ же твою̀ ст҃ꙋ́ю въ нбⷭ҇ныѧ ѡ҆би́тєли вселѝ, и҆дѣ́же предстоѧ̀ прⷭ҇то́лꙋ непристꙋ́пнагѡ бж҃е́ственнагѡ свѣ́та, въ не́мъ, ꙗ҆́коже въ зерца́лѣ, на́шѧ нꙋ̑жды зри́ши, прошє́нїѧ слы́шиши, и҆ ꙗ҆́коже дрꙋ́гъ хрⷭ҇то́въ, и҆́маши ве́лїе къ немꙋ̀ дерзнове́нїе моли́тисѧ ѡ҆ на́съ. Сегѡ̀ ра́ди ѹ҆се́рднѡ про́симъ тѧ̀: помоли́сѧ гдⷭ҇ꙋ бг҃ꙋ ѡ҆ на́съ къ землѝ приве́рженныхъ, да и҆ мы̀, въ подража́нїе твоемꙋ̀ а҆гг҃лоподо́бномꙋ на землѝ житїю̀, въ сꙋ́етныхъ жите́йскихъ попече́нїихъ и҆ въ земны́хъ наслажде́нїихъ ника́коже погрѧ́знемъ и҆ дꙋше́ю ко тлѣ̑ннымъ мі́ра сегѡ̀ бла́гѡмъ прилѣплѧ́тисѧ не де́рзнемъ. Моли́сѧ, ѹ҆го́дниче хрⷭ҇то́въ, да ѡ҆брати́тъ гдⷭ҇ь на́шѧ мы̑сли и҆ жела̑нїѧ къ нбⷭ҇нымъ и҆ да ѹ҆крѣпи́тъ бꙋ́дꙋщихъ нетлѣ́нныхъ сокро́вищъ жела́ти, да пода́стъ на́мъ си́лꙋ къ побѣжде́нїю страсте́й, мы́слей и҆ жела́нїй грѣхо́вныхъ, да плѣни́тъ на́шъ ѹ҆́мъ въ послꙋша́нїе вѣ́ры, да и҆зба́витъ ѿ высокоꙋ́мїѧ, сꙋемꙋ́дрїѧ, ло́жныхъ па́гꙋбныхъ ѹ҆че́нїй, и҆ мꙋ́дрость дꙋхо́внꙋю на́мъ да́рꙋетъ: та́же ѡ҆каменє́ннаѧ сердца̀ на̑ша слеза́ми ѹ҆миле́нїѧ и҆ ѡ҆ грѣсѣ́хъ сокрꙋше́нїѧ да раствори́тъ, и҆ да согрѣ́етъ ѧ҆̀ къ на́шемꙋ созда́телю любо́вїю и҆ братолю́бїемъ ко бли̑жнимъ на́шымъ. Мо́лимсѧ тебѣ̀, маѯі́ме бл҃же́нне: и҆спросѝ всѣ̑мъ, во всѧ́кой нꙋ́ждѣ сꙋ́щымъ и҆ ко твоемꙋ̀ застꙋпле́нїю прибѣга́ющымъ, всѧ́кїй да́ръ коемꙋ́ждо бл҃гопотре́бенъ: больны̑мъ и҆сцѣле́нїе, печа̑льнымъ ѹ҆тѣше́нїе, бѣ́дствꙋющымъ по́мощь, ѡ҆би́жєннымъ защище́нїе. Принесѝ ко гдⷭ҇ꙋ ст҃ꙋ́ю мл҃твꙋ и҆ ѡ҆ всѣ́хъ на́съ многогрѣ́шныхъ, ꙗ҆́кѡ да не по грѣхѡ́мъ на́шымъ возда́стъ на́мъ, нижѐ по беззако́нїємъ на́шымъ нака́жетъ на́съ, но да ѿврати́тъ всѧ́кїй гнѣ́въ, пра́веднѡ дви́жимый на ны̀, и҆ да проба́витъ млⷭ҇ть свою̀ на на́съ, ѿ всѧ́кихъ нꙋ́ждъ, бѣ́дъ, напа́стей, скорбе́й и҆ болѣ́зней и҆збавлѧ́ѧ, и҆ и҆́миже вѣ́сть сꙋдьба́ми да наста́витъ на́съ на пꙋ́ть сп҃се́нїѧ, и҆ про́чее вре́мѧ житїѧ̀ на́шегѡ въ покаѧ́нїи и҆ бл҃гоче́стїи преитѝ на́мъ да помо́жетъ, и҆ да сподо́битъ на́съ хрⷭ҇тїа́нскꙋю кончи́нꙋ неболѣ́зненꙋ, непосты́днꙋ и҆ ми́рнꙋ прїѧ́ти и҆ нбⷭ҇нагѡ црⷭ҇твїѧ наслѣ́дїе полꙋчи́ти со всѣ́ми ст҃ы́ми во вѣ́ки вѣкѡ́въ.

## Тропа́рь, гла́съ є҃:

<red>Н</red>агото́ю тѣле́сною и҆ терпѣ́нїемъ ѡ҆бнажи́лъ є҆сѝ вра̑жїѧ кова̑рствїѧ, ѡ҆блича́ѧ неподо́бное є҆гѡ̀ дѣѧ́нїе: ѕѣ́льнѣ стражда̀ со́лнечный ва́ръ и҆ нꙋ̑ждныѧ вели̑кїѧ стꙋ́дєни, мра́за и҆ ѻ҆гнѧ̀ не чꙋ́лъ є҆сѝ, бж҃їею по́мощїю покрыва́емь, маѯі́ме премꙋ́дре. Ѡ҆ вѣ́рою творѧ́щихъ па́мѧть твою̀ че́стнѡ, и҆ ѹ҆се́рднѡ притека́ющихъ къ ра́цѣ моще́й твои́хъ, молѝ и҆зба́витисѧ ѿ бѣ́дъ и҆ паде́нїѧ и҆збѣжа́ти.
