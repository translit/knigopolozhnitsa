---
title: "Септе́мврїа в҃і и҆ деке́мврїа и҃і"
navigation:
  key: prayers-saintssepdec-11
  title: "Септе́мврїа в҃і и҆ деке́мврїа и҃і"
  parent: prayers-saintssepdec
  order: 11
type: "prayer"
---

## Септе́мврїа в҃і и҆ деке́мврїа и҃і.

## Мл҃тва ст҃о́мꙋ пра́ведномꙋ сѷмеѡ́нꙋ верхотꙋ́рскомꙋ, и҆з̾ слꙋ́жбы со а҆ка́ѳїстомъ:

<versal data-diacritics="true">Ѽ</versal> ст҃ы́й и҆ пра́ведный сѷмеѡ́не, чи́стою дꙋше́ю твое́ю въ нбⷭ҇ныхъ ѡ҆би́телехъ въ ли́цѣ ст҃ы́хъ водворѧ́ѧйсѧ, на земли́ же тѣ́ломъ твои́мъ нетлѣ́ннѡ почива́ѧй! По да́ннѣй тѝ бл҃года́ти ѿ гдⷭ҇а моли́тисѧ ѡ҆ на́съ, ми́лостивнѡ при́зри на на́съ многогрѣ́шныхъ, а҆́ще и҆ недосто́йнѣ, ѻ҆ба́че съ вѣ́рою и҆ ѹ҆пова́нїемъ ко ст҃ы̑мъ и҆ цѣльбонѡ́снымъ моще́мъ твои̑мъ притека́ющихъ, и҆ и҆спросѝ на́мъ ѿ бг҃а проще́нїе согрѣше́нїй на́шихъ, въ нѧ́же впа́даемъ мно́жицею во всѧ̑ дни̑ житїѧ̀ на́шегѡ. И҆ ꙗ҆́коже пре́жде ѻ҆́вымъ ѹ҆́бѡ ѿ ѻ҆́чныѧ ѕѣ́льныѧ болѣ́зни ни ма́лѡ зрѣ́ти могꙋ́щымъ и҆сцѣле́нїе ѻ҆че́съ, ѻ҆́вымъ же близ̾ сме́рти бы́вшымъ ѿ лю́тыхъ недꙋ́гѡвъ врачева́нїе, и҆ и҆ны̑мъ и҆на̑ѧ мнѡ́гаѧ пресла̑внаѧ бл҃годѣѧ̑нїѧ дарова́лъ є҆сѝ: си́це и҆зба́ви и҆ на́съ ѿ недꙋ́гѡвъ дꙋше́вныхъ и҆ тѣле́сныхъ и҆ ѿ всѧ́кїѧ ско́рби и҆ печа́ли, и҆ всѧ̑ бл҃га̑ѧ къ настоѧ́щемꙋ житїю̀ на́шемꙋ и҆ къ вѣ́чномꙋ сп҃се́нїю бл҃гопотрє́бнаѧ на́мъ ѿ гдⷭ҇а и҆спросѝ, да та́кѡ твои́мъ предста́тельствомъ и҆ мл҃твами стѧжа́вше всѧ̑ на́мъ полє́знаѧ, а҆́ще и҆ недосто́йнїи, бл҃года́рнѣ восхвалѧ́юще тѧ̀, просла́вимъ бг҃а, ди́внаго во ст҃ы́хъ свои́хъ, ѻ҆ц҃а̀ и҆ сн҃а и҆ ст҃а́го дх҃а, ны́нѣ и҆ при́снѡ и҆ во вѣ́ки вѣкѡ́въ.

## Тропа́рь, гла́съ д҃:

<red>Д</red>не́сь ра́дꙋетсѧ сла́внаѧ страна̀ сиби́рь, ѡ҆брѣ́тши ст҃ы̑ѧ твоѧ̑ мо́щи внꙋ́трь себє̀. А҆рхїерє́и, сщ҃е́нницы и҆ воевѡ́ды и҆ ве́сь со́нмъ людскі́й, дх҃о́внѣ веселѧ́щесѧ, вопїе́мъ тѝ: ѽ бг҃омꙋ́дре сѷмеѡ́не! И҆зба́ви на́съ, къ тебѣ̀ прибѣга́ющихъ, ѿ всѣ́хъ бѣ́дъ, просѧ̀ пода́тисѧ всѣ̑мъ по коегѡ́ждо проше́нїю и҆ и҆зба́витисѧ странѣ̀ се́й и҆ гра́дꙋ ѿ ѻ҆́гненнагѡ запале́нїѧ и҆ пога́нскагѡ наше́ствїѧ и҆ междоꙋсо́бныѧ бра́ни и҆ ѿ всѧ́кагѡ ѕла̀. Чтꙋ́ще же ны́нѣ чтⷭ҇ны́хъ и҆ многоцѣле́бныхъ моще́й твои́хъ пренесе́нїе, но́вый цѣле́бниче, всѝ мы̀ вопїе́мъ: сла́ва да́вшемꙋ тобо́ю всѣ̑мъ и҆сцѣле́нїе.

## И҆́нъ тропа́рь, гла́съ то́йже:

<red>М</red>їрска́гѡ мѧте́жа бѣ́гаѧ, всѐ жела́нїе ѡ҆брати́лъ є҆сѝ къ бг҃ꙋ, да въ видѣ̑нїѧ восхо́дъ ѡ҆брѧ́щеши горѣ̀, и҆ та́кѡ не ѹ҆клони́всѧ въ лꙋка̑вствїѧ се́рдца, но ѡ҆чи́стивъ дꙋ́шꙋ и҆ тѣ́ло, прїѧ́лъ є҆сѝ бл҃года́ть точи́ти цѣльбы̑ вѣ̑рнымъ и҆ невѣ̑рнымъ, притека́ющымъ къ ра́цѣ моще́й твои́хъ, сѷмеѡ́не пра́ведне. Тѣ́мже, по да́нномꙋ тѝ да́рꙋ, и҆спросѝ ѹ҆ хрⷭ҇та̀ бг҃а и҆сцѣле́нїе на́мъ болѧ́щымъ дꙋше́вными страстьмѝ, и҆ молѝ сп҃стѝ дꙋ́шы на́шѧ.
