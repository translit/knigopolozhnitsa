---
title: "Ное́мврїа к҃г"
navigation:
  key: prayers-saintssepdec-66
  title: "Ное́мврїа к҃г"
  parent: prayers-saintssepdec
  order: 66
type: "prayer"
---

## Ное́мврїа к҃г.

## Мл҃твы ст҃и́телю митрофа́нꙋ, є҆пⷭ҇кпꙋ воро́нежскомꙋ, и҆з̾ слꙋ́жбы со а҆ка́ѳїстомъ.



## Мл҃тва а҃:

<versal data-diacritics="true">Ѽ</versal> ст҃и́телю ѻ҆́тче митрофа́не! Сѐ мы̀ грѣ́шнїи, нетлѣ́нїемъ чтⷭ҇ны́хъ моще́й твои́хъ и҆ мно́гими бл҃годѣѧ́ньми, чꙋде́снѡ содѣ́ѧнными и҆ содѣва́емыми тобо́ю, ѹ҆вѣ́рившесѧ, и҆сповѣ́дꙋемъ, ꙗ҆́кѡ и҆́маши ве́лїю бл҃года́ть ѹ҆ гдⷭ҇а бг҃а на́шегѡ, и҆ всесмире́ннѡ ко твоемꙋ̀ бл҃госе́рдїю припа́дающе, тебѣ̀ мо́лимсѧ си́це: молѝ ѡ҆ на́съ хрⷭ҇та̀ бг҃а на́шего, да низпо́слетъ всѣ̑мъ чтꙋ́щымъ ст҃ꙋ́ю па́мѧть твою̀ и҆ ѹ҆се́рднѡ къ тебѣ̀ прибѣга́ющымъ бога̑тыѧ млⷭ҇ти своѧ̑: да ѹ҆тверди́тъ во ст҃ѣ́й свое́й правосла́внѣй цр҃кви живы́й дх҃ъ пра́выѧ вѣ́ры и҆ бл҃гоче́стїѧ, дх҃ъ вѣ́дѣнїѧ и҆ любвѐ, дх҃ъ ми́ра и҆ ра́дости ѡ҆ дс҃ѣ свѧ́тѣ, да всѧ̑ ча̑да є҆ѧ̀, чи̑ста сꙋ̑ща ѿ мїрски́хъ и҆скꙋше́нїй и҆ плотски́хъ похоте́й и҆ ѕла́гѡ дѣ́йствїѧ ѕлы́хъ дꙋхѡ́въ, дх҃омъ и҆ и҆́стиною покланѧ́ютсѧ є҆мꙋ̀, и҆ ѹ҆се́рднѡ ѡ҆ соблюде́нїи за́повѣдей є҆гѡ̀ ко сп҃се́нїю дꙋ́шъ свои́хъ да потща́тсѧ. Па́стырємъ є҆ѧ̀ да да́стъ гдⷭ҇ь ст҃ꙋ́ю ре́вность попече́нїѧ ѡ҆ сп҃се́нїи люде́й, во є҆́же невѣ́рꙋющыѧ просвѣти́ти, невѣ́дꙋщыѧ наста́вити, сомнѧ́щыѧсѧ вразꙋми́ти, ѿпа́дшыѧ ѿ правосла́вныѧ цр҃кве къ не́й возврати́ти, вѣ́рꙋющыѧ въ вѣ́рѣ соблюстѝ, грѣ̑шныѧ на покаѧ́нїе подви́гнꙋти, ка́ющыѧсѧ ѹ҆тѣ́шити и҆ во и҆справле́нїи жи́зни ѹ҆тверди́ти, и҆ та́кѡ всѧ̑ лю́ди ко ѹ҆гото́ванномꙋ вѣ́чномꙋ црⷭ҇твꙋ ст҃ы́хъ є҆гѡ̀ привестѝ. Ѹ҆молѝ гдⷭ҇а, ѹ҆го́дниче хрⷭ҇то́въ, бл҃гочести́вѣйшемꙋ, самодержа́внѣйшемꙋ, вели́комꙋ госꙋда́рю на́шемꙋ, і҆мпера́торꙋ нїкола́ю а҆леѯа́ндровичꙋ мꙋ́жество, мꙋ́дрость, ѡ҆долѣ́нїе на всѧ̑ врагѝ дарова́ти, бл҃гопоспѣше́нїе же во ѹ҆строе́нїи ца́рства є҆гѡ̀ низпосла́ти, и҆ всемꙋ̀ ца́рствꙋющемꙋ до́мꙋ долгоде́нствїе и҆ сп҃се́нїе пода́ти: и҆збра̑ннымъ же ѿ царѧ̀ нача́льникѡмъ да низпо́слетъ гдⷭ҇ь ѹ҆се́рдїе, прозорли́вость, мꙋ́дрость и҆ вѣ́рность: всѣ̑мъ же въ держа́вѣ є҆гѡ̀ лю́демъ да да́рꙋетъ бл҃гі́й бг҃ъ на́шъ ми́ръ, тишинꙋ̀, безмѧте́жїе и҆ и҆з̾ѻби́лїе плодѡ́въ земны́хъ, па́че же ко и҆сполне́нїю за́повѣдей є҆гѡ̀ тща́нїе нелѣ́ностное: и҆ да и҆зба́витъ ца́рствꙋющыѧ гра́ды, гра́дъ се́й, и҆ всѧ̑ и҆ны̑ѧ гра́ды ца́рства є҆гѡ̀, и҆ вє́си, ѿ гла́да, трꙋ́са, пото́па, ѻ҆гнѧ̀, меча̀, наше́ствїѧ и҆ноплеме́нныхъ, междоꙋсо́бныѧ бра́ни, смертоно́сныѧ ꙗ҆́звы и҆ ѿ всѧ́кагѡ ѕла̀. Є҆́й, ст҃и́телю бж҃їй, да ѹ҆стро́иши мл҃твами твои́ми всѧ̑ бл҃га̑ѧ дꙋша́мъ и҆ тѣлесє́мъ на́шымъ: да и҆ мы̀ просла́вимъ въ дꙋша́хъ и҆ тѣлесѣ́хъ на́шихъ гдⷭ҇а и҆ бг҃а на́шего, і҆и҃са хрⷭ҇та̀, є҆мꙋ́же со ѻ҆ц҃е́мъ и҆ ст҃ы́мъ дх҃омъ сла́ва и҆ держа́ва во вѣ́ки вѣкѡ́въ.

## Мл҃тва в҃:

<versal data-diacritics="true">Ѽ</versal> всехва́льный ст҃и́телю хрⷭ҇то́въ и҆ чꙋдотво́рче митрофа́не! Прїимѝ сїѐ ма́лое моле́нїе ѿ на́съ грѣ́шныхъ къ тебѣ̀ прибѣга́ющихъ, и҆ те́плымъ твои́мъ предста́тельствомъ ѹ҆молѝ гдⷭ҇а и҆ бг҃а на́шего, і҆и҃са хрⷭ҇та̀, ꙗ҆́кѡ да призрѣ́въ на ны̀ ми́лостивнѡ, пода́стъ на́мъ согрѣше́нїй на́шихъ во́льныхъ и҆ нево́льныхъ проще́нїе, и҆ по вели́цѣй свое́й млⷭ҇ти и҆зба́витъ на́съ ѿ бѣ́дъ, печа́лей, ско́рби и҆ болѣ́зней дꙋше́вныхъ и҆ тѣле́сныхъ, ѡ҆бдержа́щихъ на́съ: да пода́стъ землѝ плодоно́сїе, и҆ всѧ̑ на по́льзꙋ настоѧ́щагѡ житїѧ̀ на́шегѡ потрє́бнаѧ: да да́рꙋетъ на́мъ сконча́ти житїѐ сїѐ привре́менное въ покаѧ́нїи, и҆ да сподо́битъ на́съ, грѣ́шныхъ и҆ недосто́йныхъ, нбⷭ҇нагѡ црⷭ҇твїѧ своегѡ̀, во є҆́же со всѣ́ми ст҃ы́ми сла́вити є҆гѡ̀ безконе́чное милосе́рдїе, со безнача́льнымъ є҆гѡ̀ ѻ҆ц҃е́мъ, и҆ ст҃ы́мъ и҆ животворѧ́щимъ є҆гѡ̀ дх҃омъ, во вѣ́ки вѣкѡ́въ.

## Тропа́рь, гла́съ д҃:

<red>П</red>ра́вило вѣ́ры и҆ ѡ҆́бразъ кро́тости, сло́вомъ и҆ житїе́мъ, па́ствѣ твое́й, ѻ҆́тче смиренномꙋ́дре митрофа́не, бы́лъ є҆сѝ: тѣ́мже и҆ во свѣ́тлостехъ ст҃ы́хъ со́лнца свѣтлѣ́йше возсїѧ́лъ є҆сѝ, вѣнце́мъ нетлѣ́нїѧ и҆ сла́вы ѹ҆краша́емь. Молѝ хрⷭ҇та̀ бг҃а, бл҃гочести́вѣйшемꙋ і҆мпера́торꙋ на́шемꙋ нїкола́ю а҆леѯа́ндровичꙋ, все́й держа́вѣ є҆гѡ̀ и҆ гра́дꙋ твоемꙋ̀ въ ми́рѣ сп҃сти́сѧ.
