---
title: "Ное́мврїа є҃і"
navigation:
  key: prayers-saintssepdec-62
  title: "Ное́мврїа є҃і"
  parent: prayers-saintssepdec
  order: 62
type: "prayer"
---

## Ное́мврїа є҃і.

## Мл҃тва прпⷣбномꙋ гꙋ́рїю, ша́лочскомꙋ чꙋдотво́рцꙋ, что́маѧ въ нїкола́евскомъ моде́нскомъ монастырѣ̀, новгоро́дскїѧ є҆па́рхїи:

<versal data-diacritics="true">Ѽ</versal> прпⷣбне и҆ бг҃оно́сне ѻ҆́тче гꙋ́рїе! Ѹ҆слы́ши ны́нѣ на́съ, къ тебѣ̀ ѹ҆се́рднѡ молѧ́щихсѧ и҆ припа́дающихъ ко всечтⷭ҇но́мꙋ и҆ многоцѣле́бномꙋ твоемꙋ̀ гро́бꙋ, и҆дѣ́же ст҃о́е твоѐ и҆ многотрꙋ́дное положи́сѧ тѣ́ло. Ты́ же, дꙋ́хомъ на нб҃сѣ́хъ прест҃ѣ́й трⷪ҇цѣ предстоѧ̀ со а҆́гг҃лы и҆ преподо́бныхъ ѻ҆тє́цъ ли̑ки, моли́сѧ ѡ҆ на́съ ча́дѣхъ твои́хъ, да и҆зба́вимсѧ ѿ всѧ́кихъ скорбе́й, болѣ́зней, бѣ́дъ и҆ ѡ҆бстоѧ́нїй, и҆ бл҃гоче́стнѡ поживе́мъ въ настоѧ́щемъ житїѝ, ходѧ́ще въ за́повѣдехъ и҆ ѡ҆правда́нїихъ гдⷭ҇нихъ безпоро́чнѡ, и҆ да ꙗ҆ви́мсѧ ст҃а́гѡ твоегѡ̀ житїѧ̀ подража́тєли. И҆спросѝ на́мъ же и҆ всѣ̑мъ къ тебѣ̀ притека́ющымъ грѣхѡ́въ проще́нїе, тѣлесє́мъ здра́вїе, житїѧ̀ и҆справле́нїе и҆ вѣ́чное сп҃се́нїе, ꙗ҆́кѡ да твои́мъ те́плымъ предста́тельствомъ сп҃са́еми, сла́вꙋ возсыла́ти сподо́бимсѧ въ трⷪ҇цѣ сла́вимомꙋ бг҃ꙋ на́шемꙋ, ѻ҆ц҃ꙋ̀ и҆ сн҃ꙋ и҆ ст҃о́мꙋ дх҃ꙋ, ны́нѣ и҆ при́снѡ и҆ во вѣ́ки вѣкѡ́въ.
