---
title: "Деке́мврїа є҃і"
navigation:
  key: prayers-saintssepdec-86
  title: "Деке́мврїа є҃і"
  parent: prayers-saintssepdec
  order: 86
type: "prayer"
---

## Деке́мврїа є҃і.

## Мл҃тва прпⷣбномꙋ трѵ́фѡнꙋ пече́нгскомꙋ, и҆з̾ а҆ка́ѳїста:

<versal data-diacritics="true">Ѽ</versal> всест҃ы́ѧ трⷪ҇цы ѹ҆го́дниче, ѽ бл҃же́ннѣйшїй и҆ равноапⷭ҇льный па́стырю, прпⷣбне ѻ҆́тче на́шъ трѵ́фѡне! Не забꙋ́ди па́ствы твоеѧ̀, но помина́й на́съ во ст҃ы́хъ твои́хъ и҆ бг҃опрїѧ́тныхъ мл҃твахъ: ста́до же твоѐ, є҆́же са́мъ, по бл҃говѣ́стїю ѿ а҆́гг҃ла, прише́ствїемъ твои́мъ собра́лъ и҆ ѹ҆па́слъ є҆сѝ, сохранѝ и҆ защитѝ. Вѣ́мы бо, ѹ҆го́дниче бж҃їй, ка́кѡ въ сро́дствѣ твоегѡ̀ мїрска́гѡ жили́ща, во ст҃ѣ́й це́ркви пою́щыѧ слы́шалъ є҆сѝ: пꙋсты̑ннымъ живо́тъ сокрове́нъ є҆́сть, бж҃е́ственнымъ раче́нїемъ воскрилѧ́ющымсѧ. И҆ тогѡ̀ ра́ди бж҃е́ственною любо́вїю воспери́всѧ, до́мъ и҆ сро́дство ѡ҆ста́вилъ є҆сѝ, и҆ прише́дъ вскра́й сѣ́верныѧ страны̀, просвѣти́лъ є҆сѝ ст҃ы́мъ креще́нїемъ невѣ́дꙋщїй творца̀ лопа́рскїй ро́дъ, за є҆́же, во ѹ҆твержде́нїи хрⷭ҇тїа́нскїѧ вѣ́ры, мнѡ́га и҆згна̑нїѧ и҆ ѕлоключє́нїѧ под̾ѧ́лъ є҆сѝ: и҆ близ̾ рѣкѝ пече́нги въ пꙋсты́ню всели́всѧ, бра́тїю же и҆з̾ мно́гихъ градѡ́въ и҆ ве́сей собра́въ, ве́лїю ѡ҆би́тель воздви́глъ є҆сѝ, и҆, при ѿше́ствїи къ нбⷭ҇нымъ селе́нїємъ, ѡ҆ посѣще́нїи твоеѧ̀ ѡ҆би́тели прⷪ҇ро́чествїѧ да́ръ ѿ бг҃а воспрїѧ́лъ є҆сѝ, по сме́рти же мнѡ́га чꙋдеса̀ и҆ цѣльбы̑ съ вѣ́рою просѧ́щымъ на мо́ри и҆ на сꙋ́ши сотвори́лъ є҆сѝ и҆ ны́нѣ твори́ши. Тѣ́мже мо́лимъ тѧ̀, не забꙋ́ди присѣща́ти ча̑дъ твои́хъ: молѝ за ны̀, прпⷣбне ѻ҆́тче, приходѧ́щыѧ къ тебѣ̀ съ вѣ́рою, и҆ за всѧ̑ хрⷭ҇тїа́ны, ꙗ҆́кѡ и҆мѣ́ѧй дерзнове́нїе къ безсме́ртномꙋ цр҃ю̀ хрⷭ҇тꙋ̀, всѣ́хъ бг҃ꙋ: не премолчѝ за ны̀ ко гдⷭ҇ꙋ, и҆ не пре́зри на́съ, вѣ́рою и҆ любо́вїю чтꙋ́щихъ тѧ̀ и҆ помина́ющихъ ст҃ꙋ́ю па́мѧть твою̀. А҆́ще бо тѣ́ломъ и҆ преста́вилсѧ є҆сѝ ѿ на́съ, но и҆ по сме́рти, живы́й дꙋ́хомъ, всегда̀ чꙋдодѣ́йствꙋеши. Мл҃твами твои́ми сохранѧ́й на́съ ѿ стрѣ́лъ и҆ ко́зней вра́жїихъ, и҆ всѧ́кїѧ пре́лести бѣсо́вскїѧ, и҆ ѿ вра̑гъ ви́димыхъ и҆ неви́димыхъ. Ѽ па́стырю на́шъ до́брый! Поне́же всегда̀ въ трⷪ҇цѣ сла́вимомꙋ бг҃ꙋ, при прⷭ҇то́лѣ є҆гѡ̀ непостижи́магѡ вели́чествїѧ, неѿстꙋ́пнѡ въ мл҃твахъ предстои́ши, ѹ҆се́рднѡ къ тебѣ̀ прибѣга́емъ и҆ про́симъ: ѹ҆молѝ и҆ и҆спросѝ на́мъ вре́мѧ къ покаѧ́нїю, да въ ча́съ и҆схо́да дꙋшѝ пре́йдемъ ѿ земны́хъ къ нбⷭ҇нымъ, ѿ мыта́рствъ же воздꙋ́шныхъ и҆ вѣ́чныѧ мꙋ́ки и҆зба́вимсѧ, и҆ нбⷭ҇номꙋ црⷭ҇твїю наслѣ̑дницы бꙋ́демъ со всѣ́ми ѿ вѣ́ка ѹ҆годи́вшими. Ѽ пребл҃же́нне и҆ прпⷣбне ѻ҆́тче на́шъ трѵ́фѡне! Не пре́зри и҆ ны́нѣ на́съ притека́ющихъ къ тебѣ̀, ꙗ҆́кѡ да моли́твами твои́ми и҆ по́мощїю сп҃са́еми, сла́вꙋ и҆ бл҃годаре́нїе, хвалꙋ̀ и҆ поклоне́нїе за всѧ̑ въ трⷪ҇цѣ є҆ди́номꙋ бг҃ꙋ, всѣ́хъ созда́телю возсыла́емъ, ѻ҆ц҃ꙋ̀ и҆ сн҃ꙋ и҆ ст҃о́мꙋ дх҃ꙋ, ны́нѣ и҆ при́снѡ и҆ во вѣ́ки вѣкѡ́въ.
