---
title: "Септе́мврїа к҃є"
navigation:
  key: prayers-saintssepdec-24
  title: "Септе́мврїа к҃є"
  parent: prayers-saintssepdec
  order: 24
type: "prayer"
---

## Септе́мврїа к҃є.

## Мл҃твы прпⷣбномꙋ се́ргїю, ра́донежскомꙋ чꙋдотво́рцꙋ, и҆з̾ слꙋ́жбы со а҆ка́ѳїстомъ.



## Мл҃тва а҃:

<versal data-diacritics="true">Ѽ</versal> сщ҃е́ннаѧ главо̀, прпⷣбне и҆ бг҃оно́сне ѻ҆́тче на́шъ се́ргїе, мл҃твою твое́ю, и҆ вѣ́рою и҆ любо́вїю ꙗ҆́же къ бг҃ꙋ, и҆ чистото́ю се́рдца, є҆щѐ на землѝ во ѡ҆би́тель прест҃ы́ѧ трⷪ҇цы дꙋ́шꙋ твою̀ ѹ҆стро́ивый, и҆ а҆́гг҃льскагѡ ѻ҆бще́нїѧ и҆ прест҃ы́ѧ бцⷣы посѣще́нїѧ сподо́бивыйсѧ, и҆ да́ръ чꙋдодѣ́йственныѧ бл҃года́ти прїе́мый, по ѿше́ствїи же твое́мъ ѿ земны́хъ наипа́че къ бг҃ꙋ прибли́живыйсѧ и҆ нбⷭ҇ныѧ си́лы прїѻбщи́выйсѧ, но и҆ ѿ на́съ дꙋ́хомъ любвѐ твоеѧ̀ не ѿстꙋпи́вый, и҆ чтⷭ҇ны̑ѧ твоѧ̑ мо́щи, ꙗ҆́кѡ сосꙋ́дъ бл҃года́ти по́лный и҆ преизлива́ющїйсѧ, на́мъ ѡ҆ста́вивый! Ве́лїе и҆мѣ́ѧ дерзнове́нїе ко всемлⷭ҇тивомꙋ влⷣцѣ, молѝ сп҃стѝ рабы̑ є҆гѡ̀, сꙋ́щей въ тебѣ̀ бл҃года́ти є҆гѡ̀ вѣ́рꙋющыѧ и҆ къ тебѣ̀ съ любо́вїю притека́ющыѧ. Помозѝ бл҃гочести́вѣйшемꙋ, самодержа́внѣйшемꙋ, вели́комꙋ госꙋда́рю на́шемꙋ, і҆мпера́торꙋ нїкола́ю а҆леѯа́ндровичꙋ всеѧ̀ рѡссі́и, да бл҃гоꙋправлѧ́емо бꙋ́детъ ца́рство є҆гѡ̀ въ ми́рѣ и҆ бл҃гостоѧ́нїи, и҆ да покорѧ́тсѧ под̾ но́ги є҆гѡ̀ всѝ сопроти́внїи. И҆спросѝ на́мъ ѿ великодарови́тагѡ бг҃а на́шегѡ всѧ́кїй да́ръ, всѣ̑мъ и҆ коемꙋ́ждо бл҃гопотре́бенъ, вѣ́ры непоро́чны соблюде́нїе, градѡ́въ на́шихъ ѹ҆твержде́нїе, мі́ра ѹ҆мире́нїе, ѿ гла́да и҆ па́гꙋбы и҆збавле́нїе, ѿ наше́ствїѧ и҆ноплеме́нныхъ сохране́нїе, скорбѧ́щымъ ѹ҆тѣше́нїе, недꙋ́гꙋющымъ и҆сцѣле́нїе, па́дшымъ возставле́нїе, заблꙋжда́ющымъ на пꙋ́ть и҆́стины и҆ сп҃се́нїѧ возвраще́нїе, подвиза́ющымсѧ ѹ҆крѣпле́нїе, бл҃годѣ́лающымъ въ дѣ́лѣхъ бл҃ги́хъ преспѣ́ѧнїе и҆ бл҃гослове́нїе, младе́нцємъ воспита́нїе, ю҆́нымъ наставле́нїе, невѣ́дꙋщымъ вразꙋмле́нїе, сирота́мъ и҆ вдови́цамъ застꙋпле́нїе, ѿходѧ́щымъ ѿ сегѡ̀ вре́меннагѡ житїѧ̀ къ вѣ́чномꙋ бл҃го́е ѹ҆готовле́нїе и҆ напꙋ́тствїе, ѿше́дшымъ бл҃же́нное ѹ҆покое́нїе, и҆ всѧ̑ ны̀ споспѣшествꙋ́ющими твои́ми мл҃твами сподо́би въ де́нь стра́шнагѡ сꙋда̀ шꙋ́їѧ ча́сти и҆зба́витисѧ, десны́ѧ же страны̀ ѻ҆́бщники бы́ти и҆ бл҃же́нный ѻ҆́ный гла́съ влⷣки хрⷭ҇та̀ ѹ҆слы́шати: прїиди́те, бл҃гослове́ннїи ѻ҆ц҃а̀ моегѡ̀, наслѣ́дꙋйте ѹ҆гото́ванное ва́мъ црⷭ҇твїе ѿ сложе́нїѧ мі́ра.

## Мл҃тва в҃:

<versal data-diacritics="true">Ѽ</versal> сщ҃е́ннаѧ главо̀, прпⷣбне ѻ҆́тче, пребл҃же́нне а҆́вво се́ргїе! Не забꙋ́ди ѹ҆бо́гихъ твои́хъ до конца̀, но помина́й на́съ всегда̀ во ст҃ы́хъ твои́хъ и҆ бл҃гопрїѧ́тныхъ мл҃твахъ къ бг҃ꙋ. Помѧнѝ ста́до твоѐ, є҆́же са́мъ ѹ҆па́слъ є҆сѝ, и҆ не забꙋ́ди посѣща́ти ча̑дъ твои́хъ. Молѝ за ны̀, ѻ҆́тче сщ҃е́нный, за дѣ́ти твоѧ̑ дꙋхѡ́вныѧ, ꙗ҆́кѡ и҆мѣ́ѧй дерзнове́нїе къ нбⷭ҇номꙋ цр҃ю̀: не премолчѝ за ны̀ ко гдⷭ҇ꙋ, и҆ не пре́зри на́съ, вѣ́рою и҆ любо́вїю чтꙋ́щихъ тѧ̀. Помина́й на́съ недосто́йныхъ ѹ҆ прⷭ҇то́ла вседержи́телева, и҆ не преста́й молѧ́сѧ ѡ҆ на́съ ко хрⷭ҇тꙋ̀ бг҃ꙋ: и҆́бо дана̀ тебѣ̀ бы́сть бл҃года́ть за ны̀ моли́тисѧ. Не мни́мъ бо тѧ̀ сꙋ́ща ме́ртва: а҆́ще бо тѣ́ломъ и҆ преста́вилсѧ є҆сѝ ѿ на́съ, но и҆ по сме́рти жи́въ сы́й пребыва́еши. Не ѿстꙋпа́й ѿ на́съ дꙋ́хомъ, сохранѧ́ѧ на́съ ѿ стрѣ́лъ вра́жїихъ и҆ всѧ́кїѧ пре́лести бѣсо́вскїѧ и҆ ко́зней дїа́вольскихъ, па́стырю на́шъ до́брый. А҆́ще бо и҆ моще́й твои́хъ ра́ка пред̾ ѻ҆чи́ма на́шима ви́дима є҆́сть всегда̀, но ст҃а́ѧ твоѧ̀ дꙋша̀ со а҆́гг҃льскими во́инствы, со безпло́тными ли̑ки, съ нбⷭ҇ными си́лами, ѹ҆ прⷭ҇то́ла вседержи́телева предстоѧ́щи, досто́йнѡ весели́тсѧ. Вѣ́дꙋще ѹ҆̀бо тѧ̀ вои́стинꙋ и҆ по сме́рти жи́ва сꙋ́ща, тебѣ̀ припа́даемъ и҆ тебѣ̀ мо́лимсѧ: моли́сѧ ѡ҆ на́съ всеси́льномꙋ бг҃ꙋ, ѡ҆ по́льзѣ дꙋ́шъ на́шихъ, и҆ и҆спросѝ на́мъ вре́мѧ на покаѧ́нїе, да невозбра́ннѡ пре́йдемъ ѿ землѝ на нб҃о, ѿ мыта́рствъ же го́рькихъ, бѣсѡ́въ воздꙋ́шныхъ кнѧзе́й и҆ ѿ вѣ́чныѧ мꙋ́ки да и҆зба́вимсѧ, и҆ нбⷭ҇нагѡ црⷭ҇твїѧ наслѣ̑дницы да бꙋ́демъ со всѣ́ми пра́ведными, ѿ вѣ́ка ѹ҆годи́вшими гдⷭ҇ꙋ на́шемꙋ і҆и҃сꙋ хрⷭ҇тꙋ̀: є҆мꙋ́же подоба́етъ всѧ́каѧ сла́ва, че́сть и҆ поклоне́нїе, со безнача́льнымъ є҆гѡ̀ ѻ҆ц҃е́мъ, и҆ съ прест҃ы́мъ и҆ бл҃ги́мъ и҆ животворѧ́щимъ є҆гѡ̀ дх҃омъ, ны́нѣ и҆ при́снѡ и҆ во вѣ́ки вѣкѡ́въ.

## Мл҃тва г҃:

<versal data-diacritics="true">Ѽ</versal> нбⷭ҇нагѡ і҆ерⷭ҇ли́ма граждани́не, прпⷣбне ѻ҆́тче се́ргїе! Воззрѝ на на́съ ми́лостивнѡ, и҆ къ землѝ приве́рженныхъ возведѝ къ высотѣ̀ нбⷭ҇нѣй. Ты̀ горѣ̀ на нб҃сѝ пребыва́еши, мы́ же на землѝ ни́зꙋ, ѹ҆дале́ни сꙋ́ще ѿ тебє̀ не толи́кѡ мѣ́стомъ, є҆ли́кѡ грѣхмѝ и҆ беззакѡ́нїи на́шими: но къ тебѣ̀, ꙗ҆́кѡ на́мъ сро́дномꙋ, прибѣга́емъ и҆ взыва́емъ, наста́ви на́съ ходи́ти пꙋте́мъ твои́мъ, вразꙋмѝ и҆ рꙋково́дствꙋй. Сво́йственно є҆́сть тебѣ̀, ѻ҆́тче на́шъ, милосе́рдїе и҆ чл҃вѣколю́бїе: на землѝ живꙋ́щꙋ не ѡ҆ свое́мъ то́кмѡ сп҃се́нїи бы́сть тебѣ̀ попече́нїе, но и҆ ѡ҆ всѣ́хъ къ тебѣ̀ притека́ющихъ. Наставлє́нїѧ твоѧ̑ бы́ша тро́сть кни́жника скоропи́сца, на сердца́хъ люде́й глаго́лы жи́зни начертава́ющагѡ. Не тѣлє́сныѧ то́кмѡ врачева́лъ є҆сѝ болѣ̑зни, но па́че дꙋше́вныхъ вра́чь и҆зѧ́щный ꙗ҆ви́лсѧ є҆сѝ: и҆ всѐ житїѐ твоѐ бы́сть зерца́ло всѧ́кїѧ добродѣ́тели. А҆́ще толи́къ бы́лъ є҆сѝ, свѧ́тче бж҃їй, на землѝ: коли́къ ны́нѣ є҆сѝ на нб҃сѝ! Ты̀ дне́сь предстои́ши прⷭ҇то́лꙋ свѣ́та непристꙋ́пнагѡ, и҆ въ не́мъ, ꙗ҆́коже въ зерца́лѣ, зри́ши всѧ̑ на́шѧ нꙋ̑жды и҆ прошє́нїѧ: ты̀ водворѧ́ешисѧ вкꙋ́пѣ со а҆́гг҃лы, ѡ҆ є҆ди́номъ грѣ́шницѣ ка́ющемсѧ ра́дꙋющимисѧ. И҆ чл҃вѣколю́бїе бж҃їе є҆́сть неистощи́мо, и҆ твоѐ къ немꙋ̀ дерзнове́нїе мно́го: не преста́ни ѹ҆̀бо ѡ҆ на́съ вопїѧ̀ ко гдⷭ҇ꙋ. И҆спросѝ предста́тельствомъ твои́мъ ѹ҆ всемлⷭ҇тивагѡ бг҃а на́шегѡ ми́ръ цр҃кви є҆гѡ̀, под̾ зна́менїемъ крⷭ҇та̀ во́инствꙋющей: согла́сїе въ вѣ́рѣ и҆ є҆диномꙋ́дрїе, сꙋемꙋ́дрїѧ же и҆ раско́лѡвъ и҆стребле́нїе, ѹ҆твержде́нїе во бл҃ги́хъ дѣ́лѣхъ: больны̑мъ и҆сцѣле́нїе, печа̑льнымъ ѹ҆тѣше́нїе, ѡ҆би́жєннымъ застꙋпле́нїе, бѣ́дствꙋющымъ по́мощь. Не посрамѝ на́съ, къ тебѣ̀ съ вѣ́рою притека́ющихъ. А҆́ще бо и҆ недосто́йни є҆смы̀ толи́кагѡ ѻ҆тца̀ и҆ хода́таѧ: но ты̀, бы́въ подража́тель чл҃вѣколю́бїѧ бж҃їѧ, сотворѝ на́съ достѡ́йны чрез̾ ѡ҆браще́нїе ѿ ѕлы́хъ дѣ́лъ ко бл҃го́мꙋ житїю̀. Всѧ̀ бг҃опросвѣще́ннаѧ рѡссі́а, твои́ми чꙋдесы̀ и҆спо́лненнаѧ и҆ ми́лостьми ѡ҆бл҃годѣ́тельствованнаѧ, и҆сповѣ́дꙋетъ тѧ̀ бы́ти своего̀ покрови́телѧ и҆ застꙋ́пника. Ꙗ҆вѝ дрє́внїѧ ми́лѡсти твоѧ̑, и҆ и҆́хже ѻ҆тцє́мъ спомоществова́лъ є҆сѝ, не ѿри́ни и҆ на́съ ча̑дъ и҆́хъ, стопа́ми и҆́хъ къ тебѣ̀ ше́ствꙋющихъ. Вѣ́рꙋемъ, ꙗ҆́кѡ дꙋ́хомъ на́мъ соприсꙋ́тствꙋеши. И҆дѣ́же бо є҆́сть гдⷭ҇ь, ꙗ҆́коже сло́во є҆гѡ̀ ѹ҆чи́тъ на́съ, та́мѡ и҆ слꙋга̀ є҆гѡ̀ бꙋ́детъ. Ты̀ вѣ́рный є҆сѝ ра́бъ гдⷭ҇ень: и҆ бг҃ꙋ вездѣ̀ сꙋ́щꙋ, ты̀ въ не́мъ є҆сѝ, и҆ ѻ҆́нъ въ тебѣ̀ є҆́сть, па́че же и҆ тѣ́ломъ съ на́ми є҆сѝ. Сѐ нетлѣ̑нныѧ и҆ живонѡ́сныѧ твоѧ̑ мо́щи, ꙗ҆́кѡ сокро́вище безцѣ́нное, врꙋчѝ на́мъ чꙋде́съ бг҃ъ. Предстоѧ́ще и҆̀мъ, ꙗ҆́кѡ тебѣ̀ жи́вꙋ сꙋ́щꙋ, припа́даемъ и҆ мо́лимсѧ: прїимѝ молє́нїѧ на̑ша, и҆ вознесѝ ѧ҆̀ на же́ртвенникъ милосе́рдїѧ бж҃їѧ, да прїи́мемъ тобо́ю бл҃года́ть и҆ бл҃говре́меннꙋю въ нꙋ́ждахъ на́шихъ по́мощь. Ѹ҆крѣпѝ на́ше малодꙋ́шїе, и҆ ѹ҆твердѝ на́съ въ вѣ́рѣ, да несомнѣ́ннѡ ѹ҆пова́емъ полꙋчи́ти всѧ̑ бл҃га̑ѧ ѿ бл҃госе́рдїѧ влⷣки мл҃твами твои́ми. Па́ствꙋ же твою̀ дꙋхо́внꙋю, тобо́ю со́браннꙋю, не преста́ни ѹ҆правлѧ́ти жезло́мъ дꙋхо́вныѧ мꙋ́дрости: подвиза́ющымсѧ помозѝ, разсла́блєнныѧ возста́ви, споспѣшѝ и҆́го хрⷭ҇то́во нестѝ во бл҃годꙋ́шїи и҆ терпѣ́нїи: и҆ всѣ́хъ на́съ ѹ҆пра́ви въ ми́рѣ и҆ покаѧ́нїи сконча́ти жи́знь на́шꙋ и҆ пресели́тисѧ со ѹ҆пова́нїемъ во бл҃жє́ннаѧ нѣ́дра а҆враа́мѡва, и҆дѣ́же ты̀ ра́достнѡ по трꙋдѣ́хъ и҆ по́двизѣхъ ны́нѣ почива́еши, прославлѧ́ѧ со всѣ́ми ст҃ы́ми бг҃а, въ трⷪ҇цѣ сла́вимаго, ѻ҆ц҃а̀ и҆ сн҃а и҆ ст҃а́го дх҃а, ны́нѣ и҆ при́снѡ и҆ во вѣ́ки вѣкѡ́въ.

## Тропа́рь, гла́съ д҃:

<red>И҆́</red>же добродѣ́телей подви́жникъ, ꙗ҆́кѡ и҆́стинный во́инъ хрⷭ҇та̀ бг҃а, на стра̑сти вельмѝ подвиза́лсѧ є҆сѝ въ жи́зни вре́меннѣй, въ пѣ́нїихъ, бдѣ́нїихъ же и҆ поще́нїихъ ѡ҆́бразъ бы́въ твои̑мъ ѹ҆ченикѡ́мъ: тѣ́мже и҆ всели́сѧ въ тѧ̀ прест҃ы́й дх҃ъ, є҆гѡ́же дѣ́йствїемъ свѣ́тлѡ ѹ҆кра́шенъ є҆сѝ. Но ꙗ҆́кѡ и҆мѣ́ѧй дерзнове́нїе ко ст҃ѣ́й трⷪ҇цѣ, помина́й ста́до, є҆́же собра́лъ є҆сѝ мꙋ́дре: и҆ не забꙋ́ди, ꙗ҆́коже ѡ҆бѣща́лсѧ є҆сѝ, посѣща́ѧ ча̑дъ твои́хъ, се́ргїе прпⷣбне, ѻ҆́тче на́шъ.
