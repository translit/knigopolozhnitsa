---
title: "Септе́мврїа є҃і"
navigation:
  key: prayers-saintssepdec-12
  title: "Септе́мврїа є҃і"
  parent: prayers-saintssepdec
  order: 12
type: "prayer"
---

## Септе́мврїа є҃і.

## Мл҃твы ст҃о́мꙋ великомч҃нкꙋ нїки́тѣ.



## Мл҃тва а҃, и҆з̾ а҆ка́ѳїста:

<versal data-diacritics="true">Ѽ</versal> вели́кїй стрⷭ҇тоте́рпче хрⷭ҇то́въ и҆ чꙋдотво́рче, великомч҃нче нїки́то! Припа́дающе ко ст҃о́мꙋ и҆ чꙋдотво́рномꙋ ѡ҆́бразꙋ твоемꙋ̀, по́двиги же и҆ чꙋдеса̀ твоѧ̑ и҆ мно́гое сострада́нїе твоѐ къ лю́демъ прославлѧ́юще, мо́лимъ тѧ̀ приле́жнѡ: ꙗ҆вѝ на́мъ смирє́ннымъ и҆ грѣ̑шнымъ ст҃о́е и҆ многомо́щное твоѐ застꙋпле́нїе. Се́ бо, грѣ̑хъ ра́ди на́шихъ, не и҆́мамы свобо́ды ча̑дъ бж҃їихъ, є҆́же ѡ҆ потре́бахъ на́шихъ гдⷭ҇а и҆ влⷣкꙋ на́шего дерзнове́ннѡ проси́ти: но тебѐ мл҃твенника къ немꙋ̀ бл҃гопрїѧ́тнаго предлага́емъ и҆ ѡ҆ твое́мъ предста́тельствѣ взыва́емъ: и҆спросѝ на́мъ ѹ҆ гдⷭ҇а бл҃гопотрє́бныѧ да́ры дꙋша́мъ и҆ тѣлесє́мъ на́шымъ: вѣ́рꙋ пра́вꙋю, сп҃се́нїѧ наде́ждꙋ несомнѣ́ннꙋю, любо́вь же ко всѣ̑мъ нелицемѣ́рнꙋю, во и҆скꙋше́нїихъ мꙋ́жество, въ ѕлострада́нїихъ терпѣ́нїе, въ мл҃твахъ постоѧ́нство, дꙋ́шъ и҆ тѣле́съ здра́вїе, землѝ плодоно́сїе, воздꙋ́ха бл҃горастворе́нїе, жите́йскихъ потре́бъ дово́льство, ми́рное и҆ бл҃гоче́стное на землѝ житїѐ, хрⷭ҇тїа́нскꙋю житїѧ̀ кончи́нꙋ и҆ до́брый ѿвѣ́тъ на стра́шнѣмъ сꙋдѣ̀ хрⷭ҇то́вѣ. Є҆ще́ же, ѽ стрⷭ҇тоте́рпче хрⷭ҇то́въ, ѹ҆ цр҃ѧ̀ нбⷭ҇нагѡ и҆спросѝ бл҃гочести́вѣйшемꙋ царю̀ на́шемꙋ ми́ръ, здра́вїе и҆ сп҃се́нїе и҆ на врагѝ побѣ́дꙋ и҆ ѡ҆долѣ́нїе, всемꙋ́ же бг҃охрани́момꙋ ца́рствꙋ є҆гѡ̀ бл҃гоꙋстрое́нїе, тишинꙋ̀ и҆ бл҃годе́нствїе. Хрⷭ҇толюби́вомꙋ во́инствꙋ є҆гѡ̀ бꙋ́ди сора́тай и҆ помо́щникъ на врагѝ, и҆ всѣ̑мъ лю́демъ правосла̑внымъ ꙗ҆вѝ твоѐ ст҃о́е застꙋпле́нїе: болѧ́щыѧ и҆сцѣлѝ, скорбѧ́щыѧ ѹ҆тѣ́ши, бѣ́дствꙋющымъ помозѝ. Є҆́й, ѹ҆го́дниче бж҃їй и҆ мч҃нче долготерпѣли́вый! Не забꙋ́ди ст҃ꙋ́ю ѡ҆би́тель твою̀ и҆ всѧ̑ живꙋ́щыѧ въ не́й и҆ подвиза́ющыѧсѧ и҆́нѡкини же и҆ мїрскі̑ѧ, но поспѣшѝ и҆̀мъ во смире́нїи и҆ терпѣ́нїи носи́ти и҆́го хрⷭ҇то́во, и҆ ѿ всѧ́кихъ бѣ́дъ и҆ и҆скꙋше́нїй ми́лостивнѣ и҆зба́ви. Всѣ́хъ ѹ҆̀бо на́съ приведѝ въ ти́хое приста́нище сп҃се́нїѧ, и҆ наслѣ́дники сподо́би бы́ти пресвѣ́тлагѡ црⷭ҇твїѧ хрⷭ҇то́ва ст҃ы́ми твои́ми мл҃твами: да сла́вимъ и҆ пое́мъ вели̑кїѧ щедрѡ́ты ѻ҆ц҃а̀ и҆ сн҃а и҆ ст҃а́гѡ дх҃а, въ трⷪ҇цѣ сла́вимагѡ и҆ покланѧ́емагѡ бг҃а, и҆ твоѐ ст҃о́е застꙋпле́нїе, во вѣ́ки вѣкѡ́въ.

## Мл҃тва в҃, что́маѧ въ моско́вской нїки́тской, за ꙗ҆́ꙋзою, цр҃кви:

<versal data-diacritics="true">Ѽ</versal> вели́кое свѣти́ло, ѡ҆сїѧва́ющее всегѡ̀ мі́ра концы̀, стрⷭ҇тоте́рпче хрⷭ҇то́въ нїки́то! Дне́сь ѹ҆миле́ннѡ предстоѧ́ще чтⷭ҇нѣ́й твое́й і҆кѡ́нѣ и҆ припа́дающе и҆ лобыза́юще сїю̀, ѹ҆се́рднѡ мо́лимъ тѧ̀: и҆спросѝ на́мъ ѹ҆ хрⷭ҇та̀ бг҃а на́шегѡ ѡ҆ставле́нїе грѣхѡ́въ, и҆справле́нїе житїѧ̀, и҆ всѧ̑ бл҃га̑ѧ ко вре́меннѣй и҆ вѣ́чнѣй жи́зни потрє́бнаѧ. Ѽ пречтⷭ҇ны́й и҆ пресла́вный страстоте́рпче хрⷭ҇то́въ! Не пре́зри моле́нїѧ на́шегѡ и҆ не ѡ҆ста́ви на́съ къ тебѣ̀ прибѣга́ющихъ, но ми́лостивнѡ воззрѝ на ны̀ и҆ на земнꙋ́ю ю҆до́ль на́шꙋ: помѧнѝ на́съ стра́нствꙋющихъ и҆ прише́льствꙋющихъ, и҆ дарова́нною тебѣ̀ ѿ бг҃а си́лою рꙋководѝ на́съ къ нбⷭ҇номꙋ ѻ҆те́чествꙋ: ѹ҆крѣпѝ на́ши не́мощь, ѡ҆градѝ на́съ ѿ грѣхопаде́нїй, возгрѣ́й въ на́съ ст҃ꙋ́ю любо́вь ко гдⷭ҇ꙋ, и҆ ре́вность ѡ҆ сп҃се́нїи на́шемъ пода́ждь на́мъ: насадѝ въ сердца́хъ на́шихъ стра́хъ бж҃е́ственный, и҆ напра́ви стѡпы̀ на́шѧ къ дѣ́ланїю за́повѣдей хрⷭ҇то́выхъ. И҆спроси́ же предста́тельствомъ твои́мъ ѹ҆ всемлⷭ҇тивагѡ бг҃а на́шегѡ ми́ръ цр҃кви є҆гѡ̀, лю́демъ въ вѣ́рѣ є҆диномꙋ́дрїе, сꙋемꙋ́дрїѧ же и҆ раско́лѡвъ и҆стребле́нїе и҆ въ дѣ́лѣхъ бл҃ги́хъ ѹ҆твержде́нїе: больны̑мъ и҆сцѣле́нїе, печа̑льнымъ ѹ҆тѣше́нїе, ѡ҆би́жєннымъ застꙋпле́нїе, бѣ́дствꙋющымъ по́мощь. Наипа́че же мл҃твою твое́ю содѣ́лай всѣ̑мъ на́мъ, є҆́же жи́ти цѣломꙋ́дреннѡ и҆ пра́веднѡ и҆ бл҃гоче́стнѡ въ ны́нѣшнемъ вѣ́цѣ, при́снѡ же ча́съ сме́ртный и҆ стра́шное второ́е прише́ствїе гдⷭ҇а и҆ бг҃а на́шегѡ і҆и҃са хрⷭ҇та̀ па́мѧтовати, да бл҃года́тїю и҆ чл҃вѣколю́бїемъ є҆гѡ̀ соблюда́еми и҆ сп҃са́еми, мыта́рствъ го́рькихъ ѿ бѣсѡ́въ, воздꙋ́шныхъ кнѧзе́й, и҆ вѣ́чныѧ мꙋ́ки и҆зба́вимсѧ, и҆ въ нбⷭ҇нѣмъ црⷭ҇твїи поклони́тисѧ прⷭ҇то́лꙋ бж҃їю да сподо́бимсѧ, бл҃года́рнѡ и҆ всера́достнѡ прославлѧ́юще прест҃ꙋ́ю и҆ пребж҃е́ственнꙋю трⷪ҇цꙋ, ѻ҆ц҃а̀ и҆ сн҃а и҆ ст҃а́го дх҃а, во вѣ́ки вѣкѡ́въ.

## Мл҃тва г҃, что́маѧ въ каши́рскомъ нїки́тскомъ монастырѣ̀, тꙋ́льскїѧ є҆па́рхїи:

<versal>К</versal>ъ тебѣ̀, ꙗ҆́кѡ ско́ромꙋ и҆ и҆збра́нномꙋ сп҃се́нїѧ на́шегѡ хода́таю, бг҃оизбра́нномꙋ воево́дѣ, ѡ҆рꙋ́жїемъ крⷭ҇та̀ врагѝ побѣди́вшемꙋ, великомч҃нче нїки́то, вседꙋ́шнѡ прибѣга́емъ: не ѿврати́сѧ ѿ на́шеѧ нищеты̀, моле́нїю на́шемꙋ внемлѝ, и҆ ѿ бѣ́дъ на́съ и҆ ѡ҆би́тель сїю̀ сохранѝ. Прострѝ рꙋ́кꙋ твою̀, ско́рꙋю по́мощь подаю́щꙋю. Ѹ҆пра́ви ѹ҆́мъ на́шъ ѿ пагꙋбоно́сныхъ разсѣ́ѧнїй, и҆ сердца̀ на̑ша ѡ҆сквернє́ннаѧ ѡ҆чи́сти, ѡ҆свѧтѝ и҆ горѣ̀ и҆мѣ́ти ѹ҆твердѝ. Ѿ вра̑гъ ви́димыхъ и҆ неви́димыхъ на́съ сохранѝ, да над̾ страстьмѝ побѣди́тєли ꙗ҆ви́мсѧ, творѧ́ще свѧты́ню во стра́сѣ гдⷭ҇ни, и҆ всѧ́кое ѹ҆ны́нїе попра́вше, ра́доватисѧ ѡ҆ гдⷭ҇ѣ на́чнемъ: и҆ та́кѡ твои́ми хода́тайствы, во смире́нїи и҆ простотѣ̀ се́рдца, сподо́бимсѧ до послѣ́днѧгѡ и҆здыха́нїѧ бг҃олѣ́пнѡ ѻ҆ц҃а̀ и҆ сн҃а и҆ ст҃а́го дх҃а воспѣва́ти и҆ твоѧ̑ бг҃овѣнча̑нныѧ по́двиги и҆ чꙋдеса̀ прославлѧ́ти во вѣ́ки вѣкѡ́въ.

## Мл҃тва д҃, что́маѧ въ нѣ́кїихъ хра́мѣхъ тꙋ́льскїѧ є҆па́рхїи:

<versal data-diacritics="true">Ѽ</versal> великомч҃нче хрⷭ҇то́въ нїки́то! Хра́бръ бы́лъ є҆сѝ во бране́хъ, и҆ врагѡ́мъ прогони́тель, и҆ ѡ҆би̑димымъ застꙋ́пникъ, всѣ̑мъ же правосла̑внымъ хрⷭ҇тїа́нѡмъ предста́тель. Поми́лꙋй мѧ̀ грѣ́шнаго и҆ недосто́йнаго, и҆ застꙋпѝ въ бѣда́хъ и҆ въ ско́рбехъ и҆ въ печа́лехъ и҆ во всѧ́кой ѕло́й напа́сти, и҆ ѿ всѧ́кагѡ ѕла́гѡ и҆ ѡ҆би́дѧщагѡ человѣ́ка мѧ̀ ѡ҆градѝ: тебѣ́ бо дана̀ бы́сть такова́ѧ бл҃года́ть ѿ бг҃а, є҆́же моли́тисѧ за ны̀ грѣ̑шныѧ, въ бѣда́хъ и҆ напа́стехъ ѕлѣ̀ стра́ждꙋщыѧ. И҆зба́ви ѹ҆̀бо на́съ ѿ ѡ҆би́дѧщихъ и҆ ненави́дѧщихъ на́съ, бꙋ́ди на́мъ всегда̀ побо́рникъ крѣ́покъ на всѧ̑ ви̑димыѧ и҆ неви́димыѧ врагѝ на́шѧ: бл҃говѣ́рномꙋ же царю̀ на́шемꙋ на врагѝ побѣ́дꙋ да́рꙋй, и҆ во бра́ни во́инство є҆гѡ̀ ѹ҆крѣпѝ, ꙗ҆́кѡ да твои́мъ крѣ́пкимъ побо́рствомъ посра́мѧтсѧ всѝ творѧ́щїи рабѡ́мъ твои̑мъ ѕла̑ѧ. Ѽ вели́кїй побо́рниче на́шъ нїки́то! Не забꙋ́ди на́съ, всегда̀ молѧ́щихсѧ тебѣ̀ и҆ просѧ́щихъ ѹ҆ тебє̀ по́мощи и҆ неѡскꙋ́дныѧ ми́лости, и҆ сподо́би ны̀, грѣ̑шныѧ и҆ недостѡ́йныѧ, неизречє́ннаѧ бл҃га̑ѧ ѿ бг҃а полꙋчи́ти, ꙗ҆̀же ѹ҆гото́ва лю́бѧщымъ є҆го̀. Ꙗ҆́кѡ томꙋ̀ подоба́етъ всѧ́каѧ сла́ва, че́сть и҆ поклоне́нїе, ѻ҆ц҃ꙋ̀ и҆ сн҃ꙋ и҆ ст҃о́мꙋ дх҃ꙋ, ны́нѣ и҆ при́снѡ и҆ во вѣ́ки вѣкѡ́въ.

## Мл҃тва є҃, что́маѧ въ а҆ѳана́сїевской нїки́тской цр҃кви гра́да вѧ́зьмы, смоле́нскїѧ є҆па́рхїи:

<versal data-diacritics="true">Ѽ</versal> вели́кїй хрⷭ҇то́въ стрⷭ҇тоте́рпче нїки́то! Ѹ҆слы́ши мл҃твꙋ на́съ грѣ́шныхъ, молѧ́щихсѧ тебѣ̀ на всѧ́кїй де́нь и҆ на всѧ́кїй ча́съ: и҆зба́ви на́съ, ст҃ы́й стрⷭ҇тоте́рпче, ѿ всѧ́кїѧ печа́ли и҆ находѧ́щїѧ напа́сти, ѿ внеза́пныѧ сме́рти и҆ ѿ всѧ́кагѡ ѕла̀: въ ча́съ же разлꙋче́нїѧ дꙋшѝ ѿ тѣ́ла ѿженѝ, стрⷭ҇тоте́рпче, всѧ́кꙋю лꙋка́вꙋю мы́сль и҆ лꙋка̑выѧ бѣ́сы, ꙗ҆́кѡ да прїи́метъ дꙋ́шы на́шѧ съ ми́ромъ въ мѣ́сто свѣ́тло хрⷭ҇то́съ гдⷭ҇ь бг҃ъ на́шъ, ꙗ҆́кѡ ѿ негѡ̀ ѡ҆чище́нїе грѣхѡ́въ, и҆ то́й є҆́сть сп҃се́нїе дꙋ́шъ на́шихъ, є҆мꙋ́же подоба́етъ всѧ́каѧ сла́ва, че́сть и҆ поклоне́нїе, со ѻ҆ц҃е́мъ и҆ ст҃ы́мъ дх҃омъ, ны́нѣ и҆ при́снѡ и҆ во вѣ́ки вѣкѡ́въ.

## Тропа́рь, гла́съ д҃:

<red>К</red>рⷭ҇тъ хрⷭ҇то́въ ꙗ҆́кѡ нѣ́кое ѡ҆рꙋ́жїе ѹ҆се́рднѡ воспрїи́мъ, и҆ къ боре́нїю врагѡ́въ прите́клъ є҆сѝ, и҆ за хрⷭ҇та̀ пострада́въ, послѣдѝ ѻ҆гне́мъ сщ҃е́ннꙋю твою̀ дꙋ́шꙋ гдⷭ҇ꙋ пре́далъ є҆сѝ: ѿѻнꙋ́дꙋже и҆ дарѡ́въ и҆сцѣле́нїѧ ѿ негѡ̀ сподо́билсѧ є҆сѝ прїѧ́ти, великомч҃нче нїки́то. Молѝ хрⷭ҇та̀ бг҃а сп҃сти́сѧ дꙋша́мъ на́шымъ.
