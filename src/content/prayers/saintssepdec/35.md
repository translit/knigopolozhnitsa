---
title: "Ѻ҆ктѡ́врїа и҃"
navigation:
  key: prayers-saintssepdec-35
  title: "Ѻ҆ктѡ́врїа и҃"
  parent: prayers-saintssepdec
  order: 35
type: "prayer"
---

## Ѻ҆ктѡ́врїа и҃.

## Мл҃тва прпⷣбномꙋ трѵ́фѡнꙋ вѧ́тскомꙋ:

<versal data-diacritics="true">Ѽ</versal> пречестна́ѧ и҆ сщ҃е́ннаѧ главо̀, а҆́гг҃ле земны́й и҆ человѣ́че нбⷭ҇ный, прпⷣбне и҆ бг҃оно́сне ѻ҆́тче на́шъ трѵ́фѡне, вѧ́тскїѧ и҆ пе́рмскїѧ страны̀ просвѣти́телю и҆ покрови́телю! Къ тебѣ̀ съ вѣ́рою припа́даемъ и҆ съ любо́вїю мо́лимсѧ: ѹ҆молѝ гдⷭ҇а бг҃а, є҆мꙋ́же во страна́хъ си́хъ пра́веднымъ житїе́мъ, хрⷭ҇тїа́нскїѧ вѣ́ры ѹ҆твержде́нїемъ и҆ ѡ҆би́телей и҆́ноческихъ созида́нїемъ бл҃гоꙋгоди́лъ є҆сѝ, да сохрани́тъ въ на́съ вѣ́рꙋ правосла́внꙋю непоколеби́мꙋ и҆ ѿ є҆ресе́й и҆ раско́лѡвъ, сꙋевѣ́рїѧ же и҆ невѣ́рїѧ невреди́мꙋ: да ѹ҆крѣпи́тъ держа́вꙋ бл҃гочести́вѣйшагѡ царѧ̀ на́шегѡ и҆ ѹ҆тверди́тъ въ землѝ на́шей ми́ръ, тишинꙋ̀ и҆ безмѧте́жїе: да та́кѡ неѿстꙋ́пнѡ вѣ́рꙋ хрⷭ҇то́вꙋ и҆сповѣ́дающе, бг҃оꙋчреждє́ннымъ же власте́мъ повинꙋ́ющесѧ и҆ во всѧ́комъ бл҃гоче́стїи и҆ чистотѣ̀ живꙋ́ще, досто́йни бꙋ́демъ наде́жды сп҃се́нїѧ и҆ сподо́бимсѧ любвѐ хрⷭ҇то́вы, є҆́юже ты̀ преиспо́лненъ бы́въ, всѧ̑кїѧ бѣды̑ и҆ ѕлострада̑нїѧ претерпѣ́лъ є҆сѝ и҆ на́мъ бл҃гі́й ѡ҆́бразъ по́далъ є҆сѝ, є҆́же не ѹ҆ныва́ти въ ско́рбехъ и҆ болѣ́знехъ. Предста́тельствꙋй ѹ҆̀бо, ѻ҆́тче ст҃ы́й, пред̾ прⷭ҇то́ломъ гдⷭ҇а вседержи́телѧ, да пода́стъ на́мъ всѧ̑ потрє́бнаѧ къ вѣ́чномꙋ сп҃се́нїю и҆ всѧ̑ бл҃га̑ѧ къ настоѧ́щемꙋ житїю̀ на́шемꙋ, є҆гѡ́же дни̑ про́чыѧ въ ми́рѣ и҆ покаѧ́нїи сконча́ти помозѝ на́мъ ст҃ы́ми твои́ми мл҃твами: да ми́рнꙋю кончи́нꙋ ѹ҆лꙋчи́вше, сподо́бимсѧ на стра́шнѣмъ сꙋдѣ̀ ѹ҆слы́шати милосе́рдный сладча́йшїй гла́съ сн҃а бж҃їѧ, ѡ҆ є҆́же со и҆збра́нными ѡ҆деснꙋ́ю првⷣнагѡ сꙋдїѝ предста́ти и҆ по си́хъ вкꙋ́пѣ съ тобо́ю прича́стники жи́зни вѣ́чныѧ ꙗ҆ви́тисѧ. Є҆́й, ѻ҆́тче бл҃гі́й! Не забꙋ́ди на́съ ча̑дъ твои́хъ, приле́жнѡ молѧ́щихсѧ тебѣ̀, но ꙗ҆вѝ на́мъ ми́лость твою̀ въ жи́зни се́й привре́меннѣй и҆ по сме́рти на́шей, да всегда̀ бл҃годари́мъ тѧ̀, ѹ҆се́рднаго застꙋ́пника на́шего, и҆ велича́емъ неизрече́нное милосе́рдїе и҆ чл҃вѣколю́бїе є҆ди́нагѡ бг҃а, въ трⷪ҇цѣ сла́вимагѡ, ѻ҆ц҃а̀ и҆ сн҃а и҆ ст҃а́гѡ дх҃а, во вѣ́ки вѣкѡ́въ.
