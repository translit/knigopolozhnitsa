---
title: "Ѻ҆ктѡ́врїа к҃в"
navigation:
  key: prayers-saintssepdec-41
  title: "Ѻ҆ктѡ́врїа к҃в"
  parent: prayers-saintssepdec
  order: 41
type: "prayer"
---

## Ѻ҆ктѡ́врїа к҃в.

## Мл҃тва на паннѷхі́дахъ прпⷣбнымъ ѻ҆тцє́мъ ѳео́дѡрꙋ и҆ па́ѵлꙋ, первострои́телємъ и҆ ѡ҆снова́телємъ борисоглѣ́бскагѡ монастырѧ̀, что́маѧ въ росто́вскомъ борисоглѣ́бскомъ монастырѣ̀, ꙗ҆росла́вскїѧ є҆па́рхїи:

<versal data-diacritics="true">Ѽ</versal> прпⷣбнїи ѻ҆тцы̀, па́стырїе и҆ ѹ҆чи́телїе на́ши, бл҃же́ннїи а҆́вво ѳео́дѡре и҆ а҆́вво па́ѵле! Въ лѣ̑та дрє́внѧѧ пꙋте́мъ за́повѣдей гдⷭ҇нихъ ше́ствовати и҆зво́ливше, притеклѝ є҆стѐ въ мѣ́сто пꙋсты́нное, и҆дѣ́же бл҃гослове́нїемъ и҆ мл҃твами началовождѧ̀ своегѡ̀, прпⷣбнагѡ и҆ бг҃оно́снагѡ се́ргїа, чꙋдотво́рца ра́донежскагѡ, пресла́внꙋю ѡ҆би́тель ст҃ы́хъ страстоте́рпцєвъ бори́са и҆ глѣ́ба возгради́ли є҆стѐ, во ѹ҆строе́нїе бл҃гоче́стїѧ и҆́ноческагѡ жи́тельства, и҆ проти́вꙋ неви́димыхъ врагѡ́въ сп҃се́нїѧ на́шегѡ та́мѡ подвиза́стесѧ, и҆ та́кѡ ѹ҆гѡ́дницы бы́сте бг҃ови, вѣ́рою, наде́ждою и҆ любо́вїю бл҃голѣ́пнѣ ѹ҆краша́ющесѧ, посто́мъ же и҆ бдѣ́нїемъ и҆ мл҃твами бг҃ꙋ бл҃гоꙋгожда́юще и҆ во всѧ́комъ бл҃гоче́стїи ко вре́менномꙋ житїю̀ и҆ вѣ́чномꙋ сп҃се́нїю ѡ҆́брази на́мъ ꙗ҆́вльшесѧ. И҆ ны́нѣ ѹ҆̀бо, прпⷣбнїи ѻ҆тцы̀ на́ши, не забꙋ́дите посѣща́ти ча̑да своѧ̑, ко є҆́же ѿрази́ти ѿ на́съ навѣ́ты вра̑жїѧ: наста́вите же и҆ ѹ҆тверди́те на́съ въ по́двизѣхъ до́брыхъ, къ жи́зни вѣ́чнѣй дꙋ́шы на́шѧ рꙋково́дствꙋюще. Моли́тесѧ млⷭ҇ти пода́телю и҆ гдⷭ҇ꙋ всѧ́ческихъ, да сп҃се́тъ на́съ, и҆́миже вѣ́сть сꙋдьба́ми, и҆ наслѣ́дники сотвори́тъ съ ва́ми вѣ́чнагѡ наслажде́нїѧ, да непреста́ннѡ сла́вимъ всест҃о́е и҆́мѧ ѻ҆ц҃а̀ и҆ сн҃а и҆ ст҃а́гѡ дх҃а, въ безконє́чныѧ вѣ́ки вѣкѡ́въ.
