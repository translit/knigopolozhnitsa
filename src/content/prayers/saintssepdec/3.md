---
title: "Септе́мврїа д҃ и҆ і҆ꙋ́лїа к҃"
navigation:
  key: prayers-saintssepdec-3
  title: "Септе́мврїа д҃ и҆ і҆ꙋ́лїа к҃"
  parent: prayers-saintssepdec
  order: 3
type: "prayer"
---

## Септе́мврїа д҃ и҆ і҆ꙋ́лїа к҃.

## Мл҃тва прпⷣбномꙋ а҆ѳана́сїю, и҆гꙋ́менꙋ бре́стскомꙋ, что́маѧ въ лѣсни́нскомъ монастырѣ̀, хо́лмскїѧ є҆па́рхїи:

<versal data-diacritics="true">Ѽ</versal> преди́вный страстоте́рпче и҆ и҆зрѧ́дный ѹ҆го́дниче хрⷭ҇то́въ, ѻ҆́тче на́шъ а҆ѳана́сїе! Со ѹ҆миле́нїемъ ны́нѣ преклонѧ́емъ колѣ̑на се́рдца на́шегѡ и҆ взыва́емъ тѝ: принесѝ мл҃твꙋ на́шꙋ къ ми́лостивомꙋ и҆ всеси́льномꙋ бг҃ꙋ, и҆ и҆спросѝ на́мъ ѹ҆ бл҃гости є҆гѡ̀ всѧ̑ ꙗ҆̀же на по́льзꙋ дꙋша́мъ и҆ тѣлесє́мъ на́шымъ, вѣ́рꙋ пра́вꙋ, наде́ждꙋ несꙋмнѣ́ннꙋ, любо́вь нелицемѣ́рнꙋ, во и҆скꙋше́нїихъ мꙋ́жество, въ ѕлострада́нїихъ терпѣ́нїе, во бл҃гоче́стїи преспѣ́ѧнїе, да не во ѕло̀ ѡ҆брати́мъ да́ры всебл҃га́гѡ бг҃а, но во сла́вꙋ и҆́мене є҆гѡ̀ ст҃а́гѡ и҆ въ прославле́нїе твоегѡ̀ ѡ҆ на́съ хода́тайства. Цр҃ковь же ст҃ꙋ́ю ѿ раско́лѡвъ и҆ є҆ресе́й сохранѝ, вѣ̑рныѧ ѹ҆крѣпѝ, заблꙋ́ждшыѧ на пꙋ́ть пра́выѧ вѣ́ры ѡ҆братѝ: ѻ҆те́чество твоѐ сохранѝ ѿ вра̑гъ ненавѣ́тно и҆ спобора́й ѡ҆рꙋ́жїю крⷭ҇тоно́снагѡ во́инства. И҆спросѝ, ѹ҆го́дниче хрⷭ҇то́въ, ѹ҆ цр҃ѧ̀ ца́рствꙋющихъ и҆ гдⷭ҇а госпо́дствꙋющихъ бл҃года́ть и҆ си́лꙋ и҆ бл҃гослове́нїе нбⷭ҇ное вѣ́рномꙋ і҆мпера́торꙋ на́шемꙋ нїкола́ю а҆леѯа́ндровичꙋ: пода́ждь є҆мꙋ̀ здра́вїе и҆ долгоде́нствїе, на врагѝ побѣ́дꙋ и҆ ѡ҆долѣ́нїе, и҆ всемꙋ̀ бг҃охрани́момꙋ ца́рствꙋ є҆гѡ̀ тишинꙋ̀ и҆ бл҃гоꙋстрое́нїе. Не забꙋ́ди, чꙋдотво́рче ст҃ы́й, и҆ ст҃ꙋ́ю ѡ҆би́тель сїю̀: сохранѝ и҆ соблюдѝ ю҆̀ мл҃твами твои́ми ѿ всѧ́кагѡ ѕла̀. Є҆́й, свѧ́тче бж҃їй, помѧнѝ и҆ всѣ́хъ притека́ющихъ ко сщ҃е́ннѣй ра́цѣ твое́й, и҆ сподо́би и҆̀хъ кончи́нꙋ бл҃гꙋ́ю ѹ҆лꙋчи́ти и҆ црⷭ҇твїе нбⷭ҇ное ѹ҆наслѣ́дити, да просла́вимъ ди́внаго во ст҃ы́хъ свои́хъ бг҃а, покланѧ́емаго въ трїе́хъ ѵ҆поста́сехъ, є҆мꙋ́же подоба́етъ всѧ́каѧ сла́ва, че́сть и҆ держа́ва во вѣ́ки вѣкѡ́въ.
