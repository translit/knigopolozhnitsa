---
title: "Ное́мврїа в҃і"
navigation:
  key: prayers-saintssepdec-58
  title: "Ное́мврїа в҃і"
  parent: prayers-saintssepdec
  order: 58
type: "prayer"
---

## Ное́мврїа в҃і.

## Мл҃твы ст҃и́телю і҆ѡа́ннꙋ ми́лостивомꙋ, патрїа́рхꙋ а҆леѯандрі́йскомꙋ.



## Мл҃тва а҃, что́маѧ въ цр҃кви і҆сі́дѡровскагѡ до́ма ѹ҆бо́гихъ во гра́дѣ ст҃а́гѡ петра̀:

<versal>С</versal>т҃и́телю бж҃їй і҆ѡа́нне, ми́лостивый защи́тниче си́рыхъ и҆ сꙋ́щихъ въ напа́стехъ! Къ тебѣ̀ прибѣга́емъ и҆ тебѣ̀ мо́лимсѧ, ꙗ҆́кѡ ско́ромꙋ покрови́телю всѣ́хъ и҆́щꙋщихъ ѿ бг҃а ѹ҆тѣше́нїѧ въ бѣда́хъ и҆ ско́рбехъ: не преста́й молѧ́сѧ ко гдⷭ҇ꙋ ѡ҆ всѣ́хъ съ вѣ́рою притека́ющихъ къ тебѣ̀! Ты̀, преиспо́лненъ бы́въ хрⷭ҇то́вы любвѐ и҆ бл҃гости, ꙗ҆ви́лсѧ є҆сѝ ꙗ҆́кѡ чꙋ́дный черто́гъ добродѣ́тели милосе́рдїѧ и҆ стѧжа́лъ є҆сѝ себѣ̀ и҆́мѧ ми́лостивый: ты̀ бы́лъ є҆сѝ ꙗ҆́кѡ рѣка̀, непреста́ннѡ текꙋ́щаѧ ще́дрыми ми́лостьми и҆ всѣ́хъ жа́ждꙋщихъ ѻ҆би́льнѡ напаѧ́ющаѧ. Вѣ́рꙋемъ, ꙗ҆́кѡ, по преселе́нїи ѿ землѝ на нб҃о, ѹ҆сꙋгꙋ́бисѧ въ тебѣ̀ да́ръ бл҃года́ти сеѧ̀ и҆ ꙗ҆́кѡ содѣ́лалсѧ є҆сѝ неисчерпа́емый сосꙋ́дъ всѧ́кїѧ бл҃госты́ни. Сотворѝ ѹ҆̀бо твои́мъ хода́тайствомъ и҆ застꙋпле́нїемъ пред̾ бг҃омъ всѧ́кїѧ ѹ҆тѣ́хи, да всѝ прибѣга́ющїи къ тебѣ̀ ѡ҆брѣта́ютъ ми́ръ и҆ безмѧте́жїе: да́рꙋй и҆̀мъ ѹ҆тѣше́нїе въ печа́лехъ вре́менныхъ и҆ посо́бїе въ нꙋ́ждахъ жите́йскихъ, вселѝ въ ни́хъ наде́ждꙋ вѣ́чнагѡ ѹ҆покое́нїѧ во црⷭ҇твїи нбⷭ҇нѣмъ. Въ житїѝ твое́мъ на землѝ ты̀ бы́лъ є҆сѝ приста́нище всѣ̑мъ сꙋ́щымъ во всѧ́кой бѣдѣ̀ и҆ нꙋ́ждѣ, ѡ҆би̑димымъ и҆ недꙋ́гꙋющымъ, и҆ ни є҆ди́нъ ѿ притека́вшихъ къ тебѣ̀ и҆ проси́вшихъ ѹ҆ тебє̀ ми́лости лише́нъ бы́сть твоеѧ̀ бл҃госты́ни: то́жде и҆ ны́нѣ, ца́рствꙋѧ со хрⷭ҇то́мъ бг҃омъ на нб҃сѝ, ꙗ҆вѝ всѣ̑мъ покланѧ́ющымсѧ пред̾ честно́ю твое́ю і҆кѡ́ною и҆ молѧ́щымсѧ ѡ҆ по́мощи и҆ застꙋпле́нїи. Не то́чїю са́мъ ты̀ твори́лъ є҆сѝ ми́лость безпомѡ́щнымъ, но и҆ сердца̀ дрꙋги́хъ воздвига́лъ є҆сѝ ко ѹ҆тѣше́нїю немощны́хъ и҆ ко призрѣ́нїю ѹ҆бо́гихъ: подви́гни ѹ҆̀бо и҆ ны́нѣ сердца̀ вѣ́рныхъ къ застꙋпле́нїю си́рыхъ, ко ѹ҆тѣше́нїю скорбѧ́щихъ и҆ ѹ҆спокое́нїю неимꙋ́щихъ, да не ѡ҆скꙋдѣва́ютъ въ ни́хъ да́ры ми́лости, па́че же да всели́тсѧ въ ни́хъ и҆ въ домꙋ̀ се́мъ, призрѣва́ющемъ стра́ждꙋщихъ, ми́ръ и҆ ра́дость ѡ҆ дс҃ѣ свѧ́тѣ, во сла́вꙋ гдⷭ҇а и҆ сп҃са на́шегѡ і҆и҃са хрⷭ҇та̀, во вѣ́ки вѣкѡ́въ.

## Мл҃тва в҃, что́маѧ въ ѹ҆́гличскомъ бг҃оѧвле́нскомъ монастырѣ̀:

<versal data-diacritics="true">Ѽ</versal> ст҃и́телю хрⷭ҇то́въ і҆ѡа́нне ми́лостиве, вели́кїй моли́твенниче, си́рыхъ покрови́телю, въ нꙋ́ждахъ сꙋ́щымъ помо́щниче, немощны́хъ цѣле́бниче и҆ сꙋ́щихъ въ напа́стехъ защи́тниче! Къ тебѣ̀, ꙗ҆́кѡ ско́ромꙋ помо́щникꙋ и҆ вели́комꙋ хода́таю, съ вѣ́рою и҆ любо́вїю притека́емъ, и҆ пред̾ ст҃ы́ми твои́ми цѣльбоно́сными моща́ми и҆ ст҃о́ю і҆кѡ́ною тебѣ̀ смире́ннѡ мо́лимсѧ. Ты̀ на землѝ хрⷭ҇то́вы любвѐ и҆ бл҃гости ко стра́ждꙋщымъ и҆спо́лненъ пребыва́лъ є҆сѝ, и҆ ꙗ҆́кѡ чꙋ́днаѧ сокро́вищница милосе́рдїѧ, и҆́мѧ ми́лостивый себѣ̀ стѧжа́лъ є҆сѝ. Ты̀, преиз̾ѻби́лꙋѧ щедро́тами ми́лостей твои́хъ, ꙗ҆́кѡ непреста́ннѡ текꙋ́щаѧ многово́днаѧ рѣка̀ ꙗ҆ви́лсѧ є҆сѝ, всѣ́хъ жа́ждꙋщихъ ѻ҆би́льнѡ напаѧ́ющаѧ. Ты̀, преиспо́лненъ сы́й любвѐ и҆ бл҃гости, ꙗ҆́кѡ преиз̾ѻби́льнаѧ жи́тница чи́стыѧ пита́тельныѧ пшени́цы бы́лъ є҆сѝ, всѣ́хъ а҆́лчꙋщихъ ѻ҆би́льнѡ насыща́ющаѧ. Ты̀, бога́тство твоѐ ни́щымъ и҆ ѹ҆бѡ́гимъ расточи́въ, неистощи́мое сокро́вище зла́та и҆ сребра̀ показа́лсѧ є҆сѝ, всѣ́хъ сꙋ́щихъ въ нищетѣ̀ снабдѣва́ѧ и҆ ѡ҆би́димыхъ ѿ немилосе́рдыхъ заимода́вцєвъ застꙋпа́ѧ: и҆ та́кѡ ни є҆ди́нъ ѿ тре́бꙋющихъ твои́хъ ми́лостей и҆ щедро́тъ лише́нъ бы́сть твоеѧ̀ бл҃госты́ни и҆ снабдѣ́нїѧ. Ты̀ бы́лъ є҆сѝ ско́рое вразꙋмле́нїе, серде́чное ѹ҆тѣше́нїе и҆ всемо́щное застꙋпле́нїе всѣ̑мъ человѣ́кѡмъ во всѧ́кой ско́рби и҆ ѡ҆би́дѣ, ѿ ѕлы́хъ люде́й по навѣ́тꙋ дїа́волю быва́ємымъ, и҆ во всѧ́комъ ѕлоключе́нїи и҆ и҆спыта́нїи, по бж҃їю попꙋще́нїю насыла́ємымъ, ꙗ҆́кѡ ни є҆ди́нъ же ѿ притека́вшихъ къ тебѣ̀ лише́нъ бы́сть твоегѡ̀ ѹ҆тѣше́нїѧ и҆ застꙋпле́нїѧ. Ты̀, непреста́ннѡ въ мл҃твахъ пребыва́ѧ, стѧжа́лъ є҆сѝ бога́тство цѣльбоно́сныѧ мл҃твы, є҆́юже не то́чїю са́мъ ты̀ всѣ̑мъ ми́лость твори́лъ є҆сѝ, но и҆ сердца̀ ѕлы́хъ человѣ̑къ ко ѹ҆тѣше́нїю скорбѧ́щихъ и҆ ѡ҆ѕло́бленныхъ, ко призрѣ́нїю немощны́хъ и҆ ѹ҆бо́гихъ согрѣва́лъ є҆сѝ. Тѣ́мже вѣ́рꙋемъ, бл҃гі́й ст҃и́телю хрⷭ҇то́въ, ꙗ҆́кѡ по преселе́нїи твое́мъ въ нбⷭ҇ныѧ ѡ҆би́тєли вели́кꙋю мздꙋ̀ твои́хъ мл҃твъ, по́двигѡвъ и҆ бл҃готворе́нїѧ прїѧ́лъ є҆сѝ, па́че же ѹ҆сꙋгꙋ́бисѧ въ тебѣ̀ бл҃года́тный да́ръ милосе́рдїѧ, и҆ ѿто́лѣ сосꙋ́дъ неисчерпа́емь всѧ́кїѧ бл҃госты́ни содѣ́лалсѧ є҆сѝ. Сотворѝ ѹ҆̀бо, ѹ҆го́дниче бж҃їй и҆ ми́лостивый помо́щниче, твои́мъ хода́тайствомъ и҆ застꙋпле́нїемъ пред̾ гдⷭ҇емъ бг҃омъ, да всѝ въ мл҃твахъ прибѣга́ющїи къ тебѣ̀ и҆ пред̾ ст҃ы́ми твои́ми моща́ми и҆ бл҃года́тною твое́ю і҆кѡ́ною покланѧ́ющїисѧ ми́рное и҆ безмѧте́жное житїѐ ѡ҆брѧ́щꙋтъ, здра́вїе же и҆ сп҃се́нїе, любо́вь и҆ є҆диномы́слїе, во вре́менныхъ ско́рбехъ и҆ печа́лехъ ѹ҆тѣше́нїе, въ жите́йскихъ нꙋ́ждахъ и҆ лише́нїихъ по́мощь: вселѝ въ на́съ наде́ждꙋ вѣ́чныхъ бла̑гъ и҆ во црⷭ҇твїи нбⷭ҇нѣмъ ѹ҆покое́нїѧ, ꙗ҆́кѡ да всѝ, по твоемꙋ̀ всемо́щномꙋ хода́тайствꙋ всѧ̑кїѧ да́ры милосе́рдїѧ прїе́млюще, и҆ са́ми любо́вїю дрꙋ́гъ ко дрꙋ́гꙋ и҆спо́лнѧтсѧ, и҆ да всели́тсѧ въ на́съ и҆ во гра́дѣ се́мъ, во ст҃ѣ́й ѡ҆би́тели се́й и҆ во всѣ́хъ призыва́ющихъ и҆́мѧ твоѐ ми́ръ и҆ ра́дость ѡ҆ дс҃ѣ свѧ́тѣ, є҆мꙋ́же подоба́етъ всѧ́каѧ сла́ва, че́сть и҆ поклоне́нїе, со безнача́льнымъ ѻ҆ц҃е́мъ и҆ є҆диноро́днымъ є҆гѡ̀ сн҃омъ, всегда̀, ны́нѣ и҆ при́снѡ и҆ во вѣ́ки вѣкѡ́въ.

## Тропа́рь, гла́съ и҃:

<red>В</red>ъ терпѣ́нїи твое́мъ стѧжа́лъ є҆сѝ мздꙋ̀ твою̀, ѻ҆́тче прпⷣбне, въ мл҃твахъ непреста́ннѡ терпѣ́вый, ни́щыѧ возлюби́вый и҆ сїѧ̑ ѹ҆довли́вый: но моли́сѧ хрⷭ҇тꙋ̀ бг҃ꙋ, і҆ѡа́нне ми́лостиве бл҃же́нне, сп҃сти́сѧ дꙋша́мъ на́шымъ.
