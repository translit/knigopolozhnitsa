---
title: "Ное́мврїа д҃і"
navigation:
  key: prayers-saintssepdec-60
  title: "Ное́мврїа д҃і"
  parent: prayers-saintssepdec
  order: 60
type: "prayer"
---

## Ное́мврїа д҃і.

## Мл҃твы прпⷣбномꙋ фїлі́ппꙋ, и҆ра́пскомꙋ чꙋдотво́рцꙋ, чтѡ́мыѧ въ фїлі́ппо-и҆ра́пской пꙋ́стыни, новгоро́дскїѧ є҆па́рхїи.



## Мл҃тва а҃:

<versal>П</versal>рпⷣбне и҆ бг҃обл҃же́нне ѻ҆́тче на́шъ фїлі́ппе! Прїимѝ ны́нѣ на́съ молѧ́щихсѧ и҆ припа́дающихъ ко всечестно́мꙋ и҆ многоцѣле́бномꙋ твоемꙋ̀ гро́бꙋ, и҆дѣ́же ст҃о́е твоѐ и҆ многотрꙋ́дное поко́итсѧ тѣ́ло: занѐ дꙋ́хомъ твои́мъ ст҃ѣ́й трⷪ҇цѣ предстои́ши при́снѡ. Моли́сѧ ѹ҆̀бо ѡ҆ на́съ ча́дѣхъ твои́хъ, ѻ҆́тче прпⷣбне, да и҆зба́вимсѧ ѿ всѧ́кихъ скорбе́й и҆ болѣ́зней дꙋше́вныхъ и҆ тѣле́сныхъ, и҆ бл҃гоче́стнѡ въ настоѧ́щемъ житїѝ пожи́вше, въ бꙋ́дꙋщемъ вѣ́цѣ мл҃твами твои́ми со всѣ́ми ст҃ы́ми покланѧ́тисѧ сподо́бимсѧ въ трⷪ҇цѣ сла́вимомꙋ бг҃ꙋ, ѻ҆ц҃ꙋ̀ и҆ сн҃ꙋ и҆ ст҃о́мꙋ дх҃ꙋ, ны́нѣ и҆ при́снѡ и҆ во вѣ́ки вѣкѡ́въ.

## Мл҃тва в҃:

<versal data-diacritics="true">Ѽ</versal> бг҃обл҃же́нне и҆ прпⷣбне ѻ҆́тче на́шъ фїлі́ппе, ст҃ы́ѧ трⷪ҇цы вѣ́рный ѹ҆го́дниче, пꙋсты́нный жи́телю, ст҃ы́хъ а҆́гг҃лѡвъ равностоѧ́телю, чꙋдотво́рче ми́лостивый! Ѹ҆слы́ши на́съ молѧ́щихсѧ тебѣ̀ дне́сь, и҆ ко гро́бꙋ твоемꙋ̀ припа́дающихъ ѿ твоеѧ̀ по́мощи не ѿри́ни. Вѣ́мы бо, ꙗ҆́кѡ а҆́ще пречестно́е тѣ́ло твоѐ и҆ земна̑ѧ нѣ̑дра сокры́ша, но бг҃оꙋго́днаѧ и҆ чи́стаѧ дꙋша̀ твоѧ̀ ѹ҆ прⷭ҇то́ла влⷣчнѧ съ ли̑ки ст҃ы́хъ предстои́тъ дерзнове́ннѡ. Ꙗ҆́коже ѹ҆̀бо въ жи́зни твое́й мнѡ́гимъ рꙋ́кꙋ по́мощи по́далъ є҆сѝ, бл҃же́нне, та́кѡ и҆ ны́нѣ пода́ждь на́мъ свы́ше твою̀ по́мощь, ѻ҆́тче прпⷣбне, и҆ бꙋ́ди помо́щникъ комꙋ́ждо: въ мо́ри пла́вающымъ бꙋ́ди ѹ҆пра́витель, въ бѣда́хъ стра́ждꙋщымъ ско́рый предста́тель, сꙋ́щымъ въ болѣ́знехъ и҆ недꙋ́зѣхъ, печа́лехъ же и҆ ско́рбехъ ѹ҆тѣ́шитель и҆ и҆зба́витель, и҆ безпомѡ́щнымъ по́мощь: спасѝ и҆ ны̀ ча̑да твоѧ̑, ѿ и҆скꙋше́нїи лꙋка́вагѡ и҆ ѿ всѧ́кагѡ ѕла̀, при́снѡ на ны̀ находѧ́щагѡ. Ѽ застꙋ́пниче на́шъ и҆ предста́телю те́плый фїлі́ппе бл҃же́нне! Не забꙋ́ди наслѣ́дїѧ твоегѡ̀ въ коне́цъ, нижѐ разорѝ завѣ́та, є҆го́же ѡ҆бѣща́лъ є҆сѝ на́мъ рабѡ́мъ твои̑мъ, и҆ по преставле́нїи твое́мъ посѣща́ти ны̀. А҆́ще ѹ҆́бѡ въ скꙋдовѣ́рїи на́шемъ и҆ согрѣши́хомъ пред̾ бг҃омъ, ѻ҆ба́че тѧ̀ и҆́мамы ѻ҆тца̀ себѣ̀ и҆ наста́вника, и҆ хода́таѧ ѡ҆ сп҃се́нїи на́шемъ. Сегѡ̀ ра́ди ко гро́бꙋ твоемꙋ̀ припа́дающе мо́лимсѧ: пода́ждь на́мъ бл҃года́ть въ нꙋ́ждахъ и҆ сп҃се́нїе вѣ́чное, да кꙋ́пнѡ съ тобо́ю сла́вити бꙋ́демъ пречтⷭ҇но́е и҆ великолѣ́пое и҆́мѧ ѻ҆ц҃а̀ и҆ сн҃а и҆ ст҃а́гѡ дх҃а, ны́нѣ и҆ при́снѡ и҆ во вѣ́ки вѣкѡ́въ.
