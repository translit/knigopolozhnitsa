---
title: "Ное́мврїа к҃з, феврꙋа́рїа а҃і и҆ а҆прі́лїа к҃в"
navigation:
  key: prayers-saintssepdec-72
  title: "Ное́мврїа к҃з, феврꙋа́рїа а҃і и҆ а҆прі́лїа к҃в"
  parent: prayers-saintssepdec
  order: 72
type: "prayer"
---

## Ное́мврїа к҃з, феврꙋа́рїа а҃і и҆ а҆прі́лїа к҃в.

## Мл҃тва ст҃о́мꙋ бл҃говѣ́рномꙋ кнѧ́зю все́володꙋ, во ст҃ѣ́мъ креще́нїи гаврїи́лꙋ, пско́вскомꙋ чꙋдотво́рцꙋ, и҆з̾ а҆ка́ѳїста:

<versal data-diacritics="true">Ѽ</versal> вели́кїй ѹ҆го́дниче бж҃їй и҆ пресла́вный чꙋдотво́рче, ст҃ы́й бл҃говѣ́рный кнѧ́же все́володе гаврїи́ле, гра́да пско́ва и҆ всеѧ̀ держа́вы рѡссі́йскїѧ нбⷭ҇ный застꙋ́пниче и҆ покрови́телю, и҆ всѣ́хъ на́съ ѹ҆се́рдный пред̾ бг҃омъ предста́телю и҆ защи́тителю! Предстоѧ̀ прⷭ҇то́лꙋ вели́кагѡ цр҃ѧ̀ и҆ бг҃а на́шегѡ, въ трⷪ҇цѣ ст҃ѣ́й сла́вимагѡ и҆ покланѧ́емагѡ, ве́лїе дерзнове́нїе къ немꙋ̀ и҆́маши, ꙗ҆́кѡ вѣ́рный ра́бъ є҆гѡ̀ и҆ ѹ҆го́дникъ. Къ тебѣ̀ ѹ҆̀бо, ꙗ҆́кѡ сро́дномꙋ на́мъ и҆ многомо́щномꙋ пред̾ гдⷭ҇емъ хода́таю, прибѣга́емъ мы̀ грѣ́шнїи и҆ недосто́йнїи, и҆ ѹ҆миле́ннѡ про́симъ тѧ̀: молѝ всебл҃га́го бг҃а, да ѿврати́тъ ѿ на́съ гнѣ́въ сво́й, пра́веднѡ по дѣлѡ́мъ на́шымъ на ны̀ дви́жимый, и҆ презрѣ́въ безчи́слєннаѧ прегрѣшє́нїѧ на̑ша, ѡ҆брати́тъ на́съ на пꙋ́ть покаѧ́нїѧ и҆ сп҃се́нїѧ. Ѡ҆градѝ мл҃твами твои́ми въ ми́рѣ жи́знь на́шꙋ, и҆ во все́мъ бл҃го́е поспѣше́нїе и҆ всѧ̑ къ животꙋ̀ и҆ бл҃гоче́стїю потрє́бнаѧ на́мъ дарова́ти и҆спросѝ. И҆ ꙗ҆́коже дре́вле гра́дъ тво́й пско́въ ѿ плѣне́нїѧ и҆ разоре́нїѧ ра́тнагѡ и҆зба́вилъ є҆сѝ, та́кѡ и҆ ны́нѣ на́съ и҆ всѧ̑ гра́ды и҆ вє́си страны̀ на́шеѧ ѿ всѧ́кихъ напа́стей и҆ бѣ́дъ и҆ внеза́пныѧ сме́рти предста́тельствомъ твои́мъ и҆зба́ви, и҆ ѿ всѣ́хъ вра̑гъ ви́димыхъ и҆ неви́димыхъ покро́вомъ твои́мъ защитѝ. Сохранѝ мл҃твами твои́ми въ ми́рѣ, здра́вїи и҆ долгоде́нствїи бл҃гочести́вѣйшаго госꙋда́рѧ на́шего, і҆мпера́тора нїкола́ѧ а҆леѯа́ндровича, и҆ держа́вѣ є҆гѡ̀ и҆ всемꙋ̀ ца́рствꙋ рѡссі́йскомꙋ бꙋ́ди крѣ́пкое ѡ҆гражде́нїе, да ти́хое и҆ безмо́лвное житїѐ поживе́мъ во всѧ́комъ бл҃гоче́стїи и҆ чистотѣ̀, и҆ та́кѡ въ ми́рѣ вре́менное сїѐ житїѐ преше́дше, въ вѣ́чный дости́гнемъ поко́й, и҆ сподо́бимсѧ нбⷭ҇нагѡ црⷭ҇твїѧ, сла́вѧще ѻ҆ц҃а̀ и҆ сн҃а и҆ ст҃а́го дх҃а, и҆ твоѐ ст҃о́е застꙋпле́нїе, во вѣ́ки вѣкѡ́въ.

## Тропа́рь, гла́съ д҃:

<red>И҆</red>змла́да ꙗ҆ви́лсѧ є҆сѝ, бг҃омꙋ́дре кнѧ́же гаврїи́ле, бж҃е́ственный сосꙋ́дъ, и҆збра́нъ бг҃ови, бл҃гоче́стїемъ воспита́нъ, вѣ́рꙋ непоро́чнꙋ соблю́дъ, и҆ мнѡ́ги ст҃ы̑ѧ цр҃кви ѹ҆стро́ивъ, и҆згна́нїе претерпѣ́лъ є҆сѝ ѿ свои́хъ, ꙗ҆́коже и҆ цѣломꙋ́дрїи прароди́тєли твоѝ ѿ бра́та ѹ҆бїе́нїе: съ ни́миже предстоѧ̀ ст҃ѣ́й трⷪ҇цѣ, моли́сѧ, держа́вы рѡ́сскїѧ нача́льникѡмъ сохранє́нымъ бы́ти и҆ всѣ̑мъ на́мъ сп҃сти́сѧ.
