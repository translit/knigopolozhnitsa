---
title: "Ное́мврїа є҃і"
navigation:
  key: prayers-saintssepdec-61
  title: "Ное́мврїа є҃і"
  parent: prayers-saintssepdec
  order: 61
type: "prayer"
---

## Ное́мврїа є҃і.

## Мл҃твы ст҃ы̑мъ мч҃нкѡмъ и҆ и҆сповѣ́дникѡмъ гꙋ́рїю, самѡ́нꙋ и҆ а҆ві́вꙋ.



## Мл҃тва а҃, и҆з̾ а҆ка́ѳїста:

<versal data-diacritics="true">Ѽ</versal> пресла́внїи мч҃нцы гꙋ́рїе, самѡ́не и҆ а҆ві́ве! Къ ва́мъ, ꙗ҆́кѡ скѡ́рымъ помо́щникѡмъ и҆ тє́плымъ моли́твенникѡмъ, мы̀ немощні́и и҆ недосто́йнїи прибѣга́емъ, ѹ҆се́рднѡ молѧ́ще: не пре́зрите ны̀, во мнѡ́гаѧ беззакѡ́нїѧ впа́дшыѧ и҆ по всѧ̑ дни̑ и҆ часы̀ согрѣша́ющыѧ: наста́вите на пꙋ́ть пра́вый заблꙋ́ждшыѧ, и҆сцѣли́те стра́ждꙋщыѧ и҆ скорбѧ́щыѧ: соблюди́те ны̀ въ непоро́чнѣмъ и҆ цѣломꙋ́дреннѣмъ житїѝ: и҆ ꙗ҆́коже дре́вле, та́кѡ и҆ ны́нѣ покрови́телїе сꙋпрꙋ́жествъ пребꙋ́дите, въ любвѝ и҆ є҆диномы́слїи сїѧ̑ ѹ҆твержда́юще и҆ ѿ всѣ́хъ ѕлы́хъ и҆ бѣ́дственныхъ ѡ҆бстоѧ́нїй и҆збавлѧ́юще. Защити́те, ѽ многомо́щнїи и҆сповѣ̑дницы, всѧ̑ правосла̑вныѧ хрⷭ҇тїа́ны ѿ напа́стей, ѕлы́хъ человѣ̑къ и҆ ко́зней де́монскихъ: ѡ҆гради́те ѧ҆̀ ѿ неча́ѧнныѧ сме́рти, ѹ҆молѧ́юще всебл҃га́го гдⷭ҇а, да вели̑кїѧ и҆ бога̑тыѧ млⷭ҇ти на́мъ смирє́ннымъ рабѡ́мъ свои̑мъ проба́витъ. Нѣ́смы бо досто́йни нечи́стыми ѹ҆стна́ми призыва́ти великолѣ́пое и҆́мѧ созда́телѧ на́шегѡ, а҆́ще не вы̀, ст҃і́и мч҃нцы, за ны̀ хода̑таи бꙋ́дете: сегѡ̀ ра́ди къ ва́мъ прибѣга́емъ и҆ предста́тельства ва́шегѡ пред̾ гдⷭ҇емъ ѡ҆ на́съ про́симъ. Та́кожде и҆зба́вите на́съ ѿ гла́да, пото́па, ѻ҆гнѧ̀, меча̀, наше́ствїѧ и҆ноплеме́нныхъ, междоꙋсо́бныѧ бра́ни, смертоно́сныѧ ꙗ҆́звы и҆ всѧ́кагѡ дꙋшепа́гꙋбнагѡ ѡ҆бстоѧ́нїѧ. Є҆́й, страстоте́рпцы хрⷭ҇тѡ́вы, ѹ҆стро́йте на́мъ мл҃твами ва́шими всѧ̑ бл҃га̑ѧ и҆ полє́знаѧ, да бл҃гоче́стнѡ житїѐ вре́менное преше́дше и҆ кончи́нꙋ непосты́днꙋ стѧжа́вше, ѹ҆досто́имсѧ те́плымъ застꙋпле́нїемъ ва́шимъ со всѣ́ми ст҃ы́ми ѡ҆деснꙋ́ю правосꙋ́днагѡ бг҃а сꙋдїѝ ста́ти и҆ того̀ непреста́ннѡ сла́вити со ѻ҆ц҃е́мъ и҆ ст҃ы́мъ дх҃омъ во вѣ́ки вѣкѡ́въ.

## Мл҃тва в҃:

<versal data-diacritics="true">Ѽ</versal> всебл҃же́ннїи и҆ многострада́льнїи ст҃і́и страстоте́рпцы, тричи́сленнїи мч҃нцы гꙋ́рїе, самѡ́не и҆ а҆ві́ве, вѣ́ры правосла́вныѧ побѡ́рницы, безбо́жїѧ і҆́дѡльскагѡ ѡ҆бличи́тєли, врагѡ́въ прогони́тєли, ѡ҆би́димыхъ застꙋ̑пницы и҆ всѣ́хъ хрⷭ҇тїа́нъ те́плїи предста́телїе! Ѽ вели́цыи страда́льцы и҆ ѹ҆гѡ́дницы хрⷭ҇тѡ́вы, и҆сповѣ̑дницы всесвѣ́тлїи! Поми́лꙋйте на́съ грѣ́шныхъ и҆ недосто́йныхъ, въ бѣда́хъ, ско́рбехъ и҆ печа́лехъ и҆ во всѧ́кой ѕло́й напа́сти пребыва́ющихъ: и҆зба́вите на́съ ѿ ѡ҆би́дѧщихъ и҆ ненави́дѧщихъ на́съ, ѿ вра̑гъ ви́димыхъ и҆ неви́димыхъ и҆ ѿ всѧ́кагѡ ѕла́гѡ человѣ́ка: и҆ ꙗ҆́коже и҆зба́висте ѻ҆трокови́цꙋ ѿ го́рькїѧ сме́рти, во гро́бѣ ѿ ѕла́гѡ во́ина го́тѳина жи́вꙋ затворе́ннꙋю, та́кѡ и҆ ны́нѣ по да́ннѣй ва́мъ ѿ бг҃а бл҃года́ти, въ сꙋпрꙋ́жествѣ ѹ҆́бѡ живꙋ́щыѧ въ любвѝ и҆ є҆диномы́слїи соблюди́те, всѣ́хъ же на́съ въ вѣ́рѣ и҆ бл҃гоче́стїи ѹ҆тверди́те и҆ ѿ находѧ́щихъ на ны̀ ѕѡ́лъ во вре́меннѣй се́й жи́зни и҆зба́вите. Ѽ вели́цыи побѡ́рницы гꙋ́рїе, самѡ́не и҆ а҆ві́ве, во́ини нбⷭ҇нагѡ цр҃ѧ̀! Не забꙋ́дите на́съ, всегда̀ ва́мъ молѧ́щихсѧ и҆ по́мощи ва́шеѧ просѧ́щихъ, но предстоѧ́ще ѹ҆ прⷭ҇то́ла вседержи́телева, моли́тесѧ ѡ҆ на́съ грѣ́шныхъ и҆ недосто́йныхъ, пода́ти на́мъ ѡ҆ставле́нїе грѣхѡ́въ, да ѿ вѣ́чнагѡ мꙋче́нїѧ и҆зба́вльшесѧ, полꙋчи́мъ ѿ бг҃а неизречє́ннаѧ бл҃га̑ѧ, ꙗ҆̀же ѹ҆гото́ва гдⷭ҇ь лю́бѧщымъ є҆го̀. Ꙗ҆́кѡ подоба́етъ є҆мꙋ̀ всѧ́каѧ сла́ва, че́сть и҆ поклоне́нїе, ѻ҆ц҃ꙋ̀ и҆ сн҃ꙋ и҆ ст҃о́мꙋ дх҃ꙋ, ны́нѣ и҆ при́снѡ и҆ во вѣ́ки вѣкѡ́въ.

## Тропа́рь, гла́съ є҃:

<red>Ч</red>ꙋдеса̀ ст҃ы́хъ твои́хъ мч҃нкъ стѣ́нꙋ неѡбори́мꙋ на́мъ дарова́вый хрⷭ҇тѐ бж҃е, тѣ́хъ мл҃твами совѣ́ты ꙗ҆зы́кѡвъ разорѝ, ца́рства ски́птры ѹ҆крѣпѝ, ꙗ҆́кѡ є҆ди́нъ бл҃гъ и҆ чл҃вѣколю́бецъ.
