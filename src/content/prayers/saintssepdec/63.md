---
title: "Ное́мврїа к҃"
navigation:
  key: prayers-saintssepdec-63
  title: "Ное́мврїа к҃"
  parent: prayers-saintssepdec
  order: 63
type: "prayer"
---

## Ное́мврїа к҃.

## Мл҃твы прпⷣбномꙋ дїодѡ́рꙋ, ю҆рьего́рскомꙋ чꙋдотво́рцꙋ, чтѡ́мыѧ въ тро́ицкой на ю҆́рьевой горѣ̀ цр҃кви, а҆рхангелогоро́дскїѧ є҆па́рхїи.



## Мл҃тва а҃:

<versal data-diacritics="true">Ѽ</versal> прпⷣбне и҆ достобл҃же́нне дїодѡ́ре, ѻ҆́тче на́шъ, по́стниче терпѣливодꙋ́шный, безмо́лвїѧ рачи́телю предо́блїй, ѹ҆чи́телю дꙋхо́вный сп҃сти́сѧ хотѧ́щымъ, разрѣши́телю тлетво́рныхъ страсте́й неѕло́бивый, моли́твенниче ѡ҆ бїю́щихъ тѧ̀ безви́ннѡ хрⷭ҇топодо́бный, прозорли́вства прⷪ҇ро́ческагѡ и҆спо́лненный, предвозгла́снаѧ ѡ҆ бꙋ́дꙋщихъ бл҃ги́хъ цѣвни́це, а҆дама́нте вѣ́ры во хрⷭ҇та̀ несѣко́мый, сто́лпе терпѣ́нїѧ незы́блемый, за́повѣдей творца̀ своегѡ̀ бл҃гопослꙋшли́вый соверши́телю, плотоно́сный а҆́гг҃ле и҆ дх҃а ст҃а́гѡ вмѣсти́лище бл҃гоꙋха́нное, жи́телю пꙋсты́нный несꙋмни́тельный, смиренномꙋ́дрый нбⷭ҇ный человѣ́че и҆ сожи́телю гѡ́рнимъ чинонача́лїємъ! Ты̀ кро́тостїю дꙋ́ха кро́ткихъ зе́млю наслѣ́довалъ є҆сѝ, дрꙋ́гъ же и҆ ѹ҆го́дникъ въ трⷪ҇цѣ сла́вимомꙋ бг҃ꙋ на́шемꙋ ꙗ҆ви́лсѧ є҆сѝ, и҆́же и҆ ра́кꙋ цѣльбоно́сныхъ моще́й твои́хъ во хра́мѣ свое́мъ покры́ти бл҃гоизво́ли. Вѣ́мы бо, прпⷣбне, ка́кѡ бг҃ъ и҆з̾ѻби́льнѡ ѿ ра́ки твоеѧ̀ чꙋде́сномꙋ дождю̀ вѣ̑рнымъ кропи́ти повелѣ̀. Къ не́й ѹ҆̀бо припа́дающе, любе́знѡ мо́лимъ тѧ̀, ѹ҆го́дниче досточꙋ́дный: не преста́й молѧ́сѧ прест҃ѣ́й и҆ живонача́льнѣй трⷪ҇цѣ, да низпо́слетъ царю̀ на́шемꙋ здра́вїе, тишинꙋ̀ и҆ долгоде́нствїе, на врагѝ побѣ́дꙋ и҆ ѡ҆долѣ́нїе, цр҃квамъ же согла́сїе и҆ всѣ̑мъ лю́демъ смиренномꙋ́дрїе и҆ и҆з̾ѻби́лїе бл҃ги́хъ. Ѹ҆гасѝ, бл҃же́нне, мл҃твами твои́ми парѧ́щыѧ на ны̀ разжжє́нныѧ бѣсѡ́вскїѧ стрѣ́лы, да не прико́снетсѧ на́мъ ѕло́ба грѣхо́внаѧ, и҆ всѣ̑мъ всегда̀ ми́лостивное да́рꙋй. При́зри и҆ на мѧ̀ недосто́йнаго: свѧ́занъ бо є҆́смь лю́тѣ плени́цами прегрѣше́нїй мои́хъ и҆ въ пꙋчи́нꙋ стра́стнагѡ мо́рѧ влеко́мь ( ѹ҆вы̀ мнѣ̀!) неѡдержа́ннѡ. Сегѡ̀ ра́ди приле́жнѡ молю̀ свѧты́ню твою̀, пребога́те, и҆ припа́даю къ ра́цѣ моще́й твои́хъ со слеза́ми, глаго́лѧ: предста́ни мѝ на пꙋтѝ напа́сти моеѧ̀, расто́ргни ѹ҆́зы, ѿженѝ стра̑сти, ѡ҆сла́би ѿ грѣхо́вныхъ вери́гъ, и҆зба́ви мѧ̀ ѿ належа́щїѧ ско́рби и҆ ѿ всѧ́кагѡ ѕла̀, да не сведе́нъ бꙋ́дꙋ по дѣлѡ́мъ мои̑мъ въ снѣ́дь лю́томꙋ мїроде́ржцꙋ врагꙋ̀: разрѣши́ мѧ ѿ болѣ́зненныхъ соꙋ̑зъ и҆ сп҃се́нїе да́рꙋй мѝ, ꙗ҆́кѡ да сп҃са́емь мл҃твами твои́ми, воспою̀ и҆ просла́влю ѿ всеѧ̀ ви́димыѧ и҆ неви́димыѧ тва́ри въ трⷪ҇цѣ сла́вимаго бг҃а, ѻ҆ц҃а̀ и҆ сн҃а и҆ ст҃а́го дх҃а, ны́нѣ и҆ въ безконє́чныѧ вѣ́ки вѣкѡ́въ.

## Мл҃тва в҃:

<versal data-diacritics="true">Ѽ</versal> пресла́вный, бг҃оꙋкраше́нный, пресвѣ́тлый свѣти́льниче, нбⷭ҇нагѡ црⷭ҇твїѧ наслѣ́дниче, безмо́лвїѧ рачи́телю всеизрѧ́дный, трꙋдополо́жниче терпѣливодꙋ́шный! Ты̀ дре́вле непло́днꙋю, ны́нѣ же тобо́ю новопросвѣще́ннꙋю ю҆́рьевꙋ го́рꙋ свѣ́томъ хрⷭ҇то́вымъ ѡ҆зари́лъ є҆сѝ, на не́йже и҆ ст҃ꙋ́ю ѡ҆би́тель воздви́глъ є҆сѝ, и҆ бг҃оꙋго́дными твои́ми трꙋды̑ и҆ пѡ́двиги, разли́чными добро́тами и҆ бл҃голѣ́пїемъ сїю̀ ѹ҆краси́лъ є҆сѝ: и҆ честны̑мъ твои̑мъ и҆ чꙋдотвѡ́рнымъ и҆ цѣльбонѡ́снымъ моще́мъ внꙋ́трь цр҃кве живонача́льныѧ трⷪ҇цы покровє́ннымъ положи́тисѧ и҆зво́лилъ є҆сѝ, и҆ тѣ́ми странꙋ̀ сїю̀ ѡ҆ст҃и́лъ є҆сѝ, и҆ бѣсѡ́вскїѧ полкѝ и҆з̾ неѧ̀ и҆згна́лъ є҆сѝ. Помозѝ мнѣ̀ грѣ́шномꙋ, ѽ всебл҃же́нне, дх҃а ст҃а́гѡ бл҃года́тїю, пꙋ́ть житїѧ̀ сп҃си́тельнѡ ше́ствовати: просвѣтѝ ѡ҆мраче́ннꙋю дꙋ́шꙋ мою̀ заре́ю бг҃одарова́нныѧ тѝ бл҃года́ти: да́рꙋй мѝ бога́тнѡ неболѣ́зненнымъ жи́тельствомъ пожи́ти: покажѝ вхо́дъ невозбра́ненъ во ѡ҆гра́дꙋ вѣ́чнагѡ пребыва́нїѧ: сохранѝ блꙋжда́ющаго въ пꙋсты́ни жите́йстѣй: ѿженѝ ѿ се́рдца моегѡ̀ дꙋшетли́тельнꙋю по́хоть: ѡ҆чи́сти скве́рнꙋ грѣхо́внꙋю мл҃твами твои́ми, ꙗ҆́звы и҆сцѣлѝ и҆ сп҃се́нїе да́рꙋй, да ве́селѡ зовꙋ́ ти сп҃са́емь: ра́дꙋйсѧ, прпⷣбне дїодѡ́ре ѻ҆́тче на́шъ, свѣти́ло незаходи́магѡ свѣ́та, свѣ́тлѡ сїѧ́ющаѧ ѕвѣздо̀ пресвѣ́тлаѧ, въ сїѧ̑ послѣ̑днѧѧ времена̀ въ сѣ́верныхъ страна́хъ возсїѧ́вшаѧ: ра́дꙋйсѧ, бл҃говѣ́рномꙋ царю̀ на́шемꙋ рѡссі́йскомꙋ вели́кое на сꙋпоста́ты поможе́нїе и҆ застꙋпле́нїе, во бране́хъ крѣ́пкое ѡ҆долѣ́нїе: ра́дꙋйсѧ, непоколеби́мый бл҃гоче́стїѧ сто́лпе, и҆́ноческихъ преда́нїй тве́рдый храни́телю и҆ и҆́нокѡмъ наста́вниче дꙋхо́вный: ра́дꙋйсѧ, крѣ́пкїй а҆дама́нте и҆ стра́шный бѣсѡ́мъ прогони́телю и҆ побѣди́телю: ра́дꙋйсѧ, гра́дꙋ на́шемꙋ и҆ бг҃озда́ннѣй твое́й ѡ҆би́тели свѣ́тлаѧ добро́то и҆ ѻ҆те́чествꙋ твоемꙋ̀ похвало̀ вѣ́чнаѧ и҆ непреста́ннаѧ. Сподо́би ѹ҆̀бо и҆ менѐ всѧ́кїѧ ра́дости и҆ нбⷭ҇нагѡ црⷭ҇твїѧ бы́ти прича́стника, ны́нѣ и҆ при́снѡ и҆ во вѣ́ки вѣкѡ́въ.
