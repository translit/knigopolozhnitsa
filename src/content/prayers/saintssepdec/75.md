---
title: "Деке́мврїа д҃"
navigation:
  key: prayers-saintssepdec-75
  title: "Деке́мврїа д҃"
  parent: prayers-saintssepdec
  order: 75
type: "prayer"
---

## Деке́мврїа д҃.

## Мл҃твы ст҃ѣ́й великомч҃нцѣ варва́рѣ, и҆з̾ слꙋ́жбы со а҆ка́ѳїстомъ.



## Мл҃тва а҃:

<versal>С</versal>т҃а́ѧ сла́внаѧ и҆ всехва́льнаѧ великомч҃нце хрⷭ҇то́ва варва́ро! Со́браннїи дне́сь во хра́мѣ твое́мъ бж҃е́ственнѣмъ лю́дїе, ра́цѣ моще́й твои́хъ покланѧ́ющесѧ и҆ любо́вїю цѣлꙋ́юще, страда̑нїѧ твоѧ̑ мꙋ́ченичєскаѧ и҆ въ ни́хъ сама́го стрⷭ҇тополо́жника хрⷭ҇та̀ похвала́ми ѹ҆бл҃жа́емъ, и҆ тебѐ, и҆звѣ́стнаѧ жела́нїѧ на́шегѡ хода́таице, мо́лимъ: молѝ съ на́ми и҆ ѡ҆ на́съ ѹ҆молѧ́емаго ѿ своегѡ̀ милосе́рдїѧ бг҃а, да ми́лостивнѡ ѹ҆слы́шитъ на́съ, просѧ́щихъ є҆гѡ̀ бл҃госты́ню, и҆ не ѿста́витъ ѿ на́съ всѧ̑ ко сп҃се́нїю и҆ житїю̀ нꙋ̑жнаѧ прошє́нїѧ, хрⷭ҇тїа́нскꙋю же кончи́нꙋ житїѧ̀ на́шегѡ безболѣ́зненнꙋ, непосты́днꙋ, ми́рнꙋ и҆ бж҃е́ственныхъ та̑инъ прича́стнꙋ да да́рꙋетъ, и҆ всѣ̑мъ на всѧ́комъ мѣ́стѣ, во всѧ́кой ско́рби и҆ ѡ҆бстоѧ́нїи, тре́бꙋющымъ є҆гѡ̀ чл҃вѣколю́бїѧ и҆ по́мощи, вели́кꙋю свою̀ пода́стъ млⷭ҇ть, да бл҃года́тїю бж҃їею и҆ твои́мъ те́плымъ предста́тельствомъ, дꙋше́ю и҆ тѣ́ломъ всегда̀ здра́ви пребыва́юще, сла́вимъ ди́внаго во ст҃ы́хъ свои́хъ бг҃а і҆и҃лева, не ѹ҆далѧ́ющаго по́мощи своеѧ̀ ѿ на́съ, всегда̀, ны́нѣ и҆ при́снѡ и҆ во вѣ́ки вѣкѡ́въ.

## Мл҃тва в҃:

<versal>П</versal>ремꙋ́драѧ и҆ всекра́снаѧ ст҃а́ѧ великомч҃нце хрⷭ҇то́ва варва́ро! Бл҃же́нна є҆сѝ, ꙗ҆́кѡ премі̑рнаѧ мꙋ́дрости бж҃їѧ пло́ть и҆ кро́вь не ꙗ҆вѝ тебѣ̀, но са́мъ бг҃ъ ѻ҆ц҃ъ нбⷭ҇ный, и҆́же тебѐ, вѣ́ры ра́ди ѿ невѣ́рнагѡ ѻ҆тца̀ ѡ҆ста́вленнꙋю, и҆згна́ннꙋю и҆ ѹ҆мерщвле́ннꙋю, въ дще́рь себѣ̀ возлю́бленнꙋю прїѧ́тъ: за тлѣ́нное земна́гѡ и҆мѣ́нїѧ наслѣ́дїе, пло́ти нетлѣ́нїе дарова̀: трꙋды̀ мꙋ́ченичєскїѧ ѹ҆покое́нїемъ во црⷭ҇твїи нбⷭ҇нѣмъ ѹ҆вѣнча̀: вре́менное твоѐ житїѐ, сме́ртїю є҆гѡ̀ ра́ди пресѣче́нное, сицево́ю возпросла́ви по́честїю, ꙗ҆́кѡ дꙋ́шꙋ съ ли̑ки нбⷭ҇ныхъ вчинѝ дх҃ѡ́въ, тѣ́ло же, на землѝ во хра́мѣ и҆́хъ а҆́гг҃льскомъ положе́нное, а҆́гг҃лѡмъ заповѣ́да сохрани́ти цѣ́ло, че́стно и҆ многочꙋде́сно. Бл҃же́нна є҆сѝ, хрⷭ҇тꙋ̀ сн҃ꙋ бж҃їю, женихꙋ̀ нбⷭ҇номꙋ, ѹ҆невѣ́щеннаѧ дѣ́во, є҆го́же добро́ты твоеѧ̀ рачи́телѧ и҆мѣ́ти жела́ющи, всю̀ себѐ страда́нїемъ, ра́нами, ѹ҆дѡ́въ рѣ́занїемъ и҆ са́мыѧ главы̀ ѹ҆сѣче́нїемъ, а҆́ки ѹ҆́тварьми. Дража́йшими потща́ласѧ є҆сѝ ѹ҆краси́ти: да та́кѡ, ꙗ҆́кѡ жена̀ вѣ́рна, главѣ̀ свое́й, мꙋ́жꙋ хрⷭ҇тꙋ̀, дꙋ́хомъ и҆ тѣ́ломъ соедини́шисѧ неразлꙋ́чнѡ, глаго́лющи: ѡ҆брѣто́хъ, є҆го́же возлюбѝ дꙋша̀ моѧ̀, ѹ҆держа́хъ є҆го̀, и҆ не ѡ҆ста́вихъ є҆гѡ̀. Бл҃же́нна є҆сѝ, ꙗ҆́кѡ ст҃ы́й дх҃ъ на тебѣ̀ почи́лъ є҆́сть, и҆́мже дꙋхо́вными дꙋхѡ́внаѧ разсꙋжда́ти наꙋче́на бы́вши, всѧ̑ дꙋ́хи лꙋка́вствїѧ во і҆́дѡлѣхъ ꙗ҆́кѡ па̑гꙋбныѧ ѿри́нꙋла є҆сѝ, и҆ є҆ди́наго бг҃а дх҃а позна́вши, ꙗ҆́кѡ и҆́стиннаѧ покло́нница, дх҃омъ и҆ и҆́стиною кла́нѧтисѧ и҆зво́лила є҆сѝ, проповѣ́днически глаго́лющи: трⷪ҇цꙋ чтꙋ̀, є҆ди́но бжⷭ҇тво̀. Сїю̀ ѹ҆̀бо ст҃ꙋ́ю трⷪ҇цꙋ, ю҆́же въ житїѝ и҆ сме́рти и҆сповѣ́данїемъ и҆ страда́нїемъ твои́мъ просла́вила є҆сѝ, ѹ҆молѝ ѡ҆ мнѣ̀, предста́тельнице моѧ̀, ꙗ҆́кѡ да и҆ а҆́зъ всегда̀ тро́йственною, вѣ́ры, любвѐ и҆ наде́жды, тꙋ́южде ст҃ꙋ́ю трⷪ҇цꙋ почита́ю добродѣ́телїю. И҆́мамъ свѣти́льникъ вѣ́ры, но пра́зденъ бл҃ги́хъ дѣ́лъ є҆ле́а: ты̀, мꙋ́драѧ дѣ́во, страда́льческꙋю пло́ть твою̀, кро́ве и҆спо́лненꙋ и҆ ра́нами прелива́ющꙋсѧ, а҆́ки свѣти́льникъ и҆мꙋ́щаѧ, да́ждь ѿ є҆ле́а твоегѡ̀, да тѣ́мъ дꙋше́внꙋю мою̀ свѣщꙋ̀ ѹ҆краси́въ, сподо́блюсѧ по тебѣ̀ вни́ти въ черто́гъ нбⷭ҇ный. Пресе́льникъ а҆́зъ є҆́смь на землѝ и҆ пришле́цъ, ꙗ҆́коже всѝ ѻ҆тцы̀ моѝ: ты̀ ѹ҆̀бо, бла̑гъ вѣ́чныхъ наслѣ́днице и҆ бл҃же́ннаѧ ѡ҆бѣ́да во црⷭ҇твїи нбⷭ҇нѣмъ прича́стнице, ꙗ҆́кѡ въ стра́нствїи житїѧ̀, трапе́зы бж҃е́ственныѧ ѹ҆гоще́нїѧ, си́це и҆ во и҆схо́дѣ ѿ мі́ра, жела́емагѡ сподо́би мѧ̀ напꙋ́тствованїѧ: и҆ є҆гда̀ въ коне́цъ сно́мъ сме́рти начнꙋ̀ ѹ҆сыпа́ти, сотворѝ, ꙗ҆́кѡ да бл҃года́тїю бж҃е́ственныхъ тѣ́ла и҆ кро́ве та̑инъ ѹ҆крѣпле́нъ, прейдꙋ̀ въ крѣ́пости ꙗ҆́ди тоѧ̀ дале́кїй пꙋ́ть сме́рти, да́же до горы̀ нбⷭ҇ныѧ: и҆ та́мѡ, є҆го́же ты̀ чрез̾ трѝ ѻ҆́кна ба̑нныѧ пре́жде вѣ́рою бг҃а трⷪ҇цꙋ ѹ҆зрѣ́ла є҆сѝ, сего̀ кꙋ́пнѡ съ тобо́ю лице́мъ къ лицꙋ̀ да ѹ҆досто́юсѧ ви́дѣти и҆ сла́вити є҆го̀ въ несконча́ємыѧ вѣ́ки.

## Мл҃тва г҃:

<versal>К</versal>ъ тебѣ̀, ꙗ҆́кѡ ко и҆́стинномꙋ ско́рагѡ и҆сцѣле́нїѧ и҆ многочꙋ́днагѡ врачева́нїѧ и҆сто́чникꙋ, ст҃а́ѧ дѣ́во варва́ро великомч҃нце, а҆́зъ немощны́й прибѣга́ю, и҆ ко твои̑мъ ст҃ы̑мъ моще́мъ ѹ҆се́рднѡ припа́даѧ, молю́сѧ: ви́ждь ра̑ны грѣхѡ́вныѧ и҆ всетѣле́снꙋю ꙗ҆́звꙋ, ви́ждь неможе́нїе дꙋшѝ моеѧ̀, и҆ сїѐ, ѡ҆бы́чнымъ твои́мъ милосе́рдїемъ и҆ бл҃гостїю понꙋжда́ема, и҆сцѣли́ти потщи́сѧ. Вонмѝ гла́сꙋ моле́нїѧ моегѡ̀, не пре́зри ѿ ѡ҆каѧ́ннагѡ моегѡ̀ се́рдца приноси́мое стена́нїе, и҆ во́пль мо́й ѹ҆слы́ши, ꙗ҆́кѡ ты̀ є҆сѝ моѐ прибѣ́жище. Ст҃ꙋ́ю, є҆диносꙋ́щнꙋю и҆ нераздѣли́мꙋю трⷪ҇цꙋ, ю҆́же тремѝ ѻ҆́кны въ ба́ни ѻ҆те́честѣй созда́нными и҆з̾ѡбрази́ла є҆сѝ, ѡ҆ мнѣ̀ грѣ́шнѣмъ и҆ нетерпѣли́вѣмъ молѝ, да поми́лꙋетъ мѧ̀ ны́нѣ и҆ въ де́нь сме́рти моеѧ̀. Помоли́сѧ же ѻ҆ц҃ꙋ̀ нбⷭ҇номꙋ, да мѧ̀, всѣ́ми грѣхмѝ приклоне́ннаго и҆ ни́зꙋ пове́рженнаго, воздви́гнетъ на славосло́вїе своѐ, и҆ ѹ҆стро́итъ мѧ̀ всегда̀ горѣ̀ и҆мѣ́ти се́рдце, гѡ́рнѧѧ мꙋ́дрствовати, а҆ не земна̑ѧ. Ѹ҆молѝ хрⷭ҇та̀ сн҃а бж҃їѧ, и҆́же мл҃твꙋ твою̀ страда́льческꙋю въ темни́цѣ ѹ҆слы́ша, да мѧ̀, лѣни́ваго къ мл҃твамъ и҆ во ѹ҆ны́нїи мно́зѣ а҆́ки въ темни́цѣ сѣдѧ́ща, къ ско́ромꙋ тече́нїю пꙋте́мъ за́повѣдей бж҃їихъ наста́витъ, и҆ да пода́стъ мнѣ̀ ѡ҆ є҆́же непреста́ннѡ моли́тисѧ ѹ҆се́рдное хотѣ́нїе. Призовѝ и҆ дх҃а ст҃а́го, чистоты̀ неизнꙋрѧ́емаго и҆сто́чника, въ по́двизѣ страда́льчестѣмъ тѧ̀ чи́стꙋю дѣ́вꙋ ѹ҆крѣпи́вшаго и҆ ѿ стꙋда̀ наготы̀ крило́ма свои́ма защити́вшаго, ꙗ҆́кѡ да и҆ мнѣ̀ стꙋ́дномꙋ и҆ нечи́стомꙋ се́рдце чи́сто сози́ждетъ, и҆ дꙋ́хъ пра́въ ѡ҆бнови́тъ во ѹ҆тро́бѣ мое́й: па́че же да пода́стъ мнѣ̀ ѹ҆се́рднѡ подвиза́тисѧ въ житїѝ чи́стѣмъ, и҆ ѹ҆крѣпи́тъ мѧ̀ на творе́нїе бл҃ги́хъ дѣ́лъ. Вѣ́рꙋю, ꙗ҆́кѡ всѧ̑ сїѧ̑ мо́жеши мнѣ̀, ѽ ст҃а́ѧ великомч҃нце варва́ро, ѹ҆ прест҃ы́ѧ трⷪ҇цы и҆схода́тайствовати: и҆ а҆́ще восхо́щеши, си́льна є҆сѝ помощѝ мнѣ̀, ꙗ҆́кѡ просла́вившаѧ бг҃а во ѹ҆десѣ́хъ твои́хъ страда́льческихъ. И҆ вѣ́мъ, дѣ́во ст҃а́ѧ, ꙗ҆́кѡ ничто́же тебѣ̀ невозмо́жно, то́кмѡ а҆́ще не пре́зриши сле́зъ и҆ воздыха́нїѧ моегѡ̀: сегѡ̀ ра́ди къ честнѣ́й ст҃ы́хъ моще́й твои́хъ чꙋдотво́рныхъ ра́цѣ припа́даю, и҆ тебѣ̀ на нб҃сѝ дꙋше́ю пребыва́ющей покланѧ́ѧсѧ, дерза́ю моли́твеннѡ глаго́лати: да бꙋ́дꙋтъ ѹ҆́ши твоѝ вне́млющѣ гла́сꙋ мл҃твы моеѧ̀, и҆ твоѐ ст҃о́е предста́тельство да не да́стъ мѝ без̾ и҆сповѣ́данїѧ и҆ покаѧ́нїѧ ѹ҆мре́ти: и҆́бо, а҆́ще въ ко́емъ бл҃годѣ́тельствѣ прославлѧ́ема є҆сѝ, но въ се́мъ наипа́че, ꙗ҆́кѡ всѧ́къ, и҆мѣ́ѧй наде́ждꙋ на тѧ̀ и҆ всегда̀ въ по́мощь призыва́ѧй тѧ̀, ѿ внеза́пныѧ и҆збѣжи́тъ сме́рти, ѿ неѧ́же и҆ менѐ ѡ҆каѧ́ннаго и҆зба́ви, дѣ́во чи́стаѧ, великомч҃нце варва́ро, и҆ всемо́щными твои́ми мл҃твами ѹ҆досто́й мѧ̀ ѡ҆деснꙋ́ю хрⷭ҇та̀ сн҃а бж҃їѧ ста́ти и҆ слы́шати гла́съ глаго́лющїй: бл҃гі́й ра́бе и҆ вѣ́рный, вни́ди въ ра́дость гдⷭ҇а твоегѡ̀.



## Тропа́рь, гла́съ и҃:

<red>В</red>арва́рꙋ ст҃ꙋ́ю почти́мъ: вра̑жїѧ бо сѣ̑ти сокрꙋшѝ, и҆ ꙗ҆́кѡ пти́ца и҆зба́висѧ ѿ ни́хъ по́мощїю и҆ ѡ҆рꙋ́жїемъ крⷭ҇та̀, всечестна́ѧ.

## И҆́нъ тропа́рь, гла́съ д҃:

<red>А҆́</red>гнице пребл҃же́ннаѧ варва́ро, бж҃е́ственнѣ ѡ҆зари́вшисѧ свѣ́томъ ст҃ы́ѧ трⷪ҇цы трисо́лнечнымъ и҆ въ кꙋпѣ́ли креще́нїѧ ѹ҆тверди́вшисѧ, въ побѣжде́нїе ле́сти ѻ҆те́ческїѧ, вѣ́рꙋ и҆сповѣ́дала є҆сѝ хрⷭ҇то́вꙋ. Тѣ́мже, всечестна́ѧ, свы́ше бл҃года́ть тебѣ̀ дарова̀ бг҃ъ, и҆сцѣлѧ́ти недꙋ́ги и҆ болѣ̑зни всѧ̑: є҆го́же молѝ, великомч҃нце, да сп҃се́тъ дꙋ́шы на́шѧ.
