---
title: "Ное́мврїа а҃і и҆ ма́рта а҃"
navigation:
  key: prayers-saintssepdec-57
  title: "Ное́мврїа а҃і и҆ ма́рта а҃"
  parent: prayers-saintssepdec
  order: 57
type: "prayer"
---

## Ное́мврїа а҃і и҆ ма́рта а҃.

## Мл҃тва прпⷣбномꙋ мартѵ́рїю, зелене́цкомꙋ чꙋдотво́рцꙋ, и҆з̾ слꙋ́жбы:

<versal data-diacritics="true">Ѽ</versal> па́стырю до́брый, наста́вниче на́шъ, прпⷣбне ѻ҆́тче мартѵ́рїе! Ѹ҆слы́ши ны́нѣ къ тебѣ̀ приноси́мое моле́нїе на́ше: вѣ́мы бо, ꙗ҆́кѡ дꙋ́хомъ съ на́ми пребыва́еши. Ты̀ ѹ҆̀бо, прпⷣбне, ꙗ҆́кѡ и҆мѣ́ѧй дерзнове́нїе ко влⷣцѣ і҆и҃сꙋ хрⷭ҇тꙋ̀, бг҃ꙋ на́шемꙋ, и҆ ко пречтⷭ҇ѣй бг҃омт҃ри, бꙋ́ди хода́тай и҆ моли́твенникъ те́плый ѡ҆ ѡ҆би́тели се́й, ю҆́же возгради́лъ є҆сѝ, и҆ ѡ҆ на́съ недосто́йныхъ рабѣ́хъ, живꙋ́щихъ въ не́й, є҆ѧ́же ты̀ просвѣти́тель є҆сѝ и҆ нача́льникъ, бг҃особра́нномꙋ же твоемꙋ̀ бра́тствꙋ помо́щникъ и҆ застꙋ́пникъ при́снѡ ꙗ҆влѧ́ешисѧ: ꙗ҆́кѡ да твои́мъ предста́тельствомъ и҆ мл҃твами невреди́ми на мѣ́стѣ се́мъ пребꙋ́демъ, ѿ бѣсѡ́въ же и҆ ѕлы́хъ человѣ̑къ не навѣ́товани и҆ ѿ всѣ́хъ бѣ́дъ и҆ напа́стей свобо́дни сохрани́мсѧ. Всѣ̑мъ же ѿвсю́дꙋ приходѧ́щымъ во ст҃ꙋ́ю ѡ҆би́тель твою̀ и҆ молѧ́щымсѧ тебѣ̀ съ вѣ́рою и҆ покланѧ́ющымсѧ ра́цѣ моще́й твои́хъ, ко є҆́же и҆зба́витисѧ ѿ всѧ́кїѧ ско́рби, болѣ́зни и҆ напа́сти, ми́лостивнѣ поспѣшѝ, дарова́ти же правосла̑внымъ ми́ръ, тишинꙋ̀, бл҃годе́нствїе и҆ и҆з̾ѻби́лїе плодѡ́въ земны́хъ: и҆ ѡ҆ всѣ́хъ на́съ те́плый предста́тель ко гдⷭ҇ꙋ и҆ помо́щникъ дꙋша́мъ на́шымъ бꙋ́ди, є҆́же ѿпꙋсти́тисѧ на́мъ согрѣше́нїємъ на́шымъ и҆ мл҃твами твои́ми, свѧ́те, и҆зба́витисѧ на́мъ ѿ вѣ́чнагѡ мꙋче́нїѧ и҆ сподо́битисѧ нбⷭ҇нагѡ црⷭ҇твїѧ со всѣ́ми ст҃ы́ми, да сла́вꙋ, бл҃годаре́нїе и҆ поклоне́нїе возсыла́емъ є҆ди́номꙋ бг҃ꙋ, въ трⷪ҇цѣ сла́вимомꙋ, ѻ҆ц҃ꙋ̀ и҆ сн҃ꙋ и҆ ст҃о́мꙋ дх҃ꙋ, ны́нѣ и҆ при́снѡ и҆ во вѣ́ки вѣкѡ́въ.

## Тропа́рь, гла́съ в҃:

<red>Ѿ</red> ю҆́ности, бг҃обл҃же́нне, хрⷭ҇та̀ возлюби́въ, ѻ҆те́чество ѡ҆ста́вилъ є҆сѝ, и҆ всѣ́хъ мїрски́хъ мѧте́жей ѹ҆клони́всѧ, въ ти́хое приста́нище пречтⷭ҇ны́ѧ ѡ҆би́тели бг҃омт҃рни дости́глъ є҆сѝ: ѿню́дꙋже ѹ҆вѣ́дѣвъ непрохо́днꙋю пꙋсты́ню, крестови́дною заре́ю пока́заннꙋю, жела́тельнѣ ю҆̀ ѡ҆брѣ́лъ є҆сѝ, и҆ въ не́й всели́всѧ, и҆́ночествꙋющихъ собра́лъ є҆сѝ, и҆ си́хъ ѹ҆че́ньми свои́ми, ꙗ҆́кѡ лѣ́ствицею восхо́дною на нб҃о, трꙋдолю́бнѡ тща́лсѧ є҆сѝ возводи́ти къ бг҃ꙋ. Є҆мꙋ́же моли́сѧ, бг҃омꙋ́дре мартѵ́рїе, дарова́ти бл҃гочести́вѣйшемꙋ і҆мпера́торꙋ на́шемꙋ нїкола́ю а҆леѯа́ндровичꙋ на врагѝ побѣ̑ды и҆ дꙋша́мъ на́шымъ ве́лїю млⷭ҇ть.
