---
title: "Септе́мврїа і҃"
navigation:
  key: prayers-saintssepdec-9
  title: "Септе́мврїа і҃"
  parent: prayers-saintssepdec
  order: 9
type: "prayer"
---

## Септе́мврїа і҃.

## Мл҃тва ст҃о́мꙋ бл҃говѣ́рномꙋ кнѧ́зю і҆ѡаса́фꙋ, что́маѧ въ во́логодскомъ свѧ́то-дꙋ́ховѣ монастырѣ̀:

<versal data-diacritics="true">Ѽ</versal> ст҃ы́й ѹ҆го́дниче хрⷭ҇то́въ, бл҃говѣ́рный кнѧ́же і҆ѡаса́фе! Ты̀, и҆змла́да бг҃а и҆ хрⷭ҇та̀ возлюби́въ, всѧ̑ до́лꙋ влекꙋ̑щаѧ плотска̑ѧ мꙋдрова̑нїѧ ѿве́рглъ є҆сѝ, бл҃горо́дствїе, бога́тство, че́сть и҆ сла́вꙋ кнѧ́жєскїѧ ни во что́же вмѣни́въ, и҆ всѧ̑ красѡты̀ мі́ра сегѡ̀ ꙗ҆́коже сꙋ́єтныѧ презрѣ́въ, къ бг҃ꙋ є҆ди́номꙋ все́ю дꙋше́ю твое́ю прилѣпи́лсѧ є҆сѝ, и҆ бл҃го́е и҆́го хрⷭ҇то́во на сѧ̀ взе́мъ, по пꙋтѝ сп҃си́тельномꙋ неꙋкло́ннѡ ше́ствовалъ є҆сѝ, ѹ҆чени́къ бы́въ и҆зрѧ́денъ гдⷭ҇а і҆и҃са хрⷭ҇та̀. Сегѡ̀ ра́ди вели́кїй мздовозда́тель, по́двиги трꙋдѡ́въ твои́хъ ви́дѣвъ, во ю҆́ныхъ лѣ́тѣхъ прїѧ́тъ тѧ̀ во своѧ̑ нбⷭ҇наѧ селє́нїѧ, и҆ твою̀ чтⷭ҇нꙋ́ю главꙋ̀ вѣнце́мъ сла́вы и҆ нетлѣ́нїѧ вѣнча̀, и҆дѣ́же ны́нѣ неизрече́нныѧ сла́вы и҆ ра́дости насыща́ѧсѧ, съ ли̑ки ст҃ы́хъ въ невече́рнемъ днѝ црⷭ҇твїѧ хрⷭ҇то́ва торжествꙋ́еши. Тѣ́мже мо́лимсѧ тебѣ̀, свѧ́тче бж҃їй, и҆ съ несомнѣ́нною вѣ́рою къ нетлѣ̑ннымъ твои̑мъ моще́мъ припа́дающе, смире́ннѡ про́симъ: ꙗ҆́кѡ и҆мѣ́ѧй дерзнове́нїе ко ст҃ѣ́й трⷪ҇цѣ, моли́сѧ ѡ҆ на́съ грѣ́шныхъ и҆ непотре́бныхъ рабѣ́хъ, и҆ и҆спросѝ на́мъ мл҃твами твои́ми проще́нїе грѣхѡ́въ, и҆справле́нїе житїѧ̀ на́шегѡ, ѿ болѣ́зней и҆ всѧ́кихъ недꙋ́гѡвъ и҆сцѣле́нїе, ѿ навѣ́тѡвъ и҆ ко́зней дїа́вольскихъ и҆збавле́нїе, па́че же сп҃се́нїе дꙋша́мъ на́шымъ пода́ждь, и҆ нбⷭ҇ныхъ бла̑гъ воспрїѧ́тїѧ сподо́би, бл҃года́тїю и҆ чл҃вѣколю́бїемъ прест҃ы́ѧ живонача́льныѧ трⷪ҇цы, ѻ҆ц҃а̀ и҆ сн҃а и҆ ст҃а́гѡ дх҃а, во вѣ́ки вѣкѡ́въ.

## Тропа́рь, гла́съ в҃:

<red>Н</red>асажде́нный при вода́хъ воздержа́нїѧ, стрꙋѧ́ми сле́зъ твои́хъ напаѧ́емь, ꙗ҆́кѡ лѣ́торасль живоно́снаѧ въ вертогра́дѣ цр҃кве бж҃їѧ процвѣ́лъ є҆сѝ, бл҃же́нне і҆ѡаса́фе, плоды̀ добродѣ́телей возраща́ѧ и҆ дꙋ́шы вѣ́рꙋющихъ пита́ѧ: тѣ́мже и҆ хрⷭ҇то́съ въ нбⷭ҇ныѧ страны̑ тѧ̀ преселѝ. Но помина́й на́съ, любо́вїю ст҃ꙋ́ю па́мѧть твою̀ чтꙋ́щихъ, бл҃говѣ́рне кнѧ́же, и҆ молѝ прест҃ꙋ́ю трⷪ҇цꙋ, во є҆́же сп҃сти́сѧ дꙋша́мъ на́шымъ.
