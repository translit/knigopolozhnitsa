---
title: "Деке́мврїа є҃"
navigation:
  key: prayers-saintssepdec-76
  title: "Деке́мврїа є҃"
  parent: prayers-saintssepdec
  order: 76
type: "prayer"
---

## Деке́мврїа є҃.

## Мл҃тва прпⷣбномꙋ са́ввѣ ѡ҆свѧще́нномꙋ, і҆ерꙋсали́мскомꙋ, и҆з̾ а҆ка́ѳїста:

<versal data-diacritics="true">Ѽ</versal> преди́вный и҆ всехва́льный ѹ҆го́дниче бж҃їй, прпⷣбне ѻ҆́тче са́вво! Дне́сь во ст҃ѣ́мъ хра́мѣ твое́мъ, бл҃гоговѣ́йнѡ предстоѧ́ще пред̾ ст҃о́ю і҆кѡ́ною твое́ю и҆ ра́достнѡ соверша́юще пресвѣ́тлꙋю па́мѧть твою̀, ѹ҆бл҃жа́емъ тѧ̀ застꙋ́пника на́шего. Почита́юще же твоѐ ве́лїе дерзнове́нїе пред̾ гдⷭ҇емъ, смире́ннѡ мо́лимъ тѧ̀, пребл҃же́нне: прїимѝ ми́лостивнѡ ѿ на́съ хвале́бное пѣ́нїе сїѐ, ѿ любвѐ и҆ ѹ҆се́рдїѧ тебѣ̀ приноси́мое. И҆, ꙗ҆́кѡ и҆мѣ́ѧй ве́лїе дерзнове́нїе ко гдⷭ҇ꙋ, потщи́сѧ бг҃опрїѧ́тнымъ твои́мъ хода́тайствомъ и҆спроси́ти ѹ҆ цр҃ѧ̀ ца́рствꙋющихъ и҆ гдⷭ҇а госпо́дствꙋющихъ, ꙗ҆́кѡ да проба́витъ вели̑кїѧ и҆ бога̑тыѧ млⷭ҇ти своѧ̑ на на́съ грѣ́шныхъ, да пода́стъ на́мъ дꙋ́хъ пра́выѧ вѣ́ры, дꙋ́хъ вѣ́дѣнїѧ и҆ любвѐ, дꙋ́хъ ми́ра и҆ ра́дости ѡ҆ дс҃ѣ ст҃ѣ, да и҆зба́витъ ѿ бѣ́дъ и҆ напа́стей, да низпо́слетъ всѧ̑ полє́знаѧ ко сп҃се́нїю дꙋ́шъ на́шихъ. Бл҃гочести́вѣйшемꙋ же, самодержа́внѣйшемꙋ, вели́комꙋ госꙋда́рю на́шемꙋ, і҆мпера́торꙋ нїкола́ю а҆леѯа́ндровичꙋ всеѧ̀ рѡссі́и да да́рꙋетъ долгоде́нствїе и҆ дꙋше́вное сп҃се́нїе, на сꙋпоста́ты ѡ҆долѣ́нїе, во ѹ҆строе́нїи ца́рства бл҃гопоспѣше́нїе и҆ на всѧ̑ бл҃га̑ѧ начина̑нїѧ бл҃гослове́нїе, и҆ всемꙋ̀ ца́рствꙋющемꙋ до́мꙋ премно́гꙋю млⷭ҇ть свою̀ и҆ бл҃говоле́нїе. Ст҃ѣ́йшемꙋ же прави́тельствꙋющемꙋ сѷно́дꙋ да низпо́слетъ бл҃года́ть свою̀, пра́вѡ пра́вити сло́во хрⷭ҇то́вы и҆́стины: нача́льникѡмъ и҆ сꙋдїѧ́мъ да пода́стъ мꙋ́дрость и҆ нелицепрїѧ́тїе. Всѣ̑мъ же правосла̑внымъ да низпо́слетъ ми́ръ, тишинꙋ̀, безмѧте́жїе, ѹ҆се́рдїе ко и҆сполне́нїю за́повѣдей є҆гѡ̀, и҆з̾ѻби́лїе плодѡ́въ земны́хъ: и҆ да и҆зба́витъ всю̀ рѡссі́йскꙋю странꙋ̀ ѿ гла́да, трꙋ́са, пото́па, ѻ҆гнѧ̀, меча̀, наше́ствїѧ и҆ноплеме́нныхъ и҆ междоꙋсо́бныѧ бра́ни, смертоно́сныѧ ꙗ҆́звы и҆ ѿ всѧ́кагѡ ѕла̀. Є҆́й, ѹ҆го́дниче бж҃їй! Не пре́зри моле́нїй на́шихъ, но ѹ҆слы́ши на́съ молѧ́щихсѧ тебѣ̀, и҆ под̾ кро́вомъ застꙋпле́нїѧ твоегѡ̀ сохранѝ на́съ (и҆ ѡ҆би́тель сїю̀) ненавѣ̑тны ѿ вра̑гъ ви́димыхъ и҆ неви́димыхъ, да сподо́бимсѧ сконча́ти житїѐ на́ше въ покаѧ́нїи и҆ воспрїи́мемъ вѣ̑чнаѧ бл҃га̑ѧ во црⷭ҇твїи хрⷭ҇та̀ бг҃а на́шегѡ, и҆дѣ́же восхва́лимъ съ тобо́ю и҆ всѣ́ми ст҃ы́ми достопокланѧ́емое и҆́мѧ прест҃ы́ѧ трⷪ҇цы, ѻ҆ц҃а̀ и҆ сн҃а и҆ ст҃а́гѡ дх҃а, во вѣ́ки вѣкѡ́въ.

## Тропа́рь, гла́съ и҃:

<red>С</red>ле́зъ твои́хъ тече́ньми, пꙋсты́ни безпло́дное воздѣ́лалъ є҆сѝ, и҆ ꙗ҆̀же и҆з̾ глꙋбины̀ воздыха́ньми, во сто̀ трꙋдѡ́въ ѹ҆плодоноси́лъ є҆сѝ, и҆ бы́лъ є҆сѝ свѣти́льникъ вселе́ннѣй, сїѧ́ѧ чꙋдесы̀, прпⷣбне са́вво, ѻ҆́тче на́шъ: молѝ хрⷭ҇та̀ бг҃а сп҃сти́сѧ дꙋша́мъ на́шымъ.
