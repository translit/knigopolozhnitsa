---
title: "Ѻ҆ктѡ́врїа д҃і"
navigation:
  key: prayers-saintssepdec-37
  title: "Ѻ҆ктѡ́врїа д҃і"
  parent: prayers-saintssepdec
  order: 37
type: "prayer"
---

## Ѻ҆ктѡ́врїа д҃і.

## Мл҃тва прпⷣбнѣй параске́ѵѣ се́рбской:

<versal data-diacritics="true">Ѽ</versal> прекра́снаѧ невѣ́сто хрⷭ҇то́ва, чи́стаѧ голꙋби́це, позлаще́ннаѧ дх҃омъ ст҃ы́мъ, дѣ́вственнаѧ похвало̀ и҆ пꙋстынножи́тельнаѧ собесѣ́днице а҆́гг҃лѡмъ, на землѝ мы́сленный ра́й твои́ми добродѣ́тельми насади́вшаѧ, прпⷣбнаѧ ма́ти параске́ѵо! Что̀ досто́йное въ да́ръ тебѣ̀ принесе́мъ, кромѣ̀ смире́нныхъ и҆ грѣ́шныхъ моле́нїй на́шихъ, ꙗ҆̀же прїи́мши, ѡ҆чи́сти ѧ҆̀ ст҃ы́ми твои́ми мл҃твами и҆ принесѝ къ женихꙋ̀ твоемꙋ̀, хрⷭ҇тꙋ̀ бг҃ꙋ на́шемꙋ. Ѹ҆бл҃жа́емъ тѧ̀, ро́да се́рбскагѡ красото̀ и҆ на́ша застꙋ́пнице и҆ храни́тельнице, є҆́юже хва́лѧтсѧ ца́рїе и҆ кнѧ́зи. Ты̀, ꙗ҆́кѡ хра́брый воево́да, крѣ́постїю, ѿ цр҃ѧ̀ си́лъ тебѣ̀ да́нною, ли́ца врагѡ́въ страны̀ твоеѧ̀ со стꙋдо́мъ вспѧ́ть ѡ҆браща́ла є҆сѝ: тѣ́мже и҆ на́шꙋ странꙋ̀ рѡссі́йскꙋю си́лою моли́твъ твои́хъ ѡ҆градѝ ѿ всѣ́хъ навѣ̑тъ ви́димыхъ и҆ неви́димыхъ врагѡ́въ. Молѝ бг҃а ѡ҆ на́съ, ѽ прпⷣбнаѧ ма́ти, да не ꙗ҆́ростїю свое́ю ѡ҆бличи́тъ на́съ гдⷭ҇ь, нижѐ гнѣ́вомъ свои́мъ нака́жетъ на́съ за премнѡ́гїѧ грѣхѝ на́шѧ, но млⷭ҇тїю свое́ю да ѡ҆гради́тъ на́съ и҆ да да́рꙋетъ на́мъ вре́мѧ на покаѧ́нїе и҆ и҆справле́нїе. Ѽ прпⷣбнаѧ параске́ѵо! Всѣ́хъ собра́вшихсѧ въ се́мъ хра́мѣ (посвѧще́ннѣмъ твоемꙋ̀ и҆́мени) и҆ съ любо́вїю чтꙋ́щихъ ст҃ꙋ́ю па́мѧть твою̀ твои́мъ застꙋпле́нїемъ ѡ҆сѣнѝ, и҆ и҆спросѝ ѹ҆ цр҃ѧ̀ си́лъ, є҆мꙋ́же со а҆́гг҃лы предстои́ши, коемꙋ́ждо бл҃гопотрє́бнаѧ во вре́меннѣй жи́зни се́й, па́че же помозѝ на́мъ нбⷭ҇нагѡ црⷭ҇тва дости́гнꙋти твои́ми те́плыми моли́твами и҆ хода́тайствомъ ко гдⷭ҇ꙋ на́шемꙋ і҆и҃сꙋ хрⷭ҇тꙋ̀, є҆мꙋ́же подоба́етъ всѧ́каѧ сла́ва, че́сть и҆ поклоне́нїе, со ѻ҆ц҃е́мъ и҆ ст҃ы́мъ дх҃омъ, ны́нѣ и҆ при́снѡ и҆ во вѣ́ки вѣкѡ́въ.

## Тропа́рь, гла́съ д҃:

<red>П</red>ꙋсты́нное и҆ безмо́лвное житїѐ возлюби́вши, и҆ вослѣ́дъ хрⷭ҇та̀ жениха̀ твоегѡ̀ ѹ҆се́рднѡ поте́кши, и҆ тогѡ̀ бл҃го́е и҆́го во ю҆́ности твое́й взе́мши, крⷭ҇тнымъ зна́менїемъ къ мы́слєннымъ врагѡ́мъ мꙋ́жески воѡрꙋжи́вшисѧ, по́стническими пѡ́двиги, посто́мъ и҆ мл҃твами и҆ сле́зными ка́плѧми, ѹ҆́глїе страсте́й ѹ҆гаси́ла є҆сѝ, достосла́внаѧ параске́ѵо: и҆ ны́нѣ въ нбⷭ҇нѣмъ черто́зѣ съ мꙋ́дрыми дѣ́вами предстоѧ́щи хрⷭ҇тꙋ̀, молѝ ѡ҆ на́съ, почита́ющихъ честнꙋ́ю па́мѧть твою̀.
