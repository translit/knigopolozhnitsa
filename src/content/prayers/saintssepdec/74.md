---
title: "Деке́мврїа г҃ и҆ і҆анꙋа́рїа ѳ҃і"
navigation:
  key: prayers-saintssepdec-74
  title: "Деке́мврїа г҃ и҆ і҆анꙋа́рїа ѳ҃і"
  parent: prayers-saintssepdec
  order: 74
type: "prayer"
---

## Деке́мврїа г҃ и҆ і҆анꙋа́рїа ѳ҃і.

## Мл҃твы прпⷣбномꙋ са́ввѣ, и҆гꙋ́менꙋ стороже́вскомꙋ, звенигоро́дскомꙋ чꙋдотво́рцꙋ.



## Мл҃тва а҃, и҆з̾ слꙋ́жбы:

<versal data-diacritics="true">Ѽ</versal> пречтⷭ҇на́ѧ и҆ сщ҃е́ннаѧ главо̀, нбⷭ҇нагѡ і҆ерⷭ҇ли́ма граждани́не, прест҃ы́ѧ трⷪ҇цы ѡ҆бита́лище, прпⷣбне ѻ҆́тче са́вво! Ве́лїе и҆мѣ́ѧ дерзнове́нїе ко всемлⷭ҇тивомꙋ влⷣцѣ, моли́сѧ ѡ҆ ста́дѣ ѡ҆гра́ды твоеѧ̀ и҆ ѡ҆ всѣ́хъ по дꙋ́хꙋ ча́дѣхъ твои́хъ: не премолчѝ вопїѧ̀ за ны̀ ко гдⷭ҇ꙋ, и҆ не пре́зри вѣ́рою и҆ любо́вїю чтꙋ́щихъ тѧ̀. И҆спросѝ предста́тельствомъ твои́мъ ѹ҆ цр҃ѧ̀ ца́рствꙋющихъ ми́ръ цр҃кви, под̾ зна́менїемъ крⷭ҇та̀ во́инствꙋющей: бл҃годе́нствїе въ ми́рѣ и҆ поможе́нїе во бра́нехъ бл҃гочести́вѣйшемꙋ і҆мпера́торꙋ на́шемꙋ нїкола́ю а҆леѯа́ндровичꙋ: а҆рхїере́ѡмъ ст҃и́тельства бл҃голѣ́пїе: мона́шествꙋющымъ до́брое въ по́двизѣхъ тече́нїе: ца́рствꙋющымъ градѡ́мъ, ст҃ѣ́й ѡ҆би́тели се́й, гра́дꙋ семꙋ̀ и҆ всѣ̑мъ градѡ́мъ и҆ страна́мъ ѡ҆хране́нїе, мі́рꙋ безмѧте́жїе и҆ ми́ръ, ѿ гла́да и҆ па́гꙋбы и҆збавле́нїе: ста̑рымъ и҆ немощны̑мъ ѹ҆тѣше́нїе и҆ подкрѣпле́нїе: ю҆́нымъ и҆ младе́нцємъ бл҃го́е въ вѣ́рѣ возраста́нїе, во є҆ѵⷢ҇льстѣмъ ѹ҆че́нїи тве́рдое ѡ҆бꙋче́нїе и҆ въ чистотѣ̀ и҆ цѣломꙋ́дрїи пребыва́нїе: вдови́цамъ и҆ сирота́мъ ми́лость и҆ застꙋпле́нїе: плѣнє́ннымъ ѿра́дꙋ и҆ возвраще́нїе: болѧ́щымъ и҆сцѣле́нїе, малодꙋ̑шнымъ ѹ҆твержде́нїе: заблꙋ́ждшымъ и҆справле́нїе: согрѣша́ющымъ дꙋ́хъ сокрꙋше́нїѧ: бѣ́дствꙋющымъ и҆ всѣ̑мъ, бл҃года́тныѧ по́мощи тре́бꙋющымъ, бл҃говре́меннꙋю по́мощь. Не посрамѝ на́съ, съ вѣ́рою къ тебѣ̀ притека́ющихъ: споспѣшествꙋ́й, ꙗ҆́кѡ чадолюби́вый ѻ҆те́цъ ча́дѡмъ, и҆ на́мъ понестѝ и҆́го хрⷭ҇то́во во бл҃годꙋ́шїи и҆ терпѣ́нїи: и҆ всѣ́хъ ѹ҆пра́ви въ ми́рѣ и҆ покаѧ́нїи сконча́ти житїѐ своѐ непосты́днѡ и҆ пресели́тисѧ со ѹ҆пова́нїемъ во ѡ҆би́тєли нбⷭ҇ныѧ, и҆дѣ́же ты̀, по трꙋдѣ́хъ и҆ по́двизѣхъ, ны́нѣ водворѧ́ешисѧ со а҆́гг҃лы и҆ ст҃ы́ми, ви́дѧ и҆ прославлѧ́ѧ бг҃а, въ трⷪ҇цѣ сла́вимаго, ѻ҆ц҃а̀ и҆ сн҃а и҆ ст҃а́го дх҃а.

## Мл҃тва в҃, что́маѧ въ звенигоро́дскомъ са́ввинѣ-стороже́вскомъ монастырѣ̀, моско́вскїѧ є҆па́рхїи:

<versal data-diacritics="true">Ѽ</versal> чтⷭ҇на́ѧ главо̀, прпⷣбне и҆ бг҃обл҃же́нне ѻ҆́тче на́шъ са́вво! Не преста́й мл҃твꙋ творѧ̀ къ чл҃вѣколю́бцꙋ бг҃ꙋ ѡ҆ ста́дѣ твое́мъ, є҆́же ѿ дꙋшѝ возлюби́лъ є҆сѝ и҆ ѡ҆ не́мже трꙋды̀ мнѡ́ги и҆ по́ты и҆ болѣ̑зни претерпѣ́лъ є҆сѝ. Ты̀ вѣ́си ѿвсю́дꙋ належа́щїй на́мъ стра́хъ, вѣ́си и҆ непремѣ́ннꙋю бѣсо́вскꙋю на ны̀ ра́ть, вѣ́си тѣле́сное стꙋже́нїе и҆ ѕлолю́тство, вѣ́си ѹ҆се́рдїѧ на́шегѡ неможе́нїе. Сегѡ̀ ра́ди мо́лимъ тѧ̀: ꙗ҆́коже въ трꙋ́днѣмъ се́мъ и҆ многоболѣ́зненнѣмъ житїѝ твое́мъ бра́тїю ѕѣлѡ̀ возлюби́лъ є҆сѝ и҆ наста́вникъ неꙋсы́пенъ є҆́й бы́лъ є҆сѝ ко сп҃се́нїю, та́кѡ и҆ ны́нѣ прⷭ҇то́лꙋ бж҃їю предстоѧ̀, помина́й ны̀ ча̑да твоѧ̑, ꙗ҆́кѡ да и҆зба́витъ на́съ гдⷭ҇ь ѿ тьмы̀ страсте́й и҆ всѧ́кагѡ ѡ҆бдержа́нїѧ лꙋка́выхъ бѣсѡ́въ и҆ ѕлы́хъ человѣ̑къ. Помѧнѝ, прпⷣбне ѻ҆́тче, и҆ менѐ ѹ҆бо́гаго раба̀ твоего̀ <red>и҆́мⷬ҇къ</red>, да мл҃твами твои́ми въ де́нь стра́шнагѡ преще́нїѧ ми́лостиваго сꙋдїю̀ ѡ҆брѧ́щꙋ, гдⷭ҇а на́шего і҆и҃са хрⷭ҇та̀, є҆мꙋ́же сла́ва и҆ держа́ва, со ѻ҆ц҃е́мъ и҆ съ прест҃ы́мъ дх҃омъ, ны́нѣ и҆ при́снѡ и҆ во вѣ́ки вѣкѡ́въ.

## Тропа́рь, гла́съ и҃:

<red>П</red>ꙋсты́ни ꙗ҆ви́лсѧ є҆сѝ до́брое прозѧбе́нїе, прпⷣбне: ѿ ю҆́ности бо и҆зво́лилъ є҆сѝ чи́стое житїѐ, дх҃о́вномꙋ твоемꙋ̀ ѹ҆чи́телю послѣ́дꙋѧ, и҆ тогѡ̀ ѹ҆че́нїемъ ѹ҆́мъ къ нбⷭ҇нымъ впери́въ, ста́дꙋ твоемꙋ̀ премꙋ́дръ наста́вникъ показа́лсѧ є҆сѝ: тѣ́мже и҆ хрⷭ҇то́съ, ꙗ҆́кѡ пресвѣ́тла тѧ̀ свѣти́льника, чꙋдесы̀ ѡ҆богатѝ. Са́вво ѻ҆́тче на́шъ, молѝ сп҃сти́сѧ дꙋша́мъ на́шымъ.
