---
title: "Ное́мврїа к҃в"
navigation:
  key: prayers-saintssepdec-64
  title: "Ное́мврїа к҃в"
  parent: prayers-saintssepdec
  order: 64
type: "prayer"
---

## Ное́мврїа к҃в.

## Мл҃тва ст҃о́мꙋ бл҃говѣ́рномꙋ вели́комꙋ кнѧ́зю мїхаи́лꙋ ꙗ҆росла́вичꙋ тферско́мꙋ, и҆з̾ а҆ка́ѳїста:

<versal data-diacritics="true">Ѽ</versal> ди́вный во страда́льцѣхъ, ст҃ы́й, бл҃говѣ́рный, вели́кїй кнѧ́же мїхаи́ле! Ве́лїи по́двизи и҆ трꙋды̀ твоѝ, ꙗ҆̀же за правовѣ́рїе, за цр҃ковь бж҃їю и҆ за ѻ҆те́чество твоѐ, гра́дъ тфе́рь, положи́лъ є҆сѝ. Ты̀, возжела́въ вы́шнихъ, ѡ҆ста́вилъ є҆сѝ тлѣ́ннꙋю сла́вꙋ земнꙋ́ю, и҆ подви́жникѡмъ хрⷭ҇тѡ́вымъ ревнꙋ́ѧ, до́блественнѡ противꙋста́лъ є҆сѝ ꙗ҆́рости царѧ̀ нечести́вагѡ и҆ преще́нїю ѕломы́шленнагѡ є҆гѡ̀ воево́ды. Ты̀, прїе́мъ непра́ведное ѡ҆сꙋжде́нїе и҆ заколе́нїе, воспрїѧ́лъ є҆сѝ нбⷭ҇ное црⷭ҇твїе, и҆ кро́вными ка́плѧми, ꙗ҆́кѡ пречꙋ́днымъ ка́менемъ, ѹ҆краси́въ на главѣ̀ твое́й вѣне́цъ, ны́нѣ на нб҃сѣ́хъ прⷭ҇то́лꙋ всѣ́хъ влⷣки съ ли̑ки а҆́гг҃лъ и҆ со всѣ́ми ст҃ы́ми є҆гѡ̀ предстои́ши. Сегѡ̀ ра́ди, къ ра́цѣ моще́й твои́хъ притека́юще, сїѧ̑ се́рдцемъ и҆ ѹ҆сты̀ лобыза́емъ, и҆ ѹ҆ми́льнѡ къ тебѣ̀ взыва́емъ: ѽ тезоимени́те нбⷭ҇номꙋ воево́дѣ вы́шнихъ си́лъ, вели́кїй кнѧ́же мїхаи́ле! Моли́сѧ непреста́ннѡ хрⷭ҇тꙋ̀ бг҃ꙋ за гра́дъ тво́й и҆ лю́ди и҆ за всѧ̑ правосла̑вныѧ хрⷭ҇тїа́ны. Бꙋ́ди спобо́рникъ крѣ́покъ на врагѝ правосла́вїѧ бл҃гочести́вѣйшемꙋ, самодержа́внѣйшемꙋ, вели́комꙋ госꙋда́рю на́шемꙋ, і҆мпера́торꙋ нїкола́ю а҆леѯа́ндровичꙋ всеѧ̀ рѡссі́и и҆ всемꙋ̀ ца́рствꙋющемꙋ до́мꙋ: и҆спросѝ и҆̀мъ предста́тельствомъ твои́мъ ми́ръ, здра́вїе, долгоде́нствїе и҆ во все́мъ бл҃госпѣ́шество. Бꙋ́ди и҆ на́мъ помо́щникъ всѧ̑, ꙗ҆̀же ко сп҃се́нїю и҆ по́льзѣ на́шей, воспрїѧ́ти: ѡ҆хранѧ́й на́съ ѿ и҆скꙋше́нїй и҆ напа́стей, во вре́меннѣй жи́зни приходѧ́щихъ, и҆ не лишѝ на́съ хода́тайства твоегѡ̀ ко хрⷭ҇тꙋ̀ бг҃ꙋ, во є҆́же полꙋчи́ти на́мъ прегрѣше́нїй проще́нїе и҆ сподо́битисѧ нбⷭ҇нагѡ селе́нїѧ со и҆збра́нными є҆гѡ̀, ꙗ҆́кѡ да и҆ въ се́мъ сла́витсѧ пречⷭ҇тно́е и҆ великолѣ́пое и҆́мѧ є҆гѡ̀ во вѣ́ки вѣкѡ́въ.

## Тропа́рь, гла́съ и҃:

<red>В</red>озвы́сивъ ѹ҆́мъ тво́й къ бг҃ꙋ, и҆ житїѧ̀ со а҆́гг҃лы возжелѣ́лъ є҆сѝ, тлѣ́ннꙋю сла́вꙋ земнꙋ́ю ѡ҆ста́вилъ є҆сѝ, бл҃же́нне, и҆ положи́лъ є҆сѝ дꙋ́шꙋ твою̀ за лю́ди твоѧ̑, воспрїѧ́лъ є҆сѝ вѣне́цъ проти́вꙋ трꙋдѡ́въ твои́хъ, бг҃омꙋ́дре мїхаи́ле. Молѝ хрⷭ҇та̀ бг҃а ѡ҆ чтꙋ́щихъ любо́вїю ст҃ꙋ́ю па́мѧть твою̀.
