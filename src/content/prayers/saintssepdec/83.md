---
title: "Деке́мврїа в҃і и҆ ма́їа к҃з"
navigation:
  key: prayers-saintssepdec-83
  title: "Деке́мврїа в҃і и҆ ма́їа к҃з"
  parent: prayers-saintssepdec
  order: 83
type: "prayer"
---

## Деке́мврїа в҃і и҆ ма́їа к҃з.

## Мл҃тва прпⷣбномꙋ ѳерапо́нтꙋ, мо́нзенскомꙋ чꙋдотво́рцꙋ:

<versal data-diacritics="true">Ѽ</versal> прпⷣбне ѻ҆́тче, вели́кїй застꙋ́пниче, ско́рый ѹ҆слы́шателю, ѹ҆го́дниче бж҃їй и҆ чꙋдотво́рче ѳерапо́нте! Не забꙋ́ди ны̀, ꙗ҆́коже ѡ҆бѣща́лсѧ є҆сѝ, посѣща́й ча̑да твоѧ̑: а҆́ще бо и҆ ѿше́лъ є҆сѝ ѿ на́съ тѣ́ломъ, но дꙋ́хомъ при́снѡ съ на́ми пребыва́еши. Мо́лимъ ѹ҆̀бо тѧ̀, ѽ прпⷣбне ѻ҆́тче: и҆зба́ви ны̀ ѿ ѻ҆гнѧ̀ и҆ меча̀, ѿ наше́ствїѧ и҆ноплеме́нныхъ и҆ междоꙋсо́бныѧ бра́ни и҆ ѿ тлетво́рныхъ вѣ́трѡвъ и҆ ѿ внеза́пныѧ сме́рти и҆ ѿ всѣ́хъ прилѡ́гъ вра́жїихъ, находѧ́щихъ на ны̀. Ѹ҆слы́ши ны̀ грѣ̑шныѧ, прїимѝ мл҃твꙋ и҆ моле́нїе на́ше, є҆́же къ тебѣ̀, ꙗ҆́кѡ кади́ло бл҃гово́нное и҆ ꙗ҆́кѡ же́ртвꙋ бл҃гопрїѧ́тнꙋю, прино́симъ. Ѹ҆мерщвлє́нныѧ ѕлы́ми дѣ́лы, словесы̀ и҆ помышле́ньми дꙋ́шы на́шѧ, прпⷣбне ѻ҆́тче, ѡ҆живѝ и҆ возста́ви. И҆ ꙗ҆́коже мнѡ́ги приходѧ́щыѧ къ цѣльбоно́сномꙋ твоемꙋ̀ гро́бꙋ съ вѣ́рою, всѧ́кими скорбьмѝ и҆ болѣ́зньми лю́тѣ стра́ждꙋщыѧ и҆сцѣли́лъ є҆сѝ, та́кѡ и҆ на́съ и҆сцѣлѝ ѿ недꙋ́гѡвъ дꙋше́вныхъ и҆ тѣле́сныхъ. И҆сто́ргни на́съ и҆з̾ глꙋбины̀ согрѣше́нїй и҆ на пꙋ́ть покаѧ́нїѧ наста́ви, ми́лостивымъ твои́мъ предста́тельствомъ ѿ ви́димыхъ и҆ неви́димыхъ вра̑гъ и҆збавлѧ́ѧ. Помозѝ на́мъ въ житїѝ се́мъ и҆ во и҆схо́дѣ дꙋ́шъ на́шихъ и҆ въ бꙋ́дꙋщей жи́зни, во вѣ́ки вѣкѡ́въ.

## Тропа́рь, гла́съ д҃:

<red>Л</red>юбо́Вїю хрⷭ҇то́вою, бг҃омꙋ́дре, просвѣти́всѧ, добродѣ́тельми васі́лїю бл҃же́нномꙋ подража́лъ є҆сѝ, всѧ́кое же наслажде́нїе плотско́е возненави́дѣвъ и҆ въ пꙋсты́ню всели́всѧ, та́мѡ вельмѝ подвиза́лсѧ є҆сѝ въ пѣ́нїи, во бдѣ́нїи и҆ въ поще́нїи: тѣ́мже и҆ хрⷭ҇то́съ да́ромъ чꙋде́съ ѡ҆богатѝ тебѐ. Помина́й ѹ҆̀бо на́съ, чтꙋ́щихъ пресвѣ́тлꙋю па́мѧть твою̀, прпⷣбне ѻ҆́тче ѳерапо́нте, и҆ молѝ хрⷭ҇та̀ бг҃а сп҃сти́сѧ дꙋша́мъ на́шымъ.
