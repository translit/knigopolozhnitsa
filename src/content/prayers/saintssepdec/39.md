---
title: "Ѻ҆ктѡ́врїа к҃ и҆ і҆ꙋ́нїа к҃г"
navigation:
  key: prayers-saintssepdec-39
  title: "Ѻ҆ктѡ́врїа к҃ и҆ і҆ꙋ́нїа к҃г"
  parent: prayers-saintssepdec
  order: 39
type: "prayer"
---

## Ѻ҆ктѡ́врїа к҃ и҆ і҆ꙋ́нїа к҃г.

## Мл҃твы ст҃о́мꙋ пра́ведномꙋ а҆рте́мїю ве́ркольскомꙋ.



## Мл҃тва а҃, и҆з̾ слꙋ́жбы со а҆ка́ѳїстомъ:

<versal>С</versal>т҃ы́й ѹ҆го́дниче бж҃їй, а҆рте́мїе пра́ведный, храни́телю при́сный ст҃ы́ѧ ѡ҆би́тели, твои́мъ и҆́менемъ ѹ҆краше́нныѧ, и҆ всеѧ̀ сѣ́верныѧ страны̀ пред̾ бг҃омъ застꙋ́пниче! При́зри ми́лостивнѡ на ѹ҆се́рднꙋю мл҃твꙋ на́съ грѣ́шныхъ, и҆ твои́мъ бл҃гомо́щнымъ предста́тельствомъ проще́нїе согрѣше́нїй на́шихъ ѹ҆ гдⷭ҇а и҆спросѝ, преспѣ́ѧнїе же въ вѣ́рѣ и҆ бл҃гоче́стїи, и҆ ѿ ко́зней дїа́вольскихъ ѡ҆гражде́нїе и҆схода́тайствꙋй на́мъ. Наипа́че же молѝ гдⷭ҇а, да во здра́вїи и҆ непремѣнѧ́емѣмъ бл҃гополꙋ́чїи сохрани́тъ бл҃гочести́вѣйшаго, самодержа́внѣйшаго, вели́каго госꙋда́рѧ на́шего, і҆мпера́тора нїкола́ѧ а҆леѯа́ндровича, да пода́стъ же и҆ всѣ̑мъ лю́демъ, держа́вѣ є҆гѡ̀ врꙋчє́ннымъ, ми́ръ, тишинꙋ̀ и҆ нелицемѣ́рное послꙋша́нїе, да сподо́битъ всѣ́хъ на́съ по хрⷭ҇тїа́нстѣй кончи́нѣ нбⷭ҇ное црⷭ҇твїе полꙋчи́ти, и҆дѣ́же всѝ пра́веднїи кꙋ́пнѡ съ тобо́ю сла́вѧтъ ѻ҆ц҃а̀ и҆ сн҃а и҆ ст҃а́го дх҃а во вѣ́ки вѣкѡ́въ.

## Мл҃тва в҃, и҆з̾ а҆ка́ѳїста:

<versal data-diacritics="true">Ѽ</versal> вели́кїй ѹ҆го́дниче бж҃їй, ст҃ы́й пра́ведный а҆рте́мїе, ст҃ы́ѧ ѡ҆би́тели, твои́мъ и҆́менемъ красꙋ́ющїѧсѧ, покрови́телю, си́льный ѡ҆ на́съ ко гдⷭ҇ꙋ хода́таю, здѣ̀ живꙋ́щихъ и҆́нокѡвъ твоеѧ̀ ѡ҆би́тели бл҃годѣ́телю, и҆ всѣ́хъ съ вѣ́рою и҆ любо́вїю притека́ющихъ къ ра́цѣ чꙋдотво́рныхъ моще́й твои́хъ до́брый слы́шателю! При́зри ми́лостивнѡ на ѹ҆бо́гꙋю мл҃твꙋ на́съ грѣ́шныхъ и҆ непотре́бныхъ, и҆ твои́мъ всемо́щнымъ предста́тельствомъ и҆спросѝ на́мъ ѹ҆ гдⷭ҇а проще́нїе грѣхѡ́въ, въ вѣ́рѣ и҆ бл҃гоче́стїи преспѣ́ѧнїе и҆ ѿ ко́зней сꙋпоста́та, и҆́щꙋщагѡ на́съ погꙋби́ти, ѡ҆гражде́нїе. Да́рꙋй бра́тствꙋ твоеѧ̀ ѡ҆би́тели смире́нїе и҆ кро́тость, любо́вь и҆ послꙋша́нїе вседꙋ́шное, слꙋже́нїе и҆ житїѐ бл҃гоговѣ́йное и҆ и҆́ноческагѡ ѻ҆бщежи́тїѧ до́брое соблюде́нїе, да гдⷭ҇еви непосты́днѡ рабо́тающе, дꙋ́хомъ же горѧ́ще, и҆ въ непреста́ннѣй мл҃твѣ ѡ҆ бл҃готвори́телехъ на́шихъ живы́хъ и҆ ѹ҆со́пшихъ преспѣва́юще, вѣ́рнїи рабѝ гдⷭ҇а ꙗ҆ви́мсѧ. Молѝ гдⷭ҇а, да цр҃ковь правосла́внаѧ, ꙗ҆́кѡ вертогра́дъ бл҃гонасажде́нный, ѹ҆твержда́етсѧ и҆ мно́житсѧ, и҆ бога̑тны плоды̀ вѣ́ры и҆ бл҃гоче́стїѧ да сотвори́тъ. Молѝ гдⷭ҇а, да храни́тъ во здра́вїи, дꙋше́внѣмъ сп҃се́нїи и҆ во все́мъ бл҃гопоспѣше́нїи бл҃гочести́вѣйшаго госꙋда́рѧ на́шего, і҆мпера́тора нїкола́ѧ а҆леѯа́ндровича и҆ ве́сь ца́рствꙋющїй до́мъ, на́мъ бл҃годѣ́ющїй. Молѝ гдⷭ҇а ѡ҆ млⷭ҇ти и҆ бл҃года́тныхъ щедро́тахъ ст҃ѣ́йшемꙋ прави́тельствꙋющемꙋ сѷно́дꙋ, и҆ преѡсщ҃е́нномꙋ на́шемꙋ (а҆рхангелогоро́дскомꙋ є҆пі́скопꙋ <red>и҆́мⷬ҇къ</red>) и҆ всемꙋ̀ ѡ҆сщ҃е́нномꙋ при́чтꙋ, и҆ всѣ̑мъ правосла̑внымъ хрⷭ҇тїа́нѡмъ, да хода́тайствомъ и҆ застꙋпле́нїемъ пребл҃гослове́нныѧ влⷣчцы на́шеѧ бцⷣы ми́рное и҆ бг҃оꙋго́дное житїѐ здѣ̀ поживе́мъ, и҆ по ми́рнѣй хрⷭ҇тїа́нстѣй кончи́нѣ въ пресла́внѣмъ црⷭ҇твїи млⷭ҇ти цр҃ѧ̀ нб҃сѐ и҆ землѝ сподо́бимсѧ, сла́вити ѻ҆ц҃а̀ и҆ сн҃а и҆ ст҃а́го дх҃а, ны́нѣ и҆ при́снѡ и҆ во вѣ́ки вѣкѡ́въ.

## Мл҃тва г҃, что́маѧ въ моско́вской параске́ѵїевской, на пѧ́тницкой ѹ҆́лицѣ, цр҃кви:

<versal data-diacritics="true">Ѽ</versal> великосла́вный ѹ҆го́дниче бж҃їй, ѽ вели́кїй чꙋдотво́рче, ст҃ы́й и҆ пра́ведный а҆рте́мїе, херꙋві́ме земны́й, человѣ́че нбⷭ҇ный, а҆́гг҃лѡвъ собесѣ́дниче, нбⷭ҇ный жи́телю! При́зри съ высоты̀ нбⷭ҇ныѧ свѣ́тлымъ ѻ҆́комъ твои́мъ, и҆ низпослѝ на́мъ лꙋчы̀ бж҃їѧ бл҃года́ти. Свѣти́льниче бг҃овозжже́нный, твои́ми ст҃ы́ми мл҃твами разженѝ мра́къ грѣхѡ́въ на́шихъ, ѹ҆просѝ ѹ҆ ѻ҆ц҃а̀ свѣ́тѡвъ свѣ́тъ бл҃года́ти дꙋша́мъ на́шымъ, всѣ́хъ правовѣ́рныхъ ско́рый бы́въ помо́щникъ и҆ застꙋ́пникъ. Всѧ́къ бо, съ вѣ́рою под̾ кро́въ защище́нїѧ твоегѡ̀ моли́твеннѡ притека́ѧй и҆ застꙋпле́нїѧ твоегѡ̀ ѹ҆ гдⷭ҇а просѧ́й, а҆́бїе посо́бствꙋемь быва́етъ, бж҃їю же млⷭ҇ть ѡ҆брѣта́етъ и҆ жела́нїѧ се́рдца своегѡ̀ не лиша́етсѧ: но про́ситъ бл҃года́ти и҆ прїе́млетъ да́ръ на по́льзꙋ проше́нїѧ. Ты̀ є҆сѝ, пра́ведный а҆рте́мїе, вертогра́дъ бг҃омъ насажде́нный, въ не́мже цвѣ́тъ здравотво́рный процвѣтѐ, є҆́же и҆сцѣлѧ́тисѧ мнѡ́гимъ ѿ ѕѣ́льнагѡ трѧсави́чнагѡ недꙋ́га. Ѽ ко́ль мно́зи твое́ю чꙋде́сною по́мощїю слѣпі́и прозрѣ́ша, глꙋсі́и слꙋ́хъ прїѧ́ша, хро́мїи возскочи́ша и҆ ходи́ша, немощні́и дѣ́йство рꙋ́къ прїѧ́ша, безꙋ́мнїи воꙋми́шасѧ, разсла́бленнїи въ жи́лахъ ѹ҆крѣпи́шасѧ, слѧче́ннїи и҆спра́вишасѧ, и҆ и҆мꙋ́щи вре́ды и҆сцѣлѣ́ша! Є҆ще́ же и҆ скве́рнїи де́мони мл҃твою твое́ю ѿгна́шасѧ, и҆ и҆ні́и неисцѣ́льнїи недꙋ́зи разрѣши́шасѧ. Та́кѡ, ст҃ы́й и҆ пра́ведный а҆рте́мїе, всѣ̑мъ всегда̀ ми́лостивъ ꙗ҆влѧ́ешисѧ. Ѹ҆̀бо и҆ ѡ҆ на́съ неисповѣди́мꙋю бж҃їю бл҃гость ѹ҆молѝ, да ѡ҆ста́витъ на́мъ гдⷭ҇ь до́лги на́шѧ, и҆ да храни́тъ ца́рство рѡссі́йское въ ми́рѣ и҆ бл҃годе́нствїи, въ крѣ́пости и҆ ѻ҆би́лїи, и҆ вѣ́рꙋ правосла́внꙋю да ѹ҆крѣпи́тъ, церкѡ́вныѧ же раско́лы да ѹ҆толи́тъ, и҆ всѧ̑ правосла̑вныѧ хрⷭ҇тїа́ны да сп҃се́тъ. Мы́ же твою̀ па́мѧть ст҃ꙋ́ю ѿ ро́да въ ро́дъ че́стнѡ пра́здновати бꙋ́демъ, сла́вѧще просла́вльшаго тѧ̀ хрⷭ҇та̀ гдⷭ҇а, є҆мꙋ́же подоба́етъ всѧ́каѧ сла́ва, че́сть и҆ поклоне́нїе, со безнача́льнымъ є҆гѡ̀ ѻ҆ц҃е́мъ, и҆ со прест҃ы́мъ и҆ бл҃ги́мъ и҆ животворѧ́щимъ дх҃омъ, ны́нѣ и҆ въ безконє́чныѧ вѣ́ки вѣкѡ́въ.

## Тропа́рь, гла́съ в҃:

<red>В</red>ы́шнѧгѡ повелѣ́нїемъ тꙋченѡ́снымъ ѡ҆́блакѡмъ не́бо помрачи́вшымъ, и҆ мо́лнїѧмъ блиста́ющымъ, гро́мꙋ же возшꙋмѣ́вшꙋ съ преще́нїемъ, и҆спꙋсти́лъ є҆сѝ дꙋ́шꙋ твою̀ въ рꙋ́цѣ гдⷭ҇еви, премꙋ́дре а҆рте́мїе: и҆ ны́нѣ предстои́ши прⷭ҇то́лꙋ влⷣки всѣ́хъ, всѣ̑мъ съ вѣ́рою и҆ любо́вїю приходѧ́щымъ къ ра́цѣ твое́й и҆сцѣле́нїе подаѧ̀ неѿло́жнѡ и҆ молѧ́сѧ хрⷭ҇тꙋ̀ бг҃ꙋ сп҃сти́сѧ дꙋша́мъ на́шымъ.
