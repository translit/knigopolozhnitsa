---
title: "Деке́мврїа к҃з"
navigation:
  key: prayers-saintssepdec-94
  title: "Деке́мврїа к҃з"
  parent: prayers-saintssepdec
  order: 94
type: "prayer"
---

## Деке́мврїа к҃з.

## Мл҃тва ст҃о́мꙋ а҆пⷭ҇лꙋ, первомч҃нкꙋ и҆ а҆рхїдїа́конꙋ стефа́нꙋ, что́маѧ въ стефа́новской цр҃кви гра́да росто́ва, ꙗ҆росла́вскїѧ є҆па́рхїи:

<versal>П</versal>е́рвый во дїа́конѣхъ, пе́рвый и҆ въ мч҃нцѣхъ показа́лсѧ є҆сѝ, ст҃ы́й стефа́не а҆пⷭ҇ле. И҆спо́лнь бо вѣ́ры и҆ си́лы во ѹ҆че́нїи и҆ въ зна́менїихъ вели́къ ꙗ҆ви́лсѧ є҆сѝ, и҆ никто́же возмо́же противꙋста́ти премꙋ́дрости и҆ дх҃ꙋ, и҆́миже глаго́лалъ є҆сѝ, лице́ же твоѐ на со́нмищи ви́дѣно бы́сть, ꙗ҆́кѡ лицѐ а҆́гг҃ла. Тѣ́мже и҆спо́лненъ ст҃а́гѡ дх҃а бы́въ, ви́дѣлъ є҆сѝ ѿве́рстое нб҃о и҆ сла́вꙋ бж҃їю и҆ сн҃а чл҃вѣ́ча, гдⷭ҇а на́шего і҆и҃са хрⷭ҇та̀, ѡ҆деснꙋ́ю стоѧ́ща бг҃а ѻ҆ц҃а̀. Та́же и҆ ѿ жестоковы́йныхъ и҆ ѹ҆бі́йцъ і҆ꙋде́євъ ка́менїемъ, пред̾ лице́мъ пребл҃гослове́нныѧ и҆ молѧ́щїѧсѧ ѡ҆ тебѣ̀ дв҃ы мт҃ре є҆гѡ̀, побива́емь, прекло́нь колѣ̑на возопи́лъ є҆сѝ гла́сомъ ве́лїимъ: гдⷭ҇и, не поста́ви и҆̀мъ грѣха̀ сегѡ̀! И҆ та́кѡ дꙋ́хъ тво́й гдⷭ҇ꙋ і҆и҃сꙋ ра́достнѡ пре́далъ є҆сѝ. Сегѡ̀ ра́ди мл҃твенника и҆ предста́телѧ тѧ̀ стѧжа́хомъ, и҆ колѣ̑на дꙋшѝ и҆ се́рдца на́шегѡ прекло́ньше, тѧ̀ мо́лимъ: воздѣжѝ рꙋ́цѣ твоѝ ко гдⷭ҇ꙋ, и҆ сподви́жи всемꙋ̀ ро́дꙋ человѣ́ческомꙋ предста́тельницꙋ и҆ хода́таицꙋ къ сн҃ꙋ своемꙋ̀, прест҃ꙋ́ю мт҃рь дв҃ꙋ, и҆ ѡ҆ на́съ, при́снѡ прогнѣвлѧ́ющихъ грѣхо́мъ и҆ лѣ́ностїю, молѝ бл҃га́го сп҃са на́шего, да пода́стъ на́мъ бл҃года́ть во бл҃говре́меннꙋю по́мощь къ покаѧ́нїю, и҆ твои́мъ предста́тельствомъ и҆ застꙋпле́нїемъ прест҃ы́ѧ мт҃ре своеѧ̀, въ де́нь ѻ҆́нъ стра́шный и҆ пра́ведный, да не поста́витъ пред̾ на́ми грѣхѝ на́шѧ, но по щедро́тамъ свои̑мъ, тобо́ю ѹ҆моле́нъ бы́въ, да рече́тъ дꙋшѝ на́шей: сп҃се́нїе ва́ше є҆́смь а҆́зъ во вѣ́ки вѣкѡ́въ.

## Тропа́рь, гла́съ д҃:

<red>П</red>о́двигомъ до́брымъ подвиза́лсѧ є҆сѝ, первомч҃нче хрⷭ҇то́въ и҆ а҆пⷭ҇ле, и҆ мꙋчи́телей ѡ҆бличи́лъ є҆сѝ нече́стїе: ка́менїемъ бо побїе́нъ ѿ рꙋ́къ беззако́нныхъ, вѣне́цъ ѿ ꙗ҆́же свы́ше десни́цы прїѧ́лъ є҆сѝ, и҆ къ бг҃ꙋ взыва́лъ є҆сѝ, вопїѧ̀: гдⷭ҇и, не поста́ви и҆̀мъ грѣха̀ сегѡ̀.
