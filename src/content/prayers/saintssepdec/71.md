---
title: "Ное́мврїа к҃з"
navigation:
  key: prayers-saintssepdec-71
  title: "Ное́мврїа к҃з"
  parent: prayers-saintssepdec
  order: 71
type: "prayer"
---

## Ное́мврїа к҃з.

## Мл҃тва ст҃и́телю і҆а́кѡвꙋ, є҆пⷭ҇кпꙋ росто́вскомꙋ:

<versal data-diacritics="true">Ѽ</versal> пречꙋ́дне и҆ пребл҃же́нне ѻ҆́тче, ст҃и́телю хрⷭ҇то́въ і҆а́кѡве! Съ вѣ́рою и҆ любо́вїю къ тебѣ̀ припа́дающе, мо́лимъ тѧ̀: ѡ҆градѝ на́съ ст҃ы́ми твои́ми мл҃твами ѿ всѧ́кїѧ бѣды̀, ско́рби и҆ болѣ́зни и҆ ѿ всѧ́кагѡ гнѣ́ва бж҃їѧ, пра́веднѡ на ны̀ дви́жимагѡ: и҆спросѝ на́мъ ти́хое и҆ безмѧте́жное житїѐ, во всѧ́комъ бл҃гоче́стїи и҆ чистотѣ̀: помозѝ на́мъ сп҃се́нїе полꙋчи́ти и҆ црⷭ҇твїѧ нбⷭ҇нагѡ дости́гнꙋти. Є҆́й, ѹ҆го́дниче бж҃їй и҆ застꙋ́пниче на́шъ! Не пре́зри ѹ҆се́рднагѡ моле́нїѧ сегѡ̀ на́шегѡ, но при́зри на ны̀ ми́лостивнѡ и҆ ѹ҆молѝ ѡ҆ на́съ всеще́драго чл҃вѣколю́бца бг҃а, да не поги́бнемъ лю́тѣ со беззакѡ́нїи на́шими, но да сподо́бимсѧ съ тобо́ю и҆ со всѣ́ми ст҃ы́ми сла́вити и҆ воспѣва́ти всест҃о́е и҆́мѧ є҆гѡ̀ во вѣ́ки вѣкѡ́въ.

## Тропа́рь, гла́съ д҃:

<red>И҆</red>збра́нъ ѿ ю҆́ности бг҃ови бы́въ, ст҃и́телю і҆а́кѡве, и҆ сегѡ̀ ра́ди а҆рхїере́йства са́номъ почте́нъ, ѹ҆па́слъ є҆сѝ лю́ди тебѣ̀ бг҃омъ врꙋчє́нныѧ: тѣ́мже и҆ по преставле́нїи чꙋде́съ дарова̑нїѧ ѿ бг҃а прїѧ́лъ є҆сѝ, и҆сцѣлѧ́ти разли̑чныѧ недꙋ́ги. Молѝ ѡ҆ на́съ соверша́ющихъ честнꙋ́ю па́мѧть твою̀, да тебѐ непреста́ннѡ велича́емъ.
