---
title: "Септе́мврїа к҃д"
navigation:
  key: prayers-saintssepdec-23
  title: "Септе́мврїа к҃д"
  parent: prayers-saintssepdec
  order: 23
type: "prayer"
---

## Септе́мврїа к҃д.

## Мл҃тва прпⷣбномч҃нкꙋ галактїѡ́нꙋ во́логодскомꙋ, что́маѧ въ во́логодскомъ свѧ́то-дꙋ́ховѣ монастырѣ̀:

<versal data-diacritics="true">Ѽ</versal> прпⷣбне и҆ бг҃обл҃же́нне ѻ҆́тче на́шъ галактїѡ́не, крѣ́пкое страны̀ на́шеѧ ѡ҆гражде́нїе, хрⷭ҇тїа́нъ правосла́вныхъ побо́рниче и҆ те́плый за на́съ грѣ́шныхъ ко всемлⷭ҇тивомꙋ бг҃ꙋ на́шемꙋ і҆и҃сꙋ хрⷭ҇тꙋ̀ и҆ пречⷭ҇тѣй мт҃ри є҆гѡ̀ моли́твенниче! Ѹ҆миле́ннѡ мо́лимсѧ тебѣ̀, чꙋдотво́рнѣй ра́цѣ чтⷭ҇ны́хъ моще́й твои́хъ предстоѧ́ще: не забꙋ́ди на́съ грѣ́шныхъ и҆ недосто́йныхъ, но ꙗ҆́кѡ застꙋ́пникъ и҆ хода́тай ѹ҆се́рдный, при́зри ми́лостивнѡ на не́мощь на́шꙋ, и҆ и҆спросѝ мл҃твами твои́ми ѹ҆ хрⷭ҇та̀ бг҃а на́шегѡ, да ѡ҆свѧти́тъ бл҃года́тїю свое́ю дꙋ́шы и҆ тѣлеса̀ на̑ша, ѹ҆́мъ на́шъ да просвѣти́тъ свѣ́томъ бг҃опозна́нїѧ, со́вѣсть на́шꙋ ѿ ме́ртвыхъ дѣ́лъ да ѡ҆чи́ститъ, ѿ грѣхо́вныхъ же помышле́нїй и҆ гꙋби́тельнагѡ ѹ҆ны́нїѧ да ѡ҆гради́тъ, и҆ да да́рꙋетъ на́мъ и҆́скреннее покаѧ́нїе, серде́цъ сокрꙋше́нїе, сле́зное ѹ҆миле́нїе, воздержа́нїе же и҆ тре́звость, смиренномꙋ́дрїе и҆ кро́тость, чистотꙋ̀ дꙋше́внꙋю и҆ тѣле́снꙋю, нищелю́бїе же и҆ страннолю́бїе, и҆ дрꙋ́гъ ко дрꙋ́гꙋ нелицемѣ́рнꙋю любо́вь. Ѽ пребл҃же́нне ѻ҆́тче галактїѡ́не! Сподо́би на́съ ше́ствовати пꙋте́мъ сп҃се́нїѧ, да твои́ми мл҃твами пребл҃гі́й хрⷭ҇то́съ бг҃ъ на́шъ пока́жетъ на на́съ грѣ́шныхъ бл҃года́ть и҆ млⷭ҇ть свою̀, и҆ ѿ всѧ́ческихъ ѕѡ́лъ и҆ бꙋ́дꙋщагѡ мꙋче́нїѧ на́съ да свободи́тъ, и҆ да сподо́битъ наслѣ́дники бы́ти црⷭ҇твїѧ своегѡ̀ нбⷭ҇нагѡ, сла́вѧщыѧ и҆ велича́ющыѧ є҆го̀, кꙋ́пнѡ со безнача́льнымъ є҆гѡ̀ ѻ҆ц҃е́мъ, и҆ прест҃ы́мъ и҆ бл҃ги́мъ и҆ животворѧ́щимъ є҆гѡ̀ дх҃омъ, ны́нѣ и҆ при́снѡ и҆ во вѣ́ки вѣкѡ́въ.

## Тропа́рь, гла́съ д҃:

<red>Д</red>не́сь гра́дъ на́шъ тобо́ю хва́литсѧ, прпⷣбне: возсїѧ́лъ бо є҆сѝ пресвѣ́тлѡ ꙗ҆́кѡ со́лнце, гра́ды и҆ вє́си чꙋдесы̀ твои́ми ѡ҆зарѧ́ѧ. И҆ ны́нѣ, прпⷣбномч҃нче галактїѡ́не, гдⷭ҇еви моли́сѧ гра́дꙋ на́шемꙋ ѿ нахожде́нїѧ сопроти́вныхъ и҆зба́витисѧ, и҆ ѹ҆ хрⷭ҇та̀ бг҃а прегрѣше́нїй на́шихъ ѡ҆ставле́нїе и҆спросѝ, и҆ ѿ всѧ́кїѧ ско́рби и҆збавле́нїе пода́ждь любо́вїю чтꙋ́щымъ тѧ̀ и҆ вопїю́щымъ вѣ́рнѡ: бг҃ъ на́шъ съ на́ми, просла́вивый ѹ҆го́дника своего̀, ꙗ҆́коже бл҃говолѝ.
