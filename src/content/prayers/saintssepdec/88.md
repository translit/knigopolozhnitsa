---
title: "Деке́мврїа ѳ҃і"
navigation:
  key: prayers-saintssepdec-88
  title: "Деке́мврїа ѳ҃і"
  parent: prayers-saintssepdec
  order: 88
type: "prayer"
---

## Деке́мврїа ѳ҃і.

## Мл҃тва ст҃о́мꙋ мч҃нкꙋ вонїфа́тїю, что́маѧ въ бг҃оѧвле́нской цр҃кви гра́да ꙗ҆росла́влѧ:

<versal data-diacritics="true">Ѽ</versal> ст҃ы́й страстоте́рпче хрⷭ҇то́въ, во́ине цр҃ѧ̀ нбⷭ҇нагѡ, земна̑ѧ сладостра̑стїѧ презрѣ́вый и҆ къ го́рнемꙋ і҆ерⷭ҇ли́мꙋ страда́нїемъ возше́дый, мч҃нче вонїфа́тїе! Ѹ҆слы́ши мѧ̀ грѣ́шнаго, приносѧ́щаго ѿ се́рдца молє́бнаѧ пѣ̑нїѧ, и҆ ѹ҆молѝ гдⷭ҇а на́шего і҆и҃са хрⷭ҇та̀ прости́ти всѧ̑ моѧ̑ согрѣшє́нїѧ, въ вѣ́дѣнїи и҆ въ невѣ́дѣнїи мно́ю содѣ̑ѧннаѧ. Є҆́й, мч҃нче хрⷭ҇то́въ, ѡ҆́бразъ покаѧ́нїѧ собо́ю показа́вый грѣ̑шнымъ! Бꙋ́ди мѝ на ѕла́го сопроти́вника дїа́вола твои́ми мл҃твами къ бг҃ꙋ помо́щникъ и҆ застꙋ́пникъ: мно́гѡ бо порѣва́хсѧ и҆збѣ́гнꙋти сѣте́й є҆гѡ̀ лꙋка́выхъ, но ѹ҆́дицею грѣхо́вною ѹ҆ловле́нъ и҆ крѣ́пкѡ влачи́мь ѿ негѡ̀, не могꙋ̀ и҆зба́витисѧ, а҆́ще не ты̀ предста́неши мѝ, во ѡ҆бстоѧ́нїихъ гѡ́рькаѧ терпѧ́щемꙋ: и҆ коли́кѡ покꙋша́хсѧ пока́ѧтисѧ, но ло́жь пред̾ бг҃омъ бы́хъ. Сегѡ̀ ра́ди къ тебѣ̀ прибѣга́ю и҆ молю́сѧ: сп҃си́ мѧ, свѧ́тче бж҃їй, ѿ всѣ́хъ ѕѡ́лъ твои́мъ предста́тельствомъ, бл҃года́тїю же всеси́льнагѡ бг҃а, въ трⷪ҇цѣ ст҃ѣ́й сла́вимагѡ и҆ покланѧ́емагѡ, ѻ҆ц҃а̀ и҆ сн҃а и҆ ст҃а́гѡ дх҃а, ны́нѣ и҆ при́снѡ и҆ во вѣ́ки вѣкѡ́въ.
