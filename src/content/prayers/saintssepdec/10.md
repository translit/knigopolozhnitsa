---
title: "Септе́мврїа а҃і и҆ і҆ꙋ́нїа к҃и"
navigation:
  key: prayers-saintssepdec-10
  title: "Септе́мврїа а҃і и҆ і҆ꙋ́нїа к҃и"
  parent: prayers-saintssepdec
  order: 10
type: "prayer"
---

## Септе́мврїа а҃і и҆ і҆ꙋ́нїа к҃и.

## Мл҃твы прпⷣбнымъ се́ргїю и҆ ге́рманꙋ, валаа̑мскимъ чꙋдотво́рцємъ.



## Мл҃тва а҃, и҆з̾ слꙋ́жбы:

<versal data-diacritics="true">Ѽ</versal> вели́цыи ѻ҆тцы̀ на́ши, хрⷭ҇тѡ́вы ѹ҆гѡ́дницы и҆ те́плїи предста́тєли ко сп҃сꙋ ѡ҆ дꙋша́хъ на́шихъ, се́ргїе и҆ ге́рмане! Вы̀ въ недꙋ́зѣхъ цѣли́тєли ꙗ҆ви́стесѧ, по мо́рю пла́вающымъ ко́рмчїи, и҆ ѹ҆топа́ющымъ бл҃гонаде́жное и҆збавле́нїе, и҆ ѿ всѧ́кагѡ смертоно́снагѡ наше́ствїѧ храни́тєли, па́че же ѿ дꙋхѡ́въ нечи́стыхъ свобожде́нїе и҆ всѧ́кихъ навѣ́тѡвъ проти́вꙋ на́съ содержи́мыхъ ѡ҆чище́нїе и҆ по́мощь. Моли́тесѧ ѹ҆̀бо ко влⷣцѣ хрⷭ҇тꙋ̀ ѡ҆ на́съ грѣ́шныхъ, ꙗ҆́кѡ да ва́шими мл҃твами сподо́бимсѧ въ де́нь сꙋ́дный десна́гѡ предстоѧ́нїѧ и҆ наслажде́нїѧ во црⷭ҇твїи бж҃їи во вѣ́ки вѣкѡ́въ.

## Мл҃тва в҃, и҆з̾ слꙋ́жбы:

<versal data-diacritics="true">Ѽ</versal> прпⷣбнїи, бг҃оно́снїи, пребл҃же́ннїи ѻ҆тцы̀ на́ши се́ргїе и҆ ге́рмане, зри́телїе сла́вы бж҃їѧ въ нбⷭ҇нѣмъ црⷭ҇твїи! Не пре́зрите на́съ грѣ́шныхъ въ нꙋ́ждахъ и҆ ско́рбехъ на́шихъ, но ѹ҆скори́те въ по́мощь къ ва́мъ прибѣга́ющымъ: прїими́те воздыха́нїе и҆ сле́зы, и҆ вонми́те смире́нномꙋ моле́нїю на́шемꙋ. Предстоѧ́ще же нбⷭ҇номꙋ цр҃ю̀, ѽ пребл҃же́ннїи, моли́те бл҃гость є҆гѡ̀, є҆́же ѹ҆ще́дрити мѣ́сто селе́нїѧ ва́шегѡ и҆ всѧ́комꙋ гра́дꙋ и҆ странѣ̀ низпосыла́ти ѻ҆би́лїе бла̑гъ земны́хъ: бл҃гочести́вѣйшемꙋ, самодержа́внѣйшемꙋ, вели́комꙋ госꙋда́рю на́шемꙋ, і҆мпера́торꙋ нїкола́ю а҆леѯа́ндровичꙋ на врагѝ побѣ́дꙋ и҆ ѡ҆долѣ́нїе дарова́ти и҆ держа́вꙋ є҆гѡ̀ въ ми́рѣ и҆ тишинѣ̀ сохрани́ти: на́съ же всѣ́хъ въ вѣ́рѣ и҆ добродѣ́телехъ ѹ҆тверди́ти, и҆збавлѧ́ти же при́снѡ ѿ вожделѣ́нїй грѣхо́вныхъ и҆ ѿ нападе́нїѧ ви́димыхъ и҆ неви́димыхъ врагѡ́въ: ѡ҆би̑димыѧ защити́ти, болѧ́щыѧ ѹ҆врачева́ти, ѿ томи́тельства ѕлы́хъ дꙋхѡ́въ свободи́ти, на мо́ри пла́вающыѧ сохранѧ́ти, пꙋтеше́ствꙋющымъ спꙋтеше́ствовати, и҆ всѧ́комꙋ вѣ́рномꙋ въ нꙋ́ждахъ спосо́бствовати: ꙗ҆́кѡ тогѡ̀ всѝ є҆смы̀ творе́нїе, и҆ тогѡ̀ є҆́сть црⷭ҇тво и҆ си́ла и҆ сла́ва во вѣ́ки вѣкѡ́въ.

## Мл҃тва г҃, и҆з̾ а҆ка́ѳїста:

<versal data-diacritics="true">Ѽ</versal> прпⷣбнїи и҆ бг҃оно́снїи ѻ҆тцы̀ на́ши се́ргїе и҆ ге́рмане, земні́и а҆́гг҃ли и҆ нбⷭ҇нїи человѣ́цы, мл҃твєнницы те́плїи и҆ хода̑таи за мі́ръ непреста́ннїи, валаа́мꙋ покро́ве и҆ похвало̀ и҆ всѣ̑мъ вѣ̑рнымъ всегда̀ гото́вое прибѣ́жище и҆ застꙋпле́нїе! Съ вѣ́рою и҆ любо́вїю припа́дающе къ ра́цѣ чтⷭ҇ны́хъ моще́й ва́шихъ, ѹ҆миле́ннѡ мо́лимъ ва́съ: не забꙋ́дите ча̑дъ свои́хъ, ꙗ҆̀же ѿ молвы̀ жите́йскїѧ въ пꙋсты́ни се́й собра́ли є҆стѐ: не ѿстꙋпи́те николи́же ѿ на́съ, но неꙋсы́пнымъ предста́тельствомъ ва́шимъ ѡ҆гради́те на́съ ѿ ѕлы́хъ ко́зней вра́жїихъ: ѹ҆толи́те возста́нїе страсте́й: ѹ҆крѣпи́те не́мощь на́шꙋ въ дꙋхо́вныхъ бране́хъ и҆ по́двизѣхъ, предлежа́щихъ на́мъ: ѿжени́те всѧ́кое ѹ҆ны́нїе и҆ печа́ль грѣхо́внꙋю ѿ серде́цъ на́шихъ, и҆ нбⷭ҇ное ѹ҆тѣше́нїе низпосли́те на́мъ во трꙋдѣ́хъ и҆ ско́рбехъ на́шихъ. Сохрани́те, ѽ прпⷣбнїи, ст҃ꙋ́ю ѡ҆би́тель ва́шꙋ ѿ всѧ́кагѡ ѡ҆скꙋдѣ́нїѧ, ѿ ѻ҆гнѧ̀ и҆ меча̀, ѿ смертоно́сныѧ ꙗ҆́звы и҆ ѿ всѧ́кагѡ ѡ҆бстоѧ́нїѧ. Моли́тесѧ, пребл҃же́ннїи, ѹ҆се́рднѡ мо́лимъ ва́съ, за бл҃говѣ́рнаго і҆мпера́тора на́шего, за ве́сь ца́рствꙋющїй до́мъ, за хрⷭ҇толюби́вое во́инство и҆ за всю̀ держа́вꙋ рѡссі́йскꙋю: да сохрани́тъ и҆̀хъ гдⷭ҇и въ ми́рѣ, здра́вїи, во всѣ́хъ бл҃ги́хъ преспѣ́ѧнїи: да да́рꙋетъ и҆̀мъ на врагѝ побѣ́дꙋ и҆ во всѧ́кой добродѣ́тели да ѹ҆крѣпи́тъ. Помѧни́те въ мл҃твахъ ва́шихъ, ѹ҆гѡ́дницы бж҃їи, и҆ ѡ҆кре́стнꙋю странꙋ̀ сїю̀ каре́льскꙋю, ю҆́же свѣ́томъ хрⷭ҇то́вымъ просвѣти́ли є҆стѐ: да ѹ҆тверди́тсѧ въ не́й вѣ́ра правосла́внаѧ, и҆ да ничто́же ѹ҆спѣ́ютъ всѝ возстаю́щїи на ма́лое ста́до сїѐ и҆ ѿ цр҃кве ст҃ы́ѧ ѿто́ргнꙋти є҆̀ тща́щїисѧ. Ѹ҆слы́шите, милосе́рднїи ѻ҆тцы̀ на́ши, и҆ всѧ́каго человѣ́ка, съ вѣ́рою приходѧ́щаго къ ва́мъ и҆ бл҃года́тныѧ по́мощи ва́шеѧ тре́бꙋющаго: бꙋ́дите си̑рымъ и҆ ѡ҆би̑димымъ застꙋ̑пницы, скорбѧ́щымъ ѹ҆тѣше́нїе, болѧ́щымъ цѣли́тєли, и҆знемога́ющымъ ѹ҆крѣпле́нїе, сꙋ́щымъ въ пꙋтѝ храни́тєли, въ мо́ри пла́вающымъ ѹ҆пра́витєли и҆ приста́нище небꙋ́рное. Въ стра́шный же ча́съ сме́ртный предста́ните всѣ̑мъ на́мъ, ꙗ҆́коже блазі́и хода̑таи и҆ те́мныхъ зра́кѡвъ де́монскихъ дерзнове́ннїи прогони́телїе: да въ ми́рѣ и҆ покаѧ́нїи сконча́вше земно́е по́прище на́ше, дости́гнемъ и҆ вѣ́чныхъ бла̑гъ наслажде́нїѧ, и҆ кꙋ́пнѡ съ ва́ми да воспое́мъ и҆ просла́вимъ всест҃о́е и҆́мѧ ѻ҆ц҃а̀ и҆ сн҃а и҆ ст҃а́гѡ дх҃а ны́нѣ и҆ при́снѡ и҆ во вѣ́ки вѣкѡ́въ.



## Тропа́рь, гла́съ д҃:

<red>Є҆</red>ѵⷢ҇лїа хрⷭ҇то́ва и҆́стиннїи послꙋ̑шницы ꙗ҆ви́стесѧ, прпⷣбнїи, мі́ръ и҆ всѧ̑, ꙗ҆̀же въ не́мъ, ꙗ҆́кѡ не сꙋ́щаѧ преѡби́дѣвше любвѐ ра́ди хрⷭ҇то́вы, и҆ въ морскі́й ѻ҆́стровъ всели́стесѧ, и҆ трꙋдолю́бнѡ въ не́мъ проти́вꙋ ко́зней неви́димыхъ врагѡ́въ подвиза́стесѧ, посто́мъ, бдѣ́нїемъ же и҆ всено́щнымъ стоѧ́нїемъ плѡ́ти своѧ̑ дꙋ́хꙋ мꙋ́дри повинꙋ́ли є҆стѐ: сегѡ̀ ра́ди ѿ вседержи́тельныѧ десни́цы достѡ́йныѧ вѣнцы̀ прїѧ́ли є҆стѐ. И҆ ны́нѣ прест҃ѣ́й трⷪ҇цѣ предстоѧ́ще, моли́тесѧ, пребл҃же́ннїи ѻ҆тцы̀ се́ргїе и҆ ге́рмане, сохрани́тисѧ въ ми́рѣ хрⷭ҇тоимени́томꙋ і҆мпера́торꙋ на́шемꙋ, и҆ сп҃сти́сѧ дꙋша́мъ на́шымъ.

## И҆́нъ тропа́рь, гла́съ а҃:

<red>Ѿ</red> мїрскі́ѧ молвы̀ бѣ́гающе, безмо́лвїѧ и҆ бл҃гоче́стїѧ рачи́тєли, въ ти́хое приста́нище валаа́ма ѿ восто́ка прїидо́сте, и҆ въ не́мъ є҆ѵⷢ҇льски хрⷭ҇тꙋ̀ добродѣ́тельми послѣ́довавше, на ве́рхъ соверше́нства востеклѝ є҆стѐ: и҆ ны́нѣ въ торжествѣ̀ премі́рномъ бг҃озрѣ́нїемъ наслажда́ющесѧ, пребл҃же́ннїи ѻ҆тцы̀ се́ргїе и҆ ге́рмане, чл҃вѣколю́бца бг҃а моли́те, є҆́же сп҃стѝ всѣ́хъ на́съ, бл҃гоче́стнѡ ва́съ почита́ющихъ.
