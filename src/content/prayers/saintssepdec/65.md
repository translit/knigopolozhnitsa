---
title: "Ное́мврїа к҃г"
navigation:
  key: prayers-saintssepdec-65
  title: "Ное́мврїа к҃г"
  parent: prayers-saintssepdec
  order: 65
type: "prayer"
---

## Ное́мврїа к҃г.

## Мл҃тва ст҃о́мꙋ бл҃говѣ́рномꙋ вели́комꙋ кнѧ́зю а҆леѯа́ндрꙋ не́вскомꙋ, во и҆́ноцѣхъ а҆леѯі́ю, и҆з̾ слꙋ́жбы со а҆ка́ѳїстомъ:

<versal>С</versal>ко́рый помо́щниче всѣ́хъ ѹ҆се́рднѡ къ тебѣ̀ прибѣга́ющихъ и҆ те́плый на́шъ пред̾ гдⷭ҇емъ предста́телю, ст҃ы́й бл҃говѣ́рный вели́кїй кнѧ́же а҆леѯа́ндре! При́зри ми́лостивнѡ на ны̀ недостѡ́йныѧ, мно́гими беззакѡ́нїи непотрє́бны себѐ сотво́ршыѧ, къ ра́цѣ моще́й твои́хъ <red>[</red><rubric class="inline">и҆лѝ:</rubric> ко ст҃ѣ́й і҆кѡ́нѣ твое́й<red>]</red> ны́нѣ притека́ющыѧ и҆ и҆з̾ глꙋбины̀ се́рдца къ тебѣ̀ взыва́ющыѧ. Ты̀ въ житїѝ твое́мъ ревни́тель и҆ защи́тникъ правосла́вныѧ вѣ́ры бы́лъ є҆сѝ: и҆ на́съ въ не́й те́плыми твои́ми къ бг҃ꙋ мл҃твами непоколеби̑мы ѹ҆твердѝ. Ты̀ вели́кое возложе́нное на тѧ̀ слꙋже́нїе тща́тельнѡ проходи́лъ є҆сѝ: и҆ на́съ твое́ю по́мощїю пребыва́ти коего́ждо, въ не́же при́званъ є҆́сть, наста́ви. Ты̀, побѣди́въ полкѝ сꙋпоста́тѡвъ, ѿ предѣ́лѡвъ рѡссі́йскихъ ѿгна́лъ є҆сѝ: и҆ на на́съ ѡ҆полча́ющихсѧ всѣ́хъ ви́димыхъ и҆ неви́димыхъ врагѡ́въ низложѝ. Ты̀, ѡ҆ста́вивъ тлѣ́нный вѣне́цъ ца́рства земна́гѡ, и҆збра́лъ є҆сѝ безмо́лвное житїѐ, и҆ ны́нѣ пра́веднѡ вѣнце́мъ нетлѣ́ннымъ ѹ҆вѣнча́нный на нб҃сѣ́хъ ца́рствꙋеши: и҆схода́таиствꙋй и҆ на́мъ, смире́ннѡ мо́лимъ тѧ̀, житїѐ ти́хое и҆ безмѧте́жное, и҆ къ вѣ́чномꙋ црⷭ҇твїю ше́ствїе неꙋкло́нное твои́мъ предста́тельствомъ ѹ҆стро́й на́мъ. Предстоѧ́ же со всѣ́ми ст҃ы́ми прⷭ҇то́лꙋ бж҃їю, моли́сѧ ѡ҆ всѣ́хъ правосла́вныхъ хрⷭ҇тїа́нѣхъ, наипа́че же ѡ҆ бл҃гочести́вѣйшемъ, самодержа́внѣйшемъ, вели́комъ госꙋда́рѣ на́шемъ, і҆мпера́торѣ нїкола́ѣ а҆леѯа́ндровичѣ всеѧ̀ рѡссі́и, да сохрани́тъ и҆̀хъ гдⷭ҇ь бг҃ъ свое́ю бл҃года́тїю въ ми́рѣ, здра́вїи, долгоде́нствїи и҆ всѧ́комъ бл҃гополꙋ́чїи въ должа̑йшаѧ лѣ̑та, да при́снѡ сла́вимъ и҆ бл҃гослови́мъ бг҃а въ трⷪ҇цѣ ст҃ѣ́й сла́вимаго, ѻ҆ц҃а̀ и҆ сн҃а и҆ ст҃а́го дх҃а, ны́нѣ и҆ при́снѡ и҆ во вѣ́ки вѣкѡ́въ.

## Тропа́рь, гла́съ д҃:

<red>Ꙗ҆́</red>кѡ бл҃гочести́вагѡ ко́рене пречтⷭ҇на́ѧ ѻ҆́трасль бы́лъ є҆сѝ, бл҃же́нне а҆леѯа́ндре: ꙗ҆ви́ бо тѧ̀ хрⷭ҇то́съ, ꙗ҆́кѡ нѣ́кое бж҃е́ственное сокро́вище рѡссі́йстѣй землѝ, но́ваго чꙋдотво́рца, пресла́вна и҆ бг҃опрїѧ́тна. И҆ дне́сь соше́дшесѧ въ па́мѧть твою̀ вѣ́рою и҆ любо́вїю, во ѱалмѣ́хъ и҆ пѣ́нїихъ ра́дꙋющесѧ сла́вимъ гдⷭ҇а, да́вшаго тебѣ̀ бл҃года́ть и҆сцѣле́нїй: є҆го́же молѝ сп҃стѝ гра́дъ се́й, и҆ держа́вѣ срѡ́дникъ твои́хъ бг҃оꙋго́днѣй бы́ти и҆ сыновѡ́мъ рѡссі̑йскимъ сп҃сти́сѧ.

<rubric class="inline">Велича́нїе:</rubric> <red>В</red>елича́емъ тѧ̀, ст҃ы́й бл҃говѣ́рный кнѧ́же а҆леѯа́ндре, и҆ чте́мъ ст҃ꙋ́ю па́мѧть твою̀: ты́ бо мо́лиши ѡ҆ на́съ хрⷭ҇та̀ бг҃а на́шего.
