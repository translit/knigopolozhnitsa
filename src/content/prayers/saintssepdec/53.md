---
title: "Ное́мврїа ѕ҃"
navigation:
  key: prayers-saintssepdec-53
  title: "Ное́мврїа ѕ҃"
  parent: prayers-saintssepdec
  order: 53
type: "prayer"
---

## Ное́мврїа ѕ҃.

## Мл҃твы ст҃и́телю ге́рманꙋ, а҆рхїепⷭ҇кпꙋ каза́нскомꙋ и҆ свїѧ́жскомꙋ, и҆з̾ слꙋ́жбы со а҆ка́ѳїстомъ.



## Мл҃тва а҃:

<versal data-diacritics="true">Ѽ</versal> ст҃и́телю хрⷭ҇то́въ ге́рмане, бг҃омꙋ́дрый ѡ҆би́тели сеѧ̀ ѡ҆снова́телю, дх҃о́вный и҆́ночествꙋющихъ вождю̀, ѡ҆́бразомъ хрⷭ҇топодража́тельнагѡ житїѧ̀ твоегѡ̀ всѧ̑ вѣ̑рныѧ наꙋча́ѧй! Къ тебѣ̀ прибѣга́емъ и҆ тебѐ ѹ҆се́рднѡ мо́лимъ: сотворѝ ст҃ы́ми твои́ми мл҃твами, да и҆ мы̀ бл҃года́тїю бж҃їею сози́ждемсѧ во ѡ҆би́тель дх҃а ст҃а́гѡ, послѣ́дованїемъ же житїю̀ твоемꙋ̀ во ѡ҆́бразъ преподо́бїѧ и҆ пра́вды хрⷭ҇то́вы преѡбрази́мсѧ, и҆ си́лою бг҃опрїѧ́тныхъ мл҃твъ твои́хъ ѡ҆сѣнѧ́еми, плоды̀ бл҃ги́хъ дѣ́лъ приноси́ти непреста́ннѡ потщи́мсѧ, гдⷭ҇ꙋ бл҃гоꙋгожда́юще. Помозѝ на́мъ во свѣ́тѣ лица̀ є҆гѡ̀ ходи́ти и҆ и҆сполнѧ́ти ст҃ꙋ́ю во́лю є҆гѡ̀, во бл҃го бли̑жнимъ на́шымъ слꙋжи́ти и҆ всемѣ́рнѡ сп҃се́нїе своѐ содѣ́ловати, въ терпѣ́нїи же всѧ́кїѧ тѣсноты̀, скорбе́й и҆ лише́нїй преспѣва́ти и҆ гдⷭ҇а своего̀ всѣ́мъ се́рдцемъ люби́ти. Молѝ, свѧ́тче бж҃їй, ѡ҆ ѹ҆крѣпле́нїи не́мощи на́шеѧ по́мощїю свы́ше, да и҆зба́витъ на́съ гдⷭ҇ь ѿ вра̑гъ ви́димыхъ и҆ неви́димыхъ, ѿ ѻ҆́гненнагѡ и҆ во́днагѡ потребле́нїѧ, ѿ неблагорастворе́нїѧ воздꙋ́ха и҆ тлетво́рныхъ вѣ̑тръ, а҆ па́че ѿ дꙋшепа́гꙋбнагѡ пла́мене страсте́й на́шихъ, да под̾ кро́вомъ бл҃гости и҆ милосе́рдїѧ бж҃їѧ ти́хое и҆ безмо́лвное житїѐ поживе́мъ, ждꙋ́ще бл҃же́ннагѡ ꙗ҆вле́нїѧ гдⷭ҇а и҆ сп҃са на́шегѡ і҆и҃са хрⷭ҇та̀, є҆мꙋ́же со ѻ҆ц҃е́мъ и҆ ст҃ы́мъ є҆гѡ̀ дх҃омъ че́сть и҆ сла́ва во вѣ́ки вѣкѡ́въ.

## Мл҃тва в҃:

<versal data-diacritics="true">Ѽ</versal> ст҃и́телю ге́рмане, вели́кїй ѹ҆го́дниче хрⷭ҇то́въ, ѡ҆би́тели сеѧ̀ бг҃омꙋ́дрый ѡ҆снова́телю, мона́шествꙋющихъ наста́вниче и҆ гра́да сегѡ̀ неꙋсы́пный блюсти́телю, ст҃о́ю дꙋше́ю твое́ю на нб҃сѝ прⷭ҇то́лꙋ ст҃ы́ѧ трⷪ҇цы предстоѧ́й, нетлѣ́ннымъ же тѣ́ломъ здѣ̀ во ѡ҆би́тели твое́й почива́ѧй и҆ многоразли̑чнаѧ чꙋдеса̀ мл҃твами твои́ми соверша́ѧй! При́зри на ны̀ и҆ на всѧ̑ лю́ди, къ цѣльбоно́сномꙋ твоемꙋ̀ гро́бꙋ притека́ющыѧ и҆ твоегѡ̀ ко гдⷭ҇ꙋ хода́тайства во ѡ҆бдержа́щихъ нꙋ́ждахъ просѧ́щыѧ. Сѐ всѝ мы̀, по мно́жествꙋ грѣхѡ́въ на́шихъ, не то́чїю недосто́йни є҆смы̀ принестѝ со дерзнове́нїемъ моле́бный гла́съ, но нижѐ возвестѝ ѻ҆че́съ на́шихъ на нб҃о: ты́ же, ꙗ҆́кѡ стѧжа́вый дерзнове́нїе, принесѝ за всѣ́хъ, къ чтⷭ҇нѣ́й ра́цѣ твое́й приходѧ́щихъ, тє́плыѧ мл҃твы ко гдⷭ҇ꙋ, є҆́же и҆зба́витисѧ на́мъ ѿ гла́да, пото́па, трꙋ́са, ѻ҆гнѧ̀, меча̀, бра́ни, ѿ люде́й и҆ дїа́вола быва́ющїѧ, и҆ ѿ всѧ́кїѧ дꙋше́вныѧ и҆ тѣле́сныѧ болѣ́зни: да и҆зба́вльшесѧ ѿ си́хъ и҆ рабо́тающе гдⷭ҇ꙋ, є҆мꙋ́же предстои́ши, вни́демъ въ неконча́емый поко́й и҆ вкꙋ́пѣ съ тобо́ю просла́вимъ всѣ́хъ бл҃ги́хъ пода́телѧ бг҃а, всегда̀, ны́нѣ и҆ при́снѡ и҆ во вѣ́ки вѣкѡ́въ.

## Мл҃тва г҃:

<versal data-diacritics="true">Ѽ</versal> вели́кїй ѹ҆го́дниче хрⷭ҇то́въ ге́рмане, те́плый ѡ҆ на́съ ко гдⷭ҇ꙋ моли́твенниче, всѣ̑мъ притека́ющымъ къ тебѣ̀ въ ско́рбехъ предста́телю! И҆спросѝ на́мъ по́мощь въ не́мощехъ, ѹ҆тѣше́нїе въ ско́рбехъ, здра́вїе въ недꙋ́зѣхъ дꙋше́вныхъ и҆ тѣле́сныхъ: ѹ҆молѝ гдⷭ҇а дарова́ти на́мъ ѡ҆ставле́нїе всѣ́хъ, є҆ли̑ка согрѣши́хомъ ѿ ю҆́ности на́шеѧ въ житїѝ се́мъ дѣ́ломъ, сло́вомъ, помышле́нїемъ и҆ всѣ́ми на́шими чꙋ́вствы: и҆ при кончи́нѣ на́шей и҆спросѝ на́мъ вре́мѧ покаѧ́нїѧ, да и҆́скреннимъ и҆сповѣ́данїемъ грѣхѡ́въ сїю̀ предвари́вше, безбѣ́днѡ пре́йдемъ воздꙋ̑шнаѧ мыта̑рства, и҆ и҆зба́вимсѧ ѿ ѡ҆сꙋжде́нїѧ и҆ мꙋ́ки, млⷭ҇тїю безнача́льнагѡ ѻ҆ц҃а̀, бл҃года́тїю собезнача́льнагѡ сн҃а и҆ ѡ҆свѧще́нїемъ присносꙋ́щнагѡ дх҃а, во вѣ́ки вѣкѡ́въ.
