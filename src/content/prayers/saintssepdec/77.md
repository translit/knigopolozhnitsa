---
title: "Деке́мврїа є҃"
navigation:
  key: prayers-saintssepdec-77
  title: "Деке́мврїа є҃"
  parent: prayers-saintssepdec
  order: 77
type: "prayer"
---

## Деке́мврїа є҃.

## Мл҃твы ст҃и́телю гꙋ́рїю, а҆рхїепⷭ҇кпꙋ каза́нскомꙋ.



## Мл҃тва а҃, ст҃и́телѧ дими́трїа росто́вскагѡ, и҆з̾ слꙋ́жбы:

<versal data-diacritics="true">Ѽ</versal> а҆рхїере́ю бж҃їй, гꙋ́рїе ст҃ы́й, предстоѧ́й ны́нѣ прⷭ҇то́лꙋ хрⷭ҇то́вꙋ въ цр҃кви торжествꙋ́ющей! Не забꙋ́ди на́съ, пра́зднꙋющихъ любо́вїю ст҃ꙋ́ю па́мѧть твою̀, ѿ го́рнѧгѡ возше́ствїѧ на́шꙋ назира́й хꙋ́дость. Ѻ҆́тче бл҃гі́й, призира́й ми́лостивнѡ на ча̑да твоѧ̑: па́стырю до́брый, не пре́зри ста́да твоегѡ̀, тобо́ю бг҃ови прїѡбрѣ́теннагѡ. А҆́ще и҆ ѿлꙋче́нъ є҆сѝ ѿ грѣ̑шникъ свѧты́нею твое́ю, ѻ҆ба́че не ѿлꙋча́йсѧ ѿ на́съ грѣ́шныхъ милосе́рдїемъ, присꙋ́тствꙋй на́мъ твои́ми за ны̀ къ бг҃ꙋ мл҃твами. Ви́ждь гра́дъ, въ не́мже мно́гѡ трꙋди́лсѧ є҆сѝ, ви́ждь наро́дъ, є҆го́же просвѣти́лъ є҆сѝ, и҆ бꙋ́ди всѣ̑мъ помо́щникъ, застꙋ́пникъ, покрови́тель, защи́титель, промы́сленникъ же и҆ ѹ҆пра́витель жи́зни на́шеѧ. Хода́таю те́плый, не премолчѝ вопїѧ̀ ѡ҆ на́съ ко гдⷭ҇ꙋ, и҆спросѝ ми́ръ мі́рови, тишинꙋ̀ хрⷭ҇тїа́нскомꙋ ца́рствꙋ, держа́вствꙋющемꙋ же ѡ҆долѣ́нїе, и҆ всѣ̑мъ вре́мєннаѧ и҆ вѣ̑чнаѧ бл҃га̑ѧ.

## Мл҃тва в҃, и҆з̾ слꙋ́жбы:

<versal data-diacritics="true">Ѽ</versal> сщ҃е́ннѣйшаѧ главо̀, пе́рвый пастыренача́льниче и҆ насади́телю каза́нскїѧ цр҃кве, бж҃е́ствєннымъ а҆пⷭ҇лѡмъ и҆ пе́рвѣйшымъ вселє́нскимъ па́стырємъ вѣ́рный подража́телю, при́снѡ предстоѧ́й нбⷭ҇номꙋ прⷭ҇то́лꙋ ѻ҆ц҃а̀ всѣ́хъ щедро́тъ бг҃а и҆ непреста́ннѡ наслажда́ѧйсѧ є҆гѡ̀ присносꙋ́щнагѡ свѣ́та и҆ любвѐ! Къ тебѣ̀ мы̀ ча̑да па́ствы твоеѧ̀, ꙗ҆́кѡ не и҆мꙋ́щїи дерзнове́нїѧ возноси́ти мѡльбы̀ на́шѧ ко гдⷭ҇ꙋ бг҃ꙋ, ѹ҆се́рднѡ прибѣга́емъ, и҆ мо́лимсѧ вознестѝ бг҃опрїѧ̑тныѧ ѡ҆ на́съ мѡльбы̀ твоѧ̑ ко всевы́шнемꙋ, да да́рꙋетъ всѣ̑мъ на́мъ пе́рвѣе всегѡ̀ житїѐ по ст҃ы̑мъ є҆гѡ̀ за́повѣдемъ и҆ проще́нїе грѣхѡ́въ: пото́мъ же да и҆зба́витъ на́съ въ кра́ткомъ ны́нѣшнемъ вѣ́цѣ ѿ находѧ́щихъ на на́съ, по грѣхѡ́мъ на́шымъ, неблагорастворе́нїѧ стїхі́й, безпло́дїѧ, гла́да, смертоно́сныѧ ꙗ҆́звы, ѻ҆гнѧ̀, и҆стреблѧ́ющагѡ на̑ша жили̑ща, всѧ́кихъ крамо́лъ, наше́ствїѧ и҆ноплеме́нныхъ, и҆ всѣ́хъ сопроти́вныхъ на́мъ ви́димыхъ и҆ неви́димыхъ си́лъ, да да́рꙋетъ же ми́рное со здра́вїемъ бл҃годе́нственное житїѐ. Прави́тельствꙋ на́шемꙋ да да́рꙋетъ прозорли́вость, нелицепрїѧ́тїе и҆ пра́ведный сꙋ́дъ, свѧще́нствꙋ твоеѧ̀ па́ствы примѣ́рнꙋю свѧ́тость, вѣ́дѣнїе чи́стыѧ и҆́стины, неѡхлажда́ющꙋюсѧ и҆ немздои́мнꙋю ре́вность къ бж҃їимъ слꙋ́жбамъ, сло́во зрѣ́лое, всегда̀ гото́вое и҆ со́лїю растворе́нное, да непреста́ннѡ распространѧ́етсѧ и҆ ѹ҆крѣплѧ́етсѧ насажде́ннаѧ тобо́ю вѣ́ра правосла́внаѧ, и҆ да и҆стреби́тсѧ бг҃оненави́стное заблꙋжде́нїе ꙗ҆зы́ческое, ѕловре́дное нече́стїе а҆га́рѧнское и҆ всѧ̑ є҆́рєси и҆ раско́лы дꙋшепа́гꙋбнїи: да вездѣ̀ во твое́й пре́жней па́ствѣ возглаша́етсѧ и҆ сла́витсѧ всест҃о́е и҆́мѧ на́шегѡ гдⷭ҇а і҆и҃са хрⷭ҇та̀, со безнача́льнымъ є҆гѡ̀ ѻ҆ц҃е́мъ, и҆ съ прест҃ы́мъ и҆ бл҃ги́мъ и҆ животворѧ́щимъ є҆гѡ̀ дх҃омъ, ны́нѣ и҆ при́снѡ и҆ во вѣ́ки вѣкѡ́въ.

## Мл҃тва г҃, и҆з̾ а҆ка́ѳїста:

<versal>С</versal>т҃и́телю ѻ҆́тче гꙋ́рїе! Предстоѧ́ще сщ҃е́ннѣй ра́цѣ многоцѣле́бныхъ моще́й твои́хъ <red>[</red><rubric class="inline">и҆лѝ:</rubric> чтⷭ҇но́мꙋ ѡ҆́бразꙋ твоемꙋ̀<red>]</red>, мо́лимъ тѧ̀ ѹ҆се́рднѡ: бꙋ́ди всегда̀ и҆ повсю́дꙋ на́шъ хода́тай, застꙋ́пникъ и҆ покрови́тель. И҆схода́тайствꙋй па́ствѣ твое́й ми́ръ, тишинꙋ̀ и҆ бл҃годе́нствїе, здра́вїе же и҆ сп҃се́нїе. Бꙋ́ди при́сный на́шъ застꙋ́пникъ ѿ всѣ́хъ вра̑гъ ви́димыхъ и҆ неви́димыхъ: покрыва́й на́съ ѿ нахожде́нїѧ всѣ́хъ бѣ́дъ, напа́стей и҆ скорбе́й, па́че же ѿ и҆скꙋше́нїй врага̀ те́мнагѡ. Предстоѧ́щымъ же здѣ̀ и҆ молѧ́щымсѧ и҆спросѝ ѹ҆ гдⷭ҇а бг҃а всѧ̑, ꙗ҆̀же ко сп҃се́нїю своемꙋ̀ ті́и про́сѧтъ ѹ҆ негѡ̀ въ свои́хъ нꙋ́ждахъ и҆ ско́рбехъ, да всѝ мы̀ съ тобо́ю прославлѧ́емъ всест҃о́е и҆́мѧ ѻ҆ц҃а̀ и҆ сн҃а и҆ ст҃а́гѡ дх҃а, ны́нѣ и҆ при́снѡ и҆ во вѣ́ки вѣкѡ́въ.

## Тропа́рь, гла́съ д҃, творе́нїе ст҃и́телѧ дими́трїа росто́вскагѡ:

<red>П</red>ра́вило вѣ́ры и҆ ѡ҆́бразъ цѣломꙋ́дрїѧ, ѹ҆чи́телѧ до́брыхъ дѣ́лъ и҆ наста́вника сп҃се́нїѧ, даде́ тѧ гдⷭ҇ь новопросвѣще́нномꙋ гра́дꙋ каза́ни, въ не́мже прїѡбрѣ́лъ є҆сѝ нѡ́выѧ ѿ ꙗ҆зы̑къ лю́ди, и҆ приве́лъ є҆сѝ ѧ҆̀ хрⷭ҇то́ви. Сегѡ̀ ра́ди въ па́мѧть твою̀ ра́достнѡ соше́дшесѧ, че́стнѣ пра́зднꙋемъ ст҃о́е твоѐ ѹ҆спе́нїе: ты́ же, ѻ҆́тче на́шъ, ст҃и́телю хрⷭ҇то́въ гꙋ́рїе, молѝ хрⷭ҇та̀ бг҃а сп҃сти́сѧ дꙋша́мъ на́шымъ.
