---
title: "Ное́мврїа а҃"
navigation:
  key: prayers-saintssepdec-49
  title: "Ное́мврїа а҃"
  parent: prayers-saintssepdec
  order: 49
type: "prayer"
---

## Ное́мврїа а҃.

## Мл҃тва ст҃ы̑мъ безсре́бреникѡмъ космѣ̀ и҆ дамїа́нꙋ, что́маѧ въ моско́вской космодамїа́нской, на покро́вкѣ, цр҃кви:

<versal data-diacritics="true">Ѽ</versal> чꙋдотво́рцы сла́внїи, вра́чеве безме́зднїи, космо̀ и҆ дамїа́не! Вы̀, ѿ ю҆́ности хрⷭ҇та̀ бг҃а возлюби́вше, не врачева́нїѧ то́кмѡ и҆скꙋ́сство, но па́че неѡскꙋ́днꙋю бл҃года́ть и҆сцѣле́нїѧ всѧ́кихъ недꙋ́гѡвъ ѿ бг҃а прїѧ́ли є҆стѐ. Тѣ́мже и҆ на́съ, пред̾ чтⷭ҇но́ю і҆кѡ́ною ва́шею припа́дающихъ, ско́рѡ ѹ҆слы́шите. Ю҆́ныѧ дѣ́ти, ва́шеѧ по́мощи во ѹ҆че́нїи кни́жнѣмъ просѧ́щыѧ, мл҃твами свои́ми наста́вите, да ва́шемꙋ житїю̀ ревнꙋ́юще, не земно́е то́чїю прїѡбрѧ́щꙋтъ, но па́че во бл҃гоче́стїи и҆ пра́вѣй вѣ́рѣ непреста́ннѡ да преспѣва́ютъ. На ѻ҆дрѣ̀ болѣ́зни лежа́щымъ, въ человѣ́честѣй по́мощи ѿча́ѧвшымсѧ, къ ва́мъ же те́плѣ съ вѣ́рою и҆ ѹ҆се́рдною мл҃твою прибѣга́ющымъ, и҆сцѣле́нїе болѣ́зней ва́шимъ ми́лостивымъ чꙋдодѣ́йственнымъ посѣще́нїемъ да́рꙋйте: та́кожде и҆ ѿ лю́тыхъ недꙋ̑гъ во ѹ҆ны́нїе, малодꙋ́шїе и҆ ропта́нїе прише́дшыѧ да́нною ва́мъ ѿ бг҃а бл҃года́тїю въ терпѣ́нїи ѹ҆тверди́те и҆ наста́вите, да ѹ҆разꙋмѣ́ютъ во́лю ѡ҆ ни́хъ бж҃їю ст҃ꙋ́ю и҆ соверше́ннꙋю, и҆ прича̑стницы содѣ́лаютсѧ бж҃їѧ сп҃си́тельныѧ бл҃года́ти. Бра́тїю ст҃а́гѡ хра́ма сегѡ̀, ва́шемꙋ ст҃о́мꙋ застꙋпле́нїю ѿ бг҃а врꙋче́ннꙋю, и҆ всѣ́хъ къ ва́мъ ѹ҆се́рднѡ прибѣга́ющихъ ѿ болѣ́зней лю́тыхъ невреди̑мы сохрани́те, и҆ ѿ внеза́пныѧ сме́рти ѡ҆гради́те, и҆ мо́щнымъ хода́тайствомъ ва́шимъ къ бг҃ꙋ въ пра́вѣй вѣ́рѣ твє́рды соблюди́те, во бл҃гоче́стїи же преспѣ́ющѧ, да съ ва́ми вкꙋ́пи сподо́бѧтсѧ въ бꙋ́дꙋщемъ вѣ́цѣ при́снѡ воспѣва́ти и҆ сла́вити всест҃о́е и҆ великолѣ́пое и҆́мѧ ѻ҆ц҃а̀ и҆ сн҃а и҆ ст҃а́гѡ дх҃а во вѣ́ки вѣкѡ́въ.

## Тропа́рь, гла́съ и҃:

<red>С</red>т҃і́и безсре́бреницы и҆ чꙋдотво́рцы космо̀ и҆ дамїа́не, посѣти́те не́мѡщи на́шѧ: тꙋ́не прїѧ́сте, тꙋ́не дади́те на́мъ.
