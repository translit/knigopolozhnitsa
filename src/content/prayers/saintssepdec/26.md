---
title: "Септе́мврїа к҃ѕ и҆ ма́їа и҃"
navigation:
  key: prayers-saintssepdec-26
  title: "Септе́мврїа к҃ѕ и҆ ма́їа и҃"
  parent: prayers-saintssepdec
  order: 26
type: "prayer"
---

## Септе́мврїа к҃ѕ и҆ ма́їа и҃.

## Мл҃твы ст҃о́мꙋ а҆пⷭ҇лꙋ и҆ є҆ѵⷢ҇лі́стꙋ і҆ѡа́ннꙋ бг҃осло́вꙋ.



## Мл҃тва а҃, и҆з̾ а҆ка́ѳїста:

<versal data-diacritics="true">Ѽ</versal> вели́кїй а҆пⷭ҇ле, є҆ѵⷢ҇лі́сте громогла́сный, бг҃осло́ве и҆зѧ́щнѣйшїй, тайнови́дче неизрече́нныхъ ѿкрове́нїй, дѣ́вственниче и҆ возлю́бленный напе́рсниче хрⷭ҇то́въ і҆ѡа́нне! Прїимѝ на́съ грѣ́шныхъ, под̾ твоѐ си́льное застꙋпле́нїе прибѣга́ющихъ. И҆спросѝ ѹ҆ всеще́драгѡ чл҃вѣколю́бца хрⷭ҇та̀ бг҃а на́шегѡ, и҆́же пред̾ ѻ҆чесы̀ твои́ми кро́вь свою̀ за ны̀ непотрє́бныѧ рабы̑ своѧ̑ и҆злїѧ́лъ є҆́сть, да не помѧне́тъ беззако́нїй на́шихъ, но да поми́лꙋетъ на́съ и҆ сотвори́тъ съ на́ми по млⷭ҇ти свое́й: да да́рꙋетъ на́мъ здра́вїе дꙋше́вное и҆ тѣле́сное, всѧ́кое бл҃годе́нствїе и҆ и҆з̾ѻби́лїе, наставлѧ́ѧ на́съ ѡ҆браща́ти ѻ҆́наѧ во сла́вꙋ є҆гѡ̀, творца̀, сп҃си́телѧ и҆ бг҃а на́шегѡ: по кончи́нѣ же вре́менныѧ жи́зни на́шеѧ, ѿ немилосе́рдыхъ и҆стѧза́телей на воздꙋ́шныхъ мыта́рствахъ да и҆зба́витъ на́съ, и҆ та́кѡ да дости́гнемъ, тобо́ю води́мїи и҆ покрыва́емїи, го́рнѧгѡ ѻ҆́нагѡ і҆ерⷭ҇ли́ма, є҆гѡ́же сла́вꙋ ты̀ во ѿкрове́нїи зрѣ́лъ є҆сѝ, ны́нѣ же несконча́емыѧ ра́дости наслажда́ешисѧ. Ѽ вели́кїй і҆ѡа́нне! Сохранѝ всѧ̑ гра́ды и҆ страны̑ хрⷭ҇тїа̑нскїѧ, хра́мъ се́й (твоемꙋ̀ ст҃о́мꙋ и҆́мени посвѧще́нный), слꙋжа́щихъ и҆ молѧ́щихсѧ въ не́мъ, ѿ гла́да, гꙋби́тельства, трꙋ́са и҆ пото́па, ѻ҆гнѧ̀ и҆ меча̀, наше́ствїѧ и҆ноплеме́нныхъ и҆ междоꙋсо́бныѧ бра́ни: и҆зба́ви на́съ ѿ всѧ́кїѧ бѣды̀ и҆ напа́сти, и҆ мл҃твами твои́ми ѿвратѝ ѿ на́съ пра́ведный гнѣ́въ бж҃їй, и҆ є҆гѡ̀ милосе́рдїе на́мъ и҆спросѝ, да вкꙋ́пѣ съ тобо́ю сподо́бимсѧ прославлѧ́ти въ невече́рнемъ днѝ прест҃о́е и҆́мѧ ѻ҆ц҃а̀ и҆ сн҃а и҆ ст҃а́гѡ дх҃а во вѣ́ки вѣкѡ́въ.

## Мл҃тва в҃:

<versal data-diacritics="true">Ѽ</versal> вели́кїй и҆ всехва́льный а҆пⷭ҇ле и҆ є҆ѵⷢ҇лі́сте і҆ѡа́нне бг҃осло́ве, напе́рсниче хрⷭ҇то́въ, те́плый на́шъ застꙋ́пниче и҆ ско́рый въ ско́рбехъ помо́щниче! Ѹ҆молѝ гдⷭ҇а бг҃а дарова́ти на́мъ ѡ҆ставле́нїе всѣ́хъ прегрѣше́нїй на́шихъ, є҆ли́кѡ согрѣши́хомъ ѿ ю҆́ности на́шеѧ во все́мъ житїѝ на́шемъ дѣ́ломъ, сло́вомъ, помышле́нїемъ и҆ всѣ́ми на́шими чꙋ́вствы: во и҆схо́дѣ же дꙋ́шъ на́шихъ помозѝ на́мъ грѣ̑шнымъ и҆зба́витисѧ ѿ воздꙋ́шныхъ мыта́рствъ и҆ вѣ́чнагѡ мꙋче́нїѧ, да твои́мъ ми́лостивнымъ предста́тельствомъ прославлѧ́емъ ѻ҆ц҃а̀ и҆ сн҃а и҆ ст҃а́го дх҃а ны́нѣ и҆ при́снѡ и҆ во вѣ́ки вѣкѡ́въ.

## Тропа́рь, гла́съ в҃:

<red>А҆</red>пⷭ҇ле, хрⷭ҇тꙋ̀ бг҃ꙋ возлю́бленне! Ѹ҆скорѝ и҆зба́вити лю́ди безѿвѣ̑тны: прїе́млетъ тѧ̀ припа́дающа и҆́же па́дша на пе́рси прїе́мый. Є҆го́же молѝ, бг҃осло́ве, и҆ належа́щꙋю мглꙋ̀ ꙗ҆зы́кѡвъ разгна́ти, просѧ̀ на́мъ ми́ра и҆ ве́лїѧ млⷭ҇ти.

<rubric class="inline">Велича́нїе:</rubric> <red>В</red>елича́емъ тѧ̀, а҆пⷭ҇ле хрⷭ҇то́въ и҆ є҆ѵⷢ҇лі́сте і҆ѡа́нне бг҃осло́ве, и҆ чте́мъ болѣ̑зни и҆ трꙋды̀ твоѧ̑, и҆́миже трꙋди́лсѧ є҆сѝ во бл҃говѣ́стїи хрⷭ҇то́вѣ.
