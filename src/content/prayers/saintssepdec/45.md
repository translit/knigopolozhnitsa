---
title: "Ѻ҆ктѡ́врїа к҃и"
navigation:
  key: prayers-saintssepdec-45
  title: "Ѻ҆ктѡ́врїа к҃и"
  parent: prayers-saintssepdec
  order: 45
type: "prayer"
---

## Ѻ҆ктѡ́врїа к҃и.

## Мл҃твы ст҃ѣ́й мч҃нцѣ параске́ѵѣ, нарече́ннѣй пѧ́тницѣ.



## Мл҃тва а҃, и҆з̾ а҆ка́ѳїста:

<versal>С</versal>т҃а́ѧ невѣ́сто хрⷭ҇то́ва, многострада́льнаѧ мч҃нце параске́ѵо! Вѣ́мы, ꙗ҆́кѡ ѿ ю҆́ности твоеѧ̀ ты̀ все́ю дꙋше́ю твое́ю и҆ всѣ́мъ се́рдцемъ твои́мъ возлюби́ла є҆сѝ цр҃ѧ̀ сла́вы, хрⷭ҇та̀ сп҃си́телѧ, и҆ є҆мꙋ̀ є҆ди́номꙋ ѹ҆невѣ́стиласѧ є҆сѝ, неимꙋ́щымъ всѧ̑ и҆мѣ̑нїѧ твоѧ̑ расточи́вши. Ты̀ си́лою бл҃гоче́стїѧ, цѣломꙋ́дрїемъ же и҆ пра́ведностїю ꙗ҆́кѡ лꙋча́ми со́лнечными просїѧ́ла є҆сѝ, посредѣ̀ невѣ́рныхъ свѧ́тѡ пожи́вши и҆ безбоѧ́зненнѡ тѣ̑мъ хрⷭ҇та̀ бг҃а проповѣ́давши. Ты̀ ѿ дне́й ю҆́ности твоеѧ̀, ѿ роди́телей наꙋче́на бы́вши, дни̑ и҆скꙋпи́тельныхъ стрⷭ҇те́й гдⷭ҇а на́шегѡ і҆и҃са хрⷭ҇та̀ бл҃гоговѣ́йнѡ че́ствовала є҆сѝ, є҆гѡ́же ра́ди и҆ сама̀ во́лею пострада́ла є҆сѝ. Ты̀, десни́цею а҆́гг҃ла бж҃їѧ ѿ неисцѣ́льныхъ ра̑нъ ди́внѡ и҆сцѣле́на бы́вши и҆ воспрїе́мши неизрече́ннꙋю свѣ́тлость, невѣ̑рныѧ мꙋчи́тєли ѹ҆диви́ла є҆сѝ. Ты̀, и҆́менемъ гдⷭ҇а на́шегѡ і҆и҃са хрⷭ҇та̀ и҆ си́лою мл҃твы твоеѧ̀ въ ка́пищѣ ꙗ҆зы́честѣмъ всѧ̑ і҆́дѡлы до́лꙋ пове́ргши, во пра́хъ сокрꙋши́ла є҆сѝ. Ты̀, свѣща́ми ѡ҆палѧ́ема сꙋ́щи, є҆ди́ною мл҃твою твое́ю ко всеси́льномꙋ гдⷭ҇ꙋ ѹ҆гаси́ла є҆сѝ ѻ҆́гнь є҆сте́ственный, и҆ тѣ́мже пла́менемъ, чꙋде́снѣ возжже́ннымъ чрез̾ а҆́гг҃ла бж҃їѧ, неи́стѡвыѧ беззако́нники попали́ла є҆сѝ, и҆ мно́гъ наро́дъ люде́й къ позна́нїю и҆́стиннагѡ бг҃а привела̀ є҆сѝ. Ты̀, во сла́вꙋ гдⷭ҇а ме́чное ѹ҆сѣче́нїе во главꙋ̀ прїе́мши, до́блественнѡ сконча́ла є҆сѝ страда́льческїй тво́й по́двигъ, и҆ дꙋше́ю твое́ю на нб҃са̀ въ черто́гъ вожделѣ́ннагѡ твоегѡ̀ жениха̀ хрⷭ҇та̀, цр҃ѧ̀ сла́вы, востекла̀ є҆сѝ, и҆́же та́кѡ ѡ҆ тебѣ̀ возгласи́ти бл҃говолѝ: ра́дꙋйтесѧ, пра́веднїи, ꙗ҆́кѡ мч҃нца параске́ѵа ѹ҆вѣнча́сѧ! Тѣ́мже и҆ мы̀, дне́сь во хра́мъ се́й (тво́й) соше́дшесѧ, поклоне́нїе тѝ ра́достнѡ прино́симъ, и҆ взира́юще на ст҃ꙋ́ю твою̀ і҆кѡ́нꙋ, со ѹ҆миле́нїемъ вопїе́мъ тѝ: ѽ всечтⷭ҇на́ѧ параске́ѵо! Вѣ́мы, ꙗ҆́кѡ ве́лїе и҆́маши дерзнове́нїе ко гдⷭ҇ꙋ: ѹ҆молѝ ѹ҆̀бо є҆го̀ чл҃вѣколю́бца и҆ ѡ҆ на́съ грѣ́шныхъ, да терпѣ́нїе и҆ бл҃годꙋ́шїе въ бѣда́хъ и҆ ско́рбныхъ ѡ҆бстоѧ́нїихъ на́мъ да́рꙋетъ, да пода́стъ же бл҃годе́нственное и҆ ми́рное житїѐ, здра́вїе и҆ сп҃се́нїе и҆ во все́мъ бл҃го́е поспѣше́нїе бл҃гочести́вѣйшемꙋ, самодержа́внѣйшемꙋ, вели́комꙋ госꙋда́рю на́шемꙋ, і҆мпера́торꙋ нїкола́ю а҆леѯа́ндровичꙋ, и҆ всемꙋ̀ ца́рствꙋющемꙋ до́мꙋ: ѻ҆те́чествꙋ же на́шемꙋ да низпо́слетъ ст҃о́е своѐ бл҃гослове́нїе и҆ ми́ръ, и҆ всѣ̑мъ правосла̑внымъ хрⷭ҇тїа́нѡмъ да пода́стъ твои́ми ст҃ы́ми мл҃твами въ вѣ́рѣ и҆ бл҃гоче́стїи ѹ҆твержде́нїе и҆ въ хрⷭ҇тїа́нстѣй любвѝ преспѣ́ѧнїе: да ѡ҆чи́ститъ на́съ грѣ́шныхъ ѿ всѧ́кїѧ скве́рны и҆ поро́ка: да ѡ҆гради́тъ на́съ ст҃ы́ми свои́ми а҆́гг҃лы, да застꙋ́питъ, сохрани́тъ и҆ поми́лꙋетъ всѣ́хъ свое́ю бл҃года́тїю, и҆ наслѣ́дники и҆ прича́стники нбⷭ҇нагѡ своегѡ̀ црⷭ҇твїѧ всѧ̑ ны̀ да содѣ́лаетъ, ꙗ҆́кѡ да твои́ми ст҃ы́ми мл҃твами, всесла́внаѧ невѣ́сто хрⷭ҇то́ва параске́ѵо, сп҃се́нїе ѹ҆лꙋчи́вше, просла́вимъ всѝ прест҃о́е и҆ великолѣ́пое и҆́мѧ ди́внагѡ во ст҃ы́хъ свои́хъ и҆́стиннагѡ бг҃а, ѻ҆ц҃а̀ и҆ сн҃а и҆ ст҃а́гѡ дх҃а, всегда̀, ны́нѣ и҆ при́снѡ и҆ во вѣ́ки вѣкѡ́въ.

## Мл҃тва в҃, что́маѧ въ моско́вской параске́ѵїевской, на пѧ́тницкой ѹ҆́лицѣ, цр҃кви:

<versal data-diacritics="true">Ѽ</versal> ст҃а́ѧ и҆ пребл҃же́ннаѧ мч҃нце хрⷭ҇то́ва параске́ѵо, красото̀ дѣви́ческаѧ, мч҃нкѡвъ похвало̀, чистоты̀ ѡ҆́бразе, великодꙋ́шныхъ зерца́ло, премꙋ́дрыхъ ѹ҆дивле́нїе, вѣ́ры хрⷭ҇тїа́нскїѧ храни́тельнице, і҆́дѡльскїѧ льстѝ ѡ҆бличи́тельнице, є҆ѵⷢ҇лїа бж҃е́ственнагѡ побо́рнице, за́повѣдей гдⷭ҇нихъ ревни́тельнице, сподо́бльшаѧсѧ прїитѝ ко приста́нищꙋ вѣ́чнагѡ поко́ѧ и҆ въ черто́зѣ жениха̀ твоегѡ̀ хрⷭ҇та̀ бг҃а свѣ́тлѡ веселѧ́щаѧсѧ, сꙋгꙋ́бымъ вѣнце́мъ дѣ́вства и҆ мꙋ́ченичества ѹ҆краше́ннаѧ! Мо́лимъ тѧ̀, ст҃а́ѧ мч҃нце: бꙋ́ди ѡ҆ на́съ печа́льница ко хрⷭ҇тꙋ̀ бг҃ꙋ, є҆гѡ́же пребл҃же́ннѣйшимъ зрѣ́нїемъ при́снѡ весели́шисѧ: молѝ всемлⷭ҇тиваго, и҆́же сло́вомъ ѻ҆́чи слѣпы̑мъ ѿве́рзе, да и҆зба́витъ на́съ ѿ болѣ́зни ѻ҆че́съ на́шихъ, тѣле́сныхъ вкꙋ́пѣ и҆ дꙋше́вныхъ: разженѝ твои́ми ст҃ы́ми мл҃твами те́мный мра́къ прибы́вшїй ѿ грѣхѡ́въ на́шихъ: и҆спросѝ ѹ҆ ѻ҆ц҃а̀ свѣ́тѡвъ свѣ́тъ бл҃года́ти дꙋшє́внымъ и҆ тѣлє́снымъ ѻ҆чесє́мъ на́шымъ: просвѣтѝ на́съ, ѡ҆мраче́нныхъ грѣхмѝ, свѣ́томъ бж҃їѧ бл҃года́ти, да твои́хъ ра́ди ст҃ы́хъ мл҃твъ да́стсѧ без̾ѻчє́снымъ сла́дкое зрѣ́нїе. Ѽ вели́каѧ ѹ҆го́днице бж҃їѧ! Ѽ мꙋ́жественнѣйшаѧ дѣ́во! Ѽ крѣ́пкаѧ мч҃нце ст҃а́ѧ параске́ѵо! Ст҃ы́ми твои́ми мл҃твами бꙋ́ди на́мъ грѣ̑шнымъ помо́щница, хода́тайствꙋй и҆ моли́сѧ ѡ҆ ѡ҆каѧ́нныхъ и҆ ѕѣлѡ̀ неради́выхъ грѣ́шницѣхъ, ѹ҆скорѝ на по́мощь на́мъ, и҆́бо ѕѣлѡ̀ не́мощни є҆смы̀. Молѝ гдⷭ҇а, чи́стаѧ дѣви́це, молѝ милосе́рдаго, ст҃а́ѧ мч҃нце, молѝ жениха̀ твоего̀, непоро́чнаѧ хрⷭ҇то́ва невѣ́сто, да твои́ми мл҃твами посо́бствовани, мра́ка же грѣхо́внагѡ и҆збы́вше, во свѣ́тѣ и҆́стинныѧ вѣ́ры и҆ дѣѧ́нїй бж҃е́ственныхъ вни́демъ во свѣ́тъ вѣ́чный днѐ невече́рнѧгѡ, во гра́дъ весе́лїѧ при́снагѡ, въ не́мже ты̀ ны́нѣ свѣ́тлѡ блиста́еши сла́вою и҆ весе́лїемъ безконе́чнымъ, славосло́вѧщи и҆ воспѣва́ющи со всѣ́ми нбⷭ҇ными си́лами трисїѧ́тельное є҆ди́ное бж҃ество̀, ѻ҆ц҃а̀ и҆ сн҃а и҆ ст҃а́го дх҃а, ны́нѣ и҆ при́снѡ и҆ во вѣ́ки вѣкѡ́въ.

## Тропа́рь, гла́съ д҃:

<red>П</red>ремꙋ́драѧ и҆ всехва́льнаѧ хрⷭ҇то́ва мч҃нца параске́ѵа, мꙋ́жескꙋю крѣ́пость прїе́мши, же́нскꙋю же не́мощь ѿве́ргши, дїа́вола побѣдѝ и҆ мꙋчи́телѧ посрамѝ, вопїю́щи и҆ глаго́лющи: прїиди́те, тѣ́ло моѐ мече́мъ ссѣцы́те и҆ ѻ҆гне́мъ сожги́те, а҆́зъ бо ра́дꙋющисѧ и҆дꙋ̀ ко хрⷭ҇тꙋ̀ женихꙋ̀ моемꙋ̀. Тоѧ̀ мл҃твами, хрⷭ҇тѐ бж҃е, сп҃сѝ дꙋ́шы на́шѧ.
