---
title: "Ѻ҆ктѡ́врїа к҃и, ма́їа ѕ҃ и҆ а҆́ѵгꙋста к҃и"
navigation:
  key: prayers-saintssepdec-46
  title: "Ѻ҆ктѡ́врїа к҃и, ма́їа ѕ҃ и҆ а҆́ѵгꙋста к҃и"
  parent: prayers-saintssepdec
  order: 46
type: "prayer"
---

## Ѻ҆ктѡ́врїа к҃и, ма́їа ѕ҃ и҆ а҆́ѵгꙋста к҃и.

## Мл҃тва прпⷣбномꙋ і҆́ѡвꙋ, и҆гꙋ́менꙋ и҆ чꙋдотво́рцꙋ поча́евскомꙋ, и҆з̾ слꙋ́жбы со а҆ка́ѳїстомъ:

<versal data-diacritics="true">Ѽ</versal> прпⷣбне ѻ҆́тче і҆́ѡве, и҆́нокѡвъ трꙋдолю́бнагѡ житїѧ̀ бг҃омꙋ́дрый наста́вниче, кро́тости и҆ воздержа́нїѧ, чистоты̀ и҆ цѣломꙋ́дрїѧ, братолю́бїѧ и҆ нищелю́бїѧ, терпѣ́нїѧ и҆ бдѣ́нїѧ ѿ ра́ннїѧ ю҆́ности до по́зднїѧ ста́рости неꙋтоми́мый подви́жниче, вѣ́ры правосла́вныѧ вели́кїй ревни́телю и҆ непреѡбори́мый побо́рниче, землѝ волы́нскїѧ и҆ га́лицкїѧ свѣти́ло бг҃освѣ́тлое и҆ ст҃ы́ѧ поча́евскїѧ ѡ҆би́тели непобѣди́мый защи́тниче! При́зри ѻ҆́комъ бл҃гоꙋтро́бїѧ твоегѡ̀ на на́съ недосто́йныхъ ча̑дъ твои́хъ, къ тебѣ̀ ѹ҆се́рднѡ по всѧ̑ дни̑ прибѣга́ющихъ, и҆ на бг҃олюби̑выѧ лю́ди сїѧ̑, пред̾ твои́ми дх҃оно́сными и҆ многоцѣле́бными моща́ми собра́вшыѧсѧ и҆ бл҃гоговѣ́йнѡ къ тѣ̑мъ припа́дающыѧ, и҆ и҆спросѝ предста́тельствомъ твои́мъ ко всевы́шнемꙋ влⷣцѣ и҆̀мъ и҆ на́мъ всѧ̑, ꙗ҆̀же къ животꙋ̀ и҆ бл҃гоче́стїю, полє́знаѧ и҆ бл҃гопотрє́бнаѧ: болѧ́щыѧ и҆сцѣлѝ, малодꙋ̑шныѧ ѡ҆бо́дри, скорбѧ́щыѧ ѹ҆тѣ́ши, ѡ҆би̑димыѧ застꙋпѝ, немощны̑ѧ подкрѣпѝ и҆ пове́ржєнныѧ до́лꙋ возста́ви, всѣ̑мъ всѧ̑, бл҃года́тїю тебѣ̀ ѿ бг҃а да́нною, да́рꙋй, по коегѡ́ждо нꙋ́ждѣ и҆ потре́бѣ, во сп҃се́нїе дꙋшѝ и҆ во здра́вїе тѣ́лꙋ. Вознесѝ, ѹ҆го́дниче бж҃їй, всемо́щнꙋю мл҃твꙋ твою̀ и҆ ѡ҆ бл҃гочести́вѣйшемъ госꙋда́рѣ і҆мпера́торѣ на́шемъ нїкола́ѣ а҆леѯа́ндровичѣ и҆ ѡ҆ все́мъ ца́рствꙋющемъ є҆гѡ̀ до́мѣ, да бꙋ́детъ въ є҆гѡ̀ держа́вѣ всегда̀ ми́ръ и҆ тишина̀, бл҃гоче́стїе и҆ бл҃годе́нствїе, въ сꙋдѣ́хъ пра́вда и҆ ми́лость, въ совѣ́тѣхъ мꙋ́дрость и҆ бл҃го́е преспѣ́ѧнїе, да ѹ҆твержда́етсѧ же во бл҃ги́хъ человѣ́цѣхъ вѣ́рность, въ ѕлы́хъ же стра́хъ и҆ боѧ́знь, во є҆́же преста́ти и҆̀мъ ѿ ѕла̀ и҆ твори́ти дѡ́браѧ, да та́кѡ въ держа́вѣ рѡссі́йстѣй црⷭ҇тво хрⷭ҇то́во расте́тъ и҆ мно́житсѧ и҆ да просла́витсѧ въ не́мъ бг҃ъ, ди́вный во ст҃ы́хъ свои́хъ: є҆мꙋ́же є҆ди́номꙋ подоба́етъ всѧ́каѧ сла́ва, че́сть и҆ поклоне́нїе, ѻ҆ц҃ꙋ̀ и҆ сн҃ꙋ и҆ ст҃о́мꙋ дх҃ꙋ, ны́нѣ и҆ при́снѡ и҆ во вѣ́ки вѣкѡ́въ.

## Тропа́рь, гла́съ д҃:

<red>М</red>ногострада́льнагѡ пра́ѻтца долготерпѣ́нїе стѧжа́въ, крⷭ҇ти́телевꙋ воздержа́нїю ѹ҆подоблѧ́ѧсѧ, бж҃е́ственныѧ же ре́вности ѻ҆бою̀ прїѻбща́ѧсѧ, тѣ́хъ и҆мена̀ досто́йнѡ прїѧ́ти сподо́билсѧ є҆сѝ, и҆ и҆́стинныѧ вѣ́ры бы́лъ є҆сѝ проповѣ́дникъ безбоѧ́зненъ: тѣ́мже мона́хѡвъ мно́жєства ко хрⷭ҇тꙋ̀ приве́лъ є҆сѝ, и҆ всѧ̑ лю́ди въ правосла́вїи ѹ҆тверди́лъ є҆сѝ. І҆́ѡве прпⷣбне ѻ҆́тче на́шъ, молѝ сп҃сти́сѧ дꙋша́мъ на́шымъ.
