---
title: "Септе́мврїа к҃а"
navigation:
  key: prayers-saintssepdec-18
  title: "Септе́мврїа к҃а"
  parent: prayers-saintssepdec
  order: 18
type: "prayer"
---

## Септе́мврїа к҃а.

## Мл҃тва прпⷣбномꙋ і҆ѡ́сифꙋ заони́кїевскомꙋ, что́маѧ во влади́мїрской заони́кїевской пꙋ́стыни, во́логодскїѧ є҆па́рхїи:

<versal data-diacritics="true">Ѽ</versal> вели́кїй ѹ҆го́дниче, пресла́вный чꙋдотво́рче, і҆ѡ́сифе пребл҃же́нне, дꙋше́ю на нб҃сѝ прⷭ҇то́лꙋ бж҃їю предстоѧ́й и҆ трⷪ҇чныѧ сла́вы наслажда́ѧйсѧ, тѣ́ломъ же на землѝ въ бж҃е́ственнѣмъ хра́мѣ почива́ѧй и҆ ѿ негѡ̀ да́нною тѝ свы́ше бл҃года́тїю разли̑чнаѧ и҆сточа́ѧй чꙋдеса̀! При́зри ми́лостивымъ ѻ҆́комъ на предстоѧ́щыѧ чтⷭ҇нѣ́й ра́цѣ твое́й лю́ди, и҆ ꙗ҆́кѡ стѧжа́вый дерзнове́нїе ѹ҆ гдⷭ҇а, и҆спросѝ ѡ҆би́тели твое́й бл҃гостоѧ́нїе, воздꙋ́ха бл҃горастворе́нїе, землѝ плодоно́сїе, на́мъ же всѣ̑мъ, съ вѣ́рою къ тебѣ̀ прибѣга́ющымъ и҆ многоцѣлє́бныѧ мо́щи твоѧ̑ бл҃гоче́стнѡ почита́ющымъ, ѿ всѧ́кихъ бѣ́дъ дꙋше́вныхъ и҆ тѣле́сныхъ и҆збавле́нїе: ꙗ҆́кѡ да твои́ми мл҃твами наставлѧ́еми, пꙋ́ть маловре́меннагѡ житїѧ̀ на́шегѡ на землѝ безбѣ́днѡ соверши́мъ. И҆ неконча́емый поко́й на нб҃сѝ ѹ҆лꙋчи́вше, просла́вимъ съ тобо́ю кꙋ́пнѡ всѣ́хъ бл҃ги́хъ пода́телѧ, є҆ди́наго въ трⷪ҇цѣ сла́вимаго бг҃а, ѻ҆ц҃а̀ и҆ сн҃а и҆ ст҃а́го дх҃а, ны́нѣ и҆ при́снѡ и҆ во вѣ́ки вѣкѡ́въ.
