---
title: "Ное́мврїа ѕ҃"
navigation:
  key: prayers-saintssepdec-52
  title: "Ное́мврїа ѕ҃"
  parent: prayers-saintssepdec
  order: 52
type: "prayer"
---

## Ное́мврїа ѕ҃.

## Мл҃твы прпⷣбномꙋ варлаа́мꙋ хꙋ́тынскомꙋ.



## Мл҃тва а҃, и҆з̾ а҆ка́ѳїста:

<versal data-diacritics="true">Ѽ</versal> прпⷣбне и҆ бг҃оно́сне ѻ҆́тче на́шъ варлаа́ме! Ѹ҆слы́ши на́съ молѧ́щихсѧ тебѣ̀, и҆ бꙋ́ди на́мъ помо́щникъ въ ско́рбехъ на́шихъ, и҆ и҆зба́ви на́съ ѿ напа́стей, за мно́жество прегрѣше́нїй находѧ́щихъ на ны̀. Ѹ҆молѝ, ѹ҆го́дниче хрⷭ҇то́въ, всебл҃га́го бг҃а дарова́ти на́мъ ѡ҆ставле́нїе всѣ́хъ ѿ ю҆́ности на́шеѧ до настоѧ́щагѡ днѐ и҆ часа̀ дѣ́ломъ, сло́вомъ, помышле́нїемъ и҆ всѣ́ми чꙋ́вствы содѣ́ѧнныхъ на́ми согрѣше́нїй, и҆ и҆схода́тайствꙋй на́мъ невозбра́нный вхо́дъ въ нбⷭ҇ное црⷭ҇твїе, да прославлѧ́емъ непреста́ннѡ сла́вимꙋю ѿ а҆́гг҃лъ всест҃ꙋ́ю трⷪ҇цꙋ, ѻ҆ц҃а̀ и҆ сн҃а и҆ ст҃а́го дх҃а, и҆ твоѐ ми́лостивное предста́тельство, въ безконє́чныѧ вѣ́ки вѣкѡ́въ.

## Мл҃тва в҃:

<versal data-diacritics="true">Ѽ</versal> сщ҃е́ннаѧ главо̀, прпⷣбне и҆ пребл҃же́нне ѻ҆́тче на́шъ варлаа́ме вели́кїй! Не забꙋ́ди на́съ грѣ́шныхъ, но помина́й на́съ всегда̀ во ст҃ы́хъ твои́хъ и҆ бл҃гопрїѧ́тныхъ мл҃твахъ къ бг҃ꙋ, ꙗ҆́кѡ и҆мѣ́ѧй къ немꙋ̀ дерзнове́нїе, и҆ не премолчѝ моли́тисѧ ѡ҆ на́съ, вѣ́рою и҆ любо́вїю чтꙋ́щихъ тѧ̀: тебѣ́ бо даде́сѧ бл҃года́ть моли́тисѧ ѡ҆ на́съ. Не мни́мъ бо тѧ̀ ме́ртва бы́ти, но и҆ по сме́рти вѣ́дꙋще тѧ̀ жи́ва сꙋ́ща, тебѣ̀ мо́лимсѧ: дꙋ́хомъ твои́мъ не ѿстꙋпа́й ѿ на́съ, но сохранѧ́й на́съ ѿ стрѣ́лъ вра́жїихъ и҆ всѧ́кїѧ пре́лести бѣсо́вскїѧ и҆ ко́зней дїа́вольскихъ. Па́стырю на́шъ до́брый и҆ свѣти́ло рѡссі́йское! Сѐ ѡ҆́бразъ тво́й пред̾ ѻ҆чи́ма на́шима предстои́тъ всегда̀, ст҃а́ѧ же твоѧ̀ дꙋша̀ со безпло́тными нбⷭ҇ными ли̑ки ѹ҆ прⷭ҇то́ла вседержи́телѧ предстои́тъ веселѧ́щисѧ. Тебѣ̀ припа́даемъ, ѻ҆́тче ст҃ы́й варлаа́ме, и҆ со слеза́ми мо́лимсѧ: молѝ всеси́льнаго бг҃а ѡ҆ на́съ и҆ ѡ҆ по́льзѣ дꙋ́шъ на́шихъ, и҆спросѝ на́мъ вре́мѧ покаѧ́нїѧ и҆ невозбра́ннѡ проитѝ ѿ всѣ́хъ воздꙋ́шныхъ кнѧзе́й и҆ и҆зба́витисѧ ѿ вѣ́чныѧ мꙋ́ки, и҆ црⷭ҇твїѧ хрⷭ҇то́ва прича́стникѡмъ бы́ти, да сп҃се́ни твои́мъ хода́тайствомъ, просла́вимъ гдⷭ҇а на́шего і҆и҃са хрⷭ҇та̀, со безнача́льнымъ є҆гѡ̀ ѻ҆ц҃е́мъ и҆ прест҃ы́мъ дх҃омъ, ны́нѣ и҆ при́снѡ и҆ во вѣ́ки вѣкѡ́въ.

## Тропа́рь, гла́съ г҃:

<red>Н</red>а землѝ лега́нїемъ, поще́нїемъ же и҆ бдѣ́нїемъ тѣ́ло твоѐ и҆знꙋрѧ́ѧ, прпⷣбне, всѧ̑ плотска̑ѧ мꙋдрова̑нїѧ ѹ҆мертви́лъ є҆сѝ, и҆ и҆сцѣле́нїй стрꙋѧ̀ незави́стнаѧ ꙗ҆ви́лсѧ є҆сѝ вѣ́рою притека́ющымъ къ ра́цѣ моще́й твои́хъ: варлаа́ме ѻ҆́тче на́шъ, молѝ хрⷭ҇та̀ бг҃а сп҃сти́сѧ дꙋша́мъ на́шымъ.
