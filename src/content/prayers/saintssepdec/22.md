---
title: "Септе́мврїа к҃д"
navigation:
  key: prayers-saintssepdec-22
  title: "Септе́мврїа к҃д"
  parent: prayers-saintssepdec
  order: 22
type: "prayer"
---

## Септе́мврїа к҃д.

## Мл҃твы прпⷣбномꙋ нїка́ндрꙋ пско́вскомꙋ, и҆з̾ слꙋ́жбы со а҆ка́ѳїстомъ.



## Мл҃тва а҃:

<versal data-diacritics="true">Ѽ</versal> прпⷣбне и҆ достобл҃же́нне ѻ҆́тче на́шъ нїка́ндре, по́стниче терпѣливодꙋ́шный, безмо́лвїѧ рачи́телю предо́блїй, ѹ҆чи́телю сп҃сти́сѧ хотѧ́щымъ премꙋ́дрый, наказа́телю лѣни̑вымъ прети́хїй, разрѣши́телю тлетво́рныхъ страсте́й неѕло́бивый, мꙋ́жꙋ жела́нїй, прозорли́вства прⷪ҇ро́ческагѡ и҆спо́лненне, предвозгла́снаѧ бꙋ́дꙋщихъ бла̑гъ цѣвни́це, а҆дама́нте вѣ́ры во хрⷭ҇та̀ несѣко́мый, незы́блемый терпѣ́нїѧ сто́лпе, за́повѣдей творца̀ твоегѡ̀ соверши́телю бл҃гопослꙋшли́вый, плотоно́сный а҆́гг҃ле и҆ дх҃а ст҃а́гѡ вмѣсти́лище бл҃гово́нное, жи́телю пꙋсты́нный и҆ бѣсѡ́въ прогони́телю, и҆сполни́телю всѣ́хъ добродѣ́телей смиренномꙋ́дрый, нбⷭ҇ный человѣ́че и҆ сожи́телю гѡ́рнимъ чинонача́лїємъ, кро́тостїю дꙋ́ха зе́млю кро́ткихъ наслѣ́довавый, дрꙋ́же хрⷭ҇то́въ и҆ ѹ҆го́дниче прест҃ы́ѧ бцⷣы, ꙗ҆́же и҆ ра́кꙋ цѣльбоно́сныхъ моще́й твои́хъ во хра́мѣ свое́мъ просла́вити бл҃гоизво́ли, и҆з̾ѻби́льнѡ ѿ неѧ̀ чꙋде́сномꙋ дождю̀ на вѣ́рныхъ и҆злива́тисѧ повелѣ́вши! Къ не́йже припа́дающе съ любо́вїю, мо́лимъ тѧ̀, досточꙋ́дне: не преста́й моли́ти прест҃ꙋ́ю и҆ живонача́льнꙋю трⷪ҇цꙋ, низпосла́ти бл҃говѣ́рномꙋ і҆мпера́торꙋ на́шемꙋ здра́вїе, тишинꙋ̀ и҆ долгоде́нствїе, на враги́ же побѣ́дꙋ и҆ ѡ҆долѣ́нїе, и҆ ѿ навѣ̑тъ вра́жїихъ во́инствꙋ є҆гѡ̀ сохрани́тисѧ въ ми́рѣ: цр҃квамъ согла́сїе, и҆ всѣ̑мъ лю́демъ тишинꙋ̀ и҆ и҆з̾ѻби́лїе бл҃ги́хъ дарова́ти. И҆ ѹ҆гасѝ, бл҃же́нне, мл҃твами твои́ми, парѧ́щыѧ на ны̀ разжжє́нныѧ бѣсѡ́вскїѧ стрѣ́лы, да не прико́снетсѧ на́мъ ѕло́ба грѣхо́внаѧ. И҆ всѣ̑мъ всѧ̑ ми́лостивнѣ да́рꙋѧ, при́зри и҆ на мѧ̀ смире́ннаго раба̀: свѧ́занъ бо є҆́смь лю́тѣ плени́цами прегрѣше́нїй, и҆ влеко́мь, ѹ҆вы̀ мнѣ̀! Въ пꙋчи́нꙋ стра́стнагѡ мо́рѧ неѡдержа́ннѡ. Сегѡ̀ ра́ди приле́жнѡ молю̀ свѧты́ню твою̀, пребога́те, и҆ припа́даю къ ра́цѣ моще́й твои́хъ со слеза́ми: предста́ни мнѣ̀ на пꙋтѝ бѣ́дственнагѡ житїѧ̀ сегѡ̀: расто́ргни ѹ҆́зы, ѿженѝ стра̑сти, ѡ҆сла́би ѿ грѣхо́вныхъ вери́гъ, и҆зба́ви мѧ̀ ѿ належа́щїѧ ско́рби и҆ ѿ всѧ́кагѡ ѕла̀, разрѣши́ мѧ ѿ болѣ́зненныхъ ѹ҆́зъ и҆ сп҃се́нїе дꙋшѝ ѹ҆молѝ мнѣ̀, ꙗ҆́кѡ да воспою̀ и҆ просла́влю въ трⷪ҇цѣ сла́вимаго є҆ди́наго бг҃а, ѻ҆ц҃а̀ и҆ сн҃а и҆ ст҃а́го дх҃а, ны́нѣ и҆ въ безконє́чныѧ вѣ́ки вѣкѡ́въ.

## Мл҃тва в҃:

<versal data-diacritics="true">Ѽ</versal> прпⷣбне и҆ пребл҃же́нне ѻ҆́тче на́шъ нїка́ндре, го́рнѧгѡ і҆ерⷭ҇ли́ма граждани́не, и҆збра́нныхъ во́євъ нбⷭ҇ныхъ дрꙋ́же и҆ сподви́жниче, прославлѧ́ѧй непреста́ннѡ трїѷпоста́снаго бг҃а! Воззрѝ ми́лостивнѡ на ны̀, ра́цѣ чтⷭ҇ны́хъ моще́й твои́хъ ны́нѣ предстоѧ́щыѧ, а҆́ще и҆ ко сласте́мъ вѣ́ка сегѡ̀ пригвождє́нныѧ пѡ́мыслы свои́ми, ꙗ҆̀же ко взыска́нїю бл҃же́нствъ го́рнихъ ѡ҆братѝ. Ты̀ вселѧ́ешисѧ во ѡ҆би́телехъ нбⷭ҇ныхъ съ премі́рными дꙋ́хи цр҃кве торжествꙋ́ющїѧ: мы́ же грѣ́шнїи, въ мі́рѣ се́мъ пребыва́ющїи, ѿстои́мъ ѿ тебє̀ не толи́кѡ мѣ́стомъ, є҆ли́кѡ грѣхмѝ и҆ беззако́ньми, и҆́миже прогнѣвлѧ́емъ по всѧ́къ ча́съ гдⷭ҇а и҆ самѣ́хъ себѐ приво́димъ на па́гꙋбꙋ. Но къ тебѣ̀, ꙗ҆́кѡ на́мъ соесте́ственномꙋ, прибѣга́емъ и҆ взыва́емъ съ те́плыми слеза́ми: наста́ви и҆ вразꙋмѝ на́съ ходи́ти по стопа́мъ твои̑мъ: бꙋ́ди на пꙋтѝ се́мъ и҆збра́нный во́ждь на́мъ, ꙗ҆́коже дре́вле мѡѷсе́й бѧ́ше лю́демъ і҆и҃лєвымъ: сво́йственно бо є҆́сть тебѣ̀, ѻ҆́тче на́шъ, сострада́нїе къ скорбѧ́щымъ и҆ человѣколю́бїе ко всѣ̑мъ, ѿ тебє̀ по́мощи въ напа́стехъ и҆ во бл҃говре́менїи тре́бꙋющымъ: живꙋ́щꙋ бо тебѣ̀ на землѝ, не ѡ҆ твое́мъ то́кмѡ сп҃се́нїи тща́нїе твоѐ приложи́сѧ, но и҆ ѡ҆ всѣ́хъ къ тебѣ̀ притека́ющихъ моле́нїе ко всевы́шнемꙋ приноси́лъ є҆сѝ, да не пре́зритъ дѣ́ло рꙋ́къ свои́хъ, нижѐ погꙋби́тъ є҆̀ со беззако́ньми є҆гѡ̀. Сегѡ̀ ра́ди ѻ҆те́чєскаѧ наставлє́нїѧ твоѧ̑, є҆́же ходи́ти по стопа́мъ за́повѣдей гдⷭ҇нихъ, прозѧбо́ша въ сердца́хъ сынѡ́въ твои́хъ, ꙗ҆́кѡ сѣ́мѧ до́брое, съ плодоноше́нїемъ: та́же и҆ недꙋ́жнїи, разсла́бленнїи же и҆ болѧ́щїи, скорбѧ́щїи и҆ ѡ҆ѕло́бленнїи ско́рꙋю твою̀ по́мощь со славосло́вїемъ проповѣ́дꙋютъ: и҆ всѐ житїѐ твоѐ бы́сть зерца́ло всѧ́кихъ добродѣ́телей. А҆́ще толи́къ бы́лъ є҆сѝ, ѹ҆ченичѐ хрⷭ҇то́въ, на землѝ: коли́къ ны́нѣ є҆сѝ на нб҃сѝ! Ты̀ всегда̀ предстои́ши прⷭ҇то́лꙋ непристꙋ́пнагѡ бг҃а, и҆ въ не́мъ, ꙗ҆́коже въ зерца́лѣ, зри́ши всѧ̑ на́шѧ нꙋ̑жды и҆ прошє́нїѧ: ты̀ свесели́шисѧ со а҆́гг҃лы бж҃їими ѡ҆ є҆ди́номъ грѣ́шницѣ ка́ющемсѧ, ра́достїю ве́лїею: и҆ милосе́рдїе бж҃їе, и҆ любы̀ є҆гѡ̀ къ ро́дꙋ человѣ́ческомꙋ неѡскꙋ̑дны, и҆ твоѐ дерзнове́нїе къ немꙋ̀ мно́го. И҆спросѝ ѹ҆̀бо ѹ҆ всемлⷭ҇тивагѡ пода́телѧ всѣ́хъ бла̑гъ ми́ръ и҆ свѧты́ню цр҃кви є҆гѡ̀, под̾ зна́менїемъ крⷭ҇та̀ во́инствꙋющей, на неви̑димыѧ врагѝ є҆ѧ̀ побѣ́дꙋ и҆ ѡ҆долѣ́нїе, вѣ̑рнымъ же въ вѣ́рѣ є҆диномы́слїе: та́кожде и҆ заблꙋ́ждшыѧ ѿ правосла́вїѧ къ позна́нїю и҆́стины призовѝ, невѣ̑рныѧ свѣ́томъ є҆ѵⷢ҇лїа просвѣтѝ, грѣ̑шныѧ къ покаѧ́нїю приведѝ и҆ ѡ҆братѝ, дѣ́вствꙋющымъ чистотꙋ̀ и҆ цѣломꙋ́дрїе да́рꙋй, бра̑чнымъ свѧты́ню: вдови́цамъ и҆ си̑рымъ бꙋ́ди препита́нїе, ни́щымъ покро́въ, стра́нствꙋющымъ возвраще́нїе, пла́вающымъ приста́нище: ка́ющымсѧ проще́нїе и҆спросѝ, пла́чꙋщымъ ѹ҆тѣше́нїе, тре́бꙋющымъ по́мощь, напа́ствꙋємымъ застꙋпле́нїе, болѧ́щымъ ско́рое и҆сцѣле́нїе, и҆ всѧ́комꙋ проше́нїю во бл҃ги́хъ и҆сполне́нїе. Не ѿри́ни на́съ, прпⷣбне, съ вѣ́рою и҆ любо́вїю тебѐ призыва́ющихъ! А҆́ще бо и҆ недосто́йни є҆смы̀ толи́кагѡ ѻ҆тца̀ и҆ хода́таѧ, ѡ҆скверне́ни дꙋше́ю и҆ тѣлесы̀ сꙋ́ще: но ты̀, бы́въ подража́тель человѣколю́бїѧ бж҃їѧ, содѣ́лай на́съ твои́ми мл҃твами достѡ́йны чрез̾ покаѧ́нїе. Но́вградъ и҆ пско́въ, и҆ всѧ̀ рѡссі́а, просвѣще́ннаѧ твои́мъ бг҃оꙋго́днымъ житїе́мъ и҆ чꙋдесы̀, проповѣ́дꙋютъ тѧ̀ бы́ти те́плаго застꙋ́пника. Ꙗ҆вѝ ѹ҆̀бо и҆ на́мъ недостѡ́йнымъ млⷭ҇ти твоѧ̑! Вѣ́рꙋемъ, ꙗ҆́кѡ дꙋ́хомъ на́мъ соприсꙋ́тствꙋеши, па́че же и҆ тѣ́ломъ съ на́ми пребыва́еши: се́ бо предлежа́тъ ѻ҆чесє́мъ на́шымъ нетлѣ̑нныѧ и҆ цѣльбонѡ́сныѧ твоѧ̑ мо́щи, ꙗ҆̀же ꙗ҆вле́нїемъ мно́гихъ чꙋде́съ гдⷭ҇и просла́ви. Тѣ́мже, предстоѧ́ще и҆̀мъ, ꙗ҆́кѡ жи́вꙋ тебѣ̀ сꙋ́щꙋ, припа́даемъ и҆ смире́ннѡ мо́лимъ: прїимѝ молє́нїѧ на̑ша и҆ вознесѝ ѧ҆̀ на же́ртвенникъ милосе́рдїѧ бж҃їѧ, ꙗ҆́кѡ да низпо́слетъ на́мъ всеси́льнꙋю бл҃года́ть свою̀, ѹ҆крѣплѧ́ющꙋю на́съ во бл҃го́мъ житїѝ, и҆ бл҃говре́меннꙋю и҆ неко́сненнꙋю въ нꙋ́ждахъ на́шихъ по́мощь: ѹ҆ма̀ бл҃гопостоѧ́нїе, тѣлесє́мъ здра́вїе, житїю̀ бл҃гопотрє́бнаѧ, ми́ръ во дне́хъ на́шихъ, воздꙋ́ха бл҃горастворе́нїе, ѻ҆́гнь любвѐ и҆ всѧ́кагѡ бл҃гоче́стїѧ, въ мл҃твѣ чистотꙋ̀ серде́чнꙋю, въ ѕлоключе́нїи терпѣ́нїе и҆ ѹ҆пова́нїе, въ наде́ждѣ весе́лїе, и҆ вре́мѧ на покаѧ́нїе, ꙗ҆́кѡ да и҆ настоѧ́щихъ ѕѡ́лъ и҆збѣ́гше, ѹ҆досто́имсѧ пресели́тисѧ во бл҃жє́нныѧ ѡ҆би́тєли нбⷭ҇ныѧ, и҆дѣ́же ты̀ ны́нѣ вселѧ́ешисѧ со всѣ́ми бг҃ꙋ ѹ҆годи́вшими и҆ прославлѧ́еши трїѷпоста́снаго бг҃а, ѻ҆ц҃а̀ и҆ сн҃а и҆ ст҃а́го дх҃а, ны́нѣ и҆ при́снѡ и҆ во вѣ́ки вѣкѡ́въ.

## Тропа́рь, гла́съ д҃:

<red>Г</red>ла́съ бж҃е́ственный, и҆́же во є҆ѵⷢ҇лїи, ѹ҆слы́шавъ, прпⷣбне ѻ҆́тче нїка́ндре: прїиди́те ко мнѣ̀, всѝ трꙋжда́ющїисѧ и҆ ѡ҆бремене́ннїи, и҆ а҆́зъ ѹ҆поко́ю вы̀, и҆ прїе́мъ кре́стъ, послѣ́довалъ є҆сѝ хрⷭ҇тꙋ̀. Мі́ръ ѡ҆ста́вль, въ пꙋсты́ню всели́лсѧ є҆сѝ, поще́нїемъ же и҆ бдѣ́нїемъ нбⷭ҇ный да́ръ воспрїи́мъ, дꙋ́шы недꙋ́жныхъ, приходѧ́щихъ къ тебѣ̀ съ вѣ́рою, и҆сцѣлѧ́еши. Тѣ́мже и҆ со а҆́гг҃лы сра́дꙋетсѧ, прпⷣбне, дꙋ́хъ тво́й.

## И҆́нъ тропа́рь, гла́съ ѕ҃:

<red>С</red>вѣти́ло незаходи́магѡ свѣ́та странѣ̀ на́шей ꙗ҆ви́лсѧ є҆сѝ, бг҃обл҃же́нне, до́блественнѣ претерпѣ́въ вра̑жїѧ ѡ҆ѕлоблє́нїѧ: бїе́нїе и҆ ра̑ны ꙗ҆́кѡ ѡ҆де́жда нетлѣ́нїѧ вмѣни́шасѧ тебѣ̀: со ѕвѣрьми́ же бра́лсѧ є҆сѝ, и҆ ѿ человѣ̑къ ѕлы́хъ прободє́нїѧ прїи́мъ, ѡ҆ тѣ́хъ моли́лсѧ є҆сѝ, глаго́лѧ: не поста́ви и҆̀мъ грѣха̀ сегѡ̀. Тѣ́мже влⷣцѣ хрⷭ҇тꙋ̀ ѹ҆подо́билсѧ є҆сѝ, достохва́льне нїка́ндре, ѻ҆́тче на́шъ: моли́сѧ ѡ҆ дꙋша́хъ на́шихъ.
