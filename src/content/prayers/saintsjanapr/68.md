---
title: "А҆прі́лїа к҃ѳ"
navigation:
  key: prayers-saintsjanapr-68
  title: "А҆прі́лїа к҃ѳ"
  parent: prayers-saintsjanapr
  order: 68
type: "prayer"
---

## А҆прі́лїа к҃ѳ.

## Мл҃твы ст҃ы̑мъ девѧтѝ мч҃нкѡмъ кѷзі́чєскимъ: ѳеогні́дꙋ, рꙋ́фꙋ, а҆нтїпа́трꙋ, ѳеості́хꙋ а҆рте́мѣ, ма́гнꙋ, ѳеодо́тꙋ, ѳаѵма́сїю и҆ фїлимо́нꙋ.



## Мл҃тва а҃, творе́нїе ст҃и́телѧ дими́трїа росто́вскагѡ, и҆з̾ слꙋ́жбы си̑мъ мч҃нкѡмъ:

<versal data-diacritics="true">Ѽ</versal> всехва́льнїи ст҃і́и мч҃нцы, до́бльственнїи рабѝ хрⷭ҇тѡ́вы: ѳеогні́де, рꙋ́фе, а҆нтїпа́тре, ѳеості́ше, а҆рте́мо, ма́гне, ѳеодо́те, ѳаѵма́сїе и҆ фїлимо́не! Вы̀ хрⷭ҇та̀ ра́ди ѿ разли́чныхъ стра́нъ собра́стесѧ, и҆ того̀ соверше́ннаго бг҃а и҆ чл҃вѣ́ка дерзнове́ннѡ въ кѵ́зїцѣ проповѣ́дасте, и҆ принꙋжда́еми бы́вше пожре́ти кꙋмі́рѡмъ, і҆́дѡлы попра́сте и҆ кнѧ́зѧ посрами́сте, разли́чныхъ же томле́нїй и҆ ѻ҆́гненнагѡ преще́нїѧ не ѹ҆боѧ́стесѧ, и҆ по разли́чнѣмъ страда́нїи ѻ҆́стрїемъ меча̀ посѣче́ни бы́сте, и҆ кро́вь свою̀ ꙗ҆́кѡ во́дꙋ за хрⷭ҇та̀ пролїѧ́сте, и҆ то́ю ꙗ҆́кѡ багрѧни́цею цр҃ковь хрⷭ҇то́вꙋ ѹ҆краси́сте: тѣ́мже и҆ ны́нѣ, неꙋвѧда́емымъ вѣнце́мъ безсме́ртныѧ сла́вы ѹ҆вѣнча́ни, въ неизглаго́ланнѣй ра́дости съ ли̑ки а҆́гг҃льскими въ нбⷭ҇ныхъ селе́нїихъ водворѧ́етесѧ, бж҃е́ственнымъ свѣ́томъ ѡ҆блиста́еми и҆ зрѣ́нїемъ є҆гѡ̀ добро́ты неизрече́нныѧ наслажда́ющесѧ. Сегѡ̀ ра́ди и҆ мы̀ смире́ннїи къ ва́мъ притека́емъ, и҆ ѹ҆миле́ннѡ на ст҃ы́й ва́шъ ѡ҆́бразъ взира́юще, мо́лимъ вы̀: моли́те за ны̀ хрⷭ҇та̀ бг҃а, ꙗ҆́кѡ дерзнове́нїе къ немꙋ̀ и҆мꙋ́щїи, да ва́шими ст҃ы́ми мл҃твами ѿ всѧ́кагѡ недꙋ́га и҆ вре́да дꙋше́внагѡ и҆ тѣле́снагѡ и҆зба́вимсѧ, ва́мъ бо ѿ бг҃а даде́сѧ враче́бный да́ръ ѿ всѧ́кихъ скорбе́й съ вѣ́рою къ ва́мъ припа́дающыѧ цѣли́ти, ꙗ҆́коже и҆ ѻ҆́наго сла́внаго мꙋ́жа ѿ трѧса́вичныѧ болѣ́зни ѹ҆врачева́сте: да и҆ мы̀ вѣ́рнїи, то́жде полꙋчи́вше, почита́емъ ва́съ, ст҃і́и мч҃нцы, толи̑ка дарова̑нїѧ и҆мꙋ́щихъ ѿ хрⷭ҇та̀ бг҃а, є҆мꙋ́же сла́ва, кꙋ́пнѡ со ѻ҆ц҃е́мъ и҆ ст҃ы́мъ дх҃омъ, всегда̀, ны́нѣ и҆ при́снѡ и҆ во вѣ́ки вѣкѡ́въ.

## Мл҃тва в҃, что́маѧ въ кѷзі́ческомъ монастырѣ̀ гра́да каза́ни:

<versal data-diacritics="true">Ѽ</versal> всехва́льнїи ст҃і́и мч҃нцы: ѳеогні́де, рꙋ́фе, а҆нтїпа́тре, ѳеості́ше, а҆рте́мо, ма́гне, ѳеодо́те, ѳаѵма́сїе и҆ фїлимо́не, вра́чеве страсте́й, великоимени́тїи, свѣтоза́рнїи и҆ бж҃е́ственнїи свѣти́льницы, по́лче сщ҃е́нный, бг҃особра́нное совокꙋпле́нїе, до́бльственнїи хрⷭ҇тѡ́вы страда́льцы. Стра̑шныѧ и҆ многоразли̑чныѧ мꙋ̑ки за хрⷭ҇та̀ претерпѣ́вшїи и҆ ѿ негѡ̀ бл҃года́ть стѧжа́вшїи во є҆́же па́че є҆стества̀ чꙋдодѣ́йствовати! Смире́ннѡ припа́даемъ къ ва́мъ, ѿ глꙋбины̀ се́рдца вопїе́мъ и҆ мо́лимсѧ: сохрани́те ѡ҆би́тель сїю̀, ва́мъ прїꙋсво́еннꙋю, ѿ всѧ́кагѡ ѕла́гѡ ѡ҆бстоѧ́нїѧ. Не ѿри́ните на́съ ѿ своегѡ̀ покро́ва и҆ застꙋпле́нїѧ, съ вѣ́рою и҆ любо́вїю притека́ющихъ къ ва́мъ: а҆́ще бо и҆ многогрѣ́шни є҆смы̀, но не хо́щемъ поги́бнꙋти. И҆зба́вите на́съ ѿ страсте́й, вою́ющихъ на дꙋ́шꙋ на́шꙋ: просвѣти́те на́съ свѣ́томъ и҆́стиннагѡ бг҃овѣ́дѣнїѧ: моли́тесѧ ѡ҆ на́съ ко сп҃сꙋ на́шемꙋ, да поживе́мъ всѝ въ ми́рѣ и҆ є҆динодꙋ́шїи, да ꙗ҆́коже вы̀, любо́вїю ѡ҆ хрⷭ҇тѣ̀ совокꙋ́плени, бл҃годꙋ́шнѡ и҆ нелѣ́ностнѡ понесе́мъ бл҃го́е и҆́го житїѧ̀ добродѣ́тельнагѡ, въ до́брыхъ дѣ́лѣхъ дрꙋ́гъ дрꙋ́га ѡ҆бодрѧ́юще. Ѹ҆крѣпи́те ны̀ во бра́нехъ, воздвиза́емыхъ на ны̀ ѿ вра̑гъ ви́димыхъ и҆ неви́димыхъ, да не когда̀ вра́гъ похи́титъ, ꙗ҆́кѡ ле́въ, дꙋ́шꙋ на́шꙋ, не сꙋ́щꙋ и҆збавлѧ́ющꙋ, нижѐ сп҃са́ющꙋ: ско́рѡ ѹ҆слы́шите ны̀, во́ньже а҆́ще де́нь призове́мъ вы̀. И҆сцѣли́те ны̀ и҆ всѧ̑ притека́ющыѧ во ѡ҆би́тель сїю̀ ѿ всѧ́кїѧ болѣ́зни, па́че же ѿ трѧса́вичнагѡ недꙋ́га: ва́съ бо дарова̀ бг҃ъ странѣ̀ се́й цѣли́тєли недꙋ́га сегѡ̀, да всѝ притека́ющїи къ ва́мъ полꙋча́ютъ ѡ҆здравле́нїе и҆ кꙋ́пнѡ съ на́ми сла́вѧтъ бг҃а, ѻ҆ц҃а̀ и҆ сн҃а и҆ ст҃а́го дх҃а, и҆ ва́ше ми́лостивное ѡ҆ на́съ предста́тельство, всегда̀, ны́нѣ и҆ при́снѡ и҆ во вѣ́ки вѣкѡ́въ.

## Тропа́рь, гла́съ и҃:

<red>С</red>т҃і́и девѧточи́сленнїи мч҃нцы, ѿ разли́чныхъ градѡ́въ во є҆ди́нъ ли́къ ма́нїемъ бж҃е́ственнымъ мꙋ́жественнѡ за хрⷭ҇та̀ спострада́ти совокꙋпи́вшесѧ, неви́димаго врага̀ побѣди́сте, ѕловѣ̑рныѧ кнѧ́зи и҆ мꙋчи́тєли посрами́сте ва́шимъ терпѣ́нїемъ: ѻ҆гне́мъ же любвѐ бж҃їѧ разжиза́еми, веще́ственнѡ ва́съ ѻ҆́гнь мꙋ́чащи во хла́дъ преложи́сте. Тѣ́мже даде́сѧ ва́мъ ѿ хрⷭ҇та̀ бг҃а бл҃года́ть трѧса́вичнꙋю и҆сцѣлѧ́ти болѣ́знь, ѿ неѧ́же и҆ ѿ многови́дныхъ страсте́й ми́лостивнѡ сп҃са́йте и҆ на́съ предста́тельствомъ ва́шимъ, мо́лимсѧ.
