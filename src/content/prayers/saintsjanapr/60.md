---
title: "А҆прі́лїа г҃і"
navigation:
  key: prayers-saintsjanapr-60
  title: "А҆прі́лїа г҃і"
  parent: prayers-saintsjanapr
  order: 60
type: "prayer"
---

## А҆прі́лїа г҃і.

## Мл҃тва ст҃ѣ́й мч҃нцѣ ѳѡмаі́дѣ, и҆з̾ рꙋкопи́сныѧ слꙋ́жбы, что́маѧ въ предте́чевской цр҃кви гра́да ꙗ҆росла́влѧ:

<versal data-diacritics="true">Ѽ</versal> всехва́льнаѧ мч҃нце ѳѡмаі́до! За чистотꙋ̀ сꙋпрꙋ́жества да́же до кро́ве подвиза́вшисѧ и҆ цѣломꙋ́дрїѧ ра́ди дꙋ́шꙋ свою̀ положи́вши, досто́йна пред̾ гдⷭ҇емъ ѡ҆брѣла́сѧ є҆сѝ, во є҆́же въ ли́цѣ прпⷣбныхъ дѣ́въ почте́ннѣй тебѣ̀ бы́ти. Ѹ҆слы́ши на́съ молѧ́щихсѧ тебѣ̀: и҆ ꙗ҆́коже дре́вле бори́мїи ѿ пло́ти цѣли́тельницꙋ тѧ̀ и҆мѣ́ѧхꙋ, по дарова́ннѣй тебѣ̀ ѿ бг҃а бл҃года́ти, си́це и҆ ны́нѣ прибѣга́ющымъ ко предста́тельствꙋ твоемꙋ̀ пода́ждь ѿра́дꙋ и҆ свобожде́нїе ѿ плотскі́ѧ бра́ни, и҆ цѣломꙋ́дренное житїѐ и҆ незазо́рное въ сꙋпрꙋ́жествѣ и҆ дѣ́вствѣ пребыва́нїе твои́ми бг҃опрїѧ́тными мл҃твами всѣ̑мъ и҆схода́тайствовати потщи́сѧ, ꙗ҆́кѡ да тѣлеса̀ на̑ша хра́мъ живꙋ́щагѡ въ на́съ ст҃а́гѡ дх҃а бꙋ́дꙋтъ. Ѽ преизбра́ннаѧ въ жена́хъ и҆ вѣ́рнаѧ рабо̀ хрⷭ҇то́ва! Помозѝ на́мъ, да не поги́бнемъ со страстьмѝ и҆ похотьмѝ на́шими, но да ѹ҆пра́вимсѧ ѹ҆мо́мъ на́шимъ и҆ ѹ҆крѣпи́мсѧ се́рдцемъ на́шимъ во всѧ́комъ бл҃гоче́стїи и҆ чистотѣ̀, сла́вѧще твою̀ по́мощь и҆ предста́тельство, бл҃года́ть же и҆ млⷭ҇ть трїеди́нагѡ бг҃а, ѻ҆ц҃а̀ и҆ сн҃а и҆ ст҃а́гѡ дх҃а, во вѣ́ки вѣкѡ́въ.
