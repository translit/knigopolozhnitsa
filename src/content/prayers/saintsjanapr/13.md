---
title: "І҆анꙋа́рїа з҃і и҆ і҆ꙋ́нїа к҃д"
navigation:
  key: prayers-saintsjanapr-13
  title: "І҆анꙋа́рїа з҃і и҆ і҆ꙋ́нїа к҃д"
  parent: prayers-saintsjanapr
  order: 13
type: "prayer"
---

## І҆анꙋа́рїа з҃і и҆ і҆ꙋ́нїа к҃д.

## Мл҃тва прпⷣбномꙋ а҆нтѡ́нїю ды́мскомꙋ, и҆з̾ слꙋ́жбы со а҆ка́ѳїстомъ:

<versal data-diacritics="true">Ѽ</versal> па́стырю до́брый, наста́вниче на́шъ и҆ ст҃ы́ѧ сеѧ̀ ѡ҆би́тели ды́мскїѧ нача́льниче, прпⷣбне ѻ҆́тче а҆нтѡ́нїе! Ꙗ҆́кѡ и҆мѣ́ѧй дерзнове́нїе ко влⷣцѣ хрⷭ҇тꙋ̀ и҆ ко пречⷭ҇тѣй є҆гѡ̀ мт҃ри, бꙋ́ди ѡ҆ на́съ недосто́йныхъ, во ст҃ѣ́й твое́й ѡ҆би́тели живꙋ́щихъ, и҆ ѡ҆ всѣ́хъ съ вѣ́рою къ ра́цѣ моще́й твои́хъ ѿвсю́дꙋ притека́ющихъ, моли́твенникъ те́плый, застꙋпа́ѧ на́съ ѿ всѧ́кихъ бѣ́дъ и҆ напа́стей, да твои́ми мл҃твами невреди́ми ѿ вра̑гъ ви́димыхъ и҆ неви́димыхъ пребꙋ́демъ. Молѝ милосе́рдїе бж҃їе, да сп҃се́тъ на́съ ѿ прегрѣше́нїй на́шихъ, и҆́миже вѣ́сть сꙋдьба́ми. Молѝ бл҃гость є҆гѡ̀, є҆́же ми́лостивнѡ ѡ҆би́тели се́й и҆ всемꙋ̀ мі́рꙋ потрє́бнаѧ подава́ти, цр҃квамъ ми́ръ низпосла́ти и҆ расточє́нныѧ во є҆ди́но собра́ти, держа́вꙋ же бл҃гочести́вѣйшагѡ і҆мпера́тора на́шегѡ и҆ нїкола́ѧ а҆леѯа́ндровича въ ми́рѣ и҆ тишинѣ̀ сохрани́ти, и҆ всѧ́комꙋ вѣ́рномꙋ въ до́мѣ и҆ на пꙋтѝ и҆ повсю́дꙋ дни̑ бла̑ги и҆ безмѧтє́жны дарова́ти, жи́знь на́шꙋ ѹ҆мири́ти, и҆ всѧ̑ лю́ди поми́ловати, ꙗ҆́коже ѹ҆́бѡ здѣ̀ предстоѧ́щыѧ, та́кѡ и҆ бл҃госло́вною вино́ю ѿше́дшыѧ ѻ҆тцы̀ и҆ бра́тїю на́шꙋ, и҆ сп҃стѝ дꙋ́шы на́шѧ, да непреста́ннѡ сла́вимъ, хва́лимъ, пое́мъ и҆ велича́емъ пречтⷭ҇но́е и҆ великолѣ́пое и҆́мѧ ѻ҆ц҃а̀ и҆ сн҃а и҆ ст҃а́гѡ дх҃а, ны́нѣ и҆ при́снѡ и҆ во вѣ́ки вѣкѡ́въ.

## Тропа́рь, гла́съ д҃:

<red>Д</red>обродѣ́телей ревни́телю, пꙋсты́нный жи́телю, подви́жниче вѣ́ры хрⷭ҇та̀ бг҃а на́шегѡ, поще́нїемъ и҆ трꙋды̑ ѹ҆мертви́вый плотска̑ѧ вожделѣ̑нїѧ, тезоимени́те вели́комꙋ а҆нтѡ́нїю, є҆гѡ́же житїю̀ поревнова́лъ є҆сѝ и҆ во є҆гѡ́же и҆́мѧ бж҃е́ственный хра́мъ воздви́глъ є҆сѝ! Кꙋ́пнѡ съ ни́мъ, прпⷣбне а҆нтѡ́нїе, молѝ сп҃си́телѧ всѣ́хъ, да и҆ на́съ сотвори́тъ побѣди́тєли плотски́хъ похоте́й и҆ хра́мы дх҃а ст҃а́гѡ, по вели́цѣй є҆гѡ̀ млⷭ҇ти.
