---
title: "Ма́рта в҃ и҆ въ недѣ́лю пе́рвꙋю по к҃ѳ-мъ днѝ і҆ꙋ́нїа"
navigation:
  key: prayers-saintsjanapr-44
  title: "Ма́рта в҃ и҆ въ недѣ́лю пе́рвꙋю по к҃ѳ-мъ днѝ і҆ꙋ́нїа"
  parent: prayers-saintsjanapr
  order: 44
type: "prayer"
---

## Ма́рта в҃ и҆ въ недѣ́лю пе́рвꙋю по к҃ѳ-мъ днѝ і҆ꙋ́нїа.

## Мл҃твы ст҃и́телю а҆рсе́нїю, є҆пⷭ҇кпꙋ тферско́мꙋ, и҆з̾ а҆ка́ѳїста.



## Мл҃тва а҃:

<versal data-diacritics="true">Ѽ</versal> вели́кїй ѹ҆го́дниче бж҃їй, ст҃и́телю ѻ҆́тче а҆рсе́нїе! Сѐ прино́симъ тебѣ̀ хвале́бное пѣ́нїе мы̀ грѣ́шнїи и҆ недосто́йнїи, ча̑да твоѧ̑, и҆ велича́емъ по́двиги и҆ добродѣ́тєли твоѧ̑ и҆ мно́гꙋю ми́лость твою̀ ко всѣ̑мъ, съ вѣ́рою притека́ющымъ ко ѻ҆те́ческомꙋ твоемꙋ̀ покро́вꙋ. Прїимѝ ми́лостивнѡ мл҃твꙋ вѣ́ры и҆ любвѐ на́шеѧ, и҆ принесѝ ю҆̀ вседержи́телю бг҃ꙋ, ѿ негѡ́же низхо́дитъ всѧ́кое даѧ́нїе бла́го и҆ всѧ́кїй да́ръ соверше́нный: и҆ ꙗ҆́коже бл҃годѣ́тельствовалъ є҆сѝ въ земнѣ́мъ житїѝ твое́мъ всѣ̑мъ и҆ска́вшымъ твоеѧ̀ по́мощи, та́кѡ и҆ ны́нѣ не лишѝ на́съ, ѻ҆́тче бл҃госе́рдый, твоегѡ̀ пред̾ бг҃омъ многомо́щнагѡ застꙋпле́нїѧ. Се́ бо нетлѣ̑нныѧ и҆ многоцѣлє́бныѧ мо́щи твоѧ̑ дарова̀ на́мъ гдⷭ҇и во ѹ҆вѣре́нїе, ꙗ҆́кѡ ве́лїе дерзнове́нїе и҆́маши къ немꙋ̀ и҆ ꙗ҆́кѡ мно́гѡ мо́жетъ предста́тельство твоѐ пред̾ прⷭ҇то́ломъ бл҃гости є҆гѡ̀. Тѣ́мже не ѡ҆ста́ви на́съ си́рыхъ и҆ безпомо́щныхъ, но при́снѡ помина́й на́съ во ст҃ы́хъ нбⷭ҇ныхъ твои́хъ мл҃твахъ. Ѹ҆крѣпѝ на́шѧ стѡпы̀ тве́рдѡ и҆ непоколеби́мѡ ходи́ти пꙋте́мъ за́повѣдей гдⷭ҇нихъ: ѹ҆твердѝ рꙋ́ки на́шѧ къ воздѣѧ́нїю моли́твенномꙋ и҆ къ соверше́нїю до́брыхъ дѣ́лъ: согрѣ́й сердца̀ на̑ша любо́вїю ко гдⷭ҇ꙋ и҆ къ жи́зни вѣ́чнѣй. И҆спросѝ ѹ҆ цр҃ѧ̀ нбⷭ҇нагѡ бл҃гочести́вѣйшемꙋ госꙋда́рю на́шемꙋ, і҆мпера́торꙋ нїкола́ю а҆леѯа́ндровичꙋ всеѧ̀ рѡссі́и, и҆ всемꙋ̀ ца́рствꙋющемꙋ до́мꙋ долгоде́нственное и҆ ми́рное житїѐ, здра́вїе и҆ сп҃се́нїе, гра́дꙋ тфе́ри и҆ ст҃ѣ́й ѡ҆би́тели твое́й бл҃гостоѧ́нїе и҆ все́й странѣ̀ рѡссі́йстѣй млⷭ҇ть бж҃їю и҆ сохране́нїе ѿ всѧ́кагѡ ѕла̀. И҆спросѝ, ст҃и́телю бж҃їй, и҆ всѣ̑мъ, съ вѣ́рою прибѣга́ющымъ къ ра́цѣ ст҃ы́хъ моще́й твои́хъ и҆ и҆́мѧ твоѐ бл҃гоговѣ́йнѡ призыва́ющымъ, коемꙋ́ждо да́ръ бл҃гопотре́бенъ: недꙋ́гꙋющымъ и҆сцѣле́нїе, бѣ́дствꙋющымъ и҆збавле́нїе, печа̑льнымъ ѹ҆тѣше́нїе, заблꙋ́ждшымъ и҆́стины позна́нїе, грѣ̑шнымъ и҆справле́нїе, подвиза́ющымсѧ преспѣ́ѧнїе и҆ всѣ̑мъ всѧ̑ къ жи́зни вре́меннѣй и҆ вѣ́чнѣй потрє́бнаѧ, во сла́вꙋ ди́внагѡ во ст҃ы́хъ свои́хъ бг҃а, въ трⷪ҇цѣ сла́вимагѡ и҆ покланѧ́емагѡ, ѻ҆ц҃а̀ и҆ сн҃а и҆ ст҃а́гѡ дх҃а, ны́нѣ и҆ при́снѡ и҆ во вѣ́ки вѣкѡ́въ.

## Мл҃тва в҃:

<versal>П</versal>ри́зри ѿ го́рнихъ высо́тъ, ст҃и́телю ѻ҆́тче а҆рсе́нїе, на на́съ смире́нныхъ и҆ грѣ́шныхъ, во ѹ҆миле́нїи дꙋ́шъ и҆ серде́цъ къ тебѣ̀ прибѣга́ющихъ, вѣ́рою крѣ́пкою на тѧ̀ ѹ҆пова́ющихъ, любо́вїю нелицемѣ́рною просѧ́щихъ ѹ҆ тебє̀ застꙋпле́нїѧ. Тебе́ бо мл҃твенника бл҃гопрїѧ́тнаго вѣ́мы ко всемлⷭ҇тивомꙋ бг҃ꙋ. Проле́й ѡ҆ на́съ твоѧ̑ ст҃ы̑ѧ мл҃твы, и҆ ѹ҆молѝ чл҃вѣколю́бца гдⷭ҇а не погꙋби́ти на́съ со беззако́ньми на́шими, но ѡ҆брати́ти на́съ къ покаѧ́нїю и҆ и҆справле́нїю, да про́чее вре́мѧ житїѧ̀ на́шегѡ земна́гѡ не въ рабо́тѣ грѣхꙋ̀ и҆ страсте́мъ, но въ дѣ́ланїи за́повѣдей є҆гѡ̀ ст҃ы́хъ провожда́ти бꙋ́демъ и҆ со бл҃го́ю наде́ждою кончи́ны житїѧ̀ на́шегѡ дости́гнемъ. Въ ча́съ же сме́ртный наипа́че ꙗ҆ви́сѧ на́мъ, ѻ҆́тче, застꙋ́пникъ бл҃гі́й, ѹ҆скорѝ тогда̀ на мл҃твꙋ ѡ҆ на́съ безпомо́щныхъ и҆ помозѝ на́мъ со прича́стїемъ та́инствъ бж҃е́ственныхъ ми́рнꙋю и҆ бл҃гꙋ́ю кончи́нꙋ ѹ҆лꙋчи́ти, грѡ́знаѧ мыта̑рства воздꙋ̑шнаѧ безбѣ́днѡ прейтѝ и҆ ѹ҆наслѣ́довати го́рнее црⷭ҇тво. Є҆́й, ст҃и́телю бж҃їй, не пре́зри на́съ и҆ не посрамѝ ѹ҆пова́нїѧ на́шегѡ, но бꙋ́ди ѡ҆ на́съ предста́тель немо́лчный къ бг҃ꙋ. Ѽ па́стырю на́шъ до́брый! Ѹ҆пасѝ на́съ бо́дренными твои́ми мл҃твами и҆ сохранѝ ненавѣ̑тны ѿ всѧ́кагѡ ѕла̀, да сла́вимъ неизрече́нное чл҃вѣколю́бїе бг҃а на́шегѡ, ѻ҆ц҃а̀ и҆ сн҃а и҆ ст҃а́гѡ дх҃а, и҆ твоѐ ѻ҆те́ческое застꙋпле́нїе, во вѣ́ки вѣкѡ́въ.

## Мл҃тва г҃:

<versal data-diacritics="true">Ѽ</versal> всехва́льный ст҃и́телю хрⷭ҇то́въ и҆ чꙋдотво́рче, ѻ҆́тче а҆рсе́нїе! Не забꙋ́ди на́съ, ча̑дъ ст҃ы́ѧ ѡ҆би́тели твоеѧ̀, и҆ всѣ́хъ съ вѣ́рою и҆ любо́вїю прибѣга́ющихъ къ ра́цѣ честны́хъ и҆ многоцѣле́бныхъ моще́й твои́хъ, но помина́й на́съ во ст҃ы́хъ твои́хъ и҆ бл҃гопрїѧ́тныхъ мл҃твахъ къ бг҃ꙋ. Молѝ за всѧ̑ хрⷭ҇тїа́ны, ѻ҆́тче ст҃и́телю а҆рсе́нїе, и҆ за ст҃ꙋ́ю сїю̀ ѡ҆би́тель, ю҆́же врꙋчѝ тебѣ̀ пречⷭ҇таѧ влⷣчца бцⷣа: мни́мъ бо тѧ̀ при́снѡ предстоѧ́ща хрⷭ҇тꙋ̀ бг҃ꙋ на́шемꙋ и҆ пречтⷭ҇ѣй є҆гѡ̀ мт҃ри и҆ и҆мꙋ́ща ве́лїе къ ни̑мъ дерзнове́нїе. А҆́ще бо тѣ́ломъ и҆ преста́вилсѧ є҆сѝ ѿ на́съ, но дꙋше́ю жи́въ сы́й, неѿстꙋ́пенъ пребыва́еши съ на́ми дꙋ́хомъ. Сохранѧ́й на́съ твои́мъ предста́тельствомъ пред̾ прⷭ҇то́ломъ нбⷭ҇нагѡ цр҃ѧ̀ ѿ ко́зней вра́жїихъ, ѿ собла́знѡвъ мі́ра, во ѕлѣ̀ лежа́щагѡ, и҆ ѿ всѧ́кїѧ ско́рби и҆ нꙋ́жды. Ѽ пребл҃гі́й па́стырю и҆ ѹ҆чи́телю на́шъ, ѻ҆́тче а҆рсе́нїе! Къ тебѣ̀ припа́даемъ и҆ тебѣ̀ мо́лимсѧ, моли́сѧ всеси́льномꙋ бг҃ꙋ ѡ҆ по́льзѣ дꙋ́шъ на́шихъ, и҆ и҆спросѝ на́мъ вре́мѧ на покаѧ́нїе, да ѡ҆чи́стившесѧ ѿ всѧ́кїѧ скве́рны грѣхо́вныѧ, нбⷭ҇нагѡ црⷭ҇твїѧ наслѣ̑дницы сподо́бимсѧ бы́ти со всѣ́ми пра́ведными, ѿ вѣ́ка ѹ҆годи́вшими гдⷭ҇ꙋ на́шемꙋ і҆и҃сꙋ хрⷭ҇тꙋ̀, є҆мꙋ́же подоба́етъ всѧ́каѧ сла́ва, че́сть и҆ поклоне́нїе, со безнача́льнымъ є҆гѡ̀ ѻ҆ц҃е́мъ и҆ съ прест҃ы́мъ дх҃омъ, ны́нѣ и҆ при́снѡ и҆ во вѣ́ки вѣкѡ́въ.

## Тропа́рь, гла́съ и҃:

<red>Б</red>л҃гоче́стнѡ пожи́въ во ст҃и́тельствѣ, лю́ди просвѣти́лъ є҆сѝ ѹ҆че́нїемъ твои́мъ, и҆ ѡ҆ хра́мѣ пречⷭ҇тыѧ вельмѝ подвиза́всѧ, и҆ люби́тель мона́хѡвъ бы́въ, сегѡ̀ ра́ди ѿ хрⷭ҇та̀ па́ствы твоеѧ̀ вѣне́цъ прїѧ́лъ є҆сѝ. Тѣ́мже ꙗ҆́кѡ а҆пⷭ҇льскагѡ престо́ла намѣ́стника и҆ ст҃и́телѧ вели́каго чтꙋ́ще тѧ̀ мо́лимъ, ча̑да твоѧ̑, бл҃же́нне: ѿ всѣ́хъ бѣ́дъ и҆зба́ви на́съ ꙗ҆̀же ко хрⷭ҇тꙋ̀ мл҃твами твои́ми, ст҃и́телю хрⷭ҇то́въ а҆рсе́нїе, ѻ҆́тче на́шъ.
