---
title: "А҆прі́лїа д҃"
navigation:
  key: prayers-saintsjanapr-56
  title: "А҆прі́лїа д҃"
  parent: prayers-saintsjanapr
  order: 56
type: "prayer"
---

## А҆прі́лїа д҃.

## Мл҃тва прпⷣбнымъ і҆ѡ́сифꙋ пѣснопи́сцꙋ и҆ геѡ́ргїю, и҆́же въ мале́и:

<versal>Б</versal>г҃оизбра́ннїи и҆ прпⷣбнїи ѻ҆тцы̀ на́ши и҆ ѹ҆гѡ́дницы хрⷭ҇тѡ́вы і҆ѡ́сифе и҆ геѡ́ргїе, свѧ́тостїю житїѧ̀ ва́шегѡ просїѧ́вшїи, ны́нѣ же прⷭ҇то́лꙋ вседержи́телѧ предстоѧ́щїи и҆ ве́лїе дерзнове́нїе ко хрⷭ҇тꙋ̀ бг҃ꙋ на́шемꙋ и҆мꙋ́щїи! Смире́ннѡ мо́лимъ ва́съ во ѹ҆миле́нїи се́рдца: моли́те гдⷭ҇а, да проба́витъ ѻ҆́нъ млⷭ҇ть свою̀ ко правосла́вномꙋ ѻ҆те́чествꙋ на́шемꙋ и҆ да да́рꙋетъ бл҃гочести́вѣйшемꙋ госꙋда́рю на́шемꙋ, і҆мпера́торꙋ нїкола́ю а҆леѯа́ндровичꙋ, здра́вїе и҆ долгоде́нствїе и҆ во все́мъ бл҃го́е поспѣше́нїе: па́стырємъ цр҃кве человѣколю́бїе и҆ ре́вность ѡ҆ сп҃се́нїи пасо́мыхъ да пода́стъ, градонача́льникѡмъ и҆ сꙋдїѧ́мъ стра́хъ бж҃їй, правотꙋ̀ и҆ безкоры́стїе, во́инѡмъ вѣ́рность, мꙋ́жество и҆ на врагѝ ѡ҆долѣ́нїе, сꙋпрꙋ́гѡмъ взаи́мнꙋю любо́вь и҆ є҆диномы́слїе, кꙋ́плю дѣ́ющымъ че́стность и҆ праводꙋ́шїе, земледѣ́льцємъ и҆ всѣ̑мъ трꙋжда́ющымсѧ трꙋдолю́бїе и҆ тре́звенность, си̑рымъ призрѣ́нїе, болѧ́щымъ и҆сцѣле́нїе, ѡ҆би̑димымъ застꙋпле́нїе, ѡ҆клевета́ємымъ ѡ҆правда́нїе и҆ всѣ̑мъ лю́демъ всѧ̑ ко вре́меннѣй и҆ вѣ́чнѣй жи́зни потрє́бнаѧ. Па́че же моли́те гдⷭ҇а, моли́твєнницы на́ши, да прости́тъ на́мъ всѧ́кое согрѣше́нїе во́льное и҆ нево́льное и҆ ѡ҆чи́ститъ на́съ ѿ всѧ́кїѧ скве́рны пло́ти и҆ дꙋ́ха, да и҆зба́витъ на́съ ѿ ко́зней дїа́вольскихъ и҆ ѿ клеветы̀ человѣ́ческїѧ, да ѹ҆тверди́тъ на́съ въ правосла́внѣй сп҃си́тельнѣй вѣ́рѣ и҆ нелицемѣ́рнѣмъ бл҃гоче́стїи и҆ да наꙋчи́тъ на́съ гѡ́рнѧѧ мꙋ́дрствовати, а҆ не земна̑ѧ. Моли́те, ѻ҆тцы̀ на́ши, всест҃а́го и҆ бж҃е́ственнаго дх҃а, да водвори́тсѧ ми́ръ и҆ тишина̀ въ землѝ на́шей, да возсїѧ́етъ свѣ́тъ бл҃года́ти є҆гѡ̀ всѣ̑мъ бра́тїѧмъ на́шымъ по пло́ти, во тьмѣ̀ лжевѣ́рїѧ и҆ сꙋемꙋ́дрїѧ сѣдѧ́щымъ, и҆ да позна́ютъ всѝ хрⷭ҇та̀ бг҃а и҆́стиннаго, є҆ди́наго сп҃си́телѧ всѣ́хъ человѣ̑къ, и҆ да вразꙋмѧ́тсѧ и҆ прїи́дꙋтъ и҆новѣ́рнїи бра́тїѧ на́ши во ѡ҆гра́дꙋ цр҃кве правосла́вныѧ, въ не́йже є҆ди́нѣй вѣ́чное сп҃се́нїе содѣва́етсѧ. Моли́те ѹ҆̀бо, прпⷣбнїи ѻ҆тцы̀, да въ ми́рѣ и҆ є҆диномы́слїи, жела́нїемъ сп҃се́нїѧ горѧ́ще, гдⷭ҇еви порабо́таемъ, и҆ дрꙋ́гъ дрꙋ́га тѧгѡты̀ носѧ́ще, до́брымъ по́двигомъ подвиза́емсѧ, и҆ та́кѡ въ ти́хое приста́нище нбⷭ҇нагѡ црⷭ҇твїѧ дости́гнемъ, и҆ просла́вимъ неизрече́нное чл҃вѣколю́бїе и҆ милосе́рдїе сп҃си́телѧ на́шегѡ, і҆и҃са хрⷭ҇та̀, сн҃а бж҃їѧ, со безнача́льнымъ є҆гѡ̀ ѻ҆ц҃е́мъ и҆ прест҃ы́мъ дх҃омъ, во вѣ́ки вѣкѡ́въ.
