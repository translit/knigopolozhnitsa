---
title: "І҆анꙋа́рїа ѕ҃і"
navigation:
  key: prayers-saintsjanapr-12
  title: "І҆анꙋа́рїа ѕ҃і"
  parent: prayers-saintsjanapr
  order: 12
type: "prayer"
---

## І҆анꙋа́рїа ѕ҃і.

## Мл҃тва на поклоне́нїе честны̑мъ вери́гамъ ст҃а́гѡ а҆пⷭ҇ла петра̀, и҆з̾ рꙋ́кописи:

<versal data-diacritics="true">Ѽ</versal> ст҃ы́й пе́тре, вели́кїй а҆пⷭ҇ле, самови́дче и҆ сотаи́нниче бж҃їй, всемо́щною десни́цею ѹ҆чи́телѧ твоегѡ̀ и҆з̾ во́дъ волнꙋ́ющихсѧ прїѧ́тый и҆ ѿ коне́чнагѡ потопле́нїѧ свободи́выйсѧ! Не забꙋ́ди и҆ на́съ ѹ҆бо́гихъ, въ ти́нѣ грѣхо́внѣй погрѧ́зшихъ и҆ волна́ми жите́йскагѡ мо́рѧ ѡ҆бꙋрева́емыхъ: пода́ждь на́мъ твою̀ рꙋ́кꙋ крѣ́пкꙋю, помозѝ на́мъ и҆ ѹ҆держѝ на́съ ѿ потопле́нїѧ во страсте́хъ, по́хотехъ, лжа́хъ и҆ клевета́хъ. Сотворѝ и҆ ты̀ съ на́ми ми́лость, тебѣ̀ ѿ гдⷭ҇а ꙗ҆вле́ннꙋю, да не въ сомнѣ́нїи и҆ маловѣ́рїи и҆зги́бнемъ. Наꙋчѝ на́съ, ѹ҆чи́телю на́шъ, пролїѧ́ти сле́зы покаѧ́нїѧ, да пла́чемъ го́рькѡ ѡ҆ дѣѧ́нїихъ на́шихъ въ вѣ́цѣ се́мъ. И҆ а҆́ще твоѧ̑ сле́зы, въ покаѧ́нїе и҆злїѧ̑нныѧ, млⷭ҇тїю свое́ю покры̀ гдⷭ҇ь и҆ ѹ҆чи́тель тво́й, и҆спросѝ и҆ на́мъ, со дерзнове́нїемъ а҆пⷭ҇льскимъ, проще́нїѧ во грѣсѣ̀ є҆жеча́снагѡ ѿ хрⷭ҇та̀ ѿрече́нїѧ ѕлы́ми пѡ́мыслы и҆ дѣ́лы на́шими. Ца́рствꙋющїй гра́дъ се́й, ко ст҃ы̑мъ стопа́мъ твои̑мъ пове́рженный, сохранѝ, и҆ ѿ прилꙋча́ющихсѧ ко́зней лꙋка́выхъ врага̀ сп҃се́нїѧ на́шегѡ ѡ҆градѝ: воздви́гни твоѝ преподо́бнїи рꙋ́цѣ ко гдⷭ҇ꙋ за царѧ̀ на́шего, да ти́хое и҆ безмо́лвное житїѐ поживе́мъ въ вѣ́цѣ се́мъ до часа̀, во́ньже и҆́мать призва́ти на́съ влⷣка гдⷭ҇ь, на́шъ сꙋдїѧ̀ нелицепрїѧ́тный. Ты́ же, ѽ всехва́льный а҆пⷭ҇ле, не ѿве́ржи во́плѧ на́шегѡ и҆ стена́нїй къ тебѣ̀, но застꙋпѝ на́съ пред̾ хрⷭ҇то́мъ твои́мъ ѹ҆чи́телемъ, да непреста́ннѡ сла́вимъ є҆гѡ̀ милосе́рдїе къ на́мъ, со ѻ҆ц҃е́мъ и҆ ст҃ы́мъ дх҃омъ, во вѣ́ки вѣкѡ́въ.

## Тропа́рь, гла́съ д҃:

<red>Р</red>и́ма не ѡ҆ста́вль, къ на́мъ прише́лъ є҆сѝ честны́ми вери́гами, ꙗ҆̀же носи́лъ є҆сѝ, а҆пⷭ҇лѡвъ первопресто́льне: и҆̀мже вѣ́рою покланѧ́ющесѧ, мо́лимсѧ: твои́ми къ бг҃ꙋ мл҃твами да́рꙋй на́мъ ве́лїю млⷭ҇ть.
