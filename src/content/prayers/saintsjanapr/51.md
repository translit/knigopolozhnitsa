---
title: "Ма́рта к҃"
navigation:
  key: prayers-saintsjanapr-51
  title: "Ма́рта к҃"
  parent: prayers-saintsjanapr
  order: 51
type: "prayer"
---

## Ма́рта к҃.

## Мл҃тва прпⷣбномч҃нкꙋ є҆ѵфросѵ́нꙋ синеезе́рскомꙋ, и҆з̾ слꙋ́жбы:

<versal data-diacritics="true">Ѽ</versal> ст҃ы́й прпⷣбномч҃нче є҆ѵфросѵ́не! Ѹ҆слы́ши ѹ҆се́рдное на́ше приноси́мое тебѣ̀ моле́нїе. Ѡ҆градѝ и҆ сохранѝ ст҃ы́ми мл҃твами твои́ми ве́сь сїю̀ и҆ всѧ̑ вє́си и҆ гра́ды правосла́внагѡ ѻ҆те́чества на́шегѡ ѿ гла́да, трꙋ́са, пото́па, ѻ҆гнѧ̀, меча̀, наше́ствїѧ и҆ноплеме́нникѡвъ, междоꙋсо́бныѧ бра́ни и҆ смертоно́сныѧ ꙗ҆́звы, ѿ всѧ́кїѧ бѣды̀, ско́рби и҆ ѕла̀. Ѹ҆молѝ гдⷭ҇а бг҃а и҆ сп҃са на́шего дарова́ти ми́ръ цр҃кви є҆гѡ̀, под̾ зна́менїемъ крⷭ҇та̀ во́инствꙋющей, бл҃гочести́вѣйшемꙋ же, самодержа́внѣйшемꙋ, вели́комꙋ госꙋда́рю на́шемꙋ, і҆мпера́торꙋ нїкола́ю а҆леѯа́ндровичꙋ и҆ всемꙋ̀ ца́рствꙋющемꙋ до́мꙋ бл҃годе́нствїе и҆ во все́мъ бл҃го́е поспѣше́нїе низпосла́ти: а҆рхїпа́стырємъ и҆ па́стырємъ на́шымъ пра́вѡ пра́вити сло́во и҆́стины є҆ѵⷢ҇льскїѧ хода́тайствомъ твои́мъ помозѝ, и҆ всѣ̑мъ правосла̑внымъ хрⷭ҇тїа́нѡмъ проще́нїе согрѣше́нїй и҆́хъ во́льныхъ и҆ нево́льныхъ и҆спросѝ: въ недꙋ́зѣхъ же пребыва́ющымъ пода́ждь предста́тельствомъ твои́мъ ѿ недꙋ́гѡвъ и҆сцѣле́нїе, да тебє̀ ра́ди сла́витсѧ пречтⷭ҇но́е и҆ великолѣ́пое и҆́мѧ прест҃ы́ѧ трⷪ҇цы, ѻ҆ц҃а̀ и҆ сн҃а и҆ ст҃а́гѡ дх҃а, ны́нѣ и҆ при́снѡ и҆ во вѣ́ки вѣкѡ́въ.

## Тропа́рь, гла́съ д҃:

<red>Ѿ</red> ю҆́ности твоеѧ̀ впери́въ ѹ҆́мъ тво́й къ бг҃ꙋ, бл҃же́нне є҆ѵфросѵ́не, мі́ра же ѿве́ргсѧ, всели́лсѧ є҆сѝ въ пꙋсты́ню непроходи́мꙋю, и҆ та́мѡ ѿ гдⷭ҇а ѹ҆крѣплѧ́емь, въ мл҃твахъ и҆ поще́нїихъ до́блественнѣ пожи́лъ є҆сѝ, и҆ жи́знь твою̀ страда́льчески ѹ҆бїе́нїемъ ѿ сынѡ́въ противле́нїѧ сконча́лъ є҆сѝ: сегѡ̀ ра́ди со прпⷣбными и҆ мч҃нки вѣнча́лсѧ є҆сѝ, съ ни́миже и҆ ны́нѣ предстои́ши прⷭ҇то́лꙋ прест҃ы́ѧ трⷪ҇цы. Сїю̀ молѝ, мо́лимъ тѧ̀, ѡ҆ставле́нїе пода́ти согрѣше́нїй на́шихъ и҆ дарова́ти на́мъ ве́лїю млⷭ҇ть.
