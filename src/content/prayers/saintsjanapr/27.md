---
title: "Феврꙋа́рїа г҃"
navigation:
  key: prayers-saintsjanapr-27
  title: "Феврꙋа́рїа г҃"
  parent: prayers-saintsjanapr
  order: 27
type: "prayer"
---

## Феврꙋа́рїа г҃.

## Мл҃твы ст҃о́мꙋ пра́ведномꙋ сѷмеѡ́нꙋ бг҃опрїи́мцꙋ, и҆з̾ а҆ка́ѳїста.



## Мл҃тва а҃, ѡ҆ всѣ́хъ правосла́вныхъ хрⷭ҇тїа́нѣхъ:

<versal data-diacritics="true">Ѽ</versal> вели́кїй ѹ҆го́дниче бж҃їй и҆ бг҃опрїи́мче сѷмеѡ́не! Предстоѧ̀ прⷭ҇то́лꙋ вели́кагѡ цр҃ѧ̀ и҆ бг҃а на́шегѡ і҆и҃са хрⷭ҇та̀, ве́лїе дерзнове́нїе и҆́маши къ немꙋ̀, на ѡ҆б̾ѧ́тїихъ твои́хъ на́шегѡ ра́ди сп҃се́нїѧ носи́тисѧ и҆зво́лившемꙋ. Къ тебѣ̀ ѹ҆̀бо, ꙗ҆́кѡ многомо́щномꙋ предста́телю и҆ крѣ́пкомꙋ ѡ҆ на́съ мл҃твенникꙋ, прибѣга́емъ мы̀ грѣ́шнїи и҆ недосто́йнїи. Молѝ бл҃гость є҆гѡ̀, ꙗ҆́кѡ да ѿврати́тъ ѿ на́съ гнѣ́въ сво́й, пра́веднѡ по дѣлѡ́мъ на́шымъ на ны̀ дви́жимый, и҆ презрѣ́въ безчи̑сленнаѧ прегрѣшє́нїѧ на̑ша, ѡ҆брати́тъ на́съ на пꙋ́ть покаѧ́нїѧ и҆ на стезѝ за́повѣдей свои́хъ ѹ҆тверди́тъ на́съ. Ѡ҆градѝ мл҃твами твои́ми въ ми́рѣ жи́знь на́шꙋ, и҆ во все́мъ бл҃го́мъ бл҃го́е поспѣше́нїе и҆спросѝ, всѧ̑ къ животꙋ̀ и҆ бл҃гоче́стїю потрє́бнаѧ на́мъ да́рꙋѧ. И҆ ꙗ҆́коже дре́вле вели́кїй но́вградъ, ꙗ҆вле́нїемъ чꙋдотво́рныѧ і҆кѡ́ны твоеѧ̀, ѡ҆ гꙋби́тельства сме́ртнагѡ и҆зба́вилъ є҆сѝ, та́кѡ и҆ ны́нѣ на́съ и҆ всѧ̑ гра́ды и҆ вє́си страны̀ на́шеѧ ѿ всѧ́кихъ напа́стей и҆ бѣ́дъ и҆ внеза́пныѧ сме́рти предста́тельствомъ твои́мъ и҆зба́ви, и҆ ѿ всѣ́хъ вра̑гъ ви́димыхъ и҆ неви́димыхъ покро́вомъ твои́мъ защитѝ. Сохранѝ въ ми́рѣ, здра́вїи и҆ долгоде́нствїи бл҃гочести́вѣйшаго госꙋда́рѧ на́шего, і҆мпера́тора нїкола́ѧ а҆леѯа́ндровича, и҆ держа́вѣ є҆гѡ̀ и҆ всемꙋ̀ ца́рствꙋ рѡссі́йскомꙋ бꙋ́ди ѡ҆пло́тъ тве́рдъ и҆ ѹ҆крѣпле́нъ, ꙗ҆́кѡ да ти́хое и҆ безмо́лвное житїѐ поживе́мъ во всѧ́комъ бл҃гоче́стїи и҆ чистотѣ̀, и҆ та́кѡ въ ми́рѣ вре́менное сїѐ житїѐ преше́дше, въ вѣ́чный дости́гнемъ поко́й, и҆дѣ́же сподо́бимсѧ нбⷭ҇нагѡ црⷭ҇твїѧ хрⷭ҇та̀ бг҃а на́шегѡ, є҆мꙋ́же всѧ́каѧ сла́ва подоба́етъ, со ѻ҆ц҃е́мъ и҆ прест҃ы́мъ є҆гѡ̀ дх҃омъ, ны́нѣ и҆ при́снѡ и҆ во вѣ́ки вѣкѡ́въ.

## Мл҃тва в҃, ѡ҆ и҆́ночествꙋющихъ ѡ҆би́тели:

<versal data-diacritics="true">Ѽ</versal> вели́кїй ѹ҆го́дниче бж҃їй и҆ бг҃опрїи́мче сѷмеѡ́не! Ѹ҆слы́ши на́съ грѣ́шныхъ, молѧ́щихсѧ тебѣ̀ и҆ ко ст҃ѣ́й і҆кѡ́нѣ твое́й припа́дающихъ, и҆ мно́жества ра́ди грѣхѡ́въ на́шихъ не ѿимѝ покро́въ тво́й ст҃ы́й ѿ ѡ҆би́тели, въ не́йже ѿ лѣ́тъ дре́внихъ мно́гими зна́меньми и҆ чꙋдесы̀ просла́висѧ ст҃а́ѧ сїѧ̀ и҆ чꙋдотво́рнаѧ і҆кѡ́на твоѧ̀, но соблюдѝ ю҆̀ тве́рдꙋ и҆ непоколеби́мꙋ ѿ всѣ́хъ вра́гъ ви́димыхъ и҆ неви́димыхъ, и҆ ѿ всѣ́хъ напа́стей и҆ бѣ́дъ невреди́мꙋ сохранѝ. Бꙋ́ди помо́щникъ бл҃гі́й всѣ̑мъ бл҃гоче́стнѡ живꙋ́щымъ и҆ до́брѣ трꙋжда́ющымсѧ въ не́й, и҆ и҆зба́ви на́съ ѿ недꙋ́гѡвъ и҆ гла́да, ѿ потопле́нїѧ и҆ ѻ҆гнѧ̀, ѿ внеза́пныѧ сме́рти и҆ смертоно́сныѧ ꙗ҆́звы и҆ ѿ всѧ́кагѡ ѕла̀. Ѿженѝ ѿ на́съ мы́сленнаго во́лка гꙋби́телѧ, и҆́щꙋща пожра́ти и҆ во а҆́дъ свестѝ дꙋ́шы на́шѧ, ѡ҆градѝ на́съ ѿ и҆скꙋше́нїй и҆ собла́знѡвъ мїрски́хъ и҆ ѿ по́мыслѡвъ сꙋ́етныхъ и҆ дꙋшевре́дныхъ. Ѹ҆твердѝ сердца̀ на̑ша во смиренномꙋ́дрїи, кро́тости, послꙋша́нїи, безмо́лвїи, воздержа́нїи, терпѣ́нїи, непамѧтоѕло́бїи и҆ любвѝ, ꙗ҆́же ѡ҆ хрⷭ҇тѣ̀ і҆и҃сѣ гдⷭ҇ѣ на́шемъ, и҆ во всѧ́цѣмъ дѣ́лѣ бл҃зѣ и҆ по́двизѣхъ и҆́ноческихъ ѹ҆крѣпѝ. Ѹ҆пасѝ ѹ҆̀бо, ꙗ҆́кѡ па́стырь до́брый, на па́житехъ хрⷭ҇то́выхъ въ ми́рѣ всѧ̑ словє́сныѧ ѻ҆́вцы хрⷭ҇тѡ́вы, во дворѣ̀ твое́мъ собра̑нныѧ, ꙗ҆́кѡ да бл҃гоче́стнѡ пожи́вше во ѡ҆би́тели твое́й на землѝ, съ ми́ромъ ѿи́демъ во ѡ҆би́тєли нбⷭ҇нагѡ црⷭ҇твїѧ, и҆дѣ́же со́нми пра́ведныхъ и҆ ст҃ы́хъ кꙋ́пнѡ съ тобо́ю непреста́ннѡ сла́вѧтъ прест҃о́е бл҃гослове́нное и҆́мѧ ѻ҆ц҃а̀ и҆ сн҃а и҆ ст҃а́гѡ дх҃а, ны́нѣ и҆ при́снѡ и҆ во вѣ́ки вѣкѡ́въ.

## Мл҃тва г҃, ѡ҆ человѣ́цѣ є҆ди́нѣмъ, въ ско́рби сꙋ́щемъ:

<versal data-diacritics="true">Ѽ</versal> вели́кїй ѹ҆го́дниче бж҃їй и҆ бг҃опрїи́мче сѷмеѡ́не! При́зри на мѧ̀ грѣ́шнаго, ко ст҃ѣ́й і҆кѡ́нѣ твое́й припа́дающа и҆ просѧ́ща твоегѡ̀ застꙋпле́нїѧ и҆ по́мощи. Ско́рбь бо ѡ҆бдержи́тъ мѧ̀ ѿ ѡ҆бстоѧ́щихъ мѧ̀ ны́нѣ бѣ́дъ и҆ ѕѡ́лъ, и҆ ѹ҆тѣше́нїѧ не и҆́мамъ многоболѣ́зненнѣй дꙋшѝ мое́й. И҆ска́хъ бо по́мощи ѿ человѣ̑къ, и҆ не ѡ҆брѣ́тесѧ. Вопїѧ́хъ ко гдⷭ҇ꙋ, и҆ не ѹ҆слы́ша мѧ̀, занѐ прогнѣ́вахъ пречи́стꙋю бл҃гость є҆гѡ̀ беззако́ньми мои́ми, и҆ мно́жествомъ мно́гихъ грѣхѡ́въ мои́хъ преѡгорчи́хъ чл҃вѣколю́бнꙋю ѹ҆тро́бꙋ є҆гѡ̀. И҆ кто̀ мѝ ны́нѣ по́мощь ꙗ҆ви́тъ; Кто̀ мѝ ско́рбь ѹ҆толи́тъ; Кто̀ да́стъ ѿра́дꙋ и҆ ѹ҆спокое́нїе многомѧте́жнѣй дꙋшѝ мое́й; Къ тебѣ̀, вели́кїй ѹ҆го́дниче бж҃їй, прибѣга́ю грѣ́шный и҆ недосто́йный а҆́зъ, вѣ́дый, ꙗ҆́кѡ ве́лїе дерзнове́нїе и҆́маши ко хрⷭ҇тꙋ̀ бг҃ꙋ и҆ многомо́щенъ предста́тель є҆сѝ ѡ҆ всѣ́хъ, съ вѣ́рою къ тебѣ̀ прибѣга́ющихъ и҆ твоегѡ̀ застꙋпле́нїѧ и҆ по́мощи тре́бꙋющихъ. Молѝ ѹ҆̀бо чл҃вѣколю́бца гдⷭ҇а, ꙗ҆́кѡ да прости́въ мѝ безчи́слєннаѧ моѧ̑ прегрѣшє́нїѧ, не ѿврати́тъ млⷭ҇ть свою̀ ѿ менє̀, но ꙗ҆́кѡ бл҃гъ и҆ сострада́теленъ, ꙗ҆ви́тъ и҆ мнѣ̀ безконе́чное своѐ милосе́рдїе, и҆ въ лю́тѣмъ напа́стей и҆ бѣ́дъ мои́хъ ѡ҆ѕлобле́нїи пода́стъ мѝ всеси́льнꙋю по́мощь свою̀, и҆ преѡгорче́ннѣй дꙋшѝ мое́й ѡ҆сла́бꙋ, ми́ръ, ѹ҆крѣпле́нїе, ѹ҆тѣше́нїе и҆ ѹ҆спокое́нїе да́рꙋетъ. Є҆́й, вели́кїй ѹ҆го́дниче бж҃їй! Вознесѝ бг҃оно́снїи рꙋ́цѣ твоѝ ко и҆́же на ѡ҆б̾ѧ́тїихъ твои́хъ носи́тисѧ и҆зво́лившемꙋ хрⷭ҇тꙋ̀ бг҃ꙋ на́шемꙋ, и҆ молѝ бл҃гость є҆гѡ̀, да не ѿри́нетъ моле́нїѧ се́рдца моегѡ̀, недосто́инства ра́ди моегѡ̀, но да ꙗ҆ви́тъ мнѣ̀ бл҃говре́меннѣ млⷭ҇ть свою̀, во сла́вꙋ безконе́чныхъ щедро́тъ свои́хъ и҆ многомо́щнагѡ предста́тельства твоегѡ̀, ѡ҆ не́мже подоба́етъ є҆мꙋ̀ всѧ́каѧ сла́ва и҆ бл҃годаре́нїе, кꙋ́пнѡ со ѻ҆ц҃е́мъ и҆ прест҃ы́мъ є҆гѡ̀ дх҃омъ, ны́нѣ и҆ при́снѡ и҆ во вѣ́ки вѣкѡ́въ.
