---
title: "Ма́рта є҃"
navigation:
  key: prayers-saintsjanapr-47
  title: "Ма́рта є҃"
  parent: prayers-saintsjanapr
  order: 47
type: "prayer"
---

## Ма́рта є҃.

## Мл҃твы прпⷣбномч҃нкꙋ а҆дрїа́нꙋ пошехо́нскомꙋ, и҆з̾ а҆ка́ѳїста.



## Мл҃тва а҃:

<versal data-diacritics="true">Ѽ</versal> сщ҃е́ннаѧ и҆ многострада́льнаѧ главо̀, земны́й а҆́гг҃ле и҆ нбⷭ҇ный человѣ́че, прпⷣбномч҃нче и҆ чꙋдотво́рче а҆дрїа́не! Припа́даемъ къ тебѣ̀ съ вѣ́рою и҆ любо́вїю и҆ мо́лимсѧ приле́жнѡ: ꙗ҆вѝ на́мъ смирє́ннымъ и҆ грѣ̑шнымъ ст҃о́е твоѐ застꙋпле́нїе. Се́ бо, грѣ̑хъ ра́ди на́шихъ, не и҆́мамы свобо́ды ча̑дъ бж҃їихъ проси́ти ѡ҆ потре́бахъ на́шихъ гдⷭ҇а и҆ влⷣкꙋ на́шего, но тебѐ мл҃твенника бл҃гопрїѧ́тнаго къ немꙋ̀ предлага́емъ, и҆ про́симъ тѧ̀ со ѹ҆се́рдїемъ мно́гимъ. И҆спросѝ ѹ҆ бл҃гости є҆гѡ̀ бл҃гопотрє́бныѧ да́ры дꙋша́мъ и҆ тѣлесє́мъ на́шымъ: вѣ́рꙋ пра́вꙋ, наде́ждꙋ сп҃се́нїѧ несомнѣ́ннꙋ, любо́вь ко всѣ̑мъ нелицемѣ́рнꙋ, во и҆скꙋше́нїихъ мꙋ́жество, въ ѕлострада́нїихъ терпѣ́нїе, въ мл҃твахъ постоѧ́нство, дꙋ́шъ и҆ тѣле́съ здра́вїе, землѝ плодоно́сїе, воздꙋ́ха бл҃горастворе́нїе, жите́йскихъ потре́бъ дово́льство, ми́рное и҆ безмѧте́жное житїѐ, бл҃гꙋ́ю хрⷭ҇тїа́нскꙋю кончи́нꙋ и҆ до́брый ѿвѣ́тъ на стра́шнѣмъ сꙋдѣ̀ хрⷭ҇то́вѣ. И҆спросѝ, ѹ҆го́дниче бж҃їй, ѹ҆ цр҃ѧ̀ нб҃сѐ и҆ землѝ бл҃гочести́вѣйшемꙋ, самодержа́внѣйшемꙋ, вели́комꙋ госꙋда́рю на́шемꙋ, і҆мпера́торꙋ нїкола́ю а҆леѯа́ндровичꙋ всеѧ̀ рѡссі́и здра́вїе, сп҃се́нїе и҆ на врагѝ ѡ҆долѣ́нїе, и҆ всемꙋ̀ бг҃охрани́момꙋ ца́рствꙋ є҆гѡ̀ ми́ръ, тишинꙋ̀ и҆ бл҃гоꙋстрое́нїе. Не забꙋ́ди, свѧ́тче бж҃їй, и҆ ѡ҆би́тель твою̀ ст҃ꙋ́ю, тобо́ю созда́ннꙋю и҆ при́снѡ тѧ̀ чтꙋ́щꙋю, но соблюдѝ ю҆̀ и҆ всѧ̑ живꙋ́щыѧ и҆ подвиза́ющыѧсѧ въ не́й и҆ на поклоне́нїе въ ню̀ приходѧ́щыѧ невреди̑мы ѿ и҆скꙋше́нїй дїа́вольскихъ и҆ всѧ́кагѡ ѕла̀. Є҆́й, прпⷣбномч҃нче ст҃ы́й! Не лишѝ на́съ по́мощи твоеѧ̀ нбⷭ҇ныѧ, но мл҃твами твои́ми всѣ́хъ на́съ приведѝ во приста́нище сп҃се́нїѧ, и҆ наслѣ́дники ꙗ҆вѝ на́съ бы́ти всесвѣ́тлагѡ црⷭ҇твїѧ хрⷭ҇то́ва, да пое́мъ и҆ сла́вимъ неизречє́нныѧ щедрѡ́ты чл҃вѣколю́бца бг҃а, ѻ҆ц҃а̀ и҆ сн҃а и҆ ст҃а́гѡ дх҃а, и҆ твоѐ ст҃о́е застꙋпле́нїе, во вѣ́ки вѣкѡ́въ.

## Мл҃тва в҃:

<versal>П</versal>рпⷣбне ѻ҆́тче, пребл҃же́нне а҆дрїа́не, пе́рвѣйшїй пꙋсты́ни сеѧ̀ просвѣти́телю и҆ мона́шескагѡ житїѧ̀ въ не́й ѡ҆снова́телю, прише́дый въ ню̀ со а҆́гг҃ломъ гдⷭ҇нимъ и҆ ѡ҆свѧти́вый ю҆̀ прест҃ы́ѧ бцⷣы чꙋдотво́рною і҆кѡ́ною и҆ бл҃года́тїю, въ не́йже и҆ ꙗ҆ви́лсѧ є҆сѝ пѡ́двиги твои́ми пресвѣ́тлое цѣломꙋ́дрїѧ зерца́ло, прекра́сный смиренномꙋ́дрїѧ ѡ҆́бразъ, ѡ҆дꙋшевле́нный терпѣ́нїѧ сто́лпъ, и҆звѣ́стное воздержа́нїѧ пра́вило, и҆́стинный нестѧжа́нїѧ и҆ нищеты̀ люби́тель и҆ всесоверше́нный хрⷭ҇то́въ ѹ҆го́дникъ! Сѐ мы̀ грѣ́шнїи, смире́ннѡ припа́дающе, мо́лимъ тѧ̀: прїимѝ молє́нїѧ на̑ша и҆ вознесѝ ѧ҆̀ на же́ртвенникъ милосе́рдїѧ бж҃їѧ. И҆спросѝ на́мъ предста́тельствомъ твои́мъ ѹ҆ всемлⷭ҇тивагѡ бг҃а на́шегѡ ми́ръ мі́рꙋ, цр҃кви ст҃ѣ́й ѹ҆твержде́нїе, согла́сїе въ вѣ́рѣ, преспѣ́ѧнїе во бл҃гоче́стїи и҆ добродѣ́телехъ хрⷭ҇тїа́нскихъ, да досто́йни ꙗ҆ви́мсѧ щедро́тъ и҆ ми́лостей бл҃госе́рдагѡ бг҃а. Па́ствꙋ твою̀ дꙋхо́внꙋю и҆ ѡ҆би́тель твою̀ ст҃ꙋ́ю непреста́ннѡ ѹ҆правлѧ́й жезло́мъ мꙋ́дрости дꙋхо́вныѧ. Подвиза́ющымсѧ помозѝ, разсла́блєнныѧ ѹ҆крѣпѝ, па́дающыѧ возста́ви, споспѣшѝ всѣ̑мъ на́мъ и҆́го хрⷭ҇то́во въ терпѣ́нїи и҆ бл҃годꙋ́шїи понестѝ, и҆ всѣ́хъ на́съ ѹ҆пра́ви въ ми́рѣ и҆ покаѧ́нїи житїѐ на́ше сконча́ти и҆ со ѹ҆пова́нїемъ сп҃се́нїѧ пресели́тисѧ во бл҃жє́ннаѧ нѣ̑дра а҆враа́мѡва, и҆дѣ́же ты̀ ра́достнѡ по трꙋдѣ́хъ земны́хъ почива́еши, прославлѧ́ѧ со всѣ́ми ст҃ы́ми трїѷпоста́снаго бг҃а, ѻ҆ц҃а̀ и҆ сн҃а и҆ ст҃а́го дх҃а, въ безконє́чныѧ вѣ́ки вѣкѡ́въ.

## Мл҃тва г҃:

<versal data-diacritics="true">Ѽ</versal> вели́кїй ѹ҆го́дниче бж҃їй, прпⷣбномч҃нче и҆ чꙋдотво́рче а҆дрїа́не! При́зри на на́съ грѣ́шныхъ, къ честнѣ́й ра́цѣ ст҃ы́хъ и҆ многоцѣле́бныхъ моще́й твои́хъ припа́дающихъ и҆ просѧ́щихъ твоегѡ̀ застꙋпле́нїѧ и҆ по́мощи. Ско́рбь на́съ ѡ҆бдержи́тъ, и҆ не и҆́мамы по́мощи и҆ ѹ҆тѣше́нїѧ въ мі́рѣ се́мъ скороте́чнѣмъ: но къ тебѣ̀ прибѣга́емъ, многострада́льный ѹ҆го́дниче бж҃їй, ꙗ҆́кѡ сострада́ти на́мъ могꙋ́щемꙋ и҆ ве́лїе дерзнове́нїе стѧжа́вшемꙋ ко хрⷭ҇тꙋ̀ бг҃ꙋ, къ немꙋ́же многомо́щенъ предста́тель ѡ҆ всѣ́хъ съ вѣ́рою къ тебѣ̀ прибѣга́ющихъ и҆ твоегѡ̀ застꙋпле́нїѧ и҆ по́мощи просѧ́щихъ ꙗ҆влѧ́ешисѧ. Молѝ ѹ҆̀бо чл҃вѣколю́бца гдⷭ҇а, ꙗ҆́кѡ да прости́въ на́мъ безчи́слєннаѧ на̑ша прегрѣшє́нїѧ, не ѿврати́тъ млⷭ҇ть свою̀ ѿ на́съ, но, ꙗ҆́кѡ бл҃гъ и҆ милосе́рдъ, да ꙗ҆ви́тъ на́мъ безконе́чное своѐ чл҃вѣколю́бїе, и҆ въ бѣда́хъ и҆ напа́стехъ всеси́льнꙋю свою̀ по́мощь на́мъ да пода́стъ. Є҆́й, ѹ҆го́дниче бж҃їй! Воздви́гни преподо́бнїи рꙋ́цѣ твоѝ и҆ молѝ хрⷭ҇та̀ бг҃а, є҆мꙋ́же вѣ́рнѡ послꙋжи́лъ є҆сѝ, да не ѿри́нетъ моле́нїй на́шихъ недосто́инства ра́ди на́шегѡ, но да ꙗ҆ви́тъ на́мъ бл҃говре́меннѣ по́мощь и҆ млⷭ҇ть свою̀, да сла́вимъ є҆гѡ̀ щедрѡ́ты и҆ твоѐ ст҃о́е предста́тельство ны́нѣ и҆ при́снѡ и҆ во вѣ́ки вѣкѡ́въ.

## Тропа́рь, гла́съ д҃:

<red>Х</red>рⷭ҇то́вꙋ мч҃нкꙋ тезоимени́тъ бы́въ, преподо́бне, мнѡ́гїѧ трꙋды̀ под̾ѧ́лъ є҆сѝ въ жи́зни вре́меннѣй, ѡ҆би́тель и҆́ноческꙋю созида́ѧ въ пꙋсты́ни, и҆дѣ́же ѿ ѕлы́хъ разбо́йникѡвъ да́же до кро́ве пострада́лъ є҆сѝ и҆ мꙋ́ченическꙋю сме́рть ѿ ни́хъ прїѧ́лъ є҆сѝ, а҆дрїа́не сла́вне. Чꙋде́съ бл҃года́тїю ѡ҆богати́всѧ, дне́сь предстои́ши всѣ́хъ цр҃ю̀, хрⷭ҇тꙋ̀ бг҃ꙋ, є҆го́же молѝ сп҃сти́сѧ дꙋша́мъ на́шымъ.
