---
title: "І҆анꙋа́рїа ѳ҃і"
navigation:
  key: prayers-saintsjanapr-17
  title: "І҆анꙋа́рїа ѳ҃і"
  parent: prayers-saintsjanapr
  order: 17
type: "prayer"
---

## І҆анꙋа́рїа ѳ҃і.

## Мл҃тва ст҃о́мꙋ ѳео́дѡрꙋ бл҃же́нномꙋ, новгоро́дскомꙋ чꙋдотво́рцꙋ, и҆з̾ рꙋкопи́сныѧ слꙋ́жбы:

<versal data-diacritics="true">Ѽ</versal> пребл҃же́нный и҆ всечестны́й хрⷭ҇то́въ ѹ҆го́дниче, вели́кїй ѳео́дѡре! Ѹ҆слы́ши на́съ грѣ́шныхъ, молѧ́щихсѧ тебѣ̀ и҆ честно́мꙋ твоемꙋ̀ ѡ҆́бразꙋ покланѧ́ющихсѧ и҆ ко сщ҃е́ннѣй твое́й ра́цѣ притека́ющихъ. При́зри ми́лостивымъ ѻ҆́комъ на предстоѧ́щыѧ честнѣ́й твое́й ра́цѣ лю́ди и҆ просѧ́щыѧ си́льныѧ твоеѧ̀ по́мощи, и҆, ꙗ҆́кѡ и҆мѣ́ѧй дерзнове́нїе ко гдⷭ҇ꙋ, и҆спросѝ ѹ҆ негѡ̀ всѣ̑мъ на́мъ ми́ръ, цр҃кви бл҃гостоѧ́нїе, воздꙋ́ха бл҃горастворе́нїе и҆ землѝ плодоно́сїе. И҆зба́ви же всѣ́хъ, вѣ́рою несꙋмнѣ́нною къ бг҃ꙋ приходѧ́щихъ, ѿ всѧ́кихъ бѣ́дъ: бꙋ́ди печа̑льнымъ ѹ҆тѣ́шитель, недꙋ́гꙋющымъ вра́чь, напа́ствꙋємымъ помо́щникъ, наги̑мъ покрови́тель, вдови́цамъ защи́тникъ, стра́нствꙋющымъ пꙋтево́ждь, и҆ и҆схода́тайствꙋй на́мъ всѧ̑ ко сп҃се́нїю прошє́нїѧ. Молѝ ст҃ꙋ́ю трⷪ҇цꙋ за ны̀ многогрѣ̑шныѧ, да твои́ми бл҃гопрїѧ́тными мл҃твами полꙋчи́мъ бл҃га̑ѧ дꙋша́мъ и҆ тѣлесє́мъ на́шымъ, ны́нѣ и҆ при́снѡ и҆ во вѣ́ки вѣкѡ́въ.
