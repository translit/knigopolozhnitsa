---
title: "І҆анꙋа́рїа л҃"
navigation:
  key: prayers-saintsjanapr-24
  title: "І҆анꙋа́рїа л҃"
  parent: prayers-saintsjanapr
  order: 24
type: "prayer"
---

## І҆анꙋа́рїа л҃.

## Мл҃тва трїе́мъ вселє́нскимъ ѹ҆чи́телємъ и҆ ст҃и́телємъ: васі́лїю вели́комꙋ, григо́рїю бг҃осло́вꙋ и҆ і҆ѡа́ннꙋ златоꙋ́стомꙋ, и҆з̾ а҆ка́ѳїста трїе́мъ ст҃и́телємъ:

<versal data-diacritics="true">Ѽ</versal> пресвѣ́тлїи свѣти́льницы цр҃кве хрⷭ҇то́вы, васі́лїе, григо́рїе и҆ і҆ѡа́нне, свѣ́томъ правосла́вныхъ догма́тѡвъ всѧ̑ концы̀ землѝ ѡ҆зари́вши и҆ мече́мъ сло́ва бж҃їѧ хꙋ́льныхъ смꙋщє́нїѧ и҆ шата̑нїѧ є҆ресе́й ѹ҆гаси́вшїи! Припа́дающе къ ва́шемꙋ милосе́рдїю, съ вѣ́рою и҆ любо́вїю и҆з̾ глꙋбины̀ дꙋшѝ вопїе́мъ: предстоѧ́ще прⷭ҇то́лꙋ прест҃ы́ѧ, є҆диносꙋ́щныѧ, животворѧ́щїѧ и҆ нераздѣ́льныѧ трⷪ҇цы, за ню́же сло́вомъ, писа́нїемъ и҆ житїе́мъ до́брѣ подвиза́стесѧ и҆ дꙋ́шы своѧ̑ полага́сте, всегда̀ моли́тесѧ є҆́й, да ѹ҆крѣпи́тъ и҆ ны̀ въ правосла́вїи и҆ є҆диномы́слїи, и҆ непоколеби́мѣмъ да́же до сме́рти и҆сповѣ́данїи вѣ́ры хрⷭ҇то́вы, и҆ во вседꙋше́внѣмъ послꙋша́нїи є҆гѡ̀ цр҃кви ст҃ѣ́й: да препоѧ́шетъ ны̀ съ высоты̀ си́лою на всѧ̑ неви̑димыѧ и҆ ви̑димыѧ врагѝ на́шѧ: да соблюде́тъ цр҃ковь свою̀ незы́блемꙋ ѿ невѣ́рїѧ, сꙋевѣ́рїѧ, є҆ресе́й и҆ раско́ла: да да́рꙋетъ бл҃гочести́вѣйшемꙋ, самодержа́внѣйшемꙋ, вели́комꙋ госꙋда́рю на́шемꙋ, і҆мпера́торꙋ нїкола́ю а҆леѯа́ндровичꙋ здра́вїе, долгоде́нствїе и҆ во все́мъ бл҃го́е поспѣше́нїе: па́стырємъ на́шымъ да пода́стъ дꙋхо́вное трезве́нїе и҆ ре́вность ѡ҆ сп҃се́нїи пасо́мыхъ, прави́телємъ сꙋ́дъ и҆ пра́вдꙋ, во́инѡмъ терпѣ́нїе, мꙋ́жество и҆ ѡ҆долѣ́нїе на врагѝ, си̑рымъ и҆ вдови́цамъ застꙋпле́нїе, болѧ́щымъ и҆сцѣле́нїе, ю҆́нымъ бл҃го́е въ вѣ́рѣ возраста́нїе, ста́рцємъ ѹ҆тѣше́нїе, ѡ҆би̑димымъ застꙋпле́нїе, и҆ всѣ̑мъ всѧ̑ ко вре́меннѣй и҆ вѣ́чнѣй жи́зни потрє́бнаѧ, ꙗ҆́кѡ да въ ми́рѣ и҆ покаѧ́нїи, жела́нїемъ сп҃се́нїѧ горѧ́ще, гдⷭ҇еви рабо́тающе, до́брымъ по́двигомъ подвиза́ющесѧ, тече́нїе на́ше сконча́емъ и҆ сподо́бимсѧ въ нбⷭ҇нѣмъ црⷭ҇твїи кꙋ́пнѡ съ ва́ми всегда̀ пѣ́ти и҆ сла́вити прест҃о́е и҆ великолѣ́пое и҆́мѧ ѻ҆ц҃а̀ и҆ сн҃а и҆ ст҃а́гѡ дх҃а во вѣ́ки вѣкѡ́въ.

## Тропа́рь, гла́съ д҃:

<red>Ꙗ҆́</red>кѡ а҆пⷭ҇лѡвъ є҆динонра́внїи и҆ вселе́нныѧ ѹ҆чи́телїе, влⷣкꙋ всѣ́хъ моли́те ми́ръ вселе́ннѣй дарова́ти и҆ дꙋша́мъ на́шымъ ве́лїю млⷭ҇ть.
