---
title: "І҆анꙋа́рїа в҃і"
navigation:
  key: prayers-saintsjanapr-8
  title: "І҆анꙋа́рїа в҃і"
  parent: prayers-saintsjanapr
  order: 8
type: "prayer"
---

## І҆анꙋа́рїа в҃і.

## Мл҃твы ст҃и́телю са́ввѣ, а҆рхїепⷭ҇кпꙋ се́рбскомꙋ, и҆з̾ а҆ка́ѳїста.



## Мл҃тва а҃:

<versal data-diacritics="true">Ѽ</versal> сщ҃е́ннаѧ главо̀, пресла́вный чꙋдотво́рче, ст҃и́телю хрⷭ҇то́въ са́вво, се́рбскїѧ землѝ первопресто́льниче, храни́телю и҆ просвѣти́телю, всѣ́хъ же хрⷭ҇тїа́нъ бл҃гонаде́жный пред̾ гдⷭ҇емъ предста́телю! Тебѣ̀ припа́даемъ и҆ мо́лимсѧ: да́ждь на́мъ бы́ти прича́стникѡмъ любвѐ твоеѧ̀ къ бг҃ꙋ и҆ бли́жнемꙋ, є҆́юже при жи́зни ст҃а́ѧ дꙋша̀ твоѧ̀ преиспо́лнена бы́сть. Просвѣтѝ ѹ҆́мъ и҆ се́рдце на́ше свѣ́томъ бж҃е́ственнагѡ ѹ҆че́нїѧ, тебѣ́ же подража́ти вѣ́рнѡ на́съ наꙋчѝ, во є҆́же бг҃а и҆ бли́жнѧго на́шего люби́ти и҆ за́пѡвѣди гдⷭ҇ни нелѣ́ностнѡ соверша́ти, да не по и҆́мени то́кмѡ, но всѣ́мъ житїе́мъ на́шимъ ча̑да твоѧ̑ ꙗ҆ви́мсѧ. Па́че же моли́сѧ, ст҃и́телю бж҃їй, ѡ҆ ст҃ѣ́й правосла́внѣй цр҃кви и҆ ѻ҆те́чествѣ твое́мъ земнѣ́мъ, при́снѡ тѧ̀ любо́вїю чтꙋ́щемъ. При́зри бл҃госе́рднѡ на всѧ́кꙋ дꙋ́шꙋ вѣ́рныхъ твои́хъ чти́телей, ми́лости и҆ по́мощи твоеѧ̀ и҆́щꙋщихъ: бꙋ́ди всѣ̑мъ на́мъ въ болѣ́знехъ цѣли́тель, въ ско́рбехъ ѹ҆тѣ́шитель, въ печа́лехъ посѣти́тель, въ бѣда́хъ и҆ нꙋ́ждахъ помо́щникъ, въ ча́съ же сме́ртный ми́лостивый покрови́тель и҆ защи́титель, да мл҃твами твои́ми потщи́мсѧ сп҃се́нїе вѣ́чное полꙋчи́ти и҆ црⷭ҇твїе хрⷭ҇то́во ѹ҆наслѣ́довати да сподо́бимсѧ. Є҆́й, свѧ́тче бж҃їй, не посрамѝ ѹ҆пова́нїѧ на́шегѡ, є҆́же на тѧ̀ крѣ́пкѡ возлага́емъ, но ꙗ҆вѝ на́мъ твоѐ многомо́щное застꙋпле́нїе, да сла́вимъ и҆ пое́мъ ди́внаго во ст҃ы́хъ свои́хъ бг҃а, ѻ҆ц҃а̀ и҆ сн҃а и҆ ст҃а́го дх҃а, всегда̀, ны́нѣ и҆ при́снѡ и҆ во вѣ́ки вѣкѡ́въ.

## Мл҃тва в҃:

<versal>В</versal>о ст҃и́телехъ вели́кое ѹ҆краше́нїе, бг҃омꙋ́дре ѻ҆́тче са́вво! Ѹ҆се́рднѡ мо́лимсѧ и҆ припа́дающе вопїе́мъ тѝ: не ѡ҆ста́ви твои́хъ ча̑дъ, ѻ҆́тче, но бꙋ́ди всегда̀ съ на́ми, ꙗ҆́коже ѡ҆бѣща́лсѧ є҆сѝ, да и҆ мы̀ по до́лгꙋ воспое́мъ тѧ̀, ѹ҆блажи́мъ тѧ̀ и҆ просла́вимъ вели́чїе и҆ си́лꙋ твою̀, и҆ досто́йнꙋю пѣ́снь принесе́мъ тѝ, вопїю́ще и҆ глаго́люще: тебѐ ѹ҆блажа́емъ, ст҃и́телю! Тебѐ воспѣва́емъ, свѣти́льниче! Тебѣ̀ покланѧ́емсѧ, ѻ҆́тче са́вво! Молѝ, мо́лимсѧ тебѣ̀, сп҃сти́сѧ пою́щымъ ст҃ꙋ́ю твою̀ па́мѧть.

## Тропа́рь, гла́съ г҃:

<red>П</red>ꙋтѝ, вводѧ́щагѡ въ жи́знь, наста́вникъ и҆ первопресто́льникъ и҆ ѹ҆чи́тель бы́лъ є҆сѝ: пе́рвѣе бо прише́дъ, ст҃и́телю са́вво, ѻ҆те́чество твоѐ просвѣти́лъ є҆сѝ. И҆ породи́въ то́е дх҃омъ ст҃ы́мъ, ꙗ҆́кѡ древа̀ ма̑слиннаѧ въ мы́сленнѣмъ раѝ насади́лъ є҆сѝ всеѡсвѧщє́ннаѧ твоѧ̑ ча̑да. Тѣ́мъ, ꙗ҆́кѡ а҆пⷭ҇лѡмъ и҆ ст҃и́телємъ сопресто́льна, чтꙋ́ще тѧ̀ мо́лимъ: молѝ хрⷭ҇та̀ бг҃а дарова́ти на́мъ ве́лїю млⷭ҇ть.
