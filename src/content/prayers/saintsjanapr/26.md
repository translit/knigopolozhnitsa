---
title: "Феврꙋа́рїа а҃"
navigation:
  key: prayers-saintsjanapr-26
  title: "Феврꙋа́рїа а҃"
  parent: prayers-saintsjanapr
  order: 26
type: "prayer"
---

## Феврꙋа́рїа а҃.

## Мл҃тва ст҃о́мꙋ мч҃нкꙋ трѵ́фѡнꙋ:

<versal data-diacritics="true">Ѽ</versal> ст҃ы́й мч҃нче хрⷭ҇то́въ трѵ́фѡне, ско́рый помо́щниче всѣ̑мъ къ тебѣ̀ прибѣга́ющымъ, и҆ молѧ́щымсѧ пред̾ ст҃ы́мъ твои́мъ ѡ҆́бразомъ скоропослꙋ́шный предста́телю! Ѹ҆слы́ши ны́нѣ и҆ на всѧ́кїй ча́съ моле́нїе на́съ, почита́ющихъ ст҃ꙋ́ю па́мѧть твою̀ во всечестнѣ́мъ хра́мѣ се́мъ, (созда́ннѣмъ на похвалꙋ̀ ст҃о́мꙋ и҆́мени твоемꙋ̀) и҆ предста́тельствꙋй ѡ҆ на́съ пред̾ гдⷭ҇емъ на всѧ́комъ мѣ́стѣ. Ты́ бо, ѹ҆го́дниче хрⷭ҇то́въ, ст҃ы́й мч҃нче и҆ чꙋдотво́рче трѵ́фѡне, въ вели́кихъ чꙋдесѣ́хъ возсїѧ́вый, пре́жде и҆схо́да твоегѡ̀ ѿ житїѧ̀ сегѡ̀ тлѣ́ннагѡ моли́лсѧ є҆сѝ за ны̀ ко гдⷭ҇ꙋ и҆ и҆спроси́лъ є҆сѝ ѹ҆ негѡ̀ да́ръ се́й: а҆́ще кто̀ въ ко́ей-либо нꙋ́ждѣ, бѣдѣ̀, печа́ли и҆ болѣ́зни дꙋше́внѣй и҆лѝ тѣле́снѣй призыва́ти на́чнетъ ст҃о́е и҆́мѧ твоѐ, то́й и҆зба́вленъ бꙋ́детъ ѿ всѧ́кагѡ прило́га ѕла́гѡ. И҆ ꙗ҆́коже ты̀ нѣ́когда дще́рь царе́вꙋ, во гра́дѣ ри́мѣ ѿ дїа́вола мꙋ́чимꙋ, и҆сцѣли́лъ є҆сѝ: си́це и҆ на́съ ѿ лю́тыхъ є҆гѡ̀ ко́зней сохранѝ во всѧ̑ дни̑ житїѧ̀ на́шегѡ, наипа́че же въ де́нь послѣ́днѧгѡ на́шегѡ и҆здыха́нїѧ предста́тельствꙋй ѡ҆ на́съ. Бꙋ́ди на́мъ тогда̀ помо́щникъ, и҆ ско́рый прогони́тель лꙋка́выхъ дꙋхѡ́въ, и҆ къ црⷭ҇твїю нбⷭ҇номꙋ предводи́тель, и҆дѣ́же ты̀ ны́нѣ предстои́ши съ ли̑ки ст҃ы́хъ ѹ҆ прⷭ҇то́ла бж҃їѧ. Молѝ гдⷭ҇а, да сподо́битъ и҆ на́съ прича́стники бы́ти присносꙋ́щнагѡ весе́лїѧ и҆ ра́дости, да съ тобо́ю кꙋ́пнѡ ѹ҆досто́имсѧ сла́вити ѻ҆ц҃а̀ и҆ сн҃а и҆ ст҃а́го ѹ҆тѣ́шителѧ дх҃а во вѣ́ки вѣкѡ́въ.
