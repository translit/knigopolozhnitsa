---
title: "Феврꙋа́рїа з҃і и҆ ма́їа в҃і"
navigation:
  key: prayers-saintsjanapr-38
  title: "Феврꙋа́рїа з҃і и҆ ма́їа в҃і"
  parent: prayers-saintsjanapr
  order: 38
type: "prayer"
---

## Феврꙋа́рїа з҃і и҆ ма́їа в҃і.

## Мл҃тва ст҃о́мꙋ сщ҃енномч҃нкꙋ є҆рмоге́нꙋ, патрїа́рхꙋ моско́вскомꙋ и҆ всеѧ̀ рѡссі́и:

<versal data-diacritics="true">Ѽ</versal> вели́кїй ѹ҆го́дниче хрⷭ҇то́въ, ст҃и́телю ѻ҆́тче на́шъ є҆рмоге́не! Къ тебѣ̀, мл҃твенникꙋ те́пломꙋ и҆ предста́телю пред̾ бг҃омъ непосты́дномꙋ, ѹ҆се́рднѡ притека́емъ, въ нꙋ́ждахъ и҆ ско́рбехъ на́шихъ ѹ҆тѣше́нїѧ и҆ по́мощи просѧ́ще. Въ дре́внюю годи́нꙋ и҆скꙋше́нїй, внегда̀ ѡ҆быше́дше ѡ҆быдо́ша странꙋ̀ на́шꙋ нечести́вїи вразѝ, гдⷭ҇и ꙗ҆ви́ тѧ цр҃кви свое́й столпа̀ непоколеби́ма и҆ лю́демъ рѡссі̑йскимъ па́стырѧ до́бра, дꙋ́шꙋ свою̀ за ѻ҆́вцы положи́вша и҆ лю̑тыѧ во́лки дале́че ѿгна́вша. Ны́нѣ ѹ҆̀бо при́зри и҆ на ны̀, недостѡ́йнаѧ ча̑да твоѧ̑, ѹ҆миле́нною дꙋше́ю и҆ сокрꙋше́ннымъ се́рдцемъ тебѐ призыва́ющыѧ. Крѣ́пость бо на́ша въ на́съ ѡ҆скꙋдѣ̀, и҆ вра̑жїѧ ловлє́нїѧ и҆ сѣ̑ти ѡ҆быдо́ша на́съ. Помозѝ на́мъ, застꙋ́пниче на́шъ! Ѹ҆твердѝ на́съ въ вѣ́рѣ ст҃ѣ́й: наꙋчѝ на́съ всегда̀ твори́ти за́пѡвѣди бж҃їѧ и҆ всѧ̑ преда̑нїѧ цр҃кѡ́внаѧ, ѿ ѻ҆тє́цъ на́мъ заповѣ̑даннаѧ. Ѹ҆крѣпѝ бл҃говѣ́рнаго царѧ̀ на́шего, бг҃омъ на́мъ да́ннаго, и҆ наꙋчѝ на́съ люби́ти є҆го̀ нелицемѣ́рнѡ. Па́стырємъ на́шымъ бꙋ́ди а҆рхїпа́стырь, во́инѡмъ во́ждь дꙋхо́вный, болѧ́щымъ вра́чь, печа̑льнымъ ѹ҆тѣ́шитель, гони̑мымъ застꙋ́пникъ, ю҆́нымъ наста́вникъ, всѣ̑мъ же бл҃госе́рдый ѻ҆те́цъ и҆ за всѧ̑ те́плый мл҃твенникъ: ꙗ҆́кѡ да мл҃твами твои́ми ѡ҆гражда́еми, непреста́ннѡ воспое́мъ и҆ просла́вимъ всест҃о́е и҆́мѧ живонача́льныѧ трⷪ҇цы, ѻ҆ц҃а̀ и҆ сн҃а и҆ ст҃а́гѡ дх҃а, во вѣ́ки вѣкѡ́въ.

## Тропа́рь, гла́съ д҃:

<red>Р</red>ѡссі́йскїѧ землѝ первопресто́льниче и҆ неꙋсы́пный ѡ҆ не́й къ бг҃ꙋ мл҃твенниче! За вѣ́рꙋ хрⷭ҇то́вꙋ и҆ па́ствꙋ твою̀ дꙋ́шꙋ свою̀ положи́въ, держа́вꙋ царе́й на́шихъ ѹ҆тверди́лъ є҆сѝ и҆ странꙋ̀ на́шꙋ ѿ нече́стїѧ и҆зба́вилъ є҆сѝ. Тѣ́мже вопїе́мъ тѝ: сп҃са́й на́съ мл҃твами твои́ми, сщ҃енномч҃нче є҆рмоге́не, ѻ҆́тче на́шъ.
