---
title: "Феврꙋа́рїа а҃і"
navigation:
  key: prayers-saintsjanapr-35
  title: "Феврꙋа́рїа а҃і"
  parent: prayers-saintsjanapr
  order: 35
type: "prayer"
---

## Феврꙋа́рїа а҃і.

## Мл҃тва прпⷣбномꙋ дими́трїю прилꙋ́цкомꙋ, и҆з̾ а҆ка́ѳїста:

<versal data-diacritics="true">Ѽ</versal> сщ҃е́ннаѧ главо̀, преди́вный чꙋдотво́рче, прпⷣбне и҆ бг҃оно́сне ѻ҆́тче на́шъ дими́трїе! Ѹ҆се́рднѡ припа́дающе къ тебѣ̀, мо́лимсѧ: ꙗ҆вѝ на́мъ смирє́ннымъ и҆ грѣ̑шнымъ многомо́щное твоѐ застꙋпле́нїе. Се́ бо грѣ̑хъ ра́ди на́шихъ не и҆́мамы дерзнове́нїѧ ко гдⷭ҇ꙋ, проси́ти є҆гѡ̀ дарѡ́въ на́мъ бл҃гопотре́бныхъ, но тебѐ мл҃твенника къ немꙋ̀ бл҃гопрїѧ́тнаго предлага́емъ, и҆ про́симъ: ѹ҆молѝ на́мъ ѿ є҆гѡ̀ бл҃гости всѧ̑, ꙗ҆̀же на по́льзꙋ дꙋша́мъ и҆ тѣлесє́мъ на́шымъ: вѣ́рꙋ пра́вꙋ, наде́ждꙋ несомнѣ́ннꙋ, любо́вь нелицемѣ́рнꙋ, во и҆скꙋше́нїихъ мꙋ́жество, въ ѕлострада́нїихъ терпѣ́нїе, въ мл҃твахъ постоѧ́нство, во бл҃гоче́стїи преꙋспѣ́ѧнїе, вожделѣ́нное здра́вїе, землѝ плодоно́сїе, воздꙋ́ха бл҃горастворе́нїе, дѡждѝ бл҃говре́мєнны, жите́йскихъ потре́бъ дово́льство, ми́ръ во дне́хъ на́шихъ и҆ бл҃гослове́нїе свы́ше на всѧ̑ бл҃га̑ѧ дѣла̀ и҆ начина̑нїѧ на̑ша, и҆ да не во ѕло̀ ѡ҆брати́мъ да́ры є҆гѡ̀, но во сла́вꙋ и҆́мене є҆гѡ̀ ст҃а́гѡ и҆ въ прославле́нїе твоегѡ̀ ѡ҆ на́съ хода́тайства. И҆спросѝ, ѹ҆го́дниче хрⷭ҇то́въ, ѹ҆ цр҃ѧ̀ ца́рствꙋющихъ и҆ гдⷭ҇а госпо́дствꙋющихъ, бл҃гочести́вѣйшемꙋ, самодержа́внѣйшемꙋ, вели́комꙋ госꙋда́рю на́шемꙋ, і҆мпера́торꙋ нїкола́ю а҆леѯа́ндровичꙋ всеѧ̀ рѡссі́и здра́вїе, долгоде́нствїе, на враги́ же побѣ́дꙋ и҆ ѡ҆долѣ́нїе, и҆ всемꙋ̀ бг҃охрани́момꙋ ца́рствꙋ є҆гѡ̀ тишинꙋ̀ и҆ бл҃гострое́нїе. Не забꙋ́ди, чꙋдотво́рче ст҃ы́й, ми́лостивнѡ присѣща́ти гра́дъ тво́й и҆ ѡ҆би́тель твою̀ и҆ всѧ̑ гра́ды и҆ вє́си страны̀ на́шеѧ правосла́вныѧ, сохранѧ́ѧ и҆ соблюда́ѧ и҆̀хъ мл҃твами твои́ми ѿ всѧ́кагѡ ѕла̀. Помѧнѝ всѣ́хъ, вѣ́рꙋ и҆ любо́вь къ тебѣ̀ и҆мꙋ́щихъ, и҆́мѧ твоѐ моли́твеннѡ призыва́ющихъ и҆ на поклоне́нїе моще́мъ твои̑мъ ст҃ы̑мъ приходѧ́щихъ, и҆ всѧ̑ во бл҃ги́хъ прошє́нїѧ и҆́хъ ми́лостивнѡ и҆спо́лни, ѡ҆сѣнѧ́ѧ и҆̀хъ свы́ше ст҃оѻте́ческимъ твои́мъ бл҃гослове́нїемъ. Є҆́й, свѧ́тче бж҃їй! Не лишѝ и҆ на́съ грѣ́шныхъ твоегѡ̀ многомо́щнагѡ застꙋпле́нїѧ, но сподо́би на́съ кончи́нꙋ житїѧ̀ бл҃гꙋ́ю ѹ҆лꙋчи́ти и҆ црⷭ҇твїе нбⷭ҇ное ѹ҆наслѣ́дити, да воспое́мъ и҆ просла́вимъ ди́внаго во ст҃ы́хъ свои́хъ бг҃а на́шего, ѻ҆ц҃а̀ и҆ сн҃а и҆ ст҃а́го дх҃а, во вѣ́ки вѣкѡ́въ.

## Тропа́рь, гла́съ а҃:

<red>С</red>вы́ше ѿ бг҃а, прпⷣбне, бл҃года́ть прїѧ́лъ є҆сѝ дꙋхо́внꙋю, и҆ ѿ негѡ̀ ѹ҆́бѡ позна́лсѧ є҆сѝ, бл҃же́нне: тогѡ̀ ра́ди и҆ ты̀ дꙋ́хомъ позна́лъ є҆сѝ лꙋ̑чшаѧ є҆гѡ̀, бꙋ́дꙋщагѡ вѣ́ка пребыва́нїе, по́стнически и҆спыта́всѧ во твои́хъ ѡ҆би́телехъ. И҆ ны́нѣ со а҆́гг҃лы ликовствꙋ́ѧ, сп҃сꙋ всѣ́хъ за ны̀ моли́сѧ, свѧ́те дими́трїе, да всѝ вопїе́мъ: сла́ва да́вшемꙋ тѝ крѣ́пость, сла́ва вѣнча́вшемꙋ тѧ̀, сла́ва дѣ́йствꙋющемꙋ тобо́ю всѣ̑мъ и҆сцѣлє́нїѧ.
