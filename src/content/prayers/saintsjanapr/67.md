---
title: "А҆прі́лїа к҃ѕ"
navigation:
  key: prayers-saintsjanapr-67
  title: "А҆прі́лїа к҃ѕ"
  parent: prayers-saintsjanapr
  order: 67
type: "prayer"
---

## А҆прі́лїа к҃ѕ.

## Мл҃тва ст҃и́телю стефа́нꙋ, є҆пⷭ҇кпꙋ пе́рмскомꙋ, и҆з̾ слꙋ́жбы со а҆ка́ѳїстомъ:

<versal data-diacritics="true">Ѽ</versal> бг҃оѡсвѧще́нный и҆ равноапⷭ҇льный ст҃и́телю хрⷭ҇то́въ стефа́не, но́вый бг҃овѣ́дѣнїѧ проповѣ́дниче и҆ просвѣти́телю великопе́рмскихъ во і҆дѡлопокло́нствѣ жи́вшихъ люде́й, ко и҆́стинномꙋ є҆ѵⷢ҇льскомꙋ свѣ́тꙋ пꙋтеводи́телю, па́стырю до́брый и҆ ѹ҆чи́телю премꙋ́дрый, дх҃а ст҃а́гѡ сосꙋ́де и҆збра́нный, хрⷭ҇топодража́тельный къ нбⷭ҇номꙋ сїѡ́нꙋ наста́вниче и҆ рꙋководи́телю, ѡ҆́бразе бл҃гонра́вїѧ всѣ̑мъ бл҃гоче́стнѡ жи́ти жела́ющымъ, бл҃гоискꙋ́сный мы́сленнагѡ кораблѧ̀, чрез̾ мо́ре мі́ра сегѡ̀ къ нбⷭ҇номꙋ приста́нищꙋ пла́вающагѡ, прави́телю, ди́вный во і҆ера́рсѣхъ, ѹ҆вѣнча́нный бж҃е́ственною бл҃года́тїю, всерѡссі́йскїй свѣти́льниче, вели́кїй чꙋдотво́рче и҆ моли́твенниче те́плый! Къ тебѣ̀, во ѹ҆миле́нїи дꙋ́шъ и҆ сокрꙋше́нїи серде́цъ на́шихъ, мы̀ ѡ҆каѧ́ннїи и҆ грѣ́шнїи бл҃гонаде́жнѡ притека́емъ, и҆ пред̾ чꙋдотво́рнымъ твои́мъ гро́бомъ, въ не́мже ст҃ы̑ѧ мо́щи твоѧ̑ почива́ютъ <red>[</red><rubric class="inline">и҆лѝ:</rubric> пред̾ ст҃ы́мъ и҆ чꙋдотво́рнымъ твои́мъ ѡ҆́бразомъ<red>]</red>, вопїе́мъ, просѧ́ще смире́ннїи по́мощи твоеѧ̀ и҆ те́плагѡ ко пребл҃го́мꙋ бг҃ꙋ хода́тайства, да твои́ми бг҃опрїѧ́тными мл҃твами и҆спро́сиши на́мъ ѿ негѡ̀ чл҃вѣколю́бнꙋю млⷭ҇ть, ѡ҆ставле́нїе мно́гихъ на́шихъ согрѣше́нїй, дꙋша́мъ и҆ тѣлесє́мъ здра́вїе со сп҃се́нїемъ: да бл҃говоли́тъ же гдⷭ҇ь твои́ми мл҃твами безбѣ́днѡ въ мі́рѣ се́мъ ходи́ти на́мъ до сконча́нїѧ житїѧ̀ на́шегѡ, во вре́мѧ же разлꙋче́нїѧ на́шегѡ ѿ жи́зни сеѧ̀ дꙋ́хъ на́шъ а҆́гг҃лы свои́ми ст҃ы́ми въ покаѧ́нїи и҆ ми́рѣ ми́лостивнѡ да прїи́метъ, ꙗ҆́кѡ да ѿ мра́чныхъ и҆ ѕлокова́рныхъ и҆ лю́тыхъ дꙋхѡ́въ де́монскихъ на воздꙋ́сѣ проше́дше невозбра́ннѡ, къ немꙋ̀ непосты́днѡ предста́немъ, и҆ поклони́мсѧ, и҆ безсме́ртныѧ и҆ бл҃же́нныѧ жи́зни сподо́бимсѧ со всѣ́ми ст҃ы́ми во вѣ́ки вѣкѡ́въ.

## Тропа́рь, гла́съ д҃:

<red>Б</red>ж҃е́ственнымъ жела́нїемъ ѿ ю҆́нагѡ во́зраста, стефа́не премꙋ́дре, разже́гсѧ, ꙗ҆ре́мъ хрⷭ҇то́въ взѧ́лъ є҆сѝ, и҆ люде́й ѡ҆лѧденѣ̑вшаѧ дре́вле невѣ́рїемъ сердца̀, бж҃е́ственное сѣ́мѧ въ ни́хъ сѣ́ѧвъ, є҆ѵⷢ҇льски дꙋхо́внѣ породи́лъ є҆сѝ. Тѣ́мже пресла́внꙋю твою̀ па́мѧть почита́юще, мо́лимъ тѧ̀: молѝ, є҆го́же проповѣ́далъ є҆сѝ, да сп҃се́тъ дꙋ́шы на́шѧ.
