---
title: "А҆прі́лїа к҃г"
navigation:
  key: prayers-saintsjanapr-65
  title: "А҆прі́лїа к҃г"
  parent: prayers-saintsjanapr
  order: 65
type: "prayer"
---

## А҆прі́лїа к҃г.

## Мл҃тва ст҃ѣ́й мч҃нцѣ цари́цѣ а҆леѯа́ндрѣ, и҆з̾ канѡ́на ст҃ѣ́й мч҃нцѣ:

<versal>Ц</versal>р҃кве ст҃ы́ѧ ѹ҆краше́нїе и҆ мꙋ́ченицъ сла́во, пресла́внаѧ цари́це а҆леѯа́ндро! Къ тебѣ̀ во ѹ҆миле́нїи серде́цъ на́шихъ припа́даемъ, и҆ твоегѡ̀ застꙋпле́нїѧ ѹ҆ гдⷭ҇а ѡ҆ на́съ мо́лимъ. А҆́ще бо чистотѣ̀ твое́й не поревнова́хомъ, и҆ безбоѧ́зненнагѡ и҆сповѣ́данїѧ твоегѡ̀ не прїѻбщи́хомсѧ, па́че же мно́гими прегрѣше́ньми и҆ лю́тыми паде́ньми и҆ ѿстꙋ́пствы гнѣ́въ бж҃їй привлеко́хомъ: но не хо́щемъ во грѣсѣ́хъ на́шихъ ѹ҆мре́ти, и҆ на тво́й по́двигъ взира́юще, па́ки на ѡ҆долѣ́нїе страсте́й на́шихъ ѡ҆полча́емсѧ. Сїе́ же вѣ́дꙋще, ꙗ҆́кѡ кромѣ̀ бл҃года́тныѧ по́мощи ничто́же бл҃го́е сотвори́ти возмо́жемъ, тꙋ́ю по́мощь на́мъ ѿ гдⷭ҇а пода́ти тѧ̀ про́симъ. Ты́ бо, страстоте́рпице ст҃а́ѧ, ве́лїе ко влⷣцѣ дерзнове́нїе стѧжа́ла є҆сѝ, ꙗ҆́кѡ просла́вившаѧ є҆го̀ въ чистотѣ̀ дꙋшѝ твоеѧ̀ и҆ въ тѣлесѝ твое́мъ страда́льчестѣмъ, ѿрекла́сѧ є҆сѝ сла́вы и҆ че́сти мі́ра сегѡ̀, возлюби́вши бога́тство и҆ похвалꙋ̀ хрⷭ҇тѡ́вы. Тѣ́мже ѿ тогѡ̀ бога́тства и҆ на́шей нищетѣ̀ дꙋхѡ́внаѧ пода́ждь дарова̑нїѧ, и҆ ѿ безмѣ́рныхъ прегрѣше́нїй жи́знь на́шꙋ соблюдѝ, ми́ръ и҆ безмѧте́жїе на́мъ и҆спросѝ, ѿ нꙋ́жды и҆ ѹ҆ны́нїѧ на́съ предста́тельствомъ твои́мъ ѡ҆градѝ, дрꙋ́гъ ко дрꙋ́гꙋ на́съ въ послꙋша́нїи и҆ братолю́бїи наста́ви, и҆ ко гдⷭ҇ꙋ ѻ҆́чи серде́цъ на́шихъ всегда̀ возводѝ, во є҆́же сла́вити на́мъ ѻ҆ц҃а̀ и҆ сн҃а и҆ ст҃а́гѡ дх҃а держа́вꙋ, и҆ твоѐ те́плое предста́тельство, во вѣ́ки вѣкѡ́въ.

## Тропа́рь, гла́съ д҃:

<red>Ц</red>а́рства земна́гѡ сла́вꙋ презрѣ́вши, є҆ди́наго хрⷭ҇та̀, на́съ ра́ди распѧ́таго, возлюби́ла є҆сѝ, и҆ того̀ мꙋ́жественнѣ и҆сповѣ́дꙋющи, вѣнце́мъ мч҃нческимъ ѹ҆вѣнча́ласѧ є҆сѝ, всебл҃же́ннаѧ цари́це а҆леѯа́ндро: тѣ́мже и҆ ны́нѣ прⷭ҇то́лꙋ цр҃ѧ̀ сла́вы на нб҃сѣ́хъ предстоѧ́щи, моли́сѧ ѡ҆ сп҃се́нїи дꙋ́шъ на́шихъ.
