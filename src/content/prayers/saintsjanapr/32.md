---
title: "Феврꙋа́рїа і҃ и҆ ѻ҆ктѡ́врїа ѕ҃"
navigation:
  key: prayers-saintsjanapr-32
  title: "Феврꙋа́рїа і҃ и҆ ѻ҆ктѡ́врїа ѕ҃"
  parent: prayers-saintsjanapr
  order: 32
type: "prayer"
---

## Феврꙋа́рїа і҃ и҆ ѻ҆ктѡ́врїа ѕ҃.

## Мл҃твы прпⷣбномꙋ ло́ггїнꙋ корѧ́жемскомꙋ, и҆з̾ слꙋ́жбы.



## Мл҃тва а҃:

<versal data-diacritics="true">Ѽ</versal> вели́кїй ѹ҆го́дниче, пресла́вный чꙋдотво́рче и҆ ѡ҆би́тели твоеѧ̀ бг҃одꙋхнове́нный наста́вниче, ло́ггїне пребл҃же́нне, дꙋше́ю на нб҃сѝ прⷭ҇то́лꙋ всѣ́хъ цр҃ѧ̀ предстоѧ́й, тѣ́ломъ же во ст҃ѣ́й ѡ҆би́тели се́й почива́ѧй и҆ разли̑чнаѧ чꙋдеса̀ повсю́дꙋ мл҃твами твои́ми соверша́ѧй! При́зри ми́лостивнѡ на лю́ди предстоѧ́щыѧ и҆ твоегѡ̀ ко гдⷭ҇ꙋ бг҃ꙋ хода́тайства во ѡ҆бдержа́щихъ нꙋ́ждахъ просѧ́щыѧ: вси́ бо мы̀, по мно́жествꙋ грѣхѡ́въ на́шихъ, не смѣ́емъ нижѐ возвестѝ ѻ҆че́съ на́шихъ на нб҃о: ты́ же, ꙗ҆́кѡ стѧжа́вый дерзнове́нїе, принесѝ за всѣ́хъ, ко честнѣ́й ра́цѣ твое́й притека́ющихъ, тє́плыѧ мл҃твы ко гдⷭ҇ꙋ, є҆́же и҆зба́витисѧ на́мъ ѿ гла́да, пото́па, трꙋ́са, ѻ҆гнѧ̀, меча̀ и҆ бра́ни, ѿ люде́й и҆ ѿ дїа́вола быва́ющїѧ, и҆ ѿ всѧ́кїѧ дꙋше́вныѧ и҆ тѣле́сныѧ болѣ́зни: да си́хъ и҆збѣжа́вше и҆ гдⷭ҇ꙋ, є҆мꙋ́же предстои́ши, рабо́тающе, вни́демъ въ неконча́емый поко́й и҆ просла́вимъ та́мѡ съ тобо́ю всѣ́хъ бл҃ги́хъ пода́телѧ бг҃а, всегда̀, ны́нѣ и҆ при́снѡ и҆ во вѣ́ки вѣкѡ́въ.

## Мл҃тва в҃:

<versal data-diacritics="true">Ѽ</versal> сщ҃е́ннаѧ главо̀, прпⷣбне ѻ҆́тче, пребл҃же́нне а҆́вво ло́ггїне вели́кїй! Не забꙋ́ди ѹ҆бо́гихъ твои́хъ до конца̀, но помина́й на́съ всегда̀ во ст҃ы́хъ твои́хъ и҆ бл҃гопрїѧ́тныхъ мл҃твахъ къ бг҃ꙋ. Помѧнѝ ста́до твоѐ, є҆́же са́мъ ѹ҆па́слъ є҆сѝ, и҆ не забꙋ́ди посѣща́ти ча̑дъ твои́хъ. Молѝ за ны̀, ѻ҆́тче сщ҃е́нный, за дѣ́ти твоѧ̑ дꙋхѡ́вныѧ, ꙗ҆́кѡ и҆мѣ́ѧй дерзнове́нїе къ нбⷭ҇номꙋ цр҃ю̀: не премолчѝ за ны̀ ко гдⷭ҇ꙋ, и҆ не пре́зри на́съ, вѣ́рою и҆ любо́вїю чтꙋ́щихъ тѧ̀. Помина́й на́съ недосто́йныхъ ѹ҆ прⷭ҇то́ла вседержи́телева, и҆ не преста́й молѧ́сѧ ѡ҆ на́съ ко хрⷭ҇тꙋ̀ бг҃ꙋ: и҆́бо дана̀ тебѣ̀ бы́сть бл҃года́ть за ны̀ моли́тисѧ. Не мни́мъ бо тѧ̀ сꙋ́ща ме́ртва: а҆́ще бо тѣ́ломъ и҆ преста́вилсѧ є҆сѝ ѿ на́съ, но и҆ по сме́рти жи́въ сы́й пребыва́еши. Не ѿстꙋпа́й ѿ на́съ дꙋ́хомъ, сохранѧ́ѧ на́съ ѿ стрѣ́лъ вра́жїихъ и҆ всѧ́кїѧ пре́лести бѣсо́вскїѧ и҆ ко́зней дїа́вольскихъ, па́стырю на́шъ до́брый. А҆́ще бо и҆ моще́й твои́хъ ра́ка пред̾ ѻ҆чи́ма на́шима ви́дима є҆́сть всегда̀, но ст҃а́ѧ твоѧ̀ дꙋша̀ со а҆́гг҃льскими во́инствы, со безпло́тными ли̑ки, съ нбⷭ҇ными си́лами, ѹ҆ прⷭ҇то́ла вседержи́телева предстоѧ́щи, досто́йнѡ весели́тсѧ. Вѣ́дꙋще ѹ҆̀бо тѧ̀ вои́стинꙋ и҆ по сме́рти жи́ва сꙋ́ща, тебѣ̀ припа́даемъ и҆ тебѣ̀ мо́лимсѧ: моли́сѧ ѡ҆ на́съ всеси́льномꙋ бг҃ꙋ, ѡ҆ по́льзѣ дꙋ́шъ на́шихъ, и҆ и҆спросѝ на́мъ вре́мѧ на покаѧ́нїе, да невозбра́ннѡ пре́йдемъ ѿ землѝ на нб҃о, ѿ мыта́рствъ же го́рькихъ, бѣсѡ́въ воздꙋ́шныхъ кнѧзе́й и҆ ѿ вѣ́чныѧ мꙋ́ки да и҆зба́вимсѧ, и҆ нбⷭ҇нагѡ црⷭ҇твїѧ наслѣ̑дницы да бꙋ́демъ со всѣ́ми пра́ведными, ѿ вѣ́ка ѹ҆годи́вшими гдⷭ҇ꙋ на́шемꙋ і҆и҃сꙋ хрⷭ҇тꙋ̀: є҆мꙋ́же подоба́етъ всѧ́каѧ сла́ва, че́сть и҆ поклоне́нїе, со безнача́льнымъ є҆гѡ̀ ѻ҆ц҃е́мъ, и҆ съ прест҃ы́мъ и҆ бл҃ги́мъ и҆ животворѧ́щимъ є҆гѡ̀ дх҃омъ, ны́нѣ и҆ при́снѡ и҆ во вѣ́ки вѣкѡ́въ.

## Тропа́рь, гла́съ а҃:

<red>Ѿ</red> мѧте́жа мїрска́гѡ ѹ҆дали́всѧ, къ немерца́ющемꙋ свѣ́тꙋ прите́клъ є҆сѝ, прпⷣбне ѻ҆́тче ло́ггїне, и҆ ны́нѣ чи́стѣ зри́ши ст҃ꙋ́ю трⷪ҇цꙋ, ю҆́же молѝ за ны̀ недостѡ́йныѧ, да сп҃се́тъ дꙋ́шы на́шѧ.
