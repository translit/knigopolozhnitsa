---
title: "Феврꙋа́рїа к҃г"
navigation:
  key: prayers-saintsjanapr-41
  title: "Феврꙋа́рїа к҃г"
  parent: prayers-saintsjanapr
  order: 41
type: "prayer"
---

## Феврꙋа́рїа к҃г.

## Мл҃тва прпⷣбномꙋ полѷка́рпꙋ брѧ́нскомꙋ, что́маѧ въ брѧ́нскомъ покро́вскомъ собо́рѣ, ѻ҆рло́вскїѧ є҆па́рхїи:

<versal data-diacritics="true">Ѽ</versal> па́стырю до́брый, наста́вниче неꙋсы́пный, прпⷣбне ѻ҆́тче полѷка́рпе! Ты̀, ѿ мѧте́жа мі́ра сегѡ̀ и҆зше́дъ, ѿверже́нїемъ бла̑гъ преходѧ́щихъ є҆ѵⷢ҇льски хрⷭ҇тꙋ̀ послѣ́довалъ є҆сѝ, и҆ равноа́гг҃льное житїѐ пожи́въ, безпло́тныхъ по́чести сподо́билсѧ є҆сѝ. Тогѡ̀ ра́ди любо́вь твою̀ къ лю́демъ па́мѧтꙋюще, ꙗ҆́кѡ ча̑да ко ѻ҆тцꙋ̀, къ тебѣ̀ прибѣга́емъ и҆ мо́лимсѧ тебѣ̀ со ѹ҆миле́нїемъ: бꙋ́ди щи́тъ несокрꙋши́мь ст҃ѣ́й цр҃кви правосла́внѣй и҆ ѻ҆те́чествꙋ на́шемꙋ: бꙋ́ди храни́тель и҆ споспѣ́шникъ бл҃гочести́вѣйшемꙋ госꙋда́рю і҆мпера́торꙋ нїкола́ю а҆леѯа́ндровичꙋ, и҆зносѧ̀ є҆мꙋ̀ ѿ престо́ла цр҃ѧ̀ сла́вы си́лꙋ, ра́дость, ми́ръ и҆ ѹ҆тѣше́нїе: во́инствꙋ же є҆гѡ̀, ꙗ҆́кѡ сора́тникъ, споспѣшествꙋ́й въ побѣ́дахъ над̾ сꙋпоста̑ты. И҆зба́ви, ѽ прпⷣбне ѹ҆го́дниче бж҃їй, ѿ всѧ́кагѡ навѣ́та вра́жїѧ гра́ды и҆ вє́си страны̀ рѡссі́йскїѧ, и҆ не ѡ҆ста́ви застꙋпле́нїемъ твои́мъ на́съ немощны́хъ, грѣхмѝ и҆ скорбьмѝ мно́гими ѡ҆бремене́нныхъ: ѹ҆молѝ бл҃гость хрⷭ҇та̀ бг҃а на́шегѡ дарова́ти на́мъ по́мыслѡвъ ми́ръ, ѿ па́гꙋбныхъ страсте́й и҆ всѧ́кїѧ скве́рны воздержа́нїе, братолю́бїе долготерпѣли́вное, бл҃гоче́стїе же нелицемѣ́рное, да не во ѕло̀ бл҃га̑ѧ, на́мъ свы́ше при́снѡ посыла́ємаѧ, ѡ҆браща́ти бꙋ́демъ. Ѡ҆зарѝ, пребл҃же́нне, ѹ҆́мъ на́шъ свѣ́томъ лица̀ бж҃їѧ: ѹ҆крѣпѝ бл҃года́тїю гдⷭ҇нею произволе́нїе на́ше, да въ зако́нѣ хрⷭ҇то́вѣ ѹ҆тверди́вшесѧ, нелѣ́ностнѡ по пꙋтѝ за́повѣдей ст҃ы́хъ потече́мъ: ѡ҆сѣнѝ го́рнимъ твои́мъ бл҃гослове́нїемъ на́съ и҆ всѣ́хъ въ ско́рбехъ сꙋ́щихъ, болѣ́зньми дꙋше́вными и҆ тѣле́сными ѡ҆держи́мыхъ, и҆сцѣле́нїе, ѹ҆тѣше́нїе и҆ и҆збавле́нїе тѣ̑мъ да́рꙋѧ: над̾ всѣ́ми же си́ми и҆спросѝ на́мъ свы́ше дꙋ́хъ кро́тости и҆ смиренномꙋ́дрїѧ, дꙋ́хъ терпѣ́нїѧ и҆ покаѧ́нїѧ, да про́чее вре́мѧ житїѧ̀ на́шегѡ въ вѣ́рѣ и҆ сокрꙋше́нїи серде́чнѣмъ поживе́мъ, и҆ та́кѡ въ ча́съ сконча́нїѧ на́шегѡ бл҃года́рнѣ восхва́лимъ просла́вльшаго тѧ̀ гдⷭ҇а, безнача́льнаго ѻ҆ц҃а̀, є҆диноро́днаго є҆гѡ̀ сн҃а и҆ є҆диносꙋ́щнаго всебл҃га́го дх҃а, трⷪ҇цꙋ нераздѣ́льнꙋю, во вѣ́ки вѣкѡ́въ.

## Тропа́рь, гла́съ а҃:

<red>В</red>ѣ́триломъ крⷭ҇та̀ дꙋше́вный кора́бль напра́вивъ, житє́йскаѧ кра̑снаѧ ѡ҆ста́вилъ є҆сѝ, и҆ ѿ мїрска́гѡ мѧте́жа и҆зше́дъ, плотскі̑ѧ по́хѡти воздержа́нїемъ мно́гимъ, ѻ҆́тче, ѹ҆мертви́лъ є҆сѝ, поще́нїемъ и҆ слеза́ми, мл҃твами и҆ пѣ́сньми непреста́ннѡ прилѣплѧ́ѧсѧ бг҃ꙋ: тѣ́мже и҆ жили́ще досто́йное дх҃а прест҃а́гѡ показа́лсѧ є҆сѝ. Молѝ, полѷка́рпе прпⷣбне, хрⷭ҇та̀ бг҃а ѡ҆ставле́нїе прегрѣше́нїй дарова́ти на́мъ и҆ ве́лїю млⷭ҇ть.
