---
title: "І҆анꙋа́рїа к҃ѳ"
navigation:
  key: prayers-saintsjanapr-23
  title: "І҆анꙋа́рїа к҃ѳ"
  parent: prayers-saintsjanapr
  order: 23
type: "prayer"
---

## І҆анꙋа́рїа к҃ѳ.

## Мл҃твы трїе́мъ ст҃и́телємъ: гера́сїмꙋ, пїтѷрі́мꙋ и҆ і҆ѡ́нѣ, є҆пⷭ҇кпѡмъ пє́рмскимъ, ѹ҆стьвы̑мскимъ чꙋдотво́рцємъ, чтѡ́мыѧ въ ѹ҆стьвы́мской бл҃говѣ́щенской цр҃кви, во́логодскїѧ є҆па́рхїи.



## Мл҃тва а҃:

<versal data-diacritics="true">Ѽ</versal> сщ҃є́нныѧ главы̑, прпⷣбнїи и҆ пребл҃же́ннїи, а҆́ввы ве́лїи, гера́сїме, пїтѷрі́ме и҆ і҆ѡ́но! Не забꙋ́дите ѹ҆бо́гихъ свои́хъ до конца̀, но помина́йте на́съ всегда̀ во ст҃ы́хъ свои́хъ и҆ бл҃гопрїѧ́тныхъ мл҃твахъ къ бг҃ꙋ. Помѧни́те ста́до своѐ, є҆́же са́ми ѹ҆паслѝ є҆стѐ, и҆ не забꙋ́дите посѣща́ти ча̑дъ свои́хъ. Моли́те за ны̀, ѻ҆тцы̀ сщ҃е́ннїи, за дѣ́ти своѧ̑ дꙋхѡ́вныѧ, ꙗ҆́кѡ и҆мꙋ́щїи дерзнове́нїе къ нбⷭ҇номꙋ цр҃ю̀: не премолчи́те вопи́ти за ны̀ ко гдⷭ҇ꙋ, и҆ не пре́зрите на́съ, вѣ́рою и҆ любо́вїю чтꙋ́щихъ вы̀. Помина́йте на́съ недосто́йныхъ ѹ҆ прⷭ҇то́ла вседержи́телева, и҆ не преста́йте молѧ́щесѧ ѡ҆ на́съ ко хрⷭ҇тꙋ̀ бг҃ꙋ: и҆́бо дана̀ ва́мъ бы́сть бл҃года́ть за ны̀ моли́тисѧ. Не мни́мъ бо ва́съ а҆́ки ме́ртвыхъ: а҆́ще бо тѣлесы̀ и҆ преста́вистесѧ ѿ на́съ, но и҆ по сме́рти жи́ви сꙋ́ще пребыва́ете. Не ѿстꙋпа́йте ѹ҆̀бо ѿ на́съ дꙋ́хомъ, сохранѧ́юще на́съ ѿ стрѣ́лъ вра́жїихъ и҆ ѿ всѧ́кїѧ пре́лести бѣсо́вскїѧ и҆ ко́зней дїа́вольскихъ, па́стырїе на́ши до́брїи. А҆́ще бо и҆ моще́й ва́шихъ ра̑ки пред̾ ѻ҆чи́ма на́шима ви̑димы сꙋ́ть всегда̀, но ст҃ы̑ѧ ва́шѧ дꙋ́шы со а҆́гг҃льскими во́инствы, со безпло́тными ли̑ки, съ нбⷭ҇ными си́лами, ѹ҆ прⷭ҇то́ла вседержи́телева предстоѧ́щѧ, досто́йнѡ веселѧ́тсѧ. Вѣ́дꙋще ѹ҆̀бо ва́съ вои́стинꙋ и҆ по сме́рти живы́хъ сꙋ́щихъ, къ ва́мъ припа́даемъ и҆ ва́мъ мо́лимсѧ: моли́тесѧ ѡ҆ на́съ всеси́льномꙋ бг҃ꙋ, ѡ҆ по́льзѣ дꙋ́шъ на́шихъ, и҆ и҆спроси́те на́мъ вре́мѧ на покаѧ́нїе, да невозбра́ннѡ пре́йдемъ ѿ землѝ на нб҃о, ѿ мыта́рствъ же го́рькихъ, бѣсѡ́въ воздꙋ́шныхъ кнѧзе́й и҆ ѿ вѣ́чныѧ мꙋ́ки да и҆зба́вимсѧ, и҆ нбⷭ҇нагѡ црⷭ҇твїѧ наслѣ̑дницы да бꙋ́демъ со всѣ́ми пра́ведными, ѿ вѣ́ка ѹ҆годи́вшими гдⷭ҇ꙋ на́шемꙋ і҆и҃сꙋ хрⷭ҇тꙋ̀: є҆мꙋ́же подоба́етъ всѧ́каѧ сла́ва, че́сть и҆ поклоне́нїе, со безнача́льнымъ є҆гѡ̀ ѻ҆ц҃е́мъ, и҆ съ прест҃ы́мъ и҆ бл҃ги́мъ и҆ животворѧ́щимъ є҆гѡ̀ дх҃омъ, ны́нѣ и҆ при́снѡ и҆ во вѣ́ки вѣкѡ́въ.

## Мл҃тва в҃:

<versal data-diacritics="true">Ѽ</versal> прпⷣбнїи и҆ бг҃обл҃же́ннїи ѻ҆тцы̀ на́ши гера́сїме, пїтѷрі́ме и҆ і҆ѡ́но! Ѹ҆слы́шите мѧ̀, въ ча́съ се́й къ ва́мъ молѧ́щагосѧ: помоли́тесѧ ѡ҆ мнѣ̀ влⷣцѣ хрⷭ҇тꙋ̀ бг҃ꙋ, мно́го бо дерзнове́нїе къ немꙋ̀ стѧжа́ли є҆стѐ, и҆́скреннїи молє́бницы ѡ҆ на́съ сꙋ́ще. Ѹ҆моли́те гдⷭ҇а ѿпꙋсти́ти моѧ̑ грѣхѝ и҆ нбⷭ҇нагѡ црⷭ҇твїѧ сподо́бити мѧ̀ во вѣ́ки вѣкѡ́въ.
