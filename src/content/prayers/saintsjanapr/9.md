---
title: "І҆анꙋа́рїа г҃і"
navigation:
  key: prayers-saintsjanapr-9
  title: "І҆анꙋа́рїа г҃і"
  parent: prayers-saintsjanapr
  order: 9
type: "prayer"
---

## І҆анꙋа́рїа г҃і.

## Мл҃твы прпⷣбномꙋ і҆рина́рхꙋ, затво́рникꙋ росто́вскомꙋ.



## Мл҃тва а҃, и҆з̾ слꙋ́жбы прпⷣбномꙋ:

<versal data-diacritics="true">Ѽ</versal> вели́кїй ѹ҆го́дниче бж҃їй и҆ пресла́вный чꙋдотво́рче, прпⷣбне ѻ҆́тче на́шъ і҆рина́рше! При́зри на ны̀ грѣ̑шныѧ, въ ско́рбехъ и҆ ѡ҆бстоѧ́нїихъ на́шихъ ѹ҆се́рднѡ къ тебѣ̀ вопїю́щыѧ и҆ на тѧ̀ по бз҃ѣ всѐ ѹ҆пова́нїе на́ше возлага́ющыѧ. Про́симъ тѧ̀ со ѹ҆миле́нїемъ мно́гимъ: твои́мъ предста́тельствомъ ко гдⷭ҇ꙋ бг҃ꙋ и҆спросѝ на́мъ ми́ръ, долгоде́нствїе, братолю́бїе, землѝ плодоно́сїе, воздꙋ́ха бл҃горастворе́нїе, дѡждѝ бл҃говре́мєнны, и҆ свы́ше бл҃гослове́нїе на всѧ̑ начина̑нїѧ на̑ша бл҃га̑ѧ низведѝ. И҆зба́ви же всѣ́хъ на́съ ст҃ы́ми твои́ми мл҃твами ѿ всѧ́кихъ бѣ́дъ: гла́да, гра́да, пото́па, ѻ҆гнѧ̀, меча̀, вредоно́снагѡ че́рвїѧ, тлетво́рныхъ вѣ́трѡвъ, смертоно́сныѧ ꙗ҆́звы и҆ внеза́пныѧ сме́рти, и҆ во всѧ́кихъ ско́рбехъ на́шихъ бꙋ́ди на́мъ ѹ҆тѣ́шитель и҆ помо́щникъ, сохранѧ́ѧ ны̀ ѿ паде́нїи грѣхо́вныхъ и҆ сподоблѧ́ѧ наслѣ́дники бы́ти црⷭ҇твїѧ нбⷭ҇нагѡ, да прославлѧ́емъ вкꙋ́пѣ съ тобо́ю всѣ́хъ бл҃ги́хъ пода́телѧ, трїеди́наго бг҃а, ѻ҆ц҃а̀ и҆ сн҃а и҆ ст҃а́го дх҃а, во вѣ́ки вѣкѡ́въ.

## Мл҃тва в҃, и҆з̾ тоѧ́же кни́ги:

<versal data-diacritics="true">Ѽ</versal> прпⷣбне ѻ҆́тче і҆рина́рше! Сѐ мы̀, сщ҃е́ннѣй ра́цѣ моще́й твои́хъ многоцѣле́бныхъ предстоѧ́ще, мо́лимъ тѧ̀ ѹ҆се́рднѡ: бꙋ́ди хода́тай на́шъ при́сный, и҆спросѝ на́мъ ѿ хрⷭ҇та̀ бг҃а ми́ръ, тишинꙋ̀, бл҃годе́нствїе, здра́вїе и҆ сп҃се́нїе, и҆ ѿ всѣ́хъ врагѡ́въ ви́димыхъ и҆ неви́димыхъ ѡ҆гражде́нїе, покры́й же на́съ хода́тайствомъ твои́мъ ѿ нахожде́нїѧ всѧ́кихъ бѣ́дъ и҆ скорбе́й, па́че же ѿ и҆скꙋше́нїй врага̀ те́мнагѡ, да всѝ мы̀ съ тобо́ю прославлѧ́емъ всест҃о́е и҆́мѧ ѻ҆ц҃а̀ и҆ сн҃а и҆ ст҃а́гѡ дх҃а, ны́нѣ и҆ при́снѡ и҆ во вѣ́ки вѣкѡ́въ.

## Мл҃тва г҃, и҆з̾ тоѧ́же кни́ги:

<versal data-diacritics="true">Ѽ</versal> вели́кїй ѹ҆го́дниче хрⷭ҇то́въ, добропроизво́льный страда́льче, новопросїѧ́вый чꙋдесы̀ ѻ҆́тче на́шъ і҆рина́рше, рѡссі́йстѣй землѝ ѹ҆добре́нїе, гра́дꙋ росто́вꙋ похвало̀, ѡ҆би́тели се́й ве́лїе ѹ҆краше́нїе и҆ ѹ҆твержде́нїе! Кто̀ не ѹ҆диви́тсѧ твоемꙋ̀ самопроизво́льномꙋ и҆ долголѣ́тнемꙋ страда́льческомꙋ терпѣ́нїю; Три́десѧть бо лѣ́тъ въ тѣ́снѣй и҆ хла́днѣй хи́жинѣ себѐ заключи́лъ є҆сѝ, хла́дъ, а҆́лчбꙋ и҆ и҆знꙋре́нїе пло́ти црⷭ҇твїѧ ра́ди нбⷭ҇нагѡ поне́слъ є҆сѝ, къ семꙋ́ же и҆ и҆згна́нїе и҆з̾ ѡ҆би́тели, по наважде́нїю вра́жїю, безро́потпѡ претерпѣ́лъ є҆сѝ. Вѣ́мы же, ꙗ҆́кѡ послѣдѝ ѹ҆моле́нъ бы́въ ѿ бра́тїи, ꙗ҆́кѡ неѕло́бивый а҆́гнецъ, па́ки во ѡ҆би́тель твою̀ возврати́лсѧ є҆сѝ, и҆ въ тꙋ́южде тѣ́снꙋю хи́жинꙋ всели́лсѧ є҆сѝ, ꙗ҆́кѡ а҆дама́нтъ тве́рдый, на неви̑димаѧ бѣсѡ́вскаѧ пѡ́лчища и҆ ви̑димыѧ врагѝ твоѧ̑ терпѣ́нїемъ себѐ воѡрꙋжи́въ. Є҆гда́ же попꙋще́нїемъ бж҃їимъ наидо́ша на ѡ҆би́тель сїю̀ по́льстїи ра́тницы, си́хъ не ѹ҆боѧ́лсѧ є҆сѝ сме́ртнагѡ преще́нїѧ, но ѹ҆цѣломꙋ́дривъ ѧ҆̀ сло́вомъ, во своѧ̑ си возврати́тисѧ сотвори́лъ є҆сѝ. Сегѡ̀ ра́ди всебл҃гі́й бг҃ъ, ви́дѧ твою̀ вѣ́рꙋ и҆ страда́льческое долготерпѣ́нїе, да́ръ прозорли́вства и҆ и҆сцѣле́нїѧ тебѣ̀ дарова̀: бѣсны̑мъ бо и҆сцѣле́нїе, хромы̑мъ доброхожде́нїе, слѣпы̑мъ прозрѣ́нїе подава́лъ є҆сѝ, и҆ и҆на̑ѧ мнѡ́гаѧ съ вѣ́рою къ тебѣ̀ приходѧ́щымъ во бл҃го да́же додне́сь чꙋдодѣ́йствꙋеши. Мы́ же недосто́йнїи, такова̑ѧ чꙋдеса̀ ви́дѧще и҆ ра́дости и҆сполнѧ́ющесѧ, взыва́емъ къ тебѣ̀ си́це: ра́дꙋйсѧ, до́блественный страда́льче и҆ бѣсѡ́въ побѣди́телю: ра́дꙋйсѧ, ско́рый на́шъ помо́щниче и҆ те́плый къ бг҃ꙋ мл҃твенниче. Ѹ҆слы́ши ѹ҆̀бо и҆ на́съ грѣ́шныхъ, молѧ́щихсѧ тебѣ̀ и҆ прибѣга́ющихъ под̾ кро́въ тво́й: ꙗ҆вѝ ми́лостивное предста́тельство твоѐ ѡ҆ на́съ ко всевы́шнемꙋ, и҆ и҆схода́тайствꙋй твои́ми бг҃опрїѧ́тными мл҃твами всѧ̑ полє́знаѧ ко сп҃се́нїю дꙋ́шъ и҆ тѣле́съ на́шихъ: сохранѝ ст҃ꙋ́ю ѡ҆би́тель сїю̀, всѧ́кїй гра́дъ и҆ ве́сь и҆ всѧ́кꙋю странꙋ̀ хрⷭ҇тїа́нскꙋю ѿ всѣ́хъ навѣ̑тъ вра́жїихъ: въ ско́рбехъ же и҆ болѣ́знехъ на́шихъ подава́й на́мъ рꙋ́кꙋ по́мощи, да твои́мъ хода́тайствомъ и҆ застꙋпле́нїемъ, бл҃года́тїю же и҆ милосе́рдїемъ хрⷭ҇та̀ бг҃а на́шегѡ, и҆зба́вимсѧ и҆ мы̀ недосто́йнїи, по ѿше́ствїи ѿ житїѧ̀ сегѡ̀, шꙋ́їѧгѡ стоѧ́нїѧ, и҆ да сподо́бимсѧ десна́гѡ со всѣ́ми ст҃ы́ми во вѣ́ки вѣкѡ́въ.

## Мл҃тва д҃, что́маѧ въ росто́вскомъ борисоглѣ́бскомъ монастырѣ̀, ꙗ҆росла́вскїѧ є҆па́рхїи:

<versal data-diacritics="true">Ѽ</versal> вели́кїй ѹ҆го́дниче хрⷭ҇то́въ, добропроизво́льный страда́льче, преди́вный затво́рниче, пресла́вный чꙋдотво́рче, прпⷣбне ѻ҆́тче на́шъ і҆рина́рше! Съ вѣ́рою и҆ любо́вїю къ тебѣ̀ припа́даемъ и҆ мо́лимсѧ приле́жнѡ: ꙗ҆вѝ на́мъ смирє́ннымъ и҆ грѣ̑шнымъ моли́твенное твоѐ застꙋпле́нїе. Се́ бо, грѣ̑хъ ра́ди на́шихъ, не и҆́мамы свобо́ды ча̑дъ бж҃їихъ проси́ти ѡ҆ потре́бахъ на́шихъ гдⷭ҇а и҆ созда́телѧ на́шего, но тебѐ предста́телѧ бл҃гопрїѧ́тнаго къ немꙋ̀ предлага́емъ, и҆ про́симъ тѧ̀ со ѹ҆се́рдїемъ мно́гимъ. И҆спросѝ на́мъ ѹ҆ бл҃гости є҆гѡ̀ всѧ̑ бл҃гопотрє́бныѧ да́ры дꙋша́мъ и҆ тѣлесє́мъ на́шымъ: вѣ́рꙋ пра́вꙋ, наде́ждꙋ сп҃се́нїѧ несомнѣ́ннꙋ, любо́вь ко всѣ̑мъ нелицемѣ́рнꙋ, бл҃гоче́стїе непоколеби́мое, во и҆скꙋше́нїихъ мꙋ́жество, въ ѕлострада́нїихъ терпѣ́нїе, въ мл҃твахъ постоѧ́нство, дꙋша́мъ и҆ тѣлесє́мъ здра́вїе, землѝ плодоно́сїе, воздꙋ́хꙋ бл҃горастворе́нїе, дѡждѝ бл҃говре́мєнны и҆ бл҃гослове́нїе свы́ше на всѧ̑ бл҃га̑ѧ дѣла̀ и҆ начина̑нїѧ на̑ша. И҆спросѝ, ѹ҆го́дниче бж҃їй, ѹ҆ цр҃ѧ̀ нб҃сѐ и҆ землѝ вѣ́рномꙋ і҆мпера́торꙋ на́шемꙋ нїкола́ю а҆леѯа́ндровичꙋ, самоде́ржцꙋ всеѧ̀ рѡссі́и, здра́вїе, сп҃се́нїе и҆ на врагѝ ѡ҆долѣ́нїе, и҆ всемꙋ̀ бг҃охрани́момꙋ ца́рствꙋ є҆гѡ̀ ми́ръ, тишинꙋ̀ и҆ бл҃гострое́нїе. Сохранѝ, чꙋдотво́рче ст҃ы́й, ѡ҆би́тель твою̀ честнꙋ́ю, въ не́йже подвиза́лсѧ є҆сѝ люботрꙋ́днѡ, и҆ всѧ̑ живꙋ́щыѧ въ не́й и҆ на поклоне́нїе въ ню̀ приходѧ́щыѧ невреди̑мы ѿ и҆скꙋше́нїй дїа́вольскихъ и҆ всѧ́кагѡ ѕла̀ и҆ всѣ̑мъ пода́ждь всѧ̑ къ житїю̀ нꙋ̑жнаѧ, и҆ кончи́нꙋ хрⷭ҇тїа́нскꙋю, и҆ до́брый ѿвѣ́тъ на стра́шнѣмъ сꙋдѣ̀ хрⷭ҇то́вѣ: и҆ моли́твами твои́ми всѣ́хъ на́съ приведѝ во приста́нище сп҃се́нїѧ, и҆ наслѣ́дники ꙗ҆вѝ бы́ти всесвѣ́тлагѡ црⷭ҇твїѧ хрⷭ҇то́ва, да пое́мъ и҆ сла́вимъ чл҃вѣколю́бїе и҆ млⷭ҇ть въ трⷪ҇цѣ покланѧ́емагѡ бг҃а, ѻ҆ц҃а̀ и҆ сн҃а и҆ ст҃а́гѡ дх҃а, и҆ твоѐ ст҃о́е застꙋпле́нїе, во вѣ́ки вѣкѡ́въ.
