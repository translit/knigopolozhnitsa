---
title: "Феврꙋа́рїа г҃"
navigation:
  key: prayers-saintsjanapr-28
  title: "Феврꙋа́рїа г҃"
  parent: prayers-saintsjanapr
  order: 28
type: "prayer"
---

## Феврꙋа́рїа г҃.

## Мл҃тва ст҃о́мꙋ бл҃говѣ́рномꙋ кнѧ́зю рѡма́нꙋ влади́мїровичꙋ, ѹ҆́гличскомꙋ чꙋдотво́рцꙋ:

<versal data-diacritics="true">Ѽ</versal> ст҃ы́й бл҃говѣ́рный кнѧ́же рѡма́не! Ѹ҆слы́ши на́съ, въ ча́съ се́й тебѣ̀ молє́нїѧ и҆ похвалы̑ на́шѧ во смире́нїи серде́цъ на́шихъ приносѧ́щихъ и҆ вопїю́щихъ такова̑ѧ: ра́дꙋйсѧ, бл҃говѣ́рныхъ роди́телей пречестна́ѧ ѻ҆́трасле: ра́дꙋйсѧ, кнѧзе́й рѡссі́йскихъ бг҃овѣнча́ннаѧ красото̀: ра́дꙋйсѧ, бж҃їй и҆збра́нниче: ра́дꙋйсѧ, сосꙋ́де прест҃а́гѡ дх҃а: ра́дꙋйсѧ, ꙗ҆́кѡ на нб҃сѝ со а҆́гг҃лы живе́ши: ра́дꙋйсѧ, ꙗ҆́кѡ и҆ на землѝ чꙋдесы̀ твои́ми сїѧ́еши: ра́дꙋйсѧ, ꙗ҆́кѡ гра́дъ тво́й ѹ҆́гличь и҆ живꙋ́щыѧ въ не́мъ лю́ди ѿ бѣ́дъ спа́слъ є҆сѝ: ра́дꙋйсѧ, бл҃говѣ́рномꙋ царю̀ на́шемꙋ похвало̀ и҆ ѹ҆твержде́нїе: ра́дꙋйсѧ, землѝ рѡссі́йстѣй забра́ло нерꙋши́мое и҆ всѣ̑мъ притека́ющымъ ко гро́бꙋ твоемꙋ̀ и҆сцѣле́нїй неѡскꙋ́дное сокро́вище. Помоли́сѧ ѹ҆̀бо, ст҃ы́й кнѧ́же рѡма́не, влⷣцѣ хрⷭ҇тꙋ̀ бг҃ꙋ на́шемꙋ, къ немꙋ́же мно́гое дерзнове́нїе стѧжа́лъ є҆сѝ, да и҆сцѣли́тъ на́шѧ недꙋ́ги дꙋшє́вныѧ и҆ тѣлє́сныѧ, да прости́тъ на̑ша прегрѣшє́нїѧ вѡ́льнаѧ и҆ невѡ́льнаѧ, да и҆зба́витъ ѿ бꙋ́дꙋщїѧ вѣ́чныѧ мꙋ́ки, и҆ нбⷭ҇нагѡ црⷭ҇твїѧ да сподо́битъ, и҆дѣ́же съ тобо́ю вкꙋ́пѣ просла́вимъ всест҃о́е и҆́мѧ ѻ҆ц҃а̀ и҆ сн҃а и҆ ст҃а́гѡ дх҃а во вѣ́ки вѣкѡ́въ.
