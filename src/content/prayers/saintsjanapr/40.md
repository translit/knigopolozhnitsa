---
title: "Феврꙋа́рїа к҃"
navigation:
  key: prayers-saintsjanapr-40
  title: "Феврꙋа́рїа к҃"
  parent: prayers-saintsjanapr
  order: 40
type: "prayer"
---

## Феврꙋа́рїа к҃.

## Мл҃тва прпⷣбномч҃нкꙋ корни́лїю, пско́во-пече́рскомꙋ чꙋдотво́рцꙋ, что́маѧ въ пско́во-пече́рскомъ монастырѣ̀:

<versal data-diacritics="true">Ѽ</versal> ст҃ы́й прпⷣбномч҃нче корни́лїе! Смире́ннѡ къ ра́цѣ ст҃ы́хъ моще́й твои́хъ припа́даемъ и҆ ѹ҆ми́льнѡ тѧ̀ мо́лимъ: при́зри ми́лостивнѡ на скѡ́рби на́шѧ дꙋшє́вныѧ и҆ тѣлє́сныѧ, и҆ и҆зба́вꙋ на́мъ пода́ждь: помозѝ на́мъ, свѧ́тче бж҃їй, и҆зба́витисѧ ѿ навѣ́та ѕлы́хъ человѣ̑къ, ѿ ни́хже и҆ са́мъ ты̀ неви́ннѡ на землѝ пострада́лъ є҆сѝ: защитѝ на́съ ѿ наси́лїѧ дїа́вола, лю́тѣ на на́съ вою́ющагѡ. Ѹ҆молѝ гдⷭ҇а бг҃а и҆ пречтⷭ҇ꙋю є҆гѡ̀ мт҃рь дарова́ти на́мъ ти́хое и҆ безгрѣ́шное житїѐ, бра́тскꙋю нелицемѣ́рнꙋю любо́вь и҆ ми́рнꙋю хрⷭ҇тїа́нскꙋю кончи́нꙋ, да чи́стою со́вѣстїю предста́немъ нелицепрїѧ́тномꙋ стра́шномꙋ сꙋди́лищꙋ хрⷭ҇то́вꙋ и҆ во црⷭ҇твїи є҆гѡ̀ просла́вимъ животворѧ́щꙋю трⷪ҇цꙋ, ѻ҆ц҃а̀ и҆ сн҃а и҆ ст҃а́го дх҃а, во вѣ́ки вѣкѡ́въ.

## Тропа́рь, гла́съ ѕ҃, пое́мый въ то́мже монастырѣ̀:

<red>П</red>ско́во-пече́рскаѧ ѡ҆би́тель, и҆здре́вле сла́внаѧ чꙋдесы̀ і҆кѡ́ны бг҃омт҃рни, мнѡ́гїѧ и҆́ноки бг҃ови воспита̀: та́мѡ и҆ прпⷣбный корни́лїй по́двигомъ до́брымъ подвиза́сѧ, чꙋ́днꙋю бг҃омт҃рь сла́вѧ, и҆новѣ̑рныѧ просвѣща́ѧ, и҆́ноки и҆ мнѡ́гїѧ лю́ди сп҃са́ѧ, ѡ҆би́тель же свою̀ ди́внѡ ѹ҆краша́ѧ и҆ ѡ҆гражда́ѧ: та́мѡ и҆ мꙋ́ченичества вѣне́цъ, по мно́гихъ лѣ́тѣхъ па́стырства своегѡ̀, до́блестнѣ прїѧ́тъ. Тѣ́мже воспои́мъ, лю́дїе, хрⷭ҇та̀ бг҃а, и҆ пречтⷭ҇ꙋю є҆гѡ̀ мт҃рь возблагодари́мъ, ꙗ҆́кѡ дарова̀ на́мъ прпⷣбномч҃нка сла́вна и҆ мл҃твенника ѡ҆ дꙋша́хъ на́шихъ достобл҃же́нна.
