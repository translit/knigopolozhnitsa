---
title: "І҆анꙋа́рїа к҃є"
navigation:
  key: prayers-saintsjanapr-19
  title: "І҆анꙋа́рїа к҃є"
  parent: prayers-saintsjanapr
  order: 19
type: "prayer"
---

## І҆анꙋа́рїа к҃є.

## Мл҃тва ст҃и́телю мѡѷсе́ю, а҆рхїепⷭ҇кпꙋ новгоро́дскомꙋ, и҆з̾ слꙋ́жбы со а҆ка́ѳїстомъ:

<versal data-diacritics="true">Ѽ</versal> сщ҃е́ннѣйшїй ѻ҆́тче, ст҃и́телю хрⷭ҇то́въ мѡѷсе́е, па́стырю и҆ ѹ҆чи́телю на́шъ! Не ѿри́ни на́съ, съ вѣ́рою притека́ющихъ къ ра́цѣ моще́й твои́хъ и҆ ко твоемꙋ̀ застꙋпле́нїю и҆ те́плою мл҃твою тѧ̀ призыва́ющихъ: но ско́рѡ потщи́сѧ помоли́тисѧ цр҃ю̀ ца́рствꙋющихъ и҆ гдⷭ҇ꙋ госпо́дствꙋющихъ, да и҆зба́витъ ста́до своѐ ѿ волкѡ́въ гꙋбѧ́щихъ є҆̀: и҆ всѧ́кꙋ странꙋ̀ хрⷭ҇тїа́нскꙋю ѡ҆градѝ и҆ сохранѝ ст҃ы́ми твои́ми мл҃твами ѿ мїрска́гѡ мѧте́жа и҆ трꙋ́са, наше́ствїѧ и҆ноплеме́нникѡвъ и҆ междоꙋсо́бныѧ бра́ни, ѿ гла́да же и҆ гꙋби́тельства, пото́па и҆ меча̀ и҆ ѻ҆гнѧ̀ и҆ внеза́пныѧ сме́рти. И҆ ꙗ҆́коже грѧдꙋ́щаго кꙋ́плю дѣ́ѧти ѿ потопле́нїѧ поми́ловалъ є҆сѝ, и҆ ѿ разбо́йникѡвъ спа́слъ є҆сѝ ст҃ꙋ́ю ѡ҆би́тель сїю̀ твою̀: та́кѡ поми́лꙋй и҆ ны̀, ѹ҆мо́мъ, сло́вомъ и҆ дѣ́ломъ во тьмѣ̀ грѣхо́внѣй сꙋ́щыѧ, и҆ и҆зба́ви ны̀ ѿ гнѣ́ва бж҃їѧ и҆ вѣ́чныѧ ка́зни: ꙗ҆́кѡ да твои́мъ хода́тайствомъ и҆ по́мощїю, свои́мъ же милосе́рдїемъ и҆ бл҃года́тїю, хрⷭ҇то́съ бг҃ъ ти́хое и҆ безгрѣ́шное житїѐ да́стъ на́мъ пожи́ти въ вѣ́цѣ се́мъ, и҆ и҆зба́витъ на́съ ѿ шꙋ́їѧгѡ стоѧ́нїѧ, сподо́битъ же десна́гѡ со всѣ́ми ст҃ы́ми во вѣ́ки вѣкѡ́въ.

## Тропа́рь, гла́съ и҃:

<red>Ч</red>истоты̀ ра́ди житїѧ̀ твоегѡ̀, поще́нїѧ же и҆ моли́твъ и҆ трꙋдѡ́въ, сосꙋ́дъ бл҃гопотре́бенъ бы́лъ є҆сѝ влⷣцѣ хрⷭ҇тꙋ̀, и҆́же дарова́ тѧ ста́дꙋ твоемꙋ̀, ꙗ҆́кѡ сокро́вище неѿе́млемо, чꙋдесы̀ всѣ́хъ ѡ҆богаща́юща. Тѣ́мъ и҆ мы̀, соше́дшесѧ къ ра́цѣ моще́й твои́хъ, вѣ́рою и҆ любо́вїю вопїе́мъ: молѝ ѡ҆ на́съ, пречестны́й а҆рхїере́ю, мѡѷсе́е ѻ҆́тче на́шъ.
