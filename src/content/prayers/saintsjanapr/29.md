---
title: "Феврꙋа́рїа д҃"
navigation:
  key: prayers-saintsjanapr-29
  title: "Феврꙋа́рїа д҃"
  parent: prayers-saintsjanapr
  order: 29
type: "prayer"
---

## Феврꙋа́рїа д҃.

## Мл҃твы ст҃о́мꙋ бл҃говѣ́рномꙋ вели́комꙋ кнѧ́зю геѡ́ргїю все́володовичꙋ, влади́мїрскомꙋ чꙋдотво́рцꙋ.



## Мл҃тва а҃, и҆з̾ а҆ка́ѳїста:

<versal data-diacritics="true">Ѽ</versal> бг҃оизбра́нный чꙋдотво́рче, пресла́вный ѹ҆го́дниче хрⷭ҇то́въ, цр҃кве правосла́вныѧ побо́рниче, ца́рства рѡссі́йскагѡ защи́тниче, вели́кїй кнѧ́же геѡ́ргїе! Ѹ҆се́рднѡ мо́лимъ тѧ̀, при́зри на ны̀ грѣ̑шныѧ, прибѣга́ющыѧ ко твоемꙋ̀ застꙋпле́нїю: ѹ҆слы́ши сїѐ ма́лое моле́нїе на́ше, и҆ те́плымъ твои́мъ предста́тельствомъ ѹ҆молѝ млⷭ҇тиваго бг҃а, є҆мꙋ́же съ ли̑ки а҆́гг҃лъ и҆ со всѣ́ми ст҃ы́ми предстои́ши, да сохрани́тъ на́съ во є҆дине́нїи правосла́вныѧ цр҃кве, и҆ ѹ҆тверди́тъ въ сердца́хъ на́шихъ дꙋ́хъ пра́выѧ вѣ́ры и҆ бл҃гоче́стїѧ, и҆ и҆зба́витъ на́съ ѿ всѧ́кагѡ ѕла́гѡ и҆скꙋше́нїѧ. По вели́цѣй любвѝ твое́й, є҆́юже бли̑жнїѧ твоѧ̑ возлюби́лъ є҆сѝ, и҆спросѝ ѹ҆ всеще́драгѡ гдⷭ҇а ѻ҆те́чествꙋ на́шемꙋ ми́ръ и҆ бл҃гоꙋстрое́нїе, бл҃гочести́вѣйшемꙋ госꙋда́рю і҆мпера́торꙋ на́шемꙋ нїкола́ю а҆леѯа́ндровичꙋ и҆ всемꙋ̀ ца́рствꙋющемꙋ до́мꙋ здра́вїе, бл҃годе́нствїе и҆ долголѣ́тїе, на́мъ же всѣ̑мъ недостѡ́йнымъ, ѹ҆се́рднѡ къ тебѣ̀ припа́дающымъ, бг҃оꙋго́дное и҆ безмѧте́жное житїѐ. Ѽ ст҃ы́й застꙋ́пниче на́шъ! Не ѡ҆ста́ви на́съ немощны́хъ и҆ безпомо́щныхъ: моли́сѧ за ны̀ ко гдⷭ҇ꙋ и҆ пречⷭ҇тѣй влⷣчцѣ бцⷣѣ, подви́гни съ собо́ю на мл҃твꙋ ѡ҆ на́съ бг҃опросла́влєнныѧ сро́дники твоѧ̑, ст҃ы̑ѧ кнѧ́зи а҆ндре́а и҆ глѣ́ба, съ ни́миже вкꙋ́пѣ здѣ̀ нетлѣ́нными моща́ми почива́еши и҆ на нб҃сѝ ѹ҆ прⷭ҇то́ла цр҃ѧ̀ нбⷭ҇нагѡ предстои́ши, да всѧ̑ къ по́льзѣ вре́меннѣй и҆ вѣ́чнѣй потрє́бнаѧ на́мъ да́рꙋетъ, и҆ да не возда́стъ на́мъ по дѣлѡ́мъ на́шымъ, но по неизрече́нномꙋ чл҃вѣколю́бїю своемꙋ̀ да прости́тъ согрѣшє́нїѧ на̑ша, да и҆зба́витъ же на́съ ѿ всѧ́кїѧ нꙋ́жды и҆ печа́ли, ско́рби и҆ болѣ́зни: да низпо́слетъ на́мъ бл҃го́е намѣ́ренїе и҆ си́лꙋ подвиза́тисѧ во и҆справле́нїи житїѧ̀ на́шегѡ, и҆ въ бꙋ́дꙋщемъ вѣ́цѣ да сподо́битъ на́съ вни́ти во црⷭ҇твїе нбⷭ҇ное и҆ сла́вити всест҃о́е и҆́мѧ ѻ҆ц҃а̀ и҆ сн҃а и҆ ст҃а́гѡ дх҃а во вѣ́ки вѣкѡ́въ.

## Мл҃тва в҃, что́маѧ въ нижегоро́дскомъ мїхаи́ло-а҆рха́нгельскомъ собо́рѣ:

<versal data-diacritics="true">Ѽ</versal> всехва́льный, ст҃ы́й, вели́кїй кнѧ́же на́шъ геѡ́ргїе, созда́телю ст҃а́гѡ мїхаи́ло-а҆рха́нгельскагѡ хра́ма, и҆ сегѡ̀ гра́да, бл҃года́рнѡ на́ми ѡ҆бита́емагѡ, ѡ҆снова́телю! Взира́юще на тво́й се́й ли́къ, ѿ чꙋдотво́рныхъ моще́й твои́хъ къ на́мъ прише́дшїй, и҆ въ не́мъ са́мꙋю ча́сть страда́льческагѡ твоегѡ̀ тѣлесѐ ѻ҆чи́ма на́шима бл҃гоговѣ́йнѡ зрѧ́ще, мы̀ недосто́йнїи ꙗ҆́кѡ и҆́стиннаго сама́го тѧ̀ посредѣ̀ себє̀ зри́мъ дꙋхо́внѡ. Тѣ́мже съ вѣ́рою серде́чною и҆ любо́вїю къ тебѣ̀ припа́даемъ, и҆ сла́вимъ, и҆ велича́емъ ꙗ҆́кѡ и҆збра́ннагѡ воево́ды трꙋды̀ и҆ по́двиги твоѧ̑: сла́дцѣ же вхождє́нїѧ и҆ и҆схождє́нїѧ твоѧ̑ по мѣ́стѡмъ си̑мъ помина́емъ: ѹ҆блажа́емъ страда̑нїѧ твоѧ̑ и҆ сме́рть, ю҆́же за хрⷭ҇та̀ и҆ цр҃ковь є҆гѡ̀ прїѧ́лъ є҆сѝ. Ца́рїе и҆ ст҃и́телїе тѧ̀ ѹ҆блажи́ша: гра́дъ тво́й и҆ хра́мъ тво́й и҆ всѝ хра́мы и҆ ѡ҆би́тєли гра́да твоегѡ̀ ѡ҆ тебѣ̀ ра́дꙋютсѧ, и҆ сла̑вныѧ во́ды, здѣ̀ мимотекꙋ́щыѧ, тѧ̀ и҆ вѡ́и твоѧ̑ носи́вшыѧ, ѡ҆ тебѣ̀ веселѧ́тсѧ. Бл҃гоговѣ́йнѡ ѹ҆̀бо ли́къ тво́й всѝ лобыза́емъ, и҆ въ не́мъ ст҃ы̑ѧ мо́щи твоѧ̑ почита́емъ, ст҃ꙋ́ю па́мѧть твою̀ прославлѧ́емъ и҆ мо́лимъ тѧ̀, да тобо́ю пода́стъ на́мъ гдⷭ҇ь всѧ̑ потрє́бнаѧ къ вѣ́чномꙋ сп҃се́нїю на́шемꙋ и҆ ко бл҃гобы́тїю вре́менномꙋ, да сподо́битъ же на́съ въ ми́рѣ и҆ покаѧ́нїи сконча́ти жи́знь на́шꙋ, и҆ да ѹ҆поко́итъ пожи́вшыѧ во гра́дѣ твое́мъ и҆ преста́вльшыѧсѧ во всѧ́комъ чи́нѣ и҆ во́зрастѣ. Та́же кꙋ́пнѡ со и҆збра́ннымъ нбⷭ҇ныхъ си́лъ воево́дою, ст҃ы́мъ а҆рха́гг҃ломъ мїхаи́ломъ, и҆ соиме́ннымъ тебѣ̀ побѣдоно́сцемъ, посо́бствꙋй, ст҃ы́й кнѧ́же и҆ страстоте́рпче геѡ́ргїе, бл҃гочести́вѣйшемꙋ госꙋда́рю на́шемꙋ, і҆мпера́торꙋ нїкола́ю а҆леѯа́ндровичꙋ, ца́рство є҆гѡ̀ бл҃гоче́стїемъ и҆ ми́ромъ ѡ҆градѝ, и҆ хрⷭ҇толюби́вомꙋ во́инствꙋ є҆гѡ̀ сора́тай непобѣди́мь бꙋ́ди, гра́дъ тво́й и҆ жи́тельство є҆гѡ̀ и҆збавлѧ́ѧ ѿ належа́щагѡ пра́веднагѡ преще́нїѧ, гꙋби́тельства, ѻ҆гнѧ̀, междоꙋсо́бїѧ: бꙋ́ди же въ не́мъ вдови́цамъ и҆ си̑рымъ воспита́нїе и҆ покро́въ, ю҆́ношамъ и҆ ча́дѡмъ ѡ҆хране́нїе, ста́рчествꙋ подпо́ра, ни́щымъ ѹ҆тѣше́нїе, всемꙋ̀ сщ҃е́нномꙋ чи́нꙋ и҆ цр҃ко́вномꙋ при́чтꙋ защи́тникъ и҆ помо́щникъ. Ѽ ст҃ы́й кнѧ́же на́шъ геѡ́ргїе! Предста́тельствомъ твои́мъ бл҃гоꙋстроѧ́й согрѣша́ющымъ на́мъ и҆справле́нїе и҆ покаѧ́нїе, ка́ющымсѧ грѣхѡ́въ заглажде́нїе, вѣ́ры правосла́вныѧ возраста́нїе и҆ ѹ҆твержде́нїе, совѣ́тѡвъ нечести́выхъ, лжеꙋче́нїй и҆ собла́знѡвъ мно́жащихсѧ разоре́нїе, лжѝ, льстѝ и҆ кова́рства всѧ́кагѡ посрамле́нїе, во стра́сѣ бж҃їи и҆ во всѧ́кой добродѣ́тели и҆спросѝ и҆ низпослѝ преспѣ́ѧнїе: да та́кѡ и҆зба́вимсѧ ѿ гнѣ́ва бж҃їѧ и҆ мꙋ́ки, и҆ съ тобо́ю, ꙗ҆́кѡ ча̑да со ѻ҆тце́мъ, сла́вимъ прест҃ꙋ́ю трⷪ҇цꙋ, ѻ҆ц҃а̀ и҆ сн҃а и҆ ст҃а́го дх҃а, во вѣ́ки вѣкѡ́въ.

## Тропа́рь, гла́съ и҃:

<red>Н</red>а высотѣ̀ вели́кагѡ кнѧже́нїѧ сѣдѧ̀, ꙗ҆ви́лсѧ є҆сѝ бл҃гоче́стїемъ и҆ вѣ́рою сїѧ́ѧ ѻ҆те́чествꙋ своемꙋ̀ ꙗ҆́кѡ со́лнце: по ст҃ѣ́й трⷪ҇цѣ ре́вностїю разже́гсѧ и҆ за вѣ́рꙋ крѣ́пкѡ пострада́въ, кро́вь твою̀ пролїѧ́лъ є҆сѝ: тѣ́мъ и҆ ѿсѣ́ченнаѧ твоѧ̀ за хрⷭ҇та̀ глава̀ свидѣ́тельствꙋетъ ꙗ҆́вѣ ѡ҆ тебѣ̀, прилѣ́пшаѧ по сме́рти къ тѣлесѝ твоемꙋ̀, съ не́юже и҆ додне́сь нетлѣ̑нны пребыва́ютъ мо́щи твоѧ̑, ѿ ни́хже и҆сточа́еши и҆сцѣлє́нїѧ дꙋша́мъ и҆ тѣлесє́мъ на́шымъ. Но ꙗ҆́кѡ дерзнове́нїе и҆мѣ́ѧ ко хрⷭ҇тꙋ̀, страстоте́рпче геѡ́ргїе, непреста́ннѡ молѝ, держа́вꙋ твою̀ и҆ срѡ́дникъ твои́хъ безвре́днꙋ сохрани́ти мл҃твами твои́ми.
