---
title: "Ма́рта к҃ѕ и҆ і҆ꙋ́лїа г҃і"
navigation:
  key: prayers-saintsjanapr-53
  title: "Ма́рта к҃ѕ и҆ і҆ꙋ́лїа г҃і"
  parent: prayers-saintsjanapr
  order: 53
type: "prayer"
---

## Ма́рта к҃ѕ и҆ і҆ꙋ́лїа г҃і.

## Мл҃тва ст҃о́мꙋ а҆рха́гг҃лꙋ гаврїи́лꙋ, и҆з̾ рꙋкопи́снагѡ а҆ка́ѳїста:

<versal data-diacritics="true">Ѽ</versal> ст҃ы́й а҆рха́гг҃ле бж҃їй гаврїи́ле, при́снѡ предстоѧ́й прⷭ҇то́лꙋ всевы́шнѧгѡ, прера́достный бл҃говѣ́стниче и҆ ѹ҆се́рдный споспѣ́шниче на́шегѡ сп҃се́нїѧ! Съ сво́йственнымъ тебѣ̀ милосе́рдїемъ прїимѝ сїѐ хвале́бное пѣ́нїе, ѿ на́съ недосто́йныхъ тебѣ̀ приноси́мое. И҆спра́ви мл҃твы на́шѧ, и҆ принесѝ ѧ҆̀ ꙗ҆́кѡ ѳѷмїа́мъ на нбⷭ҇ный ѻ҆лта́рь кади́льный: ѡ҆зарѝ ѹ҆мы̀ на́шѧ свѣ́томъ позна́нїѧ та̑инъ сп҃си́тельныѧ вѣ́ры на́шеѧ: воспламенѝ сердца̀ на̑ша любо́вїю ко хрⷭ҇тꙋ̀ сп҃си́телю на́шемꙋ, ѡ҆братѝ и҆ ѹ҆крѣпѝ жела̑нїѧ на̑ша на сп҃си́тельный пꙋ́ть є҆ѵⷢ҇льскихъ є҆гѡ̀ за́повѣдей: да въ се́мъ вѣ́цѣ ти́хѡ и҆ бл҃гоче́стнѡ поживе́мъ во сла́вꙋ бж҃їю, въ бꙋ́дꙋщемъ же не лиши́мсѧ вѣ́чнагѡ црⷭ҇твїѧ бж҃їѧ, є҆́же полꙋчи́ти да сподо́бимсѧ бл҃года́тїю хрⷭ҇та̀ бг҃а на́шегѡ, хода́тайствомъ пречтⷭ҇ыѧ є҆гѡ̀ мт҃ре, пренепоро́чныѧ дв҃ы мр҃і́и и҆ твои́ми многомо́щными ко гдⷭ҇ꙋ бг҃ꙋ ѡ҆ на́съ мл҃твами, и҆ да просла́вимъ съ тобо́ю и҆ про́чими безпло́тными си́лами нбⷭ҇ными и҆ всѣ́ми ст҃ы́ми є҆ди́наго въ трⷪ҇цѣ сла́вимаго бг҃а, ѻ҆ц҃а̀ и҆ сн҃а и҆ ст҃а́го дх҃а, ны́нѣ и҆ при́снѡ и҆ во вѣ́ки вѣкѡ́въ.

## Тропа́рь, гла́съ д҃:

<red>Н</red>бⷭ҇ныхъ во́инствъ а҆рхїстрати́же, мо́лимъ тѧ̀ при́снѡ мы̀ недосто́йнїи, да твои́ми мл҃твами ѡ҆гради́ши на́съ кро́вомъ кри́лъ невеще́ственныѧ твоеѧ̀ сла́вы, сохранѧ́ѧ ны̀ припа́дающыѧ приле́жнѡ и҆ вопїю́щыѧ: ѿ бѣ́дъ и҆зба́ви ны̀, ꙗ҆́кѡ чинонача́льникъ вы́шнихъ си́лъ.
