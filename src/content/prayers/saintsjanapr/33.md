---
title: "Феврꙋа́рїа і҃"
navigation:
  key: prayers-saintsjanapr-33
  title: "Феврꙋа́рїа і҃"
  parent: prayers-saintsjanapr
  order: 33
type: "prayer"
---

## Феврꙋа́рїа і҃.

## Мл҃твы ст҃о́мꙋ сщ҃енномч҃нкꙋ харала́мпїю.



## Мл҃тва а҃, и҆з̾ а҆ка́ѳїста:

<versal data-diacritics="true">Ѽ</versal> пречꙋ́дный сщ҃енномч҃нче харала́мпїе, страстоте́рпче непреѡдолѣ́нный, сщ҃е́нниче бж҃їй, ѡ҆ все́мъ мі́рѣ хода́тайствꙋѧй! При́зри на моле́нїе на́съ, почита́ющихъ ст҃ꙋ́ю па́мѧть твою̀. И҆спросѝ на́мъ ѹ҆ гдⷭ҇а бг҃а проще́нїе грѣхѡ́въ на́шихъ, да не до конца̀ прогнѣ́ваетсѧ на на́съ гдⷭ҇ь: согрѣши́хомъ бо и҆ недосто́йни ꙗ҆ви́хомсѧ милосе́рдїѧ бж҃їѧ. Молѝ ѡ҆ на́съ гдⷭ҇а бг҃а, да низпо́слетъ ми́ръ на гра́ды и҆ вє́си на́шѧ, да и҆зба́витъ на́съ ѿ наше́ствїѧ и҆ноплеме́нникѡвъ, междоꙋсо́бныѧ бра́ни и҆ всѧ́кихъ раздо́рѡвъ и҆ нестрое́нїй. Ѹ҆твердѝ, сщ҃енномч҃нче, вѣ́рꙋ и҆ бл҃гоче́стїе во всѣ́хъ ча́дѣхъ правосла́вныѧ хрⷭ҇тїа́нскїѧ цр҃кве, и҆ да и҆зба́витъ на́съ гдⷭ҇ь бг҃ъ ѿ є҆ресе́й, раско́лѡвъ и҆ всѧ́кагѡ сꙋевѣ́рїѧ. Ѽ милосе́рдый мч҃нче! Моли́сѧ за ны̀ ко гдⷭ҇ꙋ, да сохрани́тъ на́съ ѿ гла́да и҆ всѧ́кихъ болѣ́зней, и҆ да пода́стъ на́мъ и҆з̾ѻби́лїе плодѡ́въ земны́хъ, скотѡ́въ ѹ҆множе́нїе на потре́бꙋ человѣ́кѡмъ и҆ всѧ̑ на́мъ полє́знаѧ: наипа́че же да сподо́бимсѧ, мл҃твами твои́ми, нбⷭ҇нагѡ црⷭ҇твїѧ хрⷭ҇та̀ бг҃а на́шегѡ, є҆мꙋ́же че́сть и҆ поклоне́нїе подоба́етъ, со безнача́льнымъ є҆гѡ̀ ѻ҆ц҃е́мъ и҆ прест҃ы́мъ дх҃омъ, ны́нѣ и҆ при́снѡ и҆ во вѣ́ки вѣкѡ́въ.

## Мл҃тва в҃:

<versal data-diacritics="true">Ѽ</versal> сщ҃е́ннаѧ и҆ многострада́льнаѧ главо̀, па́стырю до́брый слове́сныхъ ѻ҆ве́цъ хрⷭ҇то́выхъ, сщ҃енномч҃нче хрⷭ҇то́въ харала́мпїе, магнисі́йскаѧ похвало̀ и҆ вселе́нныѧ сла́во, всемі́рный свѣти́льниче, вели́кїй на́шъ застꙋ́пниче и҆ въ ско́рбехъ, бѣда́хъ и҆ всѧ́кихъ нꙋ́ждахъ бл҃гі́й помо́щниче! Ѹ҆слы́ши на́съ грѣ́шныхъ, къ тебѣ̀ прибѣга́ющихъ и҆ тебѣ̀ молѧ́щихсѧ, и҆ и҆зба́ви на́съ ѿ всѧ́кагѡ ѕла́гѡ ѡ҆бстоѧ́нїѧ. Ты́ бо прїѧ́лъ є҆сѝ ѿ гдⷭ҇а бл҃года́ть и҆ си́лꙋ вели́кꙋ за мнѡ́гаѧ и҆ тѧ̑жкаѧ страда̑нїѧ твоѧ̑ и҆ терпѣ́нїе, є҆́же всю́дꙋ и҆ во все́мъ на́мъ помога́ти, и҆ наипа́че и҆дѣ́же па́мѧть твоѧ̀ чти́тисѧ бꙋ́детъ. Сицева́ѧ бл҃года́ть даде́сѧ тѝ, сщ҃енномч҃нче хрⷭ҇то́въ, ѿ ꙗ҆́вльшагѡсѧ тѝ гдⷭ҇а цр҃ѧ̀ сла́вы, є҆гда̀ на ме́чное тѧ̀ ѹ҆сѣче́нїе ѡ҆сꙋди́ша. Слы́шалъ бо є҆сѝ превожделѣ́нный и҆ сладча́йшїй ѻ҆́ный гла́съ, глаго́лющь тебѣ̀: прїидѝ, харала́мпїе, дрꙋ́же мо́й, мнѡ́гїѧ мꙋ̑ки и҆́мене ра́ди моегѡ̀ претерпѣ́вый, и҆ просѝ ѹ҆ менє̀, є҆́же хо́щеши, и҆ а҆́зъ да́мъ тѝ. И҆ тогда̀ ре́клъ є҆сѝ хрⷭ҇тꙋ̀ гдⷭ҇ꙋ: гдⷭ҇и мо́й, вели́ко мнѣ̀ є҆́сть ѿ тебє̀, свѣ́та невече́рнѧгѡ, дарова́нїе сїѐ: а҆́ще ѹ҆го́дно є҆́сть вели́чествꙋ твоемꙋ̀, молю́ тѧ, бл҃говолѝ дарова́ти мѝ сицевꙋ́ю млⷭ҇ть твою̀, да и҆дѣ́же положє́ны бꙋ́дꙋтъ мо́щи моѧ̑ и҆ почита́ема бꙋ́детъ па́мѧть страда́нїѧ моегѡ̀, не бꙋ́детъ на мѣ́стѣ то́мъ ни гла́да, ни мо́ра, ни тлетво́рнагѡ воздꙋ́ха, погꙋблѧ́ющагѡ плоды̀, но да бꙋ́детъ па́че на мѣ́стѣ ѻ҆́номъ ми́ръ, здра́вїе тѣлесє́мъ и҆ дꙋша́мъ сп҃се́нїе, и҆з̾ѻби́лїе пшени́цы, вїна̀ и҆ є҆ле́а и҆ ѹ҆множе́нїе скотѡ́въ, ꙗ҆̀же на потре́бꙋ человѣ́кѡмъ. И҆ ѿвѣща̀ тебѣ̀ гла́съ гдⷭ҇ень: бꙋ́ди по проше́нїю твоемꙋ̀, пресла́вный мо́й во́ине. И҆ а҆́бїе по глаго́ланїи се́мъ гдⷭ҇ни, пре́далъ є҆сѝ дꙋ́шꙋ твою̀ пре́жде ме́чнагѡ посѣче́нїѧ, и҆ сїѧ̀ ко гдⷭ҇ꙋ взы́де, а҆́гг҃лѡмъ срѣта́ющымъ ю҆̀: и҆ та́кѡ прїѧ́лъ є҆сѝ вѣне́цъ сла́вы ѿ бж҃е́ственныѧ рꙋкѝ є҆гѡ̀ съ ли̑ки ст҃ы́хъ, вѣ́чнѡ сла́вѧщихъ прест҃о́е и҆́мѧ гдⷭ҇а. Та́мѡ ѹ҆̀бо, во сла́вѣ нбⷭ҇нѣй пребыва́ѧ, при́зри, ѹ҆го́дниче бж҃їй, и҆ на на́съ грѣ́шныхъ, молѧ́щихсѧ тебѣ̀, и҆ воспомѧнѝ на́съ пред̾ гдⷭ҇емъ, є҆́же дарова́ти на́мъ на потре́бꙋ вє́лїѧ є҆гѡ̀ млⷭ҇ти во вѣ́ки вѣкѡ́въ.

## Мл҃тва г҃, что́маѧ въ цр҃кви села̀ ше́кшова, влади́мїрскїѧ є҆па́рхїи:

<versal>С</versal>т҃ы́й сщ҃енномч҃нче харала́мпїе, свѣти́льниче земны́й и҆ нбⷭ҇наѧ ѡ҆зарѧ́ѧй, а҆́гг҃лѡвъ собесѣ́дниче, прⷪ҇ро́кѡвъ сожи́телю, а҆пⷭ҇лѡмъ дрꙋ́же, мч҃нкѡмъ сово́инственниче! Ѹ҆слы́ши мл҃твы на́шѧ, ꙗ҆́коже гдⷭ҇ь ѹ҆слы́ша твоѧ̑, и҆ прїимѝ словеса̀ ѹ҆сте́нъ на́шихъ, ꙗ҆́коже и҆ гдⷭ҇ь словеса̀ ѹ҆́стъ твои́хъ прїѧ́тъ. Сщ҃е́нниче бж҃їй харала́мпїе, бл҃гостїю вели́кїй, ѡ҆ все́мъ мі́рѣ хода́тайствꙋѧй! Мо́лимъ тѧ̀: ꙗ҆́коже пред̾ ст҃о́ю кончи́ною твое́ю влⷣкꙋ гдⷭ҇а на́шего ѡ҆ всѣ́хъ чтꙋ́щихъ па́мѧть твою̀ моли́лъ є҆сѝ, та́кѡ и҆ ны́нѣ, ѡ҆деснꙋ́ю прⷭ҇то́ла бж҃їѧ предстоѧ̀, не забꙋ́ди на́съ грѣ́шныхъ и҆ пови́нныхъ гнѣ́вꙋ бж҃їю, но моли́сѧ ѡ҆ на́съ, па́мѧть твою̀ соверша́ющихъ: да не бꙋ́детъ на мѣ́стѣ на́шемъ и҆ всѧ́комъ и҆но́мъ гла́дъ и҆ мо́ръ, и҆лѝ тлетво́рный воздꙋ́хъ, погꙋблѧ́ѧй плоды̀, ско́ты и҆ человѣ́ки, но да бꙋ́детъ на мѣ́стѣхъ тѣ́хъ, и҆дѣ́же призыва́етсѧ въ хода́тайство ст҃о́е и҆́мѧ твоѐ, ми́ръ и҆ тѣлесє́мъ здра́вїе и҆ дꙋша́мъ сп҃се́нїе, и҆з̾ѻби́лїе же всѧ́кагѡ жи́та и҆ всегѡ̀, є҆́же на потре́бꙋ человѣ́кѡмъ. Моли́сѧ ѡ҆ на́съ, ѹ҆го́дниче бж҃їй, ст҃ы́й сщ҃енномч҃нче харала́мпїе, да ѡ҆ста́витъ на́мъ гдⷭ҇ь всѧ̑ прегрѣшє́нїѧ на̑ша вѡ́льнаѧ и҆ невѡ́льнаѧ, въ сло́вѣ и҆ въ дѣ́лѣ на́ми содѣ̑ѧннаѧ, да прости́тъ гдⷭ҇ь всѧ̑ грѣхѝ ю҆́ности и҆ невѣ́дѣнїѧ, пра́здности и҆ ѹ҆ны́нїѧ: про́чее же вре́мѧ житїѧ̀ на́шегѡ ѹ҆пра́ви ст҃ы́ми твои́ми мл҃твами ко сп҃се́нїю и҆ жи́зни вѣ́чнѣй, да всѝ въ весе́лїи и҆ ра́дованїи со бл҃года́рнымъ се́рдцемъ прославлѧ́емъ чл҃вѣколюби́ваго и҆ бл҃гоꙋвѣ́тливаго всѣ́хъ бла̑гъ пода́телѧ, въ трⷪ҇цѣ сла́вимаго бг҃а, всегда̀, ны́нѣ и҆ при́снѡ и҆ во вѣ́ки вѣкѡ́въ.
