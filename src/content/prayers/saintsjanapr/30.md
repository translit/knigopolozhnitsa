---
title: "Феврꙋа́рїа д҃ и҆ ное́мврїа з҃"
navigation:
  key: prayers-saintsjanapr-30
  title: "Феврꙋа́рїа д҃ и҆ ное́мврїа з҃"
  parent: prayers-saintsjanapr
  order: 30
type: "prayer"
---

## Феврꙋа́рїа д҃ и҆ ное́мврїа з҃.

## Мл҃твы прпⷣбномꙋ кѷрі́ллꙋ, новоезе́рскомꙋ чꙋдотво́рцꙋ.



## Мл҃тва а҃, и҆з̾ слꙋ́жбы:

<versal data-diacritics="true">Ѽ</versal> вели́кїй ѹ҆го́дниче, пресла́вный чꙋдотво́рче, кѷрі́лле пребл҃же́нне, дꙋше́ю на нб҃сѝ прⷭ҇то́лꙋ бж҃їю предстоѧ́й и҆ трⷪ҇чныѧ сла́вы наслажда́ѧйсѧ, тѣ́ломъ же на землѝ въ бж҃е́ственнѣмъ хра́мѣ почива́ѧй и҆ ѿ негѡ̀ да́нною тѝ свы́ше бл҃года́тїю разли̑чнаѧ и҆сточа́ѧй чꙋдеса̀! При́зри ми́лостивымъ ѻ҆́комъ на предстоѧ́щыѧ чтⷭ҇нѣ́й ра́цѣ твое́й лю́ди, и҆ ꙗ҆́кѡ стѧжа́вый дерзнове́нїе ѹ҆ гдⷭ҇а, и҆спросѝ ѡ҆би́тели твое́й бл҃гостоѧ́нїе, воздꙋ́ха бл҃горастворе́нїе, землѝ плодоно́сїе, на́мъ же всѣ̑мъ, съ вѣ́рою къ тебѣ̀ прибѣга́ющымъ и҆ многоцѣлє́бныѧ мо́щи твоѧ̑ бл҃гоче́стнѡ почита́ющымъ, ѿ всѧ́кихъ бѣ́дъ дꙋше́вныхъ и҆ тѣле́сныхъ и҆збавле́нїе: ꙗ҆́кѡ да твои́ми мл҃твами наставлѧ́еми, пꙋ́ть маловре́меннагѡ житїѧ̀ на́шегѡ на землѝ безбѣ́днѡ соверши́мъ. И҆ неконча́емый поко́й на нб҃сѝ ѹ҆лꙋчи́вше, просла́вимъ съ тобо́ю кꙋ́пнѡ всѣ́хъ бл҃ги́хъ пода́телѧ, є҆ди́наго въ трⷪ҇цѣ сла́вимаго бг҃а, ѻ҆ц҃а̀ и҆ сн҃а и҆ ст҃а́го дх҃а, ны́нѣ и҆ при́снѡ и҆ во вѣ́ки вѣкѡ́въ.

## Мл҃тва в҃:

<versal data-diacritics="true">Ѽ</versal> бг҃оизбра́нный, вы́шнѧгѡ гра́да, нбⷭ҇нагѡ і҆ерⷭ҇ли́ма, нбⷭ҇ный граждани́не, ѡ҆чище́нный дх҃омъ ст҃ы́мъ ѹ҆́ме, земны́й а҆́гг҃ле, нбⷭ҇ный человѣ́че, чи́стагѡ дѣ́вства до́брый ревни́телю, досточꙋ́днагѡ терпѣ́нїѧ преизѧ́щный ѡ҆́бразе, бг҃охрани́мое дх҃а ст҃а́гѡ жили́ще, до́блественный хрⷭ҇то́въ во́ине, кѷрі́лле прпⷣбне! Просѝ ѹ҆ хрⷭ҇та̀ бг҃а, всебл҃га́гѡ творца̀ на́шегѡ, дарова́ти здра́вїе и҆ долгоде́нствїе бл҃гочести́вѣйшемꙋ, самодержа́внѣйшемꙋ, вели́комꙋ госꙋда́рю на́шемꙋ, і҆мпера́торꙋ нїкола́ю а҆леѯа́ндровичꙋ всеѧ̀ рѡссі́и: посо́бствꙋй є҆мꙋ̀ побѣди́ти и҆ покори́ти под̾ но́зѣ своѝ всѧ́каго врага̀ и҆ сꙋпоста́та. И҆спроси́ же ѹ҆ гдⷭ҇а бг҃а ми́ръ цр҃квамъ ст҃ы̑мъ, лю́демъ же рѡссі̑йскимъ тишинꙋ̀ и҆ бл҃годе́нствїе и҆ плодѡ́въ земны́хъ и҆з̾ѻби́лїе: да сохрани́тъ же гдⷭ҇ь ѻ҆те́чество на́ше ѿ всѣ́хъ напа́стей, бѣ́дъ и҆ скорбе́й, ѿ нападе́нїѧ вра́жїѧ, ѿ смертоно́сныѧ ꙗ҆́звы и҆ ѿ всѧ́кагѡ ѕла̀. На́съ же, ста́до твоѐ, во ст҃ѣ́й се́й ѡ҆би́тели пребыва́ющее, и҆ всѣ́хъ съ вѣ́рою и҆ любо́вїю ко всечестнѣ́й ра́цѣ многоцѣле́бныхъ моще́й твои́хъ припа́дающихъ и҆ ѡ҆́бразъ подо́бїѧ твоегѡ̀ любе́знѡ цѣлꙋ́ющихъ, и҆ всѣ́хъ правосла́вныхъ хрⷭ҇тїа́нъ къ тебѣ̀ приходѧ́щихъ, мл҃твами твои́ми соблюдѝ и҆ ко хрⷭ҇тꙋ̀ приведѝ, є҆мꙋ́же, со ѻ҆ц҃е́мъ и҆ ст҃ы́мъ дх҃омъ, подоба́етъ всѧ́каѧ сла́ва, че́сть и҆ поклоне́нїе, ны́нѣ и҆ при́снѡ и҆ во вѣ́ки вѣкѡ́въ.

## Тропа́рь, гла́съ и҃:

<red>Б</red>ж҃їимъ дх҃омъ подвиза́емь, сле́зъ твои́хъ тꙋ́чами и҆зсо́хшее напои́лъ є҆сѝ, и҆ безпло́тное въ пꙋсты́ни житїѐ показа́лъ є҆сѝ, и҆ є҆́же и҆з̾ глꙋбины̀ се́рдца бо́дренными моли́твами и҆ посто́мъ, бл҃годѣѧ́нїѧ трꙋды̀ ѹ҆плодоноси́лъ є҆сѝ, и҆ вселе́ннꙋю всю̀ просвѣти́лъ є҆сѝ сїѧ́нїемъ чꙋде́съ твои́хъ: ѻ҆́тче на́шъ кѷрі́лле, молѝ хрⷭ҇та̀ бг҃а сп҃сти́сѧ дꙋша́мъ на́шымъ.
