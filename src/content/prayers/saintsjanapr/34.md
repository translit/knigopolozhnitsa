---
title: "Феврꙋа́рїа а҃і"
navigation:
  key: prayers-saintsjanapr-34
  title: "Феврꙋа́рїа а҃і"
  parent: prayers-saintsjanapr
  order: 34
type: "prayer"
---

## Феврꙋа́рїа а҃і.

## Мл҃тва ст҃о́мꙋ сщ҃енномч҃нкꙋ вла́сїю, є҆пⷭ҇кпꙋ севасті́йскомꙋ, что́маѧ въ новгоро́дской вла́сїевской цр҃кви:

<versal>П</versal>ребл҃же́нне и҆ приснопа́мѧтне сщ҃енномч҃нче вла́сїе, ди́вный страда́льче и҆ предста́телю на́шъ те́плый, по ѿше́ствїи твое́мъ въ жи́знь вѣ́чнꙋю призыва́ющымъ твоѐ ст҃о́е и҆́мѧ посо́бствовати и҆ во всѧ́кихъ проше́нїихъ ѹ҆слы̑шаннымъ бы́ти ѡ҆бѣща́вый! Сѐ ны́нѣ къ тебѣ̀ ѹ҆го́дникꙋ бж҃їю, ꙗ҆́кѡ ко и҆́стинномꙋ хода́таю сп҃се́нїѧ, притека́емъ и҆ смире́ннѡ мо́лимсѧ: предста́ни на́мъ въ по́мощь, ѹ҆́зами грѣхѡ́въ свѧ̑заннымъ, подви́гнисѧ на всемѡ́щныѧ твоѧ̑ къ бг҃ꙋ мл҃твы и҆ помоли́сѧ ѡ҆ на́съ грѣ́шныхъ: тѧ́ бо, недосто́йнїи, призыва́ти на застꙋпле́нїе дерза́емъ, и҆ жела́емъ ѿ всѣ́хъ грѣхѡ́въ на́шихъ тобо́ю свобожде́нїе полꙋчи́ти. Ѽ свѧ́тче бж҃їи вла́сїе! Въ сокрꙋше́нїи и҆ смире́нїи се́рдца на́шегѡ пред̾ тобо́ю припа́даемъ и҆ мо́лимсѧ: ѡ҆сїѧ́й на́съ, ѡ҆мраче́нныхъ навѣ̑ты вра́жїими, свѣ́томъ бл҃года́ти свы́ше, да въ не́мъ ходѧ́ще, не преткне́мъ ѡ҆ ка́мень но́гъ на́шихъ. Тѧ̀, ꙗ҆́кѡ сосꙋ́дъ въ че́сть и҆збра́нный и҆ и҆спо́лненный бл҃года́ти бж҃їѧ, мо́лимъ: сподо́би на́съ грѣ́шныхъ ѿ и҆сполне́нїѧ твоегѡ̀ жела́емое прїѧ́ти, и҆ и҆сцѣлѝ на́шѧ дꙋшє́вныѧ и҆ тѣлє́сныѧ ꙗ҆́звы, грѣхѡ́мъ же на́шымъ проще́нїе и҆ дꙋше́вномꙋ и҆ тѣле́сномꙋ на́шемꙋ здра́вїю и҆ сп҃се́нїю поле́зное ѹ҆ гдⷭ҇а и҆спросѝ, да всегда̀ прославлѧ́емъ ѻ҆ц҃а̀ и҆ сн҃а и҆ ст҃а́го дх҃а, и҆ твоѐ ми́лостивное предста́тельство ѡ҆ дꙋша́хъ и҆ тѣлесѣ́хъ на́шихъ, ны́нѣ и҆ при́снѡ и҆ во вѣ́ки вѣкѡ́въ.
