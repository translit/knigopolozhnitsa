---
title: "І҆анꙋа́рїа к҃и"
navigation:
  key: prayers-saintsjanapr-20
  title: "І҆анꙋа́рїа к҃и"
  parent: prayers-saintsjanapr
  order: 20
type: "prayer"
---

## І҆анꙋа́рїа к҃и.

## Мл҃тва прпⷣбномꙋ є҆фре́мꙋ пече́рскомꙋ, є҆пⷭ҇кпꙋ переѧсла́вскомꙋ, пе́рвомꙋ строи́телю больни́цъ на рꙋсѝ, что́маѧ въ зна́менской цр҃кви ѱѷхїатрі́ческїѧ лече́бницы во гра́дѣ полта́вѣ:

<versal data-diacritics="true">Ѽ</versal> вели́кїй ѹ҆го́дниче бж҃їй, ст҃и́телю прпⷣбне є҆фре́ме! Сѐ прино́симъ тебѣ̀ хвале́бное пѣ́нїе мы̀ грѣ́шнїи и҆ недосто́йнїи, ча̑да твоѧ̑, и҆ велича́емъ по́двиги и҆ добродѣ́тєли твоѧ̑ и҆ мно́гꙋю ми́лость твою̀ ко всѣ̑мъ, съ вѣ́рою притека́ющымъ ко ѻ҆те́ческомꙋ покро́вꙋ твоемꙋ̀. Прїимѝ съ любо́вїю приноше́нїе вѣ́ры и҆ любвѐ на́шеѧ, и҆ принесѝ є҆̀ вседержи́телю бг҃ꙋ, ѿ негѡ́же низхо́дитъ всѧ́кое бл҃го и҆ всѧ́кїй да́ръ соверше́нный: и҆ ꙗ҆́коже въ земнѣ́мъ житїѝ твое́мъ всѣ̑мъ твоеѧ̀ по́мощи и҆ска́вшымъ бл҃годѣ́йствовалъ є҆сѝ, та́кѡ и҆ ны́нѣ не лишѝ на́съ, ѻ҆́тче бл҃госе́рдый, твоегѡ̀ пред̾ бг҃омъ многомо́щнагѡ застꙋпле́нїѧ, не ѡ҆ста́ви же на́съ си́рыхъ и҆ безпомо́щныхъ, но при́снѡ помина́й на́съ во ст҃ы́хъ нбⷭ҇ныхъ твои́хъ мл҃твахъ. Ѹ҆твердѝ стѡпы̀ на́шѧ тве́рдѡ и҆ непоколеби́мѡ ходи́ти пꙋте́мъ за́повѣдей гдⷭ҇нихъ: ѹ҆твердѝ рꙋ́ки на́шѧ къ воздѣѧ́нїю моли́твенномꙋ и҆ къ соверше́нїю до́брыхъ дѣ́лъ: согрѣ́й сердца̀ на̑ша любо́вїю ко гдⷭ҇ꙋ и҆ ко бли̑жнимъ на́шымъ. Ѽ милосе́рдый ст҃и́телю є҆фре́ме! И҆спросѝ ѹ҆ нбⷭ҇нагѡ цр҃ѧ̀, гдⷭ҇а на́шегѡ, семꙋ̀ до́мꙋ милосе́рдїѧ и҆ въ не́мъ соѡрꙋже́нномꙋ хра́мꙋ бл҃гостоѧ́нїе и҆ сохране́нїе ѿ всѧ́кагѡ ѕла̀. И҆спросѝ, ст҃и́телю бж҃їй, ѹ҆ нбⷭ҇нагѡ врача̀, хрⷭ҇та̀ бг҃а на́шегѡ, трꙋжда́ющымсѧ въ до́мѣ се́мъ и҆ всѣ̑мъ и҆́мѧ твоѐ бл҃гоговѣ́йнѡ призыва́ющымъ, коемꙋ́ждо да́ръ бл҃гопотре́бенъ: здѣ̀ врачꙋ́ющымъ и҆ слꙋжа́щымъ да́ръ врачева́нїѧ, по́мощь же и҆ терпѣ́нїе и҆ ѹ҆крѣпле́нїе, недꙋ́гꙋющымъ и҆ дꙋше́внѡ стра́ждꙋщымъ и҆сцѣле́нїе, печа̑льнымъ ѹ҆тѣше́нїе, бѣ́дствꙋющымъ и҆збавле́нїе, заблꙋ́ждшымъ и҆́стины позна́нїе, грѣ̑шнымъ и҆справле́нїе, подвиза́ющымсѧ преспѣ́ѧнїе и҆ всѣ̑мъ всѧ̑ къ жи́зни вре́меннѣй и҆ вѣ́чнѣй потрє́бнаѧ, во сла́вꙋ ди́внагѡ во ст҃ы́хъ свои́хъ бг҃а, ѻ҆ц҃а̀ и҆ сн҃а и҆ ст҃а́гѡ дх҃а, въ трⷪ҇цѣ сла́вимагѡ и҆ покланѧ́емагѡ во вѣ́ки вѣкѡ́въ.
