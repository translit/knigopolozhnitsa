---
title: "І҆анꙋа́рїа к҃и и҆ і҆ꙋ́нїа а҃і"
navigation:
  key: prayers-saintsjanapr-21
  title: "І҆анꙋа́рїа к҃и и҆ і҆ꙋ́нїа а҃і"
  parent: prayers-saintsjanapr
  order: 21
type: "prayer"
---

## І҆анꙋа́рїа к҃и и҆ і҆ꙋ́нїа а҃і.

## Мл҃твы прпⷣбномꙋ є҆фре́мꙋ новото́ржскомꙋ.



## Мл҃тва а҃, и҆з̾ а҆ка́ѳїста:

<versal data-diacritics="true">Ѽ</versal> сщ҃е́ннаѧ главо̀, вели́кїй и҆ преди́вный чꙋдотво́рче, ѻ҆́тче на́шъ є҆фре́ме! Къ тебѣ̀, ско́ромꙋ помо́щникꙋ и҆ ѹ҆се́рдномꙋ ѡ҆ на́съ мл҃твенникꙋ, смире́ннѡ прибѣга́емъ и҆ моли́твеннѡ про́симъ тѧ̀: на́съ, ско́рбныхъ и҆ ѡ҆бремене́нныхъ грѣхи̑ мно́гими, не ѡ҆ста́ви по́мощїю твое́ю ст҃о́ю и҆ застꙋпле́нїемъ бл҃года́тнымъ. Не забꙋ́ди на́съ ча̑дъ твои́хъ, ѻ҆́тче сщ҃е́ннѣйшїй, но помина́й на́съ при́снѡ въ нбⷭ҇ныхъ бг҃опрїѧ́тныхъ мл҃твахъ твои́хъ ѹ҆ прⷭ҇то́ла прест҃ы́ѧ трⷪ҇цы, и҆дѣ́же со а҆́гг҃лы и҆ всѣ́ми ст҃ы́ми предстои́ши, и҆ зри́ши всѧ̑ на́шѧ нꙋ̑жды и҆ бѣды̑, ꙗ҆́кѡ ѡ҆бꙋрева́емсѧ страстьмѝ и҆ не и҆́мамы дерзнове́нїѧ ко творцꙋ̀, проси́ти є҆го̀ ѡ҆ поми́лованїи и҆ сп҃се́нїи. Тѣ́мже тебѐ предлага́емъ ꙗ҆́кѡ ѹ҆милостиви́телѧ пред̾ гдⷭ҇емъ, и҆ тобо́ю ѹ҆пова́емъ млⷭ҇ть бж҃їю и҆ проще́нїе грѣхѡ́въ на́шихъ ѿ вседержи́телѧ полꙋчи́ти и҆ сп҃се́нїе вѣ́чное ѹ҆наслѣ́довати, да сла́вимъ и҆ пое́мъ вели́чїе и҆ бл҃года́ть и҆ чл҃вѣколю́бїе ѻ҆ц҃а̀ и҆ сн҃а и҆ ст҃а́гѡ дх҃а, и҆ твоѐ ѻ҆те́ческое застꙋпле́нїе, ны́нѣ и҆ при́снѡ и҆ во вѣ́ки вѣкѡ́въ.

## Мл҃тва в҃, и҆з̾ слꙋ́жбы:

<versal data-diacritics="true">Ѽ</versal> пресла́вный гдⷭ҇ень ѹ҆го́дниче и҆ бг҃омъ собра́ннагѡ здѣ̀ ѡ҆ тебѣ̀ ста́да хрⷭ҇то́ва предо́брый па́стырю и҆ наста́вниче, прпⷣбне и҆ бг҃оно́сне ѻ҆́тче на́шъ є҆фре́ме! Прїимѝ ѹ҆бо́гое сїѐ на́ше и҆ ма́лое, ѿ любвѐ дꙋше́вныѧ приноси́мое тебѣ̀ моле́нїе, и҆ не пре́зри на́съ грѣ́шныхъ. Тре́бꙋющихъ твоеѧ̀ по́мощи и҆ застꙋпле́нїѧ. Се́ бо мы̀, предста́телѧ тѧ̀ въ нꙋ́ждахъ непосты́днаго стѧжа́вше, вѣ́рою несꙋмнѣ́нною тебѐ въ хода́тайство призыва́емъ: ты́ же, ꙗ҆́кѡ ве́лїе и҆мѣ́ѧй дерзнове́нїе ко гдⷭ҇ꙋ и҆ пречⷭ҇тѣй є҆гѡ̀ мт҃ри, бꙋ́ди мл҃твенникъ, помо́щникъ и҆ хода́тай ѡ҆ всѣ́хъ, со тща́нїемъ въ бж҃е́ственный тво́й хра́мъ приходѧ́щихъ, честны́хъ же и҆ многоцѣле́бныхъ моще́й твои́хъ со стра́хомъ и҆ бл҃гоговѣ́нїемъ прикаса́ющихсѧ. Ѹ҆слы́ши ны̀, свѧ́тче бж҃їй, и҆ при́зри ми́лостивымъ ѻ҆́комъ на предстоѧ́щыѧ цѣльбоно́сномꙋ твоемꙋ̀ гро́бꙋ лю́ди. Вѣ́мы бо вои́стинꙋ, ꙗ҆́кѡ а҆́ще по ѿше́ствїи твое́мъ пло́тїю ѿ на́съ разлꙋчи́лсѧ є҆сѝ, но дꙋ́хомъ неѿстꙋ́пнѡ съ на́ми пребыва́еши: тѣ́мже и҆ всѧ̑ на́мъ, ꙗ҆̀же ко сп҃се́нїю полє́знаѧ, ѹ҆се́рднѣ просѧ́щымъ, мл҃твами твои́ми пода́ти мо́жеши. Прострѝ ѹ҆̀бо преподѡ́бныѧ дла̑ни твоѧ̑, ѽ до́брый и҆ вели́кїй на́шъ застꙋ́пниче, и҆ не преста́й моли́тисѧ ѡ҆ держа́вѣ бл҃гочести́вѣйшагѡ и҆ вели́кагѡ госꙋда́рѧ на́шегѡ, і҆мпера́тора нїкола́ѧ а҆леѯа́ндровича, самоде́ржца всерѡссі́йскагѡ, и҆ ѡ҆ все́мъ ца́рствꙋющемъ до́мѣ, ѡ҆ ст҃ѣ́йшемъ прави́тельствꙋющемъ сѷно́дѣ, и҆ ѡ҆ преѡсщ҃е́нномъ є҆пі́скопѣ на́шемъ <red>и҆́мⷬ҇къ</red>, и҆ ѡ҆ всѣ́хъ на всѧ́комъ мѣ́стѣ бл҃гоче́стнѡ тебѐ на по́мощь призыва́ющихъ. Сохрани́ же ца́рствꙋющыѧ гра́ды, и҆ гра́дъ се́й, и҆ ст҃ꙋ́ю ѡ҆би́тель сїю̀, и҆ всѧ̑ гра́ды и҆ страны̑ рѡссі̑йскїѧ ѿ наше́ствїѧ и҆ноплеме́нныхъ, междоꙋсо́бныѧ бра́ни, тлетво́рныхъ вѣ̑тръ и҆ ѿ всѧ́кагѡ гꙋби́тельнагѡ ѕла̀. Кти́торы ст҃ы́ѧ ѡ҆би́тели сеѧ̀, и҆ всѧ̑ пребыва́ющыѧ и҆ трꙋжда́ющыѧсѧ въ не́й и҆ бл҃гоче́стнѡ притека́ющыѧ къ честны̑мъ моще́мъ твои̑мъ посѣтѝ, соблюдѝ и҆ и҆зба́ви ѿ всѧ́кихъ бѣ́дъ и҆ скорбе́й, ꙗ҆́кѡ да тобо́ю ѹ҆правлѧ́еми, многомѧте́жное маловре́меннагѡ житїѧ̀ сегѡ̀ мо́ре безбѣ́днѣ преплы́вше, дости́гнемъ въ жела́емое ѻ҆́ное нбⷭ҇ное приста́нище, и҆ просла́вимъ всест҃ꙋ́ю, равноче́стнꙋю и҆ є҆диносꙋ́щнꙋю трⷪ҇цꙋ, ѻ҆ц҃а̀ и҆ сн҃а и҆ ст҃а́го дх҃а, ны́нѣ и҆ при́снѡ и҆ во вѣ́ки вѣкѡ́въ.

## Тропа́рь, гла́съ а҃:

<red>Б</red>ж҃е́ственною свы́ше просвѣти́всѧ бл҃года́тїю, прпⷣбне, мно́гимъ терпѣ́нїемъ во вре́меннѣй жи́зни по́двигъ соверши́лъ є҆сѝ: тѣ́мже и҆сточа́еши чꙋде́съ бл҃года́ть всѣ̑мъ съ вѣ́рою приходѧ́щымъ къ ра́цѣ моще́й твои́хъ, є҆фре́ме пребл҃же́нне. Сегѡ̀ ра́ди зове́мъ: сла́ва да́вшемꙋ тѝ крѣ́пость: сла́ва вѣнча́вшемꙋ тѧ̀: сла́ва дѣ́йствꙋющемꙋ тобо́ю всѣ̑мъ и҆сцѣлє́нїѧ.
