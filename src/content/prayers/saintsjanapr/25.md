---
title: "І҆анꙋа́рїа л҃а и҆ а҆прі́лїа л҃"
navigation:
  key: prayers-saintsjanapr-25
  title: "І҆анꙋа́рїа л҃а и҆ а҆прі́лїа л҃"
  parent: prayers-saintsjanapr
  order: 25
type: "prayer"
---

## І҆анꙋа́рїа л҃а и҆ а҆прі́лїа л҃.

## Мл҃тва ст҃и́телю нїки́тѣ, є҆пⷭ҇кпꙋ новгоро́дскомꙋ:

<versal data-diacritics="true">Ѽ</versal> а҆рхїере́ю бж҃їй, ст҃и́телю нїки́то! Ѹ҆слы́ши на́съ грѣ́шныхъ, дне́сь во сщ҃е́нный хра́мъ се́й сте́кшихсѧ, и҆ честно́мꙋ ѡ҆́бразꙋ твоемꙋ̀ покланѧ́ющихсѧ, и҆ ко сщ҃е́ннѣй твое́й ра́цѣ припа́дающихъ, и҆ ѹ҆миле́ннѡ вопїю́щихъ: ꙗ҆́коже сѣдѧ̀ на престо́лѣ ст҃и́тельства въ вели́комъ новѣ́градѣ се́мъ, и҆ є҆ди́ною належа́щꙋ бездо́ждїю, до́ждь мл҃твою све́лъ є҆сѝ, и҆ па́ки гра́дꙋ семꙋ̀ ѻ҆́гненнымъ пла́менемъ ѡ҆бдержи́мꙋ, мл҃твою и҆зба́вꙋ по́далъ є҆сѝ, та́кѡ и҆ ны́нѣ мо́лимъ тѧ̀, ѽ ст҃и́телю хрⷭ҇то́въ нїки́то: моли́сѧ ко гдⷭ҇ꙋ, є҆́же и҆зба́вити ца́рствꙋющыѧ гра́ды, вели́кїй но́вградъ се́й и҆ всѧ̑ гра́ды и҆ страны̑ хрїстїа̑нскїѧ ѿ трꙋ́са, пото́па, гла́да, ѻ҆гнѧ̀, гра́да, меча̀ и҆ ѿ всѣ́хъ врагѡ́въ ви́димыхъ и҆ неви́димыхъ, ꙗ҆́кѡ да и҆зрѧ́дныхъ ра́ди моли́твъ твои́хъ сп҃са́еми, сла́вимъ прест҃ꙋ́ю трⷪ҇цꙋ, ѻ҆ц҃а̀ и҆ сн҃а и҆ ст҃а́го дх҃а, и҆ твоѐ ми́лостивное предста́тельство, ны́нѣ и҆ при́снѡ и҆ во вѣ́ки вѣкѡ́въ.

## Тропа́рь, гла́съ д҃:

<red>Н</red>аслади́всѧ, бг҃омꙋ́дре, воздержа́нїѧ, и҆ жела́нїе пло́ти твоеѧ̀ ѡ҆бꙋзда́въ, на престо́лѣ ст҃и́тельства сѣ́лъ є҆сѝ, и҆ ꙗ҆́кѡ ѕвѣзда̀ многосвѣ́тлаѧ, просвѣща́ѧ вѣ́рныхъ сердца̀ зарѧ́ми чꙋде́съ твои́хъ, ѻ҆́тче на́шъ ст҃и́телю нїки́то: и҆ ны́нѣ молѝ хрⷭ҇та̀ бг҃а, да сп҃се́тъ дꙋ́шы на́шѧ.
