---
title: "Ма́рта к҃"
navigation:
  key: prayers-saintsjanapr-52
  title: "Ма́рта к҃"
  parent: prayers-saintsjanapr
  order: 52
type: "prayer"
---

## Ма́рта к҃.

## Мл҃тва бл҃же́ннѣй мч҃нцѣ и҆гꙋ́менїи а҆настасі́и и҆ про́чымъ съ не́ю пострада́вшымъ во гра́дѣ ѹ҆́гличѣ, что́маѧ въ ѹ҆́гличскомъ бг҃оѧвле́нскомъ монастырѣ̀, ꙗ҆росла́вскїѧ є҆па́рхїи:

<versal data-diacritics="true">Ѽ</versal> бл҃же́ннаѧ мч҃нце, а҆настасі́е и҆гꙋ́менїе! Со бл҃же́нными страда́льцы: і҆ерє́и, цр҃кѡ́вники и҆ три́десѧтьми пѧтїю̀ и҆ноки́нѧми твоеѧ̀ бг҃оѧвле́нскїѧ ѡ҆би́тели, вкꙋ́пѣ же со двѣма̀ сто́ма чи́стыхъ дѣ́въ и҆ шестїю́десѧтьми жена́ми гра́да ѹ҆́глича, многоразли̑чнаѧ мꙋчє́нїѧ претерпѣ́ла є҆сѝ, по главѣ̀ бїе́ма и҆ ѻ҆гне́мъ жего́ма бы́вши, и҆ ме́чное ѹ҆сѣче́нїе прїѧ́ла є҆сѝ во и҆́мѧ хрⷭ҇та̀, жениха̀ твоегѡ̀, є҆го́же и҆змла́да возлюби́ла и҆ є҆мꙋ́же и҆́стиннѡ слꙋжи́ла є҆сѝ. И҆ ны́нѣ, є҆гда̀ съ сопострада́вшимъ тебѣ̀ со́нмомъ дрꙋжи́ны твоеѧ̀ прⷭ҇то́лꙋ вседержи́телѧ предстои́ши и҆ со безпло́тными нбⷭ҇ными си́лами трист҃ꙋ́ю пою́щи пѣ́снь ликовствꙋ́еши, помоли́сѧ ѡ҆ ст҃ѣ́й ѡ҆би́тели твое́й, гра́дѣ се́мъ и҆ ѡ҆ всѧ́комъ гра́дѣ и҆ странѣ̀, во є҆́же царю̀ на́шемꙋ, па́стырємъ, военача́льникѡмъ, градонача́льникѡмъ и҆ всѣ̑мъ правосла̑внымъ хрⷭ҇тїа́нѡмъ ѹ҆тверди́тисѧ въ ми́рѣ, здра́вїи, сп҃се́нїи и҆ во всѧ́цѣмъ бл҃гопоспѣше́нїи, ꙗ҆́кѡ да сп҃се́ни дꙋша́ми и҆ тѣлесы̀, дости́гнемъ вѣ́чныѧ бл҃же́нныѧ жи́зни и҆ та́мѡ просла́вимъ гдⷭ҇а нб҃сѐ и҆ землѝ, ѻ҆ц҃а̀ и҆ сн҃а и҆ ст҃а́го дх҃а, во вѣ́ки вѣкѡ́въ.
