---
title: "І҆анꙋа́рїа г҃і"
navigation:
  key: prayers-saintsjanapr-10
  title: "І҆анꙋа́рїа г҃і"
  parent: prayers-saintsjanapr
  order: 10
type: "prayer"
---

## І҆анꙋа́рїа г҃і.

## Мл҃тва прпⷣбномꙋ є҆леаза́рꙋ а҆́нзерскомꙋ, и҆з̾ слꙋ́жбы и҆ а҆ка́ѳїста прпⷣбномꙋ:

<versal data-diacritics="true">Ѽ</versal> прпⷣбне ѻ҆́тче на́шъ є҆леаза́ре, безмо́лвнагѡ и҆́ноческагѡ житїѧ̀ въ пꙋсты́ни се́й бг҃оизбра́нный нача́льниче и҆ ѡ҆снова́телю! Мо́лимъ тѧ̀ мы̀ смире́ннїи и҆ недосто́йнїи, ѡ҆бстоѧ́ще сщ҃е́нный гро́бъ тво́й во хра́мѣ прест҃ы́ѧ трⷪ҇цы, и҆́мже мѣ́сто сїѐ ѡ҆свѧти́сѧ и҆ сꙋ́щїѧ ра́ди въ тебѣ̀ бл҃года́ти прⷪ҇ро́ческїѧ просла́висѧ: и҆спросѝ, ѹ҆го́дниче бж҃їй, ѹ҆ вседержи́телѧ бг҃а, въ трⷪ҇цѣ покланѧ́емагѡ, є҆мꙋ́же въ дерзнове́нїи съ ли̑ки ст҃ы́хъ предстои́ши, да да́рꙋетъ бл҃говѣ́рномꙋ і҆мпера́торꙋ на́шемꙋ здра́вїе и҆ долгоде́нствїе, на врагѝ побѣ́дꙋ и҆ ѡ҆долѣ́нїе, держа́вѣ є҆гѡ̀ ми́ръ и҆ ѹ҆твержде́нїе, цр҃квамъ бл҃гостоѧ́нїе, и҆ всѣ̑мъ лю́демъ тишинꙋ̀ и҆ бл҃годе́нствїе и҆ и҆з̾ѻби́лїе плодѡ́въ земны́хъ. Ѹ҆гасѝ мл҃твами твои́ми разжжє́нныѧ на ны̀ стрѣ́лы дїа́вѡльскїѧ, да не прико́снетсѧ на́мъ ѕло́ба грѣхо́внаѧ, да бл҃гоче́стнѡ сконча́вше вре́менное житїѐ, сподо́бимсѧ наслѣ́довати црⷭ҇твїе нбⷭ҇ное и҆ кꙋ́пнѡ съ тобо́ю сла́вити ѻ҆ц҃а̀ и҆ сн҃а и҆ ст҃а́го дх҃а во вѣ́ки вѣкѡ́въ.

## Тропа́рь, гла́съ г҃:

<red>Ѿ</red>ве́ргъ пло́ти тлѣ̑ннаѧ, нетлѣ́нныхъ потща́лсѧ є҆сѝ дости́гнꙋти, и҆ мі́ра ѹ҆дали́всѧ, всели́лсѧ є҆сѝ въ морскі́й ѻ҆́стровъ, и҆ на не́мъ ѹ҆се́рднѡ мнѡ́га лѣ̑та гдⷭ҇еви порабо́талъ є҆сѝ: сегѡ̀ ра́ди и҆ да̑ры прозрѣ́нїѧ и҆ чꙋде́съ ѡ҆богати́лсѧ є҆сѝ, ѻ҆́тче прпⷣбне є҆леаза́ре. Хрⷭ҇та̀ бг҃а молѝ дарова́ти на́мъ ми́ръ и҆ ве́лїю млⷭ҇ть.
