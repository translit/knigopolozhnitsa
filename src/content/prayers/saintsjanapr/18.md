---
title: "І҆анꙋа́рїа к҃г"
navigation:
  key: prayers-saintsjanapr-18
  title: "І҆анꙋа́рїа к҃г"
  parent: prayers-saintsjanapr
  order: 18
type: "prayer"
---

## І҆анꙋа́рїа к҃г.

## Мл҃твы прпⷣбномꙋ генна́дїю, костромско́мꙋ и҆ любимогра́дскомꙋ чꙋдотво́рцꙋ.



## Мл҃тва а҃, и҆з̾ слꙋ́жбы со а҆ка́ѳїстомъ:

<versal data-diacritics="true">И҆</versal>збра́нниче бж҃їй и҆ чꙋдотво́рче, прпⷣбне ѻ҆́тче генна́дїе! Ѿ ю҆́ности твоеѧ̀ дꙋ́ха премꙋ́дрости и҆ ра́зꙋма, дꙋ́ха же бл҃гоче́стїѧ и҆ стра́ха гдⷭ҇нѧ и҆спо́лненъ сы́й, ѡ҆рꙋ̑жїѧ бж҃їѧ а҆по́стольски прїѧ́лъ є҆сѝ, чре́сла твоѧ̑ и҆́стиною препоѧ́савъ и҆ въ брѡнѧ̀ пра́вды ѡ҆бо́лксѧ, но́зѣ же во ѹ҆гото́ванїе бл҃говѣствова́нїѧ ми́ра ѡ҆бꙋ́въ, и҆ над̾ всѣ́ми воспрїи́мъ щи́тъ вѣ́ры, и҆ сегѡ̀ ра́ди возмо́глъ є҆сѝ, ꙗ҆́кѡ до́бръ во́инъ хрⷭ҇то́въ, всѧ̑ стрѣ́лы лꙋка́вагѡ разжжє́нныѧ ѹ҆гаси́ти. Тѣ́мже, съ ли̑ки безпло́тныхъ си́лъ во ѡ҆би́телехъ ѻ҆ц҃а̀ нбⷭ҇нагѡ дне́сь водворѧ́ѧсѧ, неꙋвѧда́емымъ вѣнце́мъ ѹ҆вѧзе́нъ є҆сѝ: и҆ прⷭ҇то́лꙋ цр҃ѧ̀ сла́вы, гдⷭ҇а си́лъ предстоѧ̀, и҆́маши дерзнове́нїе мѡльбы̀ и҆ бл҃гохвалє́нїѧ твоѧ̑ къ немꙋ̀ возноси́ти. Мы́ же ѡ҆каѧ́ннїи, и҆з̾ глꙋбины̀ ѕѡ́лъ ѻ҆́чи и҆ сердца̀ на̑ша къ го́рнемꙋ сїѡ́нꙋ возводѧ́ще, мо́лимъ тѧ̀, прпⷣбне генна́дїе: бꙋ́ди застꙋ́пникъ и҆ хода́тай на́шъ пред̾ бг҃омъ и҆ гдⷭ҇емъ на́шимъ, сꙋдїе́ю пра́веднѣйшимъ, є҆го́же непреста́ннѡ прогнѣвлѧ́емъ, пред̾ ни́мъ согрѣша́юще. И҆ ꙗ҆́коже во дни̑ пло́ти твоеѧ̀ ди̑внаѧ и҆ пресла̑внаѧ соверши́лъ є҆сѝ, ѻ҆́тче всехва́льне, та́кѡ и҆ ны́нѣ, преше́дъ ѿ на́съ во ѡ҆би́тєли ѻ҆ц҃а̀ нбⷭ҇нагѡ, ѹ҆дивѝ млⷭ҇ть гдⷭ҇ню на на́съ, да нече́стїѧ и҆ мїрски́хъ похоте́й ѿбѣ́гше, бг҃ови же бл҃гоꙋгоди́вше, по́мощь є҆гѡ̀ во вре́мѧ бл҃гопотре́бно и҆ бл҃гослове́нїе на дѣла̀ рꙋ́къ на́шихъ ѡ҆брѧ́щемъ, и҆ да сподо́битъ ны̀ гдⷭ҇ь наслѣ́дити црⷭ҇тво нбⷭ҇ное и҆ съ ли̑ки ст҃ы́хъ сла́вити и҆ воспѣва́ти пречтⷭ҇но́е и҆ великолѣ́пое и҆́мѧ ѻ҆ц҃а̀ и҆ сн҃а и҆ ст҃а́гѡ дх҃а, ны́нѣ и҆ при́снѡ и҆ во вѣ́ки вѣкѡ́въ.

## Мл҃тва в҃, по рꙋ́кописи люби́мскагѡ спа́со-генна́дїева монастырѧ̀, ꙗ҆росла́вскїѧ є҆па́рхїи:

<versal data-diacritics="true">Ѽ</versal> бл҃же́ннаѧ и҆ бл҃года́ти ст҃а́гѡ дх҃а и҆спо́лненнаѧ главо̀, прпⷣбне ѻ҆́тче на́шъ генна́дїе всерѡссі́йскїй, па́че же костромскі́й и҆ любимогра́дскїй, ди́вный чꙋде́съ и҆сто́чниче, добро́то и҆ похвало̀ всѣ́хъ, съ вѣ́рою къ тебѣ̀ приходѧ́щихъ и҆ твоегѡ̀ предста́тельства въ нꙋ́ждахъ свои́хъ моли́твеннѣ тре́бꙋющихъ! Потщи́сѧ ѹ҆моли́ти влⷣкꙋ хрⷭ҇та̀, трꙋды̀ и҆ по́двиги твоѧ̑ чꙋдотворе́ньми поче́тшаго, ꙗ҆́кѡ да поми́лꙋетъ и҆ сп҃се́тъ раба̀ своего̀, бл҃гочести́вѣйшаго, самодержа́внѣйшаго, вели́каго госꙋда́рѧ на́шего, і҆мпера́тора нїкола́ѧ а҆леѯа́ндровича всеѧ̀ рѡссі́и, и҆ ца́рствꙋющїй до́мъ є҆гѡ̀, и҆ всѐ и҆́хъ хрⷭ҇толюби́вое во́инство: помозѝ и҆̀мъ, ѹ҆го́дниче бж҃їй, многомо́щнымъ твои́мъ хода́тайствомъ вою́ющыѧ на ны̀ врагѝ покори́ти. Цр҃квамъ ст҃ы̑мъ и҆ всемꙋ̀ хрⷭ҇тїа́нствꙋ неѿе́млемый ми́ръ и҆схода́тайствꙋй: ст҃ѣ́йшїй прави́тельствꙋющїй сѷно́дъ, преѡсвѧщє́нныѧ митрополі́ты и҆ є҆пі́скопы и҆ ве́сь свѧще́нническїй чи́нъ пра́вѡ пра́вити сло́во и҆́стины є҆ѵⷢ҇льскїѧ наста́ви: є҆ретїкѡ́мъ же и҆ раско́льникѡмъ въ позна́нїе и҆́стины прїитѝ помозѝ. Лю́демъ страны̀ сеѧ̀, къ не́йже ѿ лито́вскїѧ землѝ, и҆з̾ до́мꙋ твоегѡ̀ и҆зше́дъ, прилѣпи́лсѧ є҆сѝ, мл҃твами твои́ми помозѝ ѿ гла́да, гꙋби́тельства, трꙋ́са, пото́па, ѻ҆гнѧ̀, меча̀, наше́ствїѧ и҆ноплеме́нныхъ и҆ междоꙋсо́бныѧ бра́ни и҆зба́витисѧ, здра́вїемъ же, долгоде́нствїемъ, плодѡ́въ земны́хъ и҆з̾ѻби́лїемъ ра́доватисѧ сотворѝ, па́че же во бл҃гочести́вѣй хрⷭ҇тїа́нстѣй вѣ́рѣ преꙋспѣ́ѧнїе пода́ждь. Ѡ҆би́тель же твою̀ снабдѝ, гра́ды ѹ҆твердѝ, ста̑рыѧ ѹ҆тѣ́ши, ю҆́ныѧ наста́ви, безꙋ̑мныѧ ѹ҆мꙋдрѝ, болѧ́щыѧ и҆сцѣлѝ, разсла́блєнныѧ воздви́гни, плѣнє́нныѧ и҆зба́ви, ѹ҆́зники свободѝ, вдови̑цы поми́лꙋй, сирѡты̀ застꙋпѝ, младе́нцы воспита́й, и҆ всѧ̑ правосла̑вныѧ хрⷭ҇тїа́ны сохранѝ ѿ всѣ́хъ бѣ́дъ и҆ напа́стей, скорбе́й же и҆ нападе́нїѧ вра́жїѧ, и҆ ѿ смертоно́сныѧ ꙗ҆́звы и҆ тлетво́рныхъ вѣ̑тръ и҆ ѿ всѧ́кагѡ ѕла̀. Па́че же ны́нѣ съ вѣ́рою сѣ́мѡ прише́дшыѧ, и҆ со стра́хомъ ко ст҃о́мꙋ гро́бꙋ твоемꙋ̀ и҆ въ не́мъ сꙋ́щымъ многоцѣлє́бнымъ моще́мъ твои̑мъ припа́дающыѧ, и҆ ѡ҆́бразъ подо́бїѧ твоегѡ̀ любе́знѡ цѣлꙋ́ющыѧ, въ де́нь стра́шнагѡ сꙋда̀ ѿ шꙋ́їѧ ча́сти и҆зба́ви, на деснѣ́й же странѣ̀ со и҆збра́нными бж҃їими ста́ти сподо́би, и҆ проше́нїємъ и҆́хъ и҆спо́лнитисѧ ѹ҆молѝ. Всѣ́хъ же на́съ бл҃же́нный ѻ҆́ный гла́съ ѹ҆слы́шати сподо́би: прїиди́те, бл҃гослове́ннїи ѻ҆ц҃а̀ моегѡ̀, наслѣ́дꙋйте ѹ҆гото́ванное ва́мъ црⷭ҇твїе нбⷭ҇ное: ꙗ҆́кѡ да и҆ мы̀ вкꙋ́пѣ съ тобо́ю хрⷭ҇та̀ сп҃са на́шего сла́вимъ и҆ велича́емъ во вѣ́ки вѣкѡ́въ.

## Тропа́рь, гла́съ д҃:

<red>Ꙗ҆́</red>кѡ пꙋстыннолюби́ваѧ го́рлица, ѿ сꙋ́етнагѡ и҆ многомѧте́жнагѡ мі́ра въ пꙋсты́ню ѹ҆дали́всѧ, чистото́ю и҆ говѣ́нїемъ, мл҃твами и҆ трꙋжде́нїемъ просла́вилъ є҆сѝ бг҃а въ дꙋшѝ и҆ тѣлесѝ твое́мъ: и҆ та́кѡ бл҃гоче́стнѡ пожи́въ, ꙗ҆ви́лсѧ є҆сѝ, прпⷣбне, пꙋсты́ни любимогра́дскїѧ ѹ҆краше́нїе, и҆́нокѡмъ честна́гѡ житїѧ̀ ѡ҆́бразъ, и҆ те́плый моли́твенникъ за всѣ́хъ, притека́ющихъ къ ра́цѣ твое́й съ вѣ́рою.
