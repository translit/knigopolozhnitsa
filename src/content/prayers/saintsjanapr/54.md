---
title: "А҆прі́лїа а҃ и҆ і҆ꙋ́лїа д҃"
navigation:
  key: prayers-saintsjanapr-54
  title: "А҆прі́лїа а҃ и҆ і҆ꙋ́лїа д҃"
  parent: prayers-saintsjanapr
  order: 54
type: "prayer"
---

## А҆прі́лїа а҃ и҆ і҆ꙋ́лїа д҃.

## Мл҃тва прпⷣбномꙋ є҆ѵѳѵ́мїю сꙋ́ждальскомꙋ, и҆з̾ а҆ка́ѳїста:

<versal>П</versal>рпⷣбне и҆ пребл҃же́нне ѻ҆́тче на́шъ є҆ѵѳѵ́мїе! Вонмѝ на́мъ, къ тебѣ̀ смире́ннѡ припа́дающымъ и҆ твоегѡ̀ застꙋпле́нїѧ те́плѣ просѧ́щымъ. Вѣ́си не́мѡщи на́шѧ, вѣ́си грѣхѝ на́шѧ, но и҆ ѹ҆се́рдїе на́ше не ѹ҆таи́сѧ ѿ тебє̀. Ѹ҆моли́ млⷭ҇тиваго сп҃си́телѧ на́шего, гдⷭ҇а і҆и҃са хрⷭ҇та̀, дарова́ти на́мъ ѡ҆ставле́нїе мно́гихъ согрѣше́нїй на́шихъ и҆ ѹ҆тверди́ти на́съ на пꙋтѝ дѣ́ланїѧ за́повѣдей є҆гѡ̀. Ѡ҆градѝ на́съ твои́ми мл҃твами ѿ всѣ́хъ и҆скꙋше́нїй и҆ бѣ́дъ: ѿвратѝ належа́щыѧ на́мъ скѡ́рби и҆ напа̑сти: да́рꙋй на́мъ во здра́вїи, ми́рѣ, тишинѣ̀ и҆ бл҃гоꙋгожде́нїи бг҃ꙋ провожда́ти дни̑ житїѧ̀ на́шегѡ: и҆спросѝ на́мъ вре́мѧ на покаѧ́нїе и҆ ѿвѣ́тъ бл҃гопрїѧ́тенъ на стра́шнѣмъ сꙋдѣ̀ хрⷭ҇то́вѣ, да съ тобо́ю и҆ со всѣ́ми и҆збра́нными сла́вимъ ѻ҆ц҃а̀ и҆ сн҃а и҆ ст҃а́го дх҃а во вѣ́ки вѣкѡ́въ.

## Тропа́рь, гла́съ г҃:

<red>Ꙗ҆́</red>кѡ свѣтоза́рнаѧ ѕвѣзда̀ прише́лъ є҆сѝ ѿ восто́ка на за́падъ, ѡ҆ста́вивъ ѻ҆те́чество твоѐ ни́жнїй но́вградъ, и҆ доше́дъ бг҃оспаса́емагѡ гра́да сꙋ́ждалѧ, въ не́мъ ѡ҆би́тель сотвори́лъ є҆сѝ, и҆ собра́лъ є҆сѝ мона́хѡвъ мно́жєства: и҆ прїе́мъ да́ръ чꙋде́съ ѿ бг҃а, ѻ҆́тче є҆ѵѳѵ́мїе, бы́лъ є҆сѝ ѡ҆ хрⷭ҇тѣ̀ собесѣ́дникъ и҆ спо́стникъ прпⷣбномꙋ се́ргїю. Съ ни́мже ѹ҆ хрⷭ҇та̀ бг҃а и҆спросѝ бл҃говѣ́рномꙋ і҆мпера́торꙋ на́шемꙋ нїкола́ю а҆леѯа́ндровичꙋ здра́вїе и҆ сп҃се́нїе и҆ дꙋша́мъ на́шымъ ве́лїю млⷭ҇ть.
