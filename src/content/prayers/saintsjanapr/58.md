---
title: "А҆прі́лїа а҃і"
navigation:
  key: prayers-saintsjanapr-58
  title: "А҆прі́лїа а҃і"
  parent: prayers-saintsjanapr
  order: 58
type: "prayer"
---

## А҆прі́лїа а҃і.

## Мл҃твы сщ҃енномч҃нкꙋ а҆нтѵ́пѣ, є҆пⷭ҇кпꙋ перга́мскомꙋ.



## Мл҃тва а҃, и҆з̾ а҆ка́ѳїста:

<versal data-diacritics="true">Ѽ</versal> пресла́вный сщ҃енномч҃нче а҆нтѵ́по и҆ ско́рый помо́щниче хрⷭ҇тїа́нѡмъ въ болѣ́знехъ! Вѣ́рꙋю ѿ всеѧ̀ дꙋшѝ и҆ помышле́нїѧ, ꙗ҆́кѡ даде́сѧ тебѣ̀ ѿ гдⷭ҇а да́ръ болѧ́щыѧ врачева́ти и҆ разсла́блєнныѧ ѹ҆крѣплѧ́ти. Сегѡ̀ ра́ди къ тебѣ̀, ꙗ҆́кѡ бл҃года́тномꙋ врачꙋ̀ болѣ́зней, а҆́зъ немощны́й <red>[</red><rubric class="inline">и҆лѝ:</rubric> немощна́ѧ<red>]</red> прибѣга́ю, и҆ тво́й досточти́мый ѡ҆́бразъ со бл҃гоговѣ́нїемъ лобыза́ѧ <red>[</red><rubric class="inline">и҆лѝ:</rubric> лобыза́ющи<red>]</red> молю́сѧ: твои́мъ предста́тельствомъ ѹ҆ цр҃ѧ̀ нбⷭ҇нагѡ и҆спросѝ мнѣ̀ болѧ́щемꙋ <red>[</red><rubric class="inline">и҆лѝ:</rubric> болѧ́щей<red>]</red> и҆сцѣле́нїе ѿ ѹ҆дрꙋча́ющїѧ мѧ̀ зꙋбны́ѧ болѣ́зни. А҆́ще бо и҆ недосто́инъ <red>[</red><rubric class="inline">и҆лѝ:</rubric> недосто́йна<red>]</red> є҆́смь тебє̀, бл҃гостнѣйшагѡ ѻ҆тца̀ и҆ при́снагѡ застꙋ́пника моегѡ̀: но ты̀, бы́въ подража́тель чл҃вѣколю́бїѧ бж҃їѧ, сотвори́ мѧ досто́йна <red>[</red><rubric class="inline">и҆лѝ:</rubric> досто́йнꙋ<red>]</red> твоегѡ̀ застꙋпле́нїѧ чрез̾ моѐ ѡ҆браще́нїе ѿ ѕлы́хъ дѣ́лъ ко бл҃го́мꙋ житїю̀: ѹ҆врачꙋ́й ѻ҆би́льнѡ дарова́нною тебѣ̀ бл҃года́тїю ꙗ҆́звы и҆ стрꙋ́пы дꙋшѝ и҆ тѣ́ла моегѡ̀, да́рꙋй мѝ здра́вїе и҆ сп҃се́нїе и҆ во все́мъ бл҃го́е поспѣше́нїе, да та́кѡ, ти́хое и҆ безмо́лвное житїѐ пожи́въ <red>[</red><rubric class="inline">и҆лѝ:</rubric> пожи́вши<red>]</red> во всѧ́комъ бл҃гоче́стїи и҆ чистотѣ̀, сподо́блюсѧ со всѣ́ми ст҃ы́ми сла́вити всест҃о́е и҆́мѧ ѻ҆ц҃а̀ и҆ сн҃а и҆ ст҃а́гѡ дх҃а во вѣ́ки вѣкѡ́въ.

## Мл҃тва в҃:

<versal data-diacritics="true">Ѽ</versal> а҆рхїере́ю бж҃їй, сщ҃енномч҃нче хрⷭ҇то́въ а҆нтѵ́по пребл҃же́нне, а҆пⷭ҇лѡвъ сопресто́льниче и҆ ст҃и́телей сла́во! Ты̀, а҆рхїере́ю вели́кїй, ꙗ҆ви́лсѧ є҆сѝ цр҃ко́вное свѣти́ло и҆ и҆́стинное вѣ́ры ѹ҆твержде́нїе, занѐ проти́вꙋ бг҃обо́рцєвъ дерзнове́ннѡ хрⷭ҇та̀ и҆сповѣ́далъ є҆сѝ, и҆ ꙗ҆́кѡ кади́ло бл҃гово́нное въ же́ртвꙋ бг҃ꙋ себѐ сама́го прине́слъ є҆сѝ, и҆ ꙗ҆́кѡ а҆́гнецъ неѕло́бивый къ мꙋче́нїю приведе́нъ бы́въ, въ вола̀ разжже́ннаго вше́лъ є҆сѝ, мл҃твы бл҃года́рствєнныѧ въ не́мъ бг҃ꙋ возсыла́ѧ, по си́хъ же ꙗ҆́кѡ со́лнце просїѧ́лъ є҆сѝ, и҆ мꙋче́нїемъ твои́мъ томи́телѧ лю́таго велїа́ра до конца̀ сокрꙋши́лъ є҆сѝ. Сегѡ̀ ра́ди хрⷭ҇то́съ тѧ̀ на землѝ и҆ на нб҃сѝ просла́ви и҆ бл҃года́ть тебѣ̀ дарова̀, во є҆́же всѣ̑мъ стра́ждꙋщымъ ѿ неꙋтиши́мыѧ и҆ нестерпи́мыѧ зꙋбны́ѧ болѣ́зни цѣльбы̑ подава́ти, тѧ̀ съ вѣ́рою непреста́ннѡ призыва́ющымъ. Ѹ҆слы́ши ѹ҆̀бо и҆ на́съ недосто́йныхъ, въ ча́съ се́й моле́бное тебѣ̀ приносѧ́щихъ пѣ́нїе, ꙗ҆́кѡ тебѐ хода́таѧ и҆ мл҃твенника къ бг҃ꙋ предлага́емъ, и҆ на твоѐ застꙋпле́нїе ѹ҆пова́юще, томꙋ̀ сла́вꙋ возсыла́емъ, ѻ҆ц҃ꙋ̀ и҆ сн҃ꙋ и҆ ст҃о́мꙋ дх҃ꙋ, ны́нѣ и҆ при́снѡ и҆ во вѣ́ки вѣкѡ́въ.

## Мл҃тва г҃, что́маѧ въ петрогра́дской спа́со-боча́ринской цр҃кви:

<versal data-diacritics="true">Ѽ</versal> вели́кїй хрⷭ҇то́въ ѹ҆го́дниче и҆ пресла́вный цѣле́бниче, сщ҃енномч҃нче а҆нтѵ́по, на нб҃сѝ прⷭ҇то́лꙋ бж҃їю предстоѧ́й, трїѷпоста́сныѧ є҆гѡ̀ сла́вы наслажда́ѧйсѧ и҆ да́нною тѝ свы́ше бл҃года́тїю разли̑чнаѧ и҆сточа́ѧй чꙋдеса̀! При́зри ми́лостивымъ твои́мъ ѻ҆́комъ на предстоѧ́щыѧ лю́ди и҆ чтⷭ҇нѣ́й твое́й і҆кѡ́нѣ ѹ҆ми́льнѡ молѧ́щыѧсѧ и҆ просѧ́щыѧ ѹ҆ тебє̀ цѣле́бныѧ по́мощи и҆ застꙋпле́нїѧ. Прострѝ ко гдⷭ҇ꙋ бг҃ꙋ на́шемꙋ тє́плыѧ твоѧ̑ мл҃твы и҆ и҆спросѝ дꙋша́мъ на́шымъ ѡ҆ставле́нїе прегрѣше́нїй, Се́ бо мы̀ се́рдцемъ сокрꙋше́ннымъ и҆ дꙋ́хомъ смире́ннымъ тебѐ хода́таѧ ми́лостива ко влⷣцѣ и҆ мл҃твенника за ны̀ грѣ̑шныѧ призыва́емъ, ꙗ҆́кѡ ты̀ прїѧ́лъ є҆сѝ ѿ негѡ̀ бл҃года́ть недꙋ́ги ѿгонѧ́ти и҆ стра̑сти и҆сцѣлѧ́ти. Тебѐ ѹ҆̀бо про́симъ: не пре́зри на́съ недосто́йныхъ, молѧ́щихсѧ тебѣ̀ и҆ твоеѧ̀ по́мощи тре́бꙋющихъ, и҆ и҆схода́тайствꙋй всѣ̑мъ всѧ̑ ко сп҃се́нїю полє́знаѧ, ꙗ҆́кѡ да твои́ми ко гдⷭ҇ꙋ бг҃ꙋ мл҃твами полꙋчи́вше бл҃года́ть и҆ млⷭ҇ть, просла́вимъ всѣ́хъ бл҃ги́хъ и҆сто́чника и҆ даропода́телѧ, бг҃а є҆ди́наго, въ трⷪ҇цѣ ст҃ѣ́й сла́вимаго, ѻ҆ц҃а̀ и҆ сн҃а и҆ ст҃а́го дх҃а, ны́нѣ и҆ при́снѡ и҆ во вѣ́ки вѣкѡ́въ.

## Тропа́рь, гла́съ д҃:

<red>І҆́</red>дѡльскїѧ лє́сти ѹ҆праздни́лъ є҆сѝ, а҆нтѵ́по, и҆ дїа́вольскꙋю попра́въ си́лꙋ, пред̾ бг҃обѡ́рцы дерзнове́ннѡ хрⷭ҇та̀ и҆сповѣ́далъ є҆сѝ: тѣ́мже со а҆́гг҃льскими чи̑ны въ вы́шнихъ водворѧ́ѧсѧ, влⷣцѣ всѣ́хъ славосло́вїе приносѧ̀, и҆ ѡ҆ на́съ моле́бное бл҃годаре́нїе предлага́еши, бл҃года́ть цѣльбы̀ да́рꙋѧ. Сегѡ̀ ра́ди тѧ̀ чти́мъ, сщ҃енномч҃нче а҆нтѵ́по: молѝ хрⷭ҇та̀ бг҃а, да сп҃се́тъ дꙋ́шы на́шѧ.
