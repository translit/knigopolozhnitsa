---
title: "Ма́рта а҃і"
navigation:
  key: prayers-saintsjanapr-48
  title: "Ма́рта а҃і"
  parent: prayers-saintsjanapr
  order: 48
type: "prayer"
---

## Ма́рта а҃і.

## Мл҃тва ст҃и́телю є҆ѵѳѵ́мїю, а҆рхїепⷭ҇кпꙋ новгоро́дскомꙋ, и҆з̾ слꙋ́жбы съ житїе́мъ:

<versal data-diacritics="true">Ѻ҆́</versal>тче ст҃и́телю є҆ѵѳѵ́мїе! Ты̀ ѿ ю҆́ности твоеѧ̀ хрⷭ҇та̀ возлюби́лъ є҆сѝ, и҆ бл҃года́тїю є҆гѡ̀ ѹ҆крѣплѧ́емь, всѧ̑ плотска̑ѧ мꙋдрова̑нїѧ ѹ҆мертви́лъ є҆сѝ, чи́стымъ же житїе́мъ и҆ кро́ткимъ нра́вомъ гдⷭ҇еви ѹ҆годи́лъ є҆сѝ, и҆ по бл҃года́ти є҆гѡ̀ на престо́лѣ ст҃и́тельства подвиза́ѧсѧ, ꙗ҆ви́лсѧ є҆сѝ па́ствѣ хрⷭ҇то́вѣ вели́кагѡ нова́града па́стырь до́брый, дꙋ́шꙋ твою̀ ѡ҆ ста́дѣ твое́мъ полага́ѧй. Тѣ́мже и҆ по сме́рти твое́й просла́ви тѧ̀ пастыренача́льникъ хрⷭ҇то́съ подаѧ́нїемъ чꙋде́съ, ѿ тебє̀ и҆стека́ющихъ, ѡ҆́бразъ добродѣ́тельнагѡ житїѧ̀ въ тебѣ̀ на́мъ показꙋ́ѧ. Тѣ́мже и҆ а҆́зъ грѣ́шный и҆ ѹ҆ны́лый, къ ра́цѣ моще́й твои́хъ припа́даѧ, молю́сѧ тебѣ̀ ѹ҆се́рднѡ: да́ждь мѝ рꙋ́кꙋ по́мощи, воздви́гни мѧ̀ мл҃твами твои́ми и҆з̾ глꙋбины̀ грѣхо́вныѧ: се́ бо волна́ми страсте́й плотски́хъ и҆ и҆ны́ми тьмочи́сленными жите́йскими треволнє́нїи ѡ҆бꙋрева́юсѧ. Бꙋ́ди ѹ҆̀бо мнѣ̀ многогрѣ́шномꙋ те́плый ко хрⷭ҇тꙋ̀ предста́тель и҆ моли́твенникъ, да и҆ а҆́зъ, ѿ потопле́нїѧ грѣхо́внагѡ и҆зба́вленъ, ко приста́нищꙋ непоро́чнагѡ житїѧ̀ бл҃года́тїю хрⷭ҇то́вою дости́гнꙋ, и҆ чи́стымъ житїе́мъ просла́влю сп҃си́телѧ моего̀, кро́вїю свое́ю менѐ и҆скꙋпи́вшаго: и҆ та́кѡ житїѐ сконча́въ, полꙋчꙋ̀ жи́знь вѣ́чнꙋю во црⷭ҇твїи нбⷭ҇нѣмъ, и҆дѣ́же сла́витсѧ пречⷭ҇тно́е и҆ великолѣ́пое и҆́мѧ ѻ҆ц҃а̀ и҆ сн҃а и҆ ст҃а́гѡ дх҃а, ны́нѣ и҆ при́снѡ и҆ во вѣ́ки вѣкѡ́въ.

## Тропа́рь, гла́съ д҃:

<red>И҆</red>збра́нъ бы́въ бг҃ови ѿ ю҆́ности, ст҃и́телю є҆ѵѳѵ́мїе, и҆ сегѡ̀ ра́ди а҆рхїере́йства са́номъ почте́нъ бы́въ, ѹ҆па́слъ є҆сѝ лю́ди, тебѣ̀ бг҃омъ врꙋчє́нныѧ: тѣ́мже и҆ по преставле́нїи чꙋде́съ дарова̑нїѧ ѿ гдⷭ҇а прїѧ́лъ є҆сѝ, и҆сцѣлѧ́ти разли̑чныѧ недꙋ́ги. Того̀ молѝ ѡ҆ на́съ, соверша́ющихъ честнꙋ́ю па́мѧть твою̀, да тебѐ всѝ непреста́ннѡ ѹ҆бл҃жа́емъ.
