---
title: "А҆прі́лїа а҃, ма́рта ѕ҃ и҆ въ недѣ́лю ѡ҆ разсла́бленнѣмъ"
navigation:
  key: prayers-saintsjanapr-55
  title: "А҆прі́лїа а҃, ма́рта ѕ҃ и҆ въ недѣ́лю ѡ҆ разсла́бленнѣмъ"
  parent: prayers-saintsjanapr
  order: 55
type: "prayer"
---

## А҆прі́лїа а҃, ма́рта ѕ҃ и҆ въ недѣ́лю ѡ҆ разсла́бленнѣмъ.

## Мл҃тва ст҃о́мꙋ мч҃нкꙋ а҆вра́мїю болга́рскомꙋ, и҆з̾ слꙋ́жбы со а҆ка́ѳїстомъ:

<versal>С</versal>т҃ы́й мч҃нче а҆вра́мїе, до́блїй во́ине хрⷭ҇та̀ цр҃ѧ̀ нбⷭ҇нагѡ, въ ско́рбехъ и҆ напа́стехъ пресла́вный на́шъ помо́щниче и҆ защи́тниче! Ничто́же возмо́же ѿлꙋчи́ти тѧ̀ ѿ любвѐ ко гдⷭ҇ꙋ і҆и҃сꙋ: ни лє́стнаѧ ѡ҆бѣща̑нїѧ бла̑гъ вре́менныхъ, ни прещє́нїѧ, ни мꙋ̑ки ѿ ѕлы́хъ врагѡ́въ ст҃ѣ́йшїѧ хрⷭ҇то́вы вѣ́ры: ты̀, ꙗ҆́кѡ ле́въ, и҆зше́лъ є҆сѝ на бра́нь проти́вꙋ волкѡ́въ мы́сленныхъ, дꙋхѡ́въ ѕло́бы, подви́гшихъ на тѧ̀, ра́ди до́брагѡ твоегѡ̀ и҆сповѣ́данїѧ, є҆диноплеме́нный тебѣ̀ наро́дъ болга́рскїй, и҆, ꙗ҆́кѡ ѻ҆́гненнаѧ стрѣла̀, тѣ́хъ порази́лъ є҆сѝ си́лою бл҃года́ти ст҃а́гѡ дх҃а и҆ крѣ́пкїѧ, ꙗ҆́кѡ сме́рть, любвѐ твоеѧ̀ къ бг҃ꙋ. А҆́ще и҆ пролїѧ́лъ є҆сѝ кро́вь твою̀ за хрⷭ҇та̀ бг҃а на́шего, погꙋби́въ вре́меннꙋю жи́знь: ѻ҆ба́че безсме́ртною дꙋше́ю, ꙗ҆́кѡ ѻ҆ре́лъ, воспари́лъ є҆сѝ въ гѡ́рнїѧ ѡ҆би́тєли ѻ҆ц҃а̀ на́шегѡ, и҆ та́мѡ вѣ́чнꙋю жи́знь, сла́вꙋ и҆ бл҃же́нство неизрече́нное воспрїѧ́лъ є҆сѝ, на́мъ же нетлѣ̑нныѧ мо́щи твоѧ̑, ꙗ҆́кѡ крі́нъ многоцѣ́нный и҆ бл҃гоꙋха́нный, ѡ҆ста́вилъ є҆сѝ. Вѣ́рꙋемъ, стрⷭ҇тоте́рпче ст҃ы́й, ꙗ҆́кѡ, предстоѧ̀ со а҆́гг҃лы и҆ всѣ́ми ст҃ы́ми прⷭ҇то́лꙋ сла́вы трїѷпоста́снагѡ бг҃а, ѹ҆сє́рдныѧ и҆ бг҃опрїѧ̑тныѧ возно́сиши мл҃твы не то́кмѡ ѡ҆ на́съ и҆ ѡ҆ ст҃ѣ́й ѡ҆би́тели се́й и҆ ѡ҆ гра́дѣ на́шемъ, но и҆ ѡ҆ все́й ст҃ѣ́й хрⷭ҇то́вѣ цр҃кви, и҆ ѡ҆ правосла́внѣмъ ца́рствѣ рѡссі́йстѣмъ, и҆ ѡ҆ бл҃гочести́вѣйшемъ царѣ̀ на́шемъ. Вѣ́рꙋемъ, пресла́вный чꙋдотво́рче, ꙗ҆́кѡ ты̀, си́лою всемогꙋ́щагѡ гдⷭ҇а, чрез̾ ст҃ы̑ѧ мо́щи твоѧ̑, и҆сточа́еши ѻ҆би̑льныѧ да́ры бл҃года́тныѧ по́мощи во сп҃се́нїе всѣ̑мъ съ вѣ́рою къ тебѣ̀ притека́ющымъ, наипа́че же и҆спроша́еши кончи́нꙋ съ покаѧ́нїемъ тебѐ чтꙋ́щымъ, и҆ бл҃госе́рднѡ помога́еши немощны̑мъ младе́нцємъ, да всѝ є҆динодꙋ́шнѡ прославлѧ́емъ неисповѣди́мое вели́чїе бл҃гости бж҃їѧ. Тѣ́мже вѣ́рою и҆ любо́вїю ко ст҃ы̑мъ моще́мъ твои̑мъ припа́дающе и҆ бл҃гоговѣ́йнѡ ѻ҆́ныѧ лобыза́юще, мо́лимъ тѧ̀, до́брый на нб҃сѝ на́шъ мл҃твенниче и҆ застꙋ́пниче: помога́й на́мъ грѣ̑шнымъ и҆ смирє́ннымъ твои́ми мл҃твами во всѣ́хъ ско́рбехъ, нꙋ́ждахъ и҆ ѡ҆бстоѧ́нїихъ на́шихъ, сохранѧ́й на́съ, ст҃ꙋ́ю ѡ҆би́тель сїю̀ и҆ гра́дъ се́й ѿ всѧ́кагѡ ѕла̀ и҆ всѧ́кїѧ напа́сти, наипа́че же споспѣшествꙋ́й вѣ́чномꙋ сп҃се́нїю на́шемꙋ и҆ всѣ́хъ просѧ́щихъ ѿ тебє̀ по́мощи и҆ застꙋпле́нїѧ. Є҆́й, смире́ннѡ мо́лимъ тѧ̀, ѹ҆го́дниче бж҃їй: молѝ хрⷭ҇та̀ бг҃а на́шего, да да́стъ ѻ҆́нъ ми́ръ и҆ тишинꙋ̀ всѣ̑мъ правосла̑внымъ хрⷭ҇тїа́нѡмъ и҆ да ѿврати́тъ ѿ на́съ всѧ́кїй гнѣ́въ, на ны̀ дви́жимый, да и҆зба́витъ на́съ ѿ сѣте́й вра́жїихъ, томле́нїѧ во ѹ҆́захъ грѣха̀ и҆ мꙋче́нїй а҆́довыхъ, и҆ да сподо́битъ на́съ недосто́йныхъ ѡ҆деснꙋ́ю себє̀ ста́ти на сꙋдѣ̀ свое́мъ пра́веднѣмъ и҆ вни́ти въ вѣ́чный поко́й ст҃ы́хъ є҆гѡ̀, и҆дѣ́же пра́зднꙋющихъ гла́съ непреста́нный и҆ неизрече́ннаѧ сла́дость зрѧ́щихъ добро́тꙋ лица̀ є҆гѡ̀: и҆ та́кѡ возмо́жемъ съ тобо́ю и҆ всѣ́ми ст҃ы́ми прославлѧ́ти ѻ҆ц҃а̀ и҆ сн҃а и҆ ст҃а́го дх҃а, трⷪ҇цꙋ є҆диносꙋ́щнꙋю и҆ нераздѣ́льнꙋю, во вѣ́ки вѣкѡ́въ.

## Тропа́рь, гла́съ д҃:

<red>Д</red>не́сь, бл҃говѣ́рнїи лю́дїе, соше́дшесѧ восхва́лимъ до́блѧго сего̀ мч҃нка и҆ страда́льца а҆вра́мїа: се́й бо, ѹ҆крѣплѧ́емь си́лою бж҃їею, дꙋ́шꙋ свою̀ положѝ за хрⷭ҇та̀, мно́гѡ пострада́въ ѿ ѕловѣ́рныхъ болга́ръ. Сегѡ̀ ра́ди ѿ гдⷭ҇а вѣне́цъ прїѧ́тъ, и҆ ны́нѣ предстои́тъ є҆мꙋ̀ и҆ мо́литсѧ ѡ҆ гра́дѣ се́мъ и҆ ѡ҆ всѣ́хъ на́съ, чтꙋ́щихъ па́мѧть є҆гѡ̀.
