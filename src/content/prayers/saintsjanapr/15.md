---
title: "І҆анꙋа́рїа и҃і"
navigation:
  key: prayers-saintsjanapr-15
  title: "І҆анꙋа́рїа и҃і"
  parent: prayers-saintsjanapr
  order: 15
type: "prayer"
---

## І҆анꙋа́рїа и҃і.

## Мл҃тва прпⷣбномꙋ а҆ѳана́сїю сѧ́ндемскомꙋ, что́маѧ въ сѧ́ндемскомъ монастырѣ̀, ѻ҆ло́нецкїѧ є҆па́рхїи:

<versal data-diacritics="true">Ѽ</versal> прпⷣбне и҆ бг҃оно́сне ѻ҆́тче на́шъ а҆ѳана́сїе, а҆́гг҃ле земны́й и҆ человѣ́че нбⷭ҇ный, и҆зрѧ́дный ѹ҆го́дниче хрⷭ҇то́въ, и҆ влⷣчцы на́шеѧ бцⷣы до́брый чти́телю, всѣ̑мъ же, съ вѣ́рою и҆ любо́вїю къ тебѣ̀ притека́ющымъ, и҆звѣ́стный застꙋ́пниче! И҆спросѝ на́мъ всѧ̑ къ житїю̀ семꙋ̀ вре́менномꙋ потрє́бнаѧ и҆ къ вѣ́чномꙋ на́шемꙋ сп҃се́нїю полє́знаѧ. Посо́бствꙋй предста́тельствомъ твои́мъ, ѹ҆го́дниче бж҃їй, бл҃гочести́вѣйшемꙋ вели́комꙋ госꙋда́рю на́шемꙋ, і҆мпера́торꙋ нїкола́ю а҆леѯа́ндровичꙋ всеѧ̀ рѡссі́и, на врагѝ ви̑димыѧ и҆ неви̑димыѧ, да въ ми́рѣ глꙋбо́цѣ пребꙋ́детъ ст҃а́ѧ цр҃ковь хрⷭ҇то́ва, и҆ ца́рство рѡссі́йское во всѧ́комъ бл҃гоче́стїи и҆ бл҃гострое́нїи нерꙋши́мѡ да сохрани́тсѧ. Си́це же и҆ всѣ̑мъ на́мъ, чꙋдотво́рче ст҃ы́й, бꙋ́ди ско́рый во всѧ́кой ско́рби и҆ ѡ҆бстоѧ́нїи помо́щникъ, наипа́че же въ ча́съ кончи́ны на́шеѧ ꙗ҆ви́сѧ на́мъ застꙋ́пникъ бл҃госе́рдый, да не пре́дани бꙋ́демъ на мыта́рствахъ воздꙋ́шныхъ вла́сти ѕло́бнагѡ мїроде́ржца, но да сподо́бимсѧ непреткнове́ннагѡ восхо́да въ црⷭ҇твїе нбⷭ҇ное. Є҆́й, ѻ҆́тче, мл҃твенниче на́шъ при́сный, просїѧ́вый заре́ю бл҃года́ти бж҃їѧ, ѹ҆краше́нїе сы́й мѣ́ста сегѡ̀! Не преста́ни молѧ́сѧ, да николи́же бл҃года́ть бж҃їѧ и҆ покро́въ бг҃омт҃ре ѿ мѣ́ста сегѡ̀ ѿстꙋ́питъ, но да сподо́бимсѧ вкꙋ́пѣ съ тобо́ю и҆ со всѣ́ми ст҃ы́ми въ селе́нїихъ ра́йскихъ сла́вити вели́чїе, бл҃года́ть и҆ млⷭ҇ть є҆ди́нагѡ въ трⷪ҇цѣ бг҃а, ѻ҆ц҃а̀ и҆ сн҃а и҆ ст҃а́гѡ дх҃а, во вѣ́ки вѣкѡ́въ.
