---
title: "Ма́рта є҃"
navigation:
  key: prayers-saintsjanapr-46
  title: "Ма́рта є҃"
  parent: prayers-saintsjanapr
  order: 46
type: "prayer"
---

## Ма́рта є҃.

## Мл҃тва ст҃о́мꙋ бл҃говѣ́рномꙋ кнѧ́зю ѳео́дѡрꙋ и҆ ча́дѡмъ є҆гѡ̀ даві́дꙋ и҆ кѡнстанті́нꙋ, смолє́нскимъ и҆ ꙗ҆росла́вскимъ чꙋдотво́рцємъ:

<versal data-diacritics="true">Ѽ</versal> вели́цыи ѹ҆гѡ́дницы бж҃їи и҆ чꙋдотво́рцы, ст҃і́и и҆ бл҃говѣ́рнїи кнѧ́зи ѳео́дѡре, даві́де и҆ кѡнстанті́не! Ко ст҃ы̑мъ и҆ многоцѣлє́бнымъ моще́мъ ва́шымъ припа́дающе, мо́лимъ вы̀ со смире́нїемъ, вѣ́рою и҆ любо́вїю: простри́те бл҃гопрїѧ̑тныѧ мл҃твы ва́шѧ ко гдⷭ҇ꙋ и҆ созда́телю на́шемꙋ, и҆ ѹ҆моли́те є҆гѡ̀ бл҃гость, дарова́ти на́мъ всѧ̑ къ вѣ́чномꙋ сп҃се́нїю потрє́бнаѧ, та́же и҆ къ житїю̀ семꙋ̀ вре́менномꙋ нꙋ̑жнаѧ: вѣ́рꙋемъ бо несомнѣ́ннѡ, ꙗ҆́кѡ всѧ̑ возмѡ́жна ва́мъ, ꙗ҆́кѡ и҆́стиннымъ є҆гѡ̀ ѹ҆го́дникѡмъ. Тогѡ̀ ра́ди и҆ ѡ҆ си́хъ мо́лимсѧ ва́мъ: и҆спроси́те на́мъ ѹ҆ цр҃ѧ̀ ца́рствꙋющихъ и҆ гдⷭ҇а госпо́дствꙋющихъ ца́рствꙋ на́шемꙋ правосла́вно- рѡссі́йскомꙋ ми́ръ, тишинꙋ̀ и҆ бл҃гоꙋстрое́нїе, бл҃гочести́вѣйшемꙋ, самодержа́внѣйшемꙋ, вели́комꙋ госꙋда́рю на́шемꙋ, і҆мпера́торꙋ нїкола́ю а҆леѯа́ндровичꙋ, здра́вїе, долгоде́нствїе и҆ на врагѝ ѡ҆долѣ́нїе, ца́рствꙋющымъ градѡ́мъ, гра́дꙋ на́шемꙋ и҆ всѣ̑мъ градѡ́мъ и҆ ве́семъ рѡссі̑йскимъ бл҃гополꙋ́чїе, и҆з̾ѻби́лїе и҆ ѿ ѕлы́хъ сохране́нїе, всѣ̑мъ же правовѣ̑рнымъ лю́демъ, почита́ющымъ ва́съ и҆ на поклоне́нїе моще́мъ ва́шымъ ст҃ы̑мъ приходѧ́щымъ, млⷭ҇ть бж҃їю и҆ бл҃ги́хъ проше́нїй ско́рое и҆сполне́нїе. Є҆́й, чꙋдотво́рцы ст҃і́и! Не посрами́те ѹ҆пова́нїѧ на́шегѡ, но мл҃твами ва́шими сотвори́те на́съ наслѣ́дники бы́ти црⷭ҇твїѧ хрⷭ҇то́ва, да прославлѧ́емъ чл҃вѣколю́бїе въ трⷪ҇цѣ сла́вимагѡ и҆ покланѧ́емагѡ бг҃а, ѻ҆ц҃а̀ и҆ сн҃а и҆ ст҃а́гѡ дх҃а, и҆ ва́ше ст҃о́е застꙋпле́нїе, во вѣ́ки вѣкѡ́въ.

## Тропа́рь, гла́съ и҃:

<red>Ꙗ҆́</red>кѡ ѕвѣ́зды многосвѣ̑тлыѧ ѿ ю҆́ности возсїѧ́вше, ѡ҆свѣти́ли є҆стѐ сердца̀ вѣ́рныхъ пренесе́нїемъ чтⷭ҇ны́хъ моще́й ва́шихъ, во пло́ти ꙗ҆́кѡ а҆́гг҃ли на землѝ показа́стесѧ, поще́нїемъ насажде́ни бы́сте ꙗ҆́кѡ древа̀ при вода́хъ воздержа́нїѧ, напое́ни стрꙋѧ́ми сле́зъ ва́шихъ, и҆ скве́рнꙋ ѡ҆мы́сте: сегѡ̀ ра́ди ꙗ҆ви́стесѧ прїѧ́тєлища бж҃їѧ дх҃а, ѳео́дѡре и҆ даві́де и҆ кѡнстанті́не. Моли́те хрⷭ҇та̀ бг҃а сп҃сти́сѧ дꙋша́мъ на́шымъ.
