---
title: "Феврꙋа́рїа и҃ и҆ і҆ꙋ́нїа и҃"
navigation:
  key: prayers-saintsjanapr-31
  title: "Феврꙋа́рїа и҃ и҆ і҆ꙋ́нїа и҃"
  parent: prayers-saintsjanapr
  order: 31
type: "prayer"
---

## Феврꙋа́рїа и҃ и҆ і҆ꙋ́нїа и҃.

## Мл҃тва ст҃о́мꙋ великомч҃нкꙋ ѳео́дѡрꙋ стратила́тꙋ, что́маѧ въ ѳео́дѡровскомъ монастырѣ̀ гра́да каза́ни:

<versal data-diacritics="true">Ѽ</versal> ст҃ы́й, сла́вный и҆ всехва́льный великомч҃нче ѳео́дѡре стратила́те! Со́браннїи дне́сь во хра́мѣ твое́мъ и҆ пред̾ і҆кѡ́ною твое́ю ст҃о́ю покланѧ́ющїисѧ лю́дїе мо́лимъ тѧ̀, и҆звѣ́стный жела́нїѧ на́шегѡ хода́таю: молѝ съ на́ми и҆ ѡ҆ на́съ ѹ҆молѧ́емаго ѿ своегѡ̀ бл҃госе́рдїѧ бг҃а, да ми́лостивнѡ ѹ҆слы́шитъ на́съ, бл҃госты́ни ѹ҆ негѡ̀ просѧ́щихъ, и҆ всѧ̑ на̑ша ко сп҃се́нїю и҆ житїю̀ нꙋ̑жнаѧ прошє́нїѧ да и҆спо́лнитъ, да да́рꙋетъ же бл҃гочести́вѣйшемꙋ і҆мпера́торꙋ на́шемꙋ нїкола́ю а҆леѯа́ндровичꙋ побѣ́дꙋ на сопроти̑вныѧ и҆ ца́рство є҆гѡ̀ въ ми́рѣ сохрани́тъ. Є҆ще́ же мо́лимъ тѧ̀, ст҃ы́й побѣдоно́сче ѳео́дѡре стратила́те: ѹ҆крѣпѝ да́нною тебѣ̀ бл҃года́тїю во бра́нехъ правосла́вное во́инство на́ше, разрꙋшѝ си̑лы возстаю́щихъ на ны̀ врагѡ́въ, да постыдѧ́тсѧ и҆ посра́мѧтсѧ ѿ лица̀ вѣ́рныхъ, и҆ де́рзость и҆́хъ да сокрꙋши́тсѧ, и҆ да ѹ҆вѣ́дѧтъ, ꙗ҆́кѡ при́снѡ бж҃е́ственнꙋю по́мощь и҆́мамы. Та́кожде и҆ всѣ̑мъ, въ ско́рби и҆ ѡ҆бстоѧ́нїи сꙋ́щымъ, многомо́щное твоѐ ꙗ҆вѝ застꙋпле́нїе. Ѹ҆моли́ же гдⷭ҇а бг҃а, всеѧ̀ тва́ри созда́телѧ, и҆зба́вити на́съ ѿ вѣ́чнагѡ мꙋче́нїѧ, да всегда̀ прославлѧ́емъ ѻ҆ц҃а̀ и҆ сн҃а и҆ ст҃а́го дх҃а, и҆ твоѐ и҆сповѣ́дꙋемъ предста́тельство, ны́нѣ и҆ при́снѡ и҆ во вѣ́ки вѣкѡ́въ.

## Тропа́рь, гла́съ д҃:

<red>В</red>оинствосло́вїемъ и҆́стиннымъ, страстоте́рпче, нбⷭ҇нагѡ цр҃ѧ̀ воево́да предо́брый бы́лъ є҆сѝ, ѳео́дѡре: ѡ҆рꙋ́жїѧми бо вѣ́ры ѡ҆полчи́лсѧ є҆сѝ мꙋ́дреннѡ, и҆ побѣди́лъ є҆сѝ де́монѡвъ полкѝ, и҆ побѣдоно́сный ꙗ҆ви́лсѧ є҆сѝ страда́лецъ. Тѣ́мже тѧ̀ вѣ́рою при́снѡ ѹ҆бл҃жа́емъ.
