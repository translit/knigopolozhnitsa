---
title: "І҆анꙋа́рїа а҃і"
navigation:
  key: prayers-saintsjanapr-7
  title: "І҆анꙋа́рїа а҃і"
  parent: prayers-saintsjanapr
  order: 7
type: "prayer"
---

## І҆анꙋа́рїа а҃і.

## Мл҃тва прпⷣбномꙋ мїхаи́лꙋ кло́пскомꙋ, и҆з̾ слꙋ́жбы:

<versal data-diacritics="true">Ѽ</versal> прпⷣбне и҆ пребл҃же́нне ѻ҆́тче на́шъ мїхаи́ле! Ты̀, возжелѣ́въ ѹ҆се́рднѡ ше́ствовати вослѣ́дъ гдⷭ҇а на́шегѡ і҆и҃са хрⷭ҇та̀, всѧ̑ плотска̑ѧ мꙋдрова̑нїѧ ѿри́нꙋлъ є҆сѝ: ты̀, ѻ҆те́чество твоѐ, ро́дъ и҆ вре́менное бл҃горо́дствїе и҆ земна́гѡ ца́рствїѧ наслѣ́дїе ѡ҆ста́вивъ, мона́шества и҆ ю҆ро́дства пꙋ́ть ко сп҃се́нїю и҆ къ наслѣ́дїю црⷭ҇твїѧ нбⷭ҇нагѡ пред̾избра́лъ є҆сѝ: прише́дъ же ди́внѣ во ѡ҆би́тель сїю̀ прест҃ы́ѧ трⷪ҇цы, въ не́й трꙋдолю́бнѡ и҆ бг҃оꙋго́днѡ подвиза́ѧсѧ, по премно́гꙋ ко ѹ҆строе́нїю є҆ѧ̀ споспѣшествова́лъ є҆сѝ: и҆ ѿ всѣ́хъ бѣ́дъ, ѿ гла́да, вра́жїѧ нахожде́нїѧ и҆ ѻ҆́гненнагѡ запале́нїѧ и҆ всѧ́кагѡ ѕла̀ ѻ҆́нꙋю сохранѧ́ѧ, и҆ защища́ѧ живꙋ́щыѧ въ не́й и҆ къ не́й притека́ющыѧ, пꙋтѝ гдⷭ҇ню поꙋча́лъ є҆сѝ. Ты̀ и҆ ны́нѣ, прест҃ѣ́й трⷪ҇цѣ со всѣ́ми ст҃ы́ми предстоѧ̀ и҆ непреста́ннѡ насыща́ѧсѧ зрѣ́нїѧ бж҃ества̀ трисвѣ́тлагѡ, помина́й чтꙋ́щыѧ ст҃ꙋ́ю па́мѧть твою̀: не премолчѝ, ѹ҆го́дниче хрⷭ҇то́въ, ко гдⷭ҇ꙋ молѧ́сѧ, да бл҃года́тїю свое́ю ст҃ꙋ́ю ѡ҆би́тель сїю̀, въ не́й живꙋ́щыѧ и҆ трꙋжда́ющыѧсѧ, кꙋ́пнѡ же и҆ и҆̀мъ бл҃годѣ́ющыѧ при́снѡ прїѡсѣнѧ́етъ, та́кожде и҆ всѧ̑ притека́ющыѧ ко сщ҃е́ннѣй ра́цѣ твое́й и҆ мо́щи твоѧ̑ ѹ҆сты̀ и҆ се́рдцемъ лобыза́ющыѧ здра̑вы и҆ невреди̑мы сохранѧ́етъ и҆ ѿ всѧ́кїѧ напа́сти свобожда́етъ, пꙋтеше́ствꙋющымъ въ пꙋтѝ бл҃гопоспѣ́шество подава́ѧ, болѧ́щымъ же здра́вїе и҆ печа̑льнымъ ѹ҆тѣше́нїе, си̑рымъ и҆ вдови́цамъ и҆ всѣ̑мъ напа́ствꙋємымъ ско́рое застꙋпле́нїе и҆ вспоможе́нїе, и҆ ѿ вра́жїихъ навѣ́тѡвъ тве́рдое ѡ҆гражде́нїе и҆ защище́нїе: не преста́й же молѧ́сѧ и҆ ѡ҆ хрⷭ҇тоимени́тѣй держа́вѣ бл҃гочести́вѣйшагѡ, самодержа́внѣйшагѡ, вели́кагѡ госꙋда́рѧ на́шегѡ, і҆мпера́тора нїкола́ѧ а҆леѯа́ндровича, ꙗ҆́кѡ да твои́мъ предста́тельствомъ и҆ мл҃твами сохранѧ́еми, возмо́жемъ по́двигъ тече́нїѧ небла́зненнѡ соверши́ти, сла́вѧще ст҃ꙋ́ю трⷪ҇цꙋ, ѻ҆ц҃а̀ и҆ сн҃а и҆ ст҃а́го дх҃а, и҆ твоѐ застꙋпле́нїе, ны́нѣ и҆ при́снѡ и҆ во вѣ́ки вѣкѡ́въ.

## Тропа́рь, гла́съ и҃:

<red>И҆́</red>же на землѝ хрⷭ҇та̀ ра́ди во́лею въ бꙋ́йство преложи́всѧ, мі́ра сегѡ̀ красѡты̀ ѿню́дъ возненави́дѣлъ є҆сѝ, и҆ плотска̑ѧ и҆гра̑нїѧ ѹ҆вѧди́въ посто́мъ и҆ жа́ждею и҆ на землѝ лега́нїемъ, ѿ зно́ѧ же и҆ стꙋ́дени, ѿ дождѧ̀ и҆ снѣ́га, и҆ ѿ про́чїѧ воздꙋ́шныѧ тѧ́гости никогда́же ѹ҆клони́лсѧ є҆сѝ: дꙋ́шꙋ же ѡ҆чи́стилъ є҆сѝ добродѣ́тельми ꙗ҆́кѡ зла́то въ горни́лѣ, ѻ҆́тче прпⷣбне бг҃оно́сне мїхаи́ле, и҆ ны́нѣ на нб҃сѣ́хъ предстои́ши прⷭ҇то́лꙋ прест҃ы́ѧ трⷪ҇цы. Но ꙗ҆́кѡ и҆мѣ́ѧй дерзнове́нїе мно́гое, молѝ хрⷭ҇та̀ бг҃а сп҃сти́сѧ дꙋша́мъ на́шымъ.
