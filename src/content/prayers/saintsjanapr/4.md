---
title: "І҆анꙋа́рїа ѳ҃"
navigation:
  key: prayers-saintsjanapr-4
  title: "І҆анꙋа́рїа ѳ҃"
  parent: prayers-saintsjanapr
  order: 4
type: "prayer"
---

## І҆анꙋа́рїа ѳ҃.

## Мл҃тва ст҃и́телю фїлі́ппꙋ, митрополі́тꙋ моско́вскомꙋ и҆ всеѧ̀ рѡссі́и:

<versal data-diacritics="true">Ѽ</versal> пречестна́ѧ и҆ сщ҃е́ннаѧ главо̀ и҆ бл҃года́ти ст҃а́гѡ дх҃а и҆спо́лненнаѧ, сп҃сово со ѻ҆ц҃е́мъ ѡ҆бита́лище, вели́кїй а҆рхїере́е, те́плый на́шъ застꙋ́пниче, ст҃и́телю фїлі́ппе! Предстоѧ̀ ѹ҆ прⷭ҇то́ла всѣ́хъ цр҃ѧ̀ и҆ наслажда́ѧсѧ свѣ́та є҆диносꙋ́щныѧ трⷪ҇цы и҆ херꙋві́мски со а҆́гг҃лы возглаша́ѧ пѣ́снь трист҃ꙋ́ю, вели́кое же и҆ неизслѣ́дованное дерзнове́нїе и҆мѣ́ѧ ко всемлⷭ҇тивомꙋ влⷣцѣ, молѝ сп҃сти́сѧ па́ствы хрⷭ҇то́вы лю́демъ, помозѝ во бране́хъ бл҃гочести́вѣйшемꙋ, самодержа́внѣйшемꙋ, вели́комꙋ госꙋда́рю на́шемꙋ, і҆мпера́торꙋ нїкола́ю а҆леѯа́ндровичꙋ всеѧ̀ рѡссі́и, и҆ покорѝ є҆мꙋ̀ всѧ̑ проти̑вныѧ врагѝ под̾ но́зѣ є҆гѡ̀, ми́рнѡ и҆ безмѧте́жнѡ ца́рствовати є҆мꙋ̀ ѹ҆стро́й: бл҃гостоѧ́нїе ст҃ы́хъ цр҃кве́й ѹ҆твердѝ: а҆рхїерє́и бл҃голѣ́пїемъ ст҃и́тельства ѹ҆красѝ: мона́шествꙋющыѧ къ подвигѡ́мъ до́брагѡ тече́нїѧ ѹ҆крѣпѝ: ца́рствꙋющїй гра́дъ и҆ всѧ̑ гра́ды и҆ страны̑ до́брѣ сохранѝ. И҆ вѣ́рꙋ ст҃ꙋ́ю непоро́чнꙋ соблюстѝ ѹ҆молѝ: мі́ръ ве́сь предста́тельствомъ твои́мъ ѹ҆мирѝ, ѿ гла́да и҆ па́гꙋбы и҆зба́ви ны̀, и҆ ѿ нападе́нїѧ и҆ноплеме́нныхъ сохранѝ, ста̑рыѧ ѹ҆тѣ́ши, ю҆́ныѧ наста́ви, безꙋ̑мныѧ ѹ҆мꙋдрѝ, вдови̑цы поми́лꙋй, сирѡты̀ застꙋпѝ, младе́нцы возрастѝ, плѣнє́нныѧ возвратѝ, немощствꙋ́ющыѧ и҆сцѣлѝ, и҆ вездѣ̀ те́плѣ призыва́ющыѧ тѧ̀ и҆ съ вѣ́рою притека́ющыѧ къ тебѣ̀ и҆ ѹ҆се́рднѡ припа́дающыѧ и҆ молѧ́щыѧсѧ тебѣ̀ ѿ всѧ́кихъ напа́стей и҆ бѣ́дъ хода́тайствомъ твои́мъ свободѝ. Молѝ ѡ҆ на́съ всеще́драго и҆ чл҃вѣколюби́ваго хрⷭ҇та̀ бг҃а на́шего, да и҆ въ де́нь стра́шнагѡ прише́ствїѧ є҆гѡ̀ ѡ҆ шꙋ́їѧгѡ стоѧ́нїѧ и҆зба́витъ на́съ, и҆ ра́дости ст҃ы́хъ прича́стники сотвори́тъ со всѣ́ми ст҃ы́ми во вѣ́ки вѣкѡ́въ.

## Тропа́рь, гла́съ и҃:

<red>П</red>ервопресто́льникѡвъ прее́мниче, сто́лпе правосла́вїѧ, и҆́стины побо́рниче, но́вый и҆сповѣ́дниче, ст҃и́телю фїлі́ппе, положи́вый дꙋ́шꙋ за па́ствꙋ твою̀: тѣ́мже ꙗ҆́кѡ и҆мѣ́ѧ дерзнове́нїе ко хрⷭ҇тꙋ̀, молѝ за і҆мпера́тора правосла́внаго, за гра́дъ же и҆ лю́ди, чтꙋ́щыѧ досто́йнѡ ст҃ꙋ́ю па́мѧть твою̀.
