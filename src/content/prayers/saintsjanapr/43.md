---
title: "Въ недѣ́лю вторꙋ́ю ст҃ы́хъ постѡ́въ"
navigation:
  key: prayers-saintsjanapr-43
  title: "Въ недѣ́лю вторꙋ́ю ст҃ы́хъ постѡ́въ"
  parent: prayers-saintsjanapr
  order: 43
type: "prayer"
---

## Въ недѣ́лю вторꙋ́ю ст҃ы́хъ постѡ́въ.

## Мл҃твы прпⷣбнымъ печє́рскимъ ѻ҆тцє́мъ.

## Мл҃тва а҃, прпⷣбнымъ а҆нтѡ́нїю и҆ ѳеодо́сїю печє́рскимъ, и҆з̾ а҆ка́ѳїста си̑мъ прпⷣбнымъ:

<versal>П</versal>рпⷣбнїи и҆ бг҃оно́снїи ѻ҆тцы̀ на́ши а҆нтѡ́нїе и҆ ѳеодо́сїе! Къ ва́мъ, ꙗ҆́кѡ къ тє́плымъ застꙋ́пникѡмъ и҆ скѡ́рымъ помо́щникѡмъ и҆ и҆звѣ̑стнымъ предста́телємъ, прибѣга́емъ мы̀ грѣ́шнїи, смире́ннѡ просѧ́ще ва́шеѧ по́мощи и҆ застꙋпле́нїѧ, въ бе́зднѣ ѕѡ́лъ и҆ бѣ́дъ погрꙋжа́емїи, ꙗ҆̀же на всѧ́къ де́нь и҆ ча́съ на́мъ и҆ ѿ человѣ̑къ лꙋка́выхъ приключа́ютсѧ, и҆ ѿ дꙋхѡ́въ ѕло́бы поднебе́сныѧ, всегда̀ поги́бели дꙋ́шъ и҆ тѣле́съ на́шихъ и҆́щꙋщихъ, нахо́дѧтъ на ны̀. И҆звѣ́стни же є҆смы̀ несꙋмнѣ́ннѡ, ко́ль вели́кое къ милосе́рдомꙋ бг҃ꙋ и҆́мате дерзнове́нїе: є҆ще́ бо на землѝ междꙋ̀ стра́нствꙋющими къ го́рнемꙋ ѻ҆те́чествꙋ пребыва́юще, ве́лїю си́лꙋ бл҃года́ти бж҃їѧ, ва́ми чꙋдодѣ́йствꙋющїѧ, въ себѣ̀ показа́сте, ꙗ҆́кѡ и҆ ѻ҆́гнь съ небесѐ, по подо́бїю и҆лїинꙋ̀, на показа́нїе мѣ́ста, на не́мже вели́каѧ цр҃ковь пече́рскаѧ стро́итисѧ хотѧ́ше, низведо́сте, и҆ ро́сꙋ, по ѡ҆́бразꙋ гедеѡ́новꙋ, на ѡ҆чище́нїе и҆ вѣ́чное прославле́нїе тогѡ́жде ст҃а́гѡ мѣ́ста призва́сте: та́кожде вѣ́мы, ко́ль мно́гое мно́жество мꙋже́й и҆ же́нъ, и҆з̾ ра́зныхъ стра́нъ и҆ наро́дѡвъ, скорбѧ́щихъ и҆ напа́ствꙋемыхъ, и҆лѝ разли́чными тѧ́жкими болѣ́зньми ѡ҆держи́мыхъ, ва́шими мл҃твами и҆ застꙋпле́нїемъ полꙋчи́ша ско́рое себѣ̀ ѡ҆блегче́нїе и҆ и҆збавле́нїе. А҆́ще ѹ҆̀бо всѧ̑ та̑ помоществова̑нїѧ, є҆щѐ въ сме́ртнѣмъ сꙋ́ще стра́нствованїи, бѣ́дствꙋющымъ ми́лостивнѡ подава́сте, кольмѝ па́че дне́сь, є҆гда̀ ѹ҆жѐ всемогꙋ́щей предста́сте трⷪ҇цѣ, и҆ бо́льшее прїѧ́сте дерзнове́нїе, во є҆́же моли́ти ю҆̀ ѡ҆ на́шемъ недосто́инствѣ и҆ въ бѣда́хъ на́съ застꙋпа́ти и҆ защища́ти! Сегѡ̀ ра́ди и҆ мы̀, сто́ль мно́гими вражде́бными навѣ̑ты, ѡ҆ѕлобле́ньми и҆ кова́рными ѕлоꙋмышле́ньми ѿвсю́дꙋ ѹ҆грожа́емїи и҆ тѣсни́мїи, ва́шемꙋ те́пломꙋ и҆ си́льномꙋ по бз҃ѣ врꙋча́емъ себѐ защище́нїю, и҆ ѹ҆се́рднѡ мо́лимъ бл҃госты́ню ва́шꙋ: сохрани́те на́съ неврежде́нныхъ ѿ всѣ́хъ бѣ́дъ и҆ ѕѡ́лъ, наипа́че же ѿ бѣсо́вскихъ ко́зней, да не бꙋ́демъ и҆̀мъ въ порꙋга́нїе и҆ посмѣѧ́тельство, но та́кѡ и҆̀хъ крѣ́пкою ва́шею по́мощїю ѿ на́съ ѿжени́те, ꙗ҆́коже во дни̑ ѻ҆́ны ѿ ѡ҆би́тели ѿгна́сте ѧ҆̀, и҆ногда̀ па́кѡсти дѣ́ѧвшыѧ. Сицева̑ѧ же и҆́хъ неполє́знаѧ ѹ҆кроти́вше на ны̀ возста̑нїѧ, та́кѡ на́съ ѹ҆твержде́нныхъ въ вѣ́рѣ, наде́ждѣ и҆ любвѝ содѣ́лайте, да николи́же на́ми каково́е недоꙋмѣ́нїе и҆лѝ сꙋмнѣ́нїе воз̾ѡблада́етъ. Чꙋ̑вства на̑ша дꙋшє́внаѧ вкꙋ́пѣ и҆ тѣлє́снаѧ въ таково́мъ бл҃гоꙋстрое́нїи и҆ бг҃олѣ́пнѣй мѣ́рности на всѧ́къ де́нь и҆ ча́съ ѹ҆держава́йте и҆ снабдѣва́йте, да тѣ́ми никогда́же бл҃га́го и҆ чл҃вѣколюби́ваго бг҃а прогнѣ́ваемъ. Ра́зꙋмъ ѹ҆цѣломꙋ́дрите, да се́й па́че ѡ҆ бз҃ѣ, є҆гѡ̀ вездѣприсꙋ́тствїи и҆ бл҃гопромышле́нїи помышлѧ́етъ, не́же ѡ҆ вре́менныхъ пече́тсѧ. Развраще́ннꙋю во́лю на́шꙋ всегда̀ и҆справлѧ́йте, да николи́же хо́щетъ, є҆́же хотѣ́нїю бж҃їю сопротивлѧ́етсѧ, но тѣ́ми да ѹ҆довлѧ́етсѧ и҆ въ си́хъ безмѧте́жнѡ и҆ безпеча́льнѡ да пребыва́етъ, ꙗ҆̀же сꙋ́ть бг҃ꙋ ѹ҆гѡ́дна и҆ прїѧ̑тна, человѣ́кꙋ же сп҃си́тєльна и҆ полє́зна. Къ си̑мъ же, ѽ прпⷣбнїи ѻ҆тцы̀, и҆ ѻ҆те́чества ва́шегѡ не забыва́йте, но въ ми́рнѣмъ ѹ҆строе́нїи пребыва́ти є҆мꙋ̀ ѹ҆ прⷭ҇то́ла вели́чества бж҃їѧ непреста́ннѡ хода́тайствꙋйте. Бл҃гочести́вѣйшаго госꙋда́рѧ і҆мпера́тора на́шего, всю̀ пала́тꙋ и҆ во́инство є҆гѡ̀, и҆ всѧ̑ лю́ди сꙋ́щыѧ въ держа́вѣ є҆гѡ̀, ми̑рны и҆ безпеча̑льны сохрани́те и҆ ѿ всѧ́кагѡ ѕла́гѡ ѡ҆бстоѧ́нїѧ вско́рѣ и҆зба́вите. Є҆гда́ же приспѣ́етъ на́ше ѿ вре́меннагѡ сегѡ̀ житїѧ̀ ѿше́ствїе и҆ къ вѣ́чности преселе́нїе, си́це на́мъ въ по́мощь предста́ните и҆ ѿ наси́лїй вра́жїихъ свободи́те, ꙗ҆́коже предста́сте нѣ́когда є҆ра́змꙋ мона́хꙋ, въ тѧ́жкомъ сме́ртнѣмъ бѣ́дствїи ѡ҆брѣта́вшемꙋсѧ, и҆ та́кѡ сердца̀ на̑ша ко и҆́стинномꙋ покаѧ́нїю и҆ жалѣ́нїю ѡ҆ грѣсѣ́хъ подви́гните, ꙗ҆́коже и҆ ѻ҆́нагѡ се́рдце подвиго́сте, да и҆ мы̀ въ чи́стѣмъ со́вѣсти на́шеѧ свидѣ́тельствѣ, прест҃ѣ́й и҆ нераздѣли́мѣй предста́вше трⷪ҇цѣ, прославлѧ́емъ ю҆̀ кꙋ́пнѡ съ ва́ми и҆ всѣ́ми ст҃ы́ми въ безконє́чныѧ вѣ́ки вѣкѡ́въ.

## Мл҃тва в҃, прпⷣбнымъ а҆нтѡ́нїю и҆ ѳеодо́сїю и҆ прѡ́чимъ печє́рскимъ чꙋдотво́рцємъ, и҆з̾ кни́ги А҆ка́ѳїсты съ канѡ̑ны:

<versal>П</versal>ребл҃же́ннїи, присносла́внїи, прпⷣбнїи ѻ҆тцы̀, ст҃і́и первонача̑льницы пече́рстїи, а҆нтѡ́нїе и҆ ѳеодо́сїе, свы́ше бг҃омъ дарова́ннїи, дво́ице бл҃года́тнаѧ, сою́зомъ соверше́нства, любо́вїю къ бг҃ꙋ и҆ бли́жнемꙋ соедине́ннаѧ, не то́чїю въ жи́зни се́й вре́меннѣй дрꙋголю́бнѣ трꙋди́вшїисѧ ѡ҆ по́льзѣ дꙋше́внѣй и҆́ночествꙋющихъ и҆ въ мі́рѣ бл҃гоче́стнѡ живꙋ́щихъ, но и҆ по ѿше́ствїи ва́шемъ въ жи́знь вѣ́чнꙋю ѡ҆бѣща́вшїисѧ посо́бствовати всѣ̑мъ и҆ моли́тисѧ ко гдⷭ҇ꙋ бг҃ꙋ и҆ прест҃ѣ́й бцⷣѣ ѡ҆ сп҃се́нїи всѣ́хъ, наипа́че грѣ́шникѡвъ, ѿ ни́хже пе́рвый є҆́смь а҆́зъ! Къ ва́мъ, ѹ҆го́дникѡмъ бж҃їимъ и҆ прест҃ы́ѧ бцⷣы, ꙗ҆́кѡ и҆́стиннымъ хода́таємъ сп҃се́нїѧ притека́ѧ, смире́ннѡ молю́сѧ: предста́ните мнѣ̀ въ по́мощь, ѹ҆́зами грѣхѡ́въ свѧ́занномꙋ, и҆ помоли́тесѧ ѡ҆ мнѣ̀. Кꙋ́пнѡ же и҆ всѧ̑ наслѣ́дники бг҃оꙋго́днагѡ ва́шегѡ житїѧ̀ и҆ снаслѣ́дники црⷭ҇твїѧ нбⷭ҇нагѡ подви́гните на многомогꙋ́щыѧ мл҃твы: всѣ́хъ бо ва́съ недосто́йный призыва́ти на застꙋпле́нїе дерза́ю, жела́ѧ ѿ всѣ́хъ грѣхѡ́въ мои́хъ ва́ми свобожде́нїе полꙋчи́ти. Ѽ прпⷣбнїи ѻ҆тцы̀ пече́рстїи, бг҃оꙋго́днѡ трꙋди́вшїисѧ и҆ нетлѣ́ннѡ въ пеще́рахъ почива́ющїи, ст҃і́и і҆ера́рси, сщ҃еннонача́льницы, сщ҃еннои́ноцы, пѡ́стницы, мч҃нцы, дѣ́вствєнницы, чꙋдотво́рцы! Вы̀ є҆стѐ ро́дъ и҆збра́нъ, ца́рское сщ҃е́нїе, ꙗ҆зы́къ свѧ́тъ, лю́дїе ѡ҆бновле́нїѧ, и҆звѣсти́телїе добродѣ́телей и҆з̾ тьмы̀ тлѣ́нныѧ сеѧ̀ жи́зни призва́вшагѡ ва́съ въ чꙋ́дный свѣ́тъ: ва́съ бо ни землѧ̀ потаи́ла є҆́сть, а҆́ще же кі́ихъ и҆ потаи́ла под̾ спꙋ́домъ почива́ющихъ, но вѣ́рꙋю, ꙗ҆́кѡ всѣ́хъ нб҃о прїѧ́ло є҆́сть, и҆ ꙗ҆́кѡ сла́вы ва́шеѧ и҆сповѣ́сти, та́кѡ и҆ и҆ме́нъ ва́шихъ и҆счести́ ми невозмо́жно є҆́сть, мно́жествꙋ бо ѕвѣ́здномꙋ ѹ҆подо́бистесѧ: ра́звѣ са́мъ и҆счита́ѧй мно́жество ѕвѣ́здъ и҆ всѣ̑мъ и҆̀мъ и҆мена̀ нарица́ѧй, и҆сповѣ́данный ѿ ва́съ на землѝ, цр҃ь сла́вы хрⷭ҇то́съ, всѣ́хъ ва́съ прпⷣбныхъ свои́хъ, по и҆́мени напи́санныхъ на нб҃сѣ́хъ, и҆счита́етъ и҆ соверше́ннѡ и҆сповѣ́дꙋетъ пред̾ ѻ҆ц҃е́мъ свои́мъ нбⷭ҇нымъ. Помози́те мнѣ̀ грѣ́шномꙋ, въ сокрꙋше́нїи и҆ смире́нїи се́рдца моегѡ̀ припа́даѧ, молю́сѧ ва́мъ: свѣ́тъ сꙋ́ще мі́рꙋ и҆ свѣти́льницы и҆з̾ под̾ спꙋ́да пеще́рнагѡ поста́влени дꙋша́ми на свѣ́щницѣ нбⷭ҇нѣмъ, ѡ҆сїѧва́йте мѧ̀, ѡ҆мраче́ннаго навѣ̑ты вра́жїими, свѣ́томъ бл҃года́ти свы́ше, да въ не́мъ ходѧ̀, не преткнꙋ̀ ѡ҆ ка́мень ногѝ моеѧ̀. Вы̀ є҆стѐ сосꙋ́ди въ че́сть и҆збра́ннїи, и҆спо́лненнїи бл҃года́ти бж҃їѧ ѻ҆би́льнѡ. Молю̀ ѹ҆̀бо ва́съ: сподо́бите мѧ̀ грѣ́шнаго ѿ и҆сполне́нїѧ ва́шегѡ прїѧ́ти. Вы̀ є҆стѐ со́ль землѝ, а҆́зъ же є҆́смь землѧ̀: бꙋ́дите мнѣ̀ со́ль, соблюда́юще всецѣ́лѡ дꙋ́шꙋ и҆ тѣ́ло моѐ ѿ согни́тїѧ грѣхо́внагѡ. Всѝ вы̀, прпⷣбнїи пече́рстїи, вра́чеве бл҃года́тнїи, и҆сцѣлѧ́ющїи всѧ́къ недꙋ́гъ и҆ всѧ́кꙋ ꙗ҆́зю въ лю́дехъ, молю́сѧ ва́мъ, ст҃і́и: и҆сцѣли́те и҆ моѧ̑ дꙋшє́вныѧ и҆ тѣлє́сныѧ ꙗ҆́звы, да досто́йнѡ прославлѧ́ю бг҃а въ дꙋшѝ и҆ тѣлесѝ мое́мъ, всѣ̑мъ ва́мъ бл҃годаре́нїе возсыла́ѧ: мо́жете бо, прпⷣбнїи, ѡ҆ ѹ҆крѣплѧ́ющемъ всѣ́хъ ва́съ і҆и҃сѣ хрⷭ҇тѣ̀, вели̑кїѧ ми́лѡсти лю́демъ дарова́ти. А҆́ще бо мно́гѡ мо́жетъ мл҃тва є҆ди́нагѡ првⷣнагѡ, поспѣшествꙋ́емаѧ во бл҃го́е, кольмѝ па́че ва́съ, првⷣныхъ и҆ прпⷣбныхъ мно́гихъ, мо́гꙋтъ мл҃твы всѧ̑ ѹ҆ всемлⷭ҇тивагѡ бг҃а! Не два̀ и҆лѝ трїѐ во и҆́мѧ хрⷭ҇то́во со́брани є҆стѐ, и҆ не два̀ совѣща́стесѧ на землѝ проси́ти во и҆́мѧ хрⷭ҇то́во ѻ҆ц҃а̀ нбⷭ҇наго, но ве́лїе мно́жество ва́съ, ѽ прпⷣбнїи: помоли́тесѧ ѡ҆ мнѣ̀ є҆ди́номъ ѿ грѣ́шныхъ: а҆́зъ же вѣ́рꙋю, ꙗ҆́кѡ бг҃ъ, прославлѧ́емый въ совѣ́тѣ всѣ́хъ ва́съ прпⷣбныхъ свои́хъ, ѹ҆слы́шитъ проше́нїе со́бранныхъ и҆ совѣща́нныхъ во и҆́мѧ є҆гѡ̀. Ѽ достохва́льнїи прпⷣбнїи ѻ҆тцы̀ пече́рстїи! Вы̀ є҆стѐ ра́дованїе цр҃ѧ̀ нбⷭ҇нагѡ, вы̀ бл҃гопрїѧ́тнаѧ же́ртва вы́шнѧгѡ, вы̀ гра́ждане но́вагѡ і҆ерⷭ҇ли́ма, вы̀ наслѣ̑дницы црⷭ҇твїѧ бж҃їѧ: та́кѡ бо всѝ теко́сте, ꙗ҆́кѡ и҆ жела́емое пости́гнꙋсте. Молю̀, и҆ мои̑мъ нога́мъ бл҃го́е тече́нїе въ пꙋтѝ за́повѣдей гдⷭ҇нихъ содѣ́лайте, и҆ жела́емое пости́гнꙋти грѣ́шнаго менѐ сподо́бите ва́шими многомо́щными хода́тайствы: да вше́дъ въ до́мъ црⷭ҇твїѧ вѣ́чнагѡ, возра́дꙋюсѧ и҆ возвеселю́сѧ, бл҃годарѧ̀ всѣ́хъ ва́съ прпⷣбныхъ ѡ҆ таково́й любвѝ ва́шей, и҆ кꙋ́пнѡ съ ва́ми восхвалю̀ и҆ возвели́чꙋ во хвале́нїи є҆ди́наго въ трⷪ҇цѣ прест҃ѣ́й, ѿ всеѧ̀ тва́ри на нб҃сѝ и҆ на землѝ хвали́маго, бл҃гослови́маго и҆ покланѧ́емаго всемлⷭ҇тиваго бг҃а, ѻ҆ц҃а̀ и҆ сн҃а и҆ ст҃а́го дх҃а, со пречтⷭ҇ою и҆ приснобл҃же́нною дв҃ою бцⷣею, ны́нѣ и҆ при́снѡ и҆ во вѣ́ки вѣкѡ́въ.

## Мл҃тва г҃, тѣ̑мже прпⷣбнымъ:

<versal>П</versal>рпⷣбнїи и҆ бг҃оно́снїи ѻ҆тцы̀ на́ши а҆нтѡ́нїе и҆ ѳеодо́сїе и҆ всѝ прпⷣбнїи пече́рстїи, свѣти̑ла земна̑ѧ пресвѣ̑тлаѧ, ѿ те́мныхъ мѣ́стъ пеще́рныхъ въ землѝ рѡссі́йстѣй сла́внѡ просїѧ́вшїи и҆ сїю̀ мно́гими свѣтоза́рными а҆гг҃лонра́внагѡ ва́шегѡ житїѧ̀ ѕвѣзда́ми ѡ҆небеси́вшїи, всю́ же вселе́ннꙋю высо́кихъ добродѣ́телей свѣтлостьмѝ и҆ чꙋде́съ бж҃е́ственныхъ блиста́ньми ѹ҆диви́вшїи! Сѐ вы̀ ны́нѣ, сме́ртнымъ за́падомъ пло́тски на вре́мѧ во гро́бъ заше́дше, дꙋша́ми со хрⷭ҇то́мъ, сл҃нцемъ пра́вды, пребыва́ете, и҆ сꙋ́ще пра́вєдницы, просвѣща́етесѧ ꙗ҆́кѡ со́лнце во црⷭ҇твїи нбⷭ҇нѣмъ. Та́мѡ ѹ҆̀бо моли́твєнныѧ ва́шѧ къ бг҃ꙋ свѣ́тꙋ лꙋчы̀ ѡ҆ ѻ҆те́чествѣ свое́мъ простира́юще, не забыва́йте и҆ ны̀, при̑сныѧ ва́шѧ моли́твенники, а҆́ще и҆ въ нощѝ страсте́й и҆ скорбе́й пребыва́ющыѧ, свы́ше бл҃года́тными призира́ти ѡ҆сїѧ̑нїи: ꙗ҆́кѡ да во свѣ́тѣ добродѣ́тельнагѡ ва́шегѡ житїѧ̀ пра́вѡ ходѧ́ще, сподо́бимсѧ зрѣ́ти свѣ́тъ неприкоснове́нныѧ сла́вы бж҃їѧ, хва́лѧще є҆го̀ кꙋ́пнѡ съ ва́ми въ несконча́ємыѧ вѣ́ки вѣкѡ́въ.



## Тропа́рь, гла́съ г҃, прпⷣбнымъ а҆нтѡ́нїю и҆ ѳеодо́сїю печє́рскимъ:

<red>Д</red>во́ицꙋ нача́льныхъ рѡссі́йскихъ свѣти̑лъ почти́мъ: а҆нтѡ́нїа, бг҃омъ по́сланнаго, и҆ ѳеодо́сїа, бг҃омъ дарова́ннаго. Ті́и бо пе́рвїи, равноа́гг҃льнымъ въ рѡссі́и житїе́мъ просїѧ́вше ѿ го́ръ кі́евскихъ, ѡ҆свѣти́ша ѻ҆те́чествїѧ на́шегѡ всѧ̑ концы̀, и҆ пꙋ́ть къ нб҃сѝ пра́вый мнѡ́гимъ показа́ша, и҆ первоѻтцы̀ и҆́нокѡмъ бы́вше, ли́ки сп҃са́емыхъ бг҃ови приведо́ша, и҆ ны́нѣ, предстоѧ́ще въ вы́шнихъ немерца́емомꙋ бж҃ества̀ свѣ́тꙋ, мо́лѧтсѧ ѡ҆ дꙋша́хъ на́шихъ.

## И҆́нъ тропа́рь, гла́съ в҃, прпⷣбнымъ печє́рскимъ ѻ҆тцє́мъ:

<red>Є҆</red>гда̀ снидо́сте во гро́бы и҆ самѣ́хъ себѐ заключи́сте, тогда̀ стра̑сти ѹ҆мертви́вше плотскі̑ѧ, спогребо́стесѧ хрⷭ҇тꙋ̀, бг҃оно́снїи, и҆ дїа́вѡльскїѧ въ подзе́мныхъ разрꙋши́сте ѡ҆гра̑ды: сегѡ̀ ра́ди а҆́гг҃ли вѣнцы̀ съ нб҃съ ва́мъ подаю́тъ.
