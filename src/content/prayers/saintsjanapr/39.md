---
title: "Феврꙋа́рїа и҃і"
navigation:
  key: prayers-saintsjanapr-39
  title: "Феврꙋа́рїа и҃і"
  parent: prayers-saintsjanapr
  order: 39
type: "prayer"
---

## Феврꙋа́рїа и҃і.

## Мл҃тва прпⷣбномꙋ космѣ̀ и҆гꙋ́менꙋ, ꙗ҆́хромскомꙋ чꙋдотво́рцꙋ, что́маѧ въ косминѣ̀ монастырѣ̀, влади́мїрскїѧ є҆па́рхїи:

<versal data-diacritics="true">Ѽ</versal> всечестна́ѧ главо̀, прпⷣбне ѻ҆́тче, бл҃же́нне вели́кїй а҆́вво космо̀! Не забꙋ́ди ѹ҆бо́гихъ твои́хъ до конца̀, но помина́й на́съ всегда̀ во ст҃ы́хъ твои́хъ и҆ бл҃гопрїѧ́тныхъ мл҃твахъ къ бг҃ꙋ. Не забꙋ́ди посѣща́ѧ ча̑дъ твои́хъ, соверша́ющихъ сщ҃е́ннꙋю па́мѧть твою̀, но молѝ за ны̀, ѻ҆́тче бл҃гі́й, и҆збра́нниче хрⷭ҇то́въ, ꙗ҆́кѡ и҆мѣ́ѧй дерзнове́нїе къ нбⷭ҇номꙋ цр҃ю̀. Ты̀, возше́дъ на высотꙋ̀ добродѣ́телей, ꙗ҆́кѡ фі́нїѯъ процвѣ́лъ є҆сѝ, и҆ ꙗ҆́кѡ ке́дръ, и҆́же въ лїва́нѣ, собра́лъ є҆сѝ ча̑да твоѧ̑, и҆ мїрско́е пристра́стїе ѿ себє̀ ѿве́рглъ є҆сѝ, и҆ црⷭ҇тва нбⷭ҇нагѡ дости́глъ є҆сѝ, и҆ та́мѡ съ ли̑ки пра́ведныхъ предстои́ши хрⷭ҇тꙋ̀ бг҃ꙋ ра́дꙋѧсѧ. Не премолчѝ ѹ҆̀бо за ны̀ ко гдⷭ҇ꙋ, и҆ не пре́зри на́съ, съ вѣ́рою и҆ любо́вїю чтꙋ́щихъ тѧ̀. Помина́й на́съ недосто́йныхъ ѹ҆ прⷭ҇то́ла вседержи́телева, непреста́ннѡ молѧ́сѧ ко хрⷭ҇тꙋ̀ бг҃ꙋ: тебѣ́ бо дана̀ бы́сть бл҃года́ть моли́тисѧ за ны̀. Преподо́бнїи твоѝ рꙋ́цѣ прострѝ моле́бнѣ ѡ҆ на́съ грѣ́шныхъ: и҆спросѝ на́мъ вре́мѧ на покаѧ́нїе и҆ ѡ҆ є҆́же невозбра́ннѡ прейтѝ на́мъ ѿ землѝ на нб҃о, ѿ го́рькихъ же мыта́рствъ воздꙋ́шныхъ кнѧзе́й и҆ ѿ вѣ́чныѧ мꙋ́ки и҆зба́витисѧ, и҆ нбⷭ҇нагѡ црⷭ҇твїѧ наслѣ́дникѡмъ бы́ти со всѣ́ми пра́ведными, ѹ҆годи́вшими є҆мꙋ̀, гдⷭ҇ꙋ на́шемꙋ і҆и҃сꙋ хрⷭ҇тꙋ̀, є҆мꙋ́же подоба́етъ всѧ́каѧ сла́ва, че́сть и҆ поклоне́нїе, со ѻ҆ц҃е́мъ и҆ со ст҃ы́мъ дх҃омъ, ны́нѣ и҆ при́снѡ и҆ во вѣ́ки вѣкѡ́въ.

## Тропа́рь, гла́съ д҃, пое́мый въ то́мже монастырѣ̀:

<red>Г</red>о́рнѧгѡ жела́ѧ премі́рнагѡ житїѧ̀, дѡ́льнѧѧ возненави́дѣлъ є҆сѝ, и҆ взе́мъ кре́стъ, послѣ́довалъ є҆сѝ хрⷭ҇тꙋ̀, и҆ въ пꙋсты́ню всели́лсѧ є҆сѝ, досточꙋ́дне, и҆ въ не́й подвиза́лсѧ є҆сѝ въ пѣ́нїихъ и҆ бдѣ́нїихъ и҆ поще́нїихъ: сегѡ̀ ра́ди въ тѧ̀ всели́сѧ прест҃ы́й дх҃ъ. Тѣ́мже, ꙗ҆́кѡ и҆мѣ́ѧй дерзнове́нїе ко хрⷭ҇тꙋ̀ бг҃ꙋ, и҆спросѝ бл҃говѣ́рномꙋ і҆мпера́торꙋ на́шемꙋ нїкола́ю а҆леѯа́ндровичꙋ здра́вїе и҆ сп҃се́нїе, и҆ не забꙋ́ди посѣща́ѧ ча̑дъ твои́хъ, соверша́ющихъ сщ҃е́ннꙋю па́мѧть твою̀, космо̀ прпⷣбне, ѻ҆́тче на́шъ.
