---
title: "А҆прі́лїа к҃г"
navigation:
  key: prayers-saintsjanapr-64
  title: "А҆прі́лїа к҃г"
  parent: prayers-saintsjanapr
  order: 64
type: "prayer"
---

## А҆прі́лїа к҃г.

## Мл҃твы ст҃о́мꙋ великомч҃нкꙋ геѡ́ргїю побѣдоно́сцꙋ.



## Мл҃тва а҃:

<versal>С</versal>т҃ы́й, сла́вный и҆ всехва́льный великомч҃нче хрⷭ҇то́въ геѡ́ргїе! Со́браннїи во хра́мѣ твое́мъ и҆ пред̾ і҆кѡ́ною твое́ю ст҃о́ю покланѧ́ющїисѧ лю́дїе мо́лимъ тѧ̀, и҆звѣ́стный жела́нїѧ на́шегѡ хода́таю: молѝ съ на́ми и҆ ѡ҆ на́съ ѹ҆молѧ́емаго ѿ своегѡ̀ бл҃госе́рдїѧ бг҃а, да ми́лостивнѡ ѹ҆слы́шитъ на́съ просѧ́щихъ є҆гѡ̀ бл҃госты́ню, и҆ не ѡ҆ста́витъ всѧ̑ на̑ша ко сп҃се́нїю и҆ житїю̀ нꙋ̑жднаѧ прошє́нїѧ, и҆ да́рꙋетъ бл҃гочести́вѣйшемꙋ і҆мпера́торꙋ на́шемꙋ побѣ́дꙋ на сопроти̑вныѧ, да ѹ҆крѣпи́тъ же да́нною тебѣ̀ бл҃года́тїю во бране́хъ правосла́вное во́инство, и҆ си̑лы возстаю́щихъ вра̑гъ на́шихъ да низложи́тъ, да постыдѧ́тсѧ и҆ посра́мѧтсѧ, и҆ де́рзость и҆́хъ да сокрꙋши́тсѧ, и҆ да ѹ҆вѣ́дѧтъ, ꙗ҆́кѡ мы̀ и҆́мамы бж҃е́ственнꙋю по́мощь: и҆ всѣ̑мъ въ ско́рби и҆ ѡ҆бстоѧ́нїи сꙋ́щымъ многомо́щное ꙗ҆вѝ твоѐ застꙋпле́нїе. Ѹ҆молѝ гдⷭ҇а бг҃а, всеѧ̀ тва́ри созда́телѧ, и҆зба́вити на́съ ѿ вѣ́чнагѡ мꙋче́нїѧ, да всегда̀ прославлѧ́емъ ѻ҆ц҃а̀ и҆ сн҃а и҆ ст҃а́го дх҃а, и҆ твоѐ и҆сповѣ́дꙋемъ предста́тельство, ны́нѣ и҆ при́снѡ и҆ во вѣ́ки вѣкѡ́въ.

## Мл҃тва в҃:

<versal data-diacritics="true">Ѽ</versal> всехва́льный, ст҃ы́й великомч҃нче и҆ чꙋдотво́рче геѡ́ргїе! При́зри на ны̀ ско́рою твое́ю по́мощїю, и҆ ѹ҆молѝ чл҃вѣколю́бца бг҃а, да не ѡ҆сꙋ́дитъ на́съ грѣ́шныхъ по беззако́нїємъ на́шымъ, но да сотвори́тъ съ на́ми по вели́цѣй свое́й млⷭ҇ти. Не пре́зри моле́нїѧ на́шегѡ, но и҆спросѝ на́мъ ѹ҆ хрⷭ҇та̀ бг҃а на́шегѡ ти́хое и҆ бг҃оꙋго́дное житїѐ, здра́вїе же дꙋше́вное и҆ тѣле́сное, землѝ плодоро́дїе и҆ во все́мъ и҆з̾ѻби́лїе, и҆ да не во ѕло̀ ѡ҆брати́мъ бл҃га̑ѧ, дарꙋ́ємаѧ на́мъ тобо́ю ѿ всеще́драгѡ бг҃а, но во сла́вꙋ ст҃а́гѡ и҆́мене є҆гѡ̀ и҆ въ прославле́нїе крѣ́пкагѡ твоегѡ̀ застꙋпле́нїѧ, да пода́стъ ѻ҆́нъ правосла́вномꙋ і҆мпера́торꙋ на́шемꙋ и҆ всемꙋ̀ бг҃олюби́вомꙋ во́инствꙋ на сꙋпоста́ты ѡ҆долѣ́нїе, и҆ да ѹ҆крѣпи́тъ ца́рство є҆гѡ̀ непремѣнѧ́емымъ ми́ромъ и҆ бл҃гослове́нїемъ: и҆зрѧ́днѣе же да ѡ҆гради́тъ на́съ ст҃ы́хъ а҆́гг҃лъ свои́хъ ѡ҆полче́нїемъ, во є҆́же и҆зба́витисѧ на́мъ, по и҆схо́дѣ на́шемъ и҆з̾ житїѧ̀ сегѡ̀, ѿ ко́зней лꙋка́вагѡ и҆ тѧ́жкихъ воздꙋ́шныхъ мыта́рствъ є҆гѡ̀, и҆ неѡсꙋждє́ннымъ предста́ти прⷭ҇то́лꙋ гдⷭ҇а сла́вы. Ѹ҆слы́ши на́съ, страстоте́рпче хрⷭ҇то́въ геѡ́ргїе, и҆ молѝ за ны̀ непреста́ннѡ трїѷпоста́снаго влⷣкꙋ всѣ́хъ бг҃а, да бл҃года́тїю є҆гѡ̀ и҆ чл҃вѣколю́бїемъ, твое́ю же по́мощїю и҆ застꙋпле́нїемъ, ѡ҆брѧ́щемъ млⷭ҇ть, со а҆́гг҃лы и҆ а҆рха̑гг҃лы и҆ всѣ́ми ст҃ы́ми ѡ҆деснꙋ́ю правосꙋ́днагѡ сꙋдїѝ ста́ти, и҆ того̀ непреста́ннѡ сла́вити со ѻ҆ц҃е́мъ и҆ ст҃ы́мъ дх҃омъ, ны́нѣ и҆ при́снѡ и҆ во вѣ́ки вѣкѡ́въ.



## Тропа́рь, гла́съ д҃:

<red>П</red>о́двигомъ до́брымъ подвиза́лсѧ є҆сѝ, страстоте́рпче хрⷭ҇то́въ геѡ́ргїе, и҆ вѣ́ры ра́ди ѡ҆бличи́лъ є҆сѝ мꙋчи́телей нече́стїе: же́ртва же бл҃гопрїѧ́тна бг҃ови прине́слсѧ є҆сѝ. Тѣ́мже и҆ вѣне́цъ прїѧ́лъ є҆сѝ побѣ́ды, и҆ мл҃твами, свѧ́те, твои́ми всѣ̑мъ подае́ши прегрѣше́нїй проще́нїе.

## И҆́нъ тропа́рь, гла́съ то́йже:

<red>Ꙗ҆́</red>кѡ плѣ́нныхъ свободи́тель и҆ ни́щихъ защи́титель, немощствꙋ́ющихъ вра́чь, царе́й побо́рниче, побѣдоно́сче великомч҃нче геѡ́ргїе, молѝ хрⷭ҇та̀ бг҃а сп҃сти́сѧ дꙋша́мъ на́шымъ.
