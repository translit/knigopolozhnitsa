---
title: "Феврꙋа́рїа к҃ѳ"
navigation:
  key: prayers-saintsjanapr-42
  title: "Феврꙋа́рїа к҃ѳ"
  parent: prayers-saintsjanapr
  order: 42
type: "prayer"
---

## Феврꙋа́рїа к҃ѳ.

## Мл҃твы прпⷣбномꙋ кассїа́нꙋ ри́млѧнинꙋ, чтѡ́мыѧ въ моско́вскомъ дани́ловѣ монастырѣ̀.



## Мл҃тва а҃:

<versal>Б</versal>г҃обл҃же́нне и҆ приснопа́мѧтне ѻ҆́тче на́шъ кассїа́не! Ѿ ю҆́ности па́че всѣ́хъ хрⷭ҇та̀ возлюби́въ, земна̑ѧ и҆ вре́мєннаѧ презрѣ́лъ є҆сѝ, и҆ а҆гг҃лоподо́бнымъ житїе́мъ твои́мъ дꙋ́шꙋ и҆ тѣ́ло ѿ страсте́й ѡ҆чи́стивъ, безстра́стїѧ сокро́вище стѧжа́лъ є҆сѝ, и҆ бж҃е́ственными да̑ры ѡ҆богати́всѧ, въ наставле́нїе и҆ и҆справле́нїе и҆́нокѡмъ премꙋ̑дрыѧ зако́ны написа́лъ є҆сѝ, и҆ ѹ҆се́рдный дѣ́латель въ вертогра́дѣ хрⷭ҇то́вѣ ꙗ҆ви́лсѧ є҆сѝ, са́мъ за́пѡвѣди є҆гѡ̀ творѧ̀ и҆ и҆ны̑ѧ сло́вомъ и҆ дѣ́ломъ наꙋча́ѧ, и҆ сегѡ̀ ра́ди сꙋгꙋ́бое воспрїѧ́лъ є҆сѝ воздаѧ́нїе ѿ бг҃а. Томꙋ̀ ны́нѣ съ чинонача̑лїи а҆́гг҃льскими предстоѧ̀, при́зри на на́съ, жите́йскихъ попече́нїй волна́ми ѡ҆бꙋрева́емыхъ, и҆ помозѝ на́мъ, да не вовлече́тъ на́съ бꙋ́рѧ страсте́й на́шихъ въ бе́зднꙋ грѣхо́внꙋю. Ѹ҆слы́ши на́съ грѣ́шныхъ, ст҃ꙋ́ю па́мѧть твою̀ ѹ҆бл҃жа́ющихъ, и҆ моли́сѧ хрⷭ҇тꙋ̀ бг҃ꙋ ѡ҆ на́съ немощны́хъ, мгло́ю ѹ҆ны́нїѧ ѡ҆мрача́емыхъ и҆ малодꙋ́шїемъ недꙋ́гꙋющихъ, да бж҃е́ственною бл҃года́тїю свое́ю просвѣти́тъ ѡ҆мраче́нїе ѹ҆ма̀ на́шегѡ и҆ ѹ҆крѣпи́тъ на́съ на пꙋтѝ сп҃се́нїѧ, и҆́мже пра́вѡ ходѧ́ще, вни́демъ въ жи́знь вѣ́чнꙋю. Ви́ждь, ѻ҆́тче ст҃ы́й, не́мощь на́шꙋ дꙋше́внꙋю, серде́чное ѡ҆ѕлобле́нїе и҆ недꙋ́ги тѣлє́сныѧ, по грѣхѡ́мъ на́шымъ ѡ҆бдержа́щыѧ на́съ: ви́ждь, ꙗ҆́кѡ бл҃ги́ми дѣ́лы ѡ҆бнища́хомъ ѕѣлѡ̀. Но ты̀ чл҃вѣколю́бца бг҃а ми́лостива сотворѝ на́мъ мл҃твами твои́ми, да не возда́стъ на́мъ по ѕлы̑мъ дѣлѡ́мъ на́шымъ, но да ꙗ҆ви́тъ над̾ на́ми непобѣди́мое своѐ чл҃вѣколю́бїе и҆ милосе́рдїе, и҆ проще́нїе прегрѣше́нїй на́шихъ да да́рꙋетъ на́мъ, и҆ да ѹ҆крѣпи́тъ на́съ въ по́двизѣхъ мл҃твы, воздержа́нїѧ же и҆ цѣломꙋ́дрїѧ бл҃года́тїю свое́ю. Вѣ́мы, ѻ҆́тче прпⷣбне, ꙗ҆́кѡ даде́сѧ тѝ бл҃года́ть, є҆́же ѿ плѡ́дъ присноживо́тнагѡ ѹ҆че́нїѧ твоегѡ̀ сердца̀ рачи́телей бл҃гоче́стїѧ насыща́ти и҆ ѹ҆слажда́ти: помозѝ и҆ на́мъ предста́тельствомъ твои́мъ терпѣли́внѡ и҆ ра́достнѡ бл҃го́е и҆́го хрⷭ҇то́во понестѝ и҆ во и҆справле́нїи и҆ ѡ҆бновле́нїи житїѧ̀ на́шегѡ до́брѣ подвиза́тисѧ. Се́ бо, чꙋдотво́рнѣй і҆кѡ́нѣ твое́й покланѧ́ющесѧ и҆ ст҃о́е и҆́мѧ твоѐ въ по́мощь призыва́юще, ꙗ҆́кѡ хода́таѧ и҆ застꙋ́пника на́шего, ѡ҆ се́мъ тѧ̀ мо́лимъ. Та́же и҆ сїѧ̑ глаго́лемъ: молѝ гдⷭ҇а бг҃а сп҃си́телѧ мі́ра, да сохрани́тъ первопресто́льный гра́дъ се́й и҆ ст҃ꙋ́ю ѡ҆би́тель сїю̀ ѿ всѧ́кїѧ бѣды̀ и҆ напа́сти, ѿ вра̑гъ ви́димыхъ и҆ неви́димыхъ, да да́рꙋетъ бл҃гочести́вѣйшемꙋ і҆мпера́торꙋ на́шемꙋ здра́вїе и҆ долгоде́нствїе, держа́вѣ є҆гѡ̀ тишинꙋ̀ и҆ бл҃гостоѧ́нїе, въ правосла́внѣй вѣ́рѣ преспѣ́ѧнїе, землѝ плодоно́сїе и҆ и҆з̾ѻби́лїе: и҆ всѣ́хъ на́съ недосто́йныхъ и҆зба́ви мл҃твами твои́ми ѿ належа́щїѧ на́мъ ско́рби и҆ нꙋ́жды: и҆спросѝ на́мъ ѹ҆ великодарови́тагѡ гдⷭ҇а всѧ́кагѡ бл҃га́гѡ проше́нїѧ и҆сполне́нїе и҆ всѣ́хъ къ житїю̀ вре́менномꙋ и҆ вѣ́чномꙋ поле́зныхъ подаѧ́нїе, бл҃года́тїю и҆ чл҃вѣколю́бїемъ гдⷭ҇а на́шегѡ і҆и҃са хрⷭ҇та̀, є҆мꙋ́же подоба́етъ сла́ва, че́сть и҆ поклоне́нїе, со ѻ҆ц҃е́мъ и҆ ст҃ы́мъ дх҃омъ, во вѣ́ки вѣкѡ́въ.

## Мл҃тва в҃:

<versal data-diacritics="true">Ѽ</versal> бг҃обл҃же́нне и҆ приснопа́мѧтне ѻ҆́тче на́шъ кассїа́не, бж҃е́ственныхъ а҆́гг҃лѡвъ сожи́телю, понесы́й тѧготꙋ̀ дневнꙋ́ю, въ нищетѣ̀ пожи́вый, бж҃е́ственными да̑ры ѡ҆богати́выйсѧ! Ты̀, ны́нѣ съ прпⷣбныхъ собѡ́ры водворѧ́ѧсѧ, съ првⷣныхъ ли̑ки веселѧ́сѧ, помѧнѝ на́съ, добродѣ́тельное твоѐ житїѐ похвалѧ́ющихъ, и҆ не ѡ҆ста́ви на́съ безпомѡ́щны пребыва́ти. При́зри на житїѐ на́ше, жите́йскими ѡ҆бꙋрева̑нїи коле́блемое, да не потопи́тъ на́съ грѣхо́внаѧ бꙋ́рѧ, нижѐ да пожре́тъ на́съ па́гꙋбнагѡ ѿча́ѧнїѧ глꙋбина̀. Ѹ҆слы́ши мл҃твꙋ на́съ грѣ́шныхъ, молѧ́щихсѧ тебѣ̀, и҆ не пре́зри моле́нїѧ на́съ немощны́хъ, ѹ҆ловлѧ́емыхъ дїа́вольскими сѣтьмѝ, всю́дꙋ ѕлы́ми ѹ҆гнета́емыхъ, всѧ́кагѡ бла́га лиша́емыхъ, ѹ҆ны́нїемъ ѡ҆мрача́емыхъ и҆ малодꙋ́шїемъ ѡ҆держи́мыхъ. Ви́ждь, свѧ́те, ꙗ҆́кѡ смири́сѧ въ пе́рсть дꙋша̀ на́ша, и҆ врагѡ́мъ ненави́дѧщымъ на́съ бы́хомъ въ пора́дованїе, лꙋка́выми дѣ́лы ѹ҆мерщвлѧ́еми ве́сь де́нь: заблꙋди́хомъ бо вои́стинꙋ, ꙗ҆́кѡ ѻ҆́вцы не и҆мꙋ́щыѧ па́стырѧ. Ѻ҆ба́че твои́ми бл҃гопрїѧ́тными мл҃твами ми́лостива сотворѝ на́мъ є҆ди́наго чл҃вѣколю́бца бг҃а, да не возда́стъ на́мъ по ѕлы̑мъ дѣлѡ́мъ на́шымъ и҆ по нечистотѣ̀ серде́цъ на́шихъ, но да предварѧ́тъ ны̀ бл҃гі̑ѧ є҆гѡ̀ щедрѡ́ты, и҆ въ ми́рѣ, є҆динодꙋ́шїи и҆ бл҃гоче́стїи да ѹ҆тверди́тсѧ жи́знь на́ша. Мы̀, ѽ бг҃обл҃же́нне, на тѧ̀ по бз҃ѣ ѹ҆пова́емъ, тобо́ю хва́лимсѧ, твоѐ ст҃о́е и҆́мѧ на по́мощь призыва́емъ, и҆ ко твоемꙋ̀ чꙋдотво́рномꙋ ѡ҆́бразꙋ недосто́йнїи припа́дающе, тѧ̀ мо́лимъ: молѝ, ѻ҆́тче на́шъ кассїа́не, хрⷭ҇та̀ бг҃а, да и҆зба́вльшесѧ ѿ ѕлы́хъ на́шихъ, съ тобо́ю вѣ́чныхъ бла̑гъ сподо́бимсѧ, бл҃года́тїю и҆ щедро́тами гдⷭ҇а на́шегѡ і҆и҃са хрⷭ҇та̀, сꙋ́ща бл҃гослове́нна со безнача́льнымъ є҆гѡ̀ ѻ҆ц҃е́мъ и҆ съ прест҃ы́мъ дх҃омъ во вѣ́ки вѣкѡ́въ.

## Тропа́рь, гла́съ и҃, пое́мый въ стрѣле́цкой нїкола́евской, гра́да кꙋ́рска, цр҃кви:

<red>П</red>осто́мъ пред̾ѡчи́стивсѧ, премꙋ́дрости пости́глъ є҆сѝ разꙋмѣ́нїе, ѿ пꙋсты́нныхъ же бг҃оно́сныхъ ѻ҆тє́цъ наꙋчи́лсѧ є҆сѝ страсте́й ѡ҆бꙋзда́нїю. Тогѡ̀ ра́ди пода́ждь на́мъ, твои́ми мл҃твами, пло́ти на́шеѧ дꙋ́хꙋ послꙋша́нїе: є҆си́ бо наста́вникъ, кассїа́не прпⷣбне, всѣ̑мъ пою́щымъ ѡ҆ хрⷭ҇тѣ̀ твою̀ па́мѧть.
