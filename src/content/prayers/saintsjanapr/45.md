---
title: "Ма́рта д҃ и҆ а҆́ѵгꙋста л҃"
navigation:
  key: prayers-saintsjanapr-45
  title: "Ма́рта д҃ и҆ а҆́ѵгꙋста л҃"
  parent: prayers-saintsjanapr
  order: 45
type: "prayer"
---

## Ма́рта д҃ и҆ а҆́ѵгꙋста л҃.

## Мл҃тва ст҃о́мꙋ бл҃говѣ́рномꙋ кнѧ́зю данїи́лꙋ а҆леѯа́ндровичꙋ моско́вскомꙋ, что́маѧ въ моско́вскомъ дани́ловѣ монастырѣ̀:

<versal data-diacritics="true">Ѽ</versal> преизѧ́щный и҆ преди́вный чꙋдотво́рче рѡссі́йскїѧ землѝ, пребл҃же́нне и҆ присносла́вне кнѧ́же данїи́ле, ско́рый помо́щниче и҆ те́плый въ бѣда́хъ застꙋ́пниче, сп҃са́ѧй на́съ, наслѣ́дїе твоѐ, ѿ всѧ́кихъ бѣ́дъ мл҃твами твои́ми! Тебѐ всѝ лю́дїе твоѝ про́симъ и҆ мо́лимсѧ, и҆ наде́ждꙋ на тѧ̀ и҆мꙋ́ще, почита́емъ и҆ прославлѧ́емъ тѧ̀, и҆ твоѐ вели́кое ѡ҆ на́съ ко гдⷭ҇ꙋ предста́тельство велича́емъ: та́же и҆сповѣ́дꙋемъ тебѐ бы́ти и҆з̾ѻби́льнаго чꙋде́съ и҆сто́чника, ско́раго правосла̑внымъ застꙋ́пника, а҆́лчꙋщымъ пита́телѧ, ѹ҆бѡ́гимъ бл҃годѣ́телѧ, вдѡ́въ и҆ сиро́тъ предста́телѧ и҆ застꙋ́пника, ни́щихъ неѡскꙋдѣва́емаго богати́телѧ, болѧ́щихъ врача̀ непосты́днаго, скорбѧ́щихъ ѹ҆тѣ́шителѧ и҆ всѣ̑мъ съ вѣ́рою тѧ̀ призыва́ющымъ крѣ́пкаго помо́щника. Ѹ҆̀бо и҆ на́мъ прибѣга́ющымъ под̾ кро́въ тво́й и҆ молѧ́щымсѧ тебѣ̀ помозѝ: вѣ́мы бо, вои́стинꙋ вѣ́мы, ꙗ҆́кѡ мно́гѡ мо́жетъ мл҃тва пра́веднагѡ поспѣшествꙋ́ема во бл҃го́е. Тебе́ же пра́веднаго предста́телѧ и҆мꙋ́ще и҆ ко твоемꙋ̀ те́пломꙋ хода́тайствꙋ и҆ застꙋпле́нїю смире́ннѡ притека́юще, ѹ҆ми́льнѡ про́симъ тѧ̀: ѽ преизрѧ́дный ѹ҆го́дниче хрⷭ҇то́въ, всехва́льне кнѧ́же данїи́ле! Многомо́щными твои́ми мл҃твами и҆схода́тайствꙋй здра́вїе и҆ сп҃се́нїе бл҃гочести́вѣйшемꙋ, самодержа́внѣйшемꙋ, вели́комꙋ госꙋда́рю на́шемꙋ, і҆мпера́торꙋ нїкола́ю а҆леѯа́ндровичꙋ всеѧ̀ рѡссі́и, сꙋпрꙋ́гѣ є҆гѡ̀, бл҃гочести́вѣйшей госꙋда́рынѣ і҆мператрі́цѣ а҆леѯа́ндрѣ ѳео́дѡровнѣ, ма́тери є҆гѡ̀, бл҃гочести́вѣйшей госꙋда́рынѣ і҆мператрі́цѣ марі́и ѳео́дѡровнѣ, наслѣ́дникꙋ є҆гѡ̀, бл҃говѣ́рномꙋ госꙋда́рю цесаре́вичꙋ и҆ вели́комꙋ кнѧ́зю а҆леѯі́ю нїкола́евичꙋ и҆ всемꙋ̀ ца́рствꙋющемꙋ до́мꙋ. Да́рꙋй и҆̀мъ неви́димымъ твои́мъ предста́тельствомъ на сꙋпоста́ты побѣ́дꙋ, и҆ тишинꙋ̀ во дне́хъ и҆́хъ пода́ждь, ца́рство же и҆́хъ ми́ромъ ѡ҆градѝ: ца́рствꙋющїй же гра́дъ, тобо́ю ѡ҆сно́ванный и҆ тобо́ю созда́нный, и҆ всѧ̑ лю́ди твоѧ̑ мл҃твами твои́ми невреди̑мы сохранѝ, и҆ ст҃ꙋ́ю ѡ҆би́тель сїю̀ до́брѣ ѹ҆твердѝ, ю҆́же са́мъ возгради́лъ є҆сѝ, и҆ въ не́й по́двигъ до́брый соверши́въ, многоцѣлє́бныѧ твоѧ̑ мо́щи по сме́рти ѡ҆ста́вилъ є҆сѝ, и҆ во все́мъ сїю̀ бг҃оꙋго́днꙋ покажѝ. Ѹ҆слы́ши и҆ на́съ молѧ́щихсѧ тебѣ̀, и҆ ꙗ҆вѝ предста́тельство твоѐ ѡ҆ на́съ къ вы́шнемꙋ, и҆ помозѝ на́мъ, бл҃же́нне, во є҆́же и҆зба́витисѧ на́мъ и҆ невреди̑мымъ бы́ти ѿ всѧ́кихъ прило́гѡвъ дїа́вольскихъ, и҆ нбⷭ҇нагѡ црⷭ҇твїѧ мл҃твами твои́ми наслѣ́дїе ѹ҆лꙋчи́ти, да съ тобо́ю кꙋ́пнѡ просла́вимъ просла́вльшаго тѧ̀ и҆ да́вшаго тебѣ̀ чꙋде́съ и҆сцѣле́нїѧ бл҃года́ть, гдⷭ҇а на́шего і҆и҃са хрⷭ҇та̀: є҆мꙋ́же подоба́етъ всѧ́каѧ сла́ва, че́сть и҆ поклоне́нїе, со безнача́льнымъ є҆гѡ̀ ѻ҆ц҃е́мъ, и҆ прест҃ы́мъ и҆ животворѧ́щимъ є҆гѡ̀ дх҃омъ, ны́нѣ и҆ при́снѡ и҆ во вѣ́ки вѣкѡ́въ.
