---
title: "А҆прі́лїа к҃"
navigation:
  key: prayers-saintsjanapr-62
  title: "А҆прі́лїа к҃"
  parent: prayers-saintsjanapr
  order: 62
type: "prayer"
---

## А҆прі́лїа к҃.

## Мл҃твы прпⷣбномꙋ а҆леѯа́ндрꙋ, ѻ҆ше́венскомꙋ чꙋдотво́рцꙋ.



## Мл҃тва а҃:

<versal data-diacritics="true">Ѽ</versal> прпⷣбне и҆ бг҃оно́сне ѻ҆́тче на́шъ, ѹ҆го́дниче бж҃їй а҆леѯа́ндре! Ѹ҆слы́ши на́съ грѣ́шныхъ и҆ недосто́йныхъ ча̑дъ твои́хъ и҆ всѣ́хъ ѹ҆миле́ннѣ къ честно́мꙋ твоемꙋ̀ ѡ҆́бразꙋ и҆ къ чꙋдотво́рнѣй ра́цѣ твое́й припа́дающихъ и҆ те́плѣ тебѣ̀ молѧ́щихсѧ. Бꙋ́ди помо́щникъ и҆ застꙋ́пникъ бл҃гочести́вѣйшемꙋ госꙋда́рю на́шемꙋ, і҆мпера́торꙋ нїкола́ю а҆леѯа́ндровичꙋ всеѧ̀ рѡссі́и. И҆спросѝ ѹ҆ всеще́драгѡ гдⷭ҇а бг҃а мона́шествꙋющымъ и҆ па́стырємъ свѧты́ню, бл҃гоговѣ́нїе и҆ стра́хъ бж҃їй, пасѡ́мымъ же послꙋша́нїе, житїѧ̀ преспѣ́ѧнїе и҆ вѣ́ры правосла́вныѧ неле́стное хране́нїе. Ѹ҆гасѝ си́лою ст҃ы́ѧ мл҃твы твоеѧ̀ раско́ла и҆ є҆ресе́й шата̑нїѧ, всѣ́хъ же на́съ под̾ ст҃ы́мъ кро́вомъ твои́мъ въ ми́рѣ соблюда́ѧ, и҆схода́тайствꙋй на́мъ воздꙋ́ха бл҃горастворе́нїе, плодѡ́въ земны́хъ и҆з̾ѻби́лїе, тѣлесє́мъ здра́вїе и҆ житїѧ̀ бл҃годе́нствїе. Въ ча́съ же и҆схо́да многогрѣ́шныхъ дꙋ́шъ на́шихъ предста́ни на́мъ и҆ ми́рнѡ къ невече́рнемꙋ рꙋководѝ црⷭ҇твїю, ѿ стра́шныхъ воздꙋ́шныхъ и҆стѧза́телей на́съ свобожда́ѧ, да вѣ́чнѡ пребꙋ́демъ съ тобо́ю и҆ сла́вити со всѣ́ми ст҃ы́ми сподо́бимсѧ пречⷭ҇тно́е и҆ великолѣ́пое и҆́мѧ гдⷭ҇не и҆ твоѐ ми́лостивное ѡ҆ на́съ предста́тельство и҆ застꙋпле́нїе во вѣ́ки вѣкѡ́въ.

## Мл҃тва в҃:

<versal data-diacritics="true">Ѽ</versal> прпⷣбне и҆ бг҃оно́сне ѻ҆́тче на́шъ а҆леѯа́ндре! Ве́лїе и҆мѣ́ѧ къ бг҃ꙋ дерзнове́нїе, моли́сѧ непреста́ннѡ ѡ҆ всѣ́хъ на́съ, занѐ бꙋ́рѧ мно́гихъ бѣ́дъ и҆ скорбе́й ѡ҆бдержи́тъ ны̀: се́ бо недꙋ́зи тѣле́снїи, болѣ̑зни дꙋшє́вныѧ, приражє́нїѧ вра̑жїѧ ѡ҆бꙋрева́ютъ ны̀. Хо́дитъ бо вра́гъ на́шъ, и҆скі́й кого̀ поглоти́ти: мы́ же, ѡ҆ сп҃се́нїи на́шемъ нерадѧ́ще, нѣ́смы досто́йни нижѐ воззрѣ́ти на высотꙋ̀ нбⷭ҇нꙋю, ни гдⷭ҇а въ по́мощь свою̀ призва́ти. Но ты̀ бꙋ́ди на́мъ помо́щникъ во сп҃се́нїе ско́рый и҆ ѿ ѕѡ́лъ и҆зба́витель неѡдоли́мый. Пода́ждь на́мъ па́мѧть сме́ртнꙋю, сле́зы покаѧ́нїѧ и҆ наде́ждꙋ сп҃се́нїѧ, да не во ѿча́ѧнїе впаде́мъ, нижѐ де́рзостнымъ на милосе́рдїе бж҃їе ѹ҆пова́нїемъ, во грѣсѣ́хъ же пребыва́нїемъ, въ коне́цъ себѐ погꙋби́мъ: но да бꙋ́детъ на́мъ па́мѧть грѣхѡ́въ на́шихъ во и҆сто́чникъ те́плыхъ сле́зъ и҆ сокрꙋше́нїѧ серде́чнагѡ, милосе́рдїе же бж҃їе и҆ бл҃года́ть є҆гѡ̀ во сп҃се́нїе на́ше, мл҃твами твои́ми, да пода́стсѧ на́мъ, твои̑мъ ча́дѡмъ, во вѣ́ки вѣкѡ́въ.

## Мл҃тва г҃:

<versal data-diacritics="true">Ѽ</versal> прпⷣбне и҆ бг҃оно́сне ѻ҆́тче на́шъ а҆леѯа́ндре! Предстоѧ̀ прⷭ҇то́лꙋ прест҃ы́ѧ трⷪ҇цы, моли́сѧ непреста́ннѡ ѡ҆ бл҃гочести́вѣйшемъ, самодержа́внѣйшемъ, вели́комъ госꙋда́рѣ на́шемъ, і҆мпера́торѣ нїкола́ѣ а҆леѯа́ндровичѣ всеѧ̀ рѡссі́и, и҆ ѡ҆ все́мъ ца́рствꙋющемъ до́мѣ, ѡ҆ ст҃ѣ́йшемъ прави́тельствꙋющемъ сѷно́дѣ, и҆ ѡ҆ преѡсщ҃е́ннѣмъ є҆пі́скопѣ на́шемъ <red>и҆́мⷬ҇къ</red>, ѡ҆ все́мъ сщ҃е́ннѣмъ и҆ и҆́ночестѣмъ чи́нѣ, и҆гꙋ́менѣ же и҆ бра́тїи ѡ҆би́тели твоеѧ̀, ѡ҆ военача́льницѣхъ и҆ градонача́льницѣхъ и҆ всѣ́хъ правосла́вныхъ хрⷭ҇тїа́нѣхъ: да хо́димъ кі́йждо досто́йнѡ зва́нїѧ на́шегѡ, въ не́мже зва́ни бы́хомъ, и҆ да бꙋ́детъ землѧ̀ на́ша землѧ̀ добра̀, и҆ всѝ живꙋ́щїи на не́й ро́дъ и҆збра́нъ, ца́рское свѧще́нїе, ꙗ҆зы́къ свѧ́тъ, лю́дїе ѡ҆бновле́нїѧ, ны́нѣ и҆ при́снѡ и҆ во вѣ́ки вѣкѡ́въ.
