---
title: "Ма́рта з҃і"
navigation:
  key: prayers-saintsjanapr-49
  title: "Ма́рта з҃і"
  parent: prayers-saintsjanapr
  order: 49
type: "prayer"
---

## Ма́рта з҃і.

## Мл҃тва прпⷣбномꙋ а҆леѯі́ю, человѣ́кꙋ бж҃їю, и҆з̾ а҆ка́ѳїста:

<versal data-diacritics="true">Ѽ</versal> вели́кїй хрⷭ҇то́въ ѹ҆го́дниче, ст҃ы́й человѣ́че бж҃їй а҆леѯі́е, дꙋше́ю на нб҃сѝ прⷭ҇то́лꙋ гдⷭ҇ню предстоѧ́й, на земли́ же да́нною тѝ свы́ше благода́тїю разли̑чнаѧ соверша́ѧй чꙋдеса̀! При́зри ми́лостивнѡ на предстоѧ́щыѧ ст҃ѣ́й і҆кѡ́нѣ твое́й лю́ди, ѹ҆миле́ннѡ молѧ́щыѧсѧ и҆ просѧ́щыѧ ѿ тебє̀ по́мощи и҆ застꙋпле́нїѧ. Прострѝ моли́твеннѡ ко гдⷭ҇ꙋ бг҃ꙋ честні́и рꙋ́цѣ твоѝ, и҆ и҆спросѝ на́мъ ѿ негѡ̀ ѡ҆ставле́нїе согрѣше́нїй на́шихъ во́льныхъ и҆ нево́льныхъ, въ недꙋ́зѣхъ стра́ждꙋщымъ и҆сцѣле́нїе, напа́ствꙋємымъ застꙋпле́нїе, скорбѧ́щымъ ѹ҆тѣше́нїе, бѣ́дствꙋющымъ ско́рꙋю по́мощь, всѣ̑мъ же чтꙋ́щымъ тѧ̀ ми́рнꙋю и҆ хрⷭ҇тїа́нскꙋю житїѧ̀ кончи́нꙋ и҆ до́брый ѿвѣ́тъ на стра́шнѣмъ сꙋдѣ̀ хрⷭ҇то́вѣ. Є҆́й, ѹ҆го́дниче бж҃їй, не посрамѝ ѹ҆пова́нїѧ на́шегѡ, є҆́же на тѧ̀ по бз҃ѣ и҆ бцⷣѣ возлага́емъ, но бꙋ́ди на́мъ помо́щникъ и҆ покрови́тель во сп҃се́нїе: да твои́ми мл҃твами полꙋчи́вше бл҃года́ть и҆ млⷭ҇ть ѿ гдⷭ҇а, просла́вимъ чл҃вѣколю́бїе ѻ҆ц҃а̀ и҆ сн҃а и҆ ст҃а́гѡ дх҃а, въ трⷪ҇цѣ сла́вимагѡ и҆ покланѧ́емагѡ бг҃а, и҆ твоѐ ст҃о́е застꙋпле́нїе, ны́нѣ и҆ при́снѡ и҆ во вѣ́ки вѣкѡ́въ.

## Тропа́рь, гла́съ д҃:

<red>В</red>озвы́сивсѧ на добродѣ́тель и҆ ѹ҆́мъ ѡ҆чи́стивъ, къ жела́нномꙋ и҆ кра́йнемꙋ дости́глъ є҆сѝ: безстра́стїемъ ѹ҆краси́въ житїѐ твоѐ, и҆ поще́нїе и҆зрѧ́дное воспрїи́мъ со́вѣстїю чи́стою, въ мл҃твахъ ꙗ҆́кѡ безпло́тенъ пребыва́ѧ, возсїѧ́лъ є҆сѝ ꙗ҆́кѡ со́лнце въ мі́рѣ, пребл҃же́нне а҆леѯі́е.
