---
title: "І҆анꙋа́рїа "
navigation:
  key: prayers-saintsjanapr-1
  title: "І҆анꙋа́рїа "
  parent: prayers-saintsjanapr
  order: 1
type: "prayer"
---

## І҆анꙋа́рїа.

## Мл҃твы ст҃и́телю васі́лїю вели́комꙋ, а҆рхїепⷭ҇кпꙋ кесарі́и каппадокі́йскїѧ.



## Мл҃тва а҃, и҆з̾ а҆ка́ѳїста:

<versal data-diacritics="true">Ѽ</versal> вели́кїй во і҆ера́рсѣхъ, вселе́нныѧ ѹ҆чи́телю бг҃омꙋ́дрый, пребл҃же́нне ѻ҆́тче васі́лїе! Ве́лїи по́двизи и҆ трꙋды̀ твоѝ, ꙗ҆̀же во сла́вꙋ ст҃ы́ѧ цр҃кве соверши́лъ є҆сѝ. Ты̀ и҆сповѣ́дникъ тве́рдый и҆ свѣти́льникъ вѣ́ры хрⷭ҇то́вы на землѝ бы́лъ є҆сѝ, свѣ́томъ бг҃овѣ́дѣнїѧ вѣ̑рныѧ ѡ҆зарѧ́ѧй, лѡ́жнаѧ ѹ҆чє́нїѧ попалѧ́ѧй и҆ всемꙋ̀ мі́рꙋ сло́во сп҃си́тельныѧ и҆́стины возвѣща́ѧй. Ны́нѣ же, ве́лїе на нб҃сѣ́хъ и҆мѣ́ѧ дерзнове́нїе ко ст҃ѣ́й трⷪ҇цѣ, помозѝ на́мъ, со смире́нїемъ къ тебѣ̀ припа́дающымъ, тве́рдѡ и҆ неизмѣ́ннѡ ст҃ꙋ́ю правосла́внꙋю вѣ́рꙋ до конца̀ житїѧ̀ на́шегѡ сохрани́ти, ѿ маловѣ́рїѧ же, сомнѣ́нїй и҆ колеба́нїѧ въ вѣ́рѣ соблюдѝ, да не прельще́ни бꙋ́демъ бг҃опроти́вныхъ и҆ дꙋшепа́гꙋбныхъ ѹ҆че́нїй словесы̀. Дꙋ́хъ ре́вности ст҃ы́ѧ, є҆́юже ты̀ пламенѣ́лъ є҆сѝ, ѽ пресла́вный цр҃кве хрⷭ҇то́вы па́стырю, возгрѣ́й предста́тельствомъ твои́мъ и҆ въ на́съ, и҆̀хже хрⷭ҇то́съ поста́ви бы́ти па́стыри, да всеꙋсе́рднѡ просвѣща́емъ и҆ ѹ҆твержда́емъ въ пра́вѣй вѣ́рѣ слове́сное ста́до хрⷭ҇то́во. Ѹ҆молѝ цр҃ѧ̀ ца́рствꙋющихъ, да возвы́ситсѧ десни́ца покрови́телѧ вѣ́ры ст҃ы́ѧ, бл҃гочести́вѣйшагѡ госꙋда́рѧ на́шегѡ, і҆мпера́тора нїкола́ѧ а҆леѯа́ндровича, и҆ да да́рꙋетъ є҆мꙋ̀, и҆ сꙋпрꙋ́гѣ є҆гѡ̀, ма́тери є҆гѡ̀, наслѣ́дникꙋ цесаре́вичꙋ и҆ всемꙋ̀ ца́рствꙋющемꙋ до́мꙋ здра́вїе, долгоде́нствїе и҆ во все́мъ бл҃го́е поспѣше́нїе, И҆спросѝ, ѽ милосе́рдый ст҃и́телю, ѿ ѻ҆ц҃а̀ свѣ́тѡвъ и҆ всѣ̑мъ всѧ́кїй да́ръ, коемꙋ́ждо бл҃гопотре́бенъ: младе́нцємъ бл҃го́е во стра́сѣ бж҃їи возраста́нїе, ю҆́нымъ цѣломꙋ́дрїе, ста̑рымъ и҆ немощны̑мъ ѹ҆крѣпле́нїе, скорбѧ́щымъ ѹ҆тѣше́нїе, недꙋ́гꙋющымъ и҆сцѣле́нїе, заблꙋ́ждшымъ вразꙋмле́нїе и҆ и҆справле́нїе, ѡ҆би̑димымъ застꙋпле́нїе, сирота́мъ и҆ вдови́цамъ защище́нїе, и҆скꙋша́ємымъ бл҃года́тное поможе́нїе, ѿше́дшымъ ѿ сегѡ̀ вре́меннагѡ житїѧ̀ ѻ҆тцє́мъ и҆ бра́тїѧмъ на́шымъ бл҃же́нное ѹ҆покое́нїе. Є҆́й, свѧ́тче бж҃їй, при́зри ми́лостивнѡ ѿ ѡ҆би́телей го́рнихъ на на́съ смире́нныхъ, мно́гими собла̑зны и҆ напа́стьми ѡ҆бꙋрева́емыхъ, и҆ къ землѝ приве́рженныхъ возведѝ къ высотѣ̀ нбⷭ҇нѣй. Препода́ждь на́мъ, пребл҃гі́й ѻ҆́тче, твоѐ а҆рхїпа́стырское и҆ ст҃о́е бл҃гослове́нїе, да ѻ҆́нымъ ѡ҆сѣнѧ́емїи, въ сїѐ но́вое лѣ́то и҆ во всѐ про́чее вре́мѧ житїѧ̀ на́шегѡ въ ми́рѣ, покаѧ́нїи и҆ послꙋша́нїи ст҃ѣ́й правосла́внѣй цр҃кви поживе́мъ, за́пѡвѣди хрⷭ҇тѡ́вы ѹ҆се́рднѡ творѧ́ще, по́двигомъ до́брымъ вѣ́ры подвиза́ющесѧ, и҆ та́кѡ црⷭ҇твїѧ нбⷭ҇нагѡ дости́гнемъ, и҆дѣ́же съ тобо́ю и҆ всѣ́ми ст҃ы́ми сподо́би трⷪ҇цꙋ ст҃ꙋ́ю, є҆диносꙋ́щнꙋю и҆ нераздѣ́льнꙋю, пѣ́ти и҆ сла́вити во вѣ́ки вѣкѡ́въ.

## Мл҃тва в҃, и҆з̾ тоѧ́же кни́ги:

<versal data-diacritics="true">Ѽ</versal> вели́кїй и҆ прест҃ы́й ст҃и́телю ѻ҆́тче васі́лїе, пресла́вный вселе́нскїѧ цр҃кве ѹ҆чи́телю, сла́вы прест҃ы́ѧ трⷪ҇цы всеꙋсе́рдный побо́рниче, мт҃ре бж҃їѧ и҆ є҆ѧ̀ пренепоро́чнагѡ дѣ́вства пред̾избра́нный и҆сповѣ́дниче, пресвѣ́тлый чистоты̀, смире́нїѧ и҆ терпѣ́нїѧ ѡ҆́бразе! Сѐ а҆́зъ многогрѣ́шный и҆ недосто́йный на высотꙋ̀ нбⷭ҇нꙋю взира́ти смире́ннѡ молю́ тѧ, ѽ премꙋ́дрый цр҃кве хрⷭ҇то́вы ѹ҆чи́телю: наꙋчи́ мѧ та́кѡ бг҃обоѧ́зненнѡ житїѐ своѐ проводи́ти, да никогда́же на пꙋ́ть, бж҃їимъ повелѣ́нїємъ проти́венъ, ѹ҆клоню́сѧ и҆лѝ совраще́нъ бꙋ́дꙋ. Соблюдѝ и҆ и҆зба́ви мѧ̀ твои́мъ многомо́щнымъ предста́тельствомъ ѿ собла́знѡвъ мі́ра и҆ ко́зней дїа́вольскихъ, ꙗ҆́коже и҆зба́вилъ є҆сѝ ѿ ни́хъ ю҆́ношꙋ, ѿ сладча́йшагѡ сп҃си́телѧ на́шегѡ ѿстꙋпи́вша и҆ во вла́сть сатаны̀ впа́дша. Да́рꙋй мнѣ̀ си́лꙋ дꙋше́внꙋю, во є҆́же бы́ти мѝ ѹ҆се́рдномꙋ подража́телю добродѣ́телємъ твои̑мъ высѡ́кимъ: содѣ́лай мѧ̀ въ вѣ́рѣ пра́вѣй тве́рда и҆ непоколеби́ма, ѹ҆крѣпи́ мѧ малодꙋ́шнаго въ терпѣ́нїи и҆ ѹ҆пова́нїи на гдⷭ҇а, возгрѣ́й въ се́рдцѣ мое́мъ и҆́стиннꙋю хрⷭ҇то́вꙋ любо́вь, да нбⷭ҇ныхъ бла̑гъ па́че всѣ́хъ жела́ю и҆ и҆́ми ѹ҆слажда́юсѧ. И҆спросѝ мнѣ̀ ѹ҆ гдⷭ҇а и҆́скреннее ѡ҆ грѣсѣ́хъ сокрꙋше́нїе, да про́чее вре́мѧ житїѧ̀ моегѡ̀ въ ми́рѣ, покаѧ́нїи и҆ и҆сполне́нїи за́повѣдей хрⷭ҇то́выхъ провожда́ти бꙋ́дꙋ. Є҆гда́ же ча́съ моегѡ̀ сконча́нїѧ прибли́житсѧ, ты̀, ѽ пребл҃гі́й ѻ҆́тче, съ пребл҃гослове́нною дв҃ою мр҃і́ею, тогда̀ ѹ҆скорѝ на по́мощь, защити́ мѧ ѿ ѕло́бныхъ навѣ́тѡвъ вра́жїихъ, и҆ сподо́би мѧ̀ наслѣ́дника бы́ти ра́йскихъ селе́нїй, да кꙋ́пнѡ съ тобо́ю и҆ со всѣ́ми ст҃ы́ми непристꙋ́пнагѡ бж҃їѧ вели́чества прⷭ҇то́лꙋ предста́нꙋ, и҆ живонача́льнꙋю, є҆диносꙋ́щнꙋю же и҆ нераздѣ́льнꙋю трⷪ҇цꙋ прославлѧ́ю и҆ воспѣва́ю, при́снѡ и҆ въ безконє́чныѧ вѣ́ки.

## Мл҃тва г҃, и҆з̾ тоѧ́же кни́ги:

<versal data-diacritics="true">Ѽ</versal> вели́кїй и҆ пресла́вный ст҃и́телю хрⷭ҇то́въ, всеѧ̀ вселе́нскїѧ цр҃кве ѹ҆чи́телю бг҃омꙋ́дрый, правосла́вїѧ тве́рдый и҆сповѣ́дниче и҆ побо́рниче, пребл҃же́нне ѻ҆́тче васі́лїе! При́зри ѿ высо́тъ нбⷭ҇ныхъ на на́съ, смире́ннѡ къ тебѣ̀ припа́дающихъ, и҆ ѹ҆молѝ гдⷭ҇а вседержи́телѧ, є҆гѡ́же вѣ́рный на землѝ слꙋжи́тель бы́лъ є҆сѝ, да да́рꙋетъ на́мъ вѣ́ры пра́выѧ тве́рдое и҆ неизмѣ́нное сохране́нїе, цр҃кви ст҃ѣ́й послꙋша́нїе, житїѧ̀ на́шегѡ и҆справле́нїе, и҆ во всѣ́хъ нꙋ́ждахъ, ско́рбехъ и҆ и҆скꙋше́нїихъ ско́рое поможе́нїе, терпѣ́нїе же и҆ ѹ҆крѣпле́нїе. Пода́ждь на́мъ твоѐ ст҃о́е благослове́нїе, да ѻ҆́нымъ ѡ҆сѣнѧ́емїи, въ сїѐ но́вое лѣ́то и҆ во всѧ̑ дни̑ бг҃оꙋго́днѡ, въ ми́рѣ и҆ покаѧ́нїи поживе́мъ, и҆ во црⷭ҇твїи нбⷭ҇нѣмъ сподо́бимсѧ кꙋ́пнѡ съ тобо́ю и҆ со всѣ́ми ст҃ы́ми живонача́льнꙋю трⷪ҇цꙋ, ѻ҆ц҃а̀ и҆ сн҃а и҆ ст҃а́го дх҃а, воспѣва́ти и҆ сла́вити во вѣ́ки вѣкѡ́въ.

## Мл҃тва д҃, и҆з̾ слꙋ́жбы:

<versal data-diacritics="true">Ѽ</versal> пречестна́ѧ и҆ сщ҃е́ннаѧ главо̀ и҆ бл҃года́ти ст҃а́гѡ дх҃а и҆спо́лненнаѧ, сп҃сово со ѻ҆ц҃е́мъ ѡ҆бита́лище, вели́кїй а҆рхїере́е, те́плый на́шъ застꙋ́пниче, ст҃и́телю васі́лїе! Предстоѧ̀ ѹ҆ прⷭ҇то́ла всѣ́хъ цр҃ѧ̀ и҆ наслажда́ѧсѧ свѣ́та є҆диносꙋ́щныѧ трⷪ҇цы и҆ херꙋві́мски со а҆́гг҃лы возглаша́ѧ пѣ́снь трист҃ꙋ́ю, вели́кое же и҆ неизслѣ́дованное дерзнове́нїе и҆мѣ́ѧ ко всемлⷭ҇тивомꙋ влⷣцѣ, молѝ сп҃сти́сѧ па́ствы хрⷭ҇то́вы лю́демъ, помозѝ во бране́хъ бл҃гочести́вѣйшемꙋ, самодержа́внѣйшемꙋ, вели́комꙋ госꙋда́рю на́шемꙋ, і҆мпера́торꙋ нїкола́ю а҆леѯа́ндровичꙋ всеѧ̀ рѡссі́и, и҆ покорѝ є҆мꙋ̀ всѧ̑ проти̑вныѧ врагѝ под̾ но́зѣ є҆гѡ̀, ми́рнѡ и҆ безмѧте́жнѡ ца́рствовати є҆мꙋ̀ ѹ҆стро́й: бл҃гостоѧ́нїе ст҃ы́хъ цр҃кве́й ѹ҆твердѝ: а҆рхїерє́и бл҃голѣ́пїемъ ст҃и́тельства ѹ҆красѝ: мона́шествꙋющыѧ къ подвигѡ́мъ до́брагѡ тече́нїѧ ѹ҆крѣпѝ: ца́рствꙋющїй гра́дъ и҆ всѧ̑ гра́ды и҆ страны̑ до́брѣ сохранѝ. И҆ вѣ́рꙋ ст҃ꙋ́ю непоро́чнꙋ соблюстѝ ѹ҆молѝ: мі́ръ ве́сь предста́тельствомъ твои́мъ ѹ҆мирѝ, ѿ гла́да и҆ па́гꙋбы и҆зба́ви ны̀, и҆ ѿ нападе́нїѧ и҆ноплеме́нныхъ сохранѝ, ста̑рыѧ ѹ҆тѣ́ши, ю҆́ныѧ наста́ви, безꙋ̑мныѧ ѹ҆мꙋдрѝ, вдови̑цы поми́лꙋй, сирѡты̀ застꙋпѝ, младе́нцы возрастѝ, плѣнє́нныѧ возвратѝ, немощствꙋ́ющыѧ и҆сцѣлѝ, и҆ вездѣ̀ те́плѣ призыва́ющыѧ тѧ̀ и҆ съ вѣ́рою притека́ющыѧ къ тебѣ̀ и҆ ѹ҆се́рднѡ припа́дающыѧ и҆ молѧ́щыѧсѧ тебѣ̀ ѿ всѧ́кихъ напа́стей и҆ бѣ́дъ хода́тайствомъ твои́мъ свободѝ. Молѝ ѡ҆ на́съ всеще́драго и҆ чл҃вѣколюби́ваго хрⷭ҇та̀ бг҃а на́шего, да и҆ въ де́нь стра́шнагѡ прише́ствїѧ є҆гѡ̀ ѡ҆ шꙋ́їѧгѡ стоѧ́нїѧ и҆зба́витъ на́съ, и҆ ра́дости ст҃ы́хъ прича́стники сотвори́тъ со всѣ́ми ст҃ы́ми во вѣ́ки вѣкѡ́въ.

## Тропа́рь, гла́съ а҃:

<red>В</red>о всю̀ зе́млю и҆зы́де вѣща́нїе твоѐ, ꙗ҆́кѡ прїе́мшꙋю сло́во твоѐ, и҆́мже бг҃олѣ́пнѡ наꙋчи́лъ є҆сѝ: є҆стество̀ сꙋ́щихъ ѹ҆ѧсни́лъ є҆сѝ, человѣ́чєскїѧ ѡ҆бы̑чаи ѹ҆краси́лъ є҆сѝ. Ца́рское свѧще́нїе, ѻ҆́тче прпⷣбне, молѝ хрⷭ҇та̀ бг҃а сп҃сти́сѧ дꙋша́мъ на́шымъ.
