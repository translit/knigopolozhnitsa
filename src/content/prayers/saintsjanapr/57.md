---
title: "А҆прі́лїа з҃"
navigation:
  key: prayers-saintsjanapr-57
  title: "А҆прі́лїа з҃"
  parent: prayers-saintsjanapr
  order: 57
type: "prayer"
---

## А҆прі́лїа з҃.

## Мл҃тва прпⷣбномꙋ данїи́лꙋ переѧсла́вскомꙋ, и҆з̾ а҆ка́ѳїста:

<versal data-diacritics="true">Ѽ</versal> прпⷣбне и҆ бг҃оно́сне ѻ҆́тче на́шъ данїи́ле! Всесмире́ннѡ къ тебѣ̀ припа́даемъ и҆ тебѣ̀ мо́лимсѧ: не ѿстꙋпа́й ѿ на́съ дꙋ́хомъ твои́мъ, но всегда̀ помина́й на́съ во ст҃ы́хъ и҆ бл҃гопрїѧ́тныхъ моли́твахъ твои́хъ ко гдⷭ҇ꙋ на́шемꙋ і҆и҃сꙋ хрⷭ҇тꙋ̀. Моли́сѧ є҆мꙋ̀, да не потопи́тъ на́съ бе́здна грѣхо́внаѧ, и҆ да не бꙋ́демъ врагѡ́мъ, ненави́дѧщымъ на́съ, въ ра́дованїе: да прости́тъ хрⷭ҇то́съ бг҃ъ на́шъ твои́мъ предста́тельствомъ за на́съ всѧ̑ согрѣшє́нїѧ на̑ша, и҆ свое́ю бл҃года́тїю да водвори́тъ посредѣ̀ на́съ є҆динодꙋ́шїе и҆ любо́вь, и҆ да и҆зба́витъ на́съ ѿ ко́зней и҆ навѣ́тѡвъ дїа́вольскихъ, ѿ гла́да, гꙋби́тельства, ѻ҆гнѧ̀, всѧ́кїѧ ско́рби и҆ нꙋ́жды, ѿ болѣ́зней дꙋше́вныхъ и҆ тѣле́сныхъ и҆ ѿ внеза́пныѧ сме́рти: да сподо́битъ ѻ҆́нъ на́съ, притека́ющихъ къ ра́цѣ моще́й твои́хъ, во и҆́стиннѣй вѣ́рѣ и҆ покаѧ́нїи пожи́ти, хрⷭ҇тїа́нскїѧ непосты́дныѧ и҆ ми́рныѧ кончи́ны житїѧ̀ на́шегѡ дости́гнꙋти, и҆ наслѣ́довати црⷭ҇тво нбⷭ҇ное, и҆ сла́вити прест҃о́е и҆́мѧ є҆гѡ̀, со безнача́льнымъ ѻ҆ц҃е́мъ и҆ прест҃ы́мъ дх҃омъ, во вѣ́ки вѣкѡ́въ.

## Тропа́рь, гла́съ д҃:

<red>Ѿ</red> ю҆́ности, бл҃же́нне, всего̀ себѐ гдⷭ҇еви возложи́въ, при́снѡ повинꙋ́ѧсѧ бг҃ꙋ, проти́вѧсѧ же дїа́волꙋ, стра̑сти грѣхѡ́вныѧ побѣди́лъ є҆сѝ: тѣ́мже са́мъ хра́мъ бж҃їй бы́въ, и҆ ѡ҆би́тель кра́снꙋ во сла́вꙋ прест҃ы́ѧ трⷪ҇цы воздви́гнꙋвъ, и҆ собра́нное тобо́ю въ не́й ста́до хрⷭ҇то́во бг҃оꙋго́днѡ ѹ҆па́съ, преста́вилсѧ є҆сѝ къ вѣ̑чнымъ ѡ҆би́телемъ. Ѻ҆́тче данїи́ле, молѝ трїѷпоста́снаго во є҆ди́номъ сꙋществѣ̀ бг҃а сп҃сти́сѧ дꙋша́мъ на́шымъ.
