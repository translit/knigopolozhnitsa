---
title: "І҆анꙋа́рїа д҃і"
navigation:
  key: prayers-saintsjanapr-11
  title: "І҆анꙋа́рїа д҃і"
  parent: prayers-saintsjanapr
  order: 11
type: "prayer"
---

## І҆анꙋа́рїа д҃і.

## Мл҃тва ст҃ѣ́й равноапⷭ҇льнѣй ні́нѣ, просвѣти́тельницѣ грꙋ́зїи, и҆з̾ а҆ка́ѳїста:

<versal data-diacritics="true">Ѽ</versal> всехва́льнаѧ и҆ преди́внаѧ равноапⷭ҇льнаѧ ні́но, вои́стинꙋ вели́кое цр҃кве правосла́вныѧ ѹ҆краше́нїе и҆ и҆зрѧ́днаѧ лю́демъ і҆́вєрскимъ похвало̀, всю̀ странꙋ̀ грꙋзи́нскꙋю бж҃е́ственнымъ ѹ҆че́нїемъ просвѣти́вшаѧ и҆ пѡ́двиги а҆пⷭ҇льства врага̀ на́шегѡ сп҃се́нїѧ побѣди́вшаѧ, трꙋдо́мъ и҆ мл҃твами вертогра́дъ хрⷭ҇то́въ здѣ̀ насади́вшаѧ и҆ во пло́дъ мно́гъ є҆го̀ возрасти́вшаѧ! Пра́зднꙋюще дне́сь ст҃ꙋ́ю па́мѧть твою̀, ѹ҆ми́льнѡ тебѐ, ꙗ҆́кѡ при́снꙋю предста́тельницꙋ на́шꙋ, про́симъ: на́съ ѹ҆́бѡ ѿ всѧ́кихъ ѕѡ́лъ и҆ скорбе́й ѡ҆градѝ, враги́ же ст҃ы́ѧ цр҃кве хрⷭ҇то́вы и҆ бл҃гоче́стїѧ проти́вники посрамѝ и҆ вразꙋмѝ, ста́до твоѐ, тобо́ю ѹ҆пасе́нное, до́брѣ сохранѧ́ющи: и҆ ѹ҆молѝ всебл҃га́го бг҃а сп҃си́телѧ на́шего, є҆мꙋ́же ты̀ ны́нѣ предстои́ши, да да́рꙋетъ бл҃гочести́вѣйшемꙋ і҆мпера́торꙋ на́шемꙋ ми́ръ, долгоде́нствїе и҆ во все́мъ бл҃го́е поспѣше́нїе, да и҆ всѧ̑ лю́ди въ нбⷭ҇ное црⷭ҇твїе приведе́тъ гдⷭ҇ь, и҆дѣ́же всѝ ст҃і́и славосло́вѧтъ всест҃о́е є҆гѡ̀ и҆́мѧ ны́нѣ и҆ при́снѡ и҆ во вѣ́ки вѣкѡ́въ.

## Тропа́рь, гла́съ д҃:

<red>С</red>ло́ва бж҃їѧ слꙋжи́тельнице, во а҆пⷭ҇льстѣй про́повѣди первозва́нномꙋ а҆ндре́ю и҆ про́чымъ а҆пⷭ҇лѡмъ подража́вшаѧ, просвѣти́тельница і҆ве́рїи, и҆ дх҃а ст҃а́гѡ цѣвни́це, ст҃а́ѧ равноапⷭ҇льнаѧ ні́но, молѝ хрⷭ҇та̀ бг҃а сп҃сти́сѧ дꙋша́мъ на́шымъ.
