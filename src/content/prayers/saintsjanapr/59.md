---
title: "А҆прі́лїа в҃і, ма́їа к҃а, і҆ꙋ́нїа і҃ и҆ въ недѣ́лю всѣ́хъ ст҃ы́хъ"
navigation:
  key: prayers-saintsjanapr-59
  title: "А҆прі́лїа в҃і, ма́їа к҃а, і҆ꙋ́нїа і҃ и҆ въ недѣ́лю всѣ́хъ ст҃ы́хъ"
  parent: prayers-saintsjanapr
  order: 59
type: "prayer"
---

## А҆прі́лїа в҃і, ма́їа к҃а, і҆ꙋ́нїа і҃ и҆ въ недѣ́лю всѣ́хъ ст҃ы́хъ.

## Мл҃тва ст҃и́телю васі́лїю, є҆пⷭ҇кпꙋ рѧза́нскомꙋ, и҆з̾ слꙋ́жбы:

<versal>Б</versal>г҃оизбра́нне первост҃и́телю на́шъ и҆ ѹ҆го́дниче хрⷭ҇то́въ васі́лїе, свѧ́тостїю житїѧ̀ твоегѡ̀, чꙋ́днымъ по вода́мъ пла́ванїемъ и҆ нетлѣ́нїемъ моще́й твои́хъ препросла́вленне! Предстоѧ̀ прⷭ҇то́лꙋ вседержи́телѧ и҆ и҆мѣ́ѧ ве́лїе къ немꙋ̀ дерзнове́нїе, молѝ є҆го̀, да проба́витъ млⷭ҇ть свою̀ къ на́мъ грѣ̑шнымъ и҆ недостѡ́йнымъ рабѡ́мъ свои̑мъ, и҆ да́рꙋетъ бл҃гочести́вѣйшемꙋ госꙋда́рю на́шемꙋ, і҆мпера́торꙋ нїкола́ю а҆леѯа́ндровичꙋ, здра́вїе, долгоде́нствїе и҆ во все́мъ бл҃го́е поспѣше́нїе: па́стырємъ цр҃кве да пода́стъ дꙋхо́вное трезве́нїе и҆ ре́вность ѡ҆ сп҃се́нїи пасо́мыхъ: градонача́льникѡмъ и҆ сꙋдїѧ́мъ стра́хъ бж҃їй, правотꙋ̀ и҆ безкоры́стїе: во́инѡмъ терпѣ́нїе, мꙋ́жество и҆ на врагѝ ѡ҆долѣ́нїе: сꙋпрꙋ́гѡмъ взаи́мнꙋю любо́вь, вѣ́рность и҆ є҆диномы́слїе: кꙋ́плю дѣ́ющымъ праводꙋ́шїе, земледѣ́льцємъ трꙋдолю́бїе и҆ тре́звенность, си̑рымъ призрѣ́нїе, болѧ́щымъ и҆сцѣле́нїе, ѡ҆би̑димымъ застꙋпле́нїе, ѡ҆клеветава́ємымъ ѡ҆правда́нїе, и҆ всѣ̑мъ лю́демъ па́ствы твоеѧ̀ всѧ̑ ко вре́меннѣй и҆ вѣ́чнѣй жи́зни потрє́бнаѧ. Па́че же молѝ гдⷭ҇а, мл҃твенниче на́шъ, да прости́тъ на́мъ всѧ́кое согрѣше́нїе во́льное и҆ нево́льное, и҆ ѡ҆чи́ститъ ѿ всѧ́кїѧ скве́рны пло́ти и҆ дꙋ́ха: да и҆зба́витъ ѿ ко́зней и҆ско́ннагѡ врага̀, ненави́стника и҆ человѣкоꙋбі́йцы, и҆ сохрани́тъ ѿ клеветы̀ человѣ́ческїѧ: да ѹ҆тверди́тъ во и҆́стиннѣй сп҃си́тельнѣй вѣ́рѣ и҆ нелицемѣ́рнѣмъ бл҃гоче́стїи: да соблюде́тъ ѿ сꙋемꙋ́дрїѧ и҆ дꙋшетлѣ́нныхъ ѹ҆че́нїй дꙋхѡ́въ ле́стчихъ, дѣ́йствꙋющихъ въ вѣ́цѣ се́мъ въ сынѣ́хъ противле́нїѧ: да ѡ҆храни́тъ сердца̀ на̑ша ѿ прельще́нїѧ кра́сными мі́ра сегѡ̀, и҆ да наꙋчи́тъ ѡ҆греба́тисѧ ѿ плотски́хъ похоте́й и҆ страсте́й, гѡ́рнѧѧ мꙋ́дрствовати, а҆ не земна̑ѧ. Молѝ, ѻ҆́тче на́шъ, всест҃а́го и҆ бж҃е́ственнаго дх҃а, да возсїѧ́етъ свѣ́тъ бл҃года́ти є҆гѡ̀ бра́тїѧмъ на́шымъ по пло́ти, во тьмѣ̀ лжевѣ́рїѧ сѣдѧ́щымъ, и҆ да позна́ютъ хрⷭ҇та̀, бг҃а и҆́стиннаго, є҆ди́наго сп҃си́телѧ всѣ́хъ человѣ̑къ: да возсїѧ́етъ свѣ́тъ се́й и҆ блꙋжда́ющымъ на распꙋ́тїихъ раско́ла, да вразꙋмѧ́тсѧ и҆ прїи́дꙋтъ во ѡ҆гра́дꙋ правосла́вныѧ цр҃кве, въ не́йже є҆ди́нѣй несомнѣ́ннѡ содѣва́етсѧ вѣ́чное сп҃се́нїе вѣ́рныхъ. Ѽ ст҃и́телю хрⷭ҇то́въ, моли́твенниче на́шъ! Молѝ хрⷭ҇та̀ бг҃а и҆ пречⷭ҇тꙋю мт҃рь є҆гѡ̀, да ѹ҆праздни́тъ вражды̑ на́шѧ и҆ нестроє́нїѧ, соедини́тъ же всѧ̑ ны̀ бг҃оподо́бною любо́вїю, да въ ми́рѣ и҆ є҆диномы́слїи, жела́нїемъ сп҃се́нїѧ горѧ́ще, гдⷭ҇еви рабо́тающе, дрꙋ́гъ дрꙋ́га тѧгѡты̀ носѧ́ще, до́брымъ по́двигомъ подвиза́емсѧ, и҆ тече́нїе сконча́вше, дости́гнемъ въ ти́хое приста́нище нбⷭ҇нагѡ црⷭ҇твїѧ, и҆ просла́вимъ неизрече́нное чл҃вѣколю́бїе и҆ милосе́рдїе сп҃си́телѧ на́шегѡ, і҆и҃са хрⷭ҇та̀, сн҃а бж҃їѧ, со безнача́льнымъ є҆гѡ̀ ѻ҆ц҃е́мъ и҆ прест҃ы́мъ дх҃омъ, во вѣ́ки вѣкѡ́въ.

## Тропа́рь, гла́съ д҃:

<red>П</red>е́рвѣе въ мꙋ́ромѣ ст҃и́тельствомъ почте́нъ бы́лъ є҆сѝ, и҆з̾ негѡ́же непра́веднѡ и҆згонѧ́емь, на ма́нтїю, ꙗ҆́кѡ на ле́гкїй кора́бль, возше́лъ є҆сѝ, на не́йже па́че є҆стества̀, ꙗ҆́кѡ безпло́тенъ, по вода́мъ ше́ствїе творѧ̀, промышле́нїемъ вы́шнѧгѡ и҆ застꙋпле́нїемъ бг҃омт҃ре ѹ҆правлѧ́емь, бг҃оспаса́емагѡ гра́да рѧза́ни дости́глъ є҆сѝ, и҆ въ не́мъ а҆рхїере́йства престо́лъ воспрїи́мъ, бг҃ода́ннꙋю па́ствꙋ рѧза́нскꙋю до́брѣ ѹ҆па́слъ є҆сѝ, ст҃и́телю ѻ҆́тче на́шъ васі́лїе: молѝ хрⷭ҇та̀ бг҃а сп҃сти́сѧ дꙋша́мъ на́шымъ.
