---
title: "І҆анꙋа́рїа в҃ и҆ і҆ꙋ́лїа ѳ҃і"
navigation:
  key: prayers-saintsjanapr-2
  title: "І҆анꙋа́рїа в҃ и҆ і҆ꙋ́лїа ѳ҃і"
  parent: prayers-saintsjanapr
  order: 2
type: "prayer"
---

## І҆анꙋа́рїа в҃ и҆ і҆ꙋ́лїа ѳ҃і.

## Мл҃твы прпⷣбномꙋ серафі́мꙋ саро́вскомꙋ.



## Мл҃тва а҃, и҆з̾ а҆ка́ѳїста:

<versal data-diacritics="true">Ѽ</versal> пречꙋ́дный ѻ҆́тче серафі́ме, вели́кїй саро́вскїй чꙋдотво́рче, всѣ̑мъ прибѣга́ющымъ къ тебѣ̀ скоропослꙋ́шный помо́щниче! Во дни̑ земна́гѡ житїѧ̀ твоегѡ̀ никто́же ѿ тебє̀ то́щь и҆ неꙋтѣ́шенъ ѿи́де, но всѣ̑мъ въ сла́дость бы́сть видѣ́нїе ли́ка твоегѡ̀ и҆ бл҃гоꙋвѣ́тливый гла́съ слове́съ твои́хъ. Къ си̑мъ же и҆ да́ръ и҆сцѣле́нїй, да́ръ прозрѣ́нїѧ, да́ръ немощны́хъ дꙋ́шъ врачева́нїѧ, ѻ҆би́ленъ въ тебѣ̀ ꙗ҆ви́сѧ, Є҆гда́ же призва́ тѧ бг҃ъ ѿ земны́хъ трꙋдѡ́въ къ нбⷭ҇номꙋ ѹ҆покое́нїю, николи́же любы̀ твоѧ̀ преста̀ ѿ на́съ, и҆ невозмо́жно є҆́сть и҆счи́слити чꙋдеса̀ твоѧ̑, ѹ҆мнѡ́жившаѧсѧ ꙗ҆́кѡ ѕвѣ́зды небє́сныѧ: се́ бо по всѣ̑мъ концє́мъ землѝ на́шеѧ лю́демъ бж҃їимъ ꙗ҆влѧ́ешисѧ и҆ да́рꙋеши и҆̀мъ и҆сцѣлє́нїѧ. Тѣ́мже и҆ мы̀ вопїе́мъ тѝ: ѽ прети́хїй и҆ кро́ткїй ѹ҆го́дниче бж҃їй, дерзнове́нный къ немꙋ̀ мл҃твенниче, николи́же призыва́ющыѧ тѧ̀ ѿрѣва́ѧй! Вознесѝ ѡ҆ на́съ бл҃гомо́щнꙋю твою̀ мл҃твꙋ ко гдⷭ҇ꙋ си́лъ, да ѹ҆крѣпи́тъ держа́вꙋ на́шꙋ, да да́рꙋетъ на́мъ всѧ̑ бл҃гопотрє́бнаѧ въ жи́зни се́й и҆ всѧ̑ къ дꙋше́вномꙋ сп҃се́нїю полє́знаѧ, да ѡ҆гради́тъ на́съ ѿ паде́нїй грѣхо́вныхъ и҆ и҆́стинномꙋ покаѧ́нїю да наꙋчи́тъ на́съ, во є҆́же безпреткнове́ннѡ вни́ти на́мъ въ вѣ́чное нбⷭ҇ное црⷭ҇тво, и҆дѣ́же ты̀ ны́нѣ въ незаходи́мѣй сїѧ́еши сла́вѣ, и҆ та́мѡ воспѣва́ти со всѣ́ми ст҃ы́ми живонача́льнꙋю трⷪ҇цꙋ во вѣ́ки вѣкѡ́въ.

## Мл҃тва в҃, и҆з̾ а҆ка́ѳїста:

<versal data-diacritics="true">Ѽ</versal> вели́кїй ѹ҆го́дниче бж҃їй, прпⷣбне и҆ бг҃оно́сне ѻ҆́тче на́шъ серафі́ме! При́зри ѿ го́рнїѧ сла́вы на на́съ смире́нныхъ и҆ немощны́хъ, ѡ҆бремене́нныхъ грѣхмѝ мно́гими, твоеѧ̀ по́мощи и҆ ѹ҆тѣше́нїѧ просѧ́щихъ. Прини́кни къ на́мъ бл҃госе́рдїемъ твои́мъ и҆ помозѝ на́мъ за́пѡвѣди гдⷭ҇ни непоро́чнѡ сохранѧ́ти, вѣ́рꙋ правосла́внꙋю крѣ́пкѡ содержа́ти, покаѧ́нїе во грѣсѣ́хъ на́шихъ ѹ҆се́рднѡ бг҃ꙋ приноси́ти, во бл҃гоче́стїи хрⷭ҇тїа́нстѣмъ бл҃года́тнѡ преꙋспѣва́ти и҆ достѡ́йнымъ бы́ти твоегѡ̀ ѡ҆ на́съ моли́твеннагѡ къ бг҃ꙋ предста́тельства. Є҆́й, свѧ́тче бж҃їй, ѹ҆слы́ши на́съ, молѧ́щихсѧ тебѣ̀ съ вѣ́рою и҆ любо́вїю, и҆ не пре́зри на́съ, тре́бꙋющихъ твоегѡ̀ застꙋпле́нїѧ: ны́нѣ и҆ въ ча́съ кончи́ны на́шеѧ помозѝ на́мъ, и҆ застꙋпѝ на́съ мл҃твами твои́ми ѿ ѕло́бныхъ навѣ́тѡвъ дїа́вольскихъ, да не ѡ҆блада́етъ на́ми тѣ́хъ си́ла, но да сподо́бимсѧ по́мощїю твое́ю наслѣ́довати бл҃же́нство ѡ҆би́тели ра́йскїѧ. На тѧ́ бо ѹ҆пова́нїе на́ше ны́нѣ возлага́емъ, ѻ҆́тче бл҃госе́рдый: бꙋ́ди на́мъ вои́стинꙋ ко сп҃се́нїю пꙋтево́ждь, и҆ приведѝ на́съ къ невече́рнемꙋ свѣ́тꙋ жи́зни вѣ́чныѧ бг҃опрїѧ́тнымъ предста́тельствомъ твои́мъ ѹ҆ прⷭ҇то́ла прест҃ы́ѧ трⷪ҇цы, да сла́вимъ и҆ пое́мъ со всѣ́ми ст҃ы́ми достопокланѧ́емое и҆́мѧ ѻ҆ц҃а̀ и҆ сн҃а и҆ ст҃а́гѡ дх҃а во вѣ́ки вѣкѡ́въ.

## Мл҃тва г҃:

<versal data-diacritics="true">Ѽ</versal> прпⷣбне ѻ҆́тче серафі́ме, бг҃а и҆́стиннагѡ ѹ҆се́рдный ревни́телю, цр҃кве правосла́вныѧ но́вое ѹ҆краше́нїе, хрⷭ҇тїа́нскагѡ бл҃гоче́стїѧ ди́вный подви́жниче! Къ тебѣ̀ прибѣга́емъ, тебѐ про́симъ, тебѣ̀ ско́рбныхъ дꙋ́шъ на́шихъ помышлє́нїѧ ѿверза́емъ. Молѝ бг҃а ѡ҆ лю́дехъ, страстьмѝ и҆ сꙋето́ю мі́ра сегѡ̀ ѡ҆бꙋрева́емыхъ: не преста́й моли́тисѧ є҆мꙋ̀ ѡ҆ всѣ́хъ къ тебѣ̀ притека́ющихъ и҆ по́мощи твоеѧ̀ просѧ́щихъ. Не пре́зри ма́лагѡ ѹ҆се́рдїѧ на́шегѡ, ѹ҆мно́жи сїѐ мл҃твою твое́ю. Да́рꙋй на́мъ бл҃года́тїю бж҃їею ѿ скорбе́й и҆збавле́нїе и҆ ѿ болѣ́зней и҆сцѣле́нїе, ѹ҆врачꙋ́й на́шѧ недꙋ́ги дꙋшє́вныѧ и҆ тѣлє́сныѧ, ра́зꙋмъ на́шъ къ позна́нїю правосла́вныѧ вѣ́ры напра́ви, и҆ за́пѡвѣди бж҃їѧ всѧ̑ соблюда́ти на́мъ помозѝ. Ѹ҆́мъ правосла́вныхъ люде́й ѿ ѡ҆мраче́нїѧ и҆ невѣ́рїѧ сохранѝ, всѣ̑мъ же хрⷭ҇то́вꙋ любо́вь дрꙋ́гъ ко дрꙋ́гꙋ и҆мѣ́ти сотворѝ, да та́кѡ во бл҃гоче́стїи хрⷭ҇то́вѣ преспѣва́юще, въ ра́дости се́рдца восклица́емъ тебѣ̀: ра́дꙋйсѧ, помо́щниче на́шъ: ра́дꙋйсѧ, и҆сцѣле́нїе на́ше: ра́дꙋйсѧ, ѹ҆тѣше́нїе на́ше: ра́дꙋйсѧ, ра́досте на́ша, прпⷣбне ѻ҆́тче серафі́ме, и҆ на́съ твоеѧ̀ ра́дости сподо́би во вѣ́ки вѣкѡ́въ.

## Тропа́рь, гла́съ д҃:

<red>Ѿ</red> ю҆́ности хрⷭ҇та̀ возлюби́лъ є҆сѝ, бл҃же́нне, и҆ томꙋ̀ є҆ди́номꙋ рабо́тати пла́меннѣ вожделѣ́въ, непреста́нною мл҃твою и҆ трꙋдо́мъ въ пꙋсты́ни подвиза́лсѧ є҆сѝ, ѹ҆миле́ннымъ же се́рдцемъ любо́вь хрⷭ҇то́вꙋ стѧжа́въ, и҆збра́нникъ возлю́бленъ бж҃їѧ мт҃ре ꙗ҆ви́лсѧ є҆сѝ. Сегѡ̀ ра́ди вопїе́мъ тѝ: сп҃са́й на́съ мл҃твами твои́ми, серафі́ме, прпⷣбне ѻ҆́тче на́шъ.
