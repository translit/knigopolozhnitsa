---
title: "І҆анꙋа́рїа и҃і"
navigation:
  key: prayers-saintsjanapr-16
  title: "І҆анꙋа́рїа и҃і"
  parent: prayers-saintsjanapr
  order: 16
type: "prayer"
---

## І҆анꙋа́рїа и҃і.

## Мл҃твы ст҃о́мꙋ пра́ведномꙋ а҆ѳана́сїю, на́волоцкомꙋ чꙋдотво́рцꙋ.



## Мл҃тва а҃, ѿ є҆ди́нагѡ человѣ́ка глаго́лемаѧ:

<versal data-diacritics="true">Ѽ</versal> пребл҃гі́й вели́кїй ѹ҆го́дниче, пра́ведный а҆ѳана́сїе! Ѹ҆слы́ши мѧ̀ грѣ́шнаго, молѧ́щагосѧ тебѣ̀ и҆ призыва́ющаго и҆́мѧ твоѐ ст҃о́е. Ви́ждь мѧ̀ ѹ҆бо́гаго, въ толи́цѣй бѣдѣ̀ погрꙋжа́ема: ви́ждь мѧ̀ немощна́го, ѿвсю́дꙋ ѹ҆ловлѧ́ема и҆ всѧ́кагѡ бл҃га лише́на и҆ ѹ҆мо́мъ ѿ малодꙋ́шїѧ помраче́на. Потщи́сѧ, свѧ́тче бж҃їй, плѣне́ннаго мѧ̀ свободи́ти, не ѡ҆ста́ви мѧ̀ грѣ́шнаго врагѡ́мъ въ ра́дость бы́ти и҆ въ лꙋка́выхъ мои́хъ дѣѧ́нїихъ ѹ҆мре́ти: молѝ ѡ҆ мнѣ̀ грѣ́шнѣмъ и҆ блꙋ́днѣмъ, и҆ содѣ́телѧ моего̀, влⷣкꙋ и҆ гдⷭ҇а, є҆мꙋ́же ты̀ со безпло́тными ли̑ки предстои́ши, ми́лостива ко мнѣ̀ сотворѝ въ ны́нѣшнемъ вѣ́цѣ и҆ въ бꙋ́дꙋщемъ, да не возда́стъ по дѣлѡ́мъ мои̑мъ ѕлы̑мъ и҆ по нечистотѣ̀ се́рдца моегѡ̀, но по свое́й бл҃гости да возда́стъ мѝ. Сѐ а҆́зъ на твоѐ предста́тельство ѹ҆пова́ю, и҆ тобо́ю хвалю́сѧ, и҆ и҆́мѧ твоѐ ст҃о́е на по́мощь призыва́ю, и҆ къ цѣльбоно́сномꙋ твоемꙋ̀ гро́бꙋ припа́даю: и҆зба́ви мѧ̀, свѣти́льниче хрⷭ҇то́въ, ѿ ѕлы́хъ бѣ́дъ находѧ́щихъ на мѧ̀, и҆ возстаю́щыѧ во́лны ѹ҆кротѝ, да не ѡ҆бы́метъ мѧ̀ напа́сть, и҆ не погрѧ́знꙋ въ пꙋчи́нѣ глꙋбо́цѣй и҆ въ тимѣ́нїи грѣхо́внѣмъ: молѝ, пра́ведный а҆ѳана́сїе, дарова́ти мнѣ̀ грѣ́шномꙋ ѿ гдⷭ҇а бг҃а млⷭ҇ть во вѣ́ки вѣкѡ́въ.

## Мл҃тва в҃, ѿ мно́гихъ ли́цъ возноси́маѧ:

<versal>В</versal>лⷣко чл҃вѣколю́бче, цр҃ю̀ нбⷭ҇ный, гдⷭ҇и і҆и҃се хрⷭ҇тѐ, бж҃е на́шъ! Ѹ҆слы́ши на́съ грѣ́шныхъ, молѧ́щихсѧ тебѣ̀, и҆ поми́лꙋй, и҆ да́рꙋй на́мъ сего̀ пра́веднаго ѹ҆го́дника твоего̀ а҆ѳана́сїа сла́вити и҆ на по́мощь призыва́ти, ѡ҆́бразꙋ є҆гѡ̀ ст҃о́мꙋ покланѧ́ющымсѧ и҆ ко ст҃о́мꙋ гро́бꙋ є҆гѡ̀ съ вѣ́рою припа́дающымъ. Ѽ преди́вный въ чꙋдесѣ́хъ, ст҃ы́й и҆ пра́ведный а҆ѳана́сїе! Моли́сѧ хрⷭ҇тꙋ̀ бг҃ꙋ ѡ҆ на́съ грѣ́шныхъ, и҆ поми́лꙋй всѧ̑ приходѧ́щыѧ и҆ на по́мощь въ ско́рбехъ тѧ̀ призыва́ющыѧ, и҆ бꙋ́ди на́мъ помо́щникъ и҆ и҆сцѣли́тель ско́ръ, и҆ да́рꙋй на́мъ здра́вїе неѡскꙋ́дно и҆ по́мощь є҆гѡ̀ премно́гꙋ: бꙋ́ди наста́вникъ сирота́мъ и҆ вдови́цамъ, и҆ всѣ̑мъ пода́ждь ꙗ҆̀же ко сп҃се́нїю прошє́нїѧ, сохранѝ и҆ соблюдѝ ѿ всѣ́хъ ѕѡ́лъ и҆ болѣ́зней и҆ навѣ̑тъ вра́жїихъ: и҆ та́кѡ, прⷭ҇то́лꙋ гдⷭ҇ню предстоѧ̀, молѝ непреста́ннѡ ѡ҆ на́съ грѣ́шныхъ хрⷭ҇та̀ бг҃а на́шего. Ꙗ҆́кѡ томꙋ̀ подоба́етъ всѧ́каѧ сла́ва, че́сть и҆ поклоне́нїе и҆ велелѣ́пїе, со ѻ҆ц҃е́мъ и҆ ст҃ы́мъ дх҃омъ, ны́нѣ и҆ при́снѡ и҆ во вѣ́ки вѣкѡ́въ.

## Тропа́рь, гла́съ а҃:

<red>Б</red>ж҃е́ственною бл҃года́тїю просвѣти́всѧ, и҆ по сме́рти да́рꙋеши и҆сцѣлє́нїѧ притека́ющымъ къ ра́цѣ моще́й твои́хъ, премꙋ́дре а҆ѳана́сїе: тѣ́мже и҆ мы̀ ны́нѣ чти́мъ чтⷭ҇ны́хъ моще́й твои́хъ ꙗ҆вле́нїе, веселѧ́ще вкꙋ́пѣ дꙋ́шы и҆ тѣлеса̀. Тѣ́мъ всѝ вопїе́мъ: сла́ва да́вшемꙋ тѝ крѣ́пость: сла́ва вѣнча́вшемꙋ тѧ̀: сла́ва дѣ́йствꙋющемꙋ тобо́ю всѣ̑мъ и҆сцѣлє́нїѧ.
