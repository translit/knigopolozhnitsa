---
title: "А҆прі́лїа д҃і"
navigation:
  key: prayers-saintsjanapr-61
  title: "А҆прі́лїа д҃і"
  parent: prayers-saintsjanapr
  order: 61
type: "prayer"
---

## А҆прі́лїа д҃і.

## Мл҃тва ст҃ы̑мъ мч҃нкѡмъ ви́лєнскимъ: а҆нтѡ́нїю, і҆ѡа́ннꙋ и҆ є҆ѵста́ѳїю, и҆з̾ слꙋ́жбы:

<versal>С</versal>т҃і́и мч҃нцы а҆нтѡ́нїе, і҆ѡа́нне и҆ є҆ѵста́ѳїе! При́зрите съ нбⷭ҇нагѡ черто́га на тре́бꙋющихъ ва́шеѧ по́мощи и҆ не ѿве́ргните проше́нїй на́шихъ, но, ꙗ҆́кѡ при́снїи бл҃годѣ́тєли и҆ хода̑таи на́ши, моли́те хрⷭ҇та̀ бг҃а, да, чл҃вѣколюби́въ и҆ многомлⷭ҇тивъ сы́й, сохрани́тъ на́съ ѿ всѧ́кагѡ лю́тагѡ ѡ҆бстоѧ́нїѧ: ѿ трꙋ́са, пото́па, ѻ҆гнѧ̀, меча̀, наше́ствїѧ и҆ноплеме́нникѡвъ и҆ междоꙋсо́бныѧ бра́ни. Да не ѡ҆сꙋ́дитъ на́съ грѣ́шныхъ по беззако́нїємъ на́шымъ, и҆ да не во ѕло̀ ѡ҆брати́мъ бл҃га̑ѧ, дарꙋ́ємаѧ на́мъ ѿ всеще́драгѡ бг҃а, но во сла́вꙋ ст҃а́гѡ и҆́мене є҆гѡ̀ и҆ въ прославле́нїе крѣ́пкагѡ ва́шегѡ застꙋпле́нїѧ. Да мл҃твами ва́шими да́стъ на́мъ гдⷭ҇ь ми́ръ по́мыслѡвъ, ѿ па́гꙋбныхъ страсте́й воздержа́нїе и҆ ѿ всѧ́кїѧ скве́рны ѹ҆дале́нїе: и҆ да ѹ҆крѣпи́тъ во все́мъ мі́рѣ свою̀ є҆ди́нꙋ ст҃ꙋ́ю, собо́рнꙋю и҆ а҆пⷭ҇льскꙋю цр҃ковь, ю҆́же стѧжа́лъ є҆́сть чтⷭ҇но́ю свое́ю кро́вїю. Моли́тесѧ приле́жнѡ, ст҃і́и мч҃нцы, да бл҃гослови́тъ хрⷭ҇то́съ бг҃ъ пома́занника своего̀, бл҃гочести́вѣйшаго госꙋда́рѧ і҆мпера́тора нїкола́ѧ а҆леѯа́ндровича, ве́сь є҆гѡ̀ ца́рствꙋющїй до́мъ и҆ всю̀ є҆гѡ̀ держа́вꙋ, да ѹ҆тверди́тъ во ст҃ѣ́й свое́й правосла́внѣй цр҃кви живы́й дꙋ́хъ пра́выѧ вѣ́ры и҆ бл҃гоче́стїѧ: да всѧ̑ ча̑да є҆ѧ̀, ѿ сꙋемꙋ́дрїѧ и҆ сꙋевѣ́рїѧ свободи́вшесѧ, дх҃омъ и҆ и҆́стиною покланѧ́ютсѧ є҆мꙋ̀, и҆ ѡ҆ соблюде́нїи є҆гѡ̀ за́повѣдей ѹ҆се́рднѡ потща́тсѧ: да мы̀ всѝ въ ми́рѣ и҆ бл҃гоче́стїи поживе́мъ въ настоѧ́щемъ вѣ́цѣ, и҆ дости́гнемъ бл҃же́нныѧ вѣ́чныѧ жи́зни на нб҃сѝ, бл҃года́тїю гдⷭ҇а на́шегѡ і҆и҃са хрⷭ҇та̀ є҆мꙋ́же подоба́етъ всѧ́каѧ сла́ва, че́сть и҆ держа́ва, со ѻ҆ц҃е́мъ и҆ ст҃ы́мъ дх҃омъ, ны́нѣ и҆ при́снѡ и҆ во вѣ́ки вѣкѡ́въ.

## Тропа́рь, гла́съ д҃:

<red>З</red>емны́хъ че́сти и҆ сла́вы ѿве́ргшесѧ, до́блїи и҆ честні́и страда́льцы, вѣ́ры ра́ди крѣ́пкѡ и҆ мꙋ́жественнѡ мꙋ̑ки претерпѣ́сте, на сме́рть себѐ да́вше за жи́знь всѣ́хъ влⷣкꙋ: тѣ́мже и҆ хрⷭ҇то́съ пресла́внѡ столпо́мъ ѡ҆́блачнымъ съ небесѐ ва́съ ѡ҆зарѝ, и҆ по́честьми и҆ вѣнцы̑ ѿ прⷭ҇то́ла сла́вы вѣнча̀. Со а҆́гг҃лы томꙋ̀ предстоѧ́ще, моли́те сп҃сти́сѧ дꙋша́мъ на́шымъ.

## И҆́нъ тропа́рь, гла́съ то́йже:

<red>Ѿ</red> ко́рене непло́дна, пребл҃же́ннїи, возрасти́вше правосла́вныѧ вѣ́ры вѣ̑тви, первомч҃нкѡмъ тезоимени́ти ꙗ҆ви́стесѧ: ѕла́гѡ бо и҆ нечести́вагѡ кнѧ́зѧ ꙗ҆́рости не ѹ҆боѧ́стесѧ, повелѣва́юща хрⷭ҇та̀ ѿрещи́сѧ. Сегѡ̀ ра́ди мꙋ́ченичєскїѧ вѣнцы̀ прїе́мше и҆ со а҆́гг҃лы прⷭ҇то́лꙋ влⷣчню предстоѧ́ще, ѡ҆ на́съ моли́тесѧ, пребл҃же́ннїи, правосла́внѡ чтꙋ́щихъ ст҃ꙋ́ю па́мѧть ва́шꙋ.

<rubric class="inline">Велича́нїе:</rubric> <red>В</red>елича́емъ ва́съ, страстоте́рпцы ст҃і́и а҆нтѡ́нїе, і҆ѡа́нне и҆ є҆ѵста́ѳїе, и҆ чте́мъ честна̑ѧ страда̑нїѧ ва̑ша, ꙗ҆̀же за хрⷭ҇та̀ претерпѣ́ли є҆стѐ.
