---
title: "Феврꙋа́рїа д҃і"
navigation:
  key: prayers-saintsjanapr-37
  title: "Феврꙋа́рїа д҃і"
  parent: prayers-saintsjanapr
  order: 37
type: "prayer"
---

## Феврꙋа́рїа д҃і.

## Мл҃тва прпⷣбномꙋ ма́рѡнꙋ пꙋсты́нникꙋ:

<versal data-diacritics="true">Ѽ</versal> возлю́бленнаѧ и҆ сщ҃е́ннаѧ главо̀, прпⷣбне и҆ бг҃оно́сне ѻ҆́тче на́шъ ма́рѡне! Назира́й свы́ше ми́лостивнѡ на́съ грѣ́шныхъ, и҆ моли́сѧ всеще́дромꙋ влⷣцѣ и҆ всѣ́хъ бла̑гъ пода́телю бг҃ꙋ ѡ҆ соблюде́нїи держа́вы и҆ сп҃се́нїи бл҃гочести́вѣйшагѡ, самодержа́внѣйшагѡ, вели́кагѡ госꙋда́рѧ на́шегѡ, і҆мпера́тора нїкола́ѧ а҆леѯа́ндровича всеѧ̀ рѡссі́и: да пода́стъ є҆мꙋ̀ гдⷭ҇ь бг҃ъ многолѣ́тное здра́вїе, во снабдѣ́нїе и҆ ѹ҆твержде́нїе ст҃ы́ѧ хрⷭ҇тїа́нскїѧ вѣ́ры, и҆ да сохрани́тъ ца́рство є҆гѡ̀ ѿ всѣ́хъ врагѡ́въ цѣ́ло и҆ неврежде́нно, во гдⷭ҇ѣ на́шемъ і҆и҃сѣ хрⷭ҇тѣ̀. Бꙋ́ди же моле́бникъ и҆ ѡ҆ на́съ недосто́йныхъ. Ко всебл҃го́мꙋ гдⷭ҇ꙋ честні́и твоѝ рꙋ́цѣ прострѝ, и҆ ѿ негѡ̀ млⷭ҇ть и҆ щедрѡ́ты и҆спросѝ, и҆́миже ѿ всѣ́хъ бѣ́дъ и҆ лю́тыхъ болѣ́зней на́съ сохранѝ, и҆ ѿ всѧ́кихъ страсте́й свободѝ, та́кожде ѿ нестерпи́мыѧ и҆ неꙋтиши́мыѧ ѻ҆гневи́цы и҆ трѧсави́цы мл҃твами твои́ми и҆зба́ви на́съ, и҆ ѿ нападе́нїѧ бѣсѡ́въ, ѿ ви́димыхъ и҆ неви́димыхъ врагѡ́въ соблюдѝ, и҆ согрѣше́нїємъ на́шымъ проще́нїе и҆спросѝ, и҆ сп҃сє́ны хрⷭ҇тꙋ̀ на́съ предста́ви, во є҆́же, въ де́нь стра́шнагѡ сꙋда̀, съ ра́достїю предста́ти на́мъ пред̾ лице́мъ неизрече́нныѧ сла́вы є҆гѡ̀, и҆ ми́лостивное призва́нїе въ црⷭ҇тво нбⷭ҇ное ѿ негѡ̀ ѹ҆слы́шати, и҆ въ неизрече́ннѣй ра́дости пресла́внꙋю є҆гѡ̀ лица̀ добро́тꙋ ѹ҆зрѣ́ти, бл҃года́тїю и҆ чл҃вѣколю́бїемъ гдⷭ҇а бг҃а и҆ сп҃са на́шегѡ і҆и҃са хрⷭ҇та̀ держа́ва є҆гѡ̀ бл҃гослове́на и҆ препросла́влена, со безнача́льнымъ є҆гѡ̀ ѻ҆ц҃е́мъ и҆ съ прест҃ы́мъ и҆ бл҃ги́мъ и҆ животворѧ́щимъ є҆гѡ̀ дх҃омъ, ны́нѣ и҆ при́снѡ и҆ во вѣ́ки вѣкѡ́въ.

## Тропа́рь, гла́съ в҃, на дре́вней і҆кѡ́нѣ прпⷣбнагѡ, въ хрїсторожде́ственской цр҃кви села̀ бꙋбно́ва, тферскі́ѧ є҆па́рхїи:

<red>Ф</red>арїсе́йскагѡ тщесла́вїѧ ѹ҆далѧ́ѧсѧ, прпⷣбне ѻ҆́тче на́шъ ма́рѡне, на го́рꙋ высо́кꙋю возше́лъ є҆сѝ, и҆ та́мѡ побѣ́дꙋ показа́лъ є҆сѝ на дїа́вола: тре́бище бо бѣсо́вское ѡ҆брѣ́тъ и҆ бг҃ꙋ ѡ҆свѧти́въ, въ не́мъ пребы́лъ є҆сѝ, мл҃твами твои́ми ѻ҆гневи́цꙋ и҆ трѧсави́цꙋ ѹ҆толѧ́ѧ, и҆ бѣ́сы прогонѧ́ѧ, и҆ ѿ разли́чныхъ недꙋ̑гъ свобожда́ѧ. Тогѡ̀ ра́ди, свѧ́те, моли́сѧ хрⷭ҇тꙋ̀ бг҃ꙋ, да сп҃се́тъ дꙋ́шы на́шѧ.
