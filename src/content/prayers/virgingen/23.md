---
title: "Мл҃тва к҃г, что́маѧ въ нѣ́кїихъ хра́мѣхъ полта́вскїѧ є҆па́рхїи"
navigation:
  key: prayers-virgingen-23
  title: "Мл҃тва к҃г, что́маѧ въ нѣ́кїихъ хра́мѣхъ полта́вскїѧ є҆па́рхїи"
  parent: prayers-virgingen
  order: 23
type: "prayer"
---

## Мл҃тва к҃г, что́маѧ въ нѣ́кїихъ хра́мѣхъ полта́вскїѧ є҆па́рхїи:

<versal>Б</versal>цⷣе цр҃и́це, гпⷭ҇жѐ дв҃о мр҃і́е, мт҃и бг҃а на́шегѡ! Сн҃ъ тво́й и҆ бг҃ъ всѣ́хъ не презрѣ̀ грѣ́шныхъ прибѣ́гшихъ къ немꙋ̀, но всѧ̑ сп҃сѐ и҆ въ ра́зꙋмъ и҆́стинный приведѐ. А҆́зъ же ѡ҆каѧ́нный креще́нїѧ ѡ҆скверни́хъ ѡ҆бѣ́ты, за́повѣдей сн҃а твоегѡ̀ и҆ бг҃а моегѡ̀ не сохрани́въ. Къ тебѣ̀ ѹ҆̀бо, гпⷭ҇жѐ, прибѣга́ю: наꙋчи́ мѧ твори́ти во́лю є҆гѡ̀, да сп҃се́тъ мѧ̀ и҆ введе́тъ въ ра́зꙋмъ и҆́стинный, и҆ пода́стъ бл҃года́ть прест҃а́гѡ дх҃а, да не ѡ҆б̾ѧ́тъ бꙋ́дꙋ сѣтьмѝ вра́жїими. И҆ны́ѧ бо по́мощи не ѡ҆брѣто́хъ ѿ ю҆́ности моеѧ̀ ра́звѣ тебє̀, гпⷭ҇жѐ моѧ̀ бцⷣе. А҆́ще и҆ мно́гажды прогнѣ́вахъ тѧ̀, неблагода́ренъ ѡ҆ твое́й млⷭ҇ти бы́въ ѡ҆каѧ́нный, но ты̀ не возгнꙋша́ласѧ є҆сѝ менє̀. Во глꙋбинꙋ̀ безꙋ́мїѧ впадо́хъ, ѹ҆́мъ погꙋби́хъ, но къ тебѣ̀ непреста́ннѡ вопїю̀: поми́лꙋй, влⷣчце, и҆ воздви́гни мѧ̀ и҆з̾ про́пасти грѣхо́вныѧ, пода́ждь мѝ рꙋ́кꙋ по́мощи до́лꙋ лежа́щемꙋ, ѹ҆крѣпѝ немощна́го, ѡ҆чи́сти скве́рнаго, сп҃сѝ погиба́ющаго: да всѝ грѣ́шнїи, ви́дѣвше милосе́рдїе твоѐ на мнѣ̀ недосто́йнѣмъ, прибѣ́гнꙋтъ под̾ кро́въ тво́й и҆ просла́вѧтъ сн҃а твоего̀, со ѻ҆ц҃е́мъ и҆ ст҃ы́мъ дх҃омъ, ны́нѣ и҆ при́снѡ и҆ во вѣ́ки вѣкѡ́въ.
