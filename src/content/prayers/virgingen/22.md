---
title: "Мл҃тва к҃в, что́маѧ въ нижегоро́дскомъ каѳедра́льномъ собо́рѣ"
navigation:
  key: prayers-virgingen-22
  title: "Мл҃тва к҃в, что́маѧ въ нижегоро́дскомъ каѳедра́льномъ собо́рѣ"
  parent: prayers-virgingen
  order: 22
type: "prayer"
---

## Мл҃тва к҃в, что́маѧ въ нижегоро́дскомъ каѳедра́льномъ собо́рѣ:

<versal data-diacritics="true">Ѽ</versal> прест҃а́ѧ бцⷣе, вы́шшаѧ херꙋві̑мъ и҆ чтⷭ҇нѣ́йшаѧ серафі̑мъ, ро́ждшаѧ хрⷭ҇та̀ бг҃а на́шего, а҆́гг҃льское вели́кое ѹ҆дивле́нїе, прⷪ҇ро́чествїѧ и҆сполне́нїе, бг҃оизбра́ннаѧ ѻ҆трокови́це, цр҃и́це нб҃сѐ и҆ землѝ, всѣ́хъ скорбѧ́щихъ ра́досте, ѡ҆би́димыхъ застꙋ́пнице, а҆́лчꙋщихъ пита́тельнице, ѡ҆бꙋрева́емыхъ приста́нище, больны́хъ посѣще́нїе, немощны́хъ покро́ве и҆ застꙋпле́нїе, си́рыхъ покрови́тельнице, пла́вающихъ тишино̀, пꙋтеше́ствꙋющихъ поспѣше́нїе, трꙋжда́ющихсѧ поко́ище, наги́хъ ѡ҆дѣѧ́нїе, ни́щихъ бога́тство неистощи́мое, ма́терей ти́хое весе́лїе, младе́нцєвъ крѣ́посте, всѣ̑мъ безпомѡ́щнымъ гото́вое во все́мъ поможе́нїе, хрⷭ҇тїа́нскагѡ ро́да на́шегѡ нело́жнаѧ покрови́тельнице! Ѽ всеми́лостиваѧ дв҃о влⷣчце бцⷣе! Тебѣ̀ є҆ди́нѣй ѿ всевы́шнѧгѡ даде́сѧ во все́мъ застꙋпа́ти на́съ и҆ сп҃са́ти: ты̀ є҆сѝ вѣ́рное и҆ ско́рое врачевство̀ грѣхо́вныхъ на́шихъ страсте́й и҆ мл҃твенница пе́рваѧ ко хрⷭ҇тꙋ̀ бг҃ꙋ на́шемꙋ ѡ҆ проще́нїи грѣхѡ́въ на́шихъ. Ѽ всепѣ́таѧ мт҃и, дв҃о бцⷣе! Ѹ҆слы́ши гла́съ молѧ́щихсѧ ра̑бъ твои́хъ, и҆ чꙋдотво́рнѣй і҆кѡ́нѣ твое́й предстоѧ́щихъ, и҆ къ не́й, ꙗ҆́коже къ тебѣ̀ само́й съ на́ми пребыва́ющей, ѻ҆́чи на́ши возводѧ́щихъ, и҆ любо́вїю ѿ дꙋшѝ припа́дающихъ, и҆ си́це тебѣ̀ ѱало́мски вопїю́щихъ: слы́ши, дщѝ, и҆ ви́ждь, и҆ приклонѝ ѹ҆́хо твоѐ, и҆ ѹ҆слы́ши моле́нїе на́ше, ꙗ҆́коже мно́жєства вѣ́рныхъ во всѧ̑ времена̀ тобо́ю ѹ҆слы́шани бы́ша. Всѧ́къ бо по свое́й ско́рби про́ситъ ѹ҆ тебє̀ по́мощи, и҆збавле́нїѧ и҆ застꙋпле́нїѧ, и҆ ты̀ прошє́нїѧ и҆́хъ и҆сполнѧ́еши, и҆ ра́достїю дꙋ́шы и҆́хъ ѹ҆слажда́еши. Ѽ ми́лостиваѧ и҆ преми́лостиваѧ гпⷭ҇жѐ цр҃и́це бцⷣе! Ты̀, ꙗ҆̀же восхо́щеши, всѧ̑ и҆спроси́ти ѿ сн҃а твоегѡ̀ хрⷭ҇та̀ бг҃а на́шегѡ мо́жеши: не ѿри́ни ѹ҆̀бо на́съ ѿ твоегѡ̀ застꙋпле́нїѧ, пода́ждь свобожде́нїе ѿ бѣ́дъ и҆ скорбе́й на́шихъ, и҆ и҆зба́ви на́съ, всенепоро́чнаѧ, ѿ ви́димыхъ и҆ неви́димыхъ вра̑гъ и҆ ѿ ѕлы́хъ человѣ̑къ клеве́щꙋщихъ на ны̀, и҆ не попꙋстѝ гла́да, трꙋ́са, пото́па, ѻ҆гнѧ̀ и҆ меча̀ на гра́ды и҆ вє́си на́шѧ, бꙋ́ди на́мъ по́мощь неѿстꙋ́пнаѧ, и҆ молѝ сн҃а твоего̀ и҆ бг҃а на́шего, ꙗ҆́кѡ да въ стра́шный де́нь сꙋда̀ ѡ҆деснꙋ́ю поста́витъ ны̀, ра́ди твоегѡ̀ предста́тельства. Томꙋ̀ сла́ва и҆ держа́ва, со безнача́льнымъ є҆гѡ̀ ѻ҆ц҃е́мъ и҆ ст҃ы́мъ дх҃омъ, ны́нѣ и҆ при́снѡ и҆ во вѣ́ки вѣкѡ́въ.
