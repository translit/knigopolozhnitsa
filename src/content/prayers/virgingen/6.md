---
title: "Мл҃тва ѕ҃, петра̀ и҆́нока стꙋді́йскагѡ, и҆з̾ тоѧ́же кни́ги"
navigation:
  key: prayers-virgingen-6
  title: "Мл҃тва ѕ҃, петра̀ и҆́нока стꙋді́йскагѡ, и҆з̾ тоѧ́же кни́ги"
  parent: prayers-virgingen
  order: 6
type: "prayer"
---

## Мл҃тва ѕ҃, петра̀ и҆́нока стꙋді́йскагѡ, и҆з̾ тоѧ́же кни́ги:

<versal>К</versal>ъ тебѣ̀, пречтⷭ҇ѣй бж҃їей мт҃ри, а҆́зъ ѡ҆каѧ́нный припа́даѧ молю́сѧ: вѣ́си, цр҃и́це, ꙗ҆́кѡ непреста́ннѡ согрѣша́ю и҆ прогнѣвлѧ́ю сн҃а твоего̀ и҆ бг҃а моего̀. И҆ а҆́ще мно́гажды ка́юсѧ, ло́жь пред̾ бг҃омъ ѡ҆брѣта́юсѧ: ка́юсѧ трепе́щѧ, да не ка́кѡ порази́тъ мѧ̀ гдⷭ҇ь, и҆ по часѣ̀ ма́лѣ па́ки та̑ѧжде творю̀. Вѣ́дꙋщи сїѧ̑, влⷣчце моѧ̀, гпⷭ҇жѐ бцⷣе, молю̀, да поми́лꙋеши. Да ѹ҆крѣпи́ши мѧ̀, и҆ бл҃га̑ѧ твори́ти да пода́си мѝ. Ты̀ вѣ́си, ѽ влⷣчце моѧ̀ бцⷣе, ꙗ҆́кѡ и҆́мамъ въ соверше́ннѣй не́нависти ѕла̑ѧ моѧ̑ дѣла̀ и҆ все́ю мы́слїю люблю̀ зако́нъ бг҃а моегѡ̀. Но не вѣ́мъ, гпⷭ҇жѐ пречтⷭ҇аѧ, ѿкꙋ́дꙋ ꙗ҆̀же ненави́ждꙋ, та̑ѧ творю̀, а҆ бл҃га̑ѧ престꙋпа́ю. Не попꙋща́й ѹ҆̀бо, пречтⷭ҇аѧ, во́ли мое́й соверша́тисѧ, неꙋго́дна бо є҆́сть, но да бꙋ́детъ во мнѣ̀ во́лѧ сн҃а твоегѡ̀ и҆ бг҃а моегѡ̀, да мѧ̀ сп҃се́тъ, и҆ вразꙋми́тъ, и҆ пода́стъ мѝ бл҃года́ть ст҃а́гѡ дх҃а, да бы́хъ а҆́зъ ѿсе́лѣ преста́лъ сквернодѣ́йствꙋѧ и҆ про́чее пожи́лъ бы́хъ въ повелѣ́нїихъ сн҃а твоегѡ̀, гдⷭ҇а на́шегѡ і҆и҃са хрⷭ҇та̀, є҆мꙋ́же подоба́етъ всѧ́каѧ сла́ва, че́сть и҆ поклоне́нїе, со безнача́льнымъ є҆гѡ̀ ѻ҆ц҃е́мъ, и҆ прест҃ы́мъ и҆ бл҃ги́мъ и҆ животворѧ́щимъ є҆гѡ̀ дх҃омъ, ны́нѣ и҆ при́снѡ и҆ во вѣ́ки вѣкѡ́въ.
