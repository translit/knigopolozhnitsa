---
title: "Мл҃тва и҃і"
navigation:
  key: prayers-virgingen-18
  title: "Мл҃тва и҃і"
  parent: prayers-virgingen
  order: 18
type: "prayer"
---

## Мл҃тва и҃і:

<versal data-diacritics="true">Ѽ</versal> всеми́лостиваѧ гпⷭ҇жѐ, дв҃о бцⷣе! Вонмѝ смире́нномꙋ моле́нїю на́шемꙋ, и҆ сокрꙋше́ннѡ ны́нѣ предстоѧ́щихъ ѡ҆́бразꙋ твоемꙋ̀ ѹ҆слы́ши гла́съ. Вѣ́мы бо, ѽ содѣ́телѧ на́шегѡ мт҃и, ꙗ҆́кѡ ты̀ є҆сѝ предста́тельство хрⷭ҇тїа́нъ непосты́дное и҆ хода́тайство ко творцꙋ̀ непрело́жное: вѣ́мы и҆ сїѐ, ꙗ҆́кѡ беззакѡ́нїѧ на̑ша превзыдо́ша главы̑ на́шѧ и҆ ꙗ҆́кѡ бре́мѧ тѧ́жкое ѡ҆тѧготѣ́ша на на́съ, и҆ ѹ҆жѐ нѣ́смы досто́йни ви́дѣти высотꙋ̀ нбⷭ҇нꙋю, нижѐ воззрѣ́ти ко прⷭ҇то́лꙋ сла́вы сн҃а твоегѡ̀ и҆ бг҃а на́шегѡ, но досто́йни ꙗ҆ви́хомсѧ мꙋ́къ и҆ вѣ́чнагѡ ѡ҆сꙋжде́нїѧ. Сегѡ̀ ра́ди къ тебѣ̀ припа́даемъ, тѧ̀ про́симъ ѹ҆миле́ннѡ, къ тебѣ̀ со слеза́ми взыва́емъ: вознесѝ къ немꙋ̀ мт҃рнее твоѐ моле́нїе, да не ѿве́ржетъ на́съ грѣ́шныхъ ѿ лица̀ своегѡ̀, но, ꙗ҆́кѡ млⷭ҇тивъ, да прости́тъ на́мъ согрѣшє́нїѧ на̑ша вѡ́льнаѧ и҆ невѡ́льнаѧ, на пꙋ́ть сп҃се́нїѧ на́съ наставлѧ́ѧ и҆ свы́ше си́лою ко творе́нїю за́повѣдей свои́хъ ѹ҆крѣплѧ́ѧ: да сохрани́тъ на́съ ѿ собла́знѡвъ мі́ра, ѿ вожделѣ́нїй грѣхо́вныхъ, ѿ ко́зней дїа́вольскихъ и҆ ѿ нападе́нїѧ ви́димыхъ вра̑гъ: да бл҃гослови́тъ дѣла̀ рꙋ́къ на́шихъ, подава́ѧ гра́дꙋ семꙋ̀ <red>[</red><rubric class="inline">и҆лѝ:</rubric> ве́си се́й, <rubric class="inline">и҆лѝ:</rubric> ст҃ѣ́й ѡ҆би́тели се́й<red>]</red> и҆ всѧ́комꙋ гра́дꙋ и҆ странѣ̀ ѻ҆би́лїе бла̑гъ земны́хъ: сохранѧ́ѧ здра́вїе и҆ ѹ҆твержда́ѧ ски́птръ бл҃гочести́вѣйшагѡ і҆мпера́тора на́шегѡ нїкола́ѧ а҆леѯа́ндровича, да сотвори́тъ и҆ всѣ̑мъ на́мъ дни̑ бла̑ги и҆ безмѧтє́жны: да ѡ҆гради́тъ ми́ромъ цр҃ковь свою̀ ст҃ꙋ́ю, и҆ разстоѧ̑щаѧсѧ да соедини́тъ то́й, ꙗ҆́кѡ бл҃гъ гдⷭ҇и, долготерпѣли́въ и҆ многомлⷭ҇тивъ, ѿ всеѧ̀ тва́ри со ѻ҆ц҃е́мъ и҆ ст҃ы́мъ дх҃омъ сла́вимый во вѣ́ки вѣкѡ́въ.
