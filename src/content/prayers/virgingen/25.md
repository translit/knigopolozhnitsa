---
title: "Мл҃тва к҃є, заꙋпоко́йнаѧ, что́маѧ въ нїкола́евской цр҃кви села̀ тополе́вки, сара́товскїѧ є҆па́рхїи"
navigation:
  key: prayers-virgingen-25
  title: "Мл҃тва к҃є, заꙋпоко́йнаѧ, что́маѧ въ нїкола́евской цр҃кви села̀ тополе́вки, сара́товскїѧ є҆па́рхїи"
  parent: prayers-virgingen
  order: 25
type: "prayer"
---

## Мл҃тва к҃є, заꙋпоко́йнаѧ, что́маѧ въ нїкола́евской цр҃кви села̀ тополе́вки, сара́товскїѧ є҆па́рхїи:

<versal data-diacritics="true">Ѽ</versal> прест҃а́ѧ гпⷭ҇жѐ, влⷣчце бцⷣе! Къ тебѣ̀ прибѣга́емъ, чтⷭ҇аѧ: ты́ бо є҆сѝ стѣна̀ неѡбори́маѧ, предста́тельство и҆ покро́въ всѣ̑мъ прибѣга́ющымъ къ тебѣ̀ съ вѣ́рою и҆ ѹ҆пова́нїемъ. Мо́лимъ тѧ̀, пребл҃гослове́ннаѧ: ѹ҆слы́ши мл҃твꙋ недосто́йныхъ ра̑бъ твои́хъ и҆ предста́ни за ѹ҆со́пшыѧ рабы̑ твоѧ̑ <red>и҆́мⷬ҇къ</red>. Ты̀ при́снѡ хода́тайствꙋеши ѡ҆ правосла́внѡ чтꙋ́щихъ тѧ̀ и҆ прибѣга́ющихъ къ покро́вꙋ твоемꙋ̀: ѻ҆ба́че хода́тайство твоѐ, влⷣчце, наипа́че по сме́рти на́шей на́мъ бл҃гопотре́бно ꙗ҆влѧ́етсѧ. Тѣ́мже мо́лимъ тѧ̀, ѽ прест҃а́ѧ бцⷣе, влⷣчце мі́ра, наде́ждо ненаде́жныхъ: бꙋ́ди дне́сь хода́таица къ ро́ждшемꙋсѧ ѿ тебє̀ за ѹ҆со́пшыѧ рабы̑ твоѧ̑, и҆ ѹ҆молѝ сн҃а твоего̀, бг҃а на́шего, да́ти и҆̀мъ проще́нїе и҆ ѡ҆ставле́нїе прегрѣше́нїй: мно́гѡ бо мо́жетъ моле́нїе мт҃рнее ко бл҃госе́рдїю влⷣки. Ѿ тебє̀ гдⷭ҇ь всѧ́ко сло́во проше́нїѧ прїе́млетъ: прїимѝ ѹ҆̀бо и҆ ты̀ на́шѧ мл҃твы и҆ молє́нїѧ ѡ҆ дꙋша́хъ ѹ҆со́пшихъ ра̑бъ твои́хъ. Помозѝ и҆̀мъ, влⷣчце, мт҃рнимъ твои́мъ ко гдⷭ҇ꙋ дерзнове́нїемъ дости́гнꙋти ти́хагѡ приста́нища въ нбⷭ҇нѣмъ і҆ерⷭ҇ли́мѣ: помозѝ и҆̀мъ, застꙋ́пнице ѹ҆се́рднаѧ, непосты́днѡ предста́ти на стра́шнѣмъ второ́мъ прише́ствїи сн҃а твоегѡ̀, и҆дѣ́же кі́йждо ѿ свои́хъ дѣ́лъ и҆лѝ просла́витсѧ, и҆лѝ постыди́тсѧ: помозѝ и҆̀мъ, бл҃года́тнаѧ, пред̾ лице́мъ сѣдѧ́щагѡ на прⷭ҇то́лѣ сла́вы ѡ҆правди́тисѧ, да не постыдѧ́тсѧ пред̾ а҆́гг҃лы и҆ всѣ́ми ст҃ы́ми, нижѐ да бꙋ́дꙋтъ бѣсѡ́мъ ра́дованїе. Ѽ всепѣ́таѧ мт҃и, влⷣчце бцⷣе! Мо́лимъ тѧ̀, застꙋпѝ, сп҃сѝ, сохранѝ и҆ ѿ бꙋ́дꙋщїѧ и҆зьмѝ мꙋ́ки ѹ҆со́пшыѧ рабы̑ твоѧ̑ <red>и҆́мⷬ҇къ</red>, да не поги́бнꙋтъ во вѣ́къ, но да сп҃сꙋ́тсѧ твои́ми мл҃твами и҆ пре́йдꙋтъ ѿ сме́рти въ живо́тъ: послѝ и҆̀мъ, бл҃года́тнаѧ, дости́гнꙋти вожделѣ́ннагѡ ѻ҆те́чества и҆ ѹ҆зрѣ́ти бл҃га нбⷭ҇наѧ. Ты́ бо є҆сѝ є҆ди́на бл҃гослове́ннаѧ въ жена́хъ, многомо́щнаѧ застꙋ́пница, наде́жда, покро́въ и҆ прибѣ́жище всѣ̑мъ притека́ющымъ къ тебѣ̀, ты̀ є҆сѝ мо́стъ преводѧ́й сꙋ́щихъ ѿ землѝ на нб҃о и҆ ра́йскихъ две́рїй ѿверзе́нїе родѡ́мъ люде́й твои́хъ во вѣ́ки вѣкѡ́въ.
