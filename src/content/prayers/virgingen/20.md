---
title: "Мл҃тва к҃, бл҃года́рственнаѧ"
navigation:
  key: prayers-virgingen-20
  title: "Мл҃тва к҃, бл҃года́рственнаѧ"
  parent: prayers-virgingen
  order: 20
type: "prayer"
---

## Мл҃тва к҃, бл҃года́рственнаѧ:

<versal>Ч</versal>то́ ти принесе́мъ, и҆лѝ что́ ти воздади́мъ, ѽ премлⷭ҇тиваѧ гпⷭ҇жѐ влⷣчце, застꙋ́пнице ро́да хрⷭ҇тїа́нскагѡ, за всѧ̑ твоѧ̑ неисчє́тнаѧ бл҃годѣѧ̑нїѧ, ꙗ҆̀же при́снѡ ꙗ҆влѧ́еши всѣ̑мъ призыва́ющымъ и҆́мѧ твоѐ и҆ твоеѧ̀ по́мощи просѧ́щымъ; Кто́ бо притека́ѧй къ тебѣ̀ посра́мленъ и҆ неꙋслы́шанъ ѿ тебє̀ ѿхо́дитъ, ѽ премилосе́рдаѧ мт҃и; Вѣ́мы, пречтⷭ҇аѧ, ꙗ҆́кѡ, за мно́жество грѣхѡ́въ и҆ беззако́нїй на́шихъ, нѣ́смы досто́йни нижѐ и҆́мѧ твоѐ пресла́дкое нарещѝ, не то́чїю пѣснопѣ̑нїѧ ѿ ѡ҆скверне́нныхъ ѹ҆сте́нъ тебѣ̀ приноси́ти, и҆ ѹ҆до́бѣе є҆́сть на́мъ молча́нїе люби́ти. Но да не ꙗ҆ви́мсѧ непа́мѧтливи и҆ неблагода́рни пред̾ тобо́ю, дерза́емъ приноси́ти тебѣ̀ сїѐ колѣнопреклоне́нное славосло́вїе: ты́ же, премилосе́рдаѧ мт҃и, не возгнꙋша́йсѧ прїѧ́ти є҆̀, ꙗ҆́кѡ ѿ и҆збы́тка лю́бѧщихъ тѧ̀ серде́цъ возноси́мое. Сама̀ ты̀, влⷣчце, бл҃года́тїю твое́ю косни́сѧ серде́цъ на́шихъ, да ꙗ҆́кѡ во́скъ раста̑ѧвша пролїю́тсѧ пред̾ тобо́ю въ сле́зныхъ бл҃годаре́нїихъ и҆ славосло́вїихъ. Бл҃годари́мъ тѧ̀, всепѣ́таѧ: не таи́мъ бл҃годѣѧ́нїй твои́хъ, но велегла́снѡ возвѣща́емъ, да всѝ слы́шащїи притека́ютъ къ тебѣ̀, є҆ди́нѣй непосты́днѣй застꙋ́пницѣ ро́да хрⷭ҇тїа́нскагѡ, и҆ да немо́лчнѡ славосло́вѧтъ тѧ̀, всепѣ́тꙋю, во вѣ́ки вѣкѡ́въ.
