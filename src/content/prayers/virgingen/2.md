---
title: "Мл҃тва в҃, и҆з̾ часосло́ва"
navigation:
  key: prayers-virgingen-2
  title: "Мл҃тва в҃, и҆з̾ часосло́ва"
  parent: prayers-virgingen
  order: 2
type: "prayer"
---

## Мл҃тва в҃, и҆з̾ часосло́ва:

<versal>Н</versal>ескве́рнаѧ, небла́знаѧ, нетлѣ́ннаѧ, пречтⷭ҇аѧ, чтⷭ҇аѧ дв҃о, бг҃оневѣ́сто влⷣчце, ꙗ҆́же бг҃а сло́ва человѣ́кѡмъ пресла́внымъ твои́мъ ржⷭ҇тво́мъ соедини́вшаѧ, и҆ ѿри́нꙋвшеесѧ є҆стество̀ ро́да на́шегѡ нбⷭ҇нымъ совокꙋ́пльшаѧ, ꙗ҆́же ненаде́жныхъ є҆ди́на наде́ждо и҆ бори́мыхъ по́моще, гото́вое застꙋпле́нїе къ тебѣ̀ притека́ющихъ, и҆ всѣ́хъ хрⷭ҇тїа́нъ прибѣ́жище! Не гнꙋша́йсѧ менє̀ грѣ́шнагѡ, скве́рнагѡ, скве́рными пѡ́мыслы и҆ словесы̀ и҆ дѣѧ́ньми всего̀ себѐ непотре́бна сотво́рша, и҆ ра́зꙋмомъ лѣ́ности сласте́й житїѧ̀ раба̀ бы́вша. Но ꙗ҆́кѡ чл҃вѣколюби́вагѡ бг҃а мт҃и, чл҃вѣколю́бнѣ ѹ҆милосе́рдисѧ ѡ҆ мнѣ̀ грѣ́шнѣмъ и҆ блꙋ́днѣмъ, и҆ прїимѝ моѐ є҆́же ѿ скве́рныхъ ѹ҆сте́нъ приноси́мое тебѣ̀ моле́нїе: и҆ твоего̀ сн҃а и҆ на́шего влⷣкꙋ и҆ гдⷭ҇а, мт҃рнее твоѐ дерзнове́нїе ѹ҆потреблѧ́ющи, молѝ, да ѿве́рзетъ и҆ мнѣ̀ чл҃вѣколю̑бныѧ ѹ҆трѡ́бы своеѧ̀ бл҃гости, и҆ презрѣ́въ моѧ̑ безчи́слєннаѧ прегрѣшє́нїѧ, ѡ҆брати́тъ мѧ̀ къ покаѧ́нїю, и҆ свои́хъ за́повѣдей дѣ́лателѧ и҆скꙋ́сна ꙗ҆ви́тъ мѧ̀. И҆ предста́ни мнѣ̀ при́снѡ, ꙗ҆́кѡ млⷭ҇тиваѧ и҆ милосе́рдаѧ и҆ бл҃голюби́ваѧ, въ настоѧ́щемъ ѹ҆́бѡ житїѝ те́плаѧ предста́тельница и҆ помо́щница, сопроти́вныхъ нашє́ствїѧ ѿгонѧ́ющи, и҆ ко сп҃се́нїю наставлѧ́ющи мѧ̀, и҆ во вре́мѧ и҆схо́да моегѡ̀ ѡ҆каѧ́ннꙋю мою̀ дꙋ́шꙋ соблюда́ющи, и҆ тє́мныѧ зра́ки лꙋка́выхъ бѣсѡ́въ дале́че ѿ неѧ̀ ѿгонѧ́ющи, въ стра́шный же де́нь сꙋда̀ вѣ́чныѧ мѧ̀ и҆збавлѧ́ющи мꙋ́ки, и҆ неизрече́нныѧ сла́вы твоегѡ̀ сн҃а и҆ бг҃а на́шегѡ наслѣ́дника мѧ̀ показꙋ́ющи: ю҆́же и҆ да ѹ҆лꙋчꙋ̀, влⷣчце моѧ̀, прест҃а́ѧ бцⷣе, твои́мъ хода́тайствомъ и҆ застꙋпле́нїемъ, бл҃года́тїю и҆ чл҃вѣколю́бїемъ є҆диноро́днагѡ сн҃а твоегѡ̀, гдⷭ҇а и҆ бг҃а и҆ сп҃са на́шегѡ і҆и҃са хрⷭ҇та̀, є҆мꙋ́же подоба́етъ всѧ́каѧ сла́ва, че́сть и҆ поклоне́нїе, со безнача́льнымъ є҆гѡ̀ ѻ҆ц҃е́мъ, и҆ прест҃ы́мъ и҆ бл҃ги́мъ и҆ животворѧ́щимъ є҆гѡ̀ дх҃омъ, ны́нѣ и҆ при́снѡ и҆ во вѣ́ки вѣкѡ́въ.
