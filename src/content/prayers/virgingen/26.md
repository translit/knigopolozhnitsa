---
title: "Мл҃тва к҃ѕ, пѣ́снь прест҃ѣ́й бцⷣѣ, по рꙋ́кописи ѹ҆спе́нскїѧ цр҃кве села̀ под̾ѧбло́ннагѡ, нижегоро́дскїѧ є҆па́рхїи"
navigation:
  key: prayers-virgingen-26
  title: "Мл҃тва к҃ѕ, пѣ́снь прест҃ѣ́й бцⷣѣ, по рꙋ́кописи ѹ҆спе́нскїѧ цр҃кве села̀ под̾ѧбло́ннагѡ, нижегоро́дскїѧ є҆па́рхїи"
  parent: prayers-virgingen
  order: 26
type: "prayer"
---

## Мл҃тва к҃ѕ, пѣ́снь прест҃ѣ́й бцⷣѣ, по рꙋ́кописи ѹ҆спе́нскїѧ цр҃кве села̀ под̾ѧбло́ннагѡ, нижегоро́дскїѧ є҆па́рхїи:

<versal>Т</versal>ебѐ мт҃рь бж҃їю хва́лимъ: тѧ̀, мр҃і́е, дв҃ꙋ бцⷣꙋ и҆сповѣ́дꙋемъ: тѧ̀ превѣ́чнагѡ ѻ҆ц҃а̀ дще́рь всѧ̀ землѧ̀ велича́етъ. Тебѣ̀ всѝ а҆́гг҃ли и҆ а҆рха́гг҃ли и҆ всѧ̑ нача̑ла смире́ннѡ слꙋ́жатъ: тебѣ̀ всѧ̑ вла̑сти, престо́ли, госпѡ́дствїѧ и҆ всѧ̑ превы̑шнїѧ си̑лы нбⷭ҇ныѧ повинꙋ́ютсѧ. Тебѣ̀ херꙋві́ми и҆ серафі́ми ра́дꙋющесѧ предстоѧ́тъ и҆ непреста́ннымъ гла́сомъ вопїю́тъ: ст҃а́ѧ бцⷣе мт҃и, пѡ́лны сꙋ́ть нб҃са̀ и҆ землѧ̀ вели́чества сла́вы плода̀ чре́ва твоегѡ̀. Тебѐ пресла́вный а҆пⷭ҇льскїй ли́къ своегѡ̀ творца̀ мт҃рь восхвалѧ́етъ: тебѐ мч҃нкѡвъ мно́жество бцⷣꙋ велича́етъ: тебѐ пресла́вный и҆сповѣ́дникѡвъ со́нмъ бг҃а сло́ва хра́мъ нарица́етъ: тебѐ госпо́дственнїи полцы̀ всегѡ̀ дѣ́вства ѡ҆́бразъ проповѣ́даютъ: тебѐ всѧ̑ нбⷭ҇наѧ вѡ́инства цр҃и́цꙋ нбⷭ҇нꙋю восхвалѧ́ютъ. Тебѐ по все́й вселе́ннѣй цр҃ковь ст҃а́ѧ прославлѧ́етъ, мт҃рь бж҃їю почита́ющи: тѧ̀ и҆́стиннагѡ цр҃ѧ̀ нбⷭ҇нагѡ ѻ҆трокови́цꙋ превозно́ситъ. Ты̀ є҆сѝ а҆́гг҃лѡмъ гпⷭ҇жа̀, ты̀ є҆сѝ ра́йскаѧ две́рь, ты̀ лѣ́ствица црⷭ҇твїѧ нбⷭ҇нагѡ, ты̀ цр҃ѧ̀ сла́вы черто́гъ, ты̀ ковче́гъ бл҃гоче́стїѧ и҆ бл҃года́ти, ты̀ є҆сѝ бе́здна щедро́тъ, ты̀ є҆сѝ прибѣ́жище грѣ́шныхъ. Ты̀ мт҃и сп҃си́телева, ты̀, свобожде́нїѧ ра́ди плѣ́ннагѡ человѣ́ка, бг҃а воспрїѧ́ла є҆сѝ во чре́вѣ. Тобо́ю попра́нъ бы́сть вра́гъ: ты̀ ѿве́рзла є҆сѝ вѣ̑рнымъ двє́ри црⷭ҇твїѧ нбⷭ҇нагѡ. Ты̀ ѡ҆деснꙋ́ю бг҃а стои́ши: ты̀ бг҃а за на́съ мо́лиши, дв҃о мр҃і́е, и҆́же бꙋ́детъ сꙋди́ти живы̑мъ и҆ мє́ртвымъ. Тѧ̀ ѹ҆̀бо про́симъ, застꙋ́пницꙋ пред̾ сн҃омъ твои́мъ и҆ бг҃омъ, и҆́же кро́вїю свое́ю на́съ и҆скꙋпѝ, да мздꙋ̀ воспрїи́мемъ въ вѣ́чнѣй сла́вѣ. Сп҃сѝ лю́ди твоѧ̑, бцⷣе, и҆ бл҃гословѝ достоѧ́нїе твоѐ, ꙗ҆́кѡ да бꙋ́демъ прича̑стницы наслѣ́дїѧ твоегѡ̀: ѹ҆пасѝ и҆ соблюдѝ на́съ да́же до вѣ́ка. На всѧ́къ де́нь, ѽ прест҃а́ѧ, хвали́ти и҆ ѹ҆бл҃жа́ти тѧ̀ жела́емъ се́рдцемъ и҆ ѹ҆стна́ми. Сподо́би, премилосе́рдаѧ мт҃и, ны́нѣ и҆ всегда̀ ѿ грѣха̀ сохрани́тисѧ на́мъ: поми́лꙋй на́съ, застꙋ́пнице, поми́лꙋй на́съ. Бꙋ́ди млⷭ҇ть твоѧ̀ на на́съ, ꙗ҆́коже на тѧ̀ ѹ҆пова́хомъ во вѣ́ки. <red>А҆</red>ми́нь.
