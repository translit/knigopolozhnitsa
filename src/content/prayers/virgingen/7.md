---
title: "Мл҃тва з҃, и҆з̾ кни́ги А҆ка́ѳїсты съ канѡ̑ны"
navigation:
  key: prayers-virgingen-7
  title: "Мл҃тва з҃, и҆з̾ кни́ги А҆ка́ѳїсты съ канѡ̑ны"
  parent: prayers-virgingen
  order: 7
type: "prayer"
---

## Мл҃тва з҃, и҆з̾ кни́ги А҆ка́ѳїсты съ канѡ̑ны:

<versal>Н</versal>ескве́рнаѧ, небла́знаѧ, нетлѣ́ннаѧ, пречтⷭ҇аѧ бцⷣе, пренепоро́чнаѧ влⷣчце, нбⷭ҇наѧ цр҃и́це, мт҃и цр҃ѧ̀ вы́шнихъ си́лъ, творца̀ нб҃сѐ и҆ землѝ, є҆ди́на ра́дости хода́таице всемꙋ̀ мі́рꙋ, ро́ждшаѧ гдⷭ҇а на́шего і҆и҃са хрⷭ҇та̀, земны̑мъ всѣ̑мъ сп҃си́телѧ! Вопїю́ ти припа́даѧ: прїимѝ моле́бное сїѐ пѣ́нїе бл҃года́рственное ѿ недосто́йнагѡ раба̀ твоегѡ̀ и҆ ѿ скве́рныхъ ѹ҆сте́нъ мои́хъ: не пре́зри менѐ, всегосподова́ннаѧ цр҃и́це. И҆́бо никто́же притека́ѧй къ тебѣ̀ посра́мленъ бы́сть: и҆лѝ кто̀ призыва́ѧй тѧ̀ не ѹ҆слы́шанъ ѿ тебє̀ и҆зы́де; всѧ̑ стїхі̑и, не́бо и҆ землѧ̀, воздꙋ́хъ и҆ мо́ре повинꙋ́ютсѧ тебѣ̀, и҆ всѝ проти́внїи дꙋ́си стра́хомъ ѡ҆бдержи́ми трепе́щꙋтъ, боѧ́щесѧ и҆́мене ст҃а́гѡ твоегѡ̀, вѣ́дꙋще тѧ̀ мт҃рь бж҃їю. Кто̀ па́ки наде́ждꙋ возложи́вый на тѧ̀ поги́бе; То́чїю ѿмета́ющїисѧ покланѧ́тисѧ ѡ҆́бразꙋ твоемꙋ̀ напи́санномꙋ, є҆го́же всѧ̑ си̑лы нбⷭ҇ныѧ чтꙋ́тъ: всѧ̑ же колѣ̑на земна̑ѧ, хрⷭ҇тїа́нскїй ро́дъ и҆ всѧ́къ во́зрастъ вѣ́рныхъ, славосло́вѧще покланѧ́емсѧ, пречтⷭ҇аѧ, бл҃гоговѣ́йнѡ почита́юще. Не и҆́мамы бо и҆на́гѡ бг҃а, ра́звѣ сн҃а твоегѡ̀, со ѻ҆ц҃е́мъ при́снѡ и҆ дх҃омъ ст҃ы́мъ, во є҆ди́нѣмъ бж҃ествѣ̀, ѿ всеѧ̀ тва́ри сла́вимагѡ и҆ покланѧ́емагѡ, и҆ тебѐ по гдⷭ҇ѣ бз҃ѣ гпⷭ҇жꙋ̀ бцⷣꙋ и҆сповѣ́дꙋемъ, и҆́стиннагѡ бг҃а на́шегѡ мт҃рь, и҆ любе́знѡ всѝ почита́емъ, гпⷭ҇жѐ. Млⷭ҇тива ѹ҆̀бо на́мъ сн҃а твоего̀ сотворѝ, па́че же покажѝ на мнѣ̀ ѡ҆бы́чное твоѐ милосе́рдїе, мо́жеши бо, є҆ли̑ка хо́щеши: ѹ҆молѝ ѡ҆ мнѣ̀, ꙗ҆́кѡ ѹ҆дали́хсѧ ѿ негѡ̀ за безчи́слєннаѧ и҆ сквє́рнаѧ беззакѡ́нїѧ моѧ̑, и҆ толи́кѡ прогнѣ́вахъ бл҃госе́рдїе є҆гѡ̀, и҆ ѡ҆горчи́хъ человѣколю́бнꙋю є҆гѡ̀ бл҃гость и҆ мно́гое милосе́рдїе и҆ млⷭ҇ть, ꙗ҆́кѡ нѣ́смь досто́инъ ѿ негѡ̀ поми́лованъ бы́ти, а҆́ще не ты̀ ѹ҆ми́лостивиши є҆го̀ ѡ҆ мнѣ̀ гпⷭ҇жѐ цр҃и́це и҆ бг҃омт҃и, ꙗ҆́кѡ всѧ̑ тебѣ̀ ѿ негѡ̀ возмѡ́жна сꙋ́ть. Сегѡ̀ ра́ди къ тебѣ̀ прибѣга́ю, те́плѣй помо́щницѣ и҆ ско́рѣй застꙋ́пницѣ: не и҆́мамъ бо и҆ны́ѧ ра́звѣ тебє̀ къ немꙋ̀ хода́таицы. Є҆́й, цр҃и́це, моѧ̀ влⷣчце, пречтⷭ҇аѧ гпⷭ҇жѐ бцⷣе, нѣ́сть мѝ и҆на́гѡ высоча́йшагѡ на землѝ и҆ на нб҃сѝ, ꙗ҆́коже ты̀ по гдⷭ҇ѣ бз҃ѣ мое́мъ і҆и҃сѣ хрⷭ҇тѣ̀: и҆ на тѧ̀ всю̀ мою̀ наде́ждꙋ и҆́мамъ, пречтⷭ҇аѧ дв҃о. Тѣ́мже на тво́й прест҃ы́й ѡ҆́бразъ взира́ѧ, ꙗ҆́кѡ и҆́стиннꙋю са́мꙋю тѧ̀ зрю̀ бцⷣꙋ: вѣ́рою серде́чною и҆ любо́вїю ѿ дꙋшѝ припа́даѧ, покланѧ́юсѧ тебѣ̀ съ превѣ́чнымъ на рꙋкꙋ̀ твоє́ю держи́мымъ младе́нцемъ, гдⷭ҇емъ на́шимъ і҆и҃съ хрⷭ҇то́мъ, бг҃олѣ́пнѡ почита́ѧ, и҆ молє́бнаѧ пѣ̑нїѧ и҆ мл҃твы приносѧ́ ти, ѹ҆жаса́юсѧ, и҆ трепе́щꙋ за недосто́инство моѐ, и҆ вопїю́ ти: поми́лꙋй мѧ̀, мт҃и бж҃їѧ, и҆ покажѝ на мнѣ̀ ѹ҆бо́зѣмъ дрє́внїѧ млⷭ҇ти твоѧ̑. Ꙗ҆́коже и҆ногда̀ дре́вле всеси́льнымъ твои́мъ воево́дствомъ сп҃сла̀ є҆сѝ ца́рствꙋющїй гра́дъ тво́й ѿ скѵ́ѳскагѡ воево́ды ѕвѣроѡбра́знагѡ, лꙋка́вагѡ вепрѧ̀, предста́телѧ бѣсѡ́мъ, ѻ҆́нагѡ прего́рдагѡ кага́на: и҆ разсвирѣ́пѣющимъ мо́ремъ тьмочи́слєннаѧ вѡ́инства потопи́ла є҆сѝ, вопїю̑щаѧ и҆ напа̑дающаѧ на гра́дъ тво́й: и҆ па́ки, съ небесѐ ѡ҆дожде́нїемъ горѧ́щихъ ка̑мыкъ, тьмы̑ корабле́й въ мо́ри врѣ́ющемъ развари́ла є҆сѝ: и҆̀. Ны́нѣ, є҆ди́на бг҃омт҃и, є҆ди́на ты̀ та́ѧжде сꙋ́щи, ꙗ҆вѝ на мнѣ̀ чл҃вѣколю́бное твоѐ застꙋпле́нїе. Побѣдѝ неви̑димыѧ полкѝ сатанины̑, дꙋше́вный мо́й гра́дъ расплѣни́вшыѧ, и҆ ца́рствꙋющꙋю дꙋ́шꙋ мою̀ въ не́мъ стрѣло́ю беззако́нїѧ ѹ҆ѧзви́вшыѧ, и҆ всего́ мѧ мечмѝ любодѣ́йствїѧ и҆зсѣ́кшыѧ, и҆ грѣхо́внымъ (ѹ҆вы̀!) копїе́мъ пробо́дшыѧ: и҆́бо є҆́ле жи́ва ѡ҆ста́виша, и҆ въ ро́вѣ грѣхо́внѣмъ затвори́ша мѧ̀ нечꙋ́вствїѧ, и҆ ѡ҆камене́нїе серде́чное наложи́ша мѝ, ꙗ҆́кѡ є҆два̀ ѡ҆щꙋща́юсѧ, не могі́й ѿ порабоще́нїѧ тѣ́хъ свободи́тисѧ. Но къ тебѣ̀ мт҃ри гдⷭ҇а моегѡ̀ рыда́нїемъ сле́зъ зовꙋ̀: предста́ни мѝ въ по́мощь ско́рѡ, да не до конца̀ поги́бнꙋ: и҆схити́ мѧ и҆з̾ рꙋкѝ тѣ́хъ, и҆ и҆звлецы́ мѧ и҆з̾ грѣхо́внагѡ ро́ва: возста́ви па́ки дꙋше́вный мо́й гра́дъ, и҆ ѹ҆ма̀ влады́кꙋ въ не́мъ воцарѝ, и҆ над̾ всѣ́ми чꙋ́вствы ѹ҆крѣпѝ, непристꙋ́пна и҆ стра́шна врагѡ́мъ покажѝ: да всѝ ѹ҆вѣ́дѧтъ, ꙗ҆́кѡ тобо́ю содержи́мь є҆́смь. Сп҃са́ющи сп҃сѝ, влⷣчце дв҃о, дꙋ́шꙋ мою̀, ꙗ҆́коже тво́й гра́дъ и҆ногда̀, на тѧ̀ ѹ҆пова́ющїи, сп҃сла̀ є҆сѝ, на сла́вꙋ и҆ застꙋпле́нїе вѣ̑рнымъ, на посрамле́нїе же нечести̑вымъ, и҆ во вѣ́ки на безконе́чное и҆́хъ мꙋче́нїе, на вели́чїе же и҆ похвалꙋ̀ ѿ ро́да въ ро́ды правовѣ́рномꙋ хрⷭ҇тїа́нскомꙋ ро́дꙋ. Тѣ́мже твою̀ по́мощь проповѣ́дꙋю велегла́снѡ, и҆ ѻ҆́нагѡ твоегѡ̀ вели́кагѡ застꙋпле́нїѧ стра́шное воево́дство воспомина́ѧ, тебѣ̀ взбра́нной воево́дѣ побѣди́тєльнаѧ восписꙋ́ю ра́бъ тво́й, бцⷣе, и҆ моле́бное сїѐ а҆ка́ѳїстово приношꙋ̀ бл҃годаре́нїе: прїимѝ є҆̀, и҆ принесѝ твоемꙋ̀ сн҃ꙋ и҆ бг҃ꙋ, и҆ ѡ҆ мнѣ̀, цр҃и́це, съ нбⷭ҇ными вѡ́и и҆ съ ли̑ки ст҃ы́хъ всѣ́хъ, є҆мꙋ̀ предложѝ. Въ де́нь же сꙋ́дный не забꙋ́ди менє̀, и҆ недосто́йнагѡ моегѡ̀ моле́нїѧ, и҆ вѣ́ры моеѧ̀, ꙗ҆́же къ тебѣ̀: и҆ всѐ ѹ҆пова́нїе моѐ возложе́нное на тѧ̀ воспомѧнѝ. Ѹ҆тѣ́ши ѡ҆скорбле́ннаго менѐ, и҆ тѣле́сное ѡ҆блегчѝ ѡ҆ѕлобле́нїе, дꙋшє́вныѧ же болѣ̑зни и҆ стра̑сти тѣлє́сныѧ пре́жде всѣ́хъ потребѝ твои́мъ неви́димымъ предста́тельствомъ и҆ хода́тайствомъ: да пꙋ́ть маловре́меннагѡ сегѡ̀ житїѧ̀ до́брѣ и҆ непреткнове́ннѡ возмогꙋ̀ прейтѝ, и҆ вѣ̑чнаѧ ѻ҆́наѧ бл҃га̑ѧ полꙋчꙋ̀, и҆ славосло́влю твоѐ тве́рдое застꙋпле́нїе: ꙗ҆́кѡ бл҃гослове́на є҆сѝ, съ ро́ждшимсѧ ѿ тебє̀ сн҃омъ и҆ бг҃омъ, ны́нѣ и҆ въ безконє́чныѧ вѣ́ки.
