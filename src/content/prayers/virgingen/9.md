---
title: "Мл҃тва ѳ҃, и҆з̾ тоѧ́же кни́ги"
navigation:
  key: prayers-virgingen-9
  title: "Мл҃тва ѳ҃, и҆з̾ тоѧ́же кни́ги"
  parent: prayers-virgingen
  order: 9
type: "prayer"
---

## Мл҃тва ѳ҃, и҆з̾ тоѧ́же кни́ги:

<versal>П</versal>ренепоро́чнаѧ гпⷭ҇жѐ, нб҃сѐ и҆ землѝ цр҃и́це, пречтⷭ҇аѧ дв҃о бцⷣе! Смире́ннѡ припа́даѧ молю́сѧ тебѣ̀: помози́ ми, є҆ди́на многомо́щнаѧ влⷣчце, є҆ди́номꙋ грѣ́шномꙋ, прїимѝ недосто́йное моѐ моле́нїе, и҆ принесѝ є҆диноро́дномꙋ твоемꙋ̀ сн҃ꙋ, бг҃ꙋ моемꙋ̀, ꙗ҆́кѡ да млⷭ҇тивъ бꙋ́детъ стра́стнѣй и҆ ско́рбнѣй дꙋшѝ мое́й: са́мъ бо за мно́жество беззако́нїй мои́хъ не смѣ́ю просте́ртисѧ и҆ проси́ти проще́нїѧ, но тебѐ предлага́ю хода́таицꙋ и҆ те́плꙋю мл҃твенницꙋ ꙗ҆́кѡ мт҃рнее къ ро́ждшемꙋсѧ и҆з̾ тебє̀ бг҃ꙋ и҆́маши дерзнове́нїе, и҆ ничто́же тебѣ̀ невозмо́жно, а҆́ще то́чїю восхо́щеши. Не пре́зри мои́хъ сле́зъ, не возгнꙋша́йсѧ воздыха́нїѧ моегѡ̀, не ѿри́ни серде́чныѧ моеѧ̀ болѣ́зни, ѡ҆живѝ ѹ҆мерщвле́ннаго мѧ̀ страстьмѝ. Свѣ́тъ невече́рнїй возсїѧ́вшаѧ на́мъ, дꙋ́шꙋ мою̀, ѡ҆мраче́ннꙋю ѕлодѣѧ́ньми, просвѣтѝ: врача̀ ро́ждшаѧ, ѹ҆врачꙋ́й дꙋшѝ моеѧ̀ неисцѣ̑льныѧ ꙗ҆́звы: волнꙋ́ющагосѧ жите́йскою бꙋ́рею, на стезю̀ мѧ̀ покаѧ́нїѧ напра́ви. Прїимѝ, гпⷭ҇жѐ всемлⷭ҇тиваѧ, моле́бнꙋю сїю̀ слꙋ́жбꙋ мою̀, и҆ чл҃вѣколюби́вомꙋ бг҃ꙋ принесѝ. Ѽ прекра́снаѧ пала́то влⷣчнѧ, сотвори́ мѧ до́мъ бж҃е́ственнагѡ дх҃а: свѣтоно́снаѧ сѣ́не нбⷭ҇наѧ, дх҃о́внꙋю бл҃года́ть во мнѣ̀ грѣ́шнѣмъ напра́ви. Рꙋ́цѣ моѝ недостѡ́йныѧ воздѣва́ю, и҆ се́рдце и҆ ѹ҆стнѣ̀ сквє́рныѧ ко хвале́нїю тебє̀, всенепоро́чнаѧ, и҆справлѧ́ю, да дꙋшетлѣ́нныхъ мѧ̀ па́костей и҆зба́виши. Всѧ̑кїѧ нечи̑стыѧ по́мыслы ѿ се́рдца моегѡ̀ ѿженѝ, ѧ҆зы́къ мо́й полє́знаѧ глаго́лати и҆спра́ви, ѻ҆чесє́мъ мои̑мъ пода́ждь сле́зы, на ѡ҆мы́тїе скве́рны грѣхо́вныѧ, но́зѣ моѝ ѹ҆стро́й непреткнове́ннѡ къ дѣ́ланїю за́повѣдей бж҃е́ственныхъ ходи́ти, рꙋ́цѣ моѝ содѣ́лай къ вы́шнемꙋ на воздѣѧ́нїе бл҃гопрїѧ́тное, слꙋ́хъ мо́й ѿве́рзи ко ѹ҆се́рдномꙋ слы́шанїю за́повѣдей бж҃е́ственнагѡ є҆ѵⷢ҇лїа, ꙗ҆́кѡ да и҆ твори́ти ѧ҆̀ возмогꙋ̀, тобо́ю, всеси́льнаѧ цр҃и́це, ѹ҆крѣплѧ́емь: и҆ пода́ждь мѝ вре́мѧ покаѧ́нїѧ, и҆ ѿ внеза́пныѧ сме́рти свободи́ мѧ. На кончи́нѣ же предста́ни мѝ, всемлⷭ҇тиваѧ мт҃и, въ разлꙋче́нїи дꙋшѝ ѿ стра́стнагѡ моегѡ̀ тѣ́ла, ѿ воздꙋ́шныхъ мытаре́й и҆ кнѧзе́й те́мныхъ и҆з̾има́ющи мѧ̀, и҆ рꙋкописа̑нїѧ мно́гихъ грѣхѡ́въ мои́хъ раздира́ющи, ѡ҆деснꙋ́ю же бл҃же́ннагѡ стоѧ́нїѧ на стра́шнѣмъ сꙋдѣ̀ сподо́би мѧ̀. Ты̀ свѣ́тъ ѡ҆мраче́ннагѡ ѹ҆ма̀ моегѡ̀, ты̀ ѹ҆тѣше́нїе дꙋшѝ мое́й, ты̀ ѹ҆пова́нїе сп҃се́нїѧ моегѡ̀, ты̀ є҆ди́на непосты́днаѧ предста́тельница къ бг҃ꙋ: є҆го́же млⷭ҇тива мнѣ̀ сотворѝ, влⷣчце, и҆ присносꙋ́щныхъ бла̑гъ наслѣ́дника ꙗ҆ви́ мѧ въ бꙋ́дꙋщей жи́зни, и҆дѣ́же є҆́сть всѣ́хъ веселѧ́щихсѧ жили́ще: ꙗ҆́кѡ да и҆ та́мѡ тѧ̀, премлⷭ҇тиваѧ мл҃твеннице, сподо́блюсѧ велича́ти, и҆ сла́вити великолѣ́пое и҆́мѧ сн҃а твоегѡ̀, хрⷭ҇та̀ сп҃си́телѧ и҆ бг҃а на́шегѡ, со безнача́льнымъ є҆гѡ̀ ѻ҆ц҃е́мъ, и҆ всест҃ы́мъ и҆ бл҃ги́мъ и҆ животворѧ́щимъ дх҃омъ, во вѣ́ки вѣкѡ́въ.
