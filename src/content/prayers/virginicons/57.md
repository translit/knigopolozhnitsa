---
title: "І҆ꙋ́нїа к҃ѕ"
navigation:
  key: prayers-virginicons-57
  title: "І҆ꙋ́нїа к҃ѕ"
  parent: prayers-virginicons
  order: 57
type: "prayer"
---

## І҆ꙋ́нїа к҃ѕ.

## Мл҃твы пред̾ і҆кѡ́ною прест҃ы́ѧ бцⷣы тѵ́хфинскою.

## Мл҃тва а҃, и҆з̾ слꙋ́жбы:

<versal>Б</versal>л҃годари́мъ тѧ̀, ѽ пребл҃га́ѧ и҆ пречтⷭ҇аѧ, пребл҃гослове́ннаѧ дв҃о влⷣчце, мт҃и хрⷭ҇та̀ бг҃а на́шегѡ, ѡ҆ всѣ́хъ бл҃годѣѧ́нїихъ твои́хъ, ꙗ҆̀же показа́ла є҆сѝ ро́дꙋ человѣ́ческомꙋ, наипа́че же на́мъ, хрⷭ҇тоимени̑тымъ лю́демъ рѡссі̑йскимъ, ѡ҆ ни́хже нижѐ са́мый а҆́гг҃льскїй ѧ҆зы́къ къ похвале́нїю дово́ленъ бꙋ́детъ. Бл҃годари́мъ тѧ̀, ꙗ҆́кѡ и҆ ны́нѣ ѹ҆диви́ла є҆сѝ неизрече́ннꙋю твою̀ млⷭ҇ть на на́съ, недосто́йныхъ рабѣ́хъ твои́хъ, преесте́ственнымъ самоприше́ствїемъ пречтⷭ҇ыѧ твоеѧ̀ і҆кѡ́ны, є҆́юже всю̀ просвѣти́ла є҆сѝ рѡссі́йскꙋю странꙋ̀. Тѣ́мже и҆ мы̀ грѣ́шнїи, со стра́хомъ и҆ ра́достїю покланѧ́ющесѧ, вопїе́мъ тѝ: ѽ прест҃а́ѧ дв҃о, цр҃и́це и҆ бцⷣе, сп҃сѝ и҆ поми́лꙋй бл҃гочести́вѣйшаго, самодержа́внѣйшаго, вели́каго госꙋда́рѧ на́шего, і҆мпера́тора нїкола́ѧ а҆леѯа́ндровича всеѧ̀ рѡссі́и и҆ ве́сь ца́рствꙋющїй до́мъ, ст҃ѣ́йшїй прави́тельствꙋющїй сѷно́дъ, а҆рхїерє́и же и҆ всѧ̑ лю́ди, и҆ пода́ждь и҆̀мъ побѣ̑ды на всѧ̑ врагѝ и҆́хъ. И҆ сохранѝ ца́рствꙋющыѧ гра́ды и҆ всѧ̑ гра́ды и҆ страны̑ хрⷭ҇тїа̑нскїѧ, и҆ се́й ст҃ы́й хра́мъ, и҆ ѿ всѧ́кагѡ навѣ́та вра́жїѧ и҆зба́ви, и҆ всѣ̑мъ всѧ̑ на по́льзꙋ да́рꙋй, ны́нѣ прише́дшымъ съ вѣ́рою и҆ молѧ́щымсѧ рабѡ́мъ твои̑мъ и҆ покланѧ́ющымсѧ прест҃о́мꙋ ѡ҆́бразꙋ твоемꙋ̀: ꙗ҆́кѡ бл҃гослове́на є҆сѝ съ ро́ждшимсѧ ѿ тебє̀ сн҃омъ и҆ бг҃омъ, ны́нѣ и҆ при́снѡ и҆ во вѣ́ки вѣкѡ́въ.

## Мл҃тва в҃, и҆з̾ а҆ка́ѳїста:

<versal data-diacritics="true">Ѽ</versal> прест҃а́ѧ дв҃о, мт҃и гдⷭ҇а вы́шнихъ си́лъ, нб҃сѐ и҆ землѝ цр҃и́це, гра́да и҆ страны̀ на́шеѧ всемо́щнаѧ застꙋ́пнице! Прїимѝ хвале́бное пѣ́нїе сїѐ ѿ на́съ недосто́йныхъ ра̑бъ твои́хъ, и҆ вознесѝ мл҃твы на́шѧ ко прⷭ҇то́лꙋ бг҃а сн҃а твоегѡ̀, да млⷭ҇тивъ бꙋ́детъ непра́вдамъ на́шымъ и҆ проба́витъ бл҃года́ть свою̀ чтꙋ́щымъ всечтⷭ҇но́е и҆́мѧ твоѐ и҆ съ вѣ́рою и҆ любо́вїю покланѧ́ющымсѧ пречтⷭ҇омꙋ (и҆ чꙋдотво́рномꙋ) ѡ҆́бразꙋ твоемꙋ̀. Нѣ́смы бо досто́йни ѿ негѡ̀ поми́ловани бы́ти, а҆́ще не ты̀ ѹ҆ми́лостивиши є҆го̀ ѡ҆ на́съ, влⷣчце, ꙗ҆́кѡ всѧ̑ тебѣ̀ ѿ негѡ̀ возмѡ́жна сꙋ́ть. Сегѡ̀ ра́ди къ тебѣ̀ прибѣга́емъ, ꙗ҆́кѡ къ несомнѣ́ннѣй и҆ ско́рѣй застꙋ́пницѣ на́шей: ѹ҆слы́ши на́съ молѧ́щихсѧ тебѣ̀, ѡ҆сѣнѝ на́съ вседержа́внымъ покро́вомъ твои́мъ, и҆ и҆спросѝ ѹ҆ бг҃а сн҃а твоегѡ̀ па́стырємъ на́шымъ ре́вность и҆ бдѣ́нїе ѡ҆ дꙋша́хъ, градоправи́телємъ мꙋ́дрость и҆ си́лꙋ, сꙋдїѧ́мъ пра́вдꙋ и҆ нелицепрїѧ́тїе, наста́вникѡмъ ра́зꙋмъ и҆ смиренномꙋ́дрїе, сꙋпрꙋ́гѡмъ любо́вь и҆ согла́сїе, ча́дѡмъ послꙋша́нїе, ѡ҆би̑димымъ терпѣ́нїе, ѡ҆би́дѧщымъ стра́хъ бж҃їй, скорбѧ́щымъ бл҃годꙋ́шїе, ра́дꙋющымсѧ воздержа́нїе, на́мъ же всѣ̑мъ дꙋ́хъ ра́зꙋма и҆ бл҃гоче́стїѧ, дꙋ́хъ милосе́рдїѧ и҆ кро́тости, дꙋ́хъ чистоты̀ и҆ пра́вды. Є҆́й, гпⷭ҇жѐ прест҃а́ѧ! Ѹ҆милосе́рдисѧ на немощны̑ѧ лю́ди твоѧ̑: разсѣ̑ѧнныѧ соберѝ, заблꙋ́ждшыѧ на пꙋ́ть пра́вый наста́ви, ста́рость поддержѝ, ю҆́ныѧ ѹ҆цѣломꙋ́дри, младе́нцы воспита́й, и҆ при́зри на всѣ́хъ на́съ призрѣ́нїемъ ми́лостивагѡ твоегѡ̀ застꙋпле́нїѧ: воздви́гни на́съ и҆з̾ глꙋбины̀ грѣхо́вныѧ и҆ просвѣтѝ сердє́чныѧ ѻ҆́чи на́ши ко зрѣ́нїю сп҃се́нїѧ. Ми́лостива на́мъ бꙋ́ди здѣ̀ и҆ та́мѡ, во странѣ̀ земна́гѡ прише́льствїѧ и҆ на стра́шнѣмъ сꙋдѣ̀ сн҃а твоегѡ̀: преста́вльшыѧсѧ же въ вѣ́рѣ и҆ покаѧ́нїи ѿ житїѧ̀ сегѡ̀ ѻ҆тцы̀ и҆ бра́тїю на́шꙋ въ вѣ́чнѣй жи́зни со а҆́гг҃лы и҆ со всѣ́ми ст҃ы́ми жи́ти сотворѝ. Ты́ бо є҆сѝ, гпⷭ҇жѐ, сла́ва нбⷭ҇ныхъ и҆ ѹ҆пова́нїе земны́хъ, ты̀ по бз҃ѣ на́ша наде́жда и҆ застꙋ́пница всѣ́хъ притека́ющихъ къ тебѣ̀ съ вѣ́рою. Тебѣ̀ ѹ҆̀бо мо́лимсѧ, и҆ тебѣ̀, ꙗ҆́кѡ всемогꙋ́щей помо́щницѣ, са́ми себѐ и҆ дрꙋ́гъ дрꙋ́га и҆ всю̀ жи́знь на́шꙋ по хрⷭ҇тѣ̀ бз҃ѣ предае́мъ, ны́нѣ и҆ при́снѡ и҆ во вѣ́ки вѣкѡ́въ.

## Мл҃тва г҃:

<versal data-diacritics="true">Ѽ</versal> прест҃а́ѧ гпⷭ҇жѐ влⷣчце бцⷣе! Вы́шши є҆сѝ всѣ́хъ а҆́гг҃лъ и҆ а҆рха̑гг҃лъ, и҆ всеѧ̀ тва́ри честнѣ́йши: помо́щница є҆сѝ ѡ҆би́димыхъ, ненадѣ́ющихсѧ надѣ́ѧнїе, ѹ҆бо́гихъ застꙋ́пница, печа́льныхъ ѹ҆тѣше́нїе, а҆́лчꙋщихъ корми́тельница, наги́хъ ѡ҆дѣѧ́нїе, больны́хъ и҆сцѣле́нїе, грѣ́шныхъ сп҃се́нїе, хрⷭ҇тїа́нъ всѣ́хъ поможе́нїе и҆ застꙋпле́нїе. Ѽ всемлⷭ҇тиваѧ гпⷭ҇жѐ, дв҃о бцⷣе влⷣчце! Млⷭ҇тїю твое́ю сп҃сѝ и҆ поми́лꙋй бл҃гочести́вѣйшаго, самодержа́внѣйшаго, вели́каго госꙋда́рѧ на́шего, і҆мпера́тора нїкола́ѧ а҆леѯа́ндровича всеѧ̀ рѡссі́и: сꙋпрꙋ́гꙋ є҆гѡ̀, бл҃гочести́вѣйшꙋю госꙋда́рыню і҆мператрі́цꙋ а҆леѯа́ндрꙋ ѳео́дѡровнꙋ: ма́терь є҆гѡ̀, бл҃гочести́вѣйшꙋю госꙋда́рыню і҆мператрі́цꙋ марі́ю ѳео́дѡровнꙋ: наслѣ́дника є҆гѡ̀, бл҃говѣ́рнаго госꙋда́рѧ цесаре́вича и҆ вели́каго кнѧ́зѧ а҆леѯі́ѧ нїкола́евича, и҆ ве́сь ца́рствꙋющїй до́мъ. Сп҃сѝ, гпⷭ҇жѐ, и҆ поми́лꙋй ра̑бъ твои́хъ, ст҃ѣ́йшїй прави́тельствꙋющїй сѷно́дъ, и҆ преѡсщ҃є́нныѧ митрополі́ты, а҆рхїепі́скопы и҆ є҆пі́скопы, и҆ ве́сь сщ҃е́нническїй и҆ и҆́ноческїй чи́нъ, и҆ бл҃говѣ́рныхъ прави́тельствꙋющїй сѷгкли́тъ, и҆ военача́льники, градонача́льники и҆ хрⷭ҇толюби́вое во́инство, и҆ доброхо́ты, и҆ всѧ̑ правосла̑вныѧ хрⷭ҇тїа́ны ри́зою твое́ю честно́ю защитѝ: и҆ ѹ҆молѝ, гпⷭ҇жѐ, и҆з̾ тебє̀ без̾ сѣ́мене воплоти́вшагосѧ хрⷭ҇та̀ бг҃а на́шего, да препоѧ́шетъ на́съ си́лою свое́ю свы́ше на неви̑димыѧ и҆ ви̑димыѧ врагѝ на́шѧ. Ѽ всемлⷭ҇тиваѧ гпⷭ҇жѐ влⷣчце бцⷣе! Воздви́гни на́съ и҆з̾ глꙋбины̀ грѣхо́вныѧ, и҆ и҆зба́ви на́съ ѿ гла́да, гꙋби́тельства, ѿ трꙋ́са и҆ пото́па, ѿ ѻ҆гнѧ̀ и҆ меча̀, ѿ нахожде́нїѧ и҆ноплеме́нныхъ и҆ междоꙋсо́бныѧ бра́ни, и҆ ѿ внеза́пныѧ сме́рти, и҆ ѿ нападе́нїѧ вра́жїѧ, и҆ ѿ тлетво́рныхъ вѣ̑тръ, и҆ ѿ смертоно́сныѧ ꙗ҆́звы, и҆ ѿ всѧ́кагѡ ѕла̀. Пода́ждь, гпⷭ҇жѐ, ми́ръ и҆ здра́вїе рабѡ́мъ твои̑мъ, всѣ̑мъ правосла̑внымъ хрⷭ҇тїа́нѡмъ, и҆ просвѣтѝ и҆̀мъ ѹ҆́мъ и҆ ѻ҆́чи сердє́чныѧ, є҆́же ко спасе́нїю: и҆ сподо́би ны̀, грѣ̑шныѧ рабы̑ твоѧ̑, црⷭ҇твїѧ сн҃а твоегѡ̀, хрⷭ҇та̀ бг҃а на́шегѡ: ꙗ҆́кѡ держа́ва є҆гѡ̀ бл҃гослове́на и҆ препросла́влена, со безнача́льнымъ є҆гѡ̀ ѻ҆ц҃е́мъ, и҆ съ прест҃ы́мъ и҆ бл҃ги́мъ и҆ животворѧ́щимъ є҆гѡ̀ дх҃омъ, ны́нѣ и҆ при́снѡ и҆ во вѣ́ки вѣкѡ́въ.

## Мл҃тва д҃:

<versal data-diacritics="true">Ѽ</versal> прест҃а́ѧ дв҃о, мт҃и хрⷭ҇та̀ бг҃а на́шегѡ, цр҃и́це нб҃сѐ и҆ землѝ! Вонмѝ многоболѣ́зненномꙋ воздыха́нїю дꙋ́шъ на́шихъ, при́зри съ высоты̀ ст҃ы́ѧ твоеѧ̀ на на́съ, съ вѣ́рою и҆ любо́вїю покланѧ́ющихсѧ пречтⷭ҇омꙋ (и҆ чꙋдотво́рномꙋ) ѡ҆́бразꙋ твоемꙋ̀. Се́ бо грѣхмѝ погрꙋжа́емїи и҆ скорбьмѝ ѡ҆бꙋрева́емїи, взира́юще на тво́й ѡ҆́бразъ, ꙗ҆́кѡ живѣ́й тебѣ̀ сꙋ́щей съ на́ми, прино́симъ смирє́ннаѧ молє́нїѧ на̑ша. Не и҆́мамы бо и҆ны́ѧ по́мощи, ни и҆на́гѡ предста́тельства, ни ѹ҆тѣше́нїѧ, то́кмѡ тебѐ, ѽ мт҃и всѣ́хъ скорбѧ́щихъ и҆ ѡ҆бремене́нныхъ! Помозѝ на́мъ немощны̑мъ, ѹ҆толѝ скѡ́рби на́шѧ, наста́ви на пꙋ́ть пра́вый на́съ заблꙋжда́ющихъ, ѹ҆врачꙋ́й болѣ́знєннаѧ сердца̀ на̑ша и҆ сп҃сѝ безнаде́жныхъ да́рꙋй на́мъ про́чее вре́мѧ житїѧ̀ на́шегѡ въ ми́рѣ и҆ покаѧ́нїи проводи́ти, пода́ждь хрⷭ҇тїа́нскꙋю кончи́нꙋ, и҆ на стра́шнѣмъ сꙋдѣ̀ сн҃а твоегѡ̀ ꙗ҆ви́сѧ на́мъ милосе́рдаѧ предста́тельница, да всегда̀ пое́мъ, велича́емъ и҆ сла́вимъ тѧ̀, ꙗ҆́кѡ бл҃гꙋ́ю застꙋ́пницꙋ ро́да хрⷭ҇тїа́нскагѡ, со всѣ́ми ѹ҆годи́вшими бг҃ꙋ, во вѣ́ки вѣкѡ́въ.

## Мл҃тва є҃:

<versal data-diacritics="true">Ѽ</versal> прест҃а́ѧ гпⷭ҇жѐ влⷣчце бцⷣе! Прїимѝ недосто́йнꙋю мл҃твꙋ на́шꙋ, и҆ сохранѝ на́съ ѿ навѣ́та ѕлы́хъ человѣ̑къ и҆ ѿ внеза́пныѧ сме́рти, и҆ да́рꙋй на́мъ пре́жде конца̀ покаѧ́нїе. На моле́нїе на́ше ѹ҆милосе́рдисѧ, и҆ ра́дость вмѣ́стѡ печа́ли да́рꙋй. И҆ и҆зба́ви на́съ, гпⷭ҇жѐ, ѿ всѧ́кїѧ бѣды̀ и҆ напа́сти, ско́рби и҆ болѣ́зни и҆ ѿ всѧ́кагѡ ѕла̀. И҆ сподо́би ны̀, грѣ̑шныѧ рабы̑ твоѧ̑, ѡ҆деснꙋ́ю ста́ти во второ́мъ прише́ствїи сн҃а твоегѡ̀, хрⷭ҇та̀ бг҃а на́шегѡ, и҆ наслѣ́дники бы́ти црⷭ҇твїѧ нбⷭ҇нагѡ и҆ жи́зни вѣ́чныѧ со всѣ́ми ст҃ы́ми въ безконє́чныѧ вѣ́ки вѣкѡ́въ.

## Мл҃тва ѕ҃:

<versal>К</versal>ъ комꙋ̀ возопїю̀, влⷣчце; Къ комꙋ̀ прибѣ́гнꙋ въ го́рести мое́й, а҆́ще не къ тебѣ̀, гпⷭ҇жѐ бцⷣе, цр҃и́це нбⷭ҇наѧ; Кто̀ пла́чь мо́й и҆ воздыха́нїе моѐ прїи́метъ, а҆́ще не ты̀, ѽ пренепоро́чнаѧ, наде́ждо хрⷭ҇тїа́нъ и҆ прибѣ́жище грѣ̑шнымъ; Приклонѝ, ѽ пречтⷭ҇аѧ влⷣчце, ѹ҆шеса̀ твоѧ̑ къ моле́нїю моемꙋ̀. Мт҃и бг҃а моегѡ̀, не пре́зри менѐ тре́бꙋюща твоеѧ̀ по́мощи, ѹ҆слы́ши стена́нїе моѐ, и҆ во́плю се́рдца моегѡ̀ вонмѝ, ѽ гпⷭ҇жѐ цр҃и́це бцⷣе! И҆ пода́ждь мѝ ра́дость дꙋше́внꙋю, и҆ подкрѣпи́ мѧ нетерпѣли́ваго, ѹ҆ны́лаго и҆ неради́ваго ко твоемꙋ̀ хвале́нїю. Вразꙋмѝ и҆ наꙋчи́ мѧ, ка́кѡ тебѣ̀ моли́тисѧ подоба́етъ, и҆ не ѿстꙋпѝ ѿ менє̀, мт҃и бг҃а моегѡ̀, за ропта́нїе и҆ нетерпѣ́нїе моѐ: но бꙋ́ди мѝ покро́въ и҆ застꙋпле́нїе въ жи́зни мое́й, и҆ приведи́ мѧ къ ти́хомꙋ приста́нищꙋ бл҃же́ннагѡ ѻ҆́нагѡ поко́ѧ, и҆ сопричти́ мѧ къ ли́кꙋ и҆збра́ннагѡ твоегѡ̀ ста́да, и҆ та́мѡ ѹ҆досто́й мѧ̀ воспѣва́ти и҆ сла́вити тѧ̀ во вѣ́ки вѣкѡ́въ.

## Мл҃тва з҃:

<versal data-diacritics="true">Ѽ</versal> прест҃а́ѧ дв҃о, мт҃и гдⷭ҇а вы́шнѧгѡ, застꙋ́пнице и҆ покро́ве всѣ́хъ къ тебѣ̀ прибѣга́ющихъ! При́зри съ высоты̀ ст҃ы́ѧ твоеѧ̀ на мѧ̀ грѣ́шнаго, припа́дающаго ко пречтⷭ҇омꙋ (и҆ чꙋдотво́рномꙋ) ѡ҆́бразꙋ твоемꙋ̀: ѹ҆слы́ши мою̀ те́плꙋю мл҃твꙋ и҆ принесѝ ю҆̀ пред̾ возлю́бленнаго сн҃а твоего̀, гдⷭ҇а на́шего і҆и҃са хрⷭ҇та̀: ѹ҆молѝ є҆го̀, да ѡ҆зари́тъ мра́чнꙋю дꙋ́шꙋ мою̀ свѣ́томъ бж҃е́ственныѧ бл҃года́ти своеѧ̀, да и҆зба́витъ мѧ̀ ѿ всѧ́кїѧ нꙋ́жды, ско́рби и҆ болѣ́зни, да низпо́слетъ мнѣ̀ ти́хое и҆ ми́рное житїѐ, здра́вїе тѣле́сное и҆ дꙋше́вное, да ѹ҆мири́тъ стра́ждꙋщее се́рдце моѐ и҆ и҆сцѣли́тъ ра̑ны є҆гѡ̀, да наста́витъ мѧ̀ на дѡ́браѧ дѣла̀, ѹ҆́мъ мо́й ѹ҆́бѡ ѿ помышле́нїй сꙋ́етныхъ да ѡ҆чи́ститъ, и҆сполне́нїю же за́повѣдей свои́хъ мѧ̀ наꙋчи́въ, ѿ вѣ́чныѧ мꙋ́ки да и҆зба́витъ и҆ своегѡ̀ нбⷭ҇нагѡ црⷭ҇твїѧ да не лиши́тъ мѧ̀. Ѽ прест҃а́ѧ бцⷣе! Ты̀, всѣ́хъ скорбѧ́щихъ ра́досте, ѹ҆слы́ши и҆ мѧ̀ ско́рбнаго: ты̀, и҆менꙋ́емаѧ ѹ҆толе́нїе печа́ли, ѹ҆толѝ и҆ мою̀ печа́ль: ты̀, кꙋпино̀ неѡпали́маѧ, сохранѝ мі́ръ и҆ всѣ́хъ на́съ ѿ вредоно́сныхъ ѻ҆́гненныхъ стрѣ́лъ врага̀: ты̀, взыска́нїе поги́бшихъ, не попꙋстѝ и҆ мнѣ̀ поги́бнꙋти въ бе́зднѣ грѣхѡ́въ мои́хъ, на тѧ́ бо по бз҃ѣ всѧ̀ моѧ̀ наде́жда и҆ ѹ҆пова́нїе. Бꙋ́ди мнѣ̀ въ жи́зни вре́меннѣй застꙋ́пница и҆ ѡ҆ жи́зни вѣ́чнѣй пред̾ возлю́бленнымъ сн҃омъ твои́мъ, гдⷭ҇емъ на́шимъ і҆и҃сомъ хрⷭ҇то́мъ хода́таица. Наꙋчи́ мѧ томꙋ̀ ѹ҆́бѡ съ вѣ́рою и҆ любо́вїю слꙋжи́ти, тебе́ же, прест҃а́ѧ мт҃и бж҃їѧ, пребл҃гослове́ннаѧ мр҃і́е, бл҃гоговѣ́йнѡ чти́ти до сконча́нїѧ дне́й мои́хъ.

## Тропа́рь, гла́съ д҃:

<red>Д</red>не́сь, ꙗ҆́кѡ со́лнце пресвѣ́тлое, возсїѧ̀ на́мъ на воздꙋ́сѣ всечтⷭ҇на́ѧ і҆кѡ́на твоѧ̀, влⷣчце, лꙋча́ми млⷭ҇ти мі́ръ просвѣща́ющи: ю҆́же вели́каѧ рѡссі́а, ꙗ҆́кѡ нѣ́кїй да́ръ бж҃е́ственный, свы́ше бл҃гоговѣ́йнѣ воспрїе́мши, прославлѧ́етъ тѧ̀, бг҃омт҃и, всѣ́хъ влⷣчцꙋ, и҆ ѿ тебє̀ ро́ждшагосѧ хрⷭ҇та̀ бг҃а на́шего велича́етъ ра́достнѡ. Є҆мꙋ́же моли́сѧ, ѽ гпⷭ҇жѐ цр҃и́це бцⷣе, да сохрани́тъ всѧ̑ гра́ды и҆ страны̑ хрⷭ҇тїа̑нскїѧ невреди̑мы ѿ всѣ́хъ навѣ̑тъ вра́жїихъ, и҆ сп҃се́тъ вѣ́рою покланѧ́ющихсѧ є҆гѡ̀ бж҃е́ственномꙋ и҆ твоемꙋ̀ пречтⷭ҇омꙋ ѡ҆́бразꙋ, дв҃о неискꙋсобра́чнаѧ.
