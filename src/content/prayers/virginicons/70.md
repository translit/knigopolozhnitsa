---
title: "А҆́ѵгꙋста и҃"
navigation:
  key: prayers-virginicons-70
  title: "А҆́ѵгꙋста и҃"
  parent: prayers-virginicons
  order: 70
type: "prayer"
---

## А҆́ѵгꙋста и҃.

## Мл҃твы пред̾ і҆кѡ́ною прест҃ы́ѧ бцⷣы то́лгскою.



## Мл҃тва а҃, и҆з̾ а҆ка́ѳїста:

<versal data-diacritics="true">Ѽ</versal> прест҃а́ѧ гпⷭ҇жѐ, дв҃о бцⷣе, вы́шшаѧ херꙋві̑мъ и҆ серафі̑мъ и҆ ст҃ѣ́йшаѧ всѣ́хъ ст҃ы́хъ! Ты̀, всебл҃га́ѧ, на то́лгѣ і҆кѡ́нꙋ твою̀ многоцѣле́бнꙋю бл҃же́нномꙋ ст҃и́телю трѵ́фѡнꙋ ѻ҆гневи́днѡ ꙗ҆ви́ти бл҃говоли́ла є҆сѝ, и҆ є҆́ю мнѡ́гаѧ и҆ неизречє́ннаѧ чꙋдеса̀ содѣ́лала є҆сѝ, и҆ ны́нѣ содѣва́еши, по твоемꙋ̀ неизрече́нномꙋ къ на́мъ милосе́рдїю. Тебѣ̀ пред̾ пречтⷭ҇ымъ ѡ҆́бразомъ твои́мъ припа́даемъ и҆ мо́лимсѧ, пребл҃гослове́ннаѧ ро́да на́шегѡ застꙋ́пнице: во стра́нствїи се́мъ земнѣ́мъ, многоско́рбнѣмъ и҆ многомѧте́жнѣмъ, не лишѝ на́съ твоегѡ̀ застꙋпле́нїѧ и҆ покро́ва держа́внагѡ. Сп҃сѝ и҆ защитѝ на́съ, влⷣчце, ѿ разжже́нныхъ стрѣ́лъ лꙋка́вагѡ врага̀ сп҃се́нїѧ на́шегѡ. Ѹ҆крѣпѝ немощнꙋ́ю во́лю на́шꙋ къ дѣ́ланїю за́повѣдей хрⷭ҇то́выхъ, ѹ҆мѧгчѝ ѡ҆каменѣ̑лаѧ сердца̀ на̑ша любо́вїю къ бг҃ꙋ и҆ бли̑жнимъ на́шымъ, да́рꙋй на́мъ сокрꙋше́нїе серде́чное и҆ покаѧ́нїе и҆́стинное, да ѡ҆чи́стившесѧ ѿ скве́рны грѣхо́вныѧ, возмо́жемъ принестѝ творцꙋ̀ бл҃гоꙋгѡ́дныѧ є҆мꙋ̀ плоды̀ до́брыхъ дѣ́лъ и҆ сподо́битисѧ ми́рныѧ хрⷭ҇тїа́нскїѧ кончи́ны и҆ ѿвѣ́та пра́вагѡ на стра́шнѣмъ и҆ нелицепрїѧ́тнѣмъ сꙋдѣ̀ є҆гѡ̀. Є҆́й, гпⷭ҇жѐ всемлⷭ҇тиваѧ! Въ ча́съ гро́зный ѻ҆́ный сме́ртный наипа́че ꙗ҆вѝ на́мъ твоѐ многомо́щное застꙋпле́нїе, ѹ҆скорѝ тогда̀ на по́мощь къ на́мъ безпомѡ́щнымъ, и҆ держа́вною рꙋко́ю твое́ю и҆схитѝ на́съ и҆з̾ вла́сти лю́тагѡ мїроде́ржца, и҆́бо вои́стинꙋ мно́гѡ мо́жетъ мл҃тва твоѧ̀ пред̾ лице́мъ гдⷭ҇а, и҆ ничто́же невозмо́жно хода́тайствꙋ твоемꙋ̀, а҆́ще то́кмѡ восхо́щеши. Тѣ́мже на ст҃ы́й ѡ҆́бразъ тво́й ѹ҆миле́ннѡ взира́юще, и҆ пред̾ ни́мъ ꙗ҆́кѡ живѣ́й тѝ сꙋ́щей съ на́ми покланѧ́ющесѧ, со ѹ҆пова́нїемъ бл҃ги́мъ, са́ми себѐ и҆ дрꙋ́гъ дрꙋ́га и҆ всю̀ жи́знь на́шꙋ тебѣ̀ по бз҃ѣ моли́твеннѡ предае́мъ, и҆ тѧ̀ велича́емъ съ ро́ждшимсѧ ѿ тебє̀ сп҃си́телемъ на́шимъ, гдⷭ҇емъ і҆и҃сомъ хрⷭ҇то́мъ, є҆мꙋ́же, со безнача́льнымъ є҆гѡ̀ ѻ҆ц҃е́мъ и҆ прест҃ы́мъ дх҃омъ, подоба́етъ всѧ́каѧ сла́ва, че́сть и҆ поклоне́нїе, ны́нѣ и҆ при́снѡ и҆ во вѣ́ки вѣкѡ́въ.

## Мл҃тва в҃, и҆з̾ а҆ка́ѳїста:

<versal>П</versal>рїимѝ, ѽ всебл҃гослове́ннаѧ и҆ всемо́щнаѧ гпⷭ҇жѐ влⷣчце бцⷣе дв҃о, сїѧ̑ мл҃твы, со слеза́ми тебѣ̀ ны́нѣ приноси̑мыѧ ѿ на́съ недосто́йныхъ ра̑бъ твои́хъ, ко твоемꙋ̀ цѣльбоно́сномꙋ ѡ҆́бразꙋ пѣ́нїе возсыла́ющихъ со ѹ҆миле́нїемъ, ꙗ҆́кѡ тебѣ̀ само́й здѣ̀ сꙋ́щей и҆ вне́млющей моле́нїю на́шемꙋ. По коемꙋ́ждо бо проше́нїю и҆сполне́нїе твори́ши, скѡ́рби ѡ҆блегча́еши, немощны̑мъ здра́вїе да́рꙋеши, разсла́блєнныѧ и҆ недꙋ̑жныѧ и҆сцѣлѧ́еши, ѿ бѣ́сныхъ бѣ́сы прогонѧ́еши, ѡ҆би̑димыѧ ѿ ѡ҆би́дъ и҆збавлѧ́еши, прокажє́нныѧ ѡ҆чища́еши и҆ ма̑лыѧ дѣ́ти ми́лꙋеши: є҆ще́ же, гпⷭ҇жѐ влⷣчце бцⷣе, и҆ ѿ ѹ҆́зъ и҆ темни́цъ свобожда́еши и҆ всѧ̑кїѧ многоразли̑чныѧ стра̑сти врачꙋ́еши: всѧ̑ бо сꙋ́ть возмѡ́жна хода́тайствомъ твои́мъ къ сн҃ꙋ твоемꙋ̀, хрⷭ҇тꙋ̀ бг҃ꙋ на́шемꙋ. Ѽ всепѣ́таѧ мт҃и, прест҃а́ѧ бцⷣе! Не преста́й моли́тисѧ ѡ҆ на́съ недосто́йныхъ рабѣ́хъ твои́хъ, сла́вѧщихъ тѧ̀ и҆ почита́ющихъ тѧ̀, и҆ покланѧ́ющихсѧ со ѹ҆миле́нїемъ пречтⷭ҇омꙋ ѡ҆́бразꙋ твоемꙋ̀, и҆ наде́ждꙋ и҆мꙋ́щихъ невозвра́тнꙋ и҆ вѣ́рꙋ несꙋмнѣ́ннꙋ къ тебѣ̀, приснодв҃ѣ пресла́внѣй и҆ непоро́чнѣй, ны́нѣ и҆ при́снѡ и҆ во вѣ́ки вѣкѡ́въ.

## Тропа́рь, гла́съ д҃:

<red>Д</red>не́сь свѣ́тлѡ сїѧ́етъ на то́лгѣ ѡ҆́бразъ тво́й, пречтⷭ҇аѧ дв҃о бцⷣе, и҆ ꙗ҆́кѡ со́лнце незаходи́мое всегда̀ вѣ̑рнымъ подаде́сѧ: є҆го́же ви́дѣвъ на воздꙋ́сѣ, неви́димѡ а҆́гг҃лы ꙗ҆́кѡ ники́мъ держи́ма, преѡсщ҃е́нный є҆пі́скопъ гра́да росто́ва трѵ́фѡнъ течѐ ко ꙗ҆вле́нномꙋ свѣтѧ́шемꙋсѧ столпꙋ̀ ѻ҆́гненнꙋ, и҆ по вода́мъ ꙗ҆́кѡ по сꙋ́хꙋ пре́йде, и҆ молѧ́шесѧ тѝ вѣ́рнѡ ѡ҆ па́ствѣ и҆ ѡ҆ лю́дехъ. И҆ мы̀, къ тебѣ̀ притека́юще, зове́мъ: прест҃а́ѧ дв҃о бцⷣе, вѣ́рнѡ тѧ̀ сла́вѧщыѧ сп҃са́й, і҆мпера́тора на́шего нїкола́ѧ а҆леѯа́ндровича и҆ а҆рхїерє́и и҆ всѧ̑ рѡссі̑йскїѧ лю́ди ѿ всѣ́хъ бѣ́дъ и҆збавлѧ́й, по вели́цѣй твое́й млⷭ҇ти.
