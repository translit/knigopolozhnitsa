---
title: "Ма́рта ѕ҃"
navigation:
  key: prayers-virginicons-34
  title: "Ма́рта ѕ҃"
  parent: prayers-virginicons
  order: 34
type: "prayer"
---

## Ма́рта ѕ҃.

## Мл҃твы пред̾ і҆кѡ́ною прест҃ы́ѧ бцⷣы ченстохо́вскою.



## Мл҃тва а҃, что́маѧ въ кѷрі́лло-меѳо́дїевской цр҃кви гра́да ченсто́хова:

<versal data-diacritics="true">Ѽ</versal> всемлⷭ҇тиваѧ гпⷭ҇жѐ, цр҃и́це бцⷣе, ѿ всѣ́хъ родѡ́въ и҆збра́ннаѧ и҆ всѣ́ми рѡ́ды нбⷭ҇ными и҆ земны́ми ѹ҆бл҃жа́емаѧ! Воззрѝ ми́лостивнѡ на предстоѧ́щыѧ пред̾ ст҃о́ю і҆кѡ́ною твое́ю лю́ди сїѧ̑, ѹ҆се́рднѡ молѧ́щыѧсѧ тебѣ̀, и҆ сотворѝ предста́тельствомъ твои́мъ и҆ застꙋпле́нїемъ ѹ҆ сн҃а твоегѡ̀ и҆ бг҃а на́шегѡ, да никто́же и҆зы́детъ ѿсю́дꙋ то́щь ѹ҆пова́нїѧ своегѡ̀ и҆ посра́мленъ въ наде́ждѣ свое́й, но да прїи́метъ кі́йждо ѿ тебє̀ всѧ̑ по бл҃го́мꙋ и҆зволе́нїю се́рдца своегѡ̀ и҆ по нꙋ́ждѣ и҆ потре́бѣ свое́й, во сп҃се́нїе дꙋшѝ и҆ во здра́вїе тѣ́лꙋ. Наипа́че же ѡ҆сѣнѝ и҆ ѡ҆градѝ покро́вомъ твои́мъ, милосе́рдаѧ мт҃и, бл҃гочести́вѣйшаго госꙋда́рѧ на́шего, і҆мпера́тора нїкола́ѧ а҆леѯа́ндровича, и҆ ве́сь ца́рствꙋющїй до́мъ є҆гѡ̀: ѿженѝ ѿ негѡ̀ мл҃твами твои́ми всѧ́каго врага̀ и҆ сꙋпоста́та, ѹ҆твердѝ житїѐ є҆гѡ̀ въ ми́рѣ и҆ тишинѣ̀, да и҆ мы̀ всѝ ти́хое и҆ безмо́лвное житїѐ поживе́мъ во всѧ́комъ бла́зѣ и҆ чистотѣ̀: ѹ҆держа́ви ца́рство є҆гѡ̀, во є҆́же бы́ти въ не́мъ црⷭ҇твꙋ хрⷭ҇то́вꙋ: ѹ҆пра́ви пꙋти̑ и҆ совѣ́ты є҆гѡ̀, да возсїѧ́етъ во дне́хъ є҆гѡ̀ пра́вда и҆ мно́жество ми́ра, и҆ да возра́дꙋетсѧ се́рдце є҆гѡ̀ ѡ҆ сꙋ́щихъ въ держа́вѣ є҆гѡ̀, ꙗ҆́коже се́рдце ѻ҆тца̀ ѡ҆ ча́дѣхъ свои́хъ веселѧ́щасѧ: на сопроти̑вныѧ же и҆ лꙋка́внꙋющыѧ въ сердца́хъ свои́хъ послѝ пред̾ лице́мъ є҆гѡ̀ ѹ҆́жасъ и҆ тре́петъ, да понѐ стра́хомъ вразꙋмѧ́тсѧ и҆ преста́нꙋтъ ѿ лꙋка́вствъ свои́хъ. Молѝ, милосе́рдаѧ влⷣчце, пренбⷭ҇наго бг҃а, да при́снѡ соблюде́тъ цр҃ковь свою̀ ст҃ꙋ́ю во правосла́вїи и҆ тве́рдѣй вѣ́рѣ до конца̀ вѣкѡ́въ. Призира́й бл҃госе́рдїемъ, всепѣ́таѧ, и҆ призрѣ́нїемъ ми́лостивагѡ твоегѡ̀ застꙋпле́нїѧ на всѐ ца́рство всерѡссі́йское, ца́рствꙋющыѧ гра́ды на́шѧ и҆ гра́дъ се́й и҆ ст҃ы́й хра́мъ се́й, и҆ на сїѧ̑ бога̑тыѧ твоѧ̑ млⷭ҇ти неѡскꙋ́днѡ и҆злива́й, ты́ бо є҆сѝ всеси́льнаѧ помо́щница и҆ застꙋ́пница всѣ́хъ на́съ. Приклони́сѧ къ мл҃твамъ ра̑бъ твои́хъ и҆ проше́нїємъ и҆́хъ, ѹ҆слы́ши воздыха̑нїѧ и҆ мл҃твы, и҆́миже рабѝ твоѝ мо́лѧтсѧ на ст҃ѣ́мъ мѣ́стѣ се́мъ. А҆́ще и҆ и҆новѣ́рный, и҆лѝ и҆ноплеме́нникъ, здѣ̀ преходѧ̀, помо́литсѧ, ѹ҆слы́ши и҆ ми́лостивнѡ содѣ́лай, ꙗ҆̀же къ по́мощи є҆мꙋ̀ и҆ ко сп҃се́нїю. Ѽ всепѣ́таѧ мт҃и, наде́ждо на́ша пребл҃га́ѧ! Соберѝ разсѣ̑ѧнныѧ, невѣ̑рныѧ же и҆ и҆новѣ̑рныѧ во страна́хъ на́шихъ на пꙋ́ть и҆́стинный наста́ви, ѿпа́дшыѧ ѿ бл҃гочести́выѧ вѣ́ры па́ки возвратѝ и҆ ст҃ѣ́й правосла́внѣй каѳолі́честѣй цр҃кви и҆̀хъ сопричтѝ: въ до́мѣхъ на́шихъ ми́ръ ѹ҆твердѝ, ста́рость поддержѝ, ю҆́ныѧ наста́ви, младе́нцы воспита́й, си̑рыѧ и҆ вдови̑цы застꙋпѝ, плѣнє́нныѧ свободѝ, болѧ́щыѧ ѹ҆врачꙋ́й, на сꙋдѣ̀ и҆ въ заключе́нїихъ и҆ въ заточе́нїихъ и҆ въ го́рькихъ рабо́тахъ сꙋ́щыѧ помѧнѝ, ѡ҆гражда́ющи ны̀ при́снѡ ѿ всѧ́кагѡ ѕла̀ бл҃гостїю твое́ю, и҆ ѹ҆тѣ́ши ми́лостивнымъ твои́мъ посѣще́нїемъ и҆ всѧ̑ бл҃годѣ́ющыѧ на́мъ. Да́рꙋй же, бл҃га́ѧ, землѝ плодоно́сїе, воздꙋ́хꙋ бл҃горастворе́нїе и҆ всѧ̑, ꙗ҆̀же на по́льзꙋ на́шꙋ, да́ры бл҃говре́мєнныѧ и҆ бл҃гопотрє́бныѧ мл҃твами и҆збра́нныхъ ѹ҆го́дникѡвъ, ст҃ы́хъ кѷрі́лла и҆ меѳо́дїа, въ и҆́хже хра́мѣ и҆ предстои́мъ всѝ. Пре́жде ѿше́дшыѧ ѻ҆тцы̀ и҆ ма́тєри, бра́тїю и҆ сєстры̀ на́шѧ ѹ҆поко́й въ селе́нїихъ ст҃ы́хъ, въ мѣ́стѣ ѕла́чнѣ, въ мѣ́стѣ поко́йнѣ, и҆дѣ́же нѣ́сть печа́ль и҆ воздыха́нїе. Є҆гда́ же приспѣ́етъ и҆ на́ше ѿ житїѧ̀ сегѡ̀ ѿше́ствїе и҆ къ вѣ́чнѣй жи́зни преселе́нїе, предста́ни на́мъ, пребл҃гослове́ннаѧ дв҃о, и҆ да́рꙋй хрⷭ҇тїа́нскꙋю кончи́нꙋ житїѧ̀ на́шегѡ безболѣ́зненꙋ, непосты́днꙋ и҆ ст҃ы́хъ та̑инъ прича́стнꙋ, да и҆ въ бꙋ́дꙋщемъ вѣ́цѣ сподо́бимсѧ всѝ, кꙋ́пнѡ со всѣ́ми ст҃ы́ми, безконе́чныѧ бл҃же́нныѧ жи́зни во црⷭ҇твїи возлю́бленнагѡ сн҃а твоегѡ̀, гдⷭ҇а и҆ сп҃са на́шегѡ і҆и҃са хрⷭ҇та̀, є҆мꙋ́же подоба́етъ всѧ́каѧ сла́ва, че́сть и҆ поклоне́нїе, со безнача́льнымъ ѻ҆ц҃е́мъ и҆ ст҃ы́мъ дх҃омъ, во вѣ́ки вѣкѡ́въ.

## Мл҃тва в҃, что́маѧ въ цр҃кви села̑ забѣ́лина, влади́мїрскїѧ є҆па́рхїи:

<versal data-diacritics="true">Ѽ</versal> прест҃а́ѧ влⷣчце на́ша бцⷣе, нбⷭ҇наѧ цр҃и́це, на́ша пребл҃га́ѧ наде́ждо, преизѧ́щнаѧ ѻ҆трокови́це, ненадѣ́ющымсѧ надѣ́ѧнїе, грѣ̑шнымъ сп҃се́нїе, си̑рымъ прибѣ́жище, стра̑ннымъ предста́тельнице, наги̑мъ ѡ҆дѣѧ́нїе, скорбѧ́щымъ ѹ҆тѣше́нїе и҆ ра́досте, ѡ҆би̑димымъ покрови́тельнице и҆ всѣ̑мъ сꙋ́щымъ въ бѣда́хъ и҆ напа́стехъ вспоможе́нїе и҆ застꙋпле́нїе! Ѽ всемлⷭ҇тиваѧ гпⷭ҇жѐ дв҃о бцⷣе! Зри́ши на́шѧ бѣды̑, скѡ́рби и҆ напа̑сти: помозѝ на́мъ немощны̑мъ, печа̑льнымъ и҆ ѹ҆ны̑лымъ, скѡ́рбнымъ же и҆ ѿча̑ѧннымъ, и҆ всѧ́кꙋ печа́ль ѿимѝ ѿ на́съ. Ѡ҆би́дꙋ на́шꙋ ты̀ вѣ́си: разрѣшѝ тꙋ̀, всенепоро́чнаѧ, ꙗ҆́коже во́лиши и҆ мо́жеши: не да́ждь на́мъ во ѿча́ѧнїе впа́сти. Не и҆́мамы бо и҆ны́ѧ по́мощи, ра́звѣ сн҃а твоегѡ̀, хрⷭ҇та̀ бг҃а на́шегѡ, и҆ тебє̀, ѽ мт҃и бж҃їѧ, ѽ влⷣчце на́ша! Тѣ́мже на тво́й пречтⷭ҇ый ѡ҆́бразъ со воздыха́нїемъ и҆ съ сокрꙋше́нїемъ се́рдца взира́емъ, и҆ колѣ̑на до землѝ преклонѧ́емъ, взыва́юще: при́зри бл҃госе́рдымъ ѻ҆́комъ, всепѣ́таѧ бцⷣе, и҆ ѹ҆слы́ши на́съ, пребл҃га́ѧ: не ѿри́ни, но бл҃говолѝ поми́ловати: не ѡ҆мерзѝ на́шегѡ воздыха́нїѧ. Никто́же бо притека́ѧй къ тебѣ̀ посра́мленъ ѿ тебє̀ и҆схо́дитъ, но про́ситъ бл҃года́ти и҆ прїе́млетъ да́ръ на по́льзꙋ проше́нїѧ во вѣ́ки вѣкѡ́въ.
