---
title: "І҆ꙋ́нїа к҃и"
navigation:
  key: prayers-virginicons-58
  title: "І҆ꙋ́нїа к҃и"
  parent: prayers-virginicons
  order: 58
type: "prayer"
---

## І҆ꙋ́нїа к҃и.

## Мл҃твы пред̾ і҆кѡ́ною прест҃ы́ѧ бцⷣы, и҆менꙋ́емою троерꙋ́чица.



## Мл҃тва а҃, и҆з̾ а҆ка́ѳїста:

<versal data-diacritics="true">Ѽ</versal> прест҃а́ѧ и҆ пребл҃гослове́ннаѧ дв҃о, бцⷣе мр҃і́е! Припа́даемъ и҆ покланѧ́емсѧ тебѣ̀ пред̾ ст҃о́ю і҆кѡ́ною твое́ю, воспомина́юще пресла́вное чꙋ́до твоѐ, и҆сцѣле́нїемъ ѹ҆сѣ́ченныѧ десни́цы прпⷣбнагѡ і҆ѡа́нна дамаски́на ѿ і҆кѡ́ны сеѧ̀ ꙗ҆вле́нное, є҆гѡ́же зна́менїе доны́нѣ ви́димо є҆́сть на не́й, во ѡ҆́бразѣ тре́тїѧ рꙋкѝ ко и҆з̾ѡбраже́нїю твоемꙋ̀ приложе́нныѧ. Мо́лимсѧ тѝ и҆ про́симъ тѧ̀, всебл҃гꙋ́ю и҆ всеще́дрꙋю ро́да на́шегѡ застꙋ́пницꙋ: ѹ҆слы́ши на́съ молѧ́щихсѧ тебѣ̀, и҆ ꙗ҆́коже бл҃же́ннаго і҆ѡа́нна, въ ско́рби и҆ болѣ́зни къ тебѣ̀ возопи́вшаго, ѹ҆слы́шала є҆сѝ, та́кѡ и҆ на́съ скорбѧ́щихъ и҆ болѣ́знꙋющихъ ра́нами страсте́й многоразли́чныхъ не пре́зри, ѹ҆се́рднѡ къ тебѣ̀ ѿ дꙋшѝ сокрꙋше́нныѧ прибѣга́ющихъ. Ты̀ зри́ши, гпⷭ҇жѐ всемлⷭ҇тиваѧ, не́мѡщи на́шѧ, ѡ҆ѕлобле́нїе на́ше, нꙋ́ждꙋ, во твое́й по́мощи потре́бꙋ, ꙗ҆́кѡ ѿвсю́дꙋ вразѝ ѡ҆крꙋжа́ютъ на́съ, и҆ нѣ́сть помога́ющагѡ, нижѐ застꙋпа́ющагѡ, а҆́ще не ты̀ ѹ҆милосе́рдишисѧ ѡ҆ на́съ, влⷣчце. Є҆́й, мо́лимъ ти сѧ, вонмѝ гла́сꙋ болѣ́зненномꙋ на́шемꙋ и҆ помозѝ на́мъ ст҃оѻте́ческꙋю правосла́внꙋю вѣ́рꙋ до конца̀ дне́й на́шихъ непоро́чнѡ сохрани́ти, во всѣ́хъ за́повѣдехъ гдⷭ҇нихъ неꙋкло́ннѡ ходи́ти, покаѧ́нїе и҆́стинное ѡ҆ грѣсѣ́хъ на́шихъ всегда̀ бг҃ꙋ приноси́ти, и҆ сподо́битисѧ ми́рныѧ хрⷭ҇тїа́нскїѧ кончи́ны и҆ до́брагѡ ѿвѣ́та на стра́шнѣмъ сꙋдѣ̀ сн҃а твоегѡ̀ и҆ бг҃а на́шегѡ, є҆го́же ѹ҆молѝ за на́съ мт҃рнею мл҃твою твое́ю, да не ѡ҆сꙋ́дитъ на́съ по беззако́нїємъ на́шымъ, но да поми́лꙋетъ на́съ по вели́цѣй и҆ неизрече́ннѣй млⷭ҇ти свое́й. Ѽ всебл҃га́ѧ! Ѹ҆слы́ши на́съ и҆ не лишѝ на́съ по́мощи твоеѧ̀ держа́вныѧ, да тобо́ю сп҃се́нїе полꙋчи́вше, воспое́мъ и҆ просла́вимъ тѧ̀ на землѝ живы́хъ и҆ ро́ждшагосѧ ѿ тебє̀ и҆скꙋпи́телѧ на́шего, гдⷭ҇а і҆и҃са хрⷭ҇та̀, є҆мꙋ́же подоба́етъ сла́ва и҆ держа́ва, че́сть и҆ поклоне́нїе, кꙋ́пнѡ со ѻ҆ц҃е́мъ и҆ ст҃ы́мъ дх҃омъ, всегда̀, ны́нѣ и҆ при́снѡ и҆ во вѣ́ки вѣкѡ́въ.

## Мл҃тва в҃, что́маѧ въ моско́вской покро́вской, на ма́лой ѻ҆рды́нкѣ, цр҃кви:

<versal>К</versal>ъ комꙋ̀ возопїю̀, влⷣчце; Къ комꙋ̀ прибѣ́гнꙋ въ го́рести мое́й, а҆́ще не къ тебѣ̀, бцⷣе; Кто̀ пла́чь мо́й и҆ воздыха́нїе моѐ прїи́метъ, а҆́ще не ты̀, пренепоро́чнаѧ, наде́ждо хрⷭ҇тїа́нѡмъ и҆ прибѣ́жище мнѣ̀ грѣ́шномꙋ; Кто̀ па́че тебє̀ въ млⷭ҇ти; Приклонѝ, ѽ пречтⷭ҇аѧ влⷣчце, ѹ҆шеса̀ твоѧ̑ къ моле́нїю моемꙋ̀. Мт҃и бг҃а моегѡ̀, не пре́зри менѐ тре́бꙋюща твоеѧ̀ по́мощи, ѹ҆слы́ши стена́нїе и҆ во́пль се́рдца моегѡ̀, и҆ пода́ждь мѝ ра́дость дꙋше́внꙋю, подкрѣпи́ мѧ ѹ҆ны́лаго, вразꙋмѝ и҆ наꙋчи́ мѧ, ка́кѡ подоба́етъ тебѣ̀ моли́тисѧ, и҆ не ѿстꙋпѝ ѿ менє̀ за нетерпѣ́нїе моѐ, ѽ цр҃и́це нбⷭ҇наѧ, но бꙋ́ди мѝ покрови́тельница и҆ застꙋ́пница въ жи́зни мое́й, да воспѣва́ю и҆ сла́влю тѧ̀ и҆ ѿ тебє̀ рожде́ннаго хрⷭ҇та̀ бг҃а на́шего во вѣ́ки вѣкѡ́въ.

## Мл҃тва г҃, что́маѧ въ ше́нкꙋрскомъ свѧ́то-тро́ицкомъ монастырѣ̀, а҆рхангелогоро́дскїѧ є҆па́рхїи:

<versal data-diacritics="true">Ѽ</versal> прест҃а́ѧ гпⷭ҇жѐ влⷣчце бцⷣе, ве́лїе чꙋ́до ст҃о́мꙋ і҆ѡа́ннꙋ дамаски́нꙋ ꙗ҆ви́вшаѧ, ꙗ҆́кѡ вѣ́рꙋ и҆́стиннꙋю и҆ наде́ждꙋ несꙋмнѣ́ннꙋю показа́вшемꙋ! Ѹ҆слы́ши на́съ грѣ́шныхъ, пред̾ чꙋдотво́рною твое́ю і҆кѡ́ною ѹ҆се́рднѡ молѧ́щихсѧ и҆ просѧ́щихъ твоеѧ̀ по́мощи: не ѿри́ни моле́нїѧ сегѡ̀ мно́гихъ ра́ди прегрѣше́нїй на́шихъ, но, ꙗ҆́кѡ мт҃и милосе́рдїѧ и҆ щедро́тъ, и҆зба́ви на́съ ѿ болѣ́зней, скорбе́й и҆ печа́лей, простѝ содѣ̑ѧнныѧ на́ми грѣхѝ, и҆спо́лни ра́дости и҆ весе́лїѧ всѣ́хъ чтꙋ́щихъ ст҃ꙋ́ю і҆кѡ́нꙋ твою̀, да ра́достнѡ воспое́мъ и҆ любо́вїю просла́вимъ и҆́мѧ твоѐ: ꙗ҆́кѡ ты̀ є҆сѝ ѿ всѣ́хъ родѡ́въ и҆збра́ннаѧ, бл҃гослове́ннаѧ во вѣ́ки вѣкѡ́въ.

## Мл҃тва д҃, что́маѧ въ то́мже монастырѣ̀:

<versal data-diacritics="true">Ѽ</versal> прест҃а́ѧ влⷣчце и҆ бцⷣе, вы́шшаѧ херꙋві̑мъ и҆ чтⷭ҇нѣ́йшаѧ серафі̑мъ, бг҃оизбра́ннаѧ ѻ҆трокови́це, всѣ́хъ болѣ́знꙋющихъ ра́досте! Пода́ждь ѹ҆тѣше́нїе и҆ на́мъ, къ тебѣ̀ прибѣга́ющымъ: ра́звѣ бо тебє̀ и҆но́гѡ прибѣ́жища и҆ по́мощи не и҆́мамы. Ты̀ є҆ди́на є҆сѝ ра́дости на́шеѧ хода́таица, и҆ ꙗ҆́кѡ мт҃и бж҃їѧ и҆ мт҃и милосе́рдїѧ, предстоѧ́щи ѹ҆ прⷭ҇то́ла прест҃ы́ѧ трⷪ҇цы, мо́жеши на́мъ помощѝ: никто́же бо, притека́ѧй къ тебѣ̀, посра́мленъ ѿхо́дитъ. Ѹ҆слы́ши ѹ҆̀бо и҆ на́съ, ны́нѣ ѹ҆миле́ннѡ пред̾ твое́ю і҆кѡ́ною припа́дающихъ и҆ со слеза́ми тебѣ̀ молѧ́щихсѧ: ѿженѝ ѿ на́съ належа́щыѧ на на́съ скѡ́рби и҆ печа̑ли въ се́й вре́меннѣй жи́зни, не лишє́ны же сотвори́ ны твои́мъ всеси́льнымъ хода́тайствомъ и҆ вѣ́чныѧ несконча́емыѧ ра́дости во црⷭ҇твїи сн҃а твоегѡ̀ и҆ бг҃а на́шегѡ, є҆мꙋ́же подоба́етъ всѧ́каѧ сла́ва, че́сть и҆ поклоне́нїе, со безнача́льнымъ є҆гѡ̀ ѻ҆ц҃е́мъ, и҆ со прест҃ы́мъ и҆ бл҃ги́мъ и҆ животворѧ́щимъ є҆гѡ̀ дх҃омъ, ны́нѣ и҆ при́снѡ и҆ во вѣ́ки вѣкѡ́въ.

## Тропарѝ ѻ҆́бщїи прест҃ѣ́й бцⷣѣ, гла́съ д҃:

<rubric class="inline">а҃.</rubric> <red>К</red>ъ бцⷣѣ приле́жнѡ ны́нѣ притеце́мъ грѣ́шнїи и҆ смире́ннїи, и҆ припаде́мъ, въ покаѧ́нїи зовꙋ́ще и҆з̾ глꙋбины̀ дꙋшѝ: влⷣчце, помозѝ, на ны̀ милосе́рдовавши: потщи́сѧ, погиба́емъ ѿ мно́жества прегрѣше́нїй: не ѿвратѝ твоѧ̑ рабы̑ тщы̀, тѧ́ бо и҆ є҆ди́нꙋ наде́ждꙋ и҆́мамы.

<rubric class="inline">в҃.</rubric> <red>Н</red>е ѹ҆молчи́мъ никогда̀, бцⷣе, си̑лы твоѧ̑ глаго́лати недосто́йнїи: а҆́ще бо ты̀ не бы предстоѧ́ла молѧ́щи, кто̀ бы на́съ и҆зба́вилъ ѿ толи́кихъ бѣ́дъ; кто́ же бы сохрани́лъ доны́нѣ свобѡ́дны; Не ѿстꙋ́пимъ, влⷣчце, ѿ тебє̀: твоѧ̑ бо рабы̑ сп҃са́еши при́снѡ ѿ всѧ́кихъ лю́тыхъ.

## И҆́нъ тропа́рь, гла́съ д҃:

<red>Д</red>не́сь всемі́рнаѧ ра́дость возсїѧ̀ на́мъ ве́лїѧ, дарова́сѧ ст҃ѣ́й горѣ̀ а҆ѳѡ́нстѣй цѣльбоно́снаѧ твоѧ̀, влⷣчце бцⷣе, і҆кѡ́на, со и҆з̾ѡбраже́нїемъ тричи́сленнѡ и҆ нераздѣ́льнѡ пречтⷭ҇ыхъ рꙋ́къ твои́хъ, въ прославле́нїе ст҃ы́ѧ трⷪ҇цы: созыва́еши бо вѣ́рныхъ и҆ молѧ́щихсѧ тебѣ̀ ѡ҆ се́мъ позна́ти, ꙗ҆́кѡ двѣма̀ и҆́маши сн҃а и҆ гдⷭ҇а держа́ти, тре́тїю же ꙗ҆вѝ на прибѣ́жище и҆ покро́въ чтꙋ́щымъ тѧ̀ ѿ всѧ́кихъ напа́стей и҆ бѣ́дъ и҆збавлѧ́ти, да всѝ, притека́ющїи къ тебѣ̀ вѣ́рою, прїе́млютъ неѡскꙋ́днѡ ѿ всѣ́хъ ѕѡ́лъ свобожде́нїе, ѿ врагѡ́въ защище́нїе. Сегѡ̀ ра́ди и҆ мы̀ вкꙋ́пѣ со а҆ѳѡ́номъ вопїе́мъ: ра́дꙋйсѧ, бл҃года́тнаѧ, гдⷭ҇ь съ тобо́ю.
