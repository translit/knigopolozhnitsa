---
title: "Ѻ҆ктѡ́врїа к҃д"
navigation:
  key: prayers-virginicons-17
  title: "Ѻ҆ктѡ́врїа к҃д"
  parent: prayers-virginicons
  order: 17
type: "prayer"
---

## Ѻ҆ктѡ́врїа к҃д.

## Мл҃твы пред̾ і҆кѡ́ною прест҃ы́ѧ бцⷣы, всѣ́хъ скорбѧ́щихъ ра́дости.



## Мл҃тва а҃, и҆з̾ а҆ка́ѳїста:

<versal data-diacritics="true">Ѽ</versal> прест҃а́ѧ влⷣчце и҆ бцⷣе, вы́шшаѧ херꙋві̑мъ и҆ чтⷭ҇нѣ́йшаѧ серафі̑мъ, бг҃оизбра́ннаѧ ѻ҆трокови́це, всѣ́хъ скорбѧ́щихъ ра́досте! Пода́ждь ѹ҆тѣше́нїе и҆ на́мъ, въ ско́рби сꙋ́щымъ: ра́звѣ бо тебє̀ и҆но́гѡ прибѣ́жища и҆ по́мощи не и҆́мамы. Ты̀ є҆ди́на є҆сѝ ра́дости на́шеѧ хода́таица, и҆ ꙗ҆́кѡ мт҃и бж҃їѧ и҆ мт҃и милосе́рдїѧ, предстоѧ́щи ѹ҆ прⷭ҇то́ла прест҃ы́ѧ трⷪ҇цы, мо́жеши на́мъ помощѝ: никто́же бо притека́ѧй къ тебѣ̀ посра́мленъ ѿхо́дитъ. Ѹ҆слы́ши ѹ҆̀бо и҆ на́съ, ны́нѣ въ де́нь ско́рби пред̾ твое́ю і҆кѡ́ною припа́дающихъ и҆ со слеза́ми тебѣ̀ молѧ́щихсѧ: ѿженѝ ѿ на́съ належа́щыѧ на на́съ скѡ́рби и҆ печа̑ли. Въ се́й вре́меннѣй жи́зни, не лишє́ны же сотвори́ ны твои́мъ всеси́льнымъ хода́тайствомъ и҆ вѣ́чныѧ несконча́емыѧ ра́дости во црⷭ҇твїи сн҃а твоегѡ̀ и҆ бг҃а на́шегѡ, є҆мꙋ́же подоба́етъ всѧ́каѧ сла́ва, че́сть и҆ поклоне́нїе, со безнача́льнымъ є҆гѡ̀ ѻ҆ц҃е́мъ, и҆ со прест҃ы́мъ и҆ бл҃ги́мъ и҆ животворѧ́щимъ є҆гѡ̀ дх҃омъ, ны́нѣ и҆ при́снѡ и҆ во вѣ́ки вѣкѡ́въ.

## Мл҃тва в҃, и҆з̾ а҆ка́ѳїста:

<versal>Ц</versal>р҃и́це моѧ̀ пребл҃га́ѧ, наде́ждо моѧ̀ бцⷣе, прибѣ́жище си́рыхъ и҆ стра́нныхъ предста́тельнице, скорбѧ́щихъ ра́досте, ѡ҆би́димыхъ покрови́тельнице! Зри́ши мою̀ бѣдꙋ̀, зри́ши мою̀ ско́рбь: помози́ ми ꙗ҆́кѡ не́мощнꙋ, напра́ви мѧ̀ ꙗ҆́кѡ стра́нна. Ѡ҆би́дꙋ мою̀ вѣ́си, разрѣшѝ тꙋ̀, ꙗ҆́коже во́лиши: ꙗ҆́кѡ не и҆́мамъ и҆ны́ѧ по́мощи ра́звѣ тебє̀, ни и҆ны́ѧ предста́тельницы, ни бл҃гі́ѧ ѹ҆тѣ́шительницы, то́кмѡ тебѐ, ѽ бг҃омт҃и, ꙗ҆́кѡ да сохрани́ши мѧ̀ и҆ покры́еши во вѣ́ки вѣкѡ́въ.

## Мл҃тва г҃:

<versal>Н</versal>аде́ждо ненаде́жныхъ, си́ло безпомо́щныхъ, приста́нище ѡ҆бꙋрева́емыхъ, покро́ве напа́ствꙋемыхъ, застꙋпле́нїе ѡ҆би́димыхъ, нбⷭ҇наѧ ма́нно, ѹ҆слажда́ющаѧ а҆́лчꙋщыѧ, питїѐ нбⷭ҇нагѡ ѹ҆покое́нїѧ жа́ждꙋщымъ, мт҃и пребл҃гослове́ннагѡ хрⷭ҇та̀ бг҃а, пребл҃гослове́ннаѧ и҆ пренепоро́чнаѧ дв҃о! Къ тебѣ̀ ѹ҆се́рднѡ прибѣга́емъ, ко твоемꙋ̀ покро́вꙋ вседꙋ́шнѡ колѣ̑на преклонѧ́емъ. Не пре́зри ѹ҆̀бо пла́ча и҆ сле́зъ на́шихъ. А҆́ще недосто́инство на́ше и҆ ѡ҆каѧ́нство на́шихъ грѣхѡ́въ на́съ ѹ҆жаса́етъ, но цѣльбоно́сный се́й ст҃ы́й тво́й ѡ҆́бразъ, на не́мже бл҃года́ть твою̀ и҆ си́лꙋ, ꙗ҆́кѡ неисчерпа́емое мо́ре, ви́димъ, па́ки наде́ждою сп҃се́нїѧ ны̀ и҆сполнѧ́етъ. Вѣ́мы бо на мѣ́стѣ се́мъ слѣпы̑ѧ прозрѣ́вшѧ, глꙋхі̑ѧ пре́жде по́слѣжде слы́шащѧ, недꙋ́гꙋющыѧ и҆сцѣле́нїе прїи́мшѧ, скорбѧ́щыѧ ѹ҆тѣ́шєны, всѧ̑ по всѧ́комꙋ проше́нїю бл҃гоиз̾ѻби́льствꙋющѧ. На ѻ҆́ныхъ поми́лѡванїѧ бы̑вшаѧ взира́юще, слѣ́пи сꙋ́ще дꙋше́вныма ѻ҆чи́ма и҆ хро́ми дꙋше́вными чꙋ́вствы, ны́нѣ здѣ̀ прибѣго́хомъ. Просвѣтѝ ѹ҆̀бо и҆ и҆спра́ви ны̀, влⷣчце: вѣ́си бо всѧ́кꙋю на́шꙋ ско́рбь и҆ всѧ́кꙋю бѣдꙋ̀. Не пре́зри моле́нїй на́шихъ, не возгнꙋша́йсѧ на́съ грѣ́шныхъ: вѣ́мы бо, ꙗ҆́кѡ всѧ̑ мо́жеши, є҆ли̑ка во́лиши. Ѽ пребл҃га́ѧ на́ша наде́ждо и҆ ѹ҆тѣше́нїе! Ѿ ю҆́ности на́шеѧ къ тебѣ̀ приве́ржени є҆смы̀: не ѡ҆ста́ви ѹ҆̀бо на́съ, нижѐ ѿстꙋпѝ ѿ на́съ ны́нѣ и҆ при́снѡ и҆ во вѣ́ки вѣкѡ́въ.

## Мл҃тва д҃:

<versal data-diacritics="true">Ѽ</versal> прест҃а́ѧ дв҃о, мт҃и хрⷭ҇та̀ бг҃а на́шегѡ, цр҃и́це нб҃сѐ и҆ землѝ! Вонмѝ многоболѣ́зненномꙋ воздыха́нїю дꙋ́шъ на́шихъ, при́зри съ высоты̀ ст҃ы́ѧ твоеѧ̀ на на́съ, съ вѣ́рою и҆ любо́вїю покланѧ́ющихсѧ пречтⷭ҇омꙋ (и҆ чꙋдотво́рномꙋ) ѡ҆́бразꙋ твоемꙋ̀. Се́ бо грѣхмѝ погрꙋжа́емїи и҆ скорбьмѝ ѡ҆бꙋрева́емїи, взира́юще на тво́й ѡ҆́бразъ, ꙗ҆́кѡ живѣ́й тебѣ̀ сꙋ́щей съ на́ми, прино́симъ смирє́ннаѧ молє́нїѧ на̑ша. Не и҆́мамы бо и҆ны́ѧ по́мощи, ни и҆на́гѡ предста́тельства, ни ѹ҆тѣше́нїѧ, то́кмѡ тебѐ, ѽ мт҃и всѣ́хъ скорбѧ́щихъ и҆ ѡ҆бремене́нныхъ! Помозѝ на́мъ немощны̑мъ, ѹ҆толѝ скѡ́рби на́шѧ, наста́ви на пꙋ́ть пра́вый на́съ заблꙋжда́ющихъ, ѹ҆врачꙋ́й болѣ́знєннаѧ сердца̀ на̑ша и҆ сп҃сѝ безнаде́жныхъ да́рꙋй на́мъ про́чее вре́мѧ житїѧ̀ на́шегѡ въ ми́рѣ и҆ покаѧ́нїи проводи́ти, пода́ждь хрⷭ҇тїа́нскꙋю кончи́нꙋ, и҆ на стра́шнѣмъ сꙋдѣ̀ сн҃а твоегѡ̀ ꙗ҆ви́сѧ на́мъ милосе́рдаѧ предста́тельница, да всегда̀ пое́мъ, велича́емъ и҆ сла́вимъ тѧ̀, ꙗ҆́кѡ бл҃гꙋ́ю застꙋ́пницꙋ ро́да хрⷭ҇тїа́нскагѡ, со всѣ́ми ѹ҆годи́вшими бг҃ꙋ, во вѣ́ки вѣкѡ́въ.

## Мл҃тва є҃:

<versal data-diacritics="true">Ѽ</versal> прест҃а́ѧ гпⷭ҇жѐ влⷣчце бцⷣе! Прїимѝ недосто́йнꙋю мл҃твꙋ на́шꙋ, и҆ сохранѝ на́съ ѿ навѣ́та ѕлы́хъ человѣ̑къ и҆ ѿ внеза́пныѧ сме́рти, и҆ да́рꙋй на́мъ пре́жде конца̀ покаѧ́нїе. На моле́нїе на́ше ѹ҆милосе́рдисѧ, и҆ ра́дость вмѣ́стѡ печа́ли да́рꙋй. И҆ и҆зба́ви на́съ, гпⷭ҇жѐ, ѿ всѧ́кїѧ бѣды̀ и҆ напа́сти, ско́рби и҆ болѣ́зни и҆ ѿ всѧ́кагѡ ѕла̀. И҆ сподо́би ны̀, грѣ̑шныѧ рабы̑ твоѧ̑, ѡ҆деснꙋ́ю ста́ти во второ́мъ прише́ствїи сн҃а твоегѡ̀, хрⷭ҇та̀ бг҃а на́шегѡ, и҆ наслѣ́дники бы́ти црⷭ҇твїѧ нбⷭ҇нагѡ и҆ жи́зни вѣ́чныѧ со всѣ́ми ст҃ы́ми въ безконє́чныѧ вѣ́ки вѣкѡ́въ.

## Мл҃тва ѕ҃:

<versal>К</versal>ъ комꙋ̀ возопїю̀, влⷣчце; Къ комꙋ̀ прибѣ́гнꙋ въ го́рести мое́й, а҆́ще не къ тебѣ̀ цр҃и́це нбⷭ҇наѧ; Кто̀ пла́чь мо́й и҆ воздыха́нїе моѐ прїи́метъ, а҆́ще не ты̀, пренепоро́чнаѧ, наде́ждо хрⷭ҇тїа́нъ и҆ прибѣ́жище на́мъ грѣ̑шнымъ; Кто̀ па́че тебє̀ въ напа́стехъ защи́титъ; Ѹ҆слы́ши ѹ҆̀бо стена́нїе моѐ, и҆ приклонѝ ѹ҆́хо твоѐ ко мнѣ̀, влⷣчце млⷭ҇ти бг҃а моегѡ̀, и҆ не пре́зри менє̀ тре́бꙋющагѡ твоеѧ̀ по́мощи, и҆ не ѿри́ни менє̀ грѣ́шнагѡ. Вразꙋмѝ и҆ наꙋчи́ мѧ, цр҃и́це нбⷭ҇наѧ: не ѿстꙋпѝ ѿ менє̀ раба̀ твоегѡ̀, влⷣчце, за ропта́нїе моѐ, но бꙋ́ди мнѣ̀ ма́ти и҆ застꙋ́пница. Врꙋча́ю себѐ ми́лостивомꙋ покро́вꙋ твоемꙋ̀: приведи́ мѧ грѣ́шнаго къ ти́хой и҆ безмѧте́жнѣй жи́зни, да пла́чꙋсѧ ѡ҆ грѣсѣ́хъ мои́хъ. Къ комꙋ́ бо прибѣ́гнꙋ пови́нный а҆́зъ, а҆́ще не къ тебѣ̀, ѹ҆пова́нїю и҆ прибѣ́жищꙋ грѣ́шныхъ, наде́ждою на неизрече́ннꙋю млⷭ҇ть твою̀ и҆ щедрѡ́ты твоѧ̑ ѡ҆крилѧ́емь; ѽ влⷣчце цр҃и́це нбⷭ҇наѧ! Ты̀ мнѣ̀ ѹ҆пова́нїе и҆ прибѣ́жище, покро́въ и҆ застꙋпле́нїе и҆ по́мощь. Цр҃и́це моѧ̀ пребл҃га́ѧ и҆ ско́раѧ застꙋ́пнице! Покры́й твои́мъ хода́тайствомъ моѧ̑ прегрѣшє́нїѧ, защитѝ менѐ ѿ вра̑гъ ви́димыхъ и҆ неви́димыхъ: ѹ҆мѧгчѝ сердца̀ ѕлы́хъ человѣ̑къ, возстаю́щихъ на мѧ̀. Ѽ мт҃и гдⷭ҇а моегѡ̀ творца̀! Ты̀ є҆сѝ ко́рень дѣ́вства и҆ неꙋвѧда́емый цвѣ́тъ чистоты̀. Ѽ бг҃ороди́тельнице! Ты̀ пода́ждь мѝ по́мощь немощствꙋ́ющемꙋ плотски́ми страстьмѝ и҆ болѣ́знꙋющемꙋ се́рдцемъ, є҆ди́но бо твоѐ и҆ съ тобо́ю твоегѡ̀ сн҃а и҆ бг҃а на́шегѡ и҆́мамъ застꙋпле́нїе: и҆ твои́мъ пречꙋ́днымъ застꙋпле́нїемъ да и҆зба́влюсѧ ѿ всѧ́кїѧ бѣды̀ и҆ напа́сти, ѽ пренепоро́чнаѧ и҆ пресла́внаѧ бж҃їѧ мт҃и мр҃і́е. Тѣ́мже со ѹ҆пова́нїемъ глаго́лю и҆ вопїю̀: ра́дꙋйсѧ, бл҃года́тнаѧ: ра́дꙋйсѧ, ѡ҆бра́дованнаѧ: ра́дꙋйсѧ, пребл҃гослове́ннаѧ: гдⷭ҇ь съ тобо́ю.

## Мл҃тва з҃:

<versal data-diacritics="true">Ѽ</versal> прест҃а́ѧ дв҃о, мт҃и гдⷭ҇а вы́шнѧгѡ, застꙋ́пнице и҆ покро́ве всѣ́хъ къ тебѣ̀ прибѣга́ющихъ! При́зри съ высоты̀ ст҃ы́ѧ твоеѧ̀ на мѧ̀ грѣ́шнаго, припа́дающаго ко пречтⷭ҇омꙋ (и҆ чꙋдотво́рномꙋ) ѡ҆́бразꙋ твоемꙋ̀: ѹ҆слы́ши мою̀ те́плꙋю мл҃твꙋ и҆ принесѝ ю҆̀ пред̾ возлю́бленнаго сн҃а твоего̀, гдⷭ҇а на́шего і҆и҃са хрⷭ҇та̀: ѹ҆молѝ є҆го̀, да ѡ҆зари́тъ мра́чнꙋю дꙋ́шꙋ мою̀ свѣ́томъ бж҃е́ственныѧ бл҃года́ти своеѧ̀, да и҆зба́витъ мѧ̀ ѿ всѧ́кїѧ нꙋ́жды, ско́рби и҆ болѣ́зни, да низпо́слетъ мнѣ̀ ти́хое и҆ ми́рное житїѐ, здра́вїе тѣле́сное и҆ дꙋше́вное, да ѹ҆мири́тъ стра́ждꙋщее се́рдце моѐ и҆ и҆сцѣли́тъ ра̑ны є҆гѡ̀, да наста́витъ мѧ̀ на дѡ́браѧ дѣла̀, ѹ҆́мъ мо́й ѹ҆́бѡ ѿ помышле́нїй сꙋ́етныхъ да ѡ҆чи́ститъ, и҆сполне́нїю же за́повѣдей свои́хъ мѧ̀ наꙋчи́въ, ѿ вѣ́чныѧ мꙋ́ки да и҆зба́витъ и҆ своегѡ̀ нбⷭ҇нагѡ црⷭ҇твїѧ да не лиши́тъ мѧ̀. Ѽ прест҃а́ѧ бцⷣе! Ты̀, всѣ́хъ скорбѧ́щихъ ра́досте, ѹ҆слы́ши и҆ мѧ̀ ско́рбнаго: ты̀, и҆менꙋ́емаѧ ѹ҆толе́нїе печа́ли, ѹ҆толѝ и҆ мою̀ печа́ль: ты̀, кꙋпино̀ неѡпали́маѧ, сохранѝ мі́ръ и҆ всѣ́хъ на́съ ѿ вредоно́сныхъ ѻ҆́гненныхъ стрѣ́лъ врага̀: ты̀, взыска́нїе поги́бшихъ, не попꙋстѝ и҆ мнѣ̀ поги́бнꙋти въ бе́зднѣ грѣхѡ́въ мои́хъ, на тѧ́ бо по бз҃ѣ всѧ̀ моѧ̀ наде́жда и҆ ѹ҆пова́нїе. Бꙋ́ди мнѣ̀ въ жи́зни вре́меннѣй застꙋ́пница и҆ ѡ҆ жи́зни вѣ́чнѣй пред̾ возлю́бленнымъ сн҃омъ твои́мъ, гдⷭ҇емъ на́шимъ і҆и҃сомъ хрⷭ҇то́мъ хода́таица. Наꙋчи́ мѧ томꙋ̀ ѹ҆́бѡ съ вѣ́рою и҆ любо́вїю слꙋжи́ти, тебе́ же, прест҃а́ѧ мт҃и бж҃їѧ, пребл҃гослове́ннаѧ мр҃і́е, бл҃гоговѣ́йнѡ чти́ти до сконча́нїѧ дне́й мои́хъ.

## Мл҃тва и҃, что́маѧ въ скорбѧ́щенской кладби́щенской цр҃кви гра́да рѧза́ни:

<versal data-diacritics="true">Ѽ</versal> прест҃а́ѧ влⷣчце бцⷣе, пребл҃гослове́ннаѧ мт҃и хрⷭ҇та̀ бг҃а сп҃си́телѧ на́шегѡ, всѣ́хъ скорбѧ́щихъ ра́досте, больны́хъ посѣще́нїе, немощны́хъ покро́ве и҆ застꙋ́пнице, вдови́цъ и҆ си́рыхъ покрови́тельнице, ма́терей печа́льныхъ всенаде́жнаѧ ѹ҆тѣ́шительнице, младе́нцєвъ немощны́хъ крѣ́посте, и҆ всѣ̑мъ безпомѡ́щнымъ всегда̀ гото́ваѧ по́моще и҆ вѣ́рное прибѣ́жище! Тебѣ̀, ѽ всемлⷭ҇тиваѧ, даде́сѧ ѿ всевы́шнѧгѡ бл҃года́ть во є҆́же всѣ́хъ застꙋпа́ти и҆ и҆збавлѧ́ти ѿ ско́рби и҆ болѣ́зней, занѐ сама̀ лю̑тыѧ скѡ́рби и҆ болѣ̑зни претерпѣ́ла є҆сѝ, взира́ющи на во́льное страда́нїе сн҃а твоегѡ̀ возлю́бленнагѡ и҆ того̀ на крⷭ҇тѣ̀ распина́ема зрѧ́щи, є҆гда̀ ѡ҆рꙋ́жїе сѷмеѡ́номъ предрече́нное се́рдце твоѐ про́йде. Тѣ́мже ѹ҆̀бо, ѽ мт҃и чадолюби́ваѧ, вонмѝ гла́сꙋ моле́нїѧ на́шегѡ, ѹ҆тѣ́ши на́съ въ ско́рби сꙋ́щихъ, ꙗ҆́кѡ вѣ́рнаѧ ра́дости хода́таица. Предстоѧ́щи престо́лꙋ прест҃ы́ѧ трⷪ҇цы, ѡ҆деснꙋ́ю сн҃а твоегѡ̀, хрⷭ҇та̀ бг҃а на́шегѡ, мо́жеши, а҆́ще восхо́щеши, всѧ̑ на́мъ полє́знаѧ и҆спроси́ти. Сегѡ̀ ра́ди съ вѣ́рою серде́чною и҆ любо́вїю ѿ дꙋшѝ припа́даемъ къ тебѣ̀ ꙗ҆́кѡ цр҃и́цѣ и҆ влⷣчцѣ, и҆ ѱало́мски вопи́ти тебѣ̀ дерза́емъ: слы́ши, дщѝ, и҆ ви́ждь, и҆ приклонѝ ѹ҆́хо твоѐ, ѹ҆слы́ши моле́нїе на́ше, и҆ и҆зба́ви на́съ ѿ ѡ҆бстоѧ́щихъ бѣ́дъ и҆ скорбе́й: ты́ бо прошє́нїѧ всѣ́хъ вѣ́рныхъ, ꙗ҆́кѡ скорбѧ́щихъ ра́дость, и҆сполнѧ́еши, и҆ дꙋша́мъ и҆́хъ ми́ръ и҆ ѹ҆тѣше́нїе подае́ши. Сѐ зри́ши бѣдꙋ̀ на́шꙋ и҆ ско́рбь: ꙗ҆вѝ на́мъ млⷭ҇ть твою̀, послѝ ѹ҆тѣше́нїе ѹ҆ѧ́звленномꙋ печа́лїю се́рдцꙋ на́шемꙋ, покажѝ и҆ ѹ҆дивѝ на на́съ грѣ́шныхъ бога́тство милосе́рдїѧ твоегѡ̀, пода́ждь на́мъ сле́зы покаѧ́нїѧ ко ѡ҆чище́нїю грѣхѡ́въ на́шихъ и҆ ѹ҆толе́нїю гнѣ́ва бж҃їѧ, да съ чи́стымъ се́рдцемъ, со́вѣстїю бл҃го́ю и҆ наде́ждою несꙋмнѣ́нною прибѣга́емъ ко твоемꙋ̀ хода́тайствꙋ и҆ застꙋпле́нїю. Прїимѝ, всемлⷭ҇тиваѧ на́ша влⷣчце бцⷣе, ѹ҆се́рдное моле́нїе на́ше тебѣ̀ приноси́мое, и҆ не ѿри́ни на́съ недосто́йныхъ ѿ твоегѡ̀ бл҃госе́рдїѧ, но пода́ждь на́мъ и҆збавле́нїе ѿ ско́рби и҆ болѣ́зни, защитѝ на́съ ѿ всѧ́кагѡ навѣ́та вра́жїѧ и҆ клеветы̀ человѣ́ческїѧ, бꙋ́ди на́мъ помо́щница неѿстꙋ́пнаѧ во всѧ̑ дни̑ жи́зни на́шеѧ, ꙗ҆́кѡ да под̾ твои́мъ мт҃рнимъ покро́вомъ всегда̀ пребꙋ́демъ цѣ́ли и҆ сохране́ни твои́мъ застꙋпле́нїемъ и҆ мл҃твами къ сн҃ꙋ твоемꙋ̀ и҆ бг҃ꙋ сп҃си́телю на́шемꙋ, є҆мꙋ́же подоба́етъ всѧ́каѧ сла́ва, че́сть и҆ поклоне́нїе, со безнача́льнымъ є҆гѡ̀ ѻ҆ц҃е́мъ и҆ ст҃ы́мъ дх҃омъ, ны́нѣ и҆ при́снѡ и҆ во вѣ́ки вѣкѡ́въ.

## Мл҃тва ѳ҃, что́маѧ въ нижегоро́дскомъ крестовоздви́женскомъ монастырѣ̀:

<versal data-diacritics="true">Ѽ</versal> прест҃а́ѧ гпⷭ҇жѐ влⷣчце бцⷣе! Со стра́хомъ мно́гимъ и҆ вѣ́рою и҆ любо́вїю приносѧ́ще бл҃года́рствєннаѧ пѣ̑нїѧ, мо́лимсѧ тѝ пред̾ се́ю чꙋдотво́рною і҆кѡ́ною, ди́вными чꙋдесы̀ просїѧ́вшею: не затворѝ на́мъ грѣ̑шнымъ щедро́тъ твои́хъ, всенепоро́чнаѧ, не ѿве́ржи на́съ прибѣга́ющихъ къ тебѣ̀, милосе́рдаѧ. Ѹ҆молѝ твоего̀ сн҃а и҆ бг҃а, гдⷭ҇а на́шего і҆и҃са хрⷭ҇та̀, да свое́ю бл҃года́тїю возста́витъ, ѹ҆стро́итъ и҆ храни́тъ ѡ҆би́тель сїю̀ ко сп҃се́нїю дꙋ́шъ, є҆мꙋ̀ ѹ҆невѣ́стившихсѧ. Сама́ же, ꙗ҆́кѡ бл҃га́ѧ мт҃и вы́шнѧгѡ, пребꙋ́ди неѿстꙋ́пна ѿ ѡ҆би́тели сеѧ̀, сꙋ́щагѡ достоѧ́нїѧ твоегѡ̀, и҆ всеси́льными твои́ми мл҃твами покры́й и҆ застꙋпѝ здѣ̀ подвиза́ющыѧсѧ ѿ всѣ́хъ бѣ́дъ и҆ нꙋ́ждъ дꙋше́вныхъ и҆ тѣле́сныхъ. Не и҆́мамы бо и҆ны́ѧ по́мощи, не и҆́мамы и҆ны́ѧ наде́жды, ра́звѣ тебє̀, пречтⷭ҇аѧ дв҃о. Тѣ́мже смире́ннѡ припа́дающе, мо́лимъ тѧ̀, пребл҃гослове́ннаѧ влⷣчце: прїимѝ ми́лостивнѡ мл҃твы, прошє́нїѧ и҆ бл҃годарє́нїѧ всѣ́хъ съ вѣ́рою притека́ющихъ къ честно́мꙋ твоемꙋ̀ ѡ҆́бразꙋ, и҆збавлѧ́й и҆̀хъ ѿ паде́нїѧ грѣхо́внагѡ, ѿ навѣ́та ѕлы́хъ человѣ̑къ, ѿ скорбе́й и҆ бѣ́дъ, ѿ внеза́пныѧ сме́рти и҆ вѣ́чныхъ мꙋ́къ, и҆ да́рꙋй и҆̀мъ дꙋ́хъ сокрꙋше́нїѧ, смире́нїе се́рдца, чистотꙋ̀ ѹ҆ма̀ и҆ ѡ҆ставле́нїе прегрѣше́нїй, да всѝ мы̀, бл҃года́рнѡ тѧ̀ воспѣва́ющїи, сподо́бимсѧ нбⷭ҇нагѡ црⷭ҇твїѧ, и҆ та́мѡ со всѣ́ми ст҃ы́ми да сла́вимъ пречтⷭ҇но́е и҆ великолѣ́пое и҆́мѧ ѻ҆ц҃а̀ и҆ сн҃а и҆ ст҃а́гѡ дх҃а во вѣ́ки вѣкѡ́въ.

## Мл҃тва і҃, что́маѧ въ высокого́рской пꙋ́стыни, нижегоро́дскїѧ є҆па́рхїи:

<versal data-diacritics="true">Ѽ</versal> всемлⷭ҇тиваѧ и҆ премилосе́рдаѧ гпⷭ҇жѐ цр҃и́це бцⷣе! Ты̀ є҆́же восхо́щеши, ѡ҆ все́мъ ѹ҆проси́ти мо́жеши сн҃а твоего̀, хрⷭ҇та̀ бг҃а на́шего. Прїимѝ ѹ҆̀бо моле́нїе моѐ, и҆ не ѿри́ни ѿ твоегѡ̀ застꙋпле́нїѧ менѐ па́че всѣ́хъ человѣ̑къ грѣ́шнѣйшаго: пода́ждь мѝ свобожде́нїе ѿ бѣ́дъ и҆ скорбе́й, и҆зба́ви менѐ, всепречтⷭ҇аѧ, ѿ ви́димыхъ и҆ неви́димыхъ вра̑гъ и҆ ѿ ѕлы́хъ человѣ̑къ клеве́щꙋщихъ на мѧ̀, не попꙋстѝ мнѣ̀ поги́бнꙋти ѿ гла́да, меча̀, трꙋ́са, пото́па и҆ ѻ҆гнѧ̀, и҆ бꙋ́ди мнѣ̀ помо́щница неѡскꙋ́дна, ꙗ҆́кѡ да под̾ твои́мъ кро́вомъ всегда̀ сохране́нъ бꙋ́дꙋ и҆ твои́мъ моле́нїемъ въ стра́шный де́нь сꙋда̀ неѡсꙋжде́нъ предста́нꙋ сн҃ꙋ твоемꙋ̀ и҆ бг҃ꙋ на́шемꙋ, є҆мꙋ́же подоба́етъ сла́ва и҆ держа́ва, со безнача́льнымъ ѻ҆ц҃е́мъ и҆ ст҃ы́мъ дх҃омъ, ны́нѣ и҆ въ безконє́чныѧ вѣ́ки вѣкѡ́въ.

## Мл҃тва а҃і, что́маѧ въ вознесе́нскомъ собо́рѣ гра́да сама́ры:

<versal data-diacritics="true">Ѽ</versal> прест҃а́ѧ влⷣчце бцⷣе, бг҃оизбра́ннаѧ ѻ҆трокови́це, всѣ́хъ скорбѧ́щихъ ра́досте! Пода́ждь ѹ҆тѣше́нїе на́мъ въ ско́рби сꙋ́щымъ: ѿженѝ ѿ на́съ печа̑ли, болѣ̑зни, и҆скꙋшє́нїѧ и҆ всѧ̑кїѧ напа̑сти вра̑жїѧ: ѹ҆слы́ши на́съ грѣ́шныхъ, припа́дающихъ пред̾ твое́ю всечтⷭ҇но́ю і҆кѡ́ною съ сокрꙋше́ннымъ се́рдцемъ, и҆ твои́мъ всеси́льнымъ хода́тайствомъ сподо́би несконча́емыѧ ра́дости во црⷭ҇твїи сн҃а твоегѡ̀ и҆ бг҃а на́шегѡ во вѣ́ки вѣкѡ́въ.

## Мл҃тва в҃і, что́маѧ въ цр҃кви села̀ мꙋ́рзицъ, симби́рскїѧ є҆па́рхїи:

<versal>В</versal>лⷣчце, прест҃а́ѧ бцⷣе, нбⷭ҇наѧ цр҃и́це, преизрѧ́днаѧ ѻ҆трокови́це, ненадѣ́ющымсѧ надѣ́ѧнїе, болѧ́щымъ и҆сцѣле́нїе, си̑рымъ предста́тельнице, стра̑ннымъ прибѣ́жище, наги̑мъ ѡ҆дѣѧ́нїе, скорбѧ́щымъ ѹ҆тѣше́нїе и҆ ра́досте, ѡ҆би̑димымъ покрови́тельнице и҆ всѣ̑мъ сꙋ́щымъ въ бѣда́хъ и҆ напа́стехъ ско́рое вспоможе́нїе и҆ застꙋпле́нїе! Ѽ всемлⷭ҇тиваѧ гпⷭ҇жѐ дв҃о бцⷣе! Зри́ши бѣды̑ на́шѧ, скѡ́рби и҆ напа̑сти: помозѝ на́мъ бѣ̑днымъ и҆ стра́ждꙋщымъ, печа̑льнымъ и҆ ѹ҆ны̑лымъ, скорбѧ́щымъ и҆ ѿча̑ѧннымъ, ѿимѝ ѿ на́съ всѧ́кꙋю печа́ль, ѹ҆пра́ви на́съ ꙗ҆́кѡ стра́нныхъ. Ѡ҆би̑ды на́шѧ вѣ́си, непоро́чнаѧ, и҆ помощѝ на́мъ, а҆́ще во́лиши, мо́жеши. Не да́ждь ѹ҆̀бо, гпⷭ҇жѐ, на́мъ во ѿча́ѧнїе впа́сти: не и҆́мамы бо и҆ны́ѧ по́мощи, ра́звѣ сн҃а твоегѡ̀, превѣ́чнагѡ бг҃а, сп҃са хрⷭ҇та̀, и҆ и҆ны́ѧ предста́тельницы и҆ ѹ҆тѣ́шительницы, ра́звѣ тебє̀, ѽ влⷣчце, ѽ застꙋ́пнице, ѽ дв҃о бг҃оизбра́ннаѧ, ѽ цр҃и́це всеѧ̀ тва́ри, голꙋби́це пречтⷭ҇на́ѧ. Тѣ́мже на тво́й прест҃ы́й ѡ҆́бразъ взира́юще, со воздыха́нїемъ и҆ сокрꙋше́нїемъ се́рдца преклонѧ́емъ главы̑ и҆ колѣ̑на на̑ша и҆ мо́лимсѧ си́це: при́зри бл҃госе́рдїемъ, всепѣ́таѧ бцⷣе, ѹ҆слы́ши, пребл҃га́ѧ, не ѿри́ни на́съ, но бл҃говолѝ поми́ловати, и҆ не ѿве́ржи на́шихъ воздыха́нїй: никто́же бо притека́ѧй къ тебѣ̀ посра́мленъ ѿ тебє̀ и҆схо́дитъ, но про́ситъ бл҃года́ти и҆ прїе́млетъ млⷭ҇ть. Ѹ҆молѝ, гпⷭ҇жѐ цр҃и́це влⷣчце, дв҃о мр҃і́е, превѣ́чнаго бг҃а, гдⷭ҇а и҆ сп҃са на́шего і҆и҃са хрⷭ҇та̀, ѡ҆ всѣ́хъ на́съ съ вѣ́рою тебѣ̀ покланѧ́ющихсѧ и҆ молѧ́щихсѧ: соблюди́ же во здра́вїи, долгоде́нствїи и҆ бл҃гополꙋ́чнѣмъ пребыва́нїи бл҃гочести́вѣйшаго, самодержа́внѣйшаго, вели́каго госꙋда́рѧ на́шего, і҆мпера́тора нїкола́ѧ а҆леѯа́ндровича, престо́лъ є҆гѡ̀ ѹ҆твердѝ въ сїѧ́нїи сла́вы, ꙗ҆́кѡ со́лнце пред̾ тобо́ю, и҆ ве́сь ро́дъ є҆гѡ̀ сохранѝ въ наслѣ́дїи непрестае́мѣмъ: держа́вꙋ ца́рствїѧ є҆гѡ̀ ми́ромъ ѡ҆градѝ и҆ плодѡ́въ земны́хъ и҆з̾ѻби́лїемъ ѡ҆богатѝ. Ѡ҆́бразъ же се́й лица̀ твоегѡ̀ да бꙋ́детъ на́мъ стѣна̀ и҆ забра́ло и҆ ѹ҆твержде́нїе, врагѡ́мъ же на́шымъ стра́хъ и҆ пораже́нїе: на него́же мы̀ всѝ лю́дїе твоѝ взира́юще, да прїи́мемъ въ недꙋ́зѣхъ на́шихъ и҆сцѣле́нїе. Покры́й же и҆ и҆зба́ви на́съ ѿ всѧ́кагѡ нахожде́нїѧ ско́рби и҆ печа́ли. Тебѣ̀ мо́лимсѧ и҆ ми́ли сѧ дѣ́емъ, ѡ҆́бразъ тво́й ст҃ы́й цѣлꙋ́юще: поми́лꙋй, покры́й и҆ соблюдѝ и҆ ѡ҆градѝ твои́мъ застꙋпле́нїемъ, и҆ наста́ви ны̀ на пꙋ́ть сп҃се́нїѧ въ се́мъ вѣ́цѣ, и҆ въ бꙋ́дꙋщемъ вѣ́чныѧ и҆зьмѝ мꙋ́ки: ꙗ҆́кѡ бл҃гослове́на є҆сѝ и҆ препросла́влена ны́нѣ, всегда̀ и҆ въ безконє́чныѧ вѣ́ки вѣкѡ́въ.

## Мл҃тва г҃і, что́маѧ въ то́йже цр҃кви:

<versal data-diacritics="true">Ѽ</versal> прест҃а́ѧ гпⷭ҇жѐ, влⷣчце дв҃о бцⷣе, нбⷭ҇нагѡ цр҃ѧ̀ мт҃и! Прїимѝ ѿ на́съ приноси́мое тебѣ̀ сїѐ ма́лое похва́льное пѣ́нїе: ты́ бо є҆сѝ ст҃ѣ́йшаѧ всѣ́хъ ст҃ы́хъ а҆́гг҃лъ и҆ а҆рха̑гг҃лъ и҆ всеѧ̀ тва́ри честнѣ́йшаѧ, ненадѣ́ющымсѧ надѣ́ѧнїе, болѧ́щымъ и҆сцѣле́нїе, си̑рымъ предста́тельница, стра̑ннымъ прибѣ́жище, наги̑мъ ѡ҆дѣѧ́нїе, скорбѧ́щымъ ѹ҆тѣше́нїе и҆ ра́дость, ѡ҆би̑димымъ покрови́тельница, и҆ всѣ̑мъ сꙋ́щымъ въ бѣда́хъ и҆ напа́стехъ ско́рое поможе́нїе и҆ застꙋпле́нїе. Тѣ́мже ст҃ѣ́й твое́й і҆кѡ́нѣ покланѧ́ющесѧ, мо́лимсѧ тебѣ̀, ѹ҆ми́льнѡ взыва́юще: влⷣчце прест҃а́ѧ, и҆зба́ви ны̀ грѣ̑шныѧ и҆ недостѡ́йныѧ рабы̑ твоѧ̑ ѿ всѧ́кихъ бѣ́дъ, напа́стей, скорбе́й же и҆ недꙋ́гѡвъ, и҆ наста́ви на́съ на пꙋ́ть сп҃се́нїѧ въ ны́нѣшнемъ вѣ́цѣ, въ бꙋ́дꙋщемъ же и҆зьмѝ мꙋ́ки вѣ́чныѧ, и҆ сподо́би ны̀ нбⷭ҇нагѡ црⷭ҇твїѧ сн҃а твоегѡ̀ и҆ бг҃а на́шегѡ: ꙗ҆́кѡ бл҃гослови́сѧ и҆ просла́висѧ и҆́мѧ твоѐ во вѣ́ки вѣкѡ́въ.



## Тропарѝ ѻ҆́бщїи прест҃ѣ́й бцⷣѣ, гла́съ д҃:

<rubric class="inline">а҃.</rubric> <red>К</red>ъ бцⷣѣ приле́жнѡ ны́нѣ притеце́мъ грѣ́шнїи и҆ смире́ннїи, и҆ припаде́мъ, въ покаѧ́нїи зовꙋ́ще и҆з̾ глꙋбины̀ дꙋшѝ: влⷣчце, помозѝ, на ны̀ милосе́рдовавши: потщи́сѧ, погиба́емъ ѿ мно́жества прегрѣше́нїй: не ѿвратѝ твоѧ̑ рабы̑ тщы̀, тѧ́ бо и҆ є҆ди́нꙋ наде́ждꙋ и҆́мамы.

<rubric class="inline">в҃.</rubric> <red>Н</red>е ѹ҆молчи́мъ никогда̀, бцⷣе, си̑лы твоѧ̑ глаго́лати недосто́йнїи: а҆́ще бо ты̀ не бы предстоѧ́ла молѧ́щи, кто̀ бы на́съ и҆зба́вилъ ѿ толи́кихъ бѣ́дъ; кто́ же бы сохрани́лъ доны́нѣ свобѡ́дны; Не ѿстꙋ́пимъ, влⷣчце, ѿ тебє̀: твоѧ̑ бо рабы̑ сп҃са́еши при́снѡ ѿ всѧ́кихъ лю́тыхъ.

## И҆́нъ тропа́рь, гла́съ и҃, пое́мый въ моско́вской вознесе́нской, на цари́цыной ѹ҆́лицѣ, цр҃кви:

<red>К</red>о и҆сто́чникꙋ приснотекꙋ́щемꙋ милосе́рдїѧ, пречтⷭ҇ѣй дв҃ѣ бцⷣѣ, притеце́мъ лю́дїе всѝ, ца́рїе и҆ кнѧ́зи, сщ҃е́нницы же и҆ и҆́ноцы, мꙋ́жїе и҆ жєны̀ и҆ ча̑да, бога́тїи и҆ ни́щїи, здра́вїи и҆ болѧ́щїи, въ покаѧ́нїи вопїю́ще и҆ ѹ҆ми́льнѡ глаго́люще: влⷣчце, помозѝ грѣ̑шнымъ рабѡ́мъ твои̑мъ, ꙗ҆вѝ ꙗ҆́кѡ бл҃га́ѧ сла́вꙋ твою̀, при́снѡ потщи́сѧ ѹ҆милосе́рдитисѧ на ны̀, и҆спроси́ти ѡ҆чище́нїе дꙋ́шъ и҆ тѣле́съ на́шихъ ѿ и҆сто́чника жи́зни на́шеѧ бг҃а, є҆го́же родила̀ є҆сѝ, є҆ди́на бл҃гослове́ннаѧ.

## Тропа́рь, гла́съ д҃, пое́мый въ собо́рной воскресе́нской гра́да ѻ҆до́ева цр҃кви:

<red>Д</red>не́сь пресвѣ́тлѡ красꙋ́етсѧ сла́внѣйшїй гра́дъ москва̀, и҆мѣ́ѧ чꙋдотво́рнꙋю і҆кѡ́нꙋ влⷣчцы на́шеѧ бцⷣы: та́ бо вѣ̑рнымъ ꙗ҆влѧ́ющи чꙋдеса̀, низпосыла́етъ да́ры цѣлє́бныѧ. Сегѡ̀ ра́ди и҆ мы̀ съ вѣ́рою припа́дающе мо́лимсѧ, и҆ на тоѧ̀ пречтⷭ҇ый ѡ҆́бразъ взира́юще, ꙗ҆́кѡ и҆́стиннꙋю самꙋ́ю зри́мъ влⷣчцꙋ на́шꙋ приснодв҃ꙋ бцⷣꙋ, и҆ ѹ҆ми́льнѡ глаго́лемъ: воззрѝ, мт҃и бж҃їѧ, ѻ҆́комъ млⷭ҇ти, прострѝ къ на́мъ рꙋ́цѣ твоѝ пречтⷭ҇ыѧ, ꙗ҆́коже на і҆кѡ́нѣ твое́й сїѐ зри́тсѧ, и҆ пода́ждь всѣ̑мъ скорбѧ́щымъ ра́дость, больны̑мъ ѿ всѣ́хъ недꙋ́гѡвъ и҆сцѣле́нїе и҆ ѿ бѣ́дъ и҆збавле́нїе, ꙗ҆́кѡ ты̀ є҆сѝ ско́раѧ предста́тельница ѡ҆ дꙋша́хъ на́шихъ.

## Стїхи́ра, гла́съ в҃, пое́маѧ на моле́бнѣ вмѣ́стѡ тропарѧ̀:

<red>В</red>сѣ́хъ скорбѧ́щихъ ра́досте, и҆ ѡ҆би́димыхъ застꙋ́пнице, и҆ а҆́лчꙋщихъ пита́тельнице, стра́нныхъ ѹ҆тѣше́нїе, ѡ҆бꙋрева́емыхъ приста́нище, больны́хъ посѣще́нїе, немощны́хъ покро́ве и҆ застꙋ́пнице, же́зле ста́рости, мт҃и бг҃а вы́шнѧгѡ ты̀ є҆сѝ, пречтⷭ҇аѧ: потщи́сѧ, мо́лимсѧ, сп҃сти́сѧ рабѡ́мъ твои̑мъ.
