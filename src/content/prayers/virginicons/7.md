---
title: "Септе́мврїа з҃і"
navigation:
  key: prayers-virginicons-7
  title: "Септе́мврїа з҃і"
  parent: prayers-virginicons
  order: 7
type: "prayer"
---

## Септе́мврїа з҃і.

## Мл҃тва пред̾ і҆кѡ́ною прест҃ы́ѧ бцⷣы мака́рїевскою, что́маѧ въ мака́рїево-ѹ҆́нженскомъ монастырѣ̀, костромскі́ѧ є҆па́рхїи:

<versal>П</versal>ребл҃га́ѧ цр҃и́це, мт҃и гдⷭ҇а нб҃сѐ и҆ землѝ, а҆́гг҃лѡвъ ра́досте, прⷪ҇ро́кѡвъ сла́досте, а҆пⷭ҇лѡвъ сла́во, ст҃и́телей ѹ҆краше́нїе, мч҃нкѡвъ крѣ́посте, прпⷣбныхъ ра́дованїе, вселе́нныѧ похвало̀, ненаде́жныхъ наде́ждо, ско́рбныхъ ѹ҆тѣше́нїе, болѧ́щихъ здра́вїе, ни́щихъ неистощи́мое бога́тство, бога́тыхъ некра́домое сокро́вище, грѣ́шникѡвъ сп҃се́нїе, и҆ всѣ́хъ хрⷭ҇тїа́нъ поможе́нїе и҆ застꙋпле́нїе! Къ тебѣ̀, бг҃оневѣ́сто влⷣчце, мы̀ грѣ́шнїи рабѝ твоѝ прибѣга́емъ, и҆ ѡ҆ тебє̀, всебл҃га́ѧ гпⷭ҇жѐ бг҃ороди́тельнице, ско́рыѧ по́мощи про́симъ: ѡ҆зарѝ на́шъ ѹ҆́мъ свѣ́томъ и҆́стиннагѡ бг҃опозна́нїѧ, согрѣ́й сердца̀ на̑ша ко прїѧ́тїю сп҃си́тельныхъ за́повѣдей сн҃а твоегѡ̀ и҆ бг҃а на́шегѡ: ѹ҆врачꙋ́й, влⷣчце, ꙗ҆́звы неисцѣ̑льныѧ дꙋ́шъ и҆ тѣле́съ на́шихъ всеси́льными твои́ми мл҃твами, и҆ пода́ждь на́мъ, всебл҃га́ѧ, всѧ̑ полє́знаѧ ко сп҃се́нїю: ѡ҆градѝ на́съ ст҃ы́ми а҆́гг҃лы ѿ всѣ́хъ бѣ́дъ: дѡ́браѧ и҆ полє́знаѧ на́мъ дѣ́ѧти да́рꙋй, да про́чее вре́мѧ жи́зни на́шеѧ въ ми́рѣ и҆ покаѧ́нїи поживе́мъ: хрⷭ҇тїа́нскꙋю же кончи́нꙋ житїѧ̀ на́шегѡ ми́рнꙋ и҆ непосты́днꙋ и҆схода́тайствꙋй на́мъ. Є҆́й, влⷣчце, цр҃и́це нбⷭ҇наѧ! Ѹ҆слы́ши се́й гла́съ моле́нїѧ на́шегѡ: и҆ по и҆схо́дѣ ѿ вре́менныѧ жи́зни сеѧ̀, помозѝ на́мъ безбѣ́днѡ преитѝ всѧ̑ воздꙋ̑шнаѧ мыта̑рства мїродержи́телѧ тьмы̀ вѣ́ка сегѡ̀, и҆ въ ра́йскихъ ѡ҆би́телехъ со и҆збра́нными всели́тисѧ на́мъ сподо́би: да во свѣ́тлостехъ ст҃ы́хъ, со всѣ́ми нбⷭ҇ными си́лами, воспѣва́емъ великолѣ́пое и҆́мѧ ѻ҆ц҃а̀ и҆ сн҃а и҆ ст҃а́гѡ дх҃а, ны́нѣ и҆ при́снѡ и҆ во вѣ́ки вѣкѡ́въ.
