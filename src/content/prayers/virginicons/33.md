---
title: "Феврꙋа́рїа к҃а"
navigation:
  key: prayers-virginicons-33
  title: "Феврꙋа́рїа к҃а"
  parent: prayers-virginicons
  order: 33
type: "prayer"
---

## Феврꙋа́рїа к҃а.

## Мл҃тва пред̾ і҆кѡ́ною прест҃ы́ѧ бцⷣы козельща́нскою:

<versal>Б</versal>цⷣе дв҃о, пренепоро́чнаѧ мт҃и хрⷭ҇та̀ на́шегѡ, всегѡ̀ ро́да хрⷭ҇тїа́нскагѡ застꙋ́пнице! Чꙋдотво́рнѣй і҆кѡ́нѣ твое́й бл҃гоговѣ́йнѡ предстоѧ́ще, мо́лимъ тѧ̀ приле́жнѡ: ѹ҆слы́ши на́съ молѧ́щихсѧ тебѣ̀, прїимѝ бл҃годарє́нїѧ на̑ша недостѡ́йнаѧ ѡ҆ всѣ́хъ неизрече́нныхъ твои́хъ къ на́мъ бл҃годѣѧ́нїихъ, въ мѣ́стѣ се́мъ и҆ во и҆́ныхъ ве́сехъ и҆ гра́дѣхъ землѝ рѡссі́йскїѧ ꙗ҆вле́нныхъ и҆ ꙗ҆влѧ́емыхъ: ты́ бо є҆сѝ больны́хъ и҆сцѣле́нїе. Скорбѧ́щихъ ѹ҆тѣше́нїе, заблꙋ́ждшихъ и҆справле́нїе и҆ вразꙋмле́нїе. Бꙋ́ди всѣ̑мъ на́мъ покро́въ и҆ ѹ҆ти́шное приста́нище ѿ всѧ́кихъ ѕѡ́лъ, бѣ́дъ и҆ ѡ҆бстоѧ́нїй, ѿ гла́да, Трꙋ́са, пото́па, ѻ҆гнѧ̀, меча̀, наше́ствїѧ и҆ноплеме́нныхъ, смертоно́сныѧ ꙗ҆́звы и҆ ѿ ѕлы́хъ человѣ̑къ ѡ҆ѕлобле́нїѧ. Ѽ премилосе́рдаѧ мт҃и! Бꙋ́ди при́снѡ мл҃твенница любвеѻби́льнаѧ ѡ҆ бл҃гостоѧ́нїи ст҃а́гѡ хра́ма сегѡ̀, ѡ҆ ми́рѣ и҆ тишинѣ̀ жи́тельства ст҃ы́ѧ ѡ҆би́тели сеѧ̀: ѹ҆крѣпѝ сщ҃еннодѣ́йствꙋющыѧ и҆ слꙋжа́щыѧ во ст҃ѣ́мъ хра́мѣ се́мъ: ѡ҆сѣнѝ вседержа́внымъ покро́вомъ твои́мъ строи́тєли и҆ бл҃готвори́тєли ст҃ы́ѧ ѡ҆би́тели сеѧ̀, возда́ждь и҆̀мъ вѣ́чными да̑ры щедро́тъ твои́хъ: застꙋпѝ ѿ всѧ́кїѧ напа́сти и҆ сохранѝ съ вѣ́рою и҆ бл҃гоговѣ́нїемъ притека́ющыѧ къ чꙋдотво́рнѣй і҆кѡ́нѣ твое́й и҆ молѧ́щыѧсѧ тебѣ̀ съ любо́вїю здѣ̀ и҆ на всѧ́комъ мѣ́стѣ. Вознесѝ мл҃твы на́шѧ, ꙗ҆́кѡ кади́ло бл҃гово́нное, ко прⷭ҇то́лꙋ всевы́шнѧгѡ, да́рꙋющагѡ на́мъ здра́вїе, долгоде́нствїе и҆ въ трꙋдѣ́хъ бл҃гочести́выхъ поспѣше́нїе, да твои́мъ води́тельствомъ ѹ҆правлѧ́еми и҆ покро́вомъ твои́мъ ѡ҆сѣнѧ́еми, просла́вимъ ѻ҆ц҃а̀ и҆ сн҃а и҆ ст҃а́го дх҃а, и҆ твоѐ мт҃рнее ѡ҆ на́съ застꙋпле́нїе, всегда̀, ны́нѣ и҆ при́снѡ и҆ во вѣ́ки вѣкѡ́въ.
