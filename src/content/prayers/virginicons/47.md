---
title: "Ма́їа з҃"
navigation:
  key: prayers-virginicons-47
  title: "Ма́їа з҃"
  parent: prayers-virginicons
  order: 47
type: "prayer"
---

## Ма́їа з҃.

## Мл҃тва пред̾ чꙋдотво́рною і҆кѡ́ною прест҃ы́ѧ бцⷣы лю́бечскою, и҆з̾ слꙋ́жбы:

<versal data-diacritics="true">Ѽ</versal> прест҃а́ѧ и҆ пребл҃гослове́ннаѧ мт҃и гдⷭ҇а и҆ сп҃са на́шегѡ і҆и҃са хрⷭ҇та̀, пречтⷭ҇аѧ приснодв҃о, бцⷣе мр҃і́е! Припа́даемъ и҆ покланѧ́емсѧ тебѣ̀ пред̾ ст҃о́ю и҆ чꙋдотво́рною і҆кѡ́ною твое́ю, ю҆́же ѿ лѣ́тъ дре́внихъ здѣ̀ чꙋдесы̀ мно́гими и҆ и҆сцѣле́ньми неисче́тными просла́вити бл҃гоизво́лила є҆сѝ. Смире́ннѡ мо́лимсѧ тебѣ̀, бл҃го́й и҆ милосе́рднѣй застꙋ́пницѣ на́шей: предста́тельствомъ ѹ҆го́дника твоегѡ̀, прпⷣбнагѡ а҆нтѡ́нїа пече́рскагѡ, вонмѝ гла́сꙋ грѣ́шныхъ моле́нїй на́шихъ, не пре́зри воздыха́нїй ѿ дꙋшѝ, ви́ждь скѡ́рби и҆ бѣды̑ на́съ ѡ҆быше́дшыѧ, и҆ ꙗ҆́кѡ любвеѻби́льнаѧ вои́стинꙋ мт҃и, потщи́сѧ на по́мощь на́мъ безпомѡ́щнымъ, ѹ҆ны̑лымъ, во мнѡ́гїѧ и҆ тѧ́жкїѧ грѣхѝ впа́дшымъ и҆ при́снѡ прогнѣвлѧ́ющымъ гдⷭ҇а и҆ созда́телѧ на́шего, є҆го́же ѹ҆молѝ, предста́тельнице на́ша, да не погꙋби́тъ на́съ со беззакѡ́нїи на́шими, но да ꙗ҆ви́тъ на́мъ чл҃вѣколю́бнꙋю свою̀ млⷭ҇ть. И҆спросѝ на́мъ, влⷣчце, ѹ҆ бл҃гости є҆гѡ̀ тѣле́сное здра́вїе и҆ дꙋше́вное сп҃се́нїе, бл҃гоче́стное и҆ ми́рное житїѐ, землѝ плодоно́сїе, воздꙋ́ха бл҃горастворе́нїе, дождѝ бл҃говре́мєнны и҆ бл҃гослове́нїе свы́ше на всѧ̑ бл҃га̑ѧ дѣла̀ и҆ начина̑нїѧ на̑ша. И҆схода́тайствꙋй, гпⷭ҇жѐ, ѹ҆ цр҃ѧ̀ ца́рствꙋющихъ и҆ гдⷭ҇а госпо́дствꙋющихъ, бл҃гочести́вѣйшемꙋ, самодержа́внѣйшемꙋ, вели́комꙋ госꙋда́рю на́шемꙋ, і҆мпера́торꙋ нїкола́ю а҆леѯа́ндровичꙋ всеѧ̀ рѡссі́и, на всѧ̑ врагѝ є҆гѡ̀ побѣ́дꙋ и҆ ѡ҆долѣ́нїе, всемꙋ́ же правосла́вномꙋ ца́рствꙋ є҆гѡ̀ млⷭ҇ть бж҃їю, бл҃гоꙋстрое́нїе и҆ во всѣ́хъ бл҃ги́хъ и҆з̾ѻби́лїе. Ѽ цр҃и́це всепѣ́таѧ, мт҃и бж҃їѧ всебл҃га́ѧ! Прострѝ бг҃оно́снїи рꙋ́цѣ твоѝ къ возлю́бленномꙋ сн҃ꙋ твоемꙋ̀ и҆ бг҃ꙋ на́шемꙋ, ѹ҆молѝ є҆го̀ всѧ̑ ны̀ сп҃стѝ и҆ и҆зба́вити ѿ поги́бели вѣ́чныѧ. Ꙗ҆́коже дре́вле на мѣ́стѣ се́мъ ѻ҆тцє́мъ на́шымъ млⷭ҇ть твою̀ ꙗ҆влѧ́ла є҆сѝ, влⷣчце, си́це и҆ на́мъ ны́нѣ ꙗ҆вѝ, бцⷣе, твоѧ̑ щедрѡ́ты: болѧ́щыѧ и҆сцѣлѝ, скорбѧ́щыѧ ѹ҆тѣ́ши, бѣ́дствꙋющымъ помозѝ: споспѣшѝ всѣ̑мъ на́мъ носи́ти и҆́го хрⷭ҇то́во въ терпѣ́нїи и҆ смиренномꙋ́дрїи, и҆ сподо́би на́съ бл҃гоче́стнѡ житїѐ сїѐ земно́е сконча́ти, хрⷭ҇тїа́нскꙋю же непосты́днꙋю кончи́нꙋ полꙋчи́ти и҆ нбⷭ҇ное црⷭ҇твїе ѹ҆наслѣ́дити, мт҃рнимъ хода́тайствомъ твои́мъ къ ро́ждшемꙋсѧ ѿ тебє̀ гдⷭ҇ꙋ и҆ бг҃ꙋ на́шемꙋ і҆и҃сꙋ хрⷭ҇тꙋ̀, є҆мꙋ́же, со безнача́льнымъ є҆гѡ̀ ѻ҆ц҃е́мъ и҆ прест҃ы́мъ дх҃омъ, подоба́етъ всѧ́каѧ сла́ва, че́сть и҆ поклоне́нїе, ны́нѣ и҆ при́снѡ и҆ во вѣ́ки вѣкѡ́въ.

## Тропа́рь, гла́съ д҃:

<red>П</red>ребл҃гослове́ннаѧ цр҃и́це, пречтⷭ҇аѧ дв҃о бцⷣе, просла́вльшаѧ гра́дъ лю́бечь ѹ҆го́дника твоегѡ̀ прпⷣбнагѡ а҆нтѡ́нїа пече́рскагѡ рожде́нїемъ и҆ чꙋдотво́рныѧ і҆кѡ́ны твоеѧ̀ ꙗ҆вле́нїемъ! Мо́лимъ тѧ̀, всебл҃га́ѧ, молѝ за ны̀ ро́ждшагосѧ ѿ тебє̀ цр҃ѧ̀ хрⷭ҇та̀ бг҃а на́шего, и҆ ма́тернимъ твои́мъ къ немꙋ̀ предста́тельствомъ и҆зба́ви на́съ ѿ всѧ́кагѡ ѕла̀: недꙋ́ги на́шѧ и҆сцѣлѝ, печа̑ли на́шѧ ѹ҆толѝ и҆ наслѣ́дники ꙗ҆вѝ на́съ црⷭ҇твїѧ нбⷭ҇нагѡ, ꙗ҆́кѡ милосе́рдна.
