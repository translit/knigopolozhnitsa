---
title: "Ное́мврїа к҃з"
navigation:
  key: prayers-virginicons-23
  title: "Ное́мврїа к҃з"
  parent: prayers-virginicons
  order: 23
type: "prayer"
---

## Ное́мврїа к҃з.

## Мл҃твы пред̾ царскосе́льскою чꙋдотво́рною і҆кѡ́ною зна́менїѧ прест҃ы́ѧ бцⷣы.



## Мл҃тва а҃:

<versal data-diacritics="true">Ѽ</versal> прест҃а́ѧ дв҃о, мт҃и гдⷭ҇а вы́шнихъ си́лъ, нб҃сѐ и҆ землѝ цр҃и́це, гра́да и҆ страны̀ на́шеѧ всемо́щнаѧ застꙋ́пнице! Прїимѝ бл҃годаре́нїе и҆ сла́вꙋ ѿ на́съ недосто́йныхъ ра̑бъ твои́хъ, и҆ вознесѝ мл҃твы на́шѧ ко прⷭ҇то́лꙋ бг҃а сн҃а твоегѡ̀, да ꙗ҆ви́тъ на́мъ зна́менїе милосе́рдїѧ своегѡ̀ и҆ проба́витъ бл҃года́ть свою̀ чтꙋ́щымъ всечтⷭ҇но́е и҆́мѧ твоѐ и҆ съ вѣ́рою и҆ любо́вїю покланѧ́ющымсѧ чꙋдотво́рномꙋ ѡ҆́бразꙋ твоемꙋ̀. Нѣ́смы бо досто́йни ѿ негѡ̀ поми́ловани бы́ти, а҆́ще не ты̀ ѹ҆ми́лостивиши є҆го̀ ѡ҆ на́съ, влⷣчце: тебѣ́ же всѧ̑ ѿ негѡ̀ возмѡ́жна сꙋ́ть. Сегѡ̀ ра́ди къ тебѣ̀ прибѣга́емъ, ꙗ҆́кѡ къ несомнѣ́ннѣй и҆ ско́рѣй застꙋ́пницѣ на́шей. Ѹ҆слы́ши на́съ молѧ́щихсѧ тебѣ̀, ѡ҆сѣнѝ на́съ вседержа́внымъ покро́вомъ твои́мъ, и҆ и҆спросѝ ѿ гдⷭ҇а вседержи́телѧ бл҃гочести́вѣйшемꙋ, самодержа́внѣйшемꙋ, вели́комꙋ госꙋда́рю на́шемꙋ, і҆мпера́торꙋ нїкола́ю а҆леѯа́ндровичꙋ всеѧ̀ рѡссі́и: сꙋпрꙋ́гѣ є҆гѡ̀, бл҃гочести́вѣйшей госꙋда́рынѣ і҆мператрі́цѣ а҆леѯа́ндрѣ ѳео́дѡровнѣ: ма́тери є҆гѡ̀, бл҃гочести́вѣйшей госꙋда́рынѣ і҆мператрі́цѣ марі́и ѳео́дѡровнѣ: наслѣ́дникꙋ є҆гѡ̀, бл҃говѣ́рномꙋ госꙋда́рю цесаре́вичꙋ и҆ вели́комꙋ кнѧ́зю а҆леѯі́ю нїкола́евичꙋ, и҆ всемꙋ̀ ца́рствꙋющемꙋ до́мꙋ, ми́ръ, здра́вїе, сп҃се́нїе и҆ во все́мъ бл҃го́е поспѣше́нїе: па́стырємъ же на́шымъ ре́вность и҆ бдѣ́нїе ѡ҆ дꙋша́хъ, градоправи́телємъ мꙋ́дрость и҆ си́лꙋ, сꙋдїѧ́мъ пра́вдꙋ и҆ нелицепрїѧ́тїе, наста́вникѡмъ ра́зꙋмъ и҆ смиренномꙋ́дрїе, сꙋпрꙋ́гѡмъ любо́вь и҆ согла́сїе, ча́дѡмъ послꙋша́нїе, ѡ҆би̑димымъ терпѣ́нїе, ѡ҆би́дѧщымъ стра́хъ бж҃їй, скорбѧ́щымъ бл҃годꙋ́шїе, ра́дꙋющымсѧ бл҃гослове́нїе, болѧ́щымъ здра́вїе, напа́ствꙋємымъ застꙋпле́нїе, на́мъ же всѣ̑мъ дꙋ́хъ вѣ́ры и҆ бл҃гоче́стїѧ, дꙋ́хъ милосе́рдїѧ и҆ кро́тости, дꙋ́хъ чистоты̀ и҆ пра́вды. Є҆́й, цр҃и́це пребл҃га́ѧ! Ѹ҆милосе́рдисѧ на немощны̑ѧ лю́ди твоѧ̑: разсѣ̑ѧнныѧ по распꙋ́тїємъ мі́ра соберѝ, заблꙋ́ждшыѧ на пꙋ́ть пра́вый наста́ви, ста́рость ѹ҆крѣпѝ, ю҆́ныѧ ѹ҆цѣломꙋ́дри, младе́нцы воспита́й, и҆ при́зри на всѣ́хъ на́съ призрѣ́нїемъ мт҃рнѧгѡ твоегѡ̀ милосе́рдїѧ: воздви́гни на́съ и҆з̾ глꙋбины̀ грѣхо́вныѧ и҆ просвѣтѝ сердє́чныѧ ѻ҆́чи на́ши ко зрѣ́нїю сп҃се́нїѧ. Ми́лостива на́мъ бꙋ́ди здѣ̀ и҆ та́мѡ, во странѣ̀ земна́гѡ прише́льствїѧ и҆ на стра́шнѣмъ сꙋдѣ̀ сн҃а твоегѡ̀: преста́вльшыѧсѧ же въ вѣ́рѣ и҆ покаѧ́нїи ѿ житїѧ̀ сегѡ̀ ѻ҆тцы̀ и҆ бра́тїю на́шꙋ въ вѣ́чнѣй жи́зни со а҆́гг҃лы и҆ со всѣ́ми ст҃ы́ми жи́ти сотворѝ. Ты́ бо є҆сѝ, гпⷭ҇жѐ, сла́ва нбⷭ҇ныхъ и҆ ѹ҆пова́нїе земны́хъ, ты̀ по бз҃ѣ на́ша наде́жда и҆ застꙋ́пница всѣ́хъ притека́ющихъ къ тебѣ̀ съ вѣ́рою. Тебѣ̀ ѹ҆̀бо мо́лимсѧ, и҆ тебѣ̀, ꙗ҆́кѡ всемогꙋ́щей помо́щницѣ, са́ми себѐ и҆ дрꙋ́гъ дрꙋ́га и҆ всю̀ жи́знь на́шꙋ по хрⷭ҇тѣ̀ бз҃ѣ предае́мъ, ны́нѣ и҆ при́снѡ и҆ во вѣ́ки вѣкѡ́въ.

## Мл҃тва в҃:

<versal data-diacritics="true">Ѽ</versal> прест҃а́ѧ влⷣчце бцⷣе! При́зри съ бл҃госе́рдїемъ на молє́нїѧ на́съ грѣ́шныхъ и҆ смире́нныхъ рабѡ́въ твои́хъ, и҆ ѹ҆молѝ бг҃а сн҃а твоего̀, да низпо́слетъ на́мъ и҆ всѣ̑мъ притека́ющымъ къ тебѣ̀ здра́вїе дꙋше́вное и҆ тѣле́сное и҆ всѧ̑ къ вѣ́чнѣй и҆ вре́меннѣй жи́зни потрє́бнаѧ, да прости́тъ на́мъ всѧ́кое согрѣше́нїе во́льное и҆ нево́льное, да и҆зба́витъ на́съ ѿ всѧ́кихъ скорбе́й и҆ болѣ́зней, и҆ напа́стей, и҆ всѧ́кагѡ ѕла́гѡ ѡ҆бстоѧ́нїѧ. Є҆́й, цр҃и́це на́ша пребл҃га́ѧ, наде́ждо на́ша несокрꙋши́маѧ и҆ застꙋ́пнице неѡбори́маѧ! Не ѿвратѝ лица̀ твоегѡ̀ ѿ на́съ за мно́жество прегрѣше́нїй на́шихъ: но прострѝ на́мъ рꙋ́цѣ мт҃рнѧгѡ милосе́рдїѧ твоегѡ̀ и҆ сотворѝ съ на́ми зна́менїе во бл҃го. Ꙗ҆вѝ на́мъ бога́тꙋю по́мощь твою̀ и҆ бл҃гопоспѣшѝ во всѧ́комъ дѣ́лѣ бла́зѣ: ѿ всѧ́кагѡ же начина́нїѧ грѣхо́внагѡ и҆ помышле́нїѧ лꙋка́вагѡ ѿвратѝ на́съ, да всегда̀ сла́вимъ пречтⷭ҇но́е и҆́мѧ твоѐ, и҆ бл҃года́рнѣ чтⷭ҇но́мꙋ (и҆ чꙋдотво́рномꙋ) ѡ҆́бразꙋ твоемꙋ̀ покланѧ́ющесѧ, велича́емъ бг҃а ѻ҆ц҃а̀, и҆ є҆диноро́днаго сн҃а є҆гѡ̀, гдⷭ҇а на́шего і҆и҃са хрⷭ҇та̀, и҆ ст҃а́го дх҃а, со всѣ́ми ст҃ы́ми, во вѣ́ки вѣкѡ́въ.
