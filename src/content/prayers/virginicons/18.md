---
title: "Ѻ҆ктѡ́врїа л҃"
navigation:
  key: prayers-virginicons-18
  title: "Ѻ҆ктѡ́врїа л҃"
  parent: prayers-virginicons
  order: 18
type: "prayer"
---

## Ѻ҆ктѡ́врїа л҃.

## Мл҃тва прест҃ѣ́й бцⷣѣ пред̾ і҆кѡ́ною є҆ѧ̀ ѻ҆зерѧ́нскою, и҆з̾ слꙋ́жбы:

<versal data-diacritics="true">Ѿ</versal> сꙋеты̀ жите́йскїѧ возни́кше и҆ ѹ҆ма̀ своегѡ̀ по́мыслы во є҆ди́но собра́вше, ко твое́й, бцⷣе, і҆кѡ́нѣ ѻ҆́чи дꙋ́шъ и҆ тѣле́съ на́шихъ воздвиза́емъ, и҆ тебѣ̀ взыва́емъ си́це: не ѡ҆ста́ви, пречтⷭ҇аѧ, на́съ немощны́хъ во грѣсѣ́хъ на́шихъ растлѣ́тисѧ, не попꙋстѝ ѕло́мꙋ де́монꙋ дꙋ́шы на́шѧ ѿ сн҃а твоегѡ̀ въ дє́бри страсте́й ѿгна́ти, но помозѝ на́мъ тогѡ̀ за́пѡвѣди при́снѡ па́мѧтовати, да нижѐ блꙋ̑днымъ возбѣше́нїємъ себѐ предае́мъ, нижѐ дрꙋ́гъ дрꙋ́га ѕло́бою ѹ҆грыза́емъ, но ꙗ҆́коже дне́сь, свѧты́ни твое́й предстоѧ́ще, ѡ҆ и҆справле́нїи житїѧ̀ на́шегѡ ре́вностїю распалѧ́емсѧ, та́кѡ и҆ ѿ хра́ма твоегѡ̀ въ до́мы своѧ̑ ѿше́дше, сїѐ до́брое намѣ́ренїе сохрани́ти потщи́мсѧ.

<red>П</red>о си́хъ же и҆ тѣлє́сныѧ на́шѧ нꙋ̑жды ѹ҆толѝ, и҆ го́рєсти твое́ю мл҃твою и҆сцѣлѝ, всепѣ́таѧ. Вѣ́мы, ꙗ҆́кѡ подоба́ше на́мъ па́че всѧ̑ сїѧ̑ бл҃годꙋ́шнѣ претерпѣва́ти и҆ то́чїю ѡ҆ терпѣ́нїи въ ско́рбехъ гдⷭ҇а проси́ти: но поне́же и҆знемога́ютъ въ печа́лехъ дꙋ́шы на́шѧ и҆ по́мыслы ѹ҆ны́нїѧ на́шꙋ коле́блютъ вѣ́рꙋ, сегѡ̀ ра́ди въ сокрꙋше́нїи серде́цъ къ тебѣ̀ си́це взыва́емъ. Ꙗ҆́коже безчи́слєнныѧ болѧ́щыѧ страда́льцы и҆сцѣли́ла є҆сѝ и҆ скорбѧ́щыѧ ѹ҆тѣ́шила є҆сѝ, та́кѡ и҆ на́съ пред̾ чꙋдотво́рною твое́ю і҆кѡ́ною припа́дающихъ и҆ въ ско́рби тебѣ̀ молѧ́щихсѧ ѹ҆слы́ши, и҆ всѣ́хъ прошє́нїѧ во бл҃го́е и҆спо́лни, болѧ́щымъ здра́вїе, скорбѧ́щымъ ѹ҆тѣше́нїе подаю́щи, во враждѣ̀ сꙋ́щымъ ми́ръ ѿ бг҃а низпосыла́ющи, сомнѧ́щымсѧ же вѣ́ры ѹ҆твержде́нїе.

<red>Ѹ҆</red>слы́ши грѣ̑шныѧ рабы̑ твоѧ̑, пречтⷭ҇аѧ, воздви́гни на́съ на бл҃года́рственное тѝ славосло́вїе, да ѹ҆мно́житсѧ вѣ́ра люде́й твои́хъ, да просла́витсѧ въ ни́хъ твоѐ застꙋпле́нїе, да та́кѡ црⷭ҇твїе сн҃а твоегѡ̀ посредѣ̀ на́съ ѹ҆тверди́тсѧ, є҆мꙋ́же подоба́етъ всѧ́каѧ сла́ва, че́сть и҆ поклоне́нїе, со безнача́льнымъ є҆гѡ̀ ѻ҆ц҃е́мъ, и҆ прест҃ы́мъ и҆ бл҃ги́мъ и҆ животворѧ́щимъ дх҃омъ, ны́нѣ и҆ при́снѡ и҆ во вѣ́ки вѣкѡ́въ.

## Тропа́рь, гла́съ г҃:

<red>Т</red>воегѡ̀ предста́тельства ѹ҆вѣре́нїе и҆ милосе́рдїѧ твоегѡ̀ ꙗ҆вле́нїе і҆кѡ́на ѻ҆зерѧ́нскаѧ на́мъ, влⷣчце, показа́сѧ, пред̾ не́юже дꙋ́шы на́шѧ въ мл҃твѣ и҆злива́емъ и҆ вѣ́рою тебѣ̀ вопїе́мъ: воззрѝ, милосе́рдаѧ, на лю́ди твоѧ̑, всѧ̑ скѡ́рби на́шѧ и҆ печа̑ли ѹ҆толѝ, ѹ҆тѣше́нїе бл҃го́е въ сердца̀ на̑ша низпослѝ, и҆ сп҃се́нїе вѣ́чное дꙋша́мъ на́шымъ, пречⷭ҇таѧ, и҆спросѝ.
