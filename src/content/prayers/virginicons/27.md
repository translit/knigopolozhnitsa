---
title: "Деке́мврїа к҃ѕ"
navigation:
  key: prayers-virginicons-27
  title: "Деке́мврїа к҃ѕ"
  parent: prayers-virginicons
  order: 27
type: "prayer"
---

## Деке́мврїа к҃ѕ.

## Мл҃твы ко прест҃ѣ́й бцⷣѣ пред̾ і҆кѡ́ною є҆ѧ̀, тре́хъ ра́достей и҆менꙋ́емою.



## Мл҃тва а҃, что́маѧ въ моско́вской тро́ицкой, на грѧзѧ́хъ, цр҃кви:

<versal data-diacritics="true">Ѽ</versal> прест҃а́ѧ дв҃о, всебл҃га́гѡ сн҃а мт҃и всебл҃га́ѧ, ца́рствꙋющагѡ гра́да и҆ ст҃а́гѡ хра́ма сегѡ̀ покро́ве, всѣ̑мъ же сꙋ́щымъ во грѣсѣ́хъ и҆ ско́рбехъ вѣ́рнаѧ предста́тельнице и҆ застꙋ́пнице! Не пре́зри моле́нїѧ на́съ, недосто́йныхъ ра̑бъ твои́хъ, но ѹ҆молѝ сн҃а твоего̀ и҆ бг҃а на́шего, да всѣ̑мъ на́мъ, съ вѣ́рою и҆ ѹ҆миле́нїемъ пред̾ чꙋдотво́рнымъ ѡ҆́бразомъ твои́мъ покланѧ́ющымсѧ, по коегѡ́ждо потре́бѣ ра́дость да́рꙋетъ: грѣ́шникѡмъ - вседѣ́йственное вразꙋмле́нїе, покаѧ́нїе же и҆ сп҃се́нїе: сꙋ́щымъ въ ско́рбехъ и҆ печа́лехъ - ѹ҆тѣше́нїе: въ бѣда́хъ и҆ ѡ҆ѕлобле́нїихъ пребыва́ющымъ - соверше́нное си́хъ и҆збы́тїе: малодꙋ̑шнымъ и҆ ненадє́жнымъ - наде́ждꙋ и҆ терпѣ́нїе: въ ра́дости и҆ и҆з̾ѻби́лїи живꙋ́щымъ - непреста́нное бг҃ꙋ бл҃годаре́нїе: сꙋ́щымъ въ болѣ́зни - и҆сцѣле́нїе и҆ ѹ҆крѣпле́нїе. Ѽ гпⷭ҇жѐ прест҃а́ѧ! Ѹ҆милосе́рдисѧ ко всѣ̑мъ чтꙋ́щымъ всечтⷭ҇но́е и҆́мѧ твоѐ, и҆ всѣ̑мъ ꙗ҆вѝ всемо́щный покро́въ тво́й и҆ застꙋпле́нїе: ѿ вра̑гъ ви́димыхъ и҆ неви́димыхъ лю́ди твоѧ̑ защитѝ и҆ сохранѝ. Сꙋпрꙋ́жєства въ любвѝ и҆ є҆диномы́слїи ѹ҆твердѝ: младе́нцы воспита́й, ю҆́ныѧ ѹ҆цѣломꙋ́дри, ѿве́рзи и҆̀мъ ѹ҆́мъ къ воспрїѧ́тїю всѧ́кагѡ поле́знагѡ ѹ҆че́нїѧ: ѿ дома́шнїѧ сва́ры є҆динокрѡ́вныѧ лю́ди ми́ромъ и҆ любо́вїю ѡ҆градѝ, и҆ всѣ̑мъ на́мъ пода́ждь дрꙋ́гъ ко дрꙋ́гꙋ любо́вь, ми́ръ и҆ бл҃гоче́стїе и҆ здра́вїе со долгоде́нствїемъ: да всѝ на нб҃сѝ и҆ на землѝ вѣ́дѧтъ тѧ̀, ꙗ҆́кѡ тве́рдꙋю и҆ непосты́днꙋю предста́тельницꙋ ро́да хрⷭ҇тїа́нскагѡ, и҆ сїѐ вѣ́дꙋще, сла́вѧтъ тѧ̀ и҆ тобо́ю сн҃а твоего̀, со безнача́льнымъ є҆гѡ̀ ѻ҆ц҃е́мъ и҆ є҆диносꙋ́щнымъ є҆гѡ̀ дх҃омъ, ны́нѣ и҆ при́снѡ и҆ во вѣ́ки вѣкѡ́въ.

## Мл҃тва в҃, что́маѧ въ цр҃кви села̀ ма́рѳина, моско́вскїѧ є҆па́рхїи:

<versal data-diacritics="true">Ѽ</versal> прест҃а́ѧ гпⷭ҇жѐ влⷣчце бцⷣе! Прїимѝ недосто́йнꙋю мл҃твꙋ на́шꙋ, и҆ сохранѝ на́съ ѿ навѣ́та ѕлы́хъ человѣ̑къ и҆ ѿ внеза́пныѧ сме́рти, и҆ да́рꙋй на́мъ пре́жде конца̀ покаѧ́нїе. На моле́нїе на́ше ѹ҆милосе́рдисѧ, и҆ ра́дость вмѣ́стѡ печа́ли да́рꙋй. И҆ и҆зба́ви на́съ, гпⷭ҇жѐ, ѿ всѧ́кїѧ бѣды̀ и҆ напа́сти, ско́рби и҆ болѣ́зни и҆ ѿ всѧ́кагѡ ѕла̀. И҆ сподо́би ны̀, грѣ̑шныѧ рабы̑ твоѧ̑, ѡ҆деснꙋ́ю ста́ти во второ́мъ прише́ствїи сн҃а твоегѡ̀, хрⷭ҇та̀ бг҃а на́шегѡ, и҆ наслѣ́дники бы́ти црⷭ҇твїѧ нбⷭ҇нагѡ и҆ жи́зни вѣ́чныѧ со всѣ́ми ст҃ы́ми въ безконє́чныѧ вѣ́ки вѣкѡ́въ.
