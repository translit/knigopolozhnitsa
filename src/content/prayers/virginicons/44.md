---
title: "А҆прі́лїа к҃є"
navigation:
  key: prayers-virginicons-44
  title: "А҆прі́лїа к҃є"
  parent: prayers-virginicons
  order: 44
type: "prayer"
---

## А҆прі́лїа к҃є.

## Мл҃тва пред̾ чꙋдотво́рною і҆кѡ́ною прест҃ы́ѧ бцⷣы царегра́дскою, что́маѧ въ є҆леаза́ровой пꙋ́стыни, пско́вскїѧ є҆па́рхїи:

<versal>К</versal>ъ тебѣ̀, прест҃а́ѧ гпⷭ҇жѐ бцⷣе, недосто́йнїи рабѝ твоѝ прибѣга́емъ: ты́ бо, пребл҃га́ѧ, є҆ди́на неѕло́биваѧ є҆сѝ и҆ велемо́щнаѧ къ сн҃ꙋ твоемꙋ̀, хрⷭ҇тꙋ̀ бг҃ꙋ на́шемꙋ, за ны̀ грѣ̑шныѧ хода́таица и҆ непосты́днаѧ предста́тельница. Вѣ́си, ꙗ҆́кѡ бл҃гость є҆гѡ̀ престꙋпле́нїемъ бж҃е́ственныхъ є҆гѡ̀ за́повѣдей ѕѣлѡ̀ преѡгорчи́хомъ: нѣ́сть бо грѣ́хъ, є҆гѡ́же мы̀ непотре́бнїи не сотвори́хомъ, всѧ́кѡ стра́хъ бж҃їй попра́вше: тогѡ̀ ра́ди и҆ дх҃а бл҃года́ти и҆ да́ра преесте́ственнагѡ сыноположе́нїѧ ѿверго́хомсѧ, и҆ всѧ́кагѡ ѿвраще́нїѧ и҆ ка́зни досто́йни сотвори́хомсѧ. Вѣ́си, пребл҃га́ѧ застꙋ́пнице, ꙗ҆́кѡ и҆ твоѧ̑ млⷭ҇ти и҆ дарова̑нїѧ мы̀ безꙋ́мнїи забве́нїю преда́хомъ, и҆ твоегѡ̀ милосе́рдїѧ недосто́йни содѣ́ѧхомсѧ. Колькра́ты бо тѧ̀, гпⷭ҇жѐ бг҃ороди́тельнице, на ѹ҆моле́нїе сн҃а твоегѡ̀ и҆ бг҃а на́шегѡ подвиза́юще, ѿ ѕлы́хъ и҆справле́нїе ꙗ҆ви́ти ѡ҆бѣща́хомъ! Но солга́хомъ ѡ҆каѧ́ннїи, и҆ твоѐ мт҃рнее къ немꙋ̀ за ны̀ грѣ̑шныѧ предста́тельство и҆ застꙋпле́нїе ни во что́же вмѣни́хомъ, и҆ та́кѡ ѕѣлѡ̀ неблагода́рни и҆ ѕлонра́вни ꙗ҆ви́хомсѧ, и҆ ны́нѣ стꙋ́дъ сво́й носѧ́ще и҆ нижѐ воззрѣ́ти на пречтⷭ҇ый тво́й ѡ҆́бразъ досто́йни сꙋ́ще, въ покаѧ́нїи пред̾ ни́мъ предста́хомъ. Тѣ́мже и҆ глаго́лемъ: вѣ́мы, влⷣчце, вѣ́мы, коли́кѡ мо́жетъ твоѐ мт҃рнее ко хрⷭ҇тꙋ̀ бг҃ꙋ на́шемꙋ дерзнове́нїе: вѣ́мы, ꙗ҆́кѡ никто́же, прибѣга́ѧй къ тебѣ̀, бл҃госе́рдаѧ, съ покаѧ́нїемъ и҆ ѹ҆миле́нїемъ, посра́мленъ ѿ тебє̀ бы́сть, и҆лѝ призыва́ѧй тебѐ, пречтⷭ҇аѧ, не ѹ҆слы́шанъ ѿ тебє̀ и҆зы́де: чти́тъ бо сн҃ъ тво́й тѧ̀, бг҃оневѣ́сто, ꙗ҆́кѡ мт҃рь свою̀, ми́лостивнѡ молє́нїѧ твоѧ̑ прїе́млѧ. Ѹ҆милосе́рдисѧ ѹ҆̀бо на ны̀ непотрє́бныѧ рабы̑ твоѧ̑ и҆̀, и҆́миже вѣ́си сꙋдьба́ми, взыщи́ ны поги́бшыѧ: просвѣтѝ на́шъ ѹ҆́мъ свѣ́томъ бг҃овѣ́дѣнїѧ, да и҆́мъ ѡ҆заре́ни бы́вше, всѧ́кое ѕло́е помышле́нїе и҆ всѧ́къ безстꙋ́дныхъ дѣѧ́нїй ѡ҆́бразъ до конца̀ ѿсѣче́мъ, всѣ́мъ же се́рдцемъ за́пѡвѣди гдⷭ҇ни возлю́бимъ и҆ въ ни́хъ непоро́чнѡ ходи́ти на́чнемъ. Є҆ще́ же, ѽ влⷣчце, и҆ є҆реті́чєскаѧ возста̑нїѧ низложѝ, разсѣ̑ѧнныѧ соберѝ, заблꙋ́ждшыѧ во є҆ди́но хрⷭ҇то́во ста́до возвратѝ, ста́рость поддержѝ, ю҆́ныѧ вразꙋмѝ, вдови̑цы и҆ си̑рыѧ защитѝ, болѧ́щыѧ и҆сцѣлѝ и҆ скорбѧ́щыѧ ѹ҆тѣ́ши. Бл҃говѣ́рномꙋ и҆ хрⷭ҇толюби́вомꙋ на́шемꙋ царю̀ крѣ́пость на врагѝ да́рꙋй, ца́рство же є҆гѡ̀ ми́ромъ ѡ҆градѝ и҆ во вѣ́ки незы́блемо соблюдѝ: на́мъ же всѣ̑мъ преспѣ́ѧнїе въ вѣ́рѣ и҆ дѣ́лѣхъ бл҃ги́хъ въ долготꙋ̀ дні́й да́рꙋй. Пре́жде ѿше́дшыѧ ѻ҆тцы̀ и҆ бра́тїю на́шꙋ во свѣ́тлостехъ ра́йскихъ и҆ селе́нїихъ пра́ведныхъ ѹ҆поко́й, съ ни́миже и҆ на́съ всѣ́хъ въ покаѧ́нїи и҆ и҆сповѣ́данїи прїимѝ, да и҆ мы̀ со всѣ́ми ст҃ы́ми просла́вимъ пречⷭ҇тно́е и҆ прест҃о́е и҆́мѧ ѻ҆ц҃а̀ и҆ сн҃а и҆ ст҃а́гѡ дх҃а во вѣ́ки вѣкѡ́въ.
