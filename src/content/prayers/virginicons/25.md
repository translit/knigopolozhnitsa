---
title: "Деке́мврїа ѳ҃"
navigation:
  key: prayers-virginicons-25
  title: "Деке́мврїа ѳ҃"
  parent: prayers-virginicons
  order: 25
type: "prayer"
---

## Деке́мврїа ѳ҃.

## Мл҃твы пред̾ і҆кѡ́ною прест҃ы́ѧ бцⷣы, неча́ѧннаѧ ра́дость и҆менꙋ́емою.



## Мл҃тва а҃, и҆з̾ слꙋ́жбы со а҆ка́ѳїстомъ:

<versal data-diacritics="true">Ѽ</versal> прест҃а́ѧ дв҃о, всебл҃га́гѡ сн҃а мт҃и всебл҃га́ѧ, ца́рствꙋющагѡ гра́да и҆ ст҃а́гѡ хра́ма сегѡ̀ покро́ве, всѣ́хъ сꙋ́щихъ во грѣсѣ́хъ и҆ ско́рбехъ, бѣда́хъ же и҆ болѣ́знехъ вѣ́рнаѧ предста́тельнице и҆ застꙋ́пнице! Прїимѝ моле́бное пѣ́нїе сїѐ, ѿ на́съ, недосто́йныхъ ра̑бъ твои́хъ, тебѣ̀ возноси́мое: и҆ ꙗ҆́коже дре́вле грѣ́шника, на всѧ́къ де́нь мно́гажды пред̾ чтⷭ҇но́ю і҆кѡ́ною твое́ю моли́вшагосѧ, не презрѣ́ла є҆сѝ, но неча́ѧннꙋю ра́дость покаѧ́нїѧ томꙋ̀ дарова́ла є҆сѝ, и҆ ѹ҆се́рднымъ къ сн҃ꙋ твоемꙋ̀ хода́тайствомъ сего̀ ко проще́нїю грѣ́шника преклони́ла є҆сѝ, та́кѡ и҆ ны́нѣ не пре́зри моле́нїѧ на́съ, недосто́йныхъ ра̑бъ твои́хъ, но ѹ҆молѝ сн҃а твоего̀ и҆ бг҃а на́шего, да и҆ всѣ̑мъ на́мъ, съ вѣ́рою и҆ ѹ҆миле́нїемъ пред̾ цѣльбоно́снымъ ѡ҆́бразомъ твои́мъ покланѧ́ющымсѧ, по коегѡ́ждо потре́бѣ неча́ѧннꙋю ра́дость да́рꙋетъ: грѣ́шникѡмъ, во глꙋбинꙋ̀ ѕѡ́лъ и҆ страсте́й ѹ҆глѣба́ющымъ - вседѣ́йственное вразꙋмле́нїе, покаѧ́нїе же и҆ сп҃се́нїе: сꙋ́щымъ въ ско́рбехъ и҆ печа́лехъ - ѹ҆тѣше́нїе: въ бѣда́хъ и҆ ѡ҆ѕлобле́нїихъ пребыва́ющымъ - соверше́нное си́хъ и҆збы́тїе: малодꙋ̑шнымъ и҆ ненадє́жнымъ - наде́ждꙋ и҆ терпѣ́нїе: въ ра́дости и҆ и҆з̾ѻби́лїи живꙋ́щымъ - непреста́нное бл҃годѣ́телю бл҃годаре́нїе: бѣ́дствꙋющымъ - млⷭ҇ть: сꙋ́щымъ въ болѣ́зни - и҆сцѣле́нїе и҆ ѹ҆крѣпле́нїе: и҆жди́вшымъ ѿ недꙋ́га ѹ҆́мъ - ѹ҆ма̀ возвраще́нїе и҆ ѡ҆бновле́нїе: ѿходѧ́щымъ въ вѣ́чнꙋю и҆ несконча́емꙋю жи́знь - па́мѧть сме́ртнꙋю, ѹ҆миле́нїе и҆ ѡ҆ грѣсѣ́хъ сокрꙋше́нїе, дꙋ́хъ бо́дръ и҆ тве́рдꙋю на милосе́рдїе сꙋдїѝ наде́ждꙋ. Ѽ гпⷭ҇жѐ прест҃а́ѧ! Ѹ҆милосе́рдисѧ ко всѣ̑мъ чтꙋ́щымъ всечтⷭ҇но́е и҆́мѧ твоѐ, и҆ всѣ̑мъ ꙗ҆вѝ всемо́щный покро́въ тво́й и҆ застꙋпле́нїе: во бл҃гоче́стїи, чистотѣ̀ и҆ честнѣ́мъ жи́тельствѣ пребыва́ющыѧ до послѣ́днѧгѡ и҆́хъ сконча́нїѧ во бл҃гости соблюдѝ: ѕлы̑ѧ бл҃ги сотворѝ: заблꙋ́ждшыѧ на пꙋ́ть пра́вый наста́ви: всѧ́комꙋ дѣ́лꙋ бл҃го́мꙋ и҆ сн҃ꙋ твоемꙋ̀ ѹ҆го́дномꙋ споспѣшествꙋ́й: всѧ́кое ѕло́е и҆ бг҃опроти́вное начина́нїе разрꙋшѝ: въ недоꙋмѣ́нїи и҆ ѕлы́хъ ѡ҆бстоѧ́нїихъ сꙋ́щымъ незри́мꙋю по́мощь и҆ вразꙋмле́нїе съ нб҃сѐ низпослѝ: ѿ и҆скꙋше́нїй, собла́знѡвъ и҆ поги́бели сп҃сѝ, ѿ всѣ́хъ ѕлы́хъ человѣ̑къ и҆ ѿ вра̑гъ ви́димыхъ и҆ неви́димыхъ лю́ди твоѧ̑ защитѝ и҆ сохранѝ: пла́вающымъ спла́вай: пꙋтеше́ствꙋющымъ спꙋтеше́ствꙋй: сꙋ́щымъ въ нꙋ́ждѣ и҆ гла́дѣ бꙋ́ди пита́тельница: неимꙋ́щымъ кро́ва и҆ приста́нища бꙋ́ди покро́въ и҆ прибѣ́жище: наги̑мъ пода́ждь ѡ҆дѣ́ѧнїе, ѡ҆би̑димымъ и҆ непра́веднѡ гони̑мымъ застꙋпле́нїе: клеветꙋ̀, поноше́нїе и҆ хꙋле́нїе терпѧ́щыѧ незри́мѡ ѡ҆правда́й: клеветникѝ и҆ хꙋли́тєли пред̾ всѣ́ми ѡ҆бличѝ: ѡ҆жесточе́ннѡ враждꙋ́ющымъ пода́ждь примире́нїе, и҆ всѣ̑мъ на́мъ дрꙋ́гъ ко дрꙋ́гꙋ любо́вь и҆ ми́ръ, бл҃гоче́стїе же и҆ здра́вїе со долгоде́нствїемъ. Сꙋпрꙋ́жєства въ любвѝ и҆ є҆диномы́слїи сохранѝ: сꙋпрꙋ́ги, во враждѣ̀ и҆ раздѣле́нїи сꙋ́щыѧ, ѹ҆мирѝ: ма́теремъ, дѣ́ти родѧ́щымъ, ско́рое пода́ждь разрѣше́нїе: младе́нцы воспита́й, ю҆́ныѧ ѹ҆цѣломꙋ́дри, ѿве́рзи и҆̀мъ ѹ҆́мъ къ воспрїѧ́тїю всѧ́кагѡ поле́знагѡ ѹ҆че́нїѧ, стра́хꙋ бж҃їю и҆ воздержа́нїю и҆ трꙋдолю́бїю наста́ви: ѿ дома́шнїѧ сва́ры є҆динокрѡ́вныѧ лю́ди ми́ромъ и҆ любо́вїю ѡ҆градѝ: сирота́мъ бꙋ́ди мт҃и, ѿ всѧ́кагѡ поро́ка и҆ скве́рны ѿвратѝ ѧ҆̀, и҆ всемꙋ̀ бл҃го́мꙋ и҆ бг҃оꙋго́дномꙋ наꙋчѝ, прельщє́нныѧ же и҆ во грѣ́хъ и҆ въ нечистотꙋ̀ па́дшыѧ и҆з̾ бе́здны поги́бели и҆зведѝ: вдови́цамъ бꙋ́ди ѹ҆тѣ́шительница и҆ помо́щница, ста́рости бꙋ́ди же́злъ: ѿ внеза́пныѧ сме́рти без̾ покаѧ́нїѧ всѣ́хъ на́съ и҆зба́ви, и҆ всѣ̑мъ на́мъ хрⷭ҇тїа́нскꙋю кончи́нꙋ жи́зни на́шеѧ безболѣ́зненꙋ, непосты́днꙋ, ми́рнꙋ и҆ до́брый ѿвѣ́тъ на стра́шнѣмъ сꙋдѣ̀ хрⷭ҇то́вѣ да́рꙋй: преста́вльшыѧсѧ въ вѣ́рѣ и҆ покаѧ́нїи ѿ житїѧ̀ сегѡ̀ со а҆́гг҃лы и҆ всѣ́ми ст҃ы́ми жи́ти сотворѝ: сконча́вшымсѧ внеза́пною сме́ртїю млⷭ҇тива бы́ти сн҃а твоего̀ ѹ҆молѝ, и҆ ѡ҆ всѣ́хъ ѹ҆со́пшихъ па́че же ѡ҆ си́хъ, и҆̀же не и҆́мꙋтъ сро́дникѡвъ, ѡ҆ ѹ҆покое́нїи и҆́хъ молѧ́щихсѧ, сама̀ бꙋ́ди непреста́ннаѧ и҆ те́плаѧ мл҃твенница и҆ хода́таица: да всѝ на нб҃сѝ и҆ на землѝ вѣ́дѧтъ тѧ̀, ꙗ҆́кѡ тве́рдꙋю и҆ непосты́днꙋю предста́тельницꙋ ро́да хрⷭ҇тїа́нскагѡ, и҆ сїѐ вѣ́дꙋще, сла́вѧтъ тѧ̀ и҆ тобо́ю сн҃а твоего̀, со безнача́льнымъ є҆гѡ̀ ѻ҆ц҃е́мъ и҆ є҆диносꙋ́щнымъ є҆гѡ̀ дх҃омъ, ны́нѣ и҆ при́снѡ и҆ во вѣ́ки вѣкѡ́въ.

## Мл҃тва в҃:

<versal data-diacritics="true">Ѽ</versal> прест҃а́ѧ дв҃о, мт҃и гдⷭ҇а вы́шнихъ си́лъ, нб҃сѐ и҆ землѝ цр҃и́це, гра́да и҆ страны̀ на́шеѧ всемо́щнаѧ застꙋ́пнице! Прїимѝ хвале́бное пѣ́нїе сїѐ ѿ на́съ недосто́йныхъ ра̑бъ твои́хъ, и҆ вознесѝ мл҃твы на́шѧ ко прⷭ҇то́лꙋ бг҃а сн҃а твоегѡ̀, да млⷭ҇тивъ бꙋ́детъ непра́вдамъ на́шымъ и҆ проба́витъ бл҃года́ть свою̀ чтꙋ́щымъ всечтⷭ҇но́е и҆́мѧ твоѐ и҆ съ вѣ́рою и҆ любо́вїю покланѧ́ющымсѧ пречтⷭ҇омꙋ (и҆ чꙋдотво́рномꙋ) ѡ҆́бразꙋ твоемꙋ̀. Нѣ́смы бо досто́йни ѿ негѡ̀ поми́ловани бы́ти, а҆́ще не ты̀ ѹ҆ми́лостивиши є҆го̀ ѡ҆ на́съ, влⷣчце, ꙗ҆́кѡ всѧ̑ тебѣ̀ ѿ негѡ̀ возмѡ́жна сꙋ́ть. Сегѡ̀ ра́ди къ тебѣ̀ прибѣга́емъ, ꙗ҆́кѡ къ несомнѣ́ннѣй и҆ ско́рѣй застꙋ́пницѣ на́шей: ѹ҆слы́ши на́съ молѧ́щихсѧ тебѣ̀, ѹ҆дивѝ над̾ на́ми вели̑кїѧ и҆ бога̑тыѧ млⷭ҇ти твоѧ̑, ꙗ҆вѝ на́мъ нбⷭ҇нꙋю по́мощь твою̀ и҆ застꙋпле́нїе, и҆ и҆спросѝ ѹ҆ бг҃а сн҃а твоегѡ̀ па́стырємъ на́шымъ ре́вность и҆ бдѣ́нїе ѡ҆ дꙋша́хъ, градоправи́телємъ мꙋ́дрость и҆ си́лꙋ, сꙋдїѧ́мъ пра́вдꙋ и҆ нелицепрїѧ́тїе, наста́вникѡмъ ра́зꙋмъ и҆ смиренномꙋ́дрїе, сꙋпрꙋ́гѡмъ любо́вь и҆ согла́сїе, ча́дѡмъ послꙋша́нїе, ѡ҆би̑димымъ терпѣ́нїе, ѡ҆би́дѧщымъ стра́хъ бж҃їй, скорбѧ́щымъ бл҃годꙋ́шїе, ра́дꙋющымсѧ воздержа́нїе: на́мъ же всѣ̑мъ низпослѝ дꙋ́хъ ра́зꙋма и҆ бл҃гоче́стїѧ, дꙋ́хъ милосе́рдїѧ и҆ кро́тости, дꙋ́хъ чистоты̀ и҆ пра́вды. Є҆́й, гпⷭ҇жѐ прест҃а́ѧ! Ѹ҆милосе́рдисѧ на немощны̑ѧ лю́ди твоѧ̑: разсѣ̑ѧнныѧ соберѝ, заблꙋ́ждшыѧ на пꙋ́ть пра́вый наста́ви, недꙋ́гꙋющыѧ ѹ҆врачꙋ́й, ста́рость поддержѝ, ю҆́ныѧ ѹ҆цѣломꙋ́дри, младе́нцы воспита́й, и҆ при́зри на всѣ́хъ на́съ призрѣ́нїемъ ми́лостивагѡ твоегѡ̀ застꙋпле́нїѧ: воздви́гни на́съ и҆з̾ глꙋбины̀ грѣхо́вныѧ и҆ просвѣтѝ сердє́чныѧ ѻ҆́чи на́ши ко зрѣ́нїю сп҃се́нїѧ. Млⷭ҇тива на́мъ бꙋ́ди здѣ̀ и҆ на стра́шнѣмъ сꙋдѣ̀ сн҃а твоегѡ̀: преста́вльшыѧсѧ же въ вѣ́рѣ и҆ покаѧ́нїи ѿ житїѧ̀ сегѡ̀ ѻ҆тцы̀ и҆ бра́тїю на́шꙋ въ вѣ́чнѣй жи́зни со а҆́гг҃лы и҆ со всѣ́ми ст҃ы́ми жи́ти сотворѝ. Ты́ бо є҆сѝ, гпⷭ҇жѐ, сла́ва нбⷭ҇ныхъ и҆ ѹ҆пова́нїе земны́хъ, ты̀ по бз҃ѣ на́ша наде́жда и҆ застꙋ́пница всѣ́хъ притека́ющихъ къ тебѣ̀ съ вѣ́рою. Тебѣ̀ ѹ҆̀бо мо́лимсѧ, и҆ тебѣ̀, ꙗ҆́кѡ всемогꙋ́щей помо́щницѣ, са́ми себѐ и҆ дрꙋ́гъ дрꙋ́га и҆ всю̀ жи́знь на́шꙋ предае́мъ, ны́нѣ и҆ при́снѡ и҆ во вѣ́ки вѣкѡ́въ.

## Мл҃тва г҃:

<versal data-diacritics="true">Ѽ</versal> прест҃а́ѧ дв҃о, мт҃и гдⷭ҇а вы́шнѧгѡ, застꙋ́пнице и҆ покро́ве всѣ́хъ къ тебѣ̀ прибѣга́ющихъ! При́зри съ высоты̀ ст҃ы́ѧ твоеѧ̀ на мѧ̀ грѣ́шнаго, припа́дающаго ко пречтⷭ҇омꙋ (и҆ чꙋдотво́рномꙋ) ѡ҆́бразꙋ твоемꙋ̀: ѹ҆слы́ши мою̀ те́плꙋю мл҃твꙋ и҆ принесѝ ю҆̀ пред̾ возлю́бленнаго сн҃а твоего̀, гдⷭ҇а на́шего і҆и҃са хрⷭ҇та̀: ѹ҆молѝ є҆го̀, да ѡ҆зари́тъ мра́чнꙋю дꙋ́шꙋ мою̀ свѣ́томъ бж҃е́ственныѧ бл҃года́ти своеѧ̀, да и҆зба́витъ мѧ̀ ѿ всѧ́кїѧ нꙋ́жды, ско́рби и҆ болѣ́зни, да низпо́слетъ мнѣ̀ ти́хое и҆ ми́рное житїѐ, здра́вїе тѣле́сное и҆ дꙋше́вное, да ѹ҆мири́тъ стра́ждꙋщее се́рдце моѐ и҆ и҆сцѣли́тъ ра̑ны є҆гѡ̀, да наста́витъ мѧ̀ на дѡ́браѧ дѣла̀, ѹ҆́мъ мо́й ѹ҆́бѡ ѿ помышле́нїй сꙋ́етныхъ да ѡ҆чи́ститъ, и҆сполне́нїю же за́повѣдей свои́хъ мѧ̀ наꙋчи́въ, ѿ вѣ́чныѧ мꙋ́ки да и҆зба́витъ и҆ своегѡ̀ нбⷭ҇нагѡ црⷭ҇твїѧ да не лиши́тъ мѧ̀. Ѽ прест҃а́ѧ бцⷣе! Ты̀, всѣ́хъ скорбѧ́щихъ ра́досте, ѹ҆слы́ши и҆ мѧ̀ ско́рбнаго: ты̀, и҆менꙋ́емаѧ ѹ҆толе́нїе печа́ли, ѹ҆толѝ и҆ мою̀ печа́ль: ты̀, кꙋпино̀ неѡпали́маѧ, сохранѝ мі́ръ и҆ всѣ́хъ на́съ ѿ вредоно́сныхъ ѻ҆́гненныхъ стрѣ́лъ врага̀: ты̀, взыска́нїе поги́бшихъ, не попꙋстѝ и҆ мнѣ̀ поги́бнꙋти въ бе́зднѣ грѣхѡ́въ мои́хъ, на тѧ́ бо по бз҃ѣ всѧ̀ моѧ̀ наде́жда и҆ ѹ҆пова́нїе. Бꙋ́ди мнѣ̀ въ жи́зни вре́меннѣй застꙋ́пница и҆ ѡ҆ жи́зни вѣ́чнѣй пред̾ возлю́бленнымъ сн҃омъ твои́мъ, гдⷭ҇емъ на́шимъ і҆и҃сомъ хрⷭ҇то́мъ хода́таица. Наꙋчи́ мѧ томꙋ̀ ѹ҆́бѡ съ вѣ́рою и҆ любо́вїю слꙋжи́ти, тебе́ же, прест҃а́ѧ мт҃и бж҃їѧ, пребл҃гослове́ннаѧ мр҃і́е, бл҃гоговѣ́йнѡ чти́ти до сконча́нїѧ дне́й мои́хъ.

## Мл҃тва д҃, что́маѧ въ дми́тровскомъ борисоглѣ́бскомъ монастырѣ̀, моско́вскїѧ є҆па́рхїи:

<versal data-diacritics="true">Ѽ</versal> прест҃а́ѧ дв҃о, всебл҃га́гѡ сн҃а мт҃и всебл҃га́ѧ, ца́рствꙋющагѡ гра́да и҆ ст҃а́гѡ хра́ма сегѡ̀ покро́ве, всѣ́хъ сꙋ́щихъ во грѣсѣ́хъ и҆ ско́рбехъ, бѣда́хъ же и҆ болѣ́знехъ вѣ́рнаѧ предста́тельнице и҆ застꙋ́пнице! Прїимѝ моле́бное пѣ́нїе сїѐ, ѿ на́съ, недосто́йныхъ ра̑бъ твои́хъ, тебѣ̀ возноси́мое: и҆ ꙗ҆́коже дре́вле грѣ́шника, на всѧ́къ де́нь мно́гажды пред̾ чтⷭ҇но́ю і҆кѡ́ною твое́ю моли́вшагосѧ, не презрѣ́ла є҆сѝ, но неча́ѧннꙋю ра́дость покаѧ́нїѧ томꙋ̀ дарова́ла є҆сѝ, и҆ ѹ҆се́рднымъ къ сн҃ꙋ твоемꙋ̀ хода́тайствомъ сего̀ ко проще́нїю грѣ́шника преклони́ла є҆сѝ, та́кѡ и҆ ны́нѣ не пре́зри моле́нїѧ на́съ, недосто́йныхъ ра̑бъ твои́хъ, но ѹ҆молѝ сн҃а твоего̀ и҆ бг҃а на́шего, да и҆ всѣ̑мъ на́мъ, съ вѣ́рою и҆ ѹ҆миле́нїемъ пред̾ цѣльбоно́снымъ ѡ҆́бразомъ твои́мъ покланѧ́ющымсѧ, по коего́ждо потре́бѣ неча́ѧннꙋю ра́дость да́рꙋетъ: да всѝ на нб҃сѝ и҆ на землѝ вѣ́дѧтъ тѧ̀, ꙗ҆́кѡ тве́рдꙋю и҆ непосты́днꙋю предста́тельницꙋ ро́да хрⷭ҇тїа́нскагѡ, и҆ сїѐ вѣ́дꙋще, сла́вѧтъ тѧ̀ и҆ тобо́ю сн҃а твоего̀, со безнача́льнымъ є҆гѡ̀ ѻ҆ц҃е́мъ и҆ є҆диносꙋ́щнымъ є҆гѡ̀ дх҃омъ, ны́нѣ и҆ при́снѡ и҆ во вѣ́ки вѣкѡ́въ.

## Тропа́рь, гла́съ д҃:

<red>Д</red>не́сь вѣ́рнїи лю́дїе дꙋхо́внѡ торжествꙋ́емъ, застꙋ́пницꙋ ѹ҆се́рднꙋю ро́да хрⷭ҇тїа́нскагѡ прославлѧ́юще, и҆ ко пречтⷭ҇омꙋ є҆ѧ̀ ѡ҆́бразꙋ притека́юще, взыва́емъ си́це: ѽ премлⷭ҇тиваѧ влⷣчце бцⷣе, пода́ждь на́мъ неча́ѧннꙋю ра́дость, ѡ҆бременє́ннымъ грѣхѝ и҆ скорбьмѝ мно́гими, и҆ и҆зба́ви на́съ ѿ всѧ́кагѡ ѕла̀, молѧ́щи сн҃а твоего̀, хрⷭ҇та̀ бг҃а на́шего, сп҃стѝ дꙋ́шы на́шѧ.
