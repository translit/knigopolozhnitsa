---
title: "Ма́рта д҃і"
navigation:
  key: prayers-virginicons-38
  title: "Ма́рта д҃і"
  parent: prayers-virginicons
  order: 38
type: "prayer"
---

## Ма́рта д҃і.

## Мл҃твы пред̾ і҆кѡ́ною прест҃ы́ѧ бцⷣы ѳео́дѡровскою.



## Мл҃тва а҃, и҆з̾ а҆ка́ѳїста:

<versal data-diacritics="true">Ѽ</versal> прест҃а́ѧ влⷣчце бцⷣе и҆ приснодв҃о мр҃і́е, є҆ди́наѧ наде́ждо на́мъ грѣ̑шнымъ! Къ тебѣ̀ прибѣга́емъ и҆ тебѐ мо́лимъ, ꙗ҆́кѡ ве́лїе и҆́маши дерзнове́нїе къ ро́ждшемꙋсѧ ѿ тебє̀ по пло́ти гдⷭ҇ꙋ бг҃ꙋ и҆ сп҃си́телю на́шемꙋ і҆и҃сꙋ хрⷭ҇тꙋ̀. Не пре́зри сле́зъ на́шихъ, не возгнꙋша́йсѧ воздыха́нїй на́шихъ, не ѿри́ни ско́рби на́шеѧ, не посрамѝ ѹ҆пова́нїѧ на́шегѡ на тѧ̀, но мт҃рними молє́нїи твои́ми ѹ҆молѝ гдⷭ҇а бг҃а, да сподо́битъ на́съ, грѣ́шныхъ и҆ недосто́йныхъ, свободи́тисѧ ѿ грѣхѡ́въ и҆ страсте́й дꙋше́вныхъ и҆ тѣле́сныхъ, и҆ мі́рꙋ ѹ҆́бѡ ѹ҆мре́ти, а҆ є҆мꙋ̀ є҆ди́номꙋ жи́ти по всѧ̑ дни̑ жи́зни на́шеѧ. Ѽ прест҃а́ѧ влⷣчце бцⷣе! Пꙋтьше́ствꙋющымъ спꙋтеше́ствꙋй и҆ ѡ҆гражда́й и҆ ѡ҆хранѧ́й ѻ҆́ныѧ, и҆зба́ви плѣне́нныхъ ѿ плѣне́нїѧ, свободѝ стра́ждꙋщихъ ѿ бѣ́дъ, ѹ҆тѣ́ши сꙋ́щихъ въ печа́ли, ско́рбехъ и҆ напа́стехъ, ѡ҆блегчѝ нищетꙋ̀ и҆ всѧ́ко ѕлострада́нїе тѣле́сное, и҆ да́рꙋй всѣ̑мъ всѧ̑ потрє́бнаѧ къ животꙋ̀, бл҃гоче́стїю и҆ жи́зни вре́меннѣй. Бл҃гочести́вѣйшаго же госꙋда́рѧ і҆мпера́тора нїкола́ѧ а҆леѯа́ндровича и҆ ве́сь ца́рствꙋющїй до́мъ ѹ҆крѣпѝ и҆ ѹ҆твердѝ, и҆ пода́ждь є҆мꙋ̀ здра́вїе и҆ сп҃се́нїе и҆ на врагѝ побѣ́дꙋ и҆ ѡ҆долѣ́нїе. Сп҃сѝ, влⷣчце, всѧ̑ страны̑ и҆ гра́ды и҆ сїю̀ странꙋ̀ и҆ се́й гра́дъ, и҆̀мже сїѧ̀ чꙋдотво́рнаѧ и҆ ст҃а́ѧ і҆кѡ́на твоѧ̀ даде́сѧ во ѹ҆тѣше́нїе и҆ ѡ҆гражде́нїе: <red>[</red><rubric class="inline">и҆лѝ:</rubric> сп҃сѝ, влⷣчце, се́й гра́дъ и҆ ст҃ꙋ́ю ѡ҆би́тель сїю̀<red>]</red> и҆зба́ви ѧ҆̀ ѿ гла́да, гꙋби́тельства, трꙋ́са, пото́па, ѻ҆гнѧ̀, меча̀, наше́ствїѧ и҆ноплеме́нныхъ, междоꙋсо́бныѧ бра́ни, и҆ ѿвратѝ всѧ́кїй гнѣ́въ, на ны̀ пра́веднѡ дви́жимый. Да́рꙋй на́мъ вре́мѧ на покаѧ́нїе и҆ ѡ҆браще́нїе, и҆зба́ви на́съ ѿ внеза́пныѧ сме́рти, и҆ во вре́мѧ и҆схо́да на́шегѡ предста́ни на́мъ ꙗ҆́вльшисѧ, дв҃о бцⷣе, и҆ и҆зба́ви на́съ ѿ воздꙋ́шныхъ мыта́рствъ кнѧзе́й вѣ́ка сегѡ̀, сподо́би на стра́шнѣмъ сꙋдѣ̀ хрⷭ҇то́вѣ ста́ти ѡ҆деснꙋ́ю, и҆ содѣ́лай на́съ наслѣ́дники вѣ́чныхъ бл҃гъ, да сла́вимъ великолѣ́пое и҆́мѧ сн҃а твоегѡ̀ и҆ бг҃а на́шегѡ, со безнача́льнымъ є҆гѡ̀ ѻ҆ц҃е́мъ, и҆ ст҃ы́мъ и҆ бл҃ги́мъ и҆ животворѧ́щимъ є҆гѡ̀ дх҃омъ, ны́нѣ и҆ при́снѡ и҆ во вѣ́ки вѣкѡ́въ.



## Мл҃тва в҃, и҆з̾ а҆ка́ѳїста:

<versal data-diacritics="true">Ѽ</versal> премилосе́рдаѧ гпⷭ҇жѐ, цр҃и́це бцⷣе! Прїимѝ смире́нное моле́нїе на́ше, и҆ не ѿри́ни на́съ, застꙋпле́нїе и҆ прибѣ́жище на́ше, и҆ не возгнꙋша́йсѧ на́съ недосто́йныхъ, но, ꙗ҆́кѡ милосе́рдаѧ мт҃и, не преста́ни молѧ́щи, є҆го́же родила̀ є҆сѝ, да да́рꙋетъ на́мъ проще́нїе мно́гихъ согрѣше́нїй на́шихъ, да сп҃се́тъ на́съ и҆́миже вѣ́сть сꙋдьба́ми. Поми́лꙋй на́съ, влⷣчце, поми́лꙋй на́съ, нѣ́сть бо на́мъ сп҃се́нїѧ ѿ дѣ́лъ. Тѣ́мже вѣ́рнѡ вопїе́мъ тѝ: поми́лꙋй рабы̑ твоѧ̑, и҆ непло́дное се́рдце на́ше покажѝ плодоно́сно дѣ́лы бл҃ги́ми. При́зри на на́съ недосто́йныхъ, ты́ бо є҆сѝ ѹ҆пова́нїе и҆ покро́въ на́шъ, жи́знь и҆ свѣ́тъ се́рдцꙋ на́шемꙋ. Ꙗ҆́кѡ невече́рнїй свѣ́тъ ѿ чре́ва твоегѡ̀ воздви́гшаѧ, ѡ҆зарѝ дꙋ́шꙋ на́шꙋ, и҆ ѿженѝ всѧ́кꙋ мглꙋ̀ ѿ се́рдца на́шегѡ. Да́рꙋй на́мъ ѹ҆миле́нїе, покаѧ́нїе и҆ сокрꙋше́нїе серде́чное. Сподо́би на́съ по всѧ̑ дни̑ жи́зни на́шеѧ твори́ти во́лю сн҃а твоегѡ̀ и҆ бг҃а на́шегѡ и҆ во все́мъ бл҃гоꙋгожда́ти є҆мꙋ̀ є҆ди́номꙋ. Ѽ бг҃омт҃и! Не преста́ни молѧ́щи ро́ждшагосѧ ѿ тебє̀ за всѧ̑ притека́ющыѧ съ вѣ́рою къ семꙋ̀ ст҃о́мꙋ (и҆ чꙋдотво́рномꙋ) ѡ҆́бразꙋ твоемꙋ̀, и҆ подава́й и҆̀мъ ско́рꙋю по́мощь и҆ ѹ҆тѣше́нїе въ ско́рбехъ и҆ напа́стехъ и҆ ѕлострада́нїихъ: и҆зба́ви и҆̀хъ ѿ клеветы̀ и҆ ѕло́бы человѣ́ческїѧ, ѿ вра̑гъ ви́димыхъ и҆ неви́димыхъ и҆ всѧ́кїѧ нꙋ́жды и҆ печа́ли. Сп҃сѝ ѻ҆те́чество на́ше, ца́рствꙋющїй гра́дъ на́шъ, гра́дъ се́й <red>[</red><rubric class="inline">и҆лѝ:</rubric> ст҃ꙋ́ю ѡ҆би́тель сїю̀<red>]</red> и҆ всѧ̑ гра́ды и҆ страны̑ ѿ всѧ́кихъ бѣ́дъ и҆ нꙋ́ждъ, и҆ сотворѝ млⷭ҇тива на́мъ бы́ти бг҃а на́шего, ѿвратѝ всѧ́кїй гнѣ́въ є҆гѡ̀, на ны̀ дви́жимый, и҆ и҆зба́ви ны̀ ѿ належа́щагѡ и҆ пра́веднагѡ є҆гѡ̀ преще́нїѧ. Ѽ бг҃олюби́ваѧ влⷣчце, а҆́гг҃лѡвъ ѹ҆краше́нїе, мч҃нкѡвъ сла́во и҆ всѣ́хъ ст҃ы́хъ ра́досте! Съ ни́ми молѝ гдⷭ҇а, да сподо́битъ на́съ въ покаѧ́нїи сконча́ти жи́зни на́шеѧ тече́нїе. Въ сме́рти же ча́съ, прест҃а́ѧ дв҃о, и҆зба́ви на́съ ѿ вла́сти бѣсо́вскїѧ, и҆ ѡ҆сꙋжде́нїѧ, и҆ ѿвѣ́та, и҆ стра́шнагѡ и҆спыта́нїѧ, и҆ мыта́рствъ го́рькихъ, и҆ ѻ҆гнѧ̀ вѣ́чнагѡ, да сподо́бльшесѧ сла́внагѡ црⷭ҇твїѧ бж҃їѧ, велича́емъ тѧ̀ и҆ сла́вимъ вопло́щшагосѧ ѿ тебє̀ хрⷭ҇та̀ бг҃а на́шего, є҆мꙋ́же сла́ва со ѻ҆ц҃е́мъ и҆ ст҃ы́мъ дх҃омъ, ны́нѣ и҆ при́снѡ и҆ во вѣ́ки вѣкѡ́въ.

## Мл҃тва г҃:

<versal data-diacritics="true">Ѽ</versal> прест҃а́ѧ гпⷭ҇жѐ влⷣчце бцⷣе! Вы́шши є҆сѝ всѣ́хъ а҆́гг҃лъ и҆ а҆рха̑гг҃лъ, и҆ всеѧ̀ тва́ри честнѣ́йши: помо́щница є҆сѝ ѡ҆би́димыхъ, ненадѣ́ющихсѧ надѣ́ѧнїе, ѹ҆бо́гихъ застꙋ́пница, печа́льныхъ ѹ҆тѣше́нїе, а҆́лчꙋщихъ корми́тельница, наги́хъ ѡ҆дѣѧ́нїе, больны́хъ и҆сцѣле́нїе, грѣ́шныхъ сп҃се́нїе, хрⷭ҇тїа́нъ всѣ́хъ поможе́нїе и҆ застꙋпле́нїе. Ѽ всемлⷭ҇тиваѧ гпⷭ҇жѐ, дв҃о бцⷣе влⷣчце! Млⷭ҇тїю твое́ю сп҃сѝ и҆ поми́лꙋй бл҃гочести́вѣйшаго, самодержа́внѣйшаго, вели́каго госꙋда́рѧ на́шего, і҆мпера́тора нїкола́ѧ а҆леѯа́ндровича всеѧ̀ рѡссі́и: сꙋпрꙋ́гꙋ є҆гѡ̀, бл҃гочести́вѣйшꙋю госꙋда́рыню і҆мператрі́цꙋ а҆леѯа́ндрꙋ ѳео́дѡровнꙋ: ма́терь є҆гѡ̀, бл҃гочести́вѣйшꙋю госꙋда́рыню і҆мператрі́цꙋ марі́ю ѳео́дѡровнꙋ: наслѣ́дника є҆гѡ̀, бл҃говѣ́рнаго госꙋда́рѧ цесаре́вича и҆ вели́каго кнѧ́зѧ а҆леѯі́ѧ нїкола́евича, и҆ ве́сь ца́рствꙋющїй до́мъ. Сп҃сѝ, гпⷭ҇жѐ, и҆ поми́лꙋй ра̑бъ твои́хъ, ст҃ѣ́йшїй прави́тельствꙋющїй сѷно́дъ, и҆ преѡсщ҃є́нныѧ митрополі́ты, а҆рхїепі́скопы и҆ є҆пі́скопы, и҆ ве́сь сщ҃е́нническїй и҆ и҆́ноческїй чи́нъ, и҆ бл҃говѣ́рныхъ прави́тельствꙋющїй сѷгкли́тъ, и҆ военача́льники, градонача́льники и҆ хрⷭ҇толюби́вое во́инство, и҆ доброхо́ты, и҆ всѧ̑ правосла̑вныѧ хрⷭ҇тїа́ны ри́зою твое́ю честно́ю защитѝ: и҆ ѹ҆молѝ, гпⷭ҇жѐ, и҆з̾ тебє̀ без̾ сѣ́мене воплоти́вшагосѧ хрⷭ҇та̀ бг҃а на́шего, да препоѧ́шетъ на́съ си́лою свое́ю свы́ше на неви̑димыѧ и҆ ви̑димыѧ врагѝ на́шѧ. Ѽ всемлⷭ҇тиваѧ гпⷭ҇жѐ влⷣчце бцⷣе! Воздви́гни на́съ и҆з̾ глꙋбины̀ грѣхо́вныѧ, и҆ и҆зба́ви на́съ ѿ гла́да, гꙋби́тельства, ѿ трꙋ́са и҆ пото́па, ѿ ѻ҆гнѧ̀ и҆ меча̀, ѿ нахожде́нїѧ и҆ноплеме́нныхъ и҆ междоꙋсо́бныѧ бра́ни, и҆ ѿ внеза́пныѧ сме́рти, и҆ ѿ нападе́нїѧ вра́жїѧ, и҆ ѿ тлетво́рныхъ вѣ̑тръ, и҆ ѿ смертоно́сныѧ ꙗ҆́звы, и҆ ѿ всѧ́кагѡ ѕла̀. Пода́ждь, гпⷭ҇жѐ, ми́ръ и҆ здра́вїе рабѡ́мъ твои̑мъ, всѣ̑мъ правосла̑внымъ хрⷭ҇тїа́нѡмъ, и҆ просвѣтѝ и҆̀мъ ѹ҆́мъ и҆ ѻ҆́чи сердє́чныѧ, є҆́же ко спасе́нїю: и҆ сподо́би ны̀, грѣ̑шныѧ рабы̑ твоѧ̑, црⷭ҇твїѧ сн҃а твоегѡ̀, хрⷭ҇та̀ бг҃а на́шегѡ: ꙗ҆́кѡ держа́ва є҆гѡ̀ бл҃гослове́на и҆ препросла́влена, со безнача́льнымъ є҆гѡ̀ ѻ҆ц҃е́мъ, и҆ съ прест҃ы́мъ и҆ бл҃ги́мъ и҆ животворѧ́щимъ є҆гѡ̀ дх҃омъ, ны́нѣ и҆ при́снѡ и҆ во вѣ́ки вѣкѡ́въ.

## Мл҃тва д҃:

<versal>Ц</versal>р҃и́це моѧ̀ пребл҃га́ѧ, наде́ждо моѧ̀ бцⷣе, прибѣ́жище си́рыхъ и҆ стра́нныхъ предста́тельнице, скорбѧ́щихъ ра́досте, ѡ҆би́димыхъ покрови́тельнице! Зри́ши мою̀ бѣдꙋ̀, зри́ши мою̀ ско́рбь: помози́ ми ꙗ҆́кѡ не́мощнꙋ, напра́ви мѧ̀ ꙗ҆́кѡ стра́нна. Ѡ҆би́дꙋ мою̀ вѣ́си, разрѣшѝ тꙋ̀, ꙗ҆́коже во́лиши: ꙗ҆́кѡ не и҆́мамъ и҆ны́ѧ по́мощи ра́звѣ тебє̀, ни и҆ны́ѧ предста́тельницы, ни бл҃гі́ѧ ѹ҆тѣ́шительницы, то́кмѡ тебѐ, ѽ бг҃омт҃и, ꙗ҆́кѡ да сохрани́ши мѧ̀ и҆ покры́еши во вѣ́ки вѣкѡ́въ.

## Мл҃тва є҃, что́маѧ въ городе́цкой ѡ҆би́тели, нижегоро́дскїѧ є҆па́рхїи:

<versal>К</versal>ъ комꙋ̀ воззовꙋ̀, влⷣчце; Къ комꙋ̀ прибѣ́гнꙋ въ печа́ли мое́й; Къ комꙋ̀ принесꙋ̀ сле́зы и҆ воздыха̑нїѧ моѧ̑, а҆́ще не къ тебѣ̀, цр҃и́це нб҃сѐ и҆ землѝ; Кто̀ и҆сто́ргнетъ мѧ̀ и҆з̾ ти́ны грѣхѡ́въ и҆ беззако́нїй, а҆́ще не ты̀, ѽ мт҃и живота̀, застꙋ́пнице и҆ прибѣ́жище ро́да человѣ́ческагѡ; Ѹ҆слы́ши стена́нїе моѐ, ѹ҆тѣ́ши мѧ̀ и҆ поми́лꙋй въ го́рести мое́й, защитѝ въ бѣда́хъ и҆ напа́стехъ, и҆зба́ви ѿ ѡ҆ѕлобле́нїй и҆ скорбе́й и҆ всѧ́кихъ недꙋ́гѡвъ и҆ болѣ́зней, ѿ вра̑гъ ви́димыхъ и҆ неви́димыхъ, ѹ҆мирѝ враждꙋ̀ стꙋжа́ющихъ мнѣ̀, да и҆зба́вленъ бꙋ́дꙋ ѿ клеветы̀ и҆ ѕло́бы человѣ́ческїѧ: та́кожде ѿ своеѧ́ ми пло́ти гнꙋ́сныхъ ѡ҆бы́чаєвъ свободи́ мѧ. Ѹ҆кры́й мѧ̀ под̾ сѣ́нїю млⷭ҇ти твоеѧ̀, да ѡ҆брѧ́щꙋ поко́й и҆ ра́дость, и҆ ѿ грѣхѡ́въ ѡ҆чище́нїе. Твоемꙋ̀ мт҃рнемꙋ застꙋпле́нїю себѐ врꙋча́ю: бꙋ́ди мнѣ̀ мт҃и и҆ наде́жда, покро́въ и҆ по́мощь и҆ застꙋпле́нїе, ра́дость и҆ ѹ҆тѣше́нїе и҆ ско́раѧ во все́мъ помо́щница. Ѽ чꙋ́днаѧ влⷣчце! Всѧ́къ притека́ѧй къ тебѣ̀ без̾ твоеѧ̀ всеси́льныѧ по́мощи не ѿхо́дитъ: сегѡ̀ ра́ди и҆ а҆́зъ недосто́йный къ тебѣ̀ прибѣга́ю, да и҆зба́вленъ бꙋ́дꙋ ѿ внеза́пныѧ и҆ лю́тыѧ сме́рти, скре́жета зꙋ́бнагѡ и҆ вѣ́чнагѡ мꙋче́нїѧ, нбⷭ҇ное же црⷭ҇твїе полꙋчи́ти сподо́блюсѧ и҆ тебѣ̀ во ѹ҆миле́нїи се́рдца рекꙋ̀: ра́дꙋйсѧ, мт҃и бж҃їѧ, предста́тельнице и҆ застꙋ́пнице на́ша ѹ҆се́рднаѧ, во вѣ́ки вѣкѡ́въ.

## Тропа́рь, гла́съ д҃:

<red>П</red>рише́ствїемъ чтⷭ҇ны́ѧ твоеѧ̀ і҆кѡ́ны,бг҃оѻтрокови́це, ѡ҆бра́дованный дне́сь бг҃охрани́мый гра́дъ кострома̀, ꙗ҆́коже дре́внїй і҆и҃ль къ кївѡ́тꙋ завѣ́та, притека́етъ ко и҆з̾ѡбраже́нїю лица̀ твоегѡ̀ и҆ воплоти́вшагѡсѧ ѿ тебє̀ бг҃а на́шегѡ, да твои́мъ мт҃рнимъ къ немꙋ̀ предста́тельствомъ при́снѡ хода́тайствꙋеши всѣ̑мъ, под̾ сѣ́нь кро́ва твоегѡ̀ прибѣга́ющымъ, ми́ръ и҆ ве́лїю млⷭ҇ть.
