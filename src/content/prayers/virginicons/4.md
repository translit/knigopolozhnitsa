---
title: "Септе́мврїа и҃"
navigation:
  key: prayers-virginicons-4
  title: "Септе́мврїа и҃"
  parent: prayers-virginicons
  order: 4
type: "prayer"
---

## Септе́мврїа и҃.

## Мл҃твы пред̾ і҆кѡ́ною ржⷭ҇тва̀ прест҃ы́ѧ бцⷣы.



## Мл҃тва а҃:

<versal data-diacritics="true">Ѽ</versal> прест҃а́ѧ влⷣчце бцⷣе! При́зри съ бл҃госе́рдїемъ на молє́нїѧ на́съ грѣ́шныхъ и҆ смире́нныхъ рабѡ́въ твои́хъ, и҆ ѹ҆молѝ бг҃а сн҃а твоего̀, да низпо́слетъ на́мъ и҆ всѣ̑мъ притека́ющымъ къ тебѣ̀ здра́вїе дꙋше́вное и҆ тѣле́сное и҆ всѧ̑ къ вѣ́чнѣй и҆ вре́меннѣй жи́зни потрє́бнаѧ, да прости́тъ на́мъ всѧ́кое согрѣше́нїе во́льное и҆ нево́льное, да и҆зба́витъ на́съ ѿ всѧ́кихъ скорбе́й и҆ болѣ́зней, и҆ напа́стей, и҆ всѧ́кагѡ ѕла́гѡ ѡ҆бстоѧ́нїѧ. Є҆́й, цр҃и́це на́ша пребл҃га́ѧ, наде́ждо на́ша несокрꙋши́маѧ и҆ застꙋ́пнице неѡбори́маѧ! Не ѿвратѝ лица̀ твоегѡ̀ ѿ на́съ за мно́жество прегрѣше́нїй на́шихъ: но прострѝ на́мъ рꙋ́цѣ мт҃рнѧгѡ милосе́рдїѧ твоегѡ̀ и҆ сотворѝ съ на́ми зна́менїе во бл҃го. Ꙗ҆вѝ на́мъ бога́тꙋю по́мощь твою̀ и҆ бл҃гопоспѣшѝ во всѧ́комъ дѣ́лѣ бла́зѣ: ѿ всѧ́кагѡ же начина́нїѧ грѣхо́внагѡ и҆ помышле́нїѧ лꙋка́вагѡ ѿвратѝ на́съ, да всегда̀ сла́вимъ пречтⷭ҇но́е и҆́мѧ твоѐ, и҆ бл҃года́рнѣ чтⷭ҇но́мꙋ (и҆ чꙋдотво́рномꙋ) ѡ҆́бразꙋ твоемꙋ̀ покланѧ́ющесѧ, велича́емъ бг҃а ѻ҆ц҃а̀, и҆ є҆диноро́днаго сн҃а є҆гѡ̀, гдⷭ҇а на́шего і҆и҃са хрⷭ҇та̀, и҆ ст҃а́го дх҃а, со всѣ́ми ст҃ы́ми, во вѣ́ки вѣкѡ́въ.

## Мл҃тва в҃:

<versal>Б</versal>г҃ора́дованнаѧ влⷣчце, препросла́вленнаѧ мт҃и щедро́тъ и҆ чл҃вѣколю́бїѧ, всемлⷭ҇тиваѧ ѡ҆ все́мъ мі́рѣ хода́таице! Приле́жнѡ рабѝ твоѝ, ко твоемꙋ̀ бж҃е́ственномꙋ предста́тельствꙋ прибѣга́юще и҆ пречꙋ́дномꙋ ѡ҆́бразꙋ твоемꙋ̀ со ѹ҆миле́нїемъ припа́дающе, мо́лимсѧ: мл҃твꙋ те́плꙋю сн҃ꙋ твоемꙋ̀ и҆ бг҃ꙋ на́шемꙋ сотворѝ, ѽ всепѣ́таѧ цр҃и́це и҆ влⷣчце, да ѿ всѧ́кихъ болѣ́зней и҆ печа́лей на́съ, тебє̀ ра́ди, и҆зба́витъ, и҆ ѿ грѣхѡ́въ всѧ́кихъ свободи́тъ, и҆ црⷭ҇твїѧ своегѡ̀ нбⷭ҇нагѡ наслѣ́дники ны̀ пока́жетъ: ве́лїе бо и҆ неизрече́нное, ꙗ҆́кѡ мт҃и, и҆́маши дерзнове́нїе. Къ немꙋ̀ и҆ всѧ̑ мо́жеши, є҆ли̑ка восхо́щеши, є҆ди́на бл҃га́ѧ и҆ бл҃гослове́ннаѧ во вѣ́ки вѣкѡ́въ.

## Мл҃тва г҃, что́маѧ въ лꙋкїа́новой пꙋ́стыни, влади́мїрскїѧ є҆па́рхїи:

<versal data-diacritics="true">Ѽ</versal> прест҃а́ѧ влⷣчце бцⷣе, цр҃и́це нб҃сѐ и҆ землѝ, вы́шшаѧ а҆́гг҃лъ и҆ а҆рха̑гг҃лъ и҆ всеѧ̀ тва́ри чтⷭ҇нѣ́йшаѧ, чтⷭ҇аѧ дв҃о мр҃і́е, мі́рꙋ бл҃га́ѧ помо́щнице и҆ ѹ҆твержде́нїе и҆ всѣ̑мъ во всѧ́кихъ нꙋ́ждахъ и҆збавле́нїе! При́зри и҆ ны́нѣ, гпⷭ҇жѐ всемлⷭ҇тиваѧ, на рабы̑ твоѧ̑, ѹ҆миле́нною дꙋше́ю и҆ сокрꙋше́ннымъ се́рдцемъ тебѣ̀ молѧ́щыѧсѧ, и҆ со слеза́ми къ тебѣ̀ припа́дающыѧ, и҆ пречтⷭ҇омꙋ и҆ цѣльбоно́сномꙋ ѡ҆́бразꙋ твоемꙋ̀ покланѧ́ющыѧсѧ. Твоеѧ́ же по́мощи и҆ застꙋпле́нїѧ во всѧ́кихъ ско́рбехъ, печа́лехъ и҆ напа́стехъ ѹ҆се́рднѡ просѧ́щыѧ. Ѽ всемлⷭ҇тиваѧ дв҃о, бцⷣе чтⷭ҇аѧ! Бꙋ́ди ѡ҆ на́съ хода́таица къ сн҃ꙋ твоемꙋ̀, хрⷭ҇тꙋ̀ бг҃ꙋ на́шемꙋ. Мы́ бо грѣ́шнїи не и҆́мамы и҆ны́ѧ по́мощи, ра́звѣ тебє̀, влⷣчце: ты̀ є҆сѝ на́ше ѹ҆пова́нїе, ты̀ є҆сѝ застꙋ́пница на́ша и҆ предста́тельница, ты̀ ѡ҆би̑димымъ защище́нїе, скорбѧ́щымъ ра́дованїе, си̑рымъ прибѣ́жище, вдова́мъ храни́тельница, дѣ́вамъ сла́ва, слезѧ́щымъ весе́лїе, больны̑мъ посѣще́нїе, немощны̑мъ и҆сцѣле́нїе, грѣ̑шнымъ сп҃се́нїе. Сегѡ̀ ра́ди, ѽ бг҃омт҃и, къ тебѣ̀ прибѣга́емъ, и҆ на тво́й ѡ҆́бразъ взира́емъ, и҆ съ любо́вїю покланѧ́емсѧ, моле́бное пѣ́нїе приносѧ́ще и҆ вопїю́ще: поми́лꙋй на́съ, мт҃и бж҃їѧ, и҆ прошє́нїѧ на̑ша и҆спо́лни, всѧ̑ бо сꙋ́ть возмѡ́жна хода́тайствꙋ твоемꙋ̀ пред̾ бг҃омъ, є҆мꙋ́же подоба́етъ всѧ́каѧ сла́ва, че́сть и҆ поклоне́нїе, ны́нѣ и҆ при́снѡ и҆ во вѣ́ки вѣкѡ́въ.

## Тропа́рь, гла́съ д҃:

<red>Р</red>жⷭ҇тво̀ твоѐ, бцⷣе дв҃о, ра́дость возвѣстѝ все́й вселе́ннѣй: и҆з̾ тебє́ бо возсїѧ̀ сл҃нце пра́вды, хрⷭ҇то́съ бг҃ъ на́шъ, и҆ разрꙋши́въ клѧ́твꙋ, дадѐ бл҃гослове́нїе, и҆ ѹ҆праздни́въ сме́рть, дарова̀ на́мъ живо́тъ вѣ́чный.
