---
title: "І҆ꙋ́лїа к҃г"
navigation:
  key: prayers-virginicons-65
  title: "І҆ꙋ́лїа к҃г"
  parent: prayers-virginicons
  order: 65
type: "prayer"
---

## І҆ꙋ́лїа к҃г.

## Мл҃твы пред̾ і҆кѡ́ною прест҃ы́ѧ бцⷣы поча́евскою.



## Мл҃тва а҃, и҆з̾ слꙋ́жбы со а҆ка́ѳїстомъ:

<versal>К</versal>ъ тебѣ̀, ѽ бг҃омт҃и, мл҃твеннѡ притека́емъ мы̀ грѣ́шнїи, чꙋдеса̀ твоѧ̑ во ст҃ѣ́й ла́ѵрѣ поча́евстѣй ꙗ҆влє́ннаѧ помина́юще и҆ ѡ҆ свои́хъ сокрꙋша́ющесѧ прегрѣше́нїихъ. Вѣ́мы, влⷣчце, вѣ́мы, ꙗ҆́кѡ не подоба́ше на́мъ грѣ̑шнымъ чесогѡ̀ проси́ти, то́кмѡ ѡ҆ є҆́же првⷣномꙋ сꙋдїѝ беззакѡ́нїѧ на̑ша ѡ҆ста́вити на́мъ. Всѧ̑ бо, на́ми въ житїѝ претерпѣ̑ннаѧ, скѡ́рби же и҆ нꙋ̑жды и҆ болѣ̑зни, ꙗ҆́кѡ плоды̀ паде́нїй на́шихъ прозѧбо́ша на́мъ, бг҃ꙋ сїѧ̑ на и҆справле́нїе на́ше попꙋща́ющꙋ. Тѣ́мже всѧ̑ сїѧ̑ и҆́стиною и҆ сꙋдо́мъ свои́мъ наведѐ гдⷭ҇ь на грѣ̑шныѧ рабы̑ своѧ̑, и҆̀же въ печа́лехъ свои́хъ къ застꙋпле́нїю твоемꙋ̀, пречтⷭ҇аѧ, притеко́ша, и҆ во ѹ҆миле́нїи серде́цъ къ тебѣ̀ взыва́ютъ си́це: грѣхѡ́въ и҆ беззако́нїй на́шихъ, бл҃га́ѧ, не помѧнѝ, но па́че всечтⷭ҇ны̑ѧ рꙋ́цѣ твоѧ̑ воздви́гши, къ сн҃ꙋ твоемꙋ̀ и҆ бг҃ꙋ предста́ни, да лю́тѣ содѣ̑ѧннаѧ на́ми ѿпꙋ́ститъ на́мъ, да, за премнѡ́гаѧ неиспо́лнєннаѧ ѡ҆бѣща̑нїѧ на̑ша, лица̀ своегѡ̀ ѿ рабѡ́въ свои́хъ не ѿврати́тъ, да бл҃года́ти своеѧ̀, сп҃се́нїю на́шемꙋ посо́бствꙋющїѧ, ѿ дꙋ́шъ на́шихъ не ѿи́метъ. Є҆́й, влⷣчце, бꙋ́ди сп҃се́нїю на́шемꙋ хода́таица, и҆ малодꙋ́шїѧ на́шегѡ не возгнꙋша́вшисѧ, при́зри на стена̑нїѧ на̑ша, ꙗ҆̀же въ бѣда́хъ и҆ ско́рбехъ на́шихъ пред̾ чꙋдотво́рнымъ твои́мъ ѡ҆́бразомъ возно́симъ. Просвѣтѝ ѹ҆миле́нными пѡ́мыслы ѹ҆мы̀ на́шѧ, вѣ́рꙋ на́шꙋ ѹ҆крѣпѝ, наде́ждꙋ ѹ҆твердѝ, любвѐ сладча́йшїй да́ръ сподо́би на́съ прїѧ́ти. Си́ми ѹ҆́бѡ, пречтⷭ҇аѧ, дарова́ньми, а҆ не болѣ́зньми и҆ скорбьмѝ живо́тъ на́шъ ко сп҃се́нїю да возво́дитсѧ, но ѿ ѹ҆ны́нїѧ и҆ ѿча́ѧнїѧ дꙋ́шы на́шѧ ѡ҆гражда́ющи, и҆зба́ви на́съ маломо́щныхъ ѿ находѧ́щихъ на ны̀ бѣ́дъ и҆ нꙋ́ждъ, и҆ клеветы̀ человѣ́ческїѧ, и҆ болѣ́зней нестерпи́мыхъ. Да́рꙋй ми́ръ и҆ бл҃гоꙋстрое́нїе жи́тельствꙋ хрⷭ҇тїа́нскомꙋ предста́тельствомъ твои́мъ, влⷣчце: ѹ҆крѣпѝ ски́птръ бл҃говѣ́рнагѡ царѧ̀ на́шегѡ, твоемꙋ̀ застꙋпле́нїю вѣ́рꙋющагѡ: ѹ҆твердѝ правосла́внꙋю вѣ́рꙋ во странѣ̀ на́шей и҆ во все́мъ мі́рѣ. Цр҃ковь а҆пⷭ҇льскꙋю и҆ собо́рнꙋю ѹ҆мале́нїю не преда́ждь, ѹ҆ста́вы ст҃ы́хъ ѻ҆тє́цъ на вѣ́ки непоколеби̑мы сохранѝ, и҆ всѣ́хъ къ тебѣ̀ притека́ющихъ ѿ ро́ва поги́бельнагѡ сп҃сѝ. Є҆ще́ же и҆ є҆́ресїю прельще́нныхъ бра́тїй на́шихъ, и҆лѝ вѣ́рꙋ сп҃си́тельнꙋю во грѣхо́вныхъ страсте́хъ погꙋби́вшихъ, па́ки ко и҆́стиннѣй вѣ́рѣ и҆ покаѧ́нїю приведѝ, да вкꙋ́пѣ съ на́ми твоемꙋ̀ чꙋдотво́рномꙋ ѡ҆́бразꙋ покланѧ́ющесѧ, твоѐ предста́тельство и҆сповѣ́дѧтъ. Сподо́би ѹ҆̀бо на́съ, прест҃а́ѧ гпⷭ҇жѐ бцⷣе, є҆щѐ въ животѣ̀ се́мъ побѣ́дꙋ и҆́стины твои́мъ застꙋпле́нїемъ ѹ҆зрѣ́ти: сподо́би на́съ бл҃года́тнꙋю ра́дость пре́жде кончи́ны на́шеѧ воспрїѧ́ти, ꙗ҆́коже дре́вле насе́льники поча́євскїѧ твои́мъ ꙗ҆вле́нїемъ побѣди́тєли и҆ просвѣти́тєли а҆га́рѧнъ показа́ла є҆сѝ: да всѝ мы̀, бл҃года́рнымъ се́рдцемъ вкꙋ́пѣ со а҆́гг҃лы и҆ прⷪ҇рѡ́ки и҆ а҆пⷭ҇лы и҆ со всѣ́ми ст҃ы́ми твоѐ милосе́рдїе прославлѧ́юще, воздади́мъ сла́вꙋ, че́сть и҆ поклоне́нїе въ трⷪ҇цѣ пѣва́емомꙋ бг҃ꙋ, ѻ҆ц҃ꙋ̀ и҆ сн҃ꙋ и҆ ст҃о́мꙋ дх҃ꙋ, во вѣ́ки вѣкѡ́въ.

## Мл҃тва в҃, пред̾ цѣльбоно́сною стопо́ю бж҃їѧ мт҃ре въ поча́евстѣй ла́ѵрѣ что́маѧ:

<versal data-diacritics="true">Ѽ</versal> прест҃а́ѧ дв҃о, влⷣчце бцⷣе! Бл҃годарю́ тѧ ѿ всегѡ̀ се́рдца моегѡ̀, ꙗ҆́кѡ сподо́била мѧ̀ є҆сѝ, грѣ́шнаго и҆ недосто́йнаго раба̀ твоего̀, предста́ти здѣ̀ и҆ покланѧ́тисѧ на ст҃ѣ́й горѣ̀ твое́й. Ѽ коли́кихъ бла̑гъ ѹ҆досто́ихсѧ та́кѡ многогрѣ́шный а҆́зъ милосе́рдїемъ твои́мъ! Ви́ждꙋ, пречтⷭ҇аѧ, и҆ ѹ҆жаса́юсѧ, и҆ и҆стаева́етъ дꙋ́хъ мо́й, внегда̀ зрѣ́ти мѝ во ѻ҆́чїю многоцѣле́бный се́й и҆сто́чникъ бл҃года́ти твоеѧ̀, є҆го́же и҆здре́вле во слѣдѣ̀ ст҃ы́ѧ стопы̀ твоеѧ̀ неизрече́ннѡ ꙗ҆ви́ла є҆сѝ. И҆ всебл҃гоговѣ́йнѡ покланѧ́ѧсѧ на мѣ́стѣ, и҆дѣ́же стоѧ́стѣ но́зѣ твоѝ, молю́ тѧ, бл҃гослове́ннаѧ наде́ждо и҆ сп҃се́нїе дꙋ́шъ и҆ тѣле́съ на́шихъ: ѡ҆мы́й мѧ̀ цѣльбоно́сною водо́ю твое́ю ѿ всѧ́кїѧ скве́рны пло́ти и҆ дꙋ́ха, ѹ҆толѝ бл҃года́тными стрꙋѧ́ми твои́ми всѧ̑ стра̑сти моѧ̑ сердє́чныѧ, ѹ҆врачꙋ́й ка́плѧми ѿ приснотекꙋ́щагѡ и҆сто́чника твоегѡ̀ всѧ̑ недꙋ́ги моѧ̑ тѣлє́сныѧ, да тобо́ю наставлѧ́емь, врачꙋ́емь и҆ и҆збавлѧ́емь, воспѣва́ю тебѣ̀ всеꙋсе́рднѡ: ра́дꙋйсѧ, и҆сто́чниче ра́дости непрестае́мыѧ и҆ добро́ты неизрече́нныѧ: ра́дꙋйсѧ, вожделѣ́нїй нечи́стыхъ потопле́нїе: ра́дꙋйсѧ, скве́рнъ всѧ́кихъ и҆змове́нїе: ра́дꙋйсѧ, стрꙋѐ свѣтови́днѣйшаѧ, во здра́вїе вѣ̑рнымъ ѿ горы̀ прїѡсѣне́нныѧ ча́щи бл҃года́ть и҆сцѣле́нїй подава́ющаѧ: ра́дꙋйсѧ, росо̀ нбⷭ҇наѧ, свы́ше то́ки премꙋ́дрости жа́ждꙋщымъ и҆́стиннагѡ позна́нїѧ низпосыла́ющаѧ: ра́дꙋйсѧ, похвало̀ поча́евскаѧ: сп҃сѝ на́съ молѧ́щихсѧ тебѣ̀, наде́ждо на́ша и҆ ѹ҆тѣше́нїе.

## Тропа́рь, гла́съ є҃:

<red>П</red>ред̾ ст҃о́ю твое́ю і҆кѡ́ною, влⷣчце, молѧ́щїисѧ и҆сцѣле́нїй сподоблѧ́ютсѧ, вѣ́ры и҆́стинныѧ позна́нїе прїе́млютъ, и҆ а҆га̑рѧнскаѧ нашє́ствїѧ ѿража́ютъ. Тѣ́мже и҆ на́мъ, къ тебѣ̀ припа́дающымъ, грѣхѡ́въ ѡ҆ставле́нїе и҆спросѝ, по́мыслми бл҃гоче́стїѧ сердца̀ на̑ша просвѣтѝ, и҆ къ сн҃ꙋ твоемꙋ̀ мл҃твꙋ вознесѝ ѡ҆ сп҃се́нїи дꙋ́шъ на́шихъ.

## Велича́нїе:

<red>В</red>елича́емъ тѧ̀, прест҃а́ѧ дв҃о, и҆ почита́емъ чтⷭ҇нꙋ́ю і҆кѡ́нꙋ твою̀, ю҆́же ѿ лѣ́тъ дре́внихъ на горѣ̀ поча́евстѣй просла́вила є҆сѝ.
