---
title: "Ѻ҆ктѡ́врїа г҃і, феврꙋа́рїа в҃і и҆ во вто́рникъ свѣ́тлыѧ седми́цы"
navigation:
  key: prayers-virginicons-13
  title: "Ѻ҆ктѡ́врїа г҃і, феврꙋа́рїа в҃і и҆ во вто́рникъ свѣ́тлыѧ седми́цы"
  parent: prayers-virginicons
  order: 13
type: "prayer"
---

## Ѻ҆ктѡ́врїа г҃і, феврꙋа́рїа в҃і и҆ во вто́рникъ свѣ́тлыѧ седми́цы.

## Мл҃твы пред̾ і҆кѡ́ною прест҃ы́ѧ бцⷣы і҆́верскою.



## Мл҃тва а҃, и҆з̾ слꙋ́жбы:

<versal data-diacritics="true">Ѽ</versal> прест҃а́ѧ дв҃о, мт҃и хрⷭ҇та̀ бг҃а на́шегѡ, цр҃и́це нб҃сѐ и҆ землѝ! Вонмѝ многоболѣ́зненномꙋ воздыха́нїю дꙋ́шъ на́шихъ, при́зри съ высоты̀ ст҃ы́ѧ твоеѧ̀ на на́съ, съ вѣ́рою и҆ любо́вїю покланѧ́ющихсѧ пречтⷭ҇омꙋ (и҆ чꙋдотво́рномꙋ) ѡ҆́бразꙋ твоемꙋ̀. Се́ бо грѣхмѝ погрꙋжа́емїи и҆ скорбьмѝ ѡ҆бꙋрева́емїи, взира́юще на тво́й ѡ҆́бразъ, ꙗ҆́кѡ живѣ́й тебѣ̀ сꙋ́щей съ на́ми, прино́симъ смирє́ннаѧ молє́нїѧ на̑ша. Не и҆́мамы бо и҆ны́ѧ по́мощи, ни и҆на́гѡ предста́тельства, ни ѹ҆тѣше́нїѧ, то́кмѡ тебѐ, ѽ мт҃и всѣ́хъ скорбѧ́щихъ и҆ ѡ҆бремене́нныхъ! Помозѝ на́мъ немощны̑мъ, ѹ҆толѝ скѡ́рби на́шѧ, наста́ви на пꙋ́ть пра́вый на́съ заблꙋжда́ющихъ, ѹ҆врачꙋ́й болѣ́знєннаѧ сердца̀ на̑ша и҆ сп҃сѝ безнаде́жныхъ да́рꙋй на́мъ про́чее вре́мѧ житїѧ̀ на́шегѡ въ ми́рѣ и҆ покаѧ́нїи проводи́ти, пода́ждь хрⷭ҇тїа́нскꙋю кончи́нꙋ, и҆ на стра́шнѣмъ сꙋдѣ̀ сн҃а твоегѡ̀ ꙗ҆ви́сѧ на́мъ милосе́рдаѧ предста́тельница, да всегда̀ пое́мъ, велича́емъ и҆ сла́вимъ тѧ̀, ꙗ҆́кѡ бл҃гꙋ́ю застꙋ́пницꙋ ро́да хрⷭ҇тїа́нскагѡ, со всѣ́ми ѹ҆годи́вшими бг҃ꙋ, во вѣ́ки вѣкѡ́въ.

## Мл҃тва в҃:

<versal>К</versal>ъ комꙋ̀ возопїю̀, влⷣчце; Къ комꙋ̀ прибѣ́гнꙋ въ го́рести мое́й, а҆́ще не къ тебѣ̀ цр҃и́це нбⷭ҇наѧ; Кто̀ пла́чь мо́й и҆ воздыха́нїе моѐ прїи́метъ, а҆́ще не ты̀, пренепоро́чнаѧ, наде́ждо хрⷭ҇тїа́нъ и҆ прибѣ́жище на́мъ грѣ̑шнымъ; Кто̀ па́че тебє̀ въ напа́стехъ защи́титъ; Ѹ҆слы́ши ѹ҆̀бо стена́нїе моѐ, и҆ приклонѝ ѹ҆́хо твоѐ ко мнѣ̀, влⷣчце млⷭ҇ти бг҃а моегѡ̀, и҆ не пре́зри менє̀ тре́бꙋющагѡ твоеѧ̀ по́мощи, и҆ не ѿри́ни менє̀ грѣ́шнагѡ. Вразꙋмѝ и҆ наꙋчи́ мѧ, цр҃и́це нбⷭ҇наѧ: не ѿстꙋпѝ ѿ менє̀ раба̀ твоегѡ̀, влⷣчце, за ропта́нїе моѐ, но бꙋ́ди мнѣ̀ ма́ти и҆ застꙋ́пница. Врꙋча́ю себѐ ми́лостивомꙋ покро́вꙋ твоемꙋ̀: приведи́ мѧ грѣ́шнаго къ ти́хой и҆ безмѧте́жнѣй жи́зни, да пла́чꙋсѧ ѡ҆ грѣсѣ́хъ мои́хъ. Къ комꙋ́ бо прибѣ́гнꙋ пови́нный а҆́зъ, а҆́ще не къ тебѣ̀, ѹ҆пова́нїю и҆ прибѣ́жищꙋ грѣ́шныхъ, наде́ждою на неизрече́ннꙋю млⷭ҇ть твою̀ и҆ щедрѡ́ты твоѧ̑ ѡ҆крилѧ́емь; ѽ влⷣчце цр҃и́це нбⷭ҇наѧ! Ты̀ мнѣ̀ ѹ҆пова́нїе и҆ прибѣ́жище, покро́въ и҆ застꙋпле́нїе и҆ по́мощь. Цр҃и́це моѧ̀ пребл҃га́ѧ и҆ ско́раѧ застꙋ́пнице! Покры́й твои́мъ хода́тайствомъ моѧ̑ прегрѣшє́нїѧ, защитѝ менѐ ѿ вра̑гъ ви́димыхъ и҆ неви́димыхъ: ѹ҆мѧгчѝ сердца̀ ѕлы́хъ человѣ̑къ, возстаю́щихъ на мѧ̀. Ѽ мт҃и гдⷭ҇а моегѡ̀ творца̀! Ты̀ є҆сѝ ко́рень дѣ́вства и҆ неꙋвѧда́емый цвѣ́тъ чистоты̀. Ѽ бг҃ороди́тельнице! Ты̀ пода́ждь мѝ по́мощь немощствꙋ́ющемꙋ плотски́ми страстьмѝ и҆ болѣ́знꙋющемꙋ се́рдцемъ, є҆ди́но бо твоѐ и҆ съ тобо́ю твоегѡ̀ сн҃а и҆ бг҃а на́шегѡ и҆́мамъ застꙋпле́нїе: и҆ твои́мъ пречꙋ́днымъ застꙋпле́нїемъ да и҆зба́влюсѧ ѿ всѧ́кїѧ бѣды̀ и҆ напа́сти, ѽ пренепоро́чнаѧ и҆ пресла́внаѧ бж҃їѧ мт҃и мр҃і́е. Тѣ́мже со ѹ҆пова́нїемъ глаго́лю и҆ вопїю̀: ра́дꙋйсѧ, бл҃года́тнаѧ: ра́дꙋйсѧ, ѡ҆бра́дованнаѧ: ра́дꙋйсѧ, пребл҃гослове́ннаѧ: гдⷭ҇ь съ тобо́ю.

## Мл҃тва г҃:

<versal data-diacritics="true">Ѽ</versal> прест҃а́ѧ гпⷭ҇жѐ влⷣчце бцⷣе! Прїимѝ недосто́йнꙋю мл҃твꙋ на́шꙋ, и҆ сохранѝ на́съ ѿ навѣ́та ѕлы́хъ человѣ̑къ и҆ ѿ внеза́пныѧ сме́рти, и҆ да́рꙋй на́мъ пре́жде конца̀ покаѧ́нїе. На моле́нїе на́ше ѹ҆милосе́рдисѧ, и҆ ра́дость вмѣ́стѡ печа́ли да́рꙋй. И҆ и҆зба́ви на́съ, гпⷭ҇жѐ, ѿ всѧ́кїѧ бѣды̀ и҆ напа́сти, ско́рби и҆ болѣ́зни и҆ ѿ всѧ́кагѡ ѕла̀. И҆ сподо́би ны̀, грѣ̑шныѧ рабы̑ твоѧ̑, ѡ҆деснꙋ́ю ста́ти во второ́мъ прише́ствїи сн҃а твоегѡ̀, хрⷭ҇та̀ бг҃а на́шегѡ, и҆ наслѣ́дники бы́ти црⷭ҇твїѧ нбⷭ҇нагѡ и҆ жи́зни вѣ́чныѧ со всѣ́ми ст҃ы́ми въ безконє́чныѧ вѣ́ки вѣкѡ́въ.

## Мл҃тва д҃, что́маѧ пред̾ чꙋдотво́рною і҆кѡ́ною прест҃ы́ѧ бцⷣы і҆́верскою въ і҆́верскомъ вы́ксꙋнскомъ монастырѣ̀, нижегоро́дскїѧ є҆па́рхїи:

<versal>К</versal>ъ комꙋ̀ возопїю̀, влⷣчце; Къ комꙋ̀ прибѣ́гнꙋ въ го́рести мое́й, а҆́ще не къ тебѣ̀, цр҃и́це нбⷭ҇наѧ; Кто̀ пла́чь мо́й ѹ҆слы́шитъ и҆ воздыха́нїе прїи́метъ, а҆́ще не ты̀, пренепоро́чнаѧ, наде́ждо хрⷭ҇тїа́нъ и҆ прибѣ́жище на́мъ грѣ̑шнымъ; Кто̀ па́че тебє̀ въ напа́стехъ защи́титъ; Ѹ҆слы́ши стена́нїе моѐ и҆ приклонѝ ѹ҆́хо твоѐ ко мнѣ̀, влⷣчце и҆ мт҃и бг҃а моегѡ̀. Не пре́зри и҆́щꙋщагѡ твоеѧ̀ по́мощи и҆ не ѿри́ни менє̀ грѣ́шнагѡ, цр҃и́це нбⷭ҇наѧ. Наꙋчѝ менѐ во́лю сн҃а твоегѡ̀ и҆сполнѧ́ти и҆ да́рꙋй жела́нїе тогѡ̀ ст҃ы̑ѧ за́пѡвѣди твори́ти. Ропта́нїѧ же моегѡ̀ ра́ди, въ ско́рбехъ бы́вшагѡ, не ѿстꙋпѝ ѿ менє̀, но пребꙋ́ди мѝ маловѣ́рномꙋ покро́въ и҆ застꙋпле́нїе. Твои́мъ хода́тайствомъ прегрѣшє́нїѧ моѧ̑ покры́й, ѿ ви́димыхъ и҆ неви́димыхъ вра̑гъ защитѝ, сердца̀ враждꙋ́ющихъ на мѧ̀ ѹ҆мѧгчѝ и҆ хрⷭ҇то́вою любо́вїю сїѧ̑ согрѣ́й. Мнѣ́ же немощно́мꙋ да́рꙋй твою̀ всеси́льнꙋю по́мощь, во є҆́же грѣхѡ́вныѧ моѧ̑ стра̑сти препобѣди́ти, да покаѧ́нїемъ и҆ житїѧ̀ моегѡ̀ до́брымъ и҆справле́нїемъ ѡ҆чище́нъ бы́въ, про́чее вре́мѧ земна́гѡ стра́нствїѧ моегѡ̀ въ послꙋша́нїи цр҃кви сн҃а твоегѡ̀ без̾ поро́ка прейтѝ сподо́блюсѧ. Въ ча́съ же кончи́ны моеѧ̀ предста́ни мнѣ̀, всѣ́хъ хрⷭ҇тїа́нъ ѹ҆пова́нїе сꙋ́щи, и҆ вѣ́рꙋ мою̀ во ѻ҆́ный тѧ́жкїй де́нь ѹ҆твердѝ, а҆ по ѿше́ствїи мое́мъ всеси́льнꙋю мл҃твꙋ твою̀ ѡ҆ мнѣ̀ вознесѝ, да поми́лꙋетъ мѧ̀ гдⷭ҇и и҆ прича́стника мѧ̀ є҆гѡ̀ безконе́чныхъ ра́достей да сотвори́тъ во вѣ́ки вѣкѡ́въ.

## Мл҃тва є҃, что́маѧ въ нижегоро́дскомъ крестовоздви́женскомъ монастырѣ̀:

<red>Ѽ</red> прест҃а́ѧ гпⷭ҇жѐ, влⷣчце дв҃о бцⷣе! Прїимѝ недосто́йнꙋю мл҃твꙋ на́шꙋ, и҆ сохранѝ на́съ ѿ напра́сныѧ сме́рти, и҆ да́рꙋй на́мъ пре́жде конца̀ покаѧ́нїе.

## Мл҃тва ѕ҃, что́маѧ въ собо́рнѣй цр҃кви гра́да козельца̀, черни́говскїѧ є҆па́рхїи:

<versal data-diacritics="true">Ѽ</versal> прест҃а́ѧ мт҃и дв҃о, влⷣчце сла́внаѧ и҆ цр҃и́це пребл҃га́ѧ, премі́рныхъ ѹ҆мѡ́въ всекра́снаѧ ра́досте, мі́рныхъ же нело́жнаѧ наста́внице, преꙋкраше́ннаѧ бж҃е́ственною сла́вою неизглаго́ланныѧ твоеѧ̀ чистоты̀, седмопечатлѣ́ннаѧ кни́го, въ не́йже написа́сѧ на́мъ пребл҃го́е сло́во, є҆диноро́дный сн҃ъ бж҃їй! Ѽ сла́дкїй милосе́рдїѧ ко всемꙋ̀ мі́рꙋ и҆сто́чниче! Ѽ свѣ́тлосте нбⷭ҇наѧ! Ѽ сла́досте ра́йскаѧ! Ѽ препросла́вленнаѧ бцⷣе приснодв҃о и҆ покро́ве всѣ̑мъ къ тебѣ̀ прибѣга́ющымъ, дѣ́въ сла́во и҆ всѣ́хъ ст҃ы́хъ весе́лїе! Бꙋ́ди и҆ мнѣ̀ грѣ́шномꙋ всегда́шнее ѹ҆пова́нїе, непло́днагѡ же моегѡ̀ се́рдца и҆сцѣлѝ болѣ́знь, и҆ дꙋше́вныма ѻ҆чи́ма мои́ма пода́ждь свѣ́тлость. Тебѣ́ бо, дв҃о гпⷭ҇жѐ препросла́вленнаѧ, предаю̀ по бз҃ѣ всю̀ жи́знь мою̀ и҆ всѣ́хъ бл҃жа́щихъ тѧ̀, є҆ди́нꙋ бцⷣꙋ дв҃ꙋ чтⷭ҇ꙋю и҆ цр҃и́цꙋ нбⷭ҇нꙋю, ꙗ҆́кѡ ты̀ бл҃гослове́на є҆сѝ во вѣ́ки вѣкѡ́въ.

## Тропарѝ, гла́съ а҃:

<rubric class="inline">а҃.</rubric> <red>Д</red>е́рзость ненави́дѧщихъ ѡ҆́бразъ гдⷭ҇ень и҆ держа́ва нечести́выхъ безбо́жнѡ въ нїке́ю прїи́де, и҆ по́сланнїи безчеловѣ́чнѡ вдови́цꙋ, бл҃гоче́стнѡ чтꙋ́щꙋю і҆кѡ́нꙋ бг҃омт҃ре, и҆стѧза́ютъ. Но та́ѧ но́щїю съ сы́номъ і҆кѡ́нꙋ въ мо́ре пꙋстѝ, вопїю́щи: сла́ва тебѣ̀, чтⷭ҇аѧ, ꙗ҆́кѡ непроходи́мое мо́ре плещы̀ своѧ̑ подадѐ: сла́ва правоше́ствїю твоемꙋ̀, є҆ди́на нетлѣ́ннаѧ.

<rubric class="inline">в҃.</rubric> <red>Ѿ</red> ст҃ы́ѧ і҆кѡ́ны твоеѧ̀, ѽ влⷣчце бцⷣе, и҆сцѣлє́нїѧ и҆ цѣльбы̑ подаю́тсѧ ѻ҆би́льнѡ съ вѣ́рою и҆ любо́вїю приходѧ́щымъ къ не́й: та́кѡ и҆ мою̀ не́мощь посѣтѝ, и҆ дꙋ́шꙋ мою̀ поми́лꙋй, блага́ѧ, и҆ тѣ́ло и҆сцѣлѝ бл҃года́тїю твое́ю, пречтⷭ҇аѧ.

## Велича́нїе:

<red>В</red>елича́емъ тѧ̀, прест҃а́ѧ дв҃о, бг҃оизбра́ннаѧ ѻ҆трокови́це, и҆ чте́мъ ѡ҆́бразъ тво́й ст҃ы́й, и҆́мже то́чиши и҆сцѣлє́нїѧ всѣ̑мъ съ вѣ́рою притека́ющымъ.
