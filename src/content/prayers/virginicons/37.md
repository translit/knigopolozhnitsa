---
title: "Ма́рта ѳ҃"
navigation:
  key: prayers-virginicons-37
  title: "Ма́рта ѳ҃"
  parent: prayers-virginicons
  order: 37
type: "prayer"
---

## Ма́рта ѳ҃.

## Мл҃тва пред̾ а҆лбази́нскою і҆кѡ́ною прест҃ы́ѧ бцⷣы, и҆менꙋ́емою сло́во пло́ть бы́сть, что́маѧ въ каѳедра́льномъ собо́рѣ гра́да благовѣ́щенска:

<versal>Б</versal>цⷣе дв҃о, пренепоро́чнаѧ мт҃и хрⷭ҇та̀ бг҃а на́шегѡ, застꙋ́пнице ро́да хрⷭ҇тїа́нскагѡ! Пред̾ чꙋдотво́рною і҆кѡ́ною твое́ю предстоѧ́ще, ѻ҆тцы̀ на́ши моли́ша тѧ̀, да ꙗ҆ви́ши покро́въ тво́й и҆ застꙋпле́нїе странѣ̀ прїамꙋ́рстѣй. Тѣ́мже и҆ мы̀ ны́нѣ мо́лимъ тѧ̀: гра́дъ на́шъ и҆ странꙋ̀ сїю̀ ѿ нахожде́нїѧ и҆ноплеме́нныхъ соблюдѝ и҆ ѿ междоꙋсо́бныѧ бра́ни сохранѝ. Да́рꙋй мі́рови ми́ръ, землѝ плодѡ́въ и҆з̾ѻби́лїе, бл҃говѣ́рномꙋ же і҆мпера́торꙋ на́шемꙋ нїкола́ю а҆леѯа́ндровичꙋ и҆ наслѣ́дїю є҆гѡ̀ здра́вїе и҆ на врагѝ ѡ҆долѣ́нїе: сохранѝ во свѧты́ни па́стырей на́шихъ, во ст҃ы́хъ хра́мѣхъ трꙋжда́ющихсѧ: ѡ҆сѣнѝ вседержа́внымъ покро́вомъ твои́мъ строи́телей и҆ бл҃готвори́телей и҆́хъ. Ѹ҆твердѝ въ правовѣ́рїи и҆ є҆диномы́слїи бра́тїи на́шихъ: заблꙋ́ждшихъ же и҆ ѿстꙋ́пльшихъ ѿ правосла́вныѧ вѣ́ры вразꙋмѝ и҆ соединѝ ст҃ѣ́й цр҃кви сн҃а твоегѡ̀. Бꙋ́ди всѣ̑мъ притека́ющымъ къ чꙋдотво́рнѣй і҆кѡ́нѣ твое́й покро́въ, ѹ҆тѣше́нїе и҆ приста́нище ѿ всѧ́кихъ ѕѡ́лъ, бѣ́дъ и҆ ѡ҆бстоѧ́нїй: ты́ бо є҆сѝ больны́хъ и҆сцѣле́нїе, скорбѧ́щихъ ѹ҆тѣше́нїе, заблꙋ́ждшихъ и҆справле́нїе и҆ вразꙋмле́нїе. Прїимѝ молє́нїѧ на̑ша и҆ вознесѝ ѧ҆̀ ко прⷭ҇то́лꙋ всевы́шнѧгѡ, ꙗ҆́кѡ да твои́мъ предста́тельствомъ соблюда́еми и҆ покро́вомъ твои́мъ ѡ҆сѣнѧ́еми, просла́вимъ ѻ҆ц҃а̀ и҆ сн҃а и҆ ст҃а́го дх҃а, ны́нѣ и҆ при́снѡ и҆ во вѣ́ки вѣкѡ́въ.
