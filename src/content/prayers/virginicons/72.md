---
title: "А҆́ѵгꙋста д҃і"
navigation:
  key: prayers-virginicons-72
  title: "А҆́ѵгꙋста д҃і"
  parent: prayers-virginicons
  order: 72
type: "prayer"
---

## А҆́ѵгꙋста д҃і.

## Мл҃тва пред̾ і҆кѡ́ною прест҃ы́ѧ бцⷣы бесѣ́дною:

<versal data-diacritics="true">Ѽ</versal> прест҃а́ѧ влⷣчце бцⷣе, нб҃сѐ и҆ землѝ цр҃и́це! При́зри на ны̀ грѣ̑шныѧ и҆ недостѡ́йныѧ рабы̑ твоѧ̑, и҆ ѹ҆молѝ сн҃а твоего̀, хрⷭ҇та̀ бг҃а на́шего, да ѡ҆гради́тъ ны̀ свы́ше си́лою свое́ю, є҆́же навсегда̀ сохранє́нымъ бы́ти на́мъ ѿ всѣ́хъ и҆скꙋше́нїй вра́жїихъ и҆ пре́лестей бѣсо́вскихъ. Ты̀, ѽ всемлⷭ҇тиваѧ гпⷭ҇жѐ дв҃о бцⷣе, ꙗ҆́коже дре́вле всю̀ рѡссі́йскꙋю странꙋ̀ ѹ҆диви́ла є҆сѝ пресла́внымъ по воздꙋ́хꙋ пречтⷭ҇ны́ѧ твоеѧ̀ со предвѣ́чнымъ млⷣнцемъ і҆кѡ́ны хожде́нїемъ и҆ ст҃ы́мъ тоѧ̀ гра́да тѵ́хфина посѣще́нїемъ, мѣ́сто же сїѐ, пꙋсты́нно сꙋ́щее, и҆́стиннымъ самоше́ствїемъ и҆ пречꙋ́днымъ твои́мъ со ст҃и́телемъ нїкола́емъ ꙗ҆вле́нїемъ возвели́чила є҆сѝ: та́кѡ и҆ ны́нѣ, ѽ всебл҃га́ѧ мт҃и бг҃а вы́шнѧгѡ, покры́й ны̀ всебл҃ги́мъ твои́мъ покро́вомъ, сподо́бивши ны̀ неви́димыѧ бл҃года́ти твоеѧ̀. И҆ ꙗ҆́коже дре́вле въ бг҃оизбра́ннѣмъ пꙋсты́ни сеѧ̀ мѣ́стѣ бг҃оꙋго́днаго и҆ бл҃гоговѣ́йнаго мꙋ́жа бж҃е́ственный зра́къ неизрече́ннагѡ сїѧ́нїѧ твоегѡ̀ ви́дѣти ѹ҆досто́ила є҆сѝ и҆ ми́лостивнѡ къ томꙋ̀ возглаго́лала є҆сѝ: та́кѡ и҆ ны́нѣ бл҃госе́рдыма ѻ҆чи́ма твои́ма, ѽ всепѣ́таѧ бг҃омт҃и, со ѡ҆бы́чною тѝ любо́вїю на ны̀ и҆ на всѧ̑ ѹ҆се́рднѡ молѧ́щыѧсѧ тебѣ̀ и҆ ѹ҆ми́льнѡ просѧ́щыѧ твоеѧ̀ всеси́льныѧ по́мощи и҆ застꙋпле́нїѧ воззрѣ́вши, бꙋ́ди всебл҃га́ѧ сп҃се́нїѧ дꙋ́шъ и҆ тѣле́съ на́шихъ хода́таица пред̾ прⷭ҇то́ломъ сн҃а твоегѡ̀ и҆ бг҃а на́шегѡ. Сп҃са́й ѹ҆̀бо, ѽ прест҃а́ѧ дв҃о бг҃ороди́тельнице, бл҃говѣ́рнаго і҆мпера́тора на́шего, ѡ҆би́тель сїю̀ и҆ ве́сь ро́дъ хрⷭ҇тїа́нскїй и҆ всѧ̑ съ вѣ́рою приходѧ́щыѧ и҆ покланѧ́ющыѧсѧ пречтⷭ҇ѣй і҆кѡ́нѣ ꙗ҆вле́нїѧ твоегѡ̀, прест҃ꙋ́ю же трⷪ҇цꙋ, ѻ҆ц҃а̀ и҆ сн҃а и҆ ст҃а́го дх҃а сла́вѧщыѧ, и҆ твоѐ ми́лостивное со ст҃ы́мъ нїкола́емъ предста́тельство почита́ющыѧ, ны́нѣ и҆ при́снѡ и҆ во вѣ́ки вѣкѡ́въ.

## Тропарѝ ѻ҆́бщїи прест҃ѣ́й бцⷣѣ, гла́съ д҃:

<rubric class="inline">а҃.</rubric> <red>К</red>ъ бцⷣѣ приле́жнѡ ны́нѣ притеце́мъ грѣ́шнїи и҆ смире́ннїи, и҆ припаде́мъ, въ покаѧ́нїи зовꙋ́ще и҆з̾ глꙋбины̀ дꙋшѝ: влⷣчце, помозѝ, на ны̀ милосе́рдовавши: потщи́сѧ, погиба́емъ ѿ мно́жества прегрѣше́нїй: не ѿвратѝ твоѧ̑ рабы̑ тщы̀, тѧ́ бо и҆ є҆ди́нꙋ наде́ждꙋ и҆́мамы.

<rubric class="inline">в҃.</rubric> <red>Н</red>е ѹ҆молчи́мъ никогда̀, бцⷣе, си̑лы твоѧ̑ глаго́лати недосто́йнїи: а҆́ще бо ты̀ не бы предстоѧ́ла молѧ́щи, кто̀ бы на́съ и҆зба́вилъ ѿ толи́кихъ бѣ́дъ; кто́ же бы сохрани́лъ доны́нѣ свобѡ́дны; Не ѿстꙋ́пимъ, влⷣчце, ѿ тебє̀: твоѧ̑ бо рабы̑ сп҃са́еши при́снѡ ѿ всѧ́кихъ лю́тыхъ.
