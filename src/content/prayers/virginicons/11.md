---
title: "Ѻ҆ктѡ́врїа ѳ҃"
navigation:
  key: prayers-virginicons-11
  title: "Ѻ҆ктѡ́врїа ѳ҃"
  parent: prayers-virginicons
  order: 11
type: "prayer"
---

## Ѻ҆ктѡ́врїа ѳ҃.

## Мл҃твы пред̾ і҆кѡ́ною прест҃ы́ѧ бцⷣы корсꙋ́нскою.



## Мл҃тва а҃, что́маѧ въ петрогра́дскомъ і҆саа́кїевскомъ каѳедра́льномъ собо́рѣ:

<versal data-diacritics="true">Ѽ</versal> прест҃а́ѧ дв҃о, мт҃и хрⷭ҇та̀ бг҃а на́шегѡ, цр҃и́це нб҃сѐ и҆ землѝ! Вонмѝ многоболѣ́зненномꙋ воздыха́нїю дꙋ́шъ на́шихъ, при́зри съ высоты̀ ст҃ы́ѧ твоеѧ̀ на на́съ, съ вѣ́рою и҆ любо́вїю покланѧ́ющихсѧ пречтⷭ҇омꙋ (и҆ чꙋдотво́рномꙋ) ѡ҆́бразꙋ твоемꙋ̀. Се́ бо грѣхмѝ погрꙋжа́емїи и҆ скорбьмѝ ѡ҆бꙋрева́емїи, взира́юще на тво́й ѡ҆́бразъ, ꙗ҆́кѡ живѣ́й тебѣ̀ сꙋ́щей съ на́ми, прино́симъ смирє́ннаѧ молє́нїѧ на̑ша. Не и҆́мамы бо и҆ны́ѧ по́мощи, ни и҆на́гѡ предста́тельства, ни ѹ҆тѣше́нїѧ, то́кмѡ тебѐ, ѽ мт҃и всѣ́хъ скорбѧ́щихъ и҆ ѡ҆бремене́нныхъ! Помозѝ на́мъ немощны̑мъ, ѹ҆толѝ скѡ́рби на́шѧ, наста́ви на пꙋ́ть пра́вый на́съ заблꙋжда́ющихъ, ѹ҆врачꙋ́й болѣ́знєннаѧ сердца̀ на̑ша и҆ сп҃сѝ безнаде́жныхъ да́рꙋй на́мъ про́чее вре́мѧ житїѧ̀ на́шегѡ въ ми́рѣ и҆ покаѧ́нїи проводи́ти, пода́ждь хрⷭ҇тїа́нскꙋю кончи́нꙋ, и҆ на стра́шнѣмъ сꙋдѣ̀ сн҃а твоегѡ̀ ꙗ҆ви́сѧ на́мъ милосе́рдаѧ предста́тельница, да всегда̀ пое́мъ, велича́емъ и҆ сла́вимъ тѧ̀, ꙗ҆́кѡ бл҃гꙋ́ю застꙋ́пницꙋ ро́да хрⷭ҇тїа́нскагѡ, со всѣ́ми ѹ҆годи́вшими бг҃ꙋ, во вѣ́ки вѣкѡ́въ.

## Мл҃тва в҃, что́маѧ въ ѹ҆́гличскомъ бг҃оѧвле́нскомъ монастырѣ̀:

<versal data-diacritics="true">Ѽ</versal> прест҃а́ѧ гпⷭ҇жѐ влⷣчце бцⷣе! Прїимѝ недосто́йнꙋю мл҃твꙋ на́шꙋ, и҆ сохранѝ на́съ ѿ навѣ́та ѕлы́хъ человѣ̑къ и҆ ѿ внеза́пныѧ сме́рти, и҆ да́рꙋй на́мъ пре́жде конца̀ покаѧ́нїе. На моле́нїе на́ше ѹ҆милосе́рдисѧ, и҆ ра́дость вмѣ́стѡ печа́ли да́рꙋй. И҆ и҆зба́ви на́съ, гпⷭ҇жѐ, ѿ всѧ́кїѧ бѣды̀ и҆ напа́сти, ско́рби и҆ болѣ́зни и҆ ѿ всѧ́кагѡ ѕла̀. И҆ сподо́би ны̀, грѣ̑шныѧ рабы̑ твоѧ̑, ѡ҆деснꙋ́ю ста́ти во второ́мъ прише́ствїи сн҃а твоегѡ̀, хрⷭ҇та̀ бг҃а на́шегѡ, и҆ наслѣ́дники бы́ти црⷭ҇твїѧ нбⷭ҇нагѡ и҆ жи́зни вѣ́чныѧ со всѣ́ми ст҃ы́ми въ безконє́чныѧ вѣ́ки вѣкѡ́въ.

## Мл҃тва г҃, что́маѧ въ корсꙋ́нской цр҃кви гра́да ѹ҆́глича:

<versal data-diacritics="true">Ѽ</versal> прест҃а́ѧ дв҃о, влⷣчце бцⷣе, є҆диноро́днаго бг҃а сло́ва, всѧ́кїѧ ви́димыѧ и҆ неви́димыѧ тва́ри творца̀ и҆ влⷣкꙋ, є҆ди́наго ѿ трⷪ҇цы гдⷭ҇а, бг҃а же и҆ чл҃вѣ́ка, па́че є҆стества̀ и҆ сло́ва ро́ждшаѧ, вмѣсти́лище бж҃е́ственное, всѧ́кїѧ свѧты́ни и҆ бл҃года́ти прїе́мнице, въ не́йже и҆сполне́нїе бж҃ества̀ пребыва́етъ, бл҃гослове́нїемъ бг҃а и҆ ѻ҆ц҃а̀ и҆ дѣ́йствомъ ст҃а́гѡ дх҃а и҆збра́ннаѧ ѿ всеѧ̀ тва́ри, сла́во и҆ неизглаго́ланное весе́лїе а҆́гг҃лѡвъ, ца́рскїй а҆пⷭ҇лѡвъ и҆ прⷪ҇ро́кѡвъ вѣ́нче, чꙋ́дное и҆ всехва́льное мч҃нкѡвъ мꙋ́жество и҆ страда́льцєвъ вѣнча́нїе, присносꙋ́щныхъ и҆ нетлѣ́нныхъ воздаѧ́нїй хода́таице непрело́жнаѧ, прпⷣбныхъ че́сть и҆ сла́во, незаблꙋ́днагѡ пꙋтѝ ѹ҆чи́тельнице, и҆сто́чниче свѣ́та, млⷭ҇ти неистощи́маѧ рѣко̀, всѧ́кихъ чꙋде́съ и҆ дарова́нїй дх҃о́вныхъ мо́ре неисчерпа́емое! Тебѣ̀ мо́лимсѧ и҆ тебѐ про́симъ, ми́лостивнꙋю мт҃рь чл҃вѣколю́бца влⷣки, поми́ловатисѧ на́мъ смирє́ннымъ и҆ недостѡ́йнымъ рабѡ́мъ твои̑мъ: при́зри ми́лостивнѡ на плѣне́нїе на́ше и҆ и҆сцѣлѝ сокрꙋше́нїе дꙋ́шъ и҆ тѣле́съ на́шихъ, ви̑димыѧ и҆ неви̑димыѧ ра̑ти разорѝ, и҆ всѧ́кѡ сто́лпъ крѣ́пости, ѡ҆рꙋ́жїе во бране́хъ, воево́да и҆ побо́рница непобѣди́маѧ бꙋ́ди на́мъ недостѡ́йнымъ ѿ лица̀ вра̑гъ на́шихъ, покажѝ на на́съ дрє́внїѧ млⷭ҇ти и҆ чꙋдеса̀ твоѧ̑. Ꙗ҆́кѡ є҆ди́нъ є҆́сть цр҃ь и҆ влⷣка сн҃ъ тво́й и҆ бг҃ъ, ты́ же вои́стинꙋ є҆сѝ бцⷣа, ѿ всѣ́хъ родѡ́въ бл҃жи́маѧ, и҆́стиннаго бг҃а по пло́ти ро́ждшаѧ, и҆ тогѡ̀ ра́ди всѧ̑ мо́жеши и҆ сильна̀ є҆сѝ дѣ́йствовати, є҆ли̑ка а҆́ще во́лиши на нб҃сѝ и҆ на землѝ. И҆спо́лни ѹ҆̀бо всѧ́кое проше́нїе на по́льзꙋ коемꙋ́ждо, влⷣчце: пода́ждь недꙋ́гꙋющымъ цѣльбꙋ̀, въ мо́ри пла́вающымъ тишинꙋ̀ и҆ ѹ҆правле́нїе, съ пꙋтеше́ствꙋющими спꙋтеше́ствꙋй и҆ соблюда́й ѧ҆̀, скорбѧ́щыѧ ѹ҆тѣша́й, нищетꙋ̀ и҆ всѧ́кое тѣле́сное ѡ҆ѕлобле́нїе ѡ҆блегчѝ, дꙋшє́вныѧ же болѣ̑зни и҆ стра̑сти тѣлє́сныѧ пре́жде всѣ́хъ потребѝ твои́мъ неви́димымъ предста́тельствомъ и҆ хода́тайствомъ, ꙗ҆́кѡ да пꙋ́ть вре́менныѧ сеѧ̀ жи́зни до́брѣ и҆ непреткнове́ннѡ сконча́емъ, и҆ вѣ̑чнаѧ ѻ҆́наѧ бл҃га тебє̀ ра́ди во црⷭ҇твїи нбⷭ҇нѣмъ полꙋчи́мъ. Вѣ́рнаго же і҆мпера́тора на́шего нїкола́ѧ а҆леѯа́ндровича, на твоѐ предста́тельство ѹ҆пова́ющаго и҆ тебѐ ꙗ҆́кѡ хода́таицꙋ и҆ помо́щницꙋ на ѡ҆бстоѧ́щыѧ врагѝ призыва́ющаго, неви́димѡ ѹ҆крѣпѝ: ѿимѝ болѣ̑зни дꙋшѝ и҆ се́рдца є҆гѡ̀, держа́вꙋ є҆гѡ̀ ми́рнꙋ и҆ непоколеби́мꙋ сохранѝ, и҆ ѿ бѣ́дъ и҆зба́ви, влⷣчце, мл҃твами твои́ми. И҆зрѧ́днѣе же тебѣ̀ врꙋча́емый гра́дъ се́й и҆ всѧ́къ гра́дъ и҆ странꙋ̀ ѿ гла́да, гꙋби́тельства, трꙋ́са, пото́па, ѻ҆гнѧ̀ и҆ меча̀, ѿ нахожде́нїѧ и҆ноплеме́нныхъ и҆ междоꙋсо́бныѧ бра́ни и҆ ѿ напра́сныѧ сме́рти и҆зба́ви, и҆ всѧ́къ гнѣ́въ пра́веднѡ на ны̀ дви́жимый ѿвратѝ, бл҃говоле́нїемъ и҆ бл҃года́тїю є҆диноро́днагѡ сн҃а твоегѡ̀, є҆мꙋ́же подоба́етъ всѧ́каѧ сла́ва, че́сть и҆ поклоне́нїе, со безнача́льнымъ є҆гѡ̀ ѻ҆ц҃е́мъ и҆ присносꙋ́щнымъ и҆ животворѧ́щимъ дх҃омъ, ны́нѣ и҆ при́снѡ и҆ во вѣ́ки вѣкѡ́въ.
