---
title: "І҆ꙋ́лїа к҃и"
navigation:
  key: prayers-virginicons-69
  title: "І҆ꙋ́лїа к҃и"
  parent: prayers-virginicons
  order: 69
type: "prayer"
---

## І҆ꙋ́лїа к҃и.

## Мл҃тва пред̾ і҆кѡ́ною прест҃ы́ѧ бцⷣы ѹ҆миле́нїе, пред̾ не́юже молѧ́шесѧ прпⷣбный серафі́мъ саро́вскїй при кончи́нѣ свое́й:

<versal data-diacritics="true">Ѽ</versal> влⷣчце бцⷣе, дꙋшѝ моеѧ̀ ѹ҆слажде́нїе, и҆зсо́хшагѡ се́рдца моегѡ̀ стрꙋѐ бг҃ото́чнаѧ, потемне́ннагѡ ѹ҆ма̀ моегѡ̀ пресвѣ́тлый свѣти́льниче, лѣни́выѧ во́ли моеѧ̀ пꙋтеводи́тельнице, не́мощи моеѧ̀ си́ло, наготы̀ ѡ҆блече́нїе, нищеты̀ бога́тство, неисцѣли́мыхъ ра̑нъ мо́щное и҆ ско́рое врачева́нїе, сле́зъ ѡ҆сꙋше́нїе, рыда́нїй ѹ҆толе́нїе, бѣ́дъ претворе́нїе, болѣ́зней ѡ҆блегче́нїе, ѹ҆́зъ разрѣше́нїе, сп҃се́нїѧ наде́ждо! Ѹ҆слы́ши мл҃твꙋ мою̀: да́ждь мѝ вре́мѧ покаѧ́нїѧ, ре́вность сп҃се́нїѧ, си́лꙋ въ по́двизѣхъ бг҃оꙋгожде́нїѧ: сохрани́ мѧ ѿ напа́стей и҆ всѧ́кихъ ѕѡ́лъ, во и҆скꙋше́нїихъ же и҆ бѣда́хъ прострѝ твою̀ рꙋ́кꙋ по́мощи, да возста́нꙋ въ паде́нїи и҆ не поги́бнꙋ лю́тѣ. До́ндеже пребыва́ю въ се́мъ многоболѣ́зненнѣмъ житїѝ, не лишѝ менѐ дарѡ́въ твоеѧ̀ млⷭ҇ти. Ѹ҆ще́дри бл҃госты́нею твое́ю всю̀ хрⷭ҇толюби́вꙋю бра́тїю, здѣ̀ предстоѧ́щꙋю и҆ молѧ́щꙋюсѧ. Младе́нцы воспита́й, ю҆́ныѧ наста́ви, ста̑рыѧ поддержѝ, малодꙋ̑шныѧ ѹ҆тѣ́ши, заблꙋ́ждшыѧ вразꙋмѝ, вдови̑цы и҆ си̑рыѧ при́зри и҆ защитѝ, на всѣ́хъ лю́бѧщихъ и҆ ненави́дѧщихъ на́съ и҆зле́й бога́тꙋю твою̀ млⷭ҇ть. И҆ при кончи́нѣ жи́зни моеѧ̀, во вре́мѧ и҆схо́да моегѡ̀ ѿ тѣлесѐ, бꙋ́ди мѝ предста́тельница: болѣ́знь сме́ртнꙋю ѹ҆мѧгчѝ, тоскꙋ̀ ѹ҆толѝ и҆ бѣ́днꙋю мою̀ дꙋ́шꙋ приведѝ къ вѣ̑чнымъ ѡ҆би́телемъ, да не во́зьметъ менѐ те́мнаѧ си́ла, нижѐ да ѹ҆влече́тъ во глꙋбинꙋ̀ а҆́да. Є҆́й, пребл҃га́ѧ влⷣчце бцⷣе, дꙋшѝ моеѧ̀ ѹ҆миле́нїе! Согрѣ́й хла́дное въ вѣ́рѣ и҆ любвѝ се́рдце моѐ слеза́ми ѹ҆миле́нїѧ: низпосли́ ми, скорбѧ́щемꙋ и҆ ѡ҆бремене́нномꙋ грѣхмѝ, за мл҃твы прпⷣбнагѡ ѻ҆тца̀ серафі́ма, твоегѡ̀ чти́телѧ, потре́бнꙋю ра́дость и҆ ѹ҆тѣше́нїе. Да не лишꙋ́сѧ ѹ҆̀бо, бг҃оневѣ́сто, ѹ҆пова́нїѧ моегѡ̀ плода̀, но да сподо́блюсѧ въ бз҃ѣ и҆ сп҃си́телѣ мое́мъ, возлю́бленнѣмъ сн҃ѣ твое́мъ, гдⷭ҇ѣ на́шемъ і҆и҃сѣ хрⷭ҇тѣ̀, се́й прїѧ́ти. Томꙋ̀ сла́ва и҆ держа́ва, че́сть и҆ поклоне́нїе, со безнача́льнымъ є҆гѡ̀ ѻ҆ц҃е́мъ, и҆ всест҃ы́мъ и҆ бл҃ги́мъ и҆ животворѧ́щимъ є҆гѡ̀ дх҃омъ, ны́нѣ и҆ при́снѡ и҆ во вѣ́ки вѣкѡ́въ.

## Тропа́рь, гла́съ д҃, пое́мый въ серафі́мо-дивѣ́евскомъ монастырѣ̀, нижегоро́дскїѧ є҆па́рхїи:

<red>К</red>ъ бцⷣѣ со ѹ҆миле́нїемъ припаде́мъ, всѝ грѣхмѝ ѡ҆бремене́ннїи, чꙋдотво́рнꙋю є҆ѧ̀ і҆кѡ́нꙋ ѹ҆миле́нїѧ ѡ҆блобыза́юще и҆ вопїю́ще со слеза́ми: влⷣчце, прїимѝ моле́нїе недосто́йныхъ ра̑бъ твои́хъ, и҆ пода́ждь на́мъ просѧ́щымъ ве́лїю твою̀ млⷭ҇ть.
