---
title: "Ма́їа к҃ѳ"
navigation:
  key: prayers-virginicons-51
  title: "Ма́їа к҃ѳ"
  parent: prayers-virginicons
  order: 51
type: "prayer"
---

## Ма́їа к҃ѳ.

## Мл҃твы пред̾ чꙋдотво́рною і҆кѡ́ною прест҃ы́ѧ бцⷣы, недре́млющее ѻ҆́ко и҆менꙋ́емою, чтѡ́мыѧ въ ѹ҆́гличскомъ бг҃оѧвле́нскомъ монастырѣ̀, ꙗ҆росла́вскїѧ є҆па́рхїи.



## Мл҃тва а҃:

<versal data-diacritics="true">Ѽ</versal> прест҃а́ѧ гпⷭ҇жѐ, влⷣчце моѧ̀ бцⷣе, нбⷭ҇наѧ цр҃и́це! Ты̀ вѣ́си ско́рбь се́рдца моегѡ̀ и҆ печа́ль дꙋшѝ моеѧ̀. Молю́сѧ ѹ҆̀бо тебѣ̀ ѹ҆се́рднѡ: сп҃сѝ и҆ и҆зба́ви мѧ̀, грѣ́шнаго раба̀ твоего̀, ѿ напра́сныѧ клеветы̀, ѿ всѧ́кїѧ бѣды̀ и҆ напа́сти и҆ внеза́пныѧ сме́рти. Поми́лꙋй мѧ̀ и҆ во всѧ́кое вре́мѧ сохрани́ мѧ, во днѝ трꙋжда́ющасѧ и҆ на пꙋтѝ ходѧ́ща, и҆ въ ношны́хъ часѣ́хъ спѧ́ща снабдѝ, покры́й и҆ застꙋпѝ. Защити́ мѧ, влⷣчце бцⷣе, ѿ всѣ́хъ вра̑гъ мои́хъ, ви́димыхъ и҆ неви́димыхъ, и҆ ѿ всѧ́кагѡ ѕла́гѡ ѡ҆бстоѧ́нїѧ. На всѧ́комъ мѣ́стѣ и҆ на всѧ́кое вре́мѧ бꙋ́ди мѝ, мт҃и пребл҃га́ѧ, стѣна̀ неѡбори́маѧ и҆ застꙋпле́нїе крѣ́пкое всегда̀, ны́нѣ и҆ при́снѡ и҆ въ бꙋ́дꙋщыѧ вѣ́ки вѣкѡ́въ.

## Мл҃тва в҃:

<versal data-diacritics="true">Ѽ</versal> прест҃а́ѧ и҆ пребл҃га́ѧ влⷣчце бцⷣе, чистѣ́йшаѧ ст҃а́гѡ дх҃а прїе́мнице и҆ непоро́чное сло́ва бж҃їѧ ст҃и́лище! Ра́дꙋйсѧ, ꙗ҆́кѡ ты̀ є҆сѝ ра́дость а҆́гг҃лѡмъ и҆ человѣ́кѡмъ, сладча́йшаго бо і҆и҃са хрⷭ҇та̀ наше́ствїемъ дх҃а ст҃а́гѡ родила̀ є҆сѝ пло́тїю, и҆ ꙗ҆́кѡ млⷣнца того̀ пелена́ми пови́ла є҆сѝ, ꙗ҆́кѡ возлю́бленнаго сн҃а млеко́мъ пита́ла є҆сѝ и҆ ѡ҆б̾има́ющи лобза́ла є҆сѝ. Мо́лимъ тѧ̀, вели́каѧ влⷣчце: не ѿри́ни ра̑бъ твои́хъ, семꙋ̀ чꙋдотво́рномꙋ твоемꙋ̀ ѡ҆́бразꙋ предстоѧ́щихъ и҆ всю̀ наде́ждꙋ свою̀ по бз҃ѣ на тѧ̀ возложи́вшихъ: ты́ бо є҆сѝ наде́жда и҆ прибѣ́жище на́ше, жи́знь и҆ застꙋпле́нїе на́ше, крѣ́пость на́ша и҆ ѿра́да. Ѹ҆молѝ возлю́бленнаго сн҃а твоего̀, є҆́же сохрани́тисѧ ѻ҆те́чествꙋ на́шемꙋ и҆ всѧ́кой странѣ̀ хрⷭ҇тїа́нстѣй въ ми́рѣ и҆ безмѧте́жїи, и҆ ѹ҆тверди́тисѧ держа́вѣ бл҃гочести́вѣйшагѡ царѧ̀ на́шегѡ, соблюда́тисѧ же непоколеби́мѣй ст҃ѣ́й правосла́внѣй цр҃кви на́шей, невѣ́рїю и҆скорени́тисѧ, є҆ресе́мъ и҆ раско́лѡмъ ѹ҆праздни́тисѧ, па́стырємъ на́шымъ въ ре́вности ѹ҆крѣпи́тисѧ, є҆́же пра́вѡ пра́вити сло́во и҆́стины. Па́ки ѹ҆молѝ, гпⷭ҇жѐ, возлю́бленнаго сн҃а твоего̀, да и҆зба́витъ всѣ́хъ на́съ ѿ всѧ́кїѧ нꙋ́жды, ско́рби и҆ болѣ́зни, да низпо́слетъ на́мъ ти́хое и҆ ми́рное житїѐ, здра́вїе тѣле́сное и҆ дꙋше́вное сп҃се́нїе, да ѹ҆мири́тъ стра̑ждꙋщаѧ сердца̀ на̑ша и҆ да и҆сцѣли́тъ сердє́чныѧ скѡ́рби, да вразꙋми́тъ на́съ на дѡ́браѧ дѣла̀, да ѡ҆чи́ститъ ѹ҆мы̀ ѿ по́мыслѡвъ сꙋ́етныхъ и҆ наста́витъ ко и҆сполне́нїю за́повѣдей свои́хъ, и҆ ѿ вѣ́чныѧ мꙋ́ки да и҆зба́витъ, и҆ да да́рꙋетъ на́мъ нбⷭ҇ное црⷭ҇твїе, въ не́мже возвели́чимъ тѧ̀, пресла́внꙋю влⷣчцꙋ на́шꙋ, и҆ просла́вимъ пречтⷭ҇но́е и҆ великолѣ́пое и҆́мѧ вели́кагѡ бг҃а, ѻ҆ц҃а̀ и҆ сн҃а и҆ ст҃а́гѡ дх҃а, ны́нѣ и҆ при́снѡ и҆ въ безконє́чныѧ вѣ́ки вѣкѡ́въ.
