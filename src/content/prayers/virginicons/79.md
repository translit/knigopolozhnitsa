---
title: "А҆́ѵгꙋста к҃г"
navigation:
  key: prayers-virginicons-79
  title: "А҆́ѵгꙋста к҃г"
  parent: prayers-virginicons
  order: 79
type: "prayer"
---

## А҆́ѵгꙋста к҃г.

## Мл҃тва пред̾ чꙋдотво́рною і҆кѡ́ною прест҃ы́ѧ бцⷣы подо́льскою, ꙗ҆́же во гра́дѣ житомі́рѣ:

<versal data-diacritics="true">Ѽ</versal> всемлⷭ҇тивагѡ бг҃а милосе́рдаѧ мт҃и, пребл҃гослове́ннаѧ влⷣчце, приснодв҃о бцⷣе! Ѹ҆слы́ши стена́нїе и҆ во́пль на́шъ и҆ вонмѝ гла́сꙋ моле́нїѧ на́шегѡ. Прострѝ на́мъ твои́мъ всемогꙋ́щимъ предста́тельствомъ рꙋ́кꙋ по́мощи, да не поги́бнемъ со беззако́ньми на́шими, но въ покаѧ́нїе бл҃говре́меннѣ прїи́демъ. Вѣ́си бо на́шꙋ не́мощь и҆ ско́рбь на́шꙋ, ѿ страсте́й и҆ бѣсѡ́въ на́мъ быва́емꙋю. И҆зба́ви на́съ ѿ нападе́нїй де́монскихъ и҆ ѿ навѣ́тѡвъ ѕлы́хъ человѣ̑къ: тобо́ю бо де́мони попира́ютсѧ. И҆ тобо́ю вразѝ посрамлѧ́ютсѧ. И҆спо́лни во бл҃го прошє́нїѧ на̑ша, тебѣ̀ приноси̑маѧ: никто́ же бо, притека́ѧй къ тебѣ̀, посра́мленъ ѿхо́дитъ. Ѹ҆молѝ сн҃а твоего̀ и҆ бг҃а, да млⷭ҇тивъ бꙋ́детъ непра́вдамъ на́шымъ и҆ да не вни́детъ въ сꙋ́дъ съ рабы̑ свои́ми, ꙗ҆́кѡ не ѡ҆правди́тсѧ пред̾ ни́мъ всѧ́къ живы́й. Вѣ́мы бо, ꙗ҆́кѡ мно́гѡ мо́жетъ мт҃рнее моле́нїе твоѐ ко бл҃госе́рдїю влⷣки, и҆ всѧ̑ тебѣ̀ ѿ негѡ̀ возмѡ́жна сꙋ́ть. И҆сцѣлѝ ꙗ҆́звы тѣле́съ на́шихъ, грѣхмѝ ѡ҆скверне́нныхъ, и҆ ѡ҆чи́сти дꙋ́шы на́шѧ, ѡ҆мрачє́нныѧ страстьмѝ. Напра́ви ѹ҆́мъ на́шъ на пꙋ́ть пра́вый и҆ ѹ҆твердѝ во́лю на́шꙋ ко и҆сполне́нїю дѣ́лъ бл҃ги́хъ и҆ къ соблюде́нїю за́повѣдей сн҃а твоегѡ̀, да милосе́рдїе є҆гѡ̀ неѿстꙋ́пно бꙋ́детъ ѿ на́съ. Па́че же, ѽ всебл҃га́ѧ влⷣчце, покры́й, соблюдѝ и҆ сп҃сѝ всѣ́хъ си́рыхъ и҆ безпомо́щныхъ, къ чꙋдотво́рномꙋ твоемꙋ̀ ѡ҆́бразꙋ припа́дающихъ, и҆ всѣ́хъ на́съ дне́сь ѡ҆сѣнѝ всемо́щнымъ твои́мъ покро́вомъ. Но и҆ въ про́чее вре́мѧ житїѧ̀ на́шегѡ твоеѧ̀ млⷭ҇ти и҆ мно́гїѧ бл҃гости на́съ не лишѝ, и҆ бꙋ́ди на́мъ при́снѡ ѹ҆пова́нїе непосты́дное въ земнѣ́мъ житїѝ и҆ по преставле́нїи на́шемъ, да всѝ немо́лчными ѹ҆сты̀ и҆ чи́стымъ се́рдцемъ, со безпло́тными а҆́гг҃льскими гла̑сы и҆ со всѣ́ми ст҃ы́ми, сла́вимъ, хва́лимъ, пое́мъ и҆ велича́емъ тѧ̀ ны́нѣ и҆ при́снѡ и҆ во вѣ́ки вѣкѡ́въ.
