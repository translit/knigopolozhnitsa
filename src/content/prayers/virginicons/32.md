---
title: "Феврꙋа́рїа є҃"
navigation:
  key: prayers-virginicons-32
  title: "Феврꙋа́рїа є҃"
  parent: prayers-virginicons
  order: 32
type: "prayer"
---

## Феврꙋа́рїа є҃.

## Мл҃твы пред̾ і҆кѡ́ною прест҃ы́ѧ бцⷣы, и҆менꙋ́емою взыска́нїе поги́бшихъ, и҆лѝ и҆збавле́нїе ѿ бѣ́дъ стра́ждꙋщихъ.



## Мл҃тва а҃:

<versal data-diacritics="true">Ѽ</versal> влⷣчце пребл҃гослове́ннаѧ, защи́тнице ро́да хрⷭ҇тїа́нскагѡ, прибѣ́жище и҆ сп҃се́нїе прибѣга́ющихъ къ тебѣ̀! Вѣ́мъ, вои́стинꙋ вѣ́мъ, ꙗ҆́кѡ ѕѣлѡ̀ согрѣши́хъ, и҆ прогнѣ́вахъ, премлⷭ҇тиваѧ гпⷭ҇жѐ, рожде́ннаго пло́тїю ѿ тебє̀ сн҃а бж҃їѧ. Но и҆́мамъ мнѡ́гїѧ ѡ҆́бразы пре́жде менє̀ прогнѣ́вавшихъ є҆гѡ̀ милосе́рдїе: мытарѝ, блꙋдни̑цы и҆ про́чыѧ грѣ́шники, и҆̀мже даде́сѧ проще́нїе грѣхѡ́въ и҆́хъ, покаѧ́нїѧ ра́ди и҆ и҆сповѣ́данїѧ. Ты̑ѧ ѹ҆̀бо ѡ҆́бразы поми́лованныхъ ѻ҆чесє́мъ грѣ́шныѧ дꙋшѝ моеѧ̀ представлѧ́ѧ, и҆ на толи́кое бж҃їе милосе́рдїе, ѻ҆́ныѧ прїи́мшее, взира́ѧ, дерзнꙋ́хъ и҆ а҆́зъ грѣ́шный прибѣ́гнꙋти съ покаѧ́нїемъ ко твоемꙋ̀ бл҃госе́рдїю. Ѽ всемлⷭ҇тиваѧ влⷣчце! Пода́ждь мѝ рꙋ́кꙋ по́мощи, и҆ и҆спросѝ ѹ҆ сн҃а твоегѡ̀ и҆ бг҃а, мт҃рними и҆ ст҃ѣ́йшими твои́ми мл҃твами, тѧ́жкимъ мои̑мъ грѣхѡ́мъ проще́нїе. Вѣ́рꙋю и҆ и҆сповѣ́дꙋю, ꙗ҆́кѡ то́й, є҆го́же родила̀ є҆сѝ, сн҃ъ тво́й є҆́сть вои́стинꙋ хрⷭ҇то́съ, сн҃ъ бг҃а жива́гѡ, сꙋдїѧ̀ живы́хъ и҆ ме́ртвыхъ, воздаѧ́й комꙋ́ждо по дѣлѡ́мъ є҆гѡ̀: вѣ́рꙋю же па́ки и҆ и҆сповѣ́дꙋю тебѐ бы́ти и҆́стиннꙋю бцⷣꙋ, милосе́рдїѧ и҆сто́чникъ, ѹ҆тѣше́нїе пла́чꙋщихъ, взыска́нїе поги́бшихъ, си́льнꙋю и҆ непрестаю́щꙋю къ бг҃ꙋ хода́таицꙋ, ѕѣлѡ̀ лю́бѧщꙋю ро́дъ хрⷭ҇тїа́нскїй и҆ спорꙋ́чницꙋ покаѧ́нїѧ: вои́стинꙋ бо нѣ́сть на́мъ и҆ны́ѧ по́мощи и҆ покро́ва, ра́звѣ тебє̀, гпⷭ҇жѐ премлⷭ҇тиваѧ, и҆ никто́же, ѹ҆пова́ѧ на тѧ̀, постыдѣ́сѧ когда̀, и҆ тобо́ю ѹ҆молѧ́ѧ бг҃а, никто́же ѡ҆ста́вленъ бы́сть. Тогѡ̀ ра́ди и҆ а҆́зъ твою̀ неисче́тнꙋю бл҃гость молю̀: ѿве́рзи двє́ри милосе́рдїѧ твоегѡ̀ мнѣ̀ заблꙋ́ждшемꙋ и҆ па́дшемꙋ въ тимѣ́нїе глꙋбины̀, не возгнꙋша́йсѧ менє̀ скве́рнагѡ, не пре́зри грѣ́шнагѡ моле́нїѧ моегѡ̀, не ѡ҆ста́ви менє̀ ѡ҆каѧ́ннагѡ, ꙗ҆́кѡ въ поги́бель ѕло́бный вра́гъ похи́тити мѧ̀ и҆́щетъ: но ѹ҆молѝ ѡ҆ мнѣ̀ рожде́ннаго ѿ тебє̀ милосе́рдаго сн҃а твоего̀ и҆ бг҃а, да прости́тъ вели̑кїѧ моѧ̑ грѣхѝ и҆ и҆зба́витъ мѧ̀ ѿ па́гꙋбы моеѧ̀, ꙗ҆́кѡ да и҆ а҆́зъ, со всѣ́ми полꙋчи́вшими проще́нїе, воспою̀ и҆ просла́влю безмѣ́рное милосе́рдїе бж҃їе и҆ твоѐ непосты́дное ѡ҆ мнѣ̀ застꙋпле́нїе въ жи́зни се́й и҆ въ несконча́емѣмъ вѣ́цѣ.

## Мл҃тва в҃:

<versal data-diacritics="true">Ѽ</versal> прест҃а́ѧ и҆ пребл҃гослове́ннаѧ дв҃о, влⷣчце бцⷣе, спорꙋ́чнице грѣ́шныхъ и҆ взыска́нїе поги́бшихъ! При́зри ми́лостивнымъ твои́мъ ѻ҆́комъ на на́съ, предстоѧ́щихъ пред̾ ст҃о́ю і҆кѡ́ною твое́ю и҆ со ѹ҆миле́нїемъ молѧ́щихсѧ тебѣ̀: воздви́гни на́съ и҆з̾ глꙋбины̀ грѣхо́вныѧ, просвѣтѝ ѹ҆́мъ на́шъ, ѡ҆мраче́нный страстьмѝ, и҆ ѹ҆врачꙋ́й ꙗ҆́звы дꙋ́шъ и҆ тѣле́съ на́шихъ. Не и҆́мамы и҆ны́ѧ по́мощи, не и҆́мамы и҆ны́ѧ наде́жды, ра́звѣ тебє̀, влⷣчце: ты̀ вѣ́си всѧ̑ не́мѡщи и҆ согрѣшє́нїѧ на̑ша. Къ тебѣ̀ прибѣга́емъ и҆ вопїе́мъ: не ѡ҆ста́ви на́съ твое́ю нбⷭ҇ною по́мощїю, но предста́ни на́мъ при́снѡ, и҆ твои́мъ неизрече́ннымъ милосе́рдїемъ и҆ щедро́тами сп҃сѝ и҆ поми́лꙋй на́съ погиба́ющихъ. Да́рꙋй на́мъ и҆справле́нїе грѣхо́вныѧ жи́зни на́шеѧ и҆ и҆зба́ви на́съ ѿ скорбе́й, бѣ́дъ и҆ болѣ́зней, ѿ внеза́пныѧ сме́рти, а҆́да и҆ вѣ́чныѧ мꙋ́ки. Ты́ бо є҆сѝ, цр҃и́це и҆ влⷣчце, ско́раѧ помо́щница и҆ застꙋ́пница всѣ̑мъ притека́ющымъ къ тебѣ̀ и҆ крѣ́пкое прибѣ́жище грѣ́шникѡвъ ка́ющихсѧ. Пода́ждь ѹ҆̀бо на́мъ, пребл҃га́ѧ и҆ всенепоро́чнаѧ дв҃о, хрⷭ҇тїа́нскїй коне́цъ жи́зни на́шеѧ ми́ренъ и҆ непосты́денъ, и҆ сподо́би на́съ твои́мъ хода́тайствомъ всели́тисѧ во ѡ҆би́телехъ нбⷭ҇ныхъ, и҆дѣ́же непреста́нный гла́съ пра́зднꙋющихъ ра́достїю сла́витъ прест҃ꙋ́ю трⷪ҇цꙋ, ѻ҆ц҃а̀ и҆ сн҃а и҆ ст҃а́го дх҃а, ны́нѣ и҆ при́снѡ и҆ во вѣ́ки вѣкѡ́въ.

## Мл҃тва г҃:

<versal>З</versal>астꙋ́пнице ѹ҆се́рднаѧ, бл҃гоꙋтро́бнаѧ гдⷭ҇а мт҃и! Къ тебѣ̀ прибѣга́ю а҆́зъ ѡ҆каѧ́нный и҆ па́че всѣ́хъ человѣ̑къ грѣшнѣ́йшїй: вонмѝ гла́сꙋ моле́нїѧ моегѡ̀, и҆ во́пль мо́й и҆ стена́нїе ѹ҆слы́ши. Ꙗ҆́кѡ беззакѡ́нїѧ моѧ̑ превзыдо́ша главꙋ̀ мою̀, и҆ а҆́зъ, ꙗ҆́коже кора́бль въ пꙋчи́нѣ, погрꙋжа́юсѧ въ мо́ри грѣхѡ́въ мои́хъ. Но ты̀, всебл҃га́ѧ и҆ милосе́рдаѧ влⷣчце, не пре́зри менє̀ ѿча́ѧннагѡ и҆ во грѣсѣ́хъ погиба́ющагѡ: поми́лꙋй мѧ̀ ка́ющагосѧ во ѕлы́хъ дѣ́лѣхъ мои́хъ, и҆ ѡ҆братѝ на пꙋ́ть пра́вый заблꙋ́ждшꙋю ѡ҆каѧ́ннꙋю дꙋ́шꙋ мою̀. На тебѐ, влⷣчце моѧ̀ бцⷣе, возлага́ю всѐ ѹ҆пова́нїе моѐ. Ты̀, мт҃и бж҃їѧ, сохранѝ и҆ соблюди́ мѧ под̾ кро́вомъ твои́мъ, ны́нѣ и҆ при́снѡ и҆ во вѣ́ки вѣкѡ́въ.

## Мл҃тва д҃:

<versal>Ц</versal>р҃и́це моѧ̀ пребл҃га́ѧ, наде́ждо моѧ̀ бцⷣе, прибѣ́жище си́рыхъ и҆ стра́нныхъ предста́тельнице, скорбѧ́щихъ ра́досте, ѡ҆би́димыхъ покрови́тельнице! Зри́ши мою̀ бѣдꙋ̀, зри́ши мою̀ ско́рбь: помози́ ми ꙗ҆́кѡ не́мощнꙋ, напра́ви мѧ̀ ꙗ҆́кѡ стра́нна. Ѡ҆би́дꙋ мою̀ вѣ́си, разрѣшѝ тꙋ̀, ꙗ҆́коже во́лиши: ꙗ҆́кѡ не и҆́мамъ и҆ны́ѧ по́мощи ра́звѣ тебє̀, ни и҆ны́ѧ предста́тельницы, ни бл҃гі́ѧ ѹ҆тѣ́шительницы, то́кмѡ тебѐ, ѽ бг҃омт҃и, ꙗ҆́кѡ да сохрани́ши мѧ̀ и҆ покры́еши во вѣ́ки вѣкѡ́въ.

## Мл҃тва є҃:

<versal data-diacritics="true">Ѽ</versal> прест҃а́ѧ дв҃о, мт҃и хрⷭ҇та̀ бг҃а на́шегѡ, цр҃и́це нб҃сѐ и҆ землѝ! Вонмѝ многоболѣ́зненномꙋ воздыха́нїю дꙋ́шъ на́шихъ, при́зри съ высоты̀ ст҃ы́ѧ твоеѧ̀ на на́съ, съ вѣ́рою и҆ любо́вїю покланѧ́ющихсѧ пречтⷭ҇омꙋ (и҆ чꙋдотво́рномꙋ) ѡ҆́бразꙋ твоемꙋ̀. Се́ бо грѣхмѝ погрꙋжа́емїи и҆ скорбьмѝ ѡ҆бꙋрева́емїи, взира́юще на тво́й ѡ҆́бразъ, ꙗ҆́кѡ живѣ́й тебѣ̀ сꙋ́щей съ на́ми, прино́симъ смирє́ннаѧ молє́нїѧ на̑ша. Не и҆́мамы бо и҆ны́ѧ по́мощи, ни и҆на́гѡ предста́тельства, ни ѹ҆тѣше́нїѧ, то́кмѡ тебѐ, ѽ мт҃и всѣ́хъ скорбѧ́щихъ и҆ ѡ҆бремене́нныхъ! Помозѝ на́мъ немощны̑мъ, ѹ҆толѝ скѡ́рби на́шѧ, наста́ви на пꙋ́ть пра́вый на́съ заблꙋжда́ющихъ, ѹ҆врачꙋ́й болѣ́знєннаѧ сердца̀ на̑ша и҆ сп҃сѝ безнаде́жныхъ да́рꙋй на́мъ про́чее вре́мѧ житїѧ̀ на́шегѡ въ ми́рѣ и҆ покаѧ́нїи проводи́ти, пода́ждь хрⷭ҇тїа́нскꙋю кончи́нꙋ, и҆ на стра́шнѣмъ сꙋдѣ̀ сн҃а твоегѡ̀ ꙗ҆ви́сѧ на́мъ милосе́рдаѧ предста́тельница, да всегда̀ пое́мъ, велича́емъ и҆ сла́вимъ тѧ̀, ꙗ҆́кѡ бл҃гꙋ́ю застꙋ́пницꙋ ро́да хрⷭ҇тїа́нскагѡ, со всѣ́ми ѹ҆годи́вшими бг҃ꙋ, во вѣ́ки вѣкѡ́въ.

## Мл҃тва ѕ҃:

<versal data-diacritics="true">Ѽ</versal> прест҃а́ѧ влⷣчце и҆ бцⷣе, вы́шшаѧ херꙋві̑мъ и҆ чтⷭ҇нѣ́йшаѧ серафі̑мъ, бг҃оизбра́ннаѧ ѻ҆трокови́це, всѣ́хъ скорбѧ́щихъ ра́досте! Пода́ждь ѹ҆тѣше́нїе и҆ на́мъ, въ ско́рби сꙋ́щымъ: ра́звѣ бо тебє̀ и҆но́гѡ прибѣ́жища и҆ по́мощи не и҆́мамы. Ты̀ є҆ди́на є҆сѝ ра́дости на́шеѧ хода́таица, и҆ ꙗ҆́кѡ мт҃и бж҃їѧ и҆ мт҃и милосе́рдїѧ, предстоѧ́щи ѹ҆ прⷭ҇то́ла прест҃ы́ѧ трⷪ҇цы, мо́жеши на́мъ помощѝ: никто́же бо притека́ѧй къ тебѣ̀ посра́мленъ ѿхо́дитъ. Ѹ҆слы́ши ѹ҆̀бо и҆ на́съ, ны́нѣ въ де́нь ско́рби пред̾ твое́ю і҆кѡ́ною припа́дающихъ и҆ со слеза́ми тебѣ̀ молѧ́щихсѧ: ѿженѝ ѿ на́съ належа́щыѧ на на́съ скѡ́рби и҆ печа̑ли. Въ се́й вре́меннѣй жи́зни, не лишє́ны же сотвори́ ны твои́мъ всеси́льнымъ хода́тайствомъ и҆ вѣ́чныѧ несконча́емыѧ ра́дости во црⷭ҇твїи сн҃а твоегѡ̀ и҆ бг҃а на́шегѡ, є҆мꙋ́же подоба́етъ всѧ́каѧ сла́ва, че́сть и҆ поклоне́нїе, со безнача́льнымъ є҆гѡ̀ ѻ҆ц҃е́мъ, и҆ со прест҃ы́мъ и҆ бл҃ги́мъ и҆ животворѧ́щимъ є҆гѡ̀ дх҃омъ, ны́нѣ и҆ при́снѡ и҆ во вѣ́ки вѣкѡ́въ.

## Тропа́рь ѻ҆́бщїй прест҃ѣ́й бцⷣѣ, гла́съ д҃:

<red>К</red>ъ бцⷣѣ приле́жнѡ ны́нѣ притеце́мъ грѣ́шнїи и҆ смире́ннїи, и҆ припаде́мъ, въ покаѧ́нїи зовꙋ́ще и҆з̾ глꙋбины̀ дꙋшѝ: влⷣчце, помозѝ, на ны̀ милосе́рдовавши: потщи́сѧ, погиба́емъ ѿ мно́жества прегрѣше́нїй: не ѿвратѝ твоѧ̑ рабы̑ тщы̀, тѧ́ бо и҆ є҆ди́нꙋ наде́ждꙋ и҆́мамы.

## И҆́нъ тропа́рь, гла́съ то́йже:

<red>В</red>зыщѝ на́съ погиба́ющихъ, прест҃а́ѧ дв҃о, не по грѣхѡ́мъ бо на́шымъ наказꙋ́еши на́съ, но по чл҃вѣколю́бїю ми́лꙋеши: и҆зба́ви на́съ ѿ а҆́да, болѣ́зни и҆ нꙋ́жды, и҆ сп҃сѝ на́съ.
