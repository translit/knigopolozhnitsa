---
title: "І҆ꙋ́лїа к҃и"
navigation:
  key: prayers-virginicons-68
  title: "І҆ꙋ́лїа к҃и"
  parent: prayers-virginicons
  order: 68
type: "prayer"
---

## І҆ꙋ́лїа к҃и.

## Мл҃тва пред̾ і҆кѡ́ною прест҃ы́ѧ бцⷣы гребне́вскою:

<versal data-diacritics="true">Ѽ</versal> прест҃а́ѧ гпⷭ҇жѐ влⷣчце бцⷣе! Прїимѝ недосто́йнꙋю мл҃твꙋ на́шꙋ, и҆ сохранѝ на́съ ѿ навѣ́та ѕлы́хъ человѣ̑къ и҆ ѿ внеза́пныѧ сме́рти, и҆ да́рꙋй на́мъ пре́жде конца̀ покаѧ́нїе. На моле́нїе на́ше ѹ҆милосе́рдисѧ, и҆ ра́дость вмѣ́стѡ печа́ли да́рꙋй. И҆ и҆зба́ви на́съ, гпⷭ҇жѐ, ѿ всѧ́кїѧ бѣды̀ и҆ напа́сти, ско́рби и҆ болѣ́зни и҆ ѿ всѧ́кагѡ ѕла̀. И҆ сподо́би ны̀, грѣ̑шныѧ рабы̑ твоѧ̑, ѡ҆деснꙋ́ю ста́ти во второ́мъ прише́ствїи сн҃а твоегѡ̀, хрⷭ҇та̀ бг҃а на́шегѡ, и҆ наслѣ́дники бы́ти црⷭ҇твїѧ нбⷭ҇нагѡ и҆ жи́зни вѣ́чныѧ со всѣ́ми ст҃ы́ми въ безконє́чныѧ вѣ́ки вѣкѡ́въ.

## Тропа́рь, гла́съ и҃:

<red>Д</red>не́сь, ꙗ҆́кѡ со́лнце пресвѣ́тло, просїѧ̀ въ рѡссі́йстѣй странѣ̀, въ концѣ̀ є҆ѧ̀ полꙋ́деннѣмъ, всечтⷭ҇на́ѧ і҆кѡ́на твоѧ̀, влⷣчце, ю҆́же бл҃говѣ́рный вели́кїй кнѧ́зь дими́трїй въ ца́рствꙋющїй гра́дъ москвꙋ̀ принесѐ. Свѣ́тлѡ пра́зднꙋемъ, бл҃говѣ́рнїи лю́дїе, чтⷭ҇на́гѡ ѡ҆́браза прише́ствїе, молѧ́щесѧ приле́жнѡ: влⷣчце бцⷣе, моли́сѧ сн҃ꙋ твоемꙋ̀, хрⷭ҇тꙋ̀ бг҃ꙋ на́шемꙋ, и҆зба́вити ца́рствꙋющїй гра́дъ москвꙋ̀ невреди́мѡ и҆ всѐ правосла́вное хрⷭ҇тїа́нство ѡ҆ ва́рварскагѡ плѣне́нїѧ и҆ междоꙋсо́бныѧ бра́ни и҆ всѣ́хъ навѣ̑тъ вра́жїихъ: тебе́ бо є҆ди́нꙋ застꙋ́пницꙋ и҆́мамы.
