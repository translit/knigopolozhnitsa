---
title: "І҆ꙋ́лїа є҃"
navigation:
  key: prayers-virginicons-62
  title: "І҆ꙋ́лїа є҃"
  parent: prayers-virginicons
  order: 62
type: "prayer"
---

## І҆ꙋ́лїа є҃.

## Мл҃тва пред̾ і҆кѡ́ною прест҃ы́ѧ бцⷣы а҆ѳѡ́нскою, домострои́тельница и҆менꙋ́емою, что́маѧ въ цр҃кви села̀ соколо́ва, вѧ́тскїѧ є҆па́рхїи:

<versal data-diacritics="true">Ѽ</versal> пречтⷭ҇аѧ дв҃о бцⷣе, премлⷭ҇тиваѧ влⷣчце, вы́шшаѧ а҆́гг҃лъ и҆ а҆рха̑гг҃лъ, цр҃и́це нб҃сѐ и҆ землѝ, страны̀ на́шеѧ правосла́вныѧ тве́рдое ѡ҆гражде́нїе, бл҃гочести́вѣйшагѡ госꙋда́рѧ на́шегѡ и҆ всегѡ̀ ца́рствꙋющагѡ до́ма покро́ве и҆ защище́нїе, всѧ́кагѡ до́ма и҆ семе́йства хрⷭ҇тїа́нскагѡ бл҃гоꙋстрои́тельнице, трꙋжда́ющихсѧ во бл҃гоче́стїи бл҃гослове́нїе, нꙋжда́ющихсѧ неистощи́мое бога́тство, си́рыхъ и҆ вдови́цъ корми́тельнице, дѣ́вствꙋющихъ чистото̀ и҆ сла́во, ма́терей ти́хое весе́лїе, ѻ҆́трокѡвъ мꙋ́дросте и҆ наꙋче́нїе, наста́вникѡвъ и҆ дѣтоводи́телей соверше́нный ра́зꙋме! Вѣ́рꙋемъ въ держа́вный тво́й покро́въ над̾ правосла́внымъ ѻ҆те́чествомъ на́шимъ и҆ над̾ бл҃гочести́вѣйшимъ госꙋда́ремъ, є҆мꙋ́же повелѣ́ла є҆сѝ ца́рствовати, и҆ над̾ малѣ́йшимъ и҆з̾ на́съ, и҆скꙋпле́ннымъ бж҃е́ственною кро́вїю сн҃а твоегѡ̀. Вѣ́рꙋемъ, ꙗ҆́кѡ въ се́й і҆кѡ́нѣ твое́й, въ бл҃гослове́нїе ѿ ст҃ы́ѧ горы̀ а҆ѳѡ́нскїѧ на́мъ да́ннѣй, сама̀ ты̀ низпосыла́еши твоѐ мт҃рнее бл҃гослове́нїе ве́семъ на́шымъ и҆ коемꙋ́ждо до́мꙋ на тѧ̀ ѹ҆пова́нїе и҆мꙋ́щемꙋ. Тѣ́мже со бл҃гоговѣ́йнымъ тре́петомъ и҆ съ бл҃года́рнымъ се́рдцемъ преклонѧ́емсѧ пред̾ си́мъ но́вымъ зна́менїемъ вели́кїѧ любвѐ твоеѧ̀, влⷣчце, къ на́мъ недостѡ́йнымъ. Воспомина́юще же твоѐ чꙋ́дное ꙗ҆вле́нїе прпⷣбномꙋ а҆ѳана́сїю а҆ѳѡ́нскомꙋ, нѣ́когда въ нꙋ́ждѣ и҆ ско́рби бы́вшемꙋ и҆̀, ꙗ҆́кѡ пребꙋ́деши при́снаѧ домострои́тельница є҆гѡ̀ ѡ҆би́тели, ѿ тебє̀ ми́лостивное ѡ҆бѣща́нїе прїи́мшемꙋ, смире́ннѡ мо́лимсѧ тебѣ̀: ѽ премилосе́рдаѧ мт҃и ро́да хрⷭ҇тїа́нскагѡ! Бꙋ́ди и҆ на́мъ грѣ̑шнымъ и҆ недостѡ́йнымъ рабѡ́мъ твои̑мъ мꙋ́драѧ домострои́тельница, житїѐ на́ше до́брѣ ѹ҆строѧ́ющаѧ. Бл҃гочести́вѣйшаго госꙋда́рѧ на́шего, і҆мпера́тора нїкола́ѧ а҆леѯа́ндровича, и҆спо́лни долгото́ю дне́й и҆ крѣ́постїю си́лъ, бл҃гопоспѣшѝ є҆мꙋ̀ во ѹ҆строе́нїи ми́ра и҆ пра́вды въ держа́вѣ є҆гѡ̀. Всѧ́кое же соѻ́бщество, всѧ́кїй до́мъ и҆ семе́йство во бл҃гоче́стїи и҆ правосла́вїи, є҆диномы́слїи, послꙋша́нїи и҆ дово́льствѣ соблюдѝ: заблꙋ́ждшыѧ на пꙋ́ть пра́вый наста́ви, ста́рость поддержѝ, младе́нцы воспита́й, всѣ́хъ вразꙋмѝ прїи́скреннѣ повинова́тисѧ ѹ҆ста́влєннымъ ѿ бг҃а власте́мъ и҆ всѧ̑ повелѣ̑ннаѧ соблюда́ти. Ѡ҆блегчѝ и҆ возста́ви и҆знемога́ющыѧ, сохранѝ лю́ди твоѧ̑ ѿ всѧ́кїѧ нꙋ́жды, болѣ́зни, гла́да, гꙋби́тельства, гра́да, ѻ҆гнѧ̀, ѿ всѧ́кагѡ ѕла́гѡ ѡ҆бстоѧ́нїѧ и҆ всѧ́кагѡ нестрое́нїѧ. До́мꙋ семꙋ̀ и҆ всѧ́кой дꙋшѝ хрⷭ҇тїа́нстѣй и҆ все́й странѣ̀ на́шей и҆схода́тайствꙋй ми́ръ и҆ ве́лїю млⷭ҇ть ны́нѣ и҆ при́снѡ и҆ во вѣ́ки вѣкѡ́въ.

## Тропа́рь, гла́съ д҃, пое́мый въ то́йже цр҃кви:

<red>П</red>редста́тельство стра́шное и҆ непосты́дное, не пре́зри, бл҃га́ѧ, мл҃твъ на́шихъ, всепѣ́таѧ бцⷣе, млⷭ҇тиваѧ вѣ́рныхъ домострои́тельнице, ѹ҆твердѝ правосла́вныхъ жи́тельство, сп҃сѝ бл҃говѣ́рнаго і҆мпера́тора на́шего нїкола́ѧ а҆леѯа́ндровича, є҆мꙋ́же повелѣ́ла є҆сѝ ца́рствовати, и҆ пода́ждь є҆мꙋ̀ съ нб҃сѐ побѣ́дꙋ, занѐ родила̀ є҆сѝ бг҃а, є҆ди́на бл҃гослове́ннаѧ.
