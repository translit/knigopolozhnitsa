---
title: "Ное́мврїа к҃а"
navigation:
  key: prayers-virginicons-21
  title: "Ное́мврїа к҃а"
  parent: prayers-virginicons
  order: 21
type: "prayer"
---

## Ное́мврїа к҃а.

## Мл҃твы пред̾ і҆кѡ́ною введе́нїѧ во хра́мъ прест҃ы́ѧ бцⷣы.



## Мл҃тва а҃:

<versal data-diacritics="true">Ѽ</versal> прест҃а́ѧ гпⷭ҇жѐ влⷣчце бцⷣе! Вы́шши є҆сѝ всѣ́хъ а҆́гг҃лъ и҆ а҆рха̑гг҃лъ, и҆ всеѧ̀ тва́ри честнѣ́йши: помо́щница є҆сѝ ѡ҆би́димыхъ, ненадѣ́ющихсѧ надѣ́ѧнїе, ѹ҆бо́гихъ застꙋ́пница, печа́льныхъ ѹ҆тѣше́нїе, а҆́лчꙋщихъ корми́тельница, наги́хъ ѡ҆дѣѧ́нїе, больны́хъ и҆сцѣле́нїе, грѣ́шныхъ сп҃се́нїе, хрⷭ҇тїа́нъ всѣ́хъ поможе́нїе и҆ застꙋпле́нїе. Ѽ всемлⷭ҇тиваѧ гпⷭ҇жѐ, дв҃о бцⷣе влⷣчце! Млⷭ҇тїю твое́ю сп҃сѝ и҆ поми́лꙋй бл҃гочести́вѣйшаго, самодержа́внѣйшаго, вели́каго госꙋда́рѧ на́шего, і҆мпера́тора нїкола́ѧ а҆леѯа́ндровича всеѧ̀ рѡссі́и: сꙋпрꙋ́гꙋ є҆гѡ̀, бл҃гочести́вѣйшꙋю госꙋда́рыню і҆мператрі́цꙋ а҆леѯа́ндрꙋ ѳео́дѡровнꙋ: ма́терь є҆гѡ̀, бл҃гочести́вѣйшꙋю госꙋда́рыню і҆мператрі́цꙋ марі́ю ѳео́дѡровнꙋ: наслѣ́дника є҆гѡ̀, бл҃говѣ́рнаго госꙋда́рѧ цесаре́вича и҆ вели́каго кнѧ́зѧ а҆леѯі́ѧ нїкола́евича, и҆ ве́сь ца́рствꙋющїй до́мъ. Сп҃сѝ, гпⷭ҇жѐ, и҆ поми́лꙋй ра̑бъ твои́хъ, ст҃ѣ́йшїй прави́тельствꙋющїй сѷно́дъ, и҆ преѡсщ҃є́нныѧ митрополі́ты, а҆рхїепі́скопы и҆ є҆пі́скопы, и҆ ве́сь сщ҃е́нническїй и҆ и҆́ноческїй чи́нъ, и҆ бл҃говѣ́рныхъ прави́тельствꙋющїй сѷгкли́тъ, и҆ военача́льники, градонача́льники и҆ хрⷭ҇толюби́вое во́инство, и҆ доброхо́ты, и҆ всѧ̑ правосла̑вныѧ хрⷭ҇тїа́ны ри́зою твое́ю честно́ю защитѝ: и҆ ѹ҆молѝ, гпⷭ҇жѐ, и҆з̾ тебє̀ без̾ сѣ́мене воплоти́вшагосѧ хрⷭ҇та̀ бг҃а на́шего, да препоѧ́шетъ на́съ си́лою свое́ю свы́ше на неви̑димыѧ и҆ ви̑димыѧ врагѝ на́шѧ. Ѽ всемлⷭ҇тиваѧ гпⷭ҇жѐ влⷣчце бцⷣе! Воздви́гни на́съ и҆з̾ глꙋбины̀ грѣхо́вныѧ, и҆ и҆зба́ви на́съ ѿ гла́да, гꙋби́тельства, ѿ трꙋ́са и҆ пото́па, ѿ ѻ҆гнѧ̀ и҆ меча̀, ѿ нахожде́нїѧ и҆ноплеме́нныхъ и҆ междоꙋсо́бныѧ бра́ни, и҆ ѿ внеза́пныѧ сме́рти, и҆ ѿ нападе́нїѧ вра́жїѧ, и҆ ѿ тлетво́рныхъ вѣ̑тръ, и҆ ѿ смертоно́сныѧ ꙗ҆́звы, и҆ ѿ всѧ́кагѡ ѕла̀. Пода́ждь, гпⷭ҇жѐ, ми́ръ и҆ здра́вїе рабѡ́мъ твои̑мъ, всѣ̑мъ правосла̑внымъ хрⷭ҇тїа́нѡмъ, и҆ просвѣтѝ и҆̀мъ ѹ҆́мъ и҆ ѻ҆́чи сердє́чныѧ, є҆́же ко спасе́нїю: и҆ сподо́би ны̀, грѣ̑шныѧ рабы̑ твоѧ̑, црⷭ҇твїѧ сн҃а твоегѡ̀, хрⷭ҇та̀ бг҃а на́шегѡ: ꙗ҆́кѡ держа́ва є҆гѡ̀ бл҃гослове́на и҆ препросла́влена, со безнача́льнымъ є҆гѡ̀ ѻ҆ц҃е́мъ, и҆ съ прест҃ы́мъ и҆ бл҃ги́мъ и҆ животворѧ́щимъ є҆гѡ̀ дх҃омъ, ны́нѣ и҆ при́снѡ и҆ во вѣ́ки вѣкѡ́въ.

## Мл҃тва в҃:

<versal>К</versal>ъ комꙋ̀ возопїю̀, влⷣчце; Къ комꙋ̀ прибѣ́гнꙋ въ го́рести мое́й, а҆́ще не къ тебѣ̀, цр҃и́це нбⷭ҇наѧ; Кто̀ пла́чь мо́й ѹ҆слы́шитъ и҆ воздыха́нїе прїи́метъ, а҆́ще не ты̀, пренепоро́чнаѧ, наде́ждо хрⷭ҇тїа́нъ и҆ прибѣ́жище на́мъ грѣ̑шнымъ; Кто̀ па́че тебє̀ въ напа́стехъ защи́титъ; Ѹ҆слы́ши стена́нїе моѐ и҆ приклонѝ ѹ҆́хо твоѐ ко мнѣ̀, влⷣчце и҆ мт҃и бг҃а моегѡ̀. Не пре́зри и҆́щꙋщагѡ твоеѧ̀ по́мощи и҆ не ѿри́ни менє̀ грѣ́шнагѡ, цр҃и́це нбⷭ҇наѧ. Наꙋчѝ менѐ во́лю сн҃а твоегѡ̀ и҆сполнѧ́ти и҆ да́рꙋй жела́нїе тогѡ̀ ст҃ы̑ѧ за́пѡвѣди твори́ти. Ропта́нїѧ же моегѡ̀ ра́ди, въ ско́рбехъ бы́вшагѡ, не ѿстꙋпѝ ѿ менє̀, но пребꙋ́ди мѝ маловѣ́рномꙋ покро́въ и҆ застꙋпле́нїе. Твои́мъ хода́тайствомъ прегрѣшє́нїѧ моѧ̑ покры́й, ѿ ви́димыхъ и҆ неви́димыхъ вра̑гъ защитѝ, сердца̀ враждꙋ́ющихъ на мѧ̀ ѹ҆мѧгчѝ и҆ хрⷭ҇то́вою любо́вїю сїѧ̑ согрѣ́й. Мнѣ́ же немощно́мꙋ да́рꙋй твою̀ всеси́льнꙋю по́мощь, во є҆́же грѣхѡ́вныѧ моѧ̑ стра̑сти препобѣди́ти, да покаѧ́нїемъ и҆ житїѧ̀ моегѡ̀ до́брымъ и҆справле́нїемъ ѡ҆чище́нъ бы́въ, про́чее вре́мѧ земна́гѡ стра́нствїѧ моегѡ̀ въ послꙋша́нїи цр҃кви сн҃а твоегѡ̀ без̾ поро́ка прейтѝ сподо́блюсѧ. Въ ча́съ же кончи́ны моеѧ̀ предста́ни мнѣ̀, всѣ́хъ хрⷭ҇тїа́нъ ѹ҆пова́нїе сꙋ́щи, и҆ вѣ́рꙋ мою̀ во ѻ҆́ный тѧ́жкїй де́нь ѹ҆твердѝ, а҆ по ѿше́ствїи мое́мъ всеси́льнꙋю мл҃твꙋ твою̀ ѡ҆ мнѣ̀ вознесѝ, да поми́лꙋетъ мѧ̀ гдⷭ҇и и҆ прича́стника мѧ̀ є҆гѡ̀ безконе́чныхъ ра́достей да сотвори́тъ во вѣ́ки вѣкѡ́въ.

## Тропа́рь, гла́съ д҃:

<red>Д</red>не́сь бл҃говоле́нїѧ бж҃їѧ пред̾ѡбраже́нїе и҆ человѣ́кѡвъ сп҃се́нїѧ проповѣ́данїе: въ хра́мѣ бж҃їи ꙗ҆́снѡ дв҃а ꙗ҆влѧ́етсѧ и҆ хрⷭ҇та̀ всѣ̑мъ предвозвѣща́етъ. То́й и҆ мы̀ велегла́снѡ возопїи́мъ: ра́дꙋйсѧ, смотре́нїѧ зижди́телева и҆сполне́нїе.
