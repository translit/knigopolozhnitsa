---
title: "Септе́мврїа д҃"
navigation:
  key: prayers-virginicons-3
  title: "Септе́мврїа д҃"
  parent: prayers-virginicons
  order: 3
type: "prayer"
---

## Септе́мврїа д҃.

## Мл҃твы пред̾ і҆кѡ́ною прест҃ы́ѧ бцⷣы, и҆менꙋ́емою неѡпали́маѧ кꙋпина̀.



## Мл҃тва а҃, и҆з̾ а҆ка́ѳїста:

<versal data-diacritics="true">Ѽ</versal> прест҃а́ѧ и҆ пребл҃гослове́ннаѧ мт҃и сладча́йшагѡ гдⷭ҇а на́шегѡ і҆и҃са хрⷭ҇та̀! Припа́даемъ и҆ покланѧ́емсѧ тебѣ̀ пред̾ ст҃о́ю и҆ пречтⷭ҇но́ю і҆кѡ́ною твое́ю, є҆́юже ди̑внаѧ и҆ пресла̑внаѧ чꙋдеса̀ содѣва́еши, ѿ ѻ҆́гненнагѡ запале́нїѧ и҆ молнїено́снагѡ гро́ма жили̑ща на̑ша сп҃са́еши, недꙋ̑жныѧ и҆сцѣлѧ́еши, и҆ всѧ́ко бл҃го́е проше́нїе на́ше во бл҃го и҆сполнѧ́еши. Смире́ннѡ мо́лимъ тѧ̀, всеси́льнаѧ ро́да на́шегѡ застꙋ́пнице: сподо́би ны̀ немощны̑ѧ и҆ грѣ̑шныѧ твоегѡ̀ мт҃рнѧгѡ застꙋпле́нїѧ и҆ бл҃гопопече́нїѧ. Сп҃сѝ и҆ сохранѝ, влⷣчце, под̾ кро́вомъ млⷭ҇ти твоеѧ̀ бл҃говѣ́рнаго госꙋда́рѧ на́шего, і҆мпера́тора нїкола́ѧ а҆леѯа́ндровича всеѧ̀ рѡссі́и, цр҃ковь ст҃ꙋ́ю, гра́дъ се́й <red>[</red><rubric class="inline">и҆лѝ:</rubric> ве́сь сїю̀, <rubric class="inline">и҆лѝ:</rubric> ѡ҆би́тель сїю̀<red>]</red> всю̀ странꙋ̀ на́шꙋ правосла́внꙋю, и҆ всѧ̑ ны̀ припа́дающыѧ къ тебѣ̀ съ вѣ́рою и҆ любо́вїю и҆ со ѹ҆миле́нными слеза́ми твоегѡ̀ застꙋпле́нїѧ просѧ́щыѧ. Є҆́й, гпⷭ҇жѐ всемлⷭ҇тиваѧ! Ѹ҆милосе́рдисѧ на на́съ ѡ҆бꙋрева́емыхъ грѣхѝ мно́гими и҆ не и҆мꙋ́щихъ дерзнове́нїѧ ко хрⷭ҇тꙋ̀ гдⷭ҇ꙋ проси́ти є҆го̀ ѡ҆ поми́лованїи и҆ проще́нїи: тебѐ ѹ҆̀бо предлага́емъ къ немꙋ̀ на ѹ҆моле́нїе, мт҃рь є҆гѡ̀ сꙋ́щꙋю. Прострѝ къ немꙋ̀, ѽ всебл҃га́ѧ, бг҃опрїи́мнѣи рꙋ́цѣ твоѝ, и҆ предста́тельствꙋй за на́съ пред̾ є҆гѡ̀ бл҃гостїю, просѧ́щи на́мъ проще́нїѧ прегрѣше́нїй на́шихъ, бл҃гоче́стнагѡ ми́рнагѡ житїѧ̀, бл҃гі́ѧ хрⷭ҇тїа́нскїѧ кончи́ны и҆ до́брагѡ ѿвѣ́та на стра́шнѣмъ сꙋдѣ̀ є҆гѡ̀. Въ ча́съ же гро́знагѡ посѣще́нїѧ бж҃їѧ, а҆́ще ѻ҆гне́мъ возгорѧ́тсѧ до́мове на́ши, а҆́ще ли молнїено́снымъ гро́момъ ѹ҆страша́еми бꙋ́демъ, ꙗ҆вѝ на́мъ ми́лостивное твоѐ застꙋпле́нїе и҆ держа́вное вспоможе́нїе: да, сп҃са́еми всеси́льными твои́ми ко гдⷭ҇ꙋ мл҃твами, вре́меннагѡ наказа́нїѧ бж҃їѧ здѣ̀ и҆збѣ́гнемъ, вѣ́чное же бл҃же́нство ра́йское та́мѡ ѹ҆наслѣ́дꙋемъ, и҆ со всѣ́ми ст҃ы́ми воспое́мъ пречтⷭ҇но́е и҆ великолѣ́пое и҆́мѧ покланѧ́емыѧ трⷪ҇цы, ѻ҆ц҃а̀ и҆ сн҃а и҆ ст҃а́гѡ дх҃а, и҆ твоѐ ве́лїе къ на́мъ милосе́рдїе, во вѣ́ки вѣкѡ́въ.

## Мл҃тва в҃, и҆з̾ а҆ка́ѳїста:

<versal data-diacritics="true">Ѽ</versal> прест҃а́ѧ дв҃о, мт҃и гдⷭ҇а вы́шнѧгѡ, застꙋ́пнице и҆ покро́ве всѣ́хъ къ тебѣ̀ прибѣга́ющихъ! При́зри съ высоты̀ ст҃ы́ѧ твоеѧ̀ на мѧ̀ грѣ́шнаго, припа́дающаго ко пречтⷭ҇омꙋ (и҆ чꙋдотво́рномꙋ) ѡ҆́бразꙋ твоемꙋ̀: ѹ҆слы́ши мою̀ те́плꙋю мл҃твꙋ и҆ принесѝ ю҆̀ пред̾ возлю́бленнаго сн҃а твоего̀, гдⷭ҇а на́шего і҆и҃са хрⷭ҇та̀: ѹ҆молѝ є҆го̀, да ѡ҆зари́тъ мра́чнꙋю дꙋ́шꙋ мою̀ свѣ́томъ бж҃е́ственныѧ бл҃года́ти своеѧ̀, да и҆зба́витъ мѧ̀ ѿ всѧ́кїѧ нꙋ́жды, ско́рби и҆ болѣ́зни, да низпо́слетъ мнѣ̀ ти́хое и҆ ми́рное житїѐ, здра́вїе тѣле́сное и҆ дꙋше́вное, да ѹ҆мири́тъ стра́ждꙋщее се́рдце моѐ и҆ и҆сцѣли́тъ ра̑ны є҆гѡ̀, да наста́витъ мѧ̀ на дѡ́браѧ дѣла̀, ѹ҆́мъ мо́й ѹ҆́бѡ ѿ помышле́нїй сꙋ́етныхъ да ѡ҆чи́ститъ, и҆сполне́нїю же за́повѣдей свои́хъ мѧ̀ наꙋчи́въ, ѿ вѣ́чныѧ мꙋ́ки да и҆зба́витъ и҆ своегѡ̀ нбⷭ҇нагѡ црⷭ҇твїѧ да не лиши́тъ мѧ̀. Ѽ прест҃а́ѧ бцⷣе! Ты̀, всѣ́хъ скорбѧ́щихъ ра́досте, ѹ҆слы́ши и҆ мѧ̀ ско́рбнаго: ты̀, и҆менꙋ́емаѧ ѹ҆толе́нїе печа́ли, ѹ҆толѝ и҆ мою̀ печа́ль: ты̀, кꙋпино̀ неѡпали́маѧ, сохранѝ мі́ръ и҆ всѣ́хъ на́съ ѿ вредоно́сныхъ ѻ҆́гненныхъ стрѣ́лъ врага̀: ты̀, взыска́нїе поги́бшихъ, не попꙋстѝ и҆ мнѣ̀ поги́бнꙋти въ бе́зднѣ грѣхѡ́въ мои́хъ, на тѧ́ бо по бз҃ѣ всѧ̀ моѧ̀ наде́жда и҆ ѹ҆пова́нїе. Бꙋ́ди мнѣ̀ въ жи́зни вре́меннѣй застꙋ́пница и҆ ѡ҆ жи́зни вѣ́чнѣй пред̾ возлю́бленнымъ сн҃омъ твои́мъ, гдⷭ҇емъ на́шимъ і҆и҃сомъ хрⷭ҇то́мъ хода́таица. Наꙋчи́ мѧ томꙋ̀ ѹ҆́бѡ съ вѣ́рою и҆ любо́вїю слꙋжи́ти, тебе́ же, прест҃а́ѧ мт҃и бж҃їѧ, пребл҃гослове́ннаѧ мр҃і́е, бл҃гоговѣ́йнѡ чти́ти до сконча́нїѧ дне́й мои́хъ.

## Мл҃тва г҃, что́маѧ въ новгоро́дскомъ ю҆́рьевѣ монастырѣ̀:

<versal>Ц</versal>р҃и́це нбⷭ҇наѧ, влⷣчце на́ша, гпⷭ҇жѐ вселе́нныѧ, прест҃а́ѧ бцⷣе, нескве́рнаѧ, небла́знаѧ, нетлѣ́ннаѧ, пречтⷭ҇аѧ, чтⷭ҇аѧ приснодв҃о, мр҃і́е бг҃оневѣ́сто, мт҃и творца̀ тва́ри, гдⷭ҇а сла́вы и҆ влⷣки всѧ́ческихъ! Тобо́ю цр҃ь ца́рствꙋющихъ и҆ гдⷭ҇и госпо́дствꙋющихъ прїи́де и҆ на землѝ на́мъ ꙗ҆ви́сѧ. Ты̀ ѹ҆̀бо бж҃їе милосе́рдїе воплоще́нное, ты̀ мт҃и свѣ́та и҆ живота̀ сꙋ́щи, ꙗ҆́коже нѣ́когда во чре́вѣ твое́мъ носи́ла є҆сѝ є҆го̀, и҆ на ѡ҆б̾ѧ́тїихъ твои́хъ и҆мѣ́ла є҆сѝ млⷣнца сло́во превѣ́чное, бг҃а, та́кѡ и҆ всегда̀ того̀ съ собо́ю и҆́маши. Сегѡ̀ ра́ди мы̀ по бз҃ѣ къ тебѣ̀ прибѣга́емъ, ꙗ҆́кѡ къ нерꙋши́мѣй стѣнѣ̀ и҆ предста́тельствꙋ: при́зри бл҃госе́рдїемъ, всепѣ́таѧ бцⷣе, на лю́тое ѡ҆ѕлобле́нїе на́ше, и҆ и҆сцѣлѝ дꙋ́шъ и҆ тѣле́съ на́шихъ болѣ̑зни: ѿженѝ ѿ на́съ всѧ́каго врага̀ и҆ сꙋпоста́та: и҆зба́ви ѿ гла́да, мо́ра, ѿ ꙗ҆́звы, ѿ во́дъ мно́гихъ и҆ воздꙋ́хѡвъ тлетво́рныхъ, и҆ ѿ сме́рти внеза́пныѧ: и҆ ꙗ҆́коже трѝ ѻ҆́троки въ пещѝ вавѷлѡ́нстѣй, сохранѝ и҆ соблюдѝ на́съ, да, ꙗ҆́коже дре́вле лю́демъ бж҃їимъ, та́кѡ бꙋ́дꙋтъ всѧ̑ бл҃га̑ѧ на́мъ чтꙋ́щымъ тѧ̀: врази́ же и҆ всѝ ненави́дѧщїи на́съ да постыдѧ́тсѧ и҆ посра́мѧтсѧ, и҆ ѹ҆разꙋмѣ́ютъ всѝ, ꙗ҆́кѡ съ тобо́ю гдⷭ҇ь, ѽ влⷣчце, и҆ тобо́ю съ на́ми бг҃ъ. Во днѝ ѡ҆сѣнѝ на́съ сѣ́нїю бл҃года́ти твоеѧ̀, во тьмѣ́ же нощнѣ́й просвѣтѝ свѣ́томъ свы́ше, всѣ̑мъ полє́знаѧ ѹ҆строѧ́ющи: преложѝ го́ресть на́шꙋ во сла́дость, и҆ сле́зы ѡ҆трѝ согрѣши́вшихъ и҆ бѣ́дствꙋющихъ ра̑бъ твои́хъ, и҆сполнѧ́ющи коегѡ́ждо прошє́нїѧ всѧ̑ во бл҃го: всѧ̑ бо мо́жеши, є҆ли̑ка хо́щеши ты̀, мт҃и сло́ва и҆ живота̀. Тебѐ ѻ҆ц҃ъ вѣнча̀ дще́рь, сн҃ъ мт҃рь дв҃ꙋ, дх҃ъ ст҃ы́й невѣ́стꙋ, да ца́рствꙋеши ꙗ҆́кѡ цр҃и́ца, предстоѧ́щи ѡ҆деснꙋ́ю ст҃ы́ѧ трⷪ҇цы, и҆ ми́лꙋеши на́съ ꙗ҆́коже хо́щеши, ны́нѣ и҆ при́снѡ и҆ во вѣ́ки вѣкѡ́въ.

## Тропарѝ, гла́съ д҃:

<rubric class="inline">а҃.</rubric> <red>В</red>о ѻ҆гнѝ кꙋпины̀ неѡпали́мыѧ, дре́вле мѡѷсе́емъ ви́дѣнныѧ, та́йнꙋ воплоще́нїѧ своегѡ̀ ѿ неискꙋсобра́чныѧ дв҃ы мр҃і́и проѡбразова́вый, то́й и҆ ны́нѣ, ꙗ҆́кѡ чꙋде́съ творе́цъ и҆ всеѧ̀ тва́ри созда́тель, і҆кѡ́нꙋ є҆ѧ̀ сїю̀ чꙋдесы̀ мно́гими просла́ви, дарова́въ ю҆̀ вѣ̑рнымъ во и҆сцѣле́нїе ѿ недꙋ́гѡвъ и҆ въ защище́нїе ѿ ѻ҆́гненнагѡ запале́нїѧ. Сегѡ̀ ра́ди вопїе́мъ пребл҃гослове́ннѣй: наде́ждо хрⷭ҇тїа́нъ, ѿ лю́тыхъ бѣ́дъ, ѻ҆гнѧ̀ и҆ гро́ма и҆зба́ви на тѧ̀ ѹ҆пова́ющыѧ, и҆ сп҃сѝ дꙋ́шы на́шѧ, ꙗ҆́кѡ милосе́рда.

<rubric class="inline">в҃.</rubric> <red>В</red>ъ кꙋпинѣ̀, ѻ҆гне́мъ горѧ́щей и҆ несгара́емѣй, показа́вый мѡѷсе́ови пречтⷭ҇ꙋю твою̀ мт҃рь, хрⷭ҇тѐ бж҃е, ѻ҆́гнь бж҃ества̀ неѡпа́льнѣ во чре́вѣ прїи́мшꙋю и҆ нетлѣ́ннꙋ по ржⷭ҇твѣ̀ пребы́вшꙋю: тоѧ̀ мл҃твами ѿ пла́мене страсте́й и҆зба́ви на́съ, и҆ ѿ ѻ҆́гненныхъ запале́нїй гра́дъ тво́й сохранѝ, ꙗ҆́кѡ многомлⷭ҇тивъ.
