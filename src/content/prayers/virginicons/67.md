---
title: "І҆ꙋ́лїа к҃и"
navigation:
  key: prayers-virginicons-67
  title: "І҆ꙋ́лїа к҃и"
  parent: prayers-virginicons
  order: 67
type: "prayer"
---

## І҆ꙋ́лїа к҃и.

## Мл҃тва пред̾ і҆кѡ́ною прест҃ы́ѧ бцⷣы смоле́нскою поло́нскою, что́маѧ въ преѡбраже́нской цр҃кви пого́ста верхо́вьѧ, костромскі́ѧ є҆па́рхїи:

<versal data-diacritics="true">Ѽ</versal> прест҃а́ѧ гпⷭ҇жѐ влⷣчце бцⷣе! Со стра́хомъ мно́гимъ и҆ вѣ́рою и҆ любо́вїю сїѐ бл҃года́рственное пѣ́нїе тебѣ̀ приносѧ́ще, мо́лимсѧ тѝ приле́жнѡ: не затворѝ на́мъ грѣ̑шнымъ щедро́тъ твои́хъ, всенепоро́чнаѧ, не ѿве́ржи на́съ къ тебѣ̀ прибѣга́ющихъ, милосе́рдаѧ, но всеси́льными твои́ми мл҃твами покры́й и҆ застꙋпѝ на́съ, ѿ и҆скꙋше́нїй и҆ бѣ́дъ и҆ скорбе́й, ѿ внеза́пныѧ сме́рти и҆ вѣ́чныхъ мꙋ́къ и҆збавлѧ́ющи: не и҆́мамы бо и҆ны́ѧ по́мощи, не и҆́мамы и҆ны́ѧ наде́жды, ра́звѣ тебє̀, пречтⷭ҇аѧ дв҃о. Смире́ннѡ ѹ҆̀бо къ тебѣ̀ припа́дающе, мо́лимъ тѧ̀, пребл҃гослове́ннаѧ влⷣчце: прїимѝ ми́лостивнѡ мл҃твы, прошє́нїѧ и҆ бл҃годарє́нїѧ всѣ́хъ съ вѣ́рою притека́ющихъ къ семꙋ̀ чтⷭ҇но́мꙋ твоемꙋ̀ ѡ҆́бразꙋ, приносѧ́щи ѧ҆̀ сн҃ꙋ твоемꙋ̀, да всѝ мы̀, бл҃года́рнѡ вели̑чїѧ твоѧ̑ воспѣва́юще, сподо́бимсѧ нбⷭ҇нагѡ црⷭ҇твїѧ и҆ та́мѡ со всѣ́ми ст҃ы́ми просла́вимъ пречⷭ҇тно́е и҆ великолѣ́пое и҆́мѧ ѻ҆ц҃а̀ и҆ сн҃а и҆ ст҃а́гѡ дх҃а, во вѣ́ки вѣкѡ́въ.
