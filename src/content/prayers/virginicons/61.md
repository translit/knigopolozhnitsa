---
title: "І҆ꙋ́лїа в҃"
navigation:
  key: prayers-virginicons-61
  title: "І҆ꙋ́лїа в҃"
  parent: prayers-virginicons
  order: 61
type: "prayer"
---

## І҆ꙋ́лїа в҃.

## Мл҃твы пред̾ і҆кѡ́ною прест҃ы́ѧ бцⷣы а҆хты́рскою.



## Мл҃тва а҃:

<versal data-diacritics="true">Ѽ</versal> прест҃а́ѧ гпⷭ҇жѐ влⷣчце бцⷣе! Вы́шши є҆сѝ всѣ́хъ а҆́гг҃лъ и҆ а҆рха̑гг҃лъ, и҆ всеѧ̀ тва́ри честнѣ́йши: помо́щница є҆сѝ ѡ҆би́димыхъ, ненадѣ́ющихсѧ надѣ́ѧнїе, ѹ҆бо́гихъ застꙋ́пница, печа́льныхъ ѹ҆тѣше́нїе, а҆́лчꙋщихъ корми́тельница, наги́хъ ѡ҆дѣѧ́нїе, больны́хъ и҆сцѣле́нїе, грѣ́шныхъ сп҃се́нїе, хрⷭ҇тїа́нъ всѣ́хъ поможе́нїе и҆ застꙋпле́нїе. Ѽ всемлⷭ҇тиваѧ гпⷭ҇жѐ, дв҃о бцⷣе влⷣчце! Млⷭ҇тїю твое́ю сп҃сѝ и҆ поми́лꙋй бл҃гочести́вѣйшаго, самодержа́внѣйшаго, вели́каго госꙋда́рѧ на́шего, і҆мпера́тора нїкола́ѧ а҆леѯа́ндровича всеѧ̀ рѡссі́и: сꙋпрꙋ́гꙋ є҆гѡ̀, бл҃гочести́вѣйшꙋю госꙋда́рыню і҆мператрі́цꙋ а҆леѯа́ндрꙋ ѳео́дѡровнꙋ: ма́терь є҆гѡ̀, бл҃гочести́вѣйшꙋю госꙋда́рыню і҆мператрі́цꙋ марі́ю ѳео́дѡровнꙋ: наслѣ́дника є҆гѡ̀, бл҃говѣ́рнаго госꙋда́рѧ цесаре́вича и҆ вели́каго кнѧ́зѧ а҆леѯі́ѧ нїкола́евича, и҆ ве́сь ца́рствꙋющїй до́мъ. Сп҃сѝ, гпⷭ҇жѐ, и҆ поми́лꙋй ра̑бъ твои́хъ, ст҃ѣ́йшїй прави́тельствꙋющїй сѷно́дъ, и҆ преѡсщ҃є́нныѧ митрополі́ты, а҆рхїепі́скопы и҆ є҆пі́скопы, и҆ ве́сь сщ҃е́нническїй и҆ и҆́ноческїй чи́нъ, и҆ бл҃говѣ́рныхъ прави́тельствꙋющїй сѷгкли́тъ, и҆ военача́льники, градонача́льники и҆ хрⷭ҇толюби́вое во́инство, и҆ доброхо́ты, и҆ всѧ̑ правосла̑вныѧ хрⷭ҇тїа́ны ри́зою твое́ю честно́ю защитѝ: и҆ ѹ҆молѝ, гпⷭ҇жѐ, и҆з̾ тебє̀ без̾ сѣ́мене воплоти́вшагосѧ хрⷭ҇та̀ бг҃а на́шего, да препоѧ́шетъ на́съ си́лою свое́ю свы́ше на неви̑димыѧ и҆ ви̑димыѧ врагѝ на́шѧ. Ѽ всемлⷭ҇тиваѧ гпⷭ҇жѐ влⷣчце бцⷣе! Воздви́гни на́съ и҆з̾ глꙋбины̀ грѣхо́вныѧ, и҆ и҆зба́ви на́съ ѿ гла́да, гꙋби́тельства, ѿ трꙋ́са и҆ пото́па, ѿ ѻ҆гнѧ̀ и҆ меча̀, ѿ нахожде́нїѧ и҆ноплеме́нныхъ и҆ междоꙋсо́бныѧ бра́ни, и҆ ѿ внеза́пныѧ сме́рти, и҆ ѿ нападе́нїѧ вра́жїѧ, и҆ ѿ тлетво́рныхъ вѣ̑тръ, и҆ ѿ смертоно́сныѧ ꙗ҆́звы, и҆ ѿ всѧ́кагѡ ѕла̀. Пода́ждь, гпⷭ҇жѐ, ми́ръ и҆ здра́вїе рабѡ́мъ твои̑мъ, всѣ̑мъ правосла̑внымъ хрⷭ҇тїа́нѡмъ, и҆ просвѣтѝ и҆̀мъ ѹ҆́мъ и҆ ѻ҆́чи сердє́чныѧ, є҆́же ко спасе́нїю: и҆ сподо́би ны̀, грѣ̑шныѧ рабы̑ твоѧ̑, црⷭ҇твїѧ сн҃а твоегѡ̀, хрⷭ҇та̀ бг҃а на́шегѡ: ꙗ҆́кѡ держа́ва є҆гѡ̀ бл҃гослове́на и҆ препросла́влена, со безнача́льнымъ є҆гѡ̀ ѻ҆ц҃е́мъ, и҆ съ прест҃ы́мъ и҆ бл҃ги́мъ и҆ животворѧ́щимъ є҆гѡ̀ дх҃омъ, ны́нѣ и҆ при́снѡ и҆ во вѣ́ки вѣкѡ́въ.

## Мл҃тва в҃:

<versal>П</versal>рїимѝ, всебл҃гомо́щнаѧ, пречтⷭ҇аѧ гпⷭ҇жѐ, влⷣчце бг҃ороди́тельнице, сїѧ̑ честны̑ѧ да́ры, тебѣ̀ є҆ди́нѣй прикла̑дныѧ, ѿ на́съ недосто́йныхъ рабѡ́въ твои́хъ, ѿ всѣ́хъ родѡ́въ и҆збра́ннаѧ, всѣ́хъ тва́рей нбⷭ҇ныхъ и҆ земны́хъ вы́шшаѧ ꙗ҆́вльшаѧсѧ. Поне́же бо тебє̀ ра́ди бы́сть гдⷭ҇и си́лъ съ на́ми, и҆ тобо́ю сн҃а бж҃їѧ позна́хомъ, и҆ сподо́бихомсѧ ст҃а́гѡ тѣ́ла є҆гѡ̀ и҆ пречтⷭ҇ыѧ кро́ве є҆гѡ̀. Тѣ́мже бл҃же́нна є҆сѝ въ ро́дѣхъ родѡ́въ, бг҃обл҃же́ннаѧ, херꙋві́мѡвъ свѣтлѣ́йши и҆ серафі́мѡвъ чтⷭ҇нѣ́йши сꙋ́щаѧ. И҆ ны́нѣ, всепѣ́таѧ прест҃а́ѧ бцⷣе, не преста́й молѧ́щисѧ ѡ҆ на́съ недосто́йныхъ рабѣ́хъ твои́хъ, є҆́же и҆зба́витисѧ на́мъ ѿ всѧ́кагѡ совѣ́та лꙋка́вагѡ и҆ ѿ всѧ́кагѡ ѡ҆бстоѧ́нїѧ, и҆ сохрани́тисѧ на́мъ невреждє́нымъ ѿ всѧ́кагѡ ꙗ҆дови́тагѡ прило́га дїа́вольскагѡ. Но да́же до конца̀ мл҃твами твои́ми неѡсꙋжде́нныхъ на́съ соблюдѝ: ꙗ҆́кѡ да твои́мъ застꙋпле́нїемъ и҆ по́мощїю сп҃са́еми, сла́вꙋ, хвалꙋ̀, бл҃годаре́нїе и҆ поклоне́нїе за всѧ̑ въ трⷪ҇цѣ є҆ди́номꙋ бг҃ꙋ и҆ всѣ́хъ созда́телю возсыла́емъ, ны́нѣ и҆ при́снѡ и҆ во вѣ́ки вѣкѡ́въ.

## Мл҃тва г҃:

<versal>Ц</versal>р҃и́це моѧ̀ пребл҃га́ѧ, наде́ждо моѧ̀ бцⷣе, прибѣ́жище си́рыхъ и҆ стра́нныхъ предста́тельнице, скорбѧ́щихъ ра́досте, ѡ҆би́димыхъ покрови́тельнице! Зри́ши мою̀ бѣдꙋ̀, зри́ши мою̀ ско́рбь: помози́ ми ꙗ҆́кѡ не́мощнꙋ, напра́ви мѧ̀ ꙗ҆́кѡ стра́нна. Ѡ҆би́дꙋ мою̀ вѣ́си, разрѣшѝ тꙋ̀, ꙗ҆́коже во́лиши: ꙗ҆́кѡ не и҆́мамъ и҆ны́ѧ по́мощи ра́звѣ тебє̀, ни и҆ны́ѧ предста́тельницы, ни бл҃гі́ѧ ѹ҆тѣ́шительницы, то́кмѡ тебѐ, ѽ бг҃омт҃и, ꙗ҆́кѡ да сохрани́ши мѧ̀ и҆ покры́еши во вѣ́ки вѣкѡ́въ.

## Мл҃тва д҃:

<versal>К</versal>ъ тебѣ̀, пречтⷭ҇ѣй бж҃їей мт҃ри, а҆́зъ ѡ҆каѧ́нный припа́даѧ молю́сѧ: вѣ́си, цр҃и́це, ꙗ҆́кѡ непреста́ннѡ согрѣша́ю и҆ прогнѣвлѧ́ю сн҃а твоего̀ и҆ бг҃а моего̀. И҆ а҆́ще мно́гажды ка́юсѧ, ло́жь пред̾ бг҃омъ ѡ҆брѣта́юсѧ: ка́юсѧ трепе́щѧ, да не ка́кѡ порази́тъ мѧ̀ гдⷭ҇ь, и҆ по часѣ̀ ма́лѣ па́ки та̑ѧжде творю̀. Вѣ́дꙋщи сїѧ̑, влⷣчце моѧ̀, гпⷭ҇жѐ бцⷣе, молю̀, да поми́лꙋеши. Да ѹ҆крѣпи́ши мѧ̀, и҆ бл҃га̑ѧ твори́ти да пода́си мѝ. Ты̀ вѣ́си, ѽ влⷣчце моѧ̀ бцⷣе, ꙗ҆́кѡ и҆́мамъ въ соверше́ннѣй не́нависти ѕла̑ѧ моѧ̑ дѣла̀ и҆ все́ю мы́слїю люблю̀ зако́нъ бг҃а моегѡ̀. Но не вѣ́мъ, гпⷭ҇жѐ пречтⷭ҇аѧ, ѿкꙋ́дꙋ ꙗ҆̀же ненави́ждꙋ, та̑ѧ творю̀, а҆ бл҃га̑ѧ престꙋпа́ю. Не попꙋща́й ѹ҆̀бо, пречтⷭ҇аѧ, во́ли мое́й соверша́тисѧ, неꙋго́дна бо є҆́сть, но да бꙋ́детъ во мнѣ̀ во́лѧ сн҃а твоегѡ̀ и҆ бг҃а моегѡ̀, да мѧ̀ сп҃се́тъ, и҆ вразꙋми́тъ, и҆ пода́стъ мѝ бл҃года́ть ст҃а́гѡ дх҃а, да бы́хъ а҆́зъ ѿсе́лѣ преста́лъ сквернодѣ́йствꙋѧ и҆ про́чее пожи́лъ бы́хъ въ повелѣ́нїихъ сн҃а твоегѡ̀, гдⷭ҇а на́шегѡ і҆и҃са хрⷭ҇та̀, є҆мꙋ́же подоба́етъ всѧ́каѧ сла́ва, че́сть и҆ поклоне́нїе, со безнача́льнымъ є҆гѡ̀ ѻ҆ц҃е́мъ, и҆ прест҃ы́мъ и҆ бл҃ги́мъ и҆ животворѧ́щимъ є҆гѡ̀ дх҃омъ, ны́нѣ и҆ при́снѡ и҆ во вѣ́ки вѣкѡ́въ.

## Мл҃тва є҃:

<versal>Ц</versal>р҃и́це моѧ̀ пребл҃га́ѧ, наде́ждо моѧ̀ прест҃а́ѧ, прибѣ́жище си̑рымъ и҆ стра̑ннымъ застꙋ́пнице, бѣ́дствꙋющихъ по́моще и҆ ѡ҆ѕлоблѧ́емыхъ покро́ве! Зри́ши мою̀ напа́сть, зри́ши мою̀ ско́рбь: ѿвсю́дꙋ и҆скꙋше́нїемъ ѡ҆держи́мь є҆́смь, и҆ застꙋпа́ющагѡ нѣ́сть ѹ҆ менє̀. Ты̀ ѹ҆̀бо сама̀ помози́ ми ꙗ҆́кѡ не́мощнꙋ, напра́ви мѧ̀ ꙗ҆́кѡ стра́нна, наста́ви ꙗ҆́кѡ заблꙋ́ждша, ѹ҆врачꙋ́й и҆ сп҃сѝ ꙗ҆́кѡ безнаде́жна. Не и҆́мамъ бо и҆ны́ѧ по́мощи, ни и҆на́гѡ предста́тельства, ни ѹ҆тѣше́нїѧ, то́кмѡ тебѐ, ѽ мт҃и всѣ́хъ скорбѧ́щихъ и҆ ѡ҆бремене́нныхъ! При́зри ѹ҆̀бо на мѧ̀ грѣ́шнаго и҆ во ѡ҆ѕлобле́нїи сꙋ́щаго, и҆ покры́й мѧ̀ прест҃ы́мъ ѡ҆мофо́ромъ твои́мъ, да и҆зба́вленъ бꙋ́дꙋ ѿ ѕѡ́лъ, мѧ̀ ѡ҆быше́дшихъ, и҆ восхвалю̀ всегда̀ препѣ́тое и҆́мѧ твоѐ.

## Мл҃тва ѕ҃:

<versal data-diacritics="true">Ѽ</versal> прест҃а́ѧ дв҃о, мт҃и гдⷭ҇а вы́шнихъ си́лъ, нб҃сѐ и҆ землѝ цр҃и́це, гра́да и҆ страны̀ на́шеѧ всемо́щнаѧ застꙋ́пнице! Прїимѝ хвале́бное пѣ́нїе сїѐ ѿ на́съ недосто́йныхъ ра̑бъ твои́хъ, и҆ вознесѝ мл҃твы на́шѧ ко прⷭ҇то́лꙋ бг҃а сн҃а твоегѡ̀, да млⷭ҇тивъ бꙋ́детъ непра́вдамъ на́шымъ и҆ проба́витъ бл҃года́ть свою̀ чтꙋ́щымъ всечтⷭ҇но́е и҆́мѧ твоѐ и҆ съ вѣ́рою и҆ любо́вїю покланѧ́ющымсѧ пречтⷭ҇омꙋ (и҆ чꙋдотво́рномꙋ) ѡ҆́бразꙋ твоемꙋ̀. Нѣ́смы бо досто́йни ѿ негѡ̀ поми́ловани бы́ти, а҆́ще не ты̀ ѹ҆ми́лостивиши є҆го̀ ѡ҆ на́съ, влⷣчце, ꙗ҆́кѡ всѧ̑ тебѣ̀ ѿ негѡ̀ возмѡ́жна сꙋ́ть. Сегѡ̀ ра́ди къ тебѣ̀ прибѣга́емъ, ꙗ҆́кѡ къ несомнѣ́ннѣй и҆ ско́рѣй застꙋ́пницѣ на́шей: ѹ҆слы́ши на́съ молѧ́щихсѧ тебѣ̀, ѡ҆сѣнѝ на́съ вседержа́внымъ покро́вомъ твои́мъ, и҆ и҆спросѝ ѹ҆ бг҃а сн҃а твоегѡ̀ па́стырємъ на́шымъ ре́вность и҆ бдѣ́нїе ѡ҆ дꙋша́хъ, градоправи́телємъ мꙋ́дрость и҆ си́лꙋ, сꙋдїѧ́мъ пра́вдꙋ и҆ нелицепрїѧ́тїе, наста́вникѡмъ ра́зꙋмъ и҆ смиренномꙋ́дрїе, сꙋпрꙋ́гѡмъ любо́вь и҆ согла́сїе, ча́дѡмъ послꙋша́нїе, ѡ҆би̑димымъ терпѣ́нїе, ѡ҆би́дѧщымъ стра́хъ бж҃їй, скорбѧ́щымъ бл҃годꙋ́шїе, ра́дꙋющымсѧ воздержа́нїе, на́мъ же всѣ̑мъ дꙋ́хъ ра́зꙋма и҆ бл҃гоче́стїѧ, дꙋ́хъ милосе́рдїѧ и҆ кро́тости, дꙋ́хъ чистоты̀ и҆ пра́вды. Є҆́й, гпⷭ҇жѐ прест҃а́ѧ! Ѹ҆милосе́рдисѧ на немощны̑ѧ лю́ди твоѧ̑: разсѣ̑ѧнныѧ соберѝ, заблꙋ́ждшыѧ на пꙋ́ть пра́вый наста́ви, ста́рость поддержѝ, ю҆́ныѧ ѹ҆цѣломꙋ́дри, младе́нцы воспита́й, и҆ при́зри на всѣ́хъ на́съ призрѣ́нїемъ ми́лостивагѡ твоегѡ̀ застꙋпле́нїѧ: воздви́гни на́съ и҆з̾ глꙋбины̀ грѣхо́вныѧ и҆ просвѣтѝ сердє́чныѧ ѻ҆́чи на́ши ко зрѣ́нїю сп҃се́нїѧ. Ми́лостива на́мъ бꙋ́ди здѣ̀ и҆ та́мѡ, во странѣ̀ земна́гѡ прише́льствїѧ и҆ на стра́шнѣмъ сꙋдѣ̀ сн҃а твоегѡ̀: преста́вльшыѧсѧ же въ вѣ́рѣ и҆ покаѧ́нїи ѿ житїѧ̀ сегѡ̀ ѻ҆тцы̀ и҆ бра́тїю на́шꙋ въ вѣ́чнѣй жи́зни со а҆́гг҃лы и҆ со всѣ́ми ст҃ы́ми жи́ти сотворѝ. Ты́ бо є҆сѝ, гпⷭ҇жѐ, сла́ва нбⷭ҇ныхъ и҆ ѹ҆пова́нїе земны́хъ, ты̀ по бз҃ѣ на́ша наде́жда и҆ застꙋ́пница всѣ́хъ притека́ющихъ къ тебѣ̀ съ вѣ́рою. Тебѣ̀ ѹ҆̀бо мо́лимсѧ, и҆ тебѣ̀, ꙗ҆́кѡ всемогꙋ́щей помо́щницѣ, са́ми себѐ и҆ дрꙋ́гъ дрꙋ́га и҆ всю̀ жи́знь на́шꙋ по хрⷭ҇тѣ̀ бз҃ѣ предае́мъ, ны́нѣ и҆ при́снѡ и҆ во вѣ́ки вѣкѡ́въ.

## Мл҃тва з҃:

<versal data-diacritics="true">Ѽ</versal> прест҃а́ѧ влⷣчце на́ша бцⷣе, нбⷭ҇наѧ цр҃и́це, на́ша пребл҃га́ѧ наде́ждо, преизѧ́щнаѧ ѻ҆трокови́це, ненадѣ́ющымсѧ надѣ́ѧнїе, грѣ̑шнымъ сп҃се́нїе, си̑рымъ прибѣ́жище, стра̑ннымъ предста́тельнице, наги̑мъ ѡ҆дѣѧ́нїе, скорбѧ́щымъ ѹ҆тѣше́нїе и҆ ра́досте, ѡ҆би̑димымъ покрови́тельнице и҆ всѣ̑мъ сꙋ́щымъ въ бѣда́хъ и҆ напа́стехъ вспоможе́нїе и҆ застꙋпле́нїе! Ѽ всемлⷭ҇тиваѧ гпⷭ҇жѐ дв҃о бцⷣе! Зри́ши на́шѧ бѣды̑, скѡ́рби и҆ напа̑сти: помозѝ на́мъ немощны̑мъ, печа̑льнымъ и҆ ѹ҆ны̑лымъ, скѡ́рбнымъ же и҆ ѿча̑ѧннымъ, и҆ всѧ́кꙋ печа́ль ѿимѝ ѿ на́съ. Ѡ҆би́дꙋ на́шꙋ ты̀ вѣ́си: разрѣшѝ тꙋ̀, всенепоро́чнаѧ, ꙗ҆́коже во́лиши и҆ мо́жеши: не да́ждь на́мъ во ѿча́ѧнїе впа́сти. Не и҆́мамы бо и҆ны́ѧ по́мощи, ра́звѣ сн҃а твоегѡ̀, хрⷭ҇та̀ бг҃а на́шегѡ, и҆ тебє̀, ѽ мт҃и бж҃їѧ, ѽ влⷣчце на́ша! Тѣ́мже на тво́й пречтⷭ҇ый ѡ҆́бразъ со воздыха́нїемъ и҆ съ сокрꙋше́нїемъ се́рдца взира́емъ, и҆ колѣ̑на до землѝ преклонѧ́емъ, взыва́юще: при́зри бл҃госе́рдымъ ѻ҆́комъ, всепѣ́таѧ бцⷣе, и҆ ѹ҆слы́ши на́съ, пребл҃га́ѧ: не ѿри́ни, но бл҃говолѝ поми́ловати: не ѡ҆мерзѝ на́шегѡ воздыха́нїѧ. Никто́же бо притека́ѧй къ тебѣ̀ посра́мленъ ѿ тебє̀ и҆схо́дитъ, но про́ситъ бл҃года́ти и҆ прїе́млетъ да́ръ на по́льзꙋ проше́нїѧ во вѣ́ки вѣкѡ́въ.

## Мл҃тва и҃:

<versal>Д</versal>в҃о влⷣчце бцⷣе, па́че є҆стества̀ и҆ сло́ва ро́ждшаѧ є҆диноро́дное бж҃їе сло́во, творца̀ и҆ влⷣкꙋ всеѧ̀ ви́димыѧ и҆ неви́димыѧ тва́ри, є҆ди́наго ѿ трⷪ҇цы бг҃а, и҆ бг҃а и҆ чл҃вѣ́ка, ѡ҆би́тель бж҃ества̀ ꙗ҆́вльшаѧсѧ, вмѣсти́лище всѧ́кїѧ ст҃ы́ни и҆ бл҃года́ти, въ не́мже, по бл҃говоле́нїю бг҃а и҆ ѻ҆ц҃а̀, содѣ́йствꙋющꙋ ст҃о́мꙋ дх҃ꙋ, всели́сѧ и҆сполне́нїе бж҃ества̀ тѣле́снѣ, ца́рскимъ и҆ бг҃олѣ́пнымъ досто́инствомъ несравне́ннѡ превознесе́ннаѧ и҆ над̾ всѧ́кою тва́рїю преимꙋ́щаѧ, сла́во и҆ ѹ҆тѣше́нїе, и҆ неизрече́нное весе́лїе а҆́гг҃лѡвъ, а҆пⷭ҇лѡвъ же и҆ прⷪ҇ро́кѡвъ ца́рственный вѣ́нче, мꙋ́ченикѡвъ преесте́ственное и҆ ди́вное мꙋ́жество, побо́рнице въ по́двизѣхъ и҆ пода́тельнице побѣ́ды, ѹ҆готовлѧ́ющаѧ подви́жникѡмъ вѣнцы̀ и҆ воздаѧ̑нїѧ вѣ̑чнаѧ и҆ бг҃олѣ̑пнаѧ, всѧ́кїѧ че́сти превы́шшаѧ, че́сть и҆ сла́во прпⷣбныхъ, непогрѣши́тельнаѧ пꙋтеꙋказа́тельнице и҆ наста́внице безмо́лвїѧ, две́рь ѿкрове́нїй и҆ дх҃о́вныхъ та̑инъ, и҆сто́чниче свѣ́та, врата̀ вѣ̑чныѧ жи́зни, неистощи́маѧ рѣко̀ милосе́рдїѧ, неисчерпа́емое мо́ре всѣ́хъ бг҃олѣ́пныхъ дарова́нїй и҆ чꙋде́съ! Тебѐ про́симъ и҆ тебѐ мо́лимъ, сострада́тельнѣйшꙋю мт҃рь чл҃вѣколюби́вагѡ влⷣки: бꙋ́ди ми́лостива къ на́мъ смирє́ннымъ и҆ недостѡ́йнымъ рабѡ́мъ твои̑мъ, при́зри бл҃госе́рдїемъ на плѣне́нїе и҆ смире́нїе на́ше, ѹ҆врачꙋ́й сокрꙋшє́нїѧ дꙋ́шъ и҆ тѣле́съ на́шихъ, разсѣ́й ви̑димыѧ и҆ неви̑димыѧ врагѝ, бꙋ́ди на́мъ недостѡ́йнымъ сто́лпъ крѣ́покъ пред̾ лице́мъ вра̑гъ на́шихъ, бра́нное ѡ҆рꙋ́жїе, си́льное ѡ҆полче́нїе, воево́да и҆ неѡбори́маѧ побо́рница: ꙗ҆вѝ ны́нѣ на на́съ дрє́внїѧ и҆ ди̑вныѧ млⷭ҇ти твоѧ̑, да ѹ҆вѣ́дѧтъ беззако́ннїи вразѝ на́ши, ꙗ҆́кѡ сн҃ъ тво́й и҆ бг҃ъ є҆ди́нъ є҆́сть цр҃ь и҆ влⷣка, ꙗ҆́кѡ ты̀ є҆сѝ вои́стинꙋ бцⷣа, ро́ждшаѧ по пло́ти и҆́стиннаго бг҃а, ꙗ҆́кѡ всѧ̑ тебѣ̀ возмѡ́жна сꙋ́ть, и҆ є҆ли̑ка а҆́ще восхо́щеши, влⷣчце, вла́сть и҆́маши всѧ̑ сїѧ̑ соверши́ти на нб҃сѝ и҆ на землѝ, и҆ на всѧ́ко проше́нїе дарова́ти, є҆ли̑ка коемꙋ́ждо полє́зна сꙋ́ть: болѧ́щымъ здра́вїе, въ мо́ри же сꙋ́щымъ тишинꙋ̀ и҆ бл҃го́е пла́ванїе. Пꙋтеше́ствꙋющымъ ѹ҆̀бо спꙋтеше́ствꙋй и҆ ѡ҆хранѧ́й ѧ҆̀, плѣнє́нныѧ сп҃са́й ѿ го́рькагѡ ра́бства, ѹ҆тѣ́ши печа̑льныѧ, ѡ҆блегчѝ нищетꙋ̀ и҆ всѧ́кое и҆но́е тѣле́сное ѕлострада́нїе: всѣ́хъ свободѝ ѿ дꙋше́вныхъ недꙋ̑гъ и҆ страсте́й неви́димыми твои́ми предста́тельствы и҆ наставлє́нїи, ꙗ҆́кѡ да безпоро́чнѡ и҆ непреткнове́ннѡ пꙋ́ть сеѧ̀ вре́менныѧ жи́зни соверши́вше, наслѣ́димъ тобо́ю и҆ ѻ҆́наѧ вѣ̑чнаѧ бла̑га во црⷭ҇твїи нбⷭ҇нѣмъ. Вѣ̑рныѧ же царѝ на́шѧ, и҆̀же стра́шнымъ и҆́менемъ є҆диноро́днагѡ сн҃а твоегѡ̀ почте́ни сꙋ́ть, и҆ ѹ҆пова́ютъ на твоѐ предста́тельство и҆ на млⷭ҇ть твою̀, и҆ во всѣ́хъ и҆́мꙋтъ тѧ̀ свою̀ хода́таицꙋ и҆ побо́рницꙋ, ѹ҆крѣпѝ неви́димѡ проти́вꙋ ѡ҆бстоѧ́щихъ врагѡ́въ: разсѣ́й ѡ҆́блакъ ѹ҆ны́нїѧ, дꙋ́шы и҆́хъ ѡ҆блежа́щь: и҆зба́ви ѧ҆̀ ѿ дꙋше́внагѡ ѹ҆трꙋжде́нїѧ, вмѣ́стѡ же ѻ҆́нагѡ да́рꙋй и҆̀мъ свѣ́тлое бл҃годꙋ́шїе и҆ ра́дость, па́ки ѹ҆твержда́ющи ми́ръ и҆ безмѧте́жїе держа́вы и҆ ца́рства и҆́хъ. Сп҃сѝ мл҃твами твои́ми, влⷣчце, сїю̀ тебѣ̀ наипа́че посвѧще́ннꙋю па́ствꙋ, всѧ́кїй гра́дъ и҆ странꙋ̀, ѿ гла́да, трꙋ́са, пото́па, ѻ҆гнѧ̀, меча̀. Наше́ствїѧ и҆ноплеме́нникѡвъ, междоꙋсо́бныѧ бра́ни, и҆ всѧ́кїй пра́веднѡ на ны̀ дви́жимый гнѣ́въ ѿвратѝ, бл҃говоле́нїемъ и҆ бл҃года́тїю є҆диноро́днагѡ сн҃а и҆ бг҃а твоегѡ̀, є҆мꙋ́же подоба́етъ всѧ́каѧ сла́ва, че́сть и҆ поклоне́нїе, со безнача́льнымъ є҆гѡ̀ ѻ҆ц҃е́мъ, и҆ со присносꙋ́щнымъ и҆ животворѧ́щимъ є҆гѡ̀ дх҃омъ, ны́нѣ и҆ при́снѡ и҆ во вѣ́ки вѣкѡ́въ.

## Мл҃тва ѳ҃, что́маѧ въ а҆хты́рскомъ покро́вскомъ собо́рѣ, ха́рьковскїѧ є҆па́рхїи:

<versal>П</versal>рїимѝ, всебл҃гомо́щнаѧ, пречтⷭ҇аѧ гпⷭ҇жѐ, бг҃ороди́тельнице дв҃о, сїю̀ мл҃твꙋ, тебѣ̀ приноси́мꙋю ѿ на́съ недосто́йныхъ ра̑бъ твои́хъ, и҆ не преста́й моли́ти сн҃а твоего̀, хрⷭ҇та̀ бг҃а на́шего, є҆́же и҆зба́витисѧ на́мъ ѿ всѧ́кїѧ ско́рби, гнѣ́ва и҆ нꙋ́жды, ѿ всѧ́кїѧ болѣ́зни дꙋше́вныѧ и҆ тѣле́сныѧ, и҆ сохрани́тисѧ невреждє́нымъ ѿ всѧ́кагѡ ѕла́гѡ ѡ҆бстоѧ́нїѧ, но да́же до конца̀ мл҃твами твои́ми неѡсꙋжде́нныхъ на́съ соблюдѝ, ꙗ҆́кѡ да твои́мъ застꙋпле́нїемъ и҆ по́мощїю сп҃са́еми, сла́вꙋ, хвалꙋ̀, бл҃годаре́нїе и҆ поклоне́нїе за всѧ̑ въ трⷪ҇цѣ є҆ди́номꙋ бг҃ꙋ и҆ всѣ́хъ созда́телю возсыла́емъ, ны́нѣ и҆ при́снѡ и҆ во вѣ́ки вѣкѡ́въ.
