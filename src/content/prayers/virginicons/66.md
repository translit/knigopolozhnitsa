---
title: "І҆ꙋ́лїа к҃и"
navigation:
  key: prayers-virginicons-66
  title: "І҆ꙋ́лїа к҃и"
  parent: prayers-virginicons
  order: 66
type: "prayer"
---

## І҆ꙋ́лїа к҃и.

## Мл҃твы пред̾ і҆кѡ́ною прест҃ы́ѧ бцⷣы смоле́нскою, и҆менꙋ́емою ѻ҆диги́трїа.



## Мл҃тва а҃, что́маѧ въ каѳедра́льномъ собо́рѣ гра́да смоле́нска:

<versal data-diacritics="true">Ѽ</versal> прест҃а́ѧ дв҃о, мт҃и гдⷭ҇а вы́шнихъ си́лъ, нб҃сѐ и҆ землѝ цр҃и́це, гра́да и҆ страны̀ на́шеѧ всемо́щнаѧ застꙋ́пнице! Прїимѝ хвале́бное пѣ́нїе сїѐ ѿ на́съ недосто́йныхъ ра̑бъ твои́хъ, и҆ вознесѝ мл҃твы на́шѧ ко прⷭ҇то́лꙋ бг҃а сн҃а твоегѡ̀, да млⷭ҇тивъ бꙋ́детъ непра́вдамъ на́шымъ и҆ проба́витъ бл҃года́ть свою̀ чтꙋ́щымъ всечтⷭ҇но́е и҆́мѧ твоѐ и҆ съ вѣ́рою и҆ любо́вїю покланѧ́ющымсѧ пречтⷭ҇омꙋ (и҆ чꙋдотво́рномꙋ) ѡ҆́бразꙋ твоемꙋ̀. Нѣ́смы бо досто́йни ѿ негѡ̀ поми́ловани бы́ти, а҆́ще не ты̀ ѹ҆ми́лостивиши є҆го̀ ѡ҆ на́съ, влⷣчце, ꙗ҆́кѡ всѧ̑ тебѣ̀ ѿ негѡ̀ возмѡ́жна сꙋ́ть. Сегѡ̀ ра́ди къ тебѣ̀ прибѣга́емъ, ꙗ҆́кѡ къ несомнѣ́ннѣй и҆ ско́рѣй застꙋ́пницѣ на́шей: ѹ҆слы́ши на́съ молѧ́щихсѧ тебѣ̀, ѡ҆сѣнѝ на́съ вседержа́внымъ покро́вомъ твои́мъ, и҆ и҆спросѝ ѹ҆ бг҃а сн҃а твоегѡ̀ па́стырємъ на́шымъ ре́вность и҆ бдѣ́нїе ѡ҆ дꙋша́хъ, градоправи́телємъ мꙋ́дрость и҆ си́лꙋ, сꙋдїѧ́мъ пра́вдꙋ и҆ нелицепрїѧ́тїе, наста́вникѡмъ ра́зꙋмъ и҆ смиренномꙋ́дрїе, сꙋпрꙋ́гѡмъ любо́вь и҆ согла́сїе, ча́дѡмъ послꙋша́нїе, ѡ҆би̑димымъ терпѣ́нїе, ѡ҆би́дѧщымъ стра́хъ бж҃їй, скорбѧ́щымъ бл҃годꙋ́шїе, ра́дꙋющымсѧ воздержа́нїе, на́мъ же всѣ̑мъ дꙋ́хъ ра́зꙋма и҆ бл҃гоче́стїѧ, дꙋ́хъ милосе́рдїѧ и҆ кро́тости, дꙋ́хъ чистоты̀ и҆ пра́вды. Є҆́й, гпⷭ҇жѐ прест҃а́ѧ! Ѹ҆милосе́рдисѧ на немощны̑ѧ лю́ди твоѧ̑: разсѣ̑ѧнныѧ соберѝ, заблꙋ́ждшыѧ на пꙋ́ть пра́вый наста́ви, ста́рость поддержѝ, ю҆́ныѧ ѹ҆цѣломꙋ́дри, младе́нцы воспита́й, и҆ при́зри на всѣ́хъ на́съ призрѣ́нїемъ ми́лостивагѡ твоегѡ̀ застꙋпле́нїѧ: воздви́гни на́съ и҆з̾ глꙋбины̀ грѣхо́вныѧ и҆ просвѣтѝ сердє́чныѧ ѻ҆́чи на́ши ко зрѣ́нїю сп҃се́нїѧ. Ми́лостива на́мъ бꙋ́ди здѣ̀ и҆ та́мѡ, во странѣ̀ земна́гѡ прише́льствїѧ и҆ на стра́шнѣмъ сꙋдѣ̀ сн҃а твоегѡ̀: преста́вльшыѧсѧ же въ вѣ́рѣ и҆ покаѧ́нїи ѿ житїѧ̀ сегѡ̀ ѻ҆тцы̀ и҆ бра́тїю на́шꙋ въ вѣ́чнѣй жи́зни со а҆́гг҃лы и҆ со всѣ́ми ст҃ы́ми жи́ти сотворѝ. Ты́ бо є҆сѝ, гпⷭ҇жѐ, сла́ва нбⷭ҇ныхъ и҆ ѹ҆пова́нїе земны́хъ, ты̀ по бз҃ѣ на́ша наде́жда и҆ застꙋ́пница всѣ́хъ притека́ющихъ къ тебѣ̀ съ вѣ́рою. Тебѣ̀ ѹ҆̀бо мо́лимсѧ, и҆ тебѣ̀, ꙗ҆́кѡ всемогꙋ́щей помо́щницѣ, са́ми себѐ и҆ дрꙋ́гъ дрꙋ́га и҆ всю̀ жи́знь на́шꙋ по хрⷭ҇тѣ̀ бз҃ѣ предае́мъ, ны́нѣ и҆ при́снѡ и҆ во вѣ́ки вѣкѡ́въ.

## Мл҃тва в҃, что́маѧ въ моско́вскомъ новодѣ́вичемъ монастырѣ̀:

<versal>К</versal>ъ комꙋ̀ возопїю̀, влⷣчце; Къ комꙋ̀ прибѣ́гнꙋ въ го́рести мое́й, а҆́ще не къ тебѣ̀ цр҃и́це нбⷭ҇наѧ; Кто̀ пла́чь мо́й и҆ воздыха́нїе моѐ прїи́метъ, а҆́ще не ты̀, пренепоро́чнаѧ, наде́ждо хрⷭ҇тїа́нъ и҆ прибѣ́жище на́мъ грѣ̑шнымъ; Кто̀ па́че тебє̀ въ напа́стехъ защи́титъ; Ѹ҆слы́ши ѹ҆̀бо стена́нїе моѐ, и҆ приклонѝ ѹ҆́хо твоѐ ко мнѣ̀, влⷣчце млⷭ҇ти бг҃а моегѡ̀, и҆ не пре́зри менє̀ тре́бꙋющагѡ твоеѧ̀ по́мощи, и҆ не ѿри́ни менє̀ грѣ́шнагѡ. Вразꙋмѝ и҆ наꙋчи́ мѧ, цр҃и́це нбⷭ҇наѧ: не ѿстꙋпѝ ѿ менє̀ раба̀ твоегѡ̀, влⷣчце, за ропта́нїе моѐ, но бꙋ́ди мнѣ̀ ма́ти и҆ застꙋ́пница. Врꙋча́ю себѐ ми́лостивомꙋ покро́вꙋ твоемꙋ̀: приведи́ мѧ грѣ́шнаго къ ти́хой и҆ безмѧте́жнѣй жи́зни, да пла́чꙋсѧ ѡ҆ грѣсѣ́хъ мои́хъ. Къ комꙋ́ бо прибѣ́гнꙋ пови́нный а҆́зъ, а҆́ще не къ тебѣ̀, ѹ҆пова́нїю и҆ прибѣ́жищꙋ грѣ́шныхъ, наде́ждою на неизрече́ннꙋю млⷭ҇ть твою̀ и҆ щедрѡ́ты твоѧ̑ ѡ҆крилѧ́емь; ѽ влⷣчце цр҃и́це нбⷭ҇наѧ! Ты̀ мнѣ̀ ѹ҆пова́нїе и҆ прибѣ́жище, покро́въ и҆ застꙋпле́нїе и҆ по́мощь. Цр҃и́це моѧ̀ пребл҃га́ѧ и҆ ско́раѧ застꙋ́пнице! Покры́й твои́мъ хода́тайствомъ моѧ̑ прегрѣшє́нїѧ, защитѝ менѐ ѿ вра̑гъ ви́димыхъ и҆ неви́димыхъ: ѹ҆мѧгчѝ сердца̀ ѕлы́хъ человѣ̑къ, возстаю́щихъ на мѧ̀. Ѽ мт҃и гдⷭ҇а моегѡ̀ творца̀! Ты̀ є҆сѝ ко́рень дѣ́вства и҆ неꙋвѧда́емый цвѣ́тъ чистоты̀. Ѽ бг҃ороди́тельнице! Ты̀ пода́ждь мѝ по́мощь немощствꙋ́ющемꙋ плотски́ми страстьмѝ и҆ болѣ́знꙋющемꙋ се́рдцемъ, є҆ди́но бо твоѐ и҆ съ тобо́ю твоегѡ̀ сн҃а и҆ бг҃а на́шегѡ и҆́мамъ застꙋпле́нїе: и҆ твои́мъ пречꙋ́днымъ застꙋпле́нїемъ да и҆зба́влюсѧ ѿ всѧ́кїѧ бѣды̀ и҆ напа́сти, ѽ пренепоро́чнаѧ и҆ пресла́внаѧ бж҃їѧ мт҃и мр҃і́е. Тѣ́мже со ѹ҆пова́нїемъ глаго́лю и҆ вопїю̀: ра́дꙋйсѧ, бл҃года́тнаѧ: ра́дꙋйсѧ, ѡ҆бра́дованнаѧ: ра́дꙋйсѧ, пребл҃гослове́ннаѧ: гдⷭ҇ь съ тобо́ю.

## Мл҃тва г҃, что́маѧ въ смоле́нской бг҃оро́дицкой, над̾ днѣпро́вскими враты̀, цр҃кви:

<versal>К</versal>ъ комꙋ̀ возопїю̀, влⷣчце; Къ комꙋ̀ прибѣ́гнꙋ въ го́рести мое́й, а҆́ще не къ тебѣ̀, гпⷭ҇жѐ бцⷣе, цр҃и́це нбⷭ҇наѧ; Кто̀ пла́чь мо́й и҆ воздыха́нїе моѐ прїи́метъ, а҆́ще не ты̀, ѽ пренепоро́чнаѧ, наде́ждо хрⷭ҇тїа́нъ и҆ прибѣ́жище грѣ̑шнымъ; Приклонѝ, ѽ пречтⷭ҇аѧ влⷣчце, ѹ҆шеса̀ твоѧ̑ къ моле́нїю моемꙋ̀. Мт҃и бг҃а моегѡ̀, не пре́зри менѐ тре́бꙋюща твоеѧ̀ по́мощи, ѹ҆слы́ши стена́нїе моѐ, и҆ во́плю се́рдца моегѡ̀ вонмѝ, ѽ гпⷭ҇жѐ цр҃и́це бцⷣе! И҆ пода́ждь мѝ ра́дость дꙋше́внꙋю, и҆ подкрѣпи́ мѧ нетерпѣли́ваго, ѹ҆ны́лаго и҆ неради́ваго ко твоемꙋ̀ хвале́нїю. Вразꙋмѝ и҆ наꙋчи́ мѧ, ка́кѡ тебѣ̀ моли́тисѧ подоба́етъ, и҆ не ѿстꙋпѝ ѿ менє̀, мт҃и бг҃а моегѡ̀, за ропта́нїе и҆ нетерпѣ́нїе моѐ: но бꙋ́ди мѝ покро́въ и҆ застꙋпле́нїе въ жи́зни мое́й, и҆ приведи́ мѧ къ ти́хомꙋ приста́нищꙋ бл҃же́ннагѡ ѻ҆́нагѡ поко́ѧ, и҆ сопричти́ мѧ къ ли́кꙋ и҆збра́ннагѡ твоегѡ̀ ста́да, и҆ та́мѡ ѹ҆досто́й мѧ̀ воспѣва́ти и҆ сла́вити тѧ̀ во вѣ́ки вѣкѡ́въ.

## Мл҃тва д҃, что́маѧ въ га́личской бг҃оѻтце́вской цр҃кви, костромскі́ѧ є҆па́рхїи:

<versal>Ц</versal>р҃и́це моѧ̀ пребл҃га́ѧ, наде́ждо моѧ̀ бцⷣе, прибѣ́жище си́рыхъ и҆ стра́нныхъ предста́тельнице, скорбѧ́щихъ ра́досте, ѡ҆би́димыхъ покрови́тельнице! Зри́ши мою̀ бѣдꙋ̀, зри́ши мою̀ ско́рбь: помози́ ми ꙗ҆́кѡ не́мощнꙋ, напра́ви мѧ̀ ꙗ҆́кѡ стра́нна. Ѡ҆би́дꙋ мою̀ вѣ́си, разрѣшѝ тꙋ̀, ꙗ҆́коже во́лиши: ꙗ҆́кѡ не и҆́мамъ и҆ны́ѧ по́мощи ра́звѣ тебє̀, ни и҆ны́ѧ предста́тельницы, ни бл҃гі́ѧ ѹ҆тѣ́шительницы, то́кмѡ тебѐ, ѽ бг҃омт҃и, ꙗ҆́кѡ да сохрани́ши мѧ̀ и҆ покры́еши во вѣ́ки вѣкѡ́въ.

## Мл҃тва є҃, что́маѧ въ кѷрі́лло-бѣлоезе́рскомъ монастырѣ̀, новгоро́дскїѧ є҆па́рхїи:

<versal data-diacritics="true">Ѽ</versal> пречꙋ́днаѧ и҆ превы́шшаѧ всѣ́хъ тва́рей цр҃и́це бцⷣе, нбⷭ҇нагѡ цр҃ѧ̀ хрⷭ҇та̀ бг҃а на́шегѡ мт҃и, прест҃а́ѧ ѻ҆диги́трїе мр҃і́е! Ѹ҆слы́ши ны̀ грѣ̑шныѧ и҆ недостѡ́йныѧ, въ ча́съ се́й молѧ́щыѧсѧ и҆ къ тебѣ̀ со воздыха́нїемъ и҆ слеза́ми пред̾ пречтⷭ҇ымъ ѡ҆́бразомъ твои́мъ припа́дающыѧ и҆ си́це ѹ҆ми́льнѡ глаго́лющыѧ: и҆зведѝ на́съ ѿ ро́ва страсте́й, ѻ҆диги́трїе бл҃га́ѧ, и҆зба́ви на́съ ѿ всѧ́кїѧ ско́рби и҆ печа́ли, ѡ҆градѝ ѿ всѧ́кїѧ напа́сти и҆ ѕлы́хъ клеве́тъ и҆ ѡ҆ непра́веднагѡ навѣ́та вра́жїѧ. Мо́жеши бо, ѽ бл҃года́тнаѧ мт҃и на́ша, не то́чїю ѿ всѧ́кагѡ ѕла̀ сохрани́ти лю́ди твоѧ̑, но и҆ всѧ́кимъ бл҃годѣѧ́нїемъ снабди́ти и҆ сп҃стѝ: ра́звѣ бо тебє̀ и҆ны́ѧ предста́тельницы въ бѣда́хъ и҆ ѡ҆бстоѧ́нїихъ и҆ те́плыѧ хода́таицы ѡ҆ на́съ грѣ́шныхъ къ сн҃ꙋ твоемꙋ̀, хрⷭ҇тꙋ̀ бг҃ꙋ на́шемꙋ, не и҆́мамы. Є҆го́же ѹ҆молѝ, влⷣчце, сп҃стѝ на́съ и҆ црⷭ҇твїѧ нбⷭ҇нагѡ сподо́бити, да сп҃се́ннїи тобо́ю сла́вимъ тѧ̀ и҆ въ бꙋ́дꙋщемъ вѣ́цѣ, ꙗ҆́коже сп҃се́нїѧ на́шегѡ вино́вницꙋ, и҆ превозно́симъ всест҃о́е и҆ великолѣ́пое и҆́мѧ ѻ҆ц҃а̀ и҆ сн҃а и҆ ст҃а́гѡ дх҃а, въ трⷪ҇цѣ сла́вимагѡ и҆ покланѧ́емагѡ бг҃а, во вѣ́ки вѣкѡ́въ.

## Мл҃тва ѕ҃, что́маѧ въ костромско́мъ бг҃оѧвле́нскомъ а҆настасі́иномъ монастырѣ̀:

<versal data-diacritics="true">Ѽ</versal> прест҃а́ѧ гпⷭ҇жѐ влⷣчце бцⷣе! Со стра́хомъ мно́гимъ и҆ вѣ́рою и҆ любо́вїю бл҃года́рствєннаѧ пѣ̑нїѧ тебѣ̀ приносѧ́ще, мо́лимсѧ тѝ пред̾ се́ю чтⷭ҇но́ю твое́ю і҆кѡ́ною, ди́вными чꙋдесы̀ просїѧ́вшею: не затворѝ на́мъ грѣ̑шнымъ щедро́тъ твои́хъ, всенепоро́чнаѧ, не ѿве́ржи на́съ къ тебѣ̀ прибѣга́ющихъ, милосе́рдаѧ. Ѹ҆молѝ твоего̀ сн҃а и҆ бг҃а, гдⷭ҇а на́шего і҆и҃са хрⷭ҇та̀, да свое́ю бл҃года́тїю ѡ҆би́тель сїю̀ ко сп҃се́нїю дꙋ́шъ є҆мꙋ̀ ѹ҆невѣ́стившихсѧ въ ми́рѣ сохрани́тъ. Сама́ же, ꙗ҆́кѡ бл҃га́ѧ сꙋ́щи мт҃и вы́шнѧгѡ, пребꙋ́ди неѿстꙋ́пна ѿ ѡ҆би́тели сеѧ̀, ꙗ҆́кѡ жре́бїѧ и҆ достоѧ́нїѧ твоегѡ̀, и҆ всеси́льными твои́ми мл҃твами здѣ̀ подвиза́ющыѧсѧ покры́й и҆ застꙋпѝ ѿ всѣ́хъ бѣ́дъ и҆ нꙋ́ждъ дꙋше́вныхъ и҆ тѣле́сныхъ: не и҆́мамы бо и҆ны́ѧ по́мощи, не и҆́мамы и҆ны́ѧ наде́жды, ра́звѣ тебє̀, пречтⷭ҇аѧ дв҃о. Смире́ннѡ ѹ҆̀бо къ тебѣ̀ припа́дающе, мо́лимъ тѧ̀, пребл҃гослове́ннаѧ влⷣчце: прїе́мли ми́лостивнѡ мл҃твы, прошє́нїѧ и҆ бл҃годарє́нїѧ всѣ́хъ съ вѣ́рою притека́ющихъ къ семꙋ̀ чтⷭ҇но́мꙋ твоемꙋ̀ ѡ҆́бразꙋ, приносѧ́щи ѧ҆̀ сн҃ꙋ твоемꙋ̀: и҆збавлѧ́й и҆́хъ ѿ паде́нїѧ грѣхо́внагѡ, ѿ навѣ́та ѕлы́хъ человѣ̑къ, ѿ всѧ́кихъ и҆скꙋше́нїй, скорбе́й же и҆ бѣ́дъ, ѿ внеза́пныѧ сме́рти и҆ вѣ́чныхъ мꙋ́къ: и҆ да́рꙋй и҆̀мъ дꙋ́хъ сокрꙋше́нїѧ, смире́нїе се́рдца, ѹ҆ма̀ чистотꙋ̀, и҆справле́нїе грѣхо́вныѧ жи́зни и҆ ѡ҆ставле́нїе прегрѣше́нїй, да всѝ мы̀, бл҃года́рнѡ вели̑чїѧ твоѧ̑ воспѣва́юще, сподо́бимсѧ нбⷭ҇нагѡ црⷭ҇твїѧ и҆ та́мѡ со всѣ́ми ст҃ы́ми просла́вимъ пречⷭ҇тно́е и҆ великолѣ́пое и҆́мѧ ѻ҆ц҃а̀ и҆ сн҃а и҆ ст҃а́гѡ дх҃а, во вѣ́ки вѣкѡ́въ.

## Мл҃тва з҃, что́маѧ въ спа́со-всегра́дской цр҃кви гра́да вели́кагѡ ѹ҆́стюга:

<versal data-diacritics="true">Ѽ</versal> прест҃а́ѧ влⷣчце бцⷣе, цр҃и́це нб҃сѐ и҆ землѝ, вы́шшаѧ а҆́гг҃лъ и҆ а҆рха̑гг҃лъ и҆ всеѧ̀ тва́ри чтⷭ҇нѣ́йшаѧ, чтⷭ҇аѧ дв҃о мр҃і́е, мі́рꙋ бл҃га́ѧ помо́щнице и҆ ѹ҆твержде́нїе и҆ всѣ̑мъ во всѧ́кихъ нꙋ́ждахъ и҆збавле́нїе! При́зри и҆ ны́нѣ, гпⷭ҇жѐ всемлⷭ҇тиваѧ, на рабы̑ твоѧ̑, ѹ҆миле́нною дꙋше́ю и҆ сокрꙋше́ннымъ се́рдцемъ тебѣ̀ молѧ́щыѧсѧ, и҆ со слеза́ми къ тебѣ̀ припа́дающыѧ, и҆ пречтⷭ҇омꙋ и҆ цѣльбоно́сномꙋ ѡ҆́бразꙋ твоемꙋ̀ покланѧ́ющыѧсѧ, твоеѧ́ же по́мощи и҆ застꙋпле́нїѧ во всѧ́кихъ ско́рбехъ, печа́лехъ и҆ напа́стехъ ѹ҆се́рднѡ просѧ́щыѧ. Ѽ всемлⷭ҇тиваѧ дв҃о, бцⷣе чтⷭ҇аѧ! Бꙋ́ди ѡ҆ на́съ хода́таица къ сн҃ꙋ твоемꙋ̀, хрⷭ҇тꙋ̀ бг҃ꙋ на́шемꙋ. Мы́ бо грѣ́шнїи не и҆́мамы и҆ны́ѧ по́мощи, ра́звѣ тебє̀, влⷣчце: ты̀ є҆сѝ на́ше ѹ҆пова́нїе, ты̀ є҆сѝ застꙋ́пница на́ша и҆ предста́тельница, ты̀ ѡ҆би̑димымъ защище́нїе, скорбѧ́щымъ ра́дованїе, си̑рымъ прибѣ́жище, вдова́мъ храни́тельница, дѣ́вамъ сла́ва, слезѧ́щымъ весе́лїе, больны̑мъ посѣще́нїе, немощны̑мъ и҆сцѣле́нїе, грѣ̑шнымъ сп҃се́нїе. Сегѡ̀ ра́ди, ѽ бг҃омт҃и, къ тебѣ̀ прибѣга́емъ, и҆ на тво́й ѡ҆́бразъ взира́юще, съ любо́вїю покланѧ́емсѧ тебѣ̀ съ предвѣ́чнымъ на рꙋкꙋ̀ твоє́ю держи́мымъ млⷣнцемъ, гдⷭ҇емъ на́шимъ і҆и҃съ хрⷭ҇то́мъ, и҆ моле́бное пѣ́нїе приносѧ́ще, вопїе́мъ: поми́лꙋй на́съ, мт҃и бж҃їѧ, и҆ прошє́нїѧ на̑ша и҆спо́лни, всѧ̑ бо сꙋ́ть возмѡ́жна хода́тайствꙋ твоемꙋ̀ пред̾ бг҃омъ, є҆мꙋ́же подоба́етъ всѧ́каѧ сла́ва, че́сть и҆ поклоне́нїе, ны́нѣ и҆ при́снѡ и҆ во вѣ́ки вѣкѡ́въ.

## Тропарѝ ѻ҆́бщїи прест҃ѣ́й бцⷣѣ, гла́съ д҃:

<rubric class="inline">а҃.</rubric> <red>К</red>ъ бцⷣѣ приле́жнѡ ны́нѣ притеце́мъ грѣ́шнїи и҆ смире́ннїи, и҆ припаде́мъ, въ покаѧ́нїи зовꙋ́ще и҆з̾ глꙋбины̀ дꙋшѝ: влⷣчце, помозѝ, на ны̀ милосе́рдовавши: потщи́сѧ, погиба́емъ ѿ мно́жества прегрѣше́нїй: не ѿвратѝ твоѧ̑ рабы̑ тщы̀, тѧ́ бо и҆ є҆ди́нꙋ наде́ждꙋ и҆́мамы.

<rubric class="inline">в҃.</rubric> <red>Н</red>е ѹ҆молчи́мъ никогда̀, бцⷣе, си̑лы твоѧ̑ глаго́лати недосто́йнїи: а҆́ще бо ты̀ не бы предстоѧ́ла молѧ́щи, кто̀ бы на́съ и҆зба́вилъ ѿ толи́кихъ бѣ́дъ; кто́ же бы сохрани́лъ доны́нѣ свобѡ́дны; Не ѿстꙋ́пимъ, влⷣчце, ѿ тебє̀: твоѧ̑ бо рабы̑ сп҃са́еши при́снѡ ѿ всѧ́кихъ лю́тыхъ.
