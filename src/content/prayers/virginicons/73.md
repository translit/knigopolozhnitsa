---
title: "А҆́ѵгꙋста є҃і"
navigation:
  key: prayers-virginicons-73
  title: "А҆́ѵгꙋста є҃і"
  parent: prayers-virginicons
  order: 73
type: "prayer"
---

## А҆́ѵгꙋста є҃і.

## Мл҃твы пред̾ і҆кѡ́ною ѹ҆спе́нїѧ прест҃ы́ѧ бцⷣы.



## Мл҃тва а҃, и҆з̾ слꙋ́жбы со а҆ка́ѳїстомъ:

<versal data-diacritics="true">Ѽ</versal> прест҃а́ѧ бцⷣе, дв҃о влⷣчце, вы́шшаѧ а҆́гг҃лъ и҆ а҆рха̑гг҃лъ, и҆ всеѧ̀ тва́ри чтⷭ҇нѣ́йшаѧ, а҆́гг҃льское вели́кое ѹ҆дивле́нїе, прⷪ҇ро́ческаѧ высо́каѧ про́повѣдь, а҆пⷭ҇льскаѧ пресла́внаѧ похвало̀, ст҃и́телей и҆зрѧ́дное ѹ҆краше́нїе, мч҃нкѡвъ крѣ́пкое ѹ҆твержде́нїе, и҆́нокѡвъ сп҃си́тельное наставле́нїе, по́стникѡвъ неизнемога́ющее воздержа́нїе, дѣ́вствꙋющихъ чистото̀ и҆ сла́во, ма́терей ти́хое весе́лїе, младе́нцєвъ мꙋ́дросте и҆ вразꙋмле́нїе, вдови́цъ и҆ си́рыхъ корми́тельнице, наги́хъ ѡ҆дѣѧ́нїе, болѧ́щихъ здра́вїе, плѣ́нникѡвъ и҆збавле́нїе, по мо́рю пла́вающихъ тишино̀, ѡ҆бꙋрева́емыхъ небꙋ́рное приста́нище, блꙋжда́ющихъ нетрꙋ́днаѧ наста́внице, пꙋтеше́ствꙋющихъ ле́гкое прехожде́нїе, трꙋжда́ющихсѧ бл҃го́е поко́ище, въ бѣда́хъ сꙋ́щымъ ско́раѧ застꙋ́пнице, ѡ҆би́димыхъ покро́ве и҆ прибѣ́жище, ненадѣ́ющихсѧ надѣ́ѧнїе, тре́бꙋющихъ помо́щнице, ни́щихъ неистощи́мое бога́тство, печа́льныхъ при́сное ѹ҆тѣше́нїе, ненави́димыхъ любо́вное смире́нїе, грѣ́шникѡвъ сп҃се́нїе и҆ къ бг҃ꙋ присвое́нїе, правовѣ́рныхъ всѣ́хъ тве́рдое ѡ҆гражде́нїе, непобѣди́мое поможе́нїе и҆ застꙋпле́нїе! Тобо́ю на́мъ, влⷣчце, неви́димый ви́димь бы́сть, и҆ тебѣ̀ мольбꙋ̀ прино́симъ, гпⷭ҇жѐ, грѣ́шнїи рабѝ твоѝ: ѽ премлⷭ҇тиваѧ и҆ пречꙋ́днаѧ свѣ́та ѹ҆́мнагѡ цр҃и́це, ро́ждшаѧ цр҃ѧ̀ хрⷭ҇та̀ бг҃а на́шего, живода́вца всѣ́хъ, ѿ нбⷭ҇ныхъ сла́вимаѧ и҆ ѿ земны́хъ хвали́маѧ: а҆́гг҃льскїй ѹ҆́ме, свѣтоза́рнаѧ ѕвѣздо̀, ст҃ы́хъ прест҃ѣ́йшаѧ, цр҃и́це цари́цъ, влⷣчце всѣ́хъ тва́рей, бг҃олѣ́пнаѧ дв҃и́це, нескве́рнаѧ невѣ́сто, пала́то дх҃а прест҃а́гѡ, ѻ҆́гненный прⷭ҇то́ле неви́димагѡ цр҃ѧ̀, нбⷭ҇ный кївѡ́те, носи́ло сло́ва бж҃їѧ, ѻ҆гнеѡбра́знаѧ колесни́це, поко́ище жива́гѡ бг҃а, неизрече́нное составле́нїе пло́ти хрⷭ҇то́вы: гнѣздо̀ ѻ҆рла̀ нбⷭ҇нагѡ, го́рлице бг҃огла́снаѧ, голꙋби́це кро́ткаѧ, ти́хаѧ и҆ неѕло́биваѧ, мт҃и чадолюби́ваѧ, ми́лостей бе́здно, разверга́ющаѧ тꙋ́чꙋ гнѣ́ва бж҃їѧ, неизмѣ́римаѧ глꙋбино̀, неизрече́ннаѧ та́йно, несвѣ́домое чꙋ́до, нерꙋкотворе́ннаѧ цр҃ковь є҆ди́нагѡ цр҃ѧ̀ всѣ́хъ вѣ̑къ, бл҃гоꙋха́нное кади́ло, честна́ѧ багрѧни́це, бг҃отка́ннаѧ порфѵ́ро, дꙋше́вный раю̀, живоно́снагѡ са́да ѻ҆́трасле, цвѣ́те прекра́сный, процвѣты́й на́мъ нбⷭ҇ное весе́лїе, гро́зде сп҃се́нїѧ на́шегѡ, ча́ше цр҃ѧ̀ нбⷭ҇нагѡ, въ не́йже раствори́сѧ ѿ дх҃а ст҃а́гѡ вїно̀ неисчерпа́емыѧ бл҃года́ти, хода́таице зако́на, зача́ло и҆́стинныѧ вѣ́ры хрⷭ҇то́вы, непоколеби́мый сто́лпе, є҆ретїкѡ́въ па́гꙋбо, мечꙋ̀ ꙗ҆́рости бж҃їѧ на бг҃опроти́вныхъ, бѣсѡ́въ ѹ҆страше́нїе, во бране́хъ побѣжде́нїе, хрⷭ҇тїа́нъ всѣ́хъ нело́жнаѧ храни́тельнице и҆ мі́ра всегѡ̀ и҆звѣ́стное сп҃се́нїе! Ѽ всемлⷭ҇тиваѧ гпⷭ҇жѐ, дв҃о влⷣчце бцⷣе. Ѹ҆слы́ши на́съ молѧ́щихсѧ тебѣ̀, и҆ ꙗ҆вѝ млⷭ҇ть твою̀ на лю́дехъ твои́хъ: молѝ сн҃а твоего̀ и҆зба́витисѧ на́мъ ѿ всѧ́кагѡ ѕла̀, и҆ сохранѝ ѡ҆би́тель на́шꙋ, и҆ всѧ́кꙋ ѡ҆би́тель, и҆ гра́дъ и҆ странꙋ̀ вѣ́рныхъ, и҆ лю́ди бл҃гоче́стнѡ прибѣга́ющыѧ и҆ призыва́ющыѧ и҆́мѧ твоѐ ст҃о́е, ѿ всѧ́кїѧ напа́сти, гꙋби́тельства, гла́да, трꙋ́са, пото́па, ѻ҆гнѧ̀, меча̀, наше́ствїѧ и҆ноплеме́нникѡвъ и҆ междоꙋсо́бныѧ бра́ни, ѿ всѧ́кїѧ болѣ́зни и҆ всѧ́кагѡ ѡ҆бстоѧ́нїѧ: да ни ра́нами, ни преще́нїемъ, ни мо́ромъ, ни всѧ́кимъ пра́веднымъ гнѣ́вомъ бж҃їимъ ѹ҆ма́лѧтсѧ рабѝ твоѝ: но соблюда́й и҆ сп҃са́й млⷭ҇тїю твое́ю, гпⷭ҇жѐ, за ны̀ молѧ́щисѧ, и҆ поле́зное воздꙋ́ха бл҃горастворе́нїе ко вре́мени пло́днагѡ приноше́нїѧ на́мъ да́рꙋй: ѡ҆блегчѝ, возста́ви и҆ поми́лꙋй, премлⷭ҇тиваѧ влⷣчце, бцⷣе препѣ́таѧ, во всѧ́кой бѣдѣ̀ и҆ нꙋ́ждѣ сꙋ́щыѧ. Помѧнѝ рабы̑ твоѧ̑, и҆ не пре́зри сле́зъ и҆ воздыха́нїѧ на́шегѡ, и҆ ѡ҆бновѝ на́съ бл҃гостїю твоеѧ̀ млⷭ҇ти, да со бл҃годаре́нїемъ ѹ҆тѣша́емсѧ, ѡ҆брѣ́тше тѧ̀ помо́щницꙋ. Ѹ҆милосе́рдисѧ, гпⷭ҇жѐ пречтⷭ҇аѧ, на немощны̑ѧ лю́ди твоѧ̑, наде́ждо на́ша: разсѣ̑ѧнныѧ соберѝ, заблꙋ́ждшыѧ на пꙋ́ть пра́вый наста́ви, ѿпа́дшыѧ ѿ бл҃гочести́выѧ ѻ҆те́ческїѧ вѣ́ры па́ки возвратѝ, ста́рость поддержѝ, ю҆́ныѧ вразꙋмѝ, младе́нцы воспита́й, и҆ просла́ви сла́вѧщыѧ тѧ̀: и҆зрѧ́днѣе же цр҃ковь сн҃а твоегѡ̀ соблюдѝ и҆ сохранѝ въ долготꙋ̀ дні́й. Ѽ млⷭ҇тиваѧ и҆ премлⷭ҇тиваѧ цр҃и́це нб҃сѐ и҆ землѝ, бцⷣе приснодв҃о! Хода́тайствомъ твои́мъ поми́лꙋй бл҃гочести́вѣйшаго, самодержа́внѣйшаго, вели́каго госꙋда́рѧ на́шего, і҆мпера́тора нїкола́ѧ а҆леѯа́ндровича всеѧ̀ рѡссі́и и҆ ве́сь ца́рствꙋющїй до́мъ, пала́тꙋ и҆ всѐ во́инство и҆́хъ, и҆ всѧ̑ правосла̑вныѧ хрїстїа́ны, сохранѧ́ющи и҆̀хъ под̾ кро́вомъ млⷭ҇ти твоеѧ̀, ри́зою твое́ю честно́ю защитѝ: и҆ молѝ и҆з̾ тебє̀ вопло́щшагосѧ без̾ сѣ́мене хрⷭ҇та̀ бг҃а на́шего, да препоѧ́шетъ ны̀ свы́ше си́лою на всѧ̑ ви̑димыѧ и҆ неви̑димыѧ врагѝ на́шѧ, на и҆ноплеме́нники и҆ є҆диноплеме́нники, вою́ющыѧ на на́съ и҆ на вѣ́рꙋ на́шꙋ правосла́внꙋю. Сп҃си́ же и҆ поми́лꙋй, гпⷭ҇жѐ, ст҃ѣ́йшїй прави́тельствꙋющїй сѷно́дъ и҆ преѡсщ҃є́нныѧ митрополі́ты, а҆рхїепі́скопы и҆ є҆пі́скопы правосла̑вныѧ, і҆ерє́и же и҆ дїа́коны, и҆ ве́сь при́четъ цр҃ко́вный, и҆ всѧ̑ правовѣ̑рныѧ лю́ди, покланѧ́ющыѧсѧ и҆ молѧ́щыѧсѧ пред̾ чтⷭ҇но́ю твое́ю і҆кѡ́ною. При́зри на всѣ́хъ на́съ призрѣ́нїемъ ми́лостивнагѡ твоегѡ̀ застꙋпле́нїѧ, воздви́гни на́съ и҆з̾ глꙋбины̀ грѣхо́вныѧ, и҆ просвѣтѝ ѻ҆́чи сердє́чныѧ ко зрѣ́нїю сп҃се́нїѧ: ми́лостива на́мъ бꙋ́ди здѣ̀, и҆ на стра́шнѣмъ сꙋдѣ̀ сн҃а твоегѡ̀ ѡ҆ на́съ ѹ҆молѝ: преста́вльшыѧсѧ во бл҃гоче́стїи ѿ житїѧ̀ сегѡ̀ рабы̑ твоѧ̑ въ вѣ́чнѣй жи́зни со а҆́гг҃лы и҆ а҆рха̑гг҃лы и҆ со всѣ́ми ст҃ы́ми причтѝ, да ѡ҆деснꙋ́ю сн҃а твоегѡ̀ и҆ бг҃а предста́нꙋтъ: и҆ мл҃твою твое́ю сподо́би всѧ̑ правосла̑вныѧ хрⷭ҇тїа́ны со хрⷭ҇то́мъ жи́ти и҆ ра́дости а҆́гг҃льскїѧ въ нбⷭ҇ныхъ селе́нїихъ наслажда́тисѧ. Ты́ бо є҆сѝ, гпⷭ҇жѐ, сла́ва нбⷭ҇ныхъ и҆ ѹ҆пова́нїе земны́хъ, ты̀ на́ша наде́жда и҆ застꙋ́пница всѣ́хъ притека́ющихъ къ тебѣ̀ и҆ твоеѧ̀ ст҃ы́ѧ по́мощи просѧ́щихъ, ты̀ моле́бница на́ша те́плаѧ къ сн҃ꙋ твоемꙋ̀ и҆ бг҃ꙋ на́шемꙋ: твоѧ̀ мт҃рнѧѧ мл҃тва мно́гѡ мо́жетъ на ѹ҆моле́нїе влⷣки, и҆ твои́мъ предста́тельствомъ ко прⷭ҇то́лꙋ бл҃года́ти прест҃ы́хъ и҆ животворѧ́щихъ є҆гѡ̀ та̑инъ пристꙋпа́ти дерза́емъ, а҆́ще и҆ недосто́йнїи. Тѣ́мже всечтⷭ҇ны́й ѡ҆́бразъ тво́й и҆ рꙋко́ю твое́ю держи́магѡ вседержи́телѧ ви́дѧще на і҆кѡ́нѣ, ра́дꙋемсѧ грѣ́шнїи, со ѹ҆миле́нїемъ припа́дающе, и҆ любо́вїю се́й цѣлꙋ́емъ, ча́юще, гпⷭ҇жѐ, твои́ми ст҃ы́ми бг҃опрїѧ́тными мл҃твами доитѝ нбⷭ҇ныѧ безконе́чныѧ жи́зни и҆ непосты́днѡ ста́ти въ де́нь сꙋ́дный ѡ҆деснꙋ́ю сн҃а твоегѡ̀ и҆ бг҃а на́шегѡ, ꙗ҆́кѡ да сла́вимъ є҆го̀, кꙋ́пнѡ со безнача́льнымъ ѻ҆ц҃е́мъ, и҆ прест҃ы́мъ, бл҃ги́мъ, животворѧ́щимъ и҆ є҆диносꙋ́щнымъ дх҃омъ, во вѣ́ки вѣкѡ́въ.

## Мл҃тва в҃, и҆з̾ слꙋ́жбы со а҆ка́ѳїстомъ:

<versal>Ц</versal>р҃и́це моѧ̀ пребл҃га́ѧ, наде́ждо моѧ̀ бцⷣе, прибѣ́жище си́рыхъ и҆ стра́нныхъ предста́тельнице, скорбѧ́щихъ ра́досте, ѡ҆би́димыхъ покрови́тельнице! Зри́ши мою̀ бѣдꙋ̀, зри́ши мою̀ ско́рбь: помози́ ми ꙗ҆́кѡ не́мощнꙋ, напра́ви мѧ̀ ꙗ҆́кѡ стра́нна. Ѡ҆би́дꙋ мою̀ вѣ́си, разрѣшѝ тꙋ̀, ꙗ҆́коже во́лиши: ꙗ҆́кѡ не и҆́мамъ и҆ны́ѧ по́мощи ра́звѣ тебє̀, ни и҆ны́ѧ предста́тельницы, ни бл҃гі́ѧ ѹ҆тѣ́шительницы, то́кмѡ тебѐ, ѽ бг҃омт҃и, ꙗ҆́кѡ да сохрани́ши мѧ̀ и҆ покры́еши во вѣ́ки вѣкѡ́въ.

## Тропа́рь, гла́съ а҃:

<red>В</red>ъ рождествѣ̀ дѣ́вство сохрани́ла є҆сѝ, во ѹ҆спе́нїи мі́ра не ѡ҆ста́вила є҆сѝ, бцⷣе: преста́виласѧ є҆сѝ къ животꙋ̀, мт҃и сꙋ́ши живота̀, и҆ мл҃твами твои́ми и҆збавлѧ́еши ѿ сме́рти дꙋ́шы на́шѧ.
