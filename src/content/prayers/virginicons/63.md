---
title: "І҆ꙋ́лїа ѳ҃"
navigation:
  key: prayers-virginicons-63
  title: "І҆ꙋ́лїа ѳ҃"
  parent: prayers-virginicons
  order: 63
type: "prayer"
---

## І҆ꙋ́лїа ѳ҃.

## Мл҃тва пред̾ і҆кѡ́ною прест҃ы́ѧ бцⷣы ко́лочскою:

<versal data-diacritics="true">Ѽ</versal> прест҃а́ѧ влⷣчце бцⷣе, цр҃и́це нб҃сѐ и҆ землѝ, вы́шшаѧ а҆́гг҃лъ и҆ а҆рха̑гг҃лъ и҆ всеѧ̀ тва́ри чтⷭ҇нѣ́йшаѧ, чтⷭ҇аѧ дв҃о мр҃і́е, мі́рꙋ бл҃га́ѧ помо́щнице, всѣ́хъ хрⷭ҇тїа́нъ поможе́нїе и҆ ѹ҆твержде́нїе, и҆ всѣ̑мъ во всѧ́кихъ нꙋ́ждахъ и҆збавле́нїе! При́зри ны́нѣ, ѽ всемлⷭ҇тиваѧ гпⷭ҇жѐ, на рабы̑ твоѧ̑, ѹ҆миле́нною дꙋше́ю и҆ сокрꙋше́ннымъ се́рдцемъ тебѣ̀ молѧ́щыѧсѧ, со слеза́ми къ тебѣ̀ припа́дающыѧ и҆ пречтⷭ҇омꙋ и҆ цѣльбоно́сномꙋ ѡ҆́бразꙋ твоемꙋ̀ покланѧ́ющыѧсѧ, твоеѧ́ же по́мощи и҆ застꙋпле́нїѧ въ ско́рбехъ и҆ напа́стехъ свои́хъ просѧ́щыѧ. Бꙋ́ди за на́съ хода́таица къ сн҃ꙋ твоемꙋ̀, хрⷭ҇тꙋ̀ бг҃ꙋ на́шемꙋ: мы́ бо грѣ́шнїи не и҆́мамы и҆ны́ѧ помо́щницы ра́звѣ тебє̀, влⷣчце. Ты̀ є҆сѝ на́ша наде́жда и҆ ѹ҆пова́нїе, ты̀ є҆сѝ застꙋ́пница и҆ предста́тельница на́ша, ты̀ ѡ҆би̑димымъ защище́нїе, печа̑льнымъ ѹ҆тѣше́нїе, скорбѧ́щымъ ра́дованїе, си̑рымъ прибѣ́жище, вдова́мъ храни́тельница, дѣ́вамъ сла́ва, слезѧ́щымъ весе́лїе, больны̑мъ посѣще́нїе, немощны̑мъ и҆сцѣле́нїе, грѣ̑шнымъ сп҃се́нїе. Сегѡ̀ ра́ди, ѽ бг҃омт҃и, къ тебѣ̀ прибѣга́емъ, и҆ на тво́й ст҃ы́й ѡ҆́бразъ взира́юще, съ любо́вїю покланѧ́емсѧ тебѣ̀ съ предвѣ́чнымъ на рꙋкꙋ̀ твоє́ю держи́мымъ младе́нцемъ, гдⷭ҇емъ на́шимъ і҆и҃съ хрⷭ҇то́мъ, и҆ моле́бное пѣ́нїе прино́симъ, вопїю́ще: поми́лꙋй ны̀, мт҃и бж҃їѧ, и҆ прошє́нїѧ на̑ша и҆спо́лни во бл҃го, всѧ̑ бо возмѡ́жна сꙋ́ть хода́тайствꙋ твоемꙋ̀ къ сн҃ꙋ твоемꙋ̀ и҆ бг҃ꙋ на́шемꙋ, є҆мꙋ́же подоба́етъ всѧ́каѧ сла́ва, че́сть и҆ поклоне́нїе и҆ бл҃годаре́нїе, со безнача́льнымъ є҆гѡ̀ ѻ҆ц҃е́мъ и҆ со присносꙋ́щнымъ є҆гѡ̀ дх҃омъ, ны́нѣ и҆ при́снѡ и҆ во вѣ́ки вѣкѡ́въ.
