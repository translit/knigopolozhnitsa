---
title: "І҆ꙋ́нїа и҃і"
navigation:
  key: prayers-virginicons-54
  title: "І҆ꙋ́нїа и҃і"
  parent: prayers-virginicons
  order: 54
type: "prayer"
---

## І҆ꙋ́нїа и҃і.

## Мл҃твы пред̾ і҆кѡ́ною прест҃ы́ѧ бцⷣы бг҃олю́бскою, и҆лѝ бг҃олюби́вою.



## Мл҃тва а҃, и҆з̾ а҆ка́ѳїста:

<versal data-diacritics="true">Ѽ</versal> пречтⷭ҇аѧ гпⷭ҇жѐ бцⷣе, мт҃и бг҃олюби́ваѧ, наде́ждо на́шегѡ сп҃се́нїѧ! Воззрѝ ми́лостивнѡ на лю́ди сїѧ̑, предстоѧ́щыѧ съ вѣ́рою и҆ любо́вїю и҆ покланѧ́ющыѧсѧ пречтⷭ҇омꙋ ѡ҆́бразꙋ твоемꙋ̀: прїимѝ на́ше хвале́бное пѣ́нїе сїѐ и҆ проле́й те́плꙋю твою̀ мл҃твꙋ ѡ҆ на́съ грѣ́шныхъ ко гдⷭ҇ꙋ, да презрѣ́въ всѧ̑ на̑ша согрѣшє́нїѧ, сп҃се́тъ и҆ поми́лꙋетъ на́съ. Ѽ преди́внаѧ влⷣчце! Покажѝ на на́съ чꙋ̑дныѧ млⷭ҇ти твоѧ̑: сохранѝ и҆ поми́лꙋй бл҃гочести́вѣйшаго госꙋда́рѧ і҆мпера́тора нїкола́ѧ а҆леѯа́ндровича и҆ ве́сь ца́рствꙋющїй до́мъ, да́рꙋй и҆̀мъ здра́вїе и҆ сп҃се́нїе: сохранѝ невреди̑мы и҆ па́стыри цр҃кѡ́вныѧ и҆ всѐ хрⷭ҇толюби́вое во́инство. Мо́лимъ тѧ̀ ѹ҆миле́ннѡ, и҆зба́ви на́съ ѿ всѧ́кїѧ ско́рби, наста́ви на пꙋ́ть всѧ́кїѧ добродѣ́тели и҆ бл҃госты́ни, сп҃сѝ ѿ и҆скꙋше́нїй, бѣ́дъ и҆ болѣ́зней, и҆зьмѝ ѿ на́съ ѡ҆клевета̑нїѧ и҆ ра̑спри, сохранѝ на́съ ѿ молнїено́снагѡ гро́ма, ѿ запале́нїѧ ѻ҆́гненнагѡ, ѿ гла́да, трꙋ́са, пото́па и҆ смертоно́сныѧ ꙗ҆́звы: пода́й на́мъ твою̀ ми́лостивꙋю по́мощь на пꙋтѝ, въ мо́ри и҆ на сꙋ́ши, да не поги́бнемъ лю́тѣ. Ѽ всемлⷭ҇тиваѧ, бг҃олюби́ваѧ мт҃и! Со ѹ҆пова́нїемъ тве́рдымъ возсыла́емъ къ тебѣ̀ на́шꙋ ѹ҆бо́гꙋю мл҃твꙋ: не ѿри́ни на́шихъ сле́зъ и҆ воздыха́нїй, не забꙋ́ди на́съ во всѧ̑ дни̑ жи́зни на́шеѧ, но всегда̀ пребыва́й съ на́ми, и҆ твои́мъ застꙋпле́нїемъ и҆ хода́тайствомъ ѹ҆ гдⷭ҇а пода́ждь на́мъ ѿра́дꙋ, ѹ҆тѣше́нїе, защи́тꙋ и҆ по́мощь, да сла́вимъ и҆ велича́емъ пребл҃гослове́нное и҆ всепѣ́тое и҆́мѧ твоѐ во вѣ́ки вѣкѡ́въ.

## Мл҃тва в҃, и҆з̾ слꙋ́жбы:

<versal data-diacritics="true">Ѽ</versal> чꙋ́днаѧ и҆ вы́шшаѧ всѣ́хъ тва́рей цр҃и́це бцⷣе, нбⷭ҇нагѡ цр҃ѧ̀ хрⷭ҇та̀ бг҃а на́шегѡ мт҃и! Ѹ҆слы́ши ны̀ грѣ̑шныѧ и҆ недостѡ́йныѧ рабы̑ твоѧ̑, въ ча́съ се́й молѧ́щыѧсѧ и҆ припа́дающыѧ къ тебѣ̀ со воздыха́нїемъ и҆ слеза́ми и҆ ѹ҆ми́льнѡ глаго́лющыѧ: и҆зведѝ на́съ ѿ ро́ва страсте́й, влⷣчце: и҆зба́ви на́съ ѿ всѧ́кїѧ ско́рби и҆ печа́ли, ѡ҆градѝ ѿ всѧ́кїѧ напа́сти и҆ ѕлы́хъ клеве́тъ и҆ ѿ непра́веднагѡ и҆ лю́тагѡ навѣ́та вра́жїѧ. Мо́жеши бо, ѽ бл҃года́тнаѧ мт҃и бж҃їѧ, не то́чїю ѿ всѧ́кагѡ ѕла̀ сохрани́ти лю́ди твоѧ̑, но и҆ всѧ́кимъ бл҃годѣѧ́нїемъ снабди́ти и҆̀хъ и҆ сп҃стѝ: ра́звѣ тебє̀ и҆ны́ѧ предста́тельницы въ бѣда́хъ и҆ ѡ҆бстоѧ́нїихъ и҆ те́плыѧ хода́таицы ѡ҆ на́съ грѣ́шныхъ не и҆́мамы къ сн҃ꙋ твоемꙋ̀, хрⷭ҇тꙋ̀ бг҃ꙋ на́шемꙋ. Є҆го́же ѹ҆молѝ, влⷣчце, да, сп҃се́ннїи тобо́ю, сла́вимъ и҆ въ бꙋ́дꙋщемъ вѣ́цѣ всест҃о́е и҆́мѧ сн҃а твоегѡ̀ и҆ бг҃а на́шегѡ, кꙋ́пнѡ со ѻ҆ц҃е́мъ и҆ ст҃ы́мъ дх҃омъ, ны́нѣ и҆ въ безконє́чныѧ вѣ́ки.

## Мл҃тва г҃, и҆з̾ дре́внїѧ рꙋкопи́сныѧ слꙋ́жбы:

<versal>В</versal>сечтⷭ҇аѧ влⷣчце бцⷣе! Ты̀ непреста́ннѡ рꙋ́цѣ твоѝ къ ро́ждшемꙋсѧ и҆з̾ тебє̀ пло́тїю на́шегѡ ра́ди сп҃се́нїѧ простира́еши. Мы́ же грѣ́шнїи тѧ̀ всегда̀ воспѣва́емъ, и҆ застꙋ́пницꙋ всемꙋ̀ мі́рꙋ и҆сповѣ́дꙋемъ, и҆ твоѐ ржⷭ҇тво̀ сла́вимъ. Дне́сь ѹ҆̀бо тебѣ̀ мо́лимсѧ и҆ къ тебѣ̀ прибѣга́емъ, и҆ны́ѧ помо́щницы па́че тебє̀, влⷣчце, не вѣ́дꙋще. Дерзнове́нїе и҆мꙋ́щи всегда̀, молѝ, гпⷭ҇жѐ, ѡ҆ на́съ сн҃а твоего̀, хрⷭ҇та̀ бг҃а на́шего, да покрове́ни бꙋ́демъ десни́цею вы́шнѧгѡ содѣ́телѧ и҆ промысли́телѧ и҆ сп҃си́телѧ на́шегѡ всегда̀, ны́нѣ и҆ при́снѡ и҆ во вѣ́ки вѣкѡ́въ.

## Мл҃тва д҃:

<versal>Ц</versal>р҃и́це моѧ̀ пребл҃га́ѧ, наде́ждо моѧ̀ бцⷣе, прибѣ́жище си́рыхъ и҆ стра́нныхъ предста́тельнице, скорбѧ́щихъ ра́досте, ѡ҆би́димыхъ покрови́тельнице! Зри́ши мою̀ бѣдꙋ̀, зри́ши мою̀ ско́рбь: помози́ ми ꙗ҆́кѡ не́мощнꙋ, напра́ви мѧ̀ ꙗ҆́кѡ стра́нна. Ѡ҆би́дꙋ мою̀ вѣ́си, разрѣшѝ тꙋ̀, ꙗ҆́коже во́лиши: ꙗ҆́кѡ не и҆́мамъ и҆ны́ѧ по́мощи ра́звѣ тебє̀, ни и҆ны́ѧ предста́тельницы, ни бл҃гі́ѧ ѹ҆тѣ́шительницы, то́кмѡ тебѐ, ѽ бг҃омт҃и, ꙗ҆́кѡ да сохрани́ши мѧ̀ и҆ покры́еши во вѣ́ки вѣкѡ́въ.

## Мл҃тва є҃, что́маѧ пред̾ чꙋдотво́рною і҆кѡ́ною прест҃ы́ѧ бцⷣы бг҃олю́бскою, ꙗ҆́же въ зимаро́вѣ, рѧза́нскїѧ є҆па́рхїи:

<versal data-diacritics="true">Ѽ</versal> вели́кое а҆́гг҃льское ѹ҆дивле́нїе, прⷪ҇ро́кѡвъ и҆сполне́нїе, а҆пⷭ҇льскаѧ про́повѣдь, мч҃нкѡвъ весе́лїе, и҆ всѣ́хъ ст҃ы́хъ всежела́тельное и҆ сла́достное зрѣ́нїе, пребл҃гослове́ннаѧ гпⷭ҇жѐ, дв҃о бцⷣе, мр҃і́е бг҃олюби́ваѧ! Воздви́гни рꙋ́цѣ твоѝ къ сн҃ꙋ твоемꙋ̀ и҆ бг҃ꙋ на́шемꙋ і҆и҃сꙋ хрⷭ҇тꙋ̀, молѧ́щисѧ є҆мꙋ̀ ѡ҆ на́съ грѣ́шныхъ и҆ недосто́йныхъ рабѣ́хъ твои́хъ: ѹ҆держѝ пра́ведный є҆гѡ̀ гнѣ́въ на на́съ дви́жимый, и҆ не да́ждь на́мъ поги́бнꙋти со беззако́ньми на́шими, ѹ҆молѝ є҆гѡ̀ неизрече́ннꙋю бл҃гость, дв҃о бг҃олюби́ваѧ: се́ бо пло́ть и҆ кро́вь є҆смы̀ и҆ дѣ́ло пречтⷭ҇ыхъ рꙋ́къ є҆гѡ̀: а҆́ще и҆ согрѣши́хомъ, но и҆на́го бг҃а ра́звѣ сн҃а твоегѡ̀ не зна́емъ. При́зри ѹ҆̀бо, ѽ влⷣчце гпⷭ҇жѐ, на лю́ди твоѧ̑, пред̾ ст҃о́ю твое́ю і҆кѡ́ною предстоѧ́щыѧ, и҆ ѹ҆ми́льнѡ на ню̀, ꙗ҆́кѡ на са́мꙋю тѧ̀ мт҃рь бг҃а на́шегѡ, взира́ющыѧ, и҆ просѧ́щыѧ ѿ тебє̀ вели́кїѧ и҆ бога́тыѧ млⷭ҇ти. Ѽ мт҃и чадолюби́ваѧ! И҆спросѝ ѹ҆ сн҃а твоегѡ̀, хрⷭ҇та̀ бг҃а на́шегѡ, житїѧ̀ на́шегѡ и҆справле́нїе: се́ бо и҆счеза́емъ ѿ гнѣ́ва бж҃їѧ, поне́же преѡгорчи́хомъ є҆гѡ̀ бл҃гость и҆ мно́гое милосе́рдїе, непреста́ннѡ распина́юще є҆го̀ скве́рными дѣ́лы, за́вистїю вражде́бною, гнѣ́вомъ дрꙋ́гъ дрꙋ́га снѣда́юще, ѹ҆бѡ́гїѧ и҆ си̑рыѧ ѡ҆би́дѧще, презира́юще стра́хъ бж҃їй: є҆ще́ же блꙋдо́мъ и҆ нечисто́тами и҆ пїѧ́нствомъ всѝ ѡ҆скверни́хомсѧ, ꙗ҆́коже безсловє́снаѧ живѡ́тнаѧ въ ти́нѣ смра́днѣй валѧ́ющесѧ и҆ бг҃отка́ннꙋю ѡ҆де́ждꙋ, прїѧ́тꙋю ѿ ст҃а́гѡ креще́нїѧ, въ коне́цъ раздира́юще. Тѣ́мже твоегѡ̀ застꙋпле́нїѧ честно́ю ри́зою на́съ покры́й, ѿ гнѣ́ва бж҃їѧ на́съ сп҃са́ющи, да не ѻ҆́гнь соше́дъ сожже́тъ на́съ ѡ҆каѧ́нныхъ во грѣсѣ́хъ на́шихъ. Но па́че со всѣ́ми пра́ведными прⷪ҇рѡ́ки и҆ а҆пⷭ҇лы и҆ мч҃нки и҆ всѣ́ми ст҃ы́ми твои́ми свѣ́тлымъ призрѣ́нїемъ неизрече́нныѧ ст҃ы́ни твоеѧ̀ на́съ ѹ҆тѣ́ши, да всѝ тебѣ̀ со стра́хомъ зове́мъ: ра́дꙋйсѧ, бл҃года́тнаѧ, гдⷭ҇ь съ тобо́ю, бл҃гослове́ннаѧ наде́ждо дꙋ́шъ на́шихъ. Ѽ бг҃олюби́ваѧ цр҃и́це! Сподо́би и҆ ны̀, грѣ̑шныѧ рабы̑ твоѧ̑, ѡ҆деснꙋ́ю ста́ти во второ́мъ прише́ствїи сн҃а твоегѡ̀ и҆ наслѣ́дники бы́ти црⷭ҇твїѧ нбⷭ҇нагѡ и҆ жи́зни вѣ́чныѧ со всѣ́ми ст҃ы́ми: ꙗ҆́кѡ є҆ди́на є҆гѡ̀ держа́ва бл҃гослове́на и҆ препросла́влена во вѣ́ки вѣкѡ́въ.

## Тропарѝ, гла́съ а҃, и҆з̾ слꙋ́жбы:

<rubric class="inline">а҃.</rubric> <red>Б</red>г҃олюби́ваѧ цр҃и́це, неискꙋсомꙋ́жнаѧ дв҃о, бцⷣе мр҃і́е! Молѝ за ны̀ тебѐ возлюби́вшаго и҆ ро́ждшагосѧ ѿ тебє̀ сн҃а твоего̀, хрⷭ҇та̀ бг҃а на́шего, пода́ти на́мъ ѡ҆ставле́нїе прегрѣше́нїй, мі́рови ми́ръ, землѝ плодѡ́въ и҆з̾ѻби́лїе, і҆мпера́торꙋ на́шемꙋ нїкола́ю а҆леѯа́ндровичꙋ и҆ наслѣ́дїю є҆гѡ̀ здра́вїе, на враги́ же ѡ҆долѣ́нїе, па́стырємъ свѧты́ню и҆ всемꙋ̀ человѣ́чꙋ ро́дꙋ сп҃се́нїе. Гра́ды на́шѧ и҆ всю̀ зе́млю рѡссі́йскꙋю ѿ нахожде́нїѧ и҆ноплеме́нныхъ застꙋпѝ и҆ ѿ междоꙋсо́бныѧ бра́ни сохранѝ. Ѽ мт҃и бг҃олюби́ваѧ дв҃о! Ѽ цр҃и́це всепѣ́таѧ! Ри́зою твое́ю покры́й на́съ ѿ всѧ́кагѡ ѕла̀, ѿ ви́димыхъ и҆ неви́димыхъ вра̑гъ защитѝ, и҆ сп҃сѝ дꙋ́шы на́шѧ.

<rubric class="inline">в҃.</rubric> <red>В</red>сепѣ́таѧ и҆ всесла́внаѧ цр҃и́це бцⷣе, мт҃и всеѧ̀ тва́ри содѣ́телѧ, хрⷭ҇тїа́нскаѧ наде́ждо и҆ застꙋ́пнице, печа́льныхъ ѹ҆тѣше́нїе, ненадѣ́ющихсѧ и҆ ѿча́ѧвшихсѧ ско́рое надѣ́ѧнїе! Мо́лимъ тѧ̀, ми́лостива бꙋ́ди на́мъ грѣ̑шнымъ, и҆ не ѡ҆ста́ви ра̑бъ твои́хъ, и҆ не ѿри́ни моле́нїѧ вѣ́рныхъ, въ ско́рбехъ и҆ бѣда́хъ пред̾ чтⷭ҇ны́мъ ѡ҆́бразомъ твои́мъ и҆збавле́нїѧ тре́бꙋющихъ. Ѽ влⷣчце, бл҃га́ѧ помо́щнице! Ри́зою твое́ю чтⷭ҇но́ю на́съ защитѝ и҆ ѿ всѣ́хъ ѕѡ́лъ и҆зба́ви, молѧ́щи сн҃а твоего̀, хрⷭ҇та̀ бг҃а на́шего, да сп҃се́тъ дꙋ́шы на́шѧ, ꙗ҆́кѡ милосе́рдъ.

## Велича́нїе:

<red>В</red>елича́емъ тѧ̀, прест҃а́ѧ дв҃о, и҆ чте́мъ ѡ҆́бразъ тво́й ст҃ы́й, є҆го́же бл҃говѣ́рный кнѧ́зь а҆ндре́й дадѐ на́мъ на врагѝ въ побѣ́дꙋ и҆ всѣ̑мъ вѣ̑рнымъ во сп҃се́нїе.
