---
title: "А҆́ѵгꙋста к҃в"
navigation:
  key: prayers-virginicons-76
  title: "А҆́ѵгꙋста к҃в"
  parent: prayers-virginicons
  order: 76
type: "prayer"
---

## А҆́ѵгꙋста к҃в.

## Мл҃твы пред̾ і҆кѡ́ною прест҃ы́ѧ бцⷣы грꙋзи́нскою.



## Мл҃тва а҃, и҆з̾ а҆ка́ѳїста:

<versal>К</versal>ъ тебѣ̀, бг҃оизбра́ннаѧ ѻ҆трокови́це, прест҃а́ѧ дв҃о бцⷣе, нб҃сѐ и҆ землѝ цр҃и́це, припа́дающе, вопїе́мъ: ѹ҆слы́ши моле́нїй на́шихъ гла́съ, и҆ не ѿвратѝ лица̀ твоегѡ̀ ѿ на́съ недосто́йныхъ. Прїимѝ, всебл҃га́ѧ, ѿ недосто́йныхъ ра̑бъ твои́хъ, чтꙋ́щихъ всечтⷭ҇но́е и҆́мѧ твоѐ и҆ съ вѣ́рою покланѧ́ющихсѧ тебѣ̀ пред̾ чꙋдотво́рнымъ твои́мъ ѡ҆́бразомъ, приноси́мое ны́нѣ те́плое моле́нїе на́ше: вознесѝ є҆̀ ко прⷭ҇то́лꙋ сн҃а твоегѡ̀, хрⷭ҇та̀ бг҃а на́шегѡ, да млⷭ҇тивъ бꙋ́детъ къ непра́вдамъ на́шымъ и҆ да не возда́стъ на́мъ по дѣлѡ́мъ на́шымъ, но да проба́витъ щедрѡ́ты своѧ̑ на ны̀. Вѣ́мы, ꙗ҆́кѡ нѣ́смы досто́йни, по грѣхѡ́мъ на́шымъ, ѿ негѡ̀ поми́ловани бы́ти, а҆́ще не ты̀, влⷣчце, ѹ҆мо́лиши є҆го̀ ѡ҆ на́съ: всѧ̑ бо мо́жеши и҆спроси́ти ѹ҆ негѡ̀, мт҃рнее къ немꙋ̀ дерзнове́нїе и҆мꙋ́щи. Сегѡ̀ ра́ди къ тебѣ̀, ꙗ҆́кѡ всемо́щнѣй и҆ всебл҃го́й застꙋ́пницѣ на́шей, прибѣга́емъ, ѹ҆се́рднѡ молѧ́щесѧ: и҆спросѝ ѹ҆ ро́ждшагѡсѧ ѿ тебє̀ є҆диноро́днагѡ сн҃а бж҃їѧ, хрⷭ҇та̀ бг҃а на́шегѡ, всѣ̑мъ на́мъ въ ст҃оѻте́честѣй правосла́внѣй вѣ́рѣ тве́рдое, до конца̀ дне́й на́шихъ, пребыва́нїе и҆ во всѣ́хъ за́повѣдехъ гдⷭ҇нихъ неꙋкло́нное хожде́нїе, да про́чее вре́мѧ житїѧ̀ на́шегѡ пожи́вше во всѧ́комъ бл҃гоче́стїи и҆ чистотѣ̀, сподо́бимсѧ ми́рныѧ хрⷭ҇тїа́нскїѧ кончи́ны и҆ до́брагѡ ѿвѣ́та на стра́шнѣмъ сꙋдѣ̀ сн҃а твоегѡ̀ и҆ бг҃а на́шегѡ, и҆ та́кѡ дости́гнемъ, под̾ кро́вомъ твоеѧ̀ по́мощи, жи́зни вѣ́чныѧ во црⷭ҇твїи ѻ҆ц҃а̀ свѣ́тѡвъ, є҆мꙋ́же, кꙋ́пнѡ со є҆диноро́днымъ є҆гѡ̀ сн҃омъ и҆ ст҃ы́мъ дх҃омъ, подоба́етъ сла́ва, че́сть и҆ поклоне́нїе, ны́нѣ и҆ при́снѡ и҆ во вѣ́ки вѣкѡ́въ.

## Мл҃тва в҃:

<versal data-diacritics="true">Ѽ</versal> прест҃а́ѧ гпⷭ҇жѐ влⷣчце бцⷣе! Прїимѝ недосто́йнꙋю мл҃твꙋ на́шꙋ, и҆ сохранѝ на́съ ѿ навѣ́та ѕлы́хъ человѣ̑къ и҆ ѿ внеза́пныѧ сме́рти, и҆ да́рꙋй на́мъ пре́жде конца̀ покаѧ́нїе. На моле́нїе на́ше ѹ҆милосе́рдисѧ, и҆ ра́дость вмѣ́стѡ печа́ли да́рꙋй. И҆ и҆зба́ви на́съ, гпⷭ҇жѐ, ѿ всѧ́кїѧ бѣды̀ и҆ напа́сти, ско́рби и҆ болѣ́зни и҆ ѿ всѧ́кагѡ ѕла̀. И҆ сподо́би ны̀, грѣ̑шныѧ рабы̑ твоѧ̑, ѡ҆деснꙋ́ю ста́ти во второ́мъ прише́ствїи сн҃а твоегѡ̀, хрⷭ҇та̀ бг҃а на́шегѡ, и҆ наслѣ́дники бы́ти црⷭ҇твїѧ нбⷭ҇нагѡ и҆ жи́зни вѣ́чныѧ со всѣ́ми ст҃ы́ми въ безконє́чныѧ вѣ́ки вѣкѡ́въ.

## Мл҃тва г҃, что́маѧ въ моско́вскомъ а҆леѯі́евскомъ монастырѣ̀:

<versal>П</versal>рїимѝ, всебл҃гомо́щнаѧ, пречтⷭ҇аѧ гпⷭ҇жѐ, влⷣчце бг҃ороди́тельнице, сїѧ̑ чтⷭ҇ны̑ѧ да́ры ѿ на́съ недосто́йныхъ ра̑бъ твои́хъ, ко твоемꙋ̀ цѣльбоно́сномꙋ ѡ҆́бразꙋ пѣ́нїе возсыла́ющихъ со ѹ҆миле́нїемъ, ꙗ҆́кѡ тебѣ̀ само́й здѣ̀ сꙋ́щей и҆ послꙋ́шающей молє́нїѧ на̑ша и҆ подаю́щей съ вѣ́рою просѧ́щымъ и҆сполне́нїе по коемꙋ́ждо проше́нїю. Скорбѧ́щымъ бо скѡ́рби ѡ҆блегча́еши, немощны̑мъ здра́вїе да́рꙋеши, разсла́блєнныѧ и҆ недꙋ̑жныѧ и҆сцѣлѧ́еши и҆ ѿ бѣ́сныхъ бѣ́сы прогонѧ́еши, ѡ҆би̑димыѧ ѿ ѡ҆би́дъ и҆збавлѧ́еши, грѣ̑шныѧ проща́еши, прокажє́нныѧ ѡ҆чища́еши, ма̑лыѧ дѣ́ти ми́лꙋеши, и҆ неплѡ́дныѧ ѿ непло́дства разрѣша́еши. Є҆ще́ же, гпⷭ҇жѐ влⷣчце, и҆ ѿ ѹ҆́зъ и҆ темни́цъ свобожда́еши, и҆ всѧ̑кїѧ многоразли̑чныѧ стра̑сти и҆сцѣлѧ́еши, и҆ ѻ҆́чныѧ болѣ̑зни врачꙋ́еши, и҆ ѿ смертоно́сныѧ ꙗ҆́звы и҆збавлѧ́еши: всѧ̑ бо возмѡ́жна сꙋ́ть хода́тайствомъ твои́мъ къ сн҃ꙋ твоемꙋ̀, хрⷭ҇тꙋ̀ бг҃ꙋ на́шемꙋ. Ѽ всепѣ́таѧ мт҃и, пречтⷭ҇аѧ бцⷣе! Не преста́й моли́тисѧ ѡ҆ на́съ недосто́йныхъ рабѣ́хъ твои́хъ, сла́вѧщихъ тѧ̀ и҆ почита́ющихъ, и҆ покланѧ́ющихсѧ пречтⷭ҇омꙋ ѡ҆́бразꙋ твоемꙋ̀, и҆ наде́ждꙋ и҆мꙋ́щихъ невозвра́тнꙋ и҆ вѣ́рꙋ несꙋмнѣ́ннꙋ къ тебѣ̀, приснодв҃ѣ пресла́внѣй и҆ непоро́чнѣй, ны́нѣ и҆ при́снѡ и҆ во вѣ́ки вѣкѡ́въ.

## Мл҃тва д҃, что́маѧ въ моско́вской грꙋзи́нской, на воронцо́вомъ по́лѣ, цр҃кви:

<versal data-diacritics="true">Ѽ</versal> чꙋ́днаѧ и҆ пречꙋ́днаѧ цр҃и́це бцⷣе, мт҃и хрⷭ҇та̀ бг҃а на́шегѡ! Ѹ҆слы́ши ны̀ грѣ̑шныѧ и҆ недостѡ́йныѧ рабы̑ твоѧ̑, въ ча́съ се́й припа́дающыѧ и҆ приле́жнѡ вопїю́щыѧ: ѿ бѣ́дъ и҆зба́ви на́съ, влⷣчце, и҆ застꙋпѝ: не пре́зри сле́зъ и҆ воздыха́нїѧ на́шегѡ, и҆ и҆зба́ви на́съ ѿ всѧ́кїѧ ско́рби и҆ напа́сти, ѿ ѕла́гѡ же и҆ лю́тагѡ ѡ҆клевета́нїѧ: ра́звѣ бо тебє̀ предста́тельницы и҆ хода́таицы те́плыѧ къ сн҃ꙋ твоемꙋ̀, хрⷭ҇тꙋ̀ бг҃ꙋ на́шемꙋ, не и҆́мамы: є҆мꙋ́же моли́сѧ, да сп҃се́тъ тебє̀ ра́ди дꙋ́шы на́шѧ ны́нѣ и҆ при́снѡ и҆ во вѣ́ки вѣкѡ́въ.

## Мл҃тва є҃, что́маѧ въ раі́ѳской пꙋ́стыни, каза́нскїѧ є҆па́рхїи:

<versal data-diacritics="true">Ѽ</versal> прест҃а́ѧ дв҃о, мт҃и хрⷭ҇та̀ бг҃а на́шегѡ, цр҃и́це нб҃сѐ и҆ землѝ! Вонмѝ многоболѣ́зненномꙋ воздыха́нїю дꙋ́шъ на́шихъ, при́зри съ высоты̀ ст҃ы́ѧ твоеѧ̀ на на́съ, съ вѣ́рою и҆ любо́вїю покланѧ́ющихсѧ пречтⷭ҇омꙋ (и҆ чꙋдотво́рномꙋ) ѡ҆́бразꙋ твоемꙋ̀. Се́ бо грѣхмѝ погрꙋжа́емїи и҆ скорбьмѝ ѡ҆бꙋрева́емїи, взира́юще на тво́й ѡ҆́бразъ, ꙗ҆́кѡ живѣ́й тебѣ̀ сꙋ́щей съ на́ми, прино́симъ смирє́ннаѧ молє́нїѧ на̑ша. Не и҆́мамы бо и҆ны́ѧ по́мощи, ни и҆на́гѡ предста́тельства, ни ѹ҆тѣше́нїѧ, то́кмѡ тебѐ, ѽ мт҃и всѣ́хъ скорбѧ́щихъ и҆ ѡ҆бремене́нныхъ! Помозѝ на́мъ немощны̑мъ, ѹ҆толѝ скѡ́рби на́шѧ, наста́ви на пꙋ́ть пра́вый на́съ заблꙋжда́ющихъ, ѹ҆врачꙋ́й болѣ́знєннаѧ сердца̀ на̑ша и҆ сп҃сѝ безнаде́жныхъ да́рꙋй на́мъ про́чее вре́мѧ житїѧ̀ на́шегѡ въ ми́рѣ и҆ покаѧ́нїи проводи́ти, пода́ждь хрⷭ҇тїа́нскꙋю кончи́нꙋ, и҆ на стра́шнѣмъ сꙋдѣ̀ сн҃а твоегѡ̀ ꙗ҆ви́сѧ на́мъ милосе́рдаѧ предста́тельница, да всегда̀ пое́мъ, велича́емъ и҆ сла́вимъ тѧ̀, ꙗ҆́кѡ бл҃гꙋ́ю застꙋ́пницꙋ ро́да хрⷭ҇тїа́нскагѡ, со всѣ́ми ѹ҆годи́вшими бг҃ꙋ, во вѣ́ки вѣкѡ́въ.

## Мл҃тва ѕ҃, что́маѧ въ нїкола́евской золотокре́стенской цр҃кви гра́да во́логды:

<versal data-diacritics="true">Ѽ</versal> пренбⷭ҇наѧ цр҃и́це, бцⷣе мр҃і́е, бж҃е́ственнагѡ свѣ́та свѣтопрїе́мнице, бж҃їѧ сло́ва вмѣсти́лище, прⷪ҇ро́ческое зерца́ло, а҆пⷭ҇льскаѧ про́повѣдь, мч҃нкѡмъ страда́нїѧ вѣ́нче, ст҃и́телємъ похвало̀, прпⷣбнымъ свѣ́тлое пѣснопѣ́нїе и҆ помо́щнице, и҆ всѣ̑мъ ст҃ы̑мъ ликова́нїе, вселе́нскїѧ цр҃кве чꙋ́днаѧ похвало̀, царє́мъ правосла̑внымъ держа́во непобѣди́маѧ, а҆рхїере́ємъ свѣ́тлый вѣ́нче, и҆ всегѡ̀ правосла́внагѡ хрⷭ҇тїа́нства бж҃е́ственный покро́ве и҆ помо́щнице, ѿ всѧ́ческихъ ѕѡ́лъ и҆збавле́нїе, грѣхѡ́въ разрѣше́нїе, къ вѣ́чнѣй жи́зни наста́внице и҆ пред̾ хрⷭ҇то́мъ ѡ҆ на́съ хода́таице! Да́рꙋй, ѽ влⷣчце бг҃омт҃и, застꙋпле́нїе и҆ по́мощь твоѧ̑ неизречє́ннаѧ и҆ ди̑внаѧ чꙋдеса̀ почита́ющымъ, и҆ чтⷭ҇ны́ѧ твоеѧ̀ і҆кѡ́ны зна́мєнїѧ, на сп҃се́нїе и҆ застꙋпле́нїе послѣ̑днимъ родѡ́мъ ꙗ҆влѧ́ємаѧ. А҆́лчꙋщаѧ сердца̀ на̑ша напита́й нбⷭ҇ною пи́щею, и҆ весе́лїѧ дꙋхо́внагѡ и҆спо́лни, и҆ мы́слемъ на́шымъ смире́нїе да́рꙋй, стра́хъ тво́й въ сердца̀ на̑ша всадѝ, и҆ любо́вь нелицемѣ́рнꙋ ѹ҆твердѝ въ дꙋша́хъ на́шихъ, и҆ на всѧ́къ пꙋ́ть бж҃е́ственныхъ за́повѣдей наста́ви, во є҆́же ходи́ти на́мъ по за́повѣдемъ сн҃а твоегѡ̀, гдⷭ҇а на́шегѡ і҆и҃са хрⷭ҇та̀, є҆мꙋ́же сла́ва подоба́етъ, со ѻ҆ц҃е́мъ и҆ ст҃ы́мъ дх҃омъ, ны́нѣ и҆ при́снѡ и҆ во вѣ́ки вѣкѡ́въ.

## Тропа́рь, гла́съ д҃:

<red>Ѿ</red> ст҃ы́ѧ і҆кѡ́ны твоеѧ̀, ѽ влⷣчце бцⷣе, сп҃се́нїе и҆ цѣльбы̑ подаю́тсѧ ѻ҆би́льнѡ всѣ̑мъ съ вѣ́рою и҆ любо́вїю приходѧ́щымъ къ не́й. Та́кѡ и҆ мою̀ не́мощь посѣтѝ, и҆ дꙋ́шꙋ мою̀ поми́лꙋй, бл҃га́ѧ, и҆ тѣ́ло моѐ и҆сцѣлѝ бл҃года́тїю твое́ю, пречтⷭ҇аѧ.

## И҆́нъ тропа́рь, гла́съ то́йже:

<red>Д</red>не́сь свѣ́тлѡ красꙋ́етсѧ ѡ҆би́тель красного́рскаѧ, и҆ съ не́ю ликовствꙋ́етъ раі́ѳскаѧ пꙋ́стынѧ, ꙗ҆́кѡ зарю̀ со́лнечнꙋю, ѿ восто́ка возсїѧ́вшꙋю, воспрїи́мши, влⷣчце, чꙋдотво́рнꙋю твою̀ і҆кѡ́нꙋ, є҆́юже разгонѧ́еши мглꙋ̀ и҆скꙋше́нїй и҆ бѣ́дъ ѿ вопїю́щихъ вѣ́рнѡ: и҆зба́ви ѡ҆би́тель на́шꙋ и҆ всѧ̑ страны̑ хрⷭ҇тїа̑нскїѧ ѿ всѣ́хъ навѣ̑тъ вра́жїихъ, и҆ сп҃сѝ дꙋ́шы на́шѧ, ꙗ҆́кѡ милосе́рдаѧ застꙋ́пница ро́да хрⷭ҇тїа́нскагѡ.

## И҆́нъ тропа́рь, гла́съ є҃:

<red>В</red>еселѧ́тсѧ правосла́внїи наро́ди, ви́дѧще, влⷣчце дв҃о бцⷣе, твою̀ пречꙋ́днꙋю и҆ чꙋдотво́рнꙋю і҆кѡ́нꙋ, и҆ прїе́млютъ врачевство̀ дꙋше́вное и҆ тѣле́сное твое́ю млⷭ҇тїю всегда̀. Тѣ́мже и҆ мы̀, покланѧ́ющесѧ ѻ҆́нѣй, ѹ҆се́рднѡ тебѣ̀ вопїе́мъ: поми́лꙋй, бл҃га́ѧ мт҃и, смирє́нныѧ рабы̑ твоѧ̑, и҆ и҆зба́ви на́съ ѿ всѧ́кагѡ ѕла̀ и҆ навѣ́та вра́жїѧ, молѧ́щи сн҃а твоего̀ гдⷭ҇а і҆и҃са, да, спа́сшесѧ здѣ̀, нбⷭ҇ное жи́тельство полꙋчи́мъ чл҃вѣколю́бїемъ и҆ бл҃года́тїю є҆гѡ̀.

## Велича́нїе:

<red>В</red>елича́емъ тѧ̀, прест҃а́ѧ дв҃о, мт҃и хрⷭ҇та̀ бг҃а на́шегѡ, и҆ чте́мъ тво́й ѡ҆́бразъ ст҃ы́й, ѿ негѡ́же и҆сточа́еши и҆сцѣлє́нїѧ всѣ̑мъ съ вѣ́рою къ тебѣ̀ притека́ющымъ.
