---
title: "І҆ꙋ́нїа а҃і. "
navigation:
  key: prayers-virginicons-53
  title: "І҆ꙋ́нїа а҃і. "
  parent: prayers-virginicons
  order: 53
type: "prayer"
---

## І҆ꙋ́нїа а҃і.

## Мл҃твы пред̾ і҆кѡ́ною прест҃ы́ѧ бцⷣы ми́лꙋющею, и҆лѝ ми́лостивою, и҆лѝ досто́йно є҆́сть.



## Мл҃тва а҃, и҆з̾ а҆ка́ѳїста:

<versal data-diacritics="true">Ѽ</versal> прест҃а́ѧ и҆ преми́лостиваѧ влⷣчце бцⷣе! Припа́дающе ко ст҃ѣ́й і҆кѡ́нѣ твое́й, смире́ннѡ мо́лимсѧ тебѣ̀: вонмѝ гла́сꙋ моле́нїѧ на́шегѡ, ви́ждь скѡ́рби, ви́ждь бѣды̑ на́шѧ, и҆ ꙗ҆́кѡ любвеѻби́льнаѧ мт҃и, потщи́сѧ на по́мощь на́мъ безпомѡ́щнымъ: ѹ҆молѝ сн҃а твоего̀ и҆ бг҃а на́шего, да не погꙋби́тъ на́съ за беззакѡ́нїѧ на̑ша, но да ꙗ҆ви́тъ на́мъ чл҃вѣколю́бнѡ свою̀ млⷭ҇ть. И҆спросѝ на́мъ, влⷣчце, ѹ҆ бл҃гости є҆гѡ̀ тѣле́сное здра́вїе и҆ дꙋше́вное сп҃се́нїе и҆ ми́рное житїѐ, землѝ плодоно́сїе, воздꙋ́ха бл҃горастворе́нїе, и҆ бл҃гослове́нїе свы́ше на всѧ̑ бл҃га̑ѧ дѣла̀ и҆ начина̑нїѧ на̑ша, правосла́вномꙋ же царю̀ на́шемꙋ нїкола́ю а҆леѯа́ндровичꙋ на всѧ̑ врагѝ побѣ́дꙋ и҆ ѡ҆долѣ́нїе. И҆ ꙗ҆́коже дре́вле призрѣ́ла є҆сѝ ми́лостивнѡ на смире́нное славосло́вїе послꙋ́шника а҆ѳѡ́нскагѡ, воспѣва́вшагѡ тѧ̀ пред̾ пречтⷭ҇ою і҆кѡ́ною твое́ю, и҆ а҆́гг҃ла къ немꙋ̀ посла́ла є҆сѝ, да наꙋчи́тъ є҆го̀ воспѣва́ти пѣ́снь нбⷭ҇нꙋю, є҆́юже славосло́вѧтъ тѧ̀ а҆́гг҃ли: та́кѡ и҆ ны́нѣ прїимѝ на́ше ѹ҆се́рдное молитвосло́вїе, тебѣ̀ приноси́мое. Ѽ цр҃и́це всепѣ́таѧ! Прострѝ ко гдⷭ҇ꙋ бг҃оно́снїи твоѝ рꙋ́цѣ, и҆́миже бг҃омладе́нца і҆и҃са хрⷭ҇та̀ носи́ла є҆сѝ, и҆ ѹ҆молѝ є҆го̀ и҆зба́вити на́съ ѿ всѧ́кагѡ ѕла̀. Ꙗ҆вѝ, влⷣчце, твою̀ млⷭ҇ть къ на́мъ: болѧ́щыѧ и҆сцѣлѝ, скорбѧ́щыѧ ѹ҆тѣ́ши, бѣ́дствꙋющымъ помозѝ, и҆ сподо́би на́съ бл҃гоче́стнѡ житїѐ сїѐ земно́е соверши́ти, хрⷭ҇тїа́нскꙋю непосты́днꙋю кончи́нꙋ полꙋчи́ти и҆ нбⷭ҇ное црⷭ҇твїе наслѣ́дити, мт҃рнимъ хода́тайствомъ твои́мъ къ ро́ждшемꙋсѧ ѿ тебє̀ хрⷭ҇тꙋ̀ бг҃ꙋ на́шемꙋ, є҆мꙋ́же, со безнача́льнымъ є҆гѡ̀ ѻ҆ц҃е́мъ и҆ прест҃ы́мъ дх҃омъ, подоба́етъ всѧ́каѧ сла́ва, че́сть и҆ поклоне́нїе, ны́нѣ и҆ при́снѡ и҆ во вѣ́ки вѣкѡ́въ.

## Мл҃тва в҃:

<versal>Д</versal>осто́йнѡ сла́вимаѧ и҆ пра́веднѡ ѿ всѣ́хъ го́рнихъ чинѡ́въ ѹ҆бл҃жа́емаѧ, ꙗ҆́кѡ без̾ сравне́нїѧ и҆̀хъ превосходѧ́щаѧ, бг҃а и҆ творца̀ всѧ́ческихъ ро́ждшаѧ, па́че всѣ́хъ возвели́ченнаѧ, пречꙋ́днаѧ влⷣчце! Моли́сѧ и҆з̾ тебє̀ воплоще́нномꙋ хрⷭ҇тꙋ̀ бг҃ꙋ на́шемꙋ, да при́зритъ на ны̀ лю́ди безѿвѣ̑тныѧ, да сохрани́тъ на́съ невреди́мыхъ ѿ всѣ́хъ навѣ̑тъ вра́жїихъ и҆ ѕлы́хъ клеве́тъ, мно́гѡ бо мо́жетъ твоѧ̀ мт҃рнѧѧ мл҃тва, по рече́нномꙋ: просѝ, мт҃и моѧ̀, не ѿвращꙋ́сѧ, но всѧ̑ прошє́нїѧ твоѧ̑ и҆спо́лню. Сегѡ̀ ра́ди, ра́достїю ѡ҆ се́мъ и҆сполнѧ́емїи, взыва́емъ тѝ: сп҃сѝ, влⷣчце, погиба́ющыѧ рабы̑ твоѧ̑, просвѣтѝ ѡ҆мрачє́нныѧ сꙋемꙋ́дрствованьми вѣ́ка сегѡ̀ и҆ приведи́ ны ко сладча́йшемꙋ і҆и҃сꙋ, да вѣ́чнѡ ра́дꙋющесѧ взыва́емъ: сла́ва ѻ҆ц҃ꙋ̀, сла́ва сн҃ꙋ, сла́ва ст҃о́мꙋ дх҃ꙋ, сла́ва и҆ тебѣ̀ пресла́внѣй и҆ пренепоро́чнѣй дв҃ѣ бг҃омт҃ри, ѹ҆бл҃жа́емѣй и҆ бл҃гословлѧ́емѣй въ безконє́чныѧ вѣ́ки вѣкѡ́въ.

## Мл҃тва г҃:

<versal data-diacritics="true">Ѽ</versal> всепѣ́таѧ влⷣчце мі́ра, преꙋкраше́ннаѧ всецр҃и́це, чтⷭ҇нѣ́йшаѧ херꙋві̑мъ и҆ сла́внѣйшаѧ без̾ сравне́нїѧ серафі̑мъ! Нб҃о и҆ землѧ̀ ѹ҆бл҃жа́ютъ тѧ̀, ꙗ҆́кѡ въ вѣ́чное примире́нїе и҆́хъ пред̾избра́ннꙋю ѿ животворѧ́щїѧ трⷪ҇цы: тѧ̀ велича́етъ всѧ́къ во́зрастъ и҆ чи́нъ земноро́дныхъ, без̾ и҆стлѣ́нїѧ бг҃а сло́ва ро́ждшꙋю, сꙋ́щꙋю бцⷣꙋ: а҆рха́гг҃ли и҆ а҆́гг҃ли бг҃олѣ́пнѡ воспѣва́ютъ тѧ̀, ꙗ҆́кѡ превозлю́бленнꙋю дще́рь бг҃а ѻ҆ц҃а̀: херꙋві́ми и҆ серафі́ми съ весе́лїемъ сла́вѧтъ тѧ̀, ꙗ҆́кѡ пречтⷭ҇ꙋю невѣ́стꙋ бг҃а дх҃а. Досто́йно є҆́сть, ꙗ҆́кѡ вои́стинꙋ, бл҃жи́ти тѧ̀ бцⷣꙋ, приснобл҃же́ннꙋю и҆ пренепоро́чнꙋю и҆ мт҃рь бг҃а на́шегѡ. Ты̀, ѽ всебл҃га́ѧ гпⷭ҇жѐ, по бз҃ѣ ѹ҆пова́нїе всѣ́хъ концє́въ землѝ и҆ сꙋ́щихъ въ мо́ри дале́че, ты̀ си́рыхъ и҆ ѹ҆бо́гихъ застꙋпле́нїе, ты̀ безпомо́щныхъ по́мощь, и҆ непосты́дное прибѣ́жище многопеча́льныхъ и҆ ѿча́ѧнныхъ, ты̀ є҆ди́на, по гла́сꙋ цр҃ко́вномꙋ, всѣ́ми презрѣ́нныхъ и҆ ѿве́рженныхъ не ѡ҆ставлѧ́еши твои́мъ покро́вомъ и҆ бл҃года́тїю. Ѽ пребл҃гослове́ннаѧ мт҃и щедро́тъ и҆ милосе́рдїѧ, поми́лꙋй и҆ сп҃си́ мѧ, всенепотре́бнаго раба̀ твоего̀ <red>и҆́мⷬ҇къ</red>, съ се́рдцемъ сокрꙋше́ннымъ припа́дающаго ко ст҃о́мꙋ ѡ҆́бразꙋ твоемꙋ̀, пред̾ ни́мже нбⷭ҇ный бл҃говѣ́стникъ ра́дости, пѣ́сненнѡ ѹ҆бл҃жи́въ тѧ̀, наꙋчи́лъ є҆́сть на́съ и҆ предадѐ всѣ̑мъ бл҃жи́ти тѧ̀, млⷭ҇тивꙋю мт҃рь всемлⷭ҇тивагѡ сп҃са на́шегѡ. Воплоще́нїемъ ѿ дх҃а ст҃а́гѡ и҆ тебє̀, мр҃і́и дв҃ы, сн҃ъ тво́й посла́сѧ ѿ ѻ҆ц҃а̀ и҆сцѣли́ти сокрꙋшє́нныѧ се́рдцемъ, да́ти плѣ̑ннымъ ѿпꙋще́нїе, слѣпы̑мъ прозрѣ́нїе и҆ ѿпꙋсти́ти сокрꙋшє́нныѧ во ѿра́дꙋ. Мт҃рнее ѹ҆̀бо дерзнове́нїе и҆мꙋ́щи, ѹ҆ми́лостиви є҆го̀, да ѿпꙋ́ститъ мнѣ̀ страстьмѝ плѣне́нномꙋ согрѣшє́нїѧ, да и҆сцѣли́тъ бл҃года́тїю свое́ю мѧ̀ сокрꙋше́ннаго, да просвѣти́тъ ѡ҆мраче́ннаго, да ѹ҆крѣпи́тъ мѧ̀ немощна́го про́чее вре́мѧ житїѧ̀ сегѡ̀ маловре́меннагѡ и҆ многомѧте́жнагѡ прейтѝ въ безмѧте́жїи и҆ ми́рѣ, въ покаѧ́нїи и҆ чистотѣ̀, въ поꙋче́нїи сме́ртнѣмъ и҆ всѧ́комъ бл҃годѣ́ланїи: хрⷭ҇тїа́нскїй же коне́цъ непосты́денъ да́рꙋй мѝ, и҆ сподо́би мѧ̀, недосто́йнаго, наслѣ́дника бы́ти вѣ́чныѧ и҆ бл҃же́нныѧ жи́зни, да со и҆збра́нными досто́йнѡ и҆ пра́веднѡ ѹ҆бл҃жа́ю тѧ̀ приснобл҃же́ннꙋю и҆ велича́ю всѣ́хъ влⷣкꙋ, на́шегѡ ра́ди сп҃се́нїѧ и҆з̾ тебє̀ вочеловѣ́чшасѧ, со безнача́льнымъ є҆гѡ̀ ѻ҆ц҃е́мъ и҆ животворѧ́щимъ є҆гѡ̀ дх҃омъ, ны́нѣ и҆ при́снѡ и҆ во вѣ́ки вѣкѡ́въ.

## Мл҃тва д҃, что́маѧ въ бꙋгꙋльми́нскомъ а҆леѯа́ндро-не́вскомъ монастырѣ̀, сама́рскїѧ є҆па́рхїи:

<versal data-diacritics="true">Ѽ</versal> прест҃а́ѧ дв҃о бцⷣе, въ ско́рбехъ на́шихъ є҆ди́но ѹ҆тѣше́нїе! Тобо́ю, дв҃о бцⷣе, пѣ́нїе послꙋ́шника а҆ѳѡ́нскагѡ чꙋде́снѣ допо́лнисѧ: воспо́лни ѹ҆̀бо и҆ на́шѧ си̑лы дꙋхѡ́вныѧ, ꙗ҆́кѡ да возмо́жемъ досто́йнѡ пѣ́ти тѧ̀, вои́стиннꙋ ро́ждшꙋю сп҃си́телѧ мі́рꙋ. Вознесѝ моле́нїе къ сн҃ꙋ твоемꙋ̀ ѡ҆ на́съ, да не ѡ҆скꙋдѣ́етъ вѣ́ра въ на́съ грѣ́шныхъ, ю҆́же дїа́волъ и҆схити́ти тщи́тсѧ въ рабѣ́хъ твои́хъ и҆ во все́мъ хрⷭ҇тїа́нстѣмъ ро́дѣ. Ѡ҆ си́хъ сокрꙋше́ннымъ се́рдцемъ мо́лимсѧ. Помозѝ на́шемꙋ маловѣ́рїю, є҆́же въ на́съ дѣла̀ ѕлонра̑внаѧ посѣѧва́етъ, самолю́бїе же и҆ горды́ню, сребролю́бїе и҆ сластолю́бїе, невоздержа́нїе и҆ пїѧ́нство, ѿ ни́хже да и҆зба́вимсѧ предста́тельствомъ твои́мъ, пречтⷭ҇аѧ, и҆ да сподо́бимсѧ сп҃се́нїе полꙋчи́ти бл҃года́тїю гдⷭ҇а на́шегѡ і҆и҃са хрⷭ҇та̀, є҆мꙋ́же подоба́етъ че́сть, бл҃годаре́нїе и҆ поклоне́нїе, со безнача́льнымъ є҆гѡ̀ ѻ҆ц҃е́мъ, и҆ со ст҃ы́мъ и҆ є҆диносꙋ́щнымъ є҆мꙋ̀ дх҃омъ, во вѣ́ки вѣкѡ́въ.

## Тропарѝ, гла́съ д҃:

<rubric class="inline">а҃.</rubric> <red>П</red>ритеце́мъ, вѣ́рнїи, со дерзнове́нїемъ къ ми́лꙋющей цр҃и́цѣ бцⷣѣ, и҆ ѹ҆миле́ннѡ воззове́мъ къ не́й: низпослѝ на ны̀ млⷭ҇ти твоѧ̑ бога̑тыѧ: бл҃говѣ́рнаго і҆мпера́тора на́шего во здра́вїи и҆ бл҃годе́нствїи соблюдѝ: гра́дъ се́й и҆зба́ви ѿ всѧ́кагѡ ѡ҆бстоѧ́нїѧ: ми́ръ да́рꙋй мі́рови и҆ сп҃се́нїе дꙋша́мъ на́шымъ.

<rubric class="inline">в҃.</rubric> <red>Ѻ҆</red>тцє́въ всеаѳѡ́нское мно́жество, собери́тесѧ, вѣ́рнѡ пра́зднꙋюще, дне́сь ра́дꙋющесѧ и҆ свѣ́тлѡ восклица́юще всѝ въ весе́лїи: бж҃їѧ бо мт҃и ны́нѣ ѿ а҆́гг҃ла пресла́внѡ воспѣва́етсѧ. Тѣ́мже ꙗ҆́кѡ бцⷣꙋ при́снѡ сїю̀ сла́вимъ.
