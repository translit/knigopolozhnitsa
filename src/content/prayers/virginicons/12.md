---
title: "Ѻ҆ктѡ́врїа в҃і"
navigation:
  key: prayers-virginicons-12
  title: "Ѻ҆ктѡ́врїа в҃і"
  parent: prayers-virginicons
  order: 12
type: "prayer"
---

## Ѻ҆ктѡ́врїа в҃і.

## Мл҃твы пред̾ і҆кѡ́ною прест҃ы́ѧ бцⷣы і҆ерꙋсали́мскою.



## Мл҃тва а҃:

<versal>К</versal>ъ комꙋ̀ возопїю̀, влⷣчце; Къ комꙋ̀ прибѣ́гнꙋ въ го́рести мое́й, а҆́ще не къ тебѣ̀ цр҃и́це нбⷭ҇наѧ; Кто̀ пла́чь мо́й и҆ воздыха́нїе моѐ прїи́метъ, а҆́ще не ты̀, пренепоро́чнаѧ, наде́ждо хрⷭ҇тїа́нъ и҆ прибѣ́жище на́мъ грѣ̑шнымъ; Кто̀ па́че тебє̀ въ напа́стехъ защи́титъ; Ѹ҆слы́ши ѹ҆̀бо стена́нїе моѐ, и҆ приклонѝ ѹ҆́хо твоѐ ко мнѣ̀, влⷣчце млⷭ҇ти бг҃а моегѡ̀, и҆ не пре́зри менє̀ тре́бꙋющагѡ твоеѧ̀ по́мощи, и҆ не ѿри́ни менє̀ грѣ́шнагѡ. Вразꙋмѝ и҆ наꙋчи́ мѧ, цр҃и́це нбⷭ҇наѧ: не ѿстꙋпѝ ѿ менє̀ раба̀ твоегѡ̀, влⷣчце, за ропта́нїе моѐ, но бꙋ́ди мнѣ̀ ма́ти и҆ застꙋ́пница. Врꙋча́ю себѐ ми́лостивомꙋ покро́вꙋ твоемꙋ̀: приведи́ мѧ грѣ́шнаго къ ти́хой и҆ безмѧте́жнѣй жи́зни, да пла́чꙋсѧ ѡ҆ грѣсѣ́хъ мои́хъ. Къ комꙋ́ бо прибѣ́гнꙋ пови́нный а҆́зъ, а҆́ще не къ тебѣ̀, ѹ҆пова́нїю и҆ прибѣ́жищꙋ грѣ́шныхъ, наде́ждою на неизрече́ннꙋю млⷭ҇ть твою̀ и҆ щедрѡ́ты твоѧ̑ ѡ҆крилѧ́емь; ѽ влⷣчце цр҃и́це нбⷭ҇наѧ! Ты̀ мнѣ̀ ѹ҆пова́нїе и҆ прибѣ́жище, покро́въ и҆ застꙋпле́нїе и҆ по́мощь. Цр҃и́це моѧ̀ пребл҃га́ѧ и҆ ско́раѧ застꙋ́пнице! Покры́й твои́мъ хода́тайствомъ моѧ̑ прегрѣшє́нїѧ, защитѝ менѐ ѿ вра̑гъ ви́димыхъ и҆ неви́димыхъ: ѹ҆мѧгчѝ сердца̀ ѕлы́хъ человѣ̑къ, возстаю́щихъ на мѧ̀. Ѽ мт҃и гдⷭ҇а моегѡ̀ творца̀! Ты̀ є҆сѝ ко́рень дѣ́вства и҆ неꙋвѧда́емый цвѣ́тъ чистоты̀. Ѽ бг҃ороди́тельнице! Ты̀ пода́ждь мѝ по́мощь немощствꙋ́ющемꙋ плотски́ми страстьмѝ и҆ болѣ́знꙋющемꙋ се́рдцемъ, є҆ди́но бо твоѐ и҆ съ тобо́ю твоегѡ̀ сн҃а и҆ бг҃а на́шегѡ и҆́мамъ застꙋпле́нїе: и҆ твои́мъ пречꙋ́днымъ застꙋпле́нїемъ да и҆зба́влюсѧ ѿ всѧ́кїѧ бѣды̀ и҆ напа́сти, ѽ пренепоро́чнаѧ и҆ пресла́внаѧ бж҃їѧ мт҃и мр҃і́е. Тѣ́мже со ѹ҆пова́нїемъ глаго́лю и҆ вопїю̀: ра́дꙋйсѧ, бл҃года́тнаѧ: ра́дꙋйсѧ, ѡ҆бра́дованнаѧ: ра́дꙋйсѧ, пребл҃гослове́ннаѧ: гдⷭ҇ь съ тобо́ю.

## Мл҃тва в҃, что́маѧ пред̾ чꙋдотво́рною і҆кѡ́ною прест҃ы́ѧ бцⷣы і҆ерꙋсали́мскою въ кривоезе́рской пꙋ́стыни, костромскі́ѧ є҆па́рхїи:

<versal>П</versal>рест҃а́ѧ гпⷭ҇жѐ, влⷣчце бцⷣе, ѹ҆пова́нїе всѣ́хъ ѹ҆пова́ющихъ на тѧ̀, застꙋ́пнице печа́льныхъ, прибѣ́жище ѿча́ѧнныхъ, вдо́въ и҆ сиро́тъ пита́тельнице! Ѹ҆слы́ши и҆ поми́лꙋй ны̀ грѣ̑шныѧ и҆ недостѡ́йныѧ рабы̑ твоѧ̑, со ѹ҆миле́нїемъ ко пречтⷭ҇омꙋ твоемꙋ̀ ѡ҆́бразꙋ припа́дающыѧ: ѹ҆молѝ, милосе́рдаѧ влⷣчце, сн҃а твоего̀ и҆ гдⷭ҇а на́шего і҆и҃са хрⷭ҇та̀, да ѿврати́тъ ѿ на́съ пра́ведный гнѣ́въ сво́й, да прости́тъ грѣхѝ и҆ беззакѡ́нїѧ на̑ша, ꙗ҆́кѡ да сподо́бимсѧ бл҃гостїю є҆гѡ̀ сконча́ти житїѐ на́ше въ покаѧ́нїи и҆ полꙋчи́ти млⷭ҇ть є҆гѡ̀ со всѣ́ми и҆збра́нными є҆гѡ̀: ꙗ҆́кѡ бл҃гослове́на и҆ препросла́влена є҆сѝ во вѣ́ки вѣкѡ́въ.

## Тропа́рь, гла́съ д҃, пое́мый въ то́йже пꙋ́стыни:

<red>Б</red>г҃ора́дованнаѧ влⷣчце, препросла́вленнаѧ мт҃и щедро́тъ и҆ чл҃вѣколю́бїѧ, всеми́лостиваѧ ѡ҆ все́мъ мі́рѣ хода́таице! Приле́жнѡ рабѝ твоѝ ко твоемꙋ̀ предста́тельствꙋ прибѣга́емъ, и҆ ко пречꙋ́дномꙋ ѡ҆́бразꙋ твоемꙋ̀ со ѹ҆миле́нїемъ припа́дающе мо́лимсѧ: мл҃твꙋ те́плꙋю сн҃ꙋ твоемꙋ̀ и҆ бг҃ꙋ на́шемꙋ сотворѝ, ѽ всепѣ́таѧ цр҃и́це бцⷣе, да ѿ всѧ́кихъ болѣ́зней и҆ печа́лей на́съ тебє̀ ра́ди и҆зба́витъ, и҆ ѿ грѣхѡ́въ всѧ́кихъ свободи́въ, црⷭ҇твїѧ своегѡ̀ нбⷭ҇нагѡ наслѣ́дники ны̀ пока́жетъ: ве́лїе бо и҆ неизрече́нное ꙗ҆́кѡ мт҃и къ немꙋ̀ дерзнове́нїе и҆́маши, и҆ всѧ̑ ѿ негѡ̀ и҆спроси́ти мо́жеши, є҆ди́на во вѣ́ки пребл҃гослове́ннаѧ.
