---
title: "Ное́мврїа к҃з"
navigation:
  key: prayers-virginicons-22
  title: "Ное́мврїа к҃з"
  parent: prayers-virginicons
  order: 22
type: "prayer"
---

## Ное́мврїа к҃з.

## Мл҃твы пред̾ і҆кѡ́ною зна́менїѧ прест҃ы́ѧ бцⷣы, є҆́же въ вели́цѣмъ новѣ́градѣ.



## Мл҃тва а҃, и҆з̾ а҆ка́ѳїста:

<versal data-diacritics="true">Ѽ</versal> прест҃а́ѧ и҆ преблагослове́ннаѧ мт҃и сладча́йшагѡ гдⷭ҇а на́шегѡ і҆и҃са хрⷭ҇та̀! Припа́даемъ и҆ покланѧ́емсѧ тебѣ̀ пред̾ ст҃о́ю чꙋдотво́рною і҆кѡ́ною твое́ю, воспомина́юще ди́вное зна́менїе твоегѡ̀ застꙋпле́нїѧ, вели́комꙋ новꙋ́градꙋ ѿ неѧ̀ ꙗ҆вле́нное во дни̑ ра́тнагѡ на́нь наше́ствїѧ. Смире́ннѡ мо́лимъ тѧ̀, всеси́льнаѧ ро́да на́шегѡ застꙋ́пнице: ꙗ҆́коже дре́вле ѻ҆тцє́мъ на́шымъ на по́мощь тогда̀ ѹ҆скори́ла є҆сѝ, та́кѡ и҆ ны́нѣ на́съ немощны́хъ и҆ грѣ́шныхъ твоегѡ̀ ма́тернѧгѡ застꙋпле́нїѧ и҆ бл҃гопопече́нїѧ сподо́би. Сп҃сѝ и҆ сохранѝ, влⷣчце, под̾ кро́вомъ млⷭ҇ти твоеѧ̀. Бл҃гочести́вѣйшаго госꙋда́рѧ на́шего, і҆мпера́тора нїкола́ѧ а҆леѯа́ндровича всеѧ̀ рѡссі́и, и҆ всѐ хрⷭ҇толюби́вое є҆гѡ̀ во́инство. Цр҃ковь ст҃ꙋ́ю ѹ҆твердѝ, гра́дъ тво́й, <red>[</red><rubric class="inline">и҆лѝ:</rubric> ѡ҆би́тель твою̀<red>]</red> и҆ всю̀ странꙋ̀ на́шꙋ правосла́внꙋю и҆ всѣ́хъ на́съ, припа́дающихъ къ тебѣ̀ съ вѣ́рою и҆ любо́вїю и҆ ѹ҆миле́ннѡ просѧ́щихъ со слеза́ми твоегѡ̀ застꙋпле́нїѧ, поми́лꙋй и҆ сохранѝ. Є҆́й, гпⷭ҇жѐ всемлⷭ҇тиваѧ! Ѹ҆милосе́рдисѧ на ны̀, ѡ҆бꙋрева́ємыѧ грѣхмѝ мно́гими, прострѝ ко хрⷭ҇тꙋ̀ гдⷭ҇ꙋ бг҃опрїи̑мныѧ рꙋ́цѣ твоѝ и҆ предста́тельствꙋй за на́съ пред̾ бл҃гостїю є҆гѡ̀, просѧ́щи на́мъ проще́нїѧ прегрѣше́нїй на́шихъ, бл҃гоче́стнагѡ ми́рнагѡ житїѧ̀, бл҃гі́ѧ хрⷭ҇тїа́нскїѧ кончи́ны и҆ до́брагѡ ѿвѣ́та на стра́шнѣмъ сꙋдѣ̀ є҆гѡ̀: да сп҃са́еми всеси́льными твои́ми къ немꙋ̀ мл҃твами, бл҃же́нство ра́йское ѹ҆наслѣ́дꙋемъ, и҆ со всѣ́ми ст҃ы́ми воспое́мъ пречтⷭ҇но́е и҆ великолѣ́пое и҆́мѧ достопокланѧ́емыѧ трⷪ҇цы, ѻ҆ц҃а̀ и҆ сн҃а и҆ ст҃а́гѡ дх҃а, и҆ твоѐ ве́лїе къ на́мъ милосе́рдїе во вѣ́ки вѣкѡ́въ.

## Мл҃тва в҃:

<versal data-diacritics="true">Ѽ</versal> прест҃а́ѧ гпⷭ҇жѐ, влⷣчце на́ша бцⷣе, нбⷭ҇нагѡ цр҃ѧ̀ мт҃и, на́ша же застꙋ́пнице и҆ помо́щнице, преизбра́ннаѧ ѻ҆трокови́це, ненадѣ́ющихсѧ надѣ́ѧнїе, больны́хъ и҆сцѣле́нїе, си́рыхъ предста́тельнице, наги̑мъ ѡ҆дѣѧ́нїе, скорбѧ́щымъ ѹ҆тѣше́нїе и҆ ра́дость, ѡ҆би̑димымъ покрови́тельнице, всѣ̑мъ сꙋ́щымъ въ бѣда́хъ и҆ напа́стехъ поможе́нїе и҆ застꙋпле́нїе! Ѽ всемлⷭ҇тиваѧ гпⷭ҇жѐ, дв҃о бцⷣе влⷣчце! Ты̀ зри́ши бѣды̑ на́шѧ, скѡ́рби и҆ напа̑сти: помозѝ на́мъ немощны̑мъ, сквє́рнымъ и҆ неиспра́влєннымъ, печа̑льнымъ, скорбѧ́щымъ и҆ ѡ҆ѕло́блєннымъ: ѿимѝ ѿ на́съ сїю̀ печа́ль, напра́ви на́съ, ꙗ҆́кѡ стра́нныхъ: ѡ҆би̑ды на́шѧ ты̀ вѣ́си, разрѣшѝ и҆̀хъ, ꙗ҆́коже мо́жеши и҆ во́лиши. Не да́ждь, гпⷭ҇жѐ, во ѿча́ѧнїе впа́сти: ꙗ҆́кѡ не и҆́мамы и҆ны́ѧ помо́щницы и҆ предста́тельницы, ни бл҃гі́ѧ ѹ҆тѣ́шительницы, то́кмѡ тебѐ, ѽ влⷣчце, застꙋ́пнице, дв҃о бг҃оизбра́ннаѧ, цр҃и́це всеѧ̀ тва́ри! Тѣ́мже на тво́й пречтⷭ҇ны́й ѡ҆́бразъ зна́менїѧ съ предвѣ́чнымъ млⷣнцемъ взира́юще, цѣлꙋ́емъ со воздыха́нїемъ, и҆ приклонѧ́емъ главы̑ и҆ колѣ̑на до землѝ. При́зри бл҃госе́рдїемъ, всепѣ́таѧ бцⷣе: ѹ҆слы́ши, пребл҃га́ѧ: не ѿри́ни, но бл҃говолѝ поми́ловати: не ѿве́ржи на́шегѡ воздыха́нїѧ. Никто́же бо, къ тебѣ̀ притека́ѧй, посра́мленъ ѿ тебє̀ и҆схо́дитъ: но всѧ́къ просѧ́й бл҃года́ть и҆ млⷭ҇ть прїе́млетъ. Молѝ, гпⷭ҇жѐ и҆ цр҃и́це, дв҃о мр҃і́е, мт҃и предвѣ́чнагѡ млⷣнца, гдⷭ҇а на́шегѡ і҆и҃са хрⷭ҇та̀, на рꙋкꙋ̀ твоє́ю держи́магѡ, да то́й сп҃се́тъ и҆ соблюде́тъ бл҃говѣ́рнаго і҆мпера́тора на́шего нїкола́ѧ а҆леѯа́ндровича и҆ всѐ наслѣ́дїе є҆гѡ̀, престо́лъ є҆гѡ̀ ми́ромъ да ѡ҆гради́тъ, ца́рство є҆гѡ̀ плодѡ́въ земны́хъ и҆ всѣ́хъ бл҃ги́хъ и҆з̾ѻби́лїемъ ѡ҆богати́тъ, сꙋдо́мъ и҆ пра́вдою и҆спра́витъ, ѡ҆свѧти́тъ и҆ ѹ҆тверди́тъ. Тебѣ̀ мо́лимсѧ и҆ ми́ли сѧ дѣ́емъ, ѽ мт҃и всемлⷭ҇тиваѧ: не пре́зри моле́нїѧ рабѡ́въ твои́хъ <red>и҆́мⷬ҇къ</red>, молѧ́щихсѧ тебѣ̀: поми́лꙋй, влⷣчце, покры́й, соблюдѝ, сохранѝ твои́мъ застꙋпле́нїемъ, и҆ наста́ви на пꙋ́ть сп҃се́нїѧ въ се́мъ вѣ́цѣ, а҆ въ бꙋ́дꙋщемъ вѣ́чныѧ и҆зьмѝ мꙋ́ки. Ꙗ҆́кѡ бл҃гослове́на и҆ препросла́влена є҆сѝ ны́нѣ и҆ всегда̀ и҆ въ безконє́чныѧ вѣ́ки вѣкѡ́въ.

## Мл҃тва г҃:

<versal data-diacritics="true">Ѽ</versal> прест҃а́ѧ влⷣчце бцⷣе! При́зри съ бл҃госе́рдїемъ на молє́нїѧ на́съ грѣ́шныхъ и҆ смире́нныхъ рабѡ́въ твои́хъ, и҆ ѹ҆молѝ бг҃а сн҃а твоего̀, да низпо́слетъ на́мъ и҆ всѣ̑мъ притека́ющымъ къ тебѣ̀ здра́вїе дꙋше́вное и҆ тѣле́сное и҆ всѧ̑ къ вѣ́чнѣй и҆ вре́меннѣй жи́зни потрє́бнаѧ, да прости́тъ на́мъ всѧ́кое согрѣше́нїе во́льное и҆ нево́льное, да и҆зба́витъ на́съ ѿ всѧ́кихъ скорбе́й и҆ болѣ́зней, и҆ напа́стей, и҆ всѧ́кагѡ ѕла́гѡ ѡ҆бстоѧ́нїѧ. Є҆́й, цр҃и́це на́ша пребл҃га́ѧ, наде́ждо на́ша несокрꙋши́маѧ и҆ застꙋ́пнице неѡбори́маѧ! Не ѿвратѝ лица̀ твоегѡ̀ ѿ на́съ за мно́жество прегрѣше́нїй на́шихъ: но прострѝ на́мъ рꙋ́цѣ мт҃рнѧгѡ милосе́рдїѧ твоегѡ̀ и҆ сотворѝ съ на́ми зна́менїе во бл҃го. Ꙗ҆вѝ на́мъ бога́тꙋю по́мощь твою̀ и҆ бл҃гопоспѣшѝ во всѧ́комъ дѣ́лѣ бла́зѣ: ѿ всѧ́кагѡ же начина́нїѧ грѣхо́внагѡ и҆ помышле́нїѧ лꙋка́вагѡ ѿвратѝ на́съ, да всегда̀ сла́вимъ пречтⷭ҇но́е и҆́мѧ твоѐ, и҆ бл҃года́рнѣ чтⷭ҇но́мꙋ (и҆ чꙋдотво́рномꙋ) ѡ҆́бразꙋ твоемꙋ̀ покланѧ́ющесѧ, велича́емъ бг҃а ѻ҆ц҃а̀, и҆ є҆диноро́днаго сн҃а є҆гѡ̀, гдⷭ҇а на́шего і҆и҃са хрⷭ҇та̀, и҆ ст҃а́го дх҃а, со всѣ́ми ст҃ы́ми, во вѣ́ки вѣкѡ́въ.

## Мл҃тва д҃, что́маѧ къ новгоро́дскомъ зна́менскомъ собо́рѣ:

<versal>П</versal>рест҃а́ѧ дв҃о, мт҃и гдⷭ҇а на́шегѡ, цр҃и́це нб҃сѐ и҆ землѝ! Съ вѣ́рою и҆ любо́вїю пречтⷭ҇омꙋ ѡ҆́бразꙋ твоемꙋ̀ покланѧ́ющесѧ, мо́лимъ тѧ̀: ꙗ҆́коже ѻ҆тцє́мъ на́шымъ мно́гажды въ ско́рбехъ и҆ напа́стехъ по́мощь твою̀ ꙗ҆ви́ла є҆сѝ, та́кѡ и҆ на́съ грѣ́шныхъ сподо́би твоегѡ̀ мт҃рнѧгѡ покро́ва и҆ застꙋпле́нїѧ. Сѐ всѝ мы̀, страстьмѝ ѡ҆бꙋрева́еми и҆ грѣхмѝ потоплѧ́еми, вѣ́чныѧ ка́зни досто́йни є҆смы̀. Но на млⷭ҇ть твою̀ ѹ҆пова́юще, со слеза́ми взыва́емъ тѝ, ѽ мт҃и всѣ́хъ скорбѧ́щихъ и҆ ѡ҆бремене́нныхъ: и҆зба́ви на́съ ѿ паде́нїй грѣхо́вныхъ, ѿ ко́зней лꙋка́вагѡ, ѿ навѣ́та ѕлы́хъ человѣ̑къ и҆ ѿ всѧ́кихъ бѣ́дъ, ѹ҆толѝ на́шѧ скѡ́рби и҆ печа̑ли, болѣ̑зни на́шѧ ѹ҆врачꙋ́й, да́рꙋй на́мъ про́чее вре́мѧ житїѧ̀ на́шегѡ въ ми́рѣ и҆ покаѧ́нїи сконча́ти, и҆ на стра́шнѣмъ сꙋдѣ̀ сн҃а твоегѡ̀ ꙗ҆ви́сѧ на́мъ милосе́рдаѧ застꙋ́пница, да всѝ пое́мъ и҆ велича́емъ тѧ̀ со всѣ́ми бл҃гоꙋгоди́вшими бг҃ꙋ всегда̀, ны́нѣ и҆ при́снѡ и҆ во вѣ́ки вѣкѡ́въ.

## Мл҃тва є҃, что́маѧ въ то́мже собо́рѣ:

<versal data-diacritics="true">Ѽ</versal> прест҃а́ѧ гпⷭ҇жѐ влⷣчце бцⷣе! Съ вѣ́рою и҆ любо́вїю припа́дающе пред̾ чꙋдотво́рною и҆ многоцѣле́бною і҆кѡ́ною твое́ю, є҆́юже ди́внꙋю побѣ́дꙋ на сопроти̑вныѧ гра́дꙋ твоемꙋ̀ дарова́ла є҆сѝ, мо́лимъ тѧ̀: ꙗ҆́коже дре́вле ѻ҆тцє́мъ на́шымъ на по́мощь ѹ҆скори́ла є҆сѝ, та́кѡ и҆ на́съ немощны́хъ и҆ грѣ́шныхъ сподо́би твоегѡ̀ мт҃рнѧгѡ застꙋпле́нїѧ. Не ѿвратѝ лица̀ твоегѡ̀ ѿ притека́ющихъ къ тебѣ̀: ѹ҆молѝ, премилосе́рдаѧ мт҃и, сн҃а твоего̀ и҆ бг҃а на́шего, да сохрани́тъ под̾ кро́вомъ свои́мъ бл҃говѣ́рнаго госꙋда́рѧ на́шего нїкола́ѧ а҆леѯа́ндровича, да ѹ҆тверди́тъ въ держа́вѣ є҆гѡ̀ ми́ръ, тишинꙋ̀ и҆ бл҃гоче́стїе, цр҃ковь же свою̀ ст҃ꙋ́ю непоколеби́мꙋ да соблюде́тъ, и҆ ѿ невѣ́рїѧ, є҆ресе́й и҆ раско́ла да и҆зба́витъ. Не и҆́мамы бо и҆ны́ѧ по́мощи, не и҆́мамы и҆на́гѡ предста́тельства, ра́звѣ тебє̀, прест҃а́ѧ дв҃о. Тѣ́мже гра́дъ тво́й и҆ всю̀ странꙋ̀ правосла́внꙋю и҆ всѧ̑ ны̀ сохранѝ ѿ гла́да, гꙋби́тельства, трꙋ́са, пото́па, ѻ҆гнѧ̀, междоꙋсо́бныѧ бра́ни, ѿ тлетво́рныхъ вѣ̑тръ и҆ ѿ смертоно́сныѧ ꙗ҆́звы: да́рꙋй на́мъ воздꙋ́ха бл҃горастворе́нїе и҆ землѝ плодоно́сїе. Сп҃сѝ и҆ поми́лꙋй, гпⷭ҇жѐ, во всѧ́кой бѣдѣ̀ и҆ нꙋ́ждѣ сꙋ́щыѧ: скорбѧ́щыѧ ѹ҆тѣ́ши, малодꙋ̑шныѧ ѹ҆крѣпѝ, стра́ждꙋщыѧ разли́чными недꙋ̑ги ѹ҆врачꙋ́й, стꙋжа́ємыѧ ѿ дꙋхѡ́въ нечи̑стыхъ свободѝ, ѡ҆би̑димыѧ ѿ ѡ҆би́дъ и҆зба́ви. Помѧнѝ рабы̑ твоѧ̑ и҆ не пре́зри сле́зъ и҆ воздыха́нїѧ на́шегѡ. Ѹ҆ми́лостивисѧ, влⷣчце, на немощны̑ѧ лю́ди твоѧ̑: разсѣ̑ѧнныѧ соберѝ, заблꙋ́ждшыѧ на пꙋ́ть пра́вый наста́ви, ста́рость поддержѝ, ю҆́ныѧ ѹ҆цѣломꙋ́дри. И҆зрѧ́днѣе же сп҃сѝ и҆ защитѝ на́съ, влⷣчце, ѿ всѣ́хъ ко́зней лꙋка́вагѡ и҆ ѿ всѣ́хъ навѣ̑тъ вра́жїихъ: ѹ҆крѣпѝ немощнꙋ́ю во́лю на́шꙋ къ дѣ́ланїю за́повѣдей бж҃їихъ, ѹ҆мѧгчѝ ѡ҆каменѣ́нїе серде́цъ на́шихъ, да́рꙋй на́мъ дꙋ́хъ сокрꙋше́нїѧ, смире́нїе се́рдца, чистотꙋ̀ помышле́нїй и҆ грѣхо́вныѧ жи́зни и҆справле́нїе, да ѿ грѣхо́вныѧ скве́рны ѡ҆чи́стившесѧ, сподо́бимсѧ ми́рныѧ хрⷭ҇тїа́нскїѧ кончи́ны и҆ до́брагѡ ѿвѣ́та на стра́шнѣмъ сꙋдѣ̀ сн҃а твоегѡ̀. Є҆́й, всемлⷭ҇тиваѧ гпⷭ҇жѐ! И҆ въ стра́шный ча́съ сме́рти ꙗ҆вѝ на́мъ многомо́щное твоѐ застꙋпле́нїе, ѹ҆скорѝ тогда̀ на по́мощь на́мъ безпомѡ́щнымъ и҆ держа́вною рꙋко́ю твое́ю и҆схитѝ на́съ и҆з̾ вла́сти лю́тагѡ мїроде́ржца: преста́вльшыѧсѧ же во бл҃гоче́стїи ѿ житїѧ̀ сегѡ̀ ѻ҆тцы̀ и҆ бра́тїю на́шꙋ въ вѣ́чнѣй жи́зни со а҆́гг҃лы и҆ со всѣ́ми ст҃ы́ми жи́ти сотворѝ. Ты́ бо є҆сѝ, гпⷭ҇жѐ, сла́ва нбⷭ҇ныхъ и҆ ѹ҆пова́нїе земны́хъ, ты̀ по бз҃ѣ на́ша наде́жда и҆ застꙋ́пница всѣ́хъ притека́ющихъ къ тебѣ̀ и҆ твоеѧ̀ ст҃ы́ѧ по́мощи просѧ́щихъ. Тѣ́мже на чꙋ́дный ѡ҆́бразъ тво́й бл҃гоговѣ́йнѡ взира́юще, и҆ пред̾ ни́мъ, ꙗ҆́кѡ живѣ́й тѝ сꙋ́щей, со ѹ҆миле́нїемъ припа́дающе, тебѣ̀ всю̀ жи́знь на́шꙋ по хрⷭ҇тѣ̀ бз҃ѣ предае́мъ, ны́нѣ и҆ при́снѡ и҆ во вѣ́ки вѣкѡ́въ.

## Мл҃тва ѕ҃, что́маѧ въ сѷмеѡ́новской цр҃кви гра́да рѧза́ни:

<versal data-diacritics="true">Ѽ</versal> прест҃а́ѧ влⷣчце бцⷣе, нбⷭ҇нагѡ цр҃ѧ̀ мт҃и, бг҃оизбра́ннаѧ ѻ҆трокови́це, ненаде́жныхъ надѣ́ѧнїе, больны́хъ и҆сцѣле́нїе, си̑рымъ предста́тельнице, скорбѧ́щымъ ѹ҆тѣше́нїе и҆ ра́дость, ѡ҆би̑димымъ покрови́тельнице и҆ всѣ̑мъ въ бѣда́хъ и҆ напа́стехъ сꙋ́щымъ ско́рое поможе́нїе и҆ застꙋпле́нїе! Помозѝ, ѽ мт҃и бж҃їѧ, и҆ на́мъ грѣ̑шнымъ въ ско́рби на́шей, возвеселѝ ра́достїю сердца̀ люде́й твои́хъ, ѹ҆пра́ви въ ми́рѣ и҆ тишинѣ̀ жи́знь на́шꙋ, и҆ не да́ждь на́мъ во ѿча́ѧнїе впа́сти. Ты́ бо є҆ди́на є҆сѝ па́че всѣ́хъ ст҃ы́хъ и҆ па́че всѣ́хъ го́рнихъ ѹ҆мѡ́въ предста́тельница на́ша къ бг҃ꙋ, ꙗ҆́кѡ всебл҃га́гѡ цр҃ѧ̀ бл҃га́ѧ мт҃и. Тѣ́мже мы̀ грѣ́шнїи, на пречтⷭ҇ый тво́й ѡ҆́бразъ зна́менїѧ взира́юще, ѹ҆миле́ннѡ преклонѧ́емъ колѣ̑на, и҆ бл҃гоговѣ́йнѡ лобыза́юще, мо́лимъ тѧ̀, бл҃госе́рдаѧ мт҃и: не ѿри́ни смире́ннагѡ моле́нїѧ на́шегѡ и҆ ꙗ҆вѝ на́мъ зна́менїе млⷭ҇ти твоеѧ̀: никто́же бо, къ тебѣ̀ прибѣга́ѧ со ѹ҆пова́нїемъ, и҆схо́дитъ ѿ тебє̀ посра́мленъ, но про́ситъ бл҃года́ти и҆ прїе́млетъ да́ръ къ поле́зномꙋ проше́нїю, прославлѧ́ѧ сн҃а твоего̀ и҆ бг҃а, и҆ тебѐ съ ни́мъ, во вѣ́ки вѣкѡ́въ.

## Тропа́рь, гла́съ д҃:

<red>Ꙗ҆́</red>кѡ неѡбори́мꙋю стѣ́нꙋ и҆ и҆сто́чникъ чꙋде́съ, стѧжа́вше тѧ̀ рабѝ твоѝ, бцⷣе пречтⷭ҇аѧ, сопроти́вныхъ ѡ҆полчє́нїѧ низлага́емъ. Тѣ́мже мо́лимъ тѧ̀: ми́ръ гра́дꙋ твоемꙋ̀ да́рꙋй и҆ дꙋша́мъ на́шымъ ве́лїю млⷭ҇ть.
