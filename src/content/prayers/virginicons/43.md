---
title: "А҆прі́лїа д҃і"
navigation:
  key: prayers-virginicons-43
  title: "А҆прі́лїа д҃і"
  parent: prayers-virginicons
  order: 43
type: "prayer"
---

## А҆прі́лїа д҃і.

## Мл҃твы пред̾ ви́ленскою чꙋдотво́рною і҆кѡ́ною прест҃ы́ѧ бцⷣы ѻ҆диги́трїи, чтѡ́мыѧ въ ви́ленскомъ свѧ́то-тро́ицкомъ монастырѣ̀.



## Мл҃тва а҃:

<versal>К</versal>ъ комꙋ̀ возопїю̀, влⷣчце; Къ комꙋ̀ прибѣ́гнꙋ въ го́рести мое́й, а҆́ще не къ тебѣ̀ цр҃и́це нбⷭ҇наѧ; Кто̀ пла́чь мо́й и҆ воздыха́нїе моѐ прїи́метъ, а҆́ще не ты̀, пренепоро́чнаѧ, наде́ждо хрⷭ҇тїа́нъ и҆ прибѣ́жище на́мъ грѣ̑шнымъ; Кто̀ па́че тебє̀ въ напа́стехъ защи́титъ; Ѹ҆слы́ши ѹ҆̀бо стена́нїе моѐ, и҆ приклонѝ ѹ҆́хо твоѐ ко мнѣ̀, влⷣчце млⷭ҇ти бг҃а моегѡ̀, и҆ не пре́зри менє̀ тре́бꙋющагѡ твоеѧ̀ по́мощи, и҆ не ѿри́ни менє̀ грѣ́шнагѡ. Вразꙋмѝ и҆ наꙋчи́ мѧ, цр҃и́це нбⷭ҇наѧ: не ѿстꙋпѝ ѿ менє̀ раба̀ твоегѡ̀, влⷣчце, за ропта́нїе моѐ, но бꙋ́ди мнѣ̀ ма́ти и҆ застꙋ́пница. Врꙋча́ю себѐ ми́лостивомꙋ покро́вꙋ твоемꙋ̀: приведи́ мѧ грѣ́шнаго къ ти́хой и҆ безмѧте́жнѣй жи́зни, да пла́чꙋсѧ ѡ҆ грѣсѣ́хъ мои́хъ. Къ комꙋ́ бо прибѣ́гнꙋ пови́нный а҆́зъ, а҆́ще не къ тебѣ̀, ѹ҆пова́нїю и҆ прибѣ́жищꙋ грѣ́шныхъ, наде́ждою на неизрече́ннꙋю млⷭ҇ть твою̀ и҆ щедрѡ́ты твоѧ̑ ѡ҆крилѧ́емь; ѽ влⷣчце цр҃и́це нбⷭ҇наѧ! Ты̀ мнѣ̀ ѹ҆пова́нїе и҆ прибѣ́жище, покро́въ и҆ застꙋпле́нїе и҆ по́мощь. Цр҃и́це моѧ̀ пребл҃га́ѧ и҆ ско́раѧ застꙋ́пнице! Покры́й твои́мъ хода́тайствомъ моѧ̑ прегрѣшє́нїѧ, защитѝ менѐ ѿ вра̑гъ ви́димыхъ и҆ неви́димыхъ: ѹ҆мѧгчѝ сердца̀ ѕлы́хъ человѣ̑къ, возстаю́щихъ на мѧ̀. Ѽ мт҃и гдⷭ҇а моегѡ̀ творца̀! Ты̀ є҆сѝ ко́рень дѣ́вства и҆ неꙋвѧда́емый цвѣ́тъ чистоты̀. Ѽ бг҃ороди́тельнице! Ты̀ пода́ждь мѝ по́мощь немощствꙋ́ющемꙋ плотски́ми страстьмѝ и҆ болѣ́знꙋющемꙋ се́рдцемъ, є҆ди́но бо твоѐ и҆ съ тобо́ю твоегѡ̀ сн҃а и҆ бг҃а на́шегѡ и҆́мамъ застꙋпле́нїе: и҆ твои́мъ пречꙋ́днымъ застꙋпле́нїемъ да и҆зба́влюсѧ ѿ всѧ́кїѧ бѣды̀ и҆ напа́сти, ѽ пренепоро́чнаѧ и҆ пресла́внаѧ бж҃їѧ мт҃и мр҃і́е. Тѣ́мже со ѹ҆пова́нїемъ глаго́лю и҆ вопїю̀: ра́дꙋйсѧ, бл҃года́тнаѧ: ра́дꙋйсѧ, ѡ҆бра́дованнаѧ: ра́дꙋйсѧ, пребл҃гослове́ннаѧ: гдⷭ҇ь съ тобо́ю.

## Мл҃тва в҃:

<versal data-diacritics="true">Ѽ</versal> всемлⷭ҇тиваѧ гпⷭ҇жѐ, цр҃и́це бцⷣе, ѿ всѣ́хъ родѡ́въ и҆збра́ннаѧ и҆ всѣ́ми рѡ́ды нбⷭ҇ными и҆ земны́ми ѹ҆бл҃жа́емаѧ! Воззрѝ ми́лостивнѡ на предстоѧ́щыѧ пред̾ ст҃о́ю і҆кѡ́ною твое́ю лю́ди сїѧ̑, ѹ҆се́рднѡ молѧ́щыѧсѧ тебѣ̀, и҆ сотворѝ предста́тельствомъ твои́мъ и҆ застꙋпле́нїемъ ѹ҆ сн҃а твоегѡ̀ и҆ бг҃а на́шегѡ, да никто́же ѿи́детъ ѿ мѣ́ста сегѡ̀ то́щь ѹ҆пова́нїѧ своегѡ̀ и҆ посра́мленъ въ наде́ждѣ свое́й, но да прїи́метъ кі́йждо ѿ тебє̀ всѧ̑ по бл҃го́мꙋ и҆зволе́нїю се́рдца своегѡ̀, по нꙋ́ждѣ и҆ потре́бѣ свое́й, во сп҃се́нїе дꙋшѝ и҆ во здра́вїе тѣ́лꙋ. Наипа́че же ѡ҆сѣнѝ и҆ ѡ҆градѝ покро́вомъ твои́мъ, милосе́рдаѧ мт҃и, бл҃гочести́вѣйшаго госꙋда́рѧ на́шего, і҆мпера́тора нїкола́ѧ а҆леѯа́ндровича, и҆ ве́сь ца́рствꙋющїй до́мъ є҆гѡ̀: ѿженѝ ѿ негѡ̀ мл҃твами твои́ми всѧ́каго врага̀ и҆ сꙋпоста́та, ѹ҆твердѝ житїѐ є҆гѡ̀ въ ми́рѣ и҆ тишинѣ̀, да и҆ мы̀ всѝ ти́хое и҆ безмо́лвное житїѐ поживе́мъ во всѧ́комъ бла́зѣ, бл҃гоче́стїи и҆ чистотѣ̀: ѹ҆держа́ви ца́рство є҆гѡ̀, во є҆́же бы́ти въ не́мъ црⷭ҇твꙋ хрⷭ҇то́вꙋ: ѹ҆пра́ви пꙋти̑ и҆ совѣ́ты є҆гѡ̀, да возсїѧ́етъ во дне́хъ є҆гѡ̀ пра́вда и҆ мно́жество ми́ра, и҆ да возра́дꙋетсѧ се́рдце є҆гѡ̀ ѡ҆ сꙋ́щихъ въ держа́вѣ є҆гѡ̀, ꙗ҆́коже се́рдце ѻ҆тца̀ ѡ҆ ча́дѣхъ свои́хъ веселѧ́щасѧ: на сопроти̑вныѧ же и҆ лꙋка́внꙋющыѧ въ сердца́хъ свои́хъ послѝ пред̾ лице́мъ є҆гѡ̀ тре́петъ, да понѐ стра́хомъ вразꙋмѧ́тсѧ и҆ преста́нꙋтъ ѿ лꙋка́вствъ и҆ противле́нїй свои́хъ. Молѝ, милосе́рдаѧ влⷣчце, пренбⷭ҇наго бг҃а, да при́снѡ цр҃ковь свою̀ ст҃ꙋ́ю соблюде́тъ, вы́шнимъ свои́мъ бл҃гослове́нїемъ а҆рхїерє́и на́шѧ правосла̑вныѧ ѹ҆крѣпи́тъ, ми́ромъ ѡ҆гради́тъ, и҆ ст҃ѣ́й свое́й цр҃кви цѣ́лыхъ, здра́выхъ, честны́хъ, долгоде́нствꙋющихъ и҆ пра́вѡ пра́вѧщихъ сло́во своеѧ̀ и҆́стины да́рꙋетъ, ѿ всѣ́хъ же ви́димыхъ и҆ неви́димыхъ вра̑гъ, со всѣ́ми правосла́вными хрⷭ҇тїа́ны, ми́лостивнѡ и҆зба́витъ, и҆ во правосла́вїи и҆ тве́рдѣй вѣ́рѣ до конца̀ вѣкѡ́въ непостꙋ́пнѡ и҆ неизмѣ́ннѡ сохрани́тъ. Призира́й бл҃госе́рдїемъ, всепѣ́таѧ, и҆ призрѣ́нїемъ ми́лостивагѡ твоегѡ̀ застꙋпле́нїѧ на всѐ ца́рство на́ше всерѡссі́йское, ца́рствꙋющыѧ гра́ды на́шѧ и҆ гра́дъ се́й, ст҃ꙋ́ю ѡ҆би́тель сїю̀, хра́мъ се́й и҆ дꙋхо́вный вертогра́дъ здѣ̀ сꙋ́щїй, и҆ на сїѧ̑ бога̑тыѧ твоѧ̑ млⷭ҇ти неѡскꙋ́днѡ и҆злива́й, ты́ бо є҆сѝ всеси́льнаѧ помо́щница и҆ застꙋ́пница всѣ́хъ на́съ. Приклони́сѧ къ мл҃твамъ и҆ всѣ́хъ ра̑бъ твои́хъ, ко ст҃ѣ́й і҆кѡ́нѣ твое́й здѣ̀ притека́ющихъ, ѹ҆слы́ши воздыха̑нїѧ и҆ гла́сы, и҆́миже рабѝ твоѝ мо́лѧтсѧ на ст҃ѣ́мъ мѣ́стѣ се́мъ. А҆́ще же и҆ и҆новѣ́рный и҆ и҆ноплеме́нникъ, здѣ̀ преходѧ̀, помо́литсѧ, ѹ҆слы́ши, чадолюби́ваѧ гпⷭ҇жѐ, и҆ сего̀ чл҃вѣколю́бнѣ, и҆ ми́лостивнѡ содѣ́лай, ꙗ҆̀же къ по́мощи є҆мꙋ̀ и҆ ко сп҃се́нїю. Ѡ҆жесточє́нныѧ же и҆ разсѣ̑ѧнныѧ сердцы̀ свои́ми во страна́хъ на́шихъ на пꙋ́ть и҆́стины наста́ви: ѿпа́дшыѧ ѿ бл҃гочести́выѧ вѣ́ры ѡ҆братѝ и҆ па́ки ст҃ѣ́й правосла́внѣй каѳолі́честѣй цр҃кви сопричтѝ. Въ до́мѣхъ люде́й твои́хъ и҆ во бра́тїи ст҃ы́ѧ ѡ҆би́тели сеѧ̀ ми́ръ ѡ҆градѝ и҆ соблюдѝ, въ ю҆́ныхъ бра́тство и҆ смиренномꙋ́дрїе ѹ҆твердѝ, ста́рость поддержѝ, ѻ҆́троки наста́ви, въ во́зрастѣ соверше́ннѣмъ сꙋ́щыѧ ѹ҆мꙋдрѝ, си̑рыѧ и҆ вдови̑цы застꙋпѝ, ѹ҆тѣснє́нныѧ и҆ въ ско́рбехъ сꙋ́щыѧ ѹ҆тѣ́ши и҆ ѡ҆хранѝ, младе́нцы воспита́й, болѧ́щыѧ ѹ҆врачꙋ́й, плѣнє́нныѧ свободѝ, ѡ҆гражда́ющи ны̀ при́снѡ ѿ всѧ́кагѡ ѕла̀ бл҃гостїю твое́ю, и҆ ѹ҆тѣ́ши ми́лостивнымъ твои́мъ посѣще́нїемъ и҆ всѧ̑ бл҃годѣ́ющыѧ на́мъ. Да́рꙋй же, бл҃га́ѧ, землѝ плодоно́сїе, воздꙋ́хꙋ бл҃горастворе́нїе и҆ всѧ̑, ꙗ҆̀же на по́льзꙋ на́шꙋ да̑ры бл҃говре́мєнныѧ и҆ бл҃гопотрє́бныѧ, всемо́щнымъ твои́мъ предста́тельствомъ пред̾ всест҃о́ю живонача́льною трⷪ҇цею, въ є҆ѧ́же хра́мѣ предстои́мъ всѝ, на́мъ помога́ющи. Пре́жде ѿше́дшыѧ ѻ҆тцы̀ и҆ ма́тєри, бра́тїю и҆ сєстры̀ на́шѧ, и҆ всѧ̑ ѿ лѣ́тъ дре́внихъ ко ст҃ѣ́й і҆кѡ́нѣ твое́й се́й припа́давшыѧ, ѹ҆поко́й въ селе́нїихъ ст҃ы́хъ, въ мѣ́стѣ ѕла́чнѣ, въ мѣ́стѣ поко́йнѣ, и҆дѣ́же нѣ́сть печа́ль и҆ воздыха́нїе. Є҆гда́ же приспѣ́етъ и҆ на́ше ѿ житїѧ̀ сегѡ̀ ѿше́ствїе и҆ къ вѣ́чнѣй жи́зни преселе́нїе, предста́ни на́мъ, пребл҃гослове́ннаѧ дв҃о, и҆ да́рꙋй хрⷭ҇тїа́нскꙋю кончи́нꙋ житїѧ̀ на́шегѡ безболѣ́зненꙋ, непосты́днꙋ, ми́рнꙋ и҆ ст҃ы́хъ та̑инъ прича́стнꙋ, да и҆ въ бꙋ́дꙋщемъ вѣ́цѣ сподо́бимсѧ всѝ, кꙋ́пнѡ со всѣ́ми ст҃ы́ми, безконе́чныѧ бл҃же́нныѧ жи́зни во црⷭ҇твїи возлю́бленнагѡ сн҃а твоегѡ̀, гдⷭ҇а и҆ сп҃са на́шегѡ і҆и҃са хрⷭ҇та̀, є҆мꙋ́же подоба́етъ всѧ́каѧ сла́ва, че́сть и҆ поклоне́нїе, со ѻ҆ц҃е́мъ и҆ ст҃ы́мъ дх҃омъ, во вѣ́ки вѣкѡ́въ.
