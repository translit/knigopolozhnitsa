---
title: "І҆анꙋа́рїа в҃і и҆ а҆́ѵгꙋста є҃і"
navigation:
  key: prayers-virginicons-28
  title: "І҆анꙋа́рїа в҃і и҆ а҆́ѵгꙋста є҃і"
  parent: prayers-virginicons
  order: 28
type: "prayer"
---

## І҆анꙋа́рїа в҃і и҆ а҆́ѵгꙋста є҃і.

## Мл҃тва пред̾ і҆кѡ́ною прест҃ы́ѧ бцⷣы, и҆менꙋ́емою млекопита́тельница:

<versal>П</versal>рїимѝ, гпⷭ҇жѐ бг҃ороди́тельнице, слє́знаѧ молє́нїѧ рабѡ́въ твои́хъ, къ тебѣ̀ притека́ющихъ. Зри́мъ тѧ̀ на ст҃ѣ́й і҆кѡ́нѣ, на рꙋка́хъ носѧ́щꙋю и҆ млеко́мъ пита́ющꙋю сн҃а твоего̀ и҆ бг҃а на́шего, гдⷭ҇а і҆и҃са хрⷭ҇та̀. А҆́ще и҆ безболѣ́зненнѡ родила̀ є҆сѝ є҆го̀, ѻ҆ба́че ма́тєрнїѧ скѡ́рби вѣ́си и҆ не́мѡщи сынѡ́въ и҆ дще́рей человѣ́ческихъ зри́ши. Тѣ́мже те́плѣ припа́дающе къ цѣльбоно́сномꙋ ѡ҆́бразꙋ твоемꙋ̀ и҆ ѹ҆миле́ннѡ се́й лобыза́юще, мо́лимъ тѧ̀, всемлⷭ҇тиваѧ влⷣчце: на́съ грѣ́шныхъ, ѡ҆сꙋжде́нныхъ въ болѣ́знехъ роди́ти и҆ въ печа́лехъ пита́ти ча̑да на̑ша, ми́лостивнѡ пощадѝ и҆ сострада́тельнѡ застꙋпѝ, младе́нцы же на́шѧ, та́кожде и҆ роди́вшыѧ и҆̀хъ, ѿ тѧ́жкагѡ недꙋ́га и҆ го́рькїѧ ско́рби и҆зба́ви. Да́рꙋй и҆̀мъ здра́вїе и҆ бл҃гомо́щїе, да и҆ пита́емїи ѿ си́лы въ си́лꙋ возраста́ти бꙋ́дꙋтъ, и҆ пита́ющыѧ и҆̀хъ и҆спо́лнѧтсѧ ра́достїю и҆ ѹ҆тѣше́нїемъ, ꙗ҆́кѡ да и҆ ны́нѣ предста́тельствомъ твои́мъ и҆з̾ ѹ҆́стъ младе́нєцъ и҆ ссꙋ́щихъ гдⷭ҇ь соверши́тъ хвалꙋ̀ свою̀. Ѽ мт҃и сн҃а бж҃їѧ! Ѹ҆милосе́рдисѧ на ма́тєри сынѡ́въ человѣ́ческихъ и҆ на немощны̑ѧ лю́ди твоѧ̑: постига́ющыѧ на́съ болѣ̑зни ско́рѡ и҆сцѣлѝ, належа́щыѧ на на́съ скѡ́рби и҆ печа̑ли ѹ҆толѝ, и҆ не пре́зри сле́зъ и҆ воздыха́нїй рабѡ́въ твои́хъ. Ѹ҆слы́ши на́съ въ де́нь ско́рби пред̾ і҆кѡ́ною твое́ю припа́дающихъ, и҆ въ де́нь ра́дости и҆ и҆збавле́нїѧ прїимѝ бл҃года̑рнаѧ хвалє́нїѧ серде́цъ на́шихъ. Вознесѝ мѡльбы̀ на́шѧ ко прⷭ҇то́лꙋ сн҃а твоегѡ̀ и҆ бг҃а на́шегѡ, да млⷭ҇тивъ бꙋ́детъ ко грѣхѡ́мъ и҆ не́мощемъ на́шымъ и҆ проба́витъ млⷭ҇ть свою̀ вѣ́дꙋщымъ и҆́мѧ є҆гѡ̀, ꙗ҆́кѡ да и҆ мы̀, и҆ ча̑да на̑ша, просла́вимъ тѧ̀, милосе́рдꙋю застꙋ́пницꙋ и҆ вѣ́рнꙋю наде́ждꙋ ро́да на́шегѡ, во вѣ́ки вѣкѡ́въ.
