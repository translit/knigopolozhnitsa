---
title: "І҆анꙋа́рїа к҃а"
navigation:
  key: prayers-virginicons-29
  title: "І҆анꙋа́рїа к҃а"
  parent: prayers-virginicons
  order: 29
type: "prayer"
---

## І҆анꙋа́рїа к҃а.

## Мл҃тва пред̾ і҆кѡ́ною прест҃ы́ѧ бцⷣы, и҆менꙋ́емою ѿра́да и҆ ѹ҆тѣше́нїе, что́маѧ въ же́нской во и҆́мѧ сеѧ̀ і҆кѡ́ны ѻ҆́бщинѣ, моско́вскїѧ є҆па́рхїи:

<versal data-diacritics="true">Ѽ</versal> прест҃а́ѧ гпⷭ҇жѐ бцⷣе, ѿра́до и҆ ѹ҆тѣше́нїе на́ше! Воззрѝ ми́лостивнѡ на лю́ди предстоѧ́щыѧ съ вѣ́рою и҆ любо́вїю и҆ покланѧ́ющыѧсѧ пречтⷭ҇омꙋ ѡ҆́бразꙋ твоемꙋ̀: прїимѝ на́ше хвале́бное пѣ́нїе и҆ проле́й те́плꙋю твою̀ мл҃твꙋ ѡ҆ на́съ грѣ́шныхъ ко гдⷭ҇ꙋ, да, презрѣ́въ всѧ̑ на̑ша согрѣшє́нїѧ, сп҃се́тъ и҆ поми́лꙋетъ на́съ. Ѽ преди́внаѧ влⷣчце! Покажѝ на на́съ чꙋ̑дныѧ млⷭ҇ти твоѧ̑: сохранѝ и҆ поми́лꙋй бл҃гочести́вѣйшаго госꙋда́рѧ і҆мпера́тора нїкола́ѧ а҆леѯа́ндровича и҆ ве́сь ца́рствꙋющїй до́мъ, да́рꙋй и҆̀мъ здра́вїе и҆ сп҃се́нїе: сохранѝ па́стырей цр҃кве и҆ всѐ хрⷭ҇толюби́вое во́инство. Мо́лимъ тѧ̀ ѹ҆миле́ннѡ, и҆зба́ви и҆ всѣ́хъ на́съ ѿ всѧ́кїѧ ско́рби, наста́ви на пꙋ́ть всѧ́кїѧ добродѣ́тели и҆ бл҃госты́ни, сп҃сѝ ѿ и҆скꙋше́нїй, бѣ́дъ и҆ болѣ́зней, и҆зьмѝ ѿ на́съ ѡ҆клевета̑нїѧ и҆ сва̑ры, сохранѝ ѿ молнїено́снагѡ гро́ма, ѿ запале́нїѧ ѻ҆́гненнагѡ, ѿ гла́да, трꙋ́са, пото́па и҆ смертоно́сныѧ ꙗ҆́звы: пода́ждь на́мъ твою̀ ми́лостивꙋю по́мощь въ пꙋтѝ, и҆ въ мо́ри и҆ на сꙋ́ши. Се́ бо, всемлⷭ҇тиваѧ влⷣчце, во ѹ҆пова́нїи несомнѣ́ннѣмъ тебѣ̀ на́шꙋ ѹ҆бо́гꙋю мл҃твꙋ возно́симъ. Не ѿри́ни на́шихъ сле́зъ и҆ воздыха́нїи, не забꙋ́ди на́съ во всѧ̑ дни̑ жи́зни на́шеѧ, но всегда̀ пребыва́й съ на́ми, и҆ твои́мъ застꙋпле́нїемъ и҆ хода́тайствомъ ѹ҆ гдⷭ҇а подава́й на́мъ ѿра́дꙋ, ѹ҆тѣше́нїе, защи́тꙋ и҆ по́мощь, да сла́вимъ и҆ велича́емъ и҆ ѹ҆блажа́емъ тѧ̀ во всѧ̑ ро́ды во вѣ́ки вѣкѡ́въ.
