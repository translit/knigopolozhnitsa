---
title: "І҆ꙋ́нїа к҃г"
navigation:
  key: prayers-virginicons-56
  title: "І҆ꙋ́нїа к҃г"
  parent: prayers-virginicons
  order: 56
type: "prayer"
---

## І҆ꙋ́нїа к҃г.

## Мл҃тва пред̾ і҆кѡ́ною прест҃ы́ѧ бцⷣы влади́мїрскою красного́рскою:

<versal data-diacritics="true">Ѽ</versal> прест҃а́ѧ дв҃о, мт҃и хрⷭ҇та̀ бг҃а на́шегѡ, цр҃и́це нб҃сѐ и҆ землѝ! Вонмѝ многоболѣ́зненномꙋ воздыха́нїю дꙋ́шъ на́шихъ, при́зри съ высоты̀ ст҃ы́ѧ твоеѧ̀ на на́съ, съ вѣ́рою и҆ любо́вїю покланѧ́ющихсѧ пречтⷭ҇омꙋ (и҆ чꙋдотво́рномꙋ) ѡ҆́бразꙋ твоемꙋ̀. Се́ бо грѣхмѝ погрꙋжа́емїи и҆ скорбьмѝ ѡ҆бꙋрева́емїи, взира́юще на тво́й ѡ҆́бразъ, ꙗ҆́кѡ живѣ́й тебѣ̀ сꙋ́щей съ на́ми, прино́симъ смирє́ннаѧ молє́нїѧ на̑ша. Не и҆́мамы бо и҆ны́ѧ по́мощи, ни и҆на́гѡ предста́тельства, ни ѹ҆тѣше́нїѧ, то́кмѡ тебѐ, ѽ мт҃и всѣ́хъ скорбѧ́щихъ и҆ ѡ҆бремене́нныхъ! Помозѝ на́мъ немощны̑мъ, ѹ҆толѝ скѡ́рби на́шѧ, наста́ви на пꙋ́ть пра́вый на́съ заблꙋжда́ющихъ, ѹ҆врачꙋ́й болѣ́знєннаѧ сердца̀ на̑ша и҆ сп҃сѝ безнаде́жныхъ да́рꙋй на́мъ про́чее вре́мѧ житїѧ̀ на́шегѡ въ ми́рѣ и҆ покаѧ́нїи проводи́ти, пода́ждь хрⷭ҇тїа́нскꙋю кончи́нꙋ, и҆ на стра́шнѣмъ сꙋдѣ̀ сн҃а твоегѡ̀ ꙗ҆ви́сѧ на́мъ милосе́рдаѧ предста́тельница, да всегда̀ пое́мъ, велича́емъ и҆ сла́вимъ тѧ̀, ꙗ҆́кѡ бл҃гꙋ́ю застꙋ́пницꙋ ро́да хрⷭ҇тїа́нскагѡ, со всѣ́ми ѹ҆годи́вшими бг҃ꙋ, во вѣ́ки вѣкѡ́въ.

## Тропа́рь, гла́съ в҃:

<red>Р</red>а́дꙋйсѧ, ст҃а́ѧ горо̀ кра́снаѧ, нб҃сѝ подо́бнаѧ: сла́ва бо бж҃їѧ на тебѣ̀ возсїѧ̀. Взыгра́йте, го́ры и҆ хо́лми, весе́лїемъ, ꙗ҆́кѡ на се́й ст҃ѣ́й горѣ̀ і҆кѡ́на бж҃їѧ мт҃ре, чтⷭ҇на́гѡ є҆ѧ̀ ѹ҆миле́нїѧ, просла́висѧ. Ликꙋ́йте, человѣ́цы, и҆ весели́тесѧ, ꙗ҆́кѡ на́мъ дарова́сѧ бога́тство неѿе́млемое, и҆сцѣле́нїй сокро́вище: гла́сы ꙗ҆́коже трꙋбы̑ возшꙋми́те, прославлѧ́юще є҆ѧ̀ чꙋдеса̀ пресла̑внаѧ. И҆ ты̀, чтⷭ҇аѧ, ра́дꙋйсѧ, ꙗ҆́кѡ съ тобо́ю гдⷭ҇ь.
