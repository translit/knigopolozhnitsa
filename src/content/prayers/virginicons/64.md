---
title: "І҆ꙋ́лїа і҃"
navigation:
  key: prayers-virginicons-64
  title: "І҆ꙋ́лїа і҃"
  parent: prayers-virginicons
  order: 64
type: "prayer"
---

## І҆ꙋ́лїа і҃.

## Мл҃тва пред̾ і҆кѡ́ною прест҃ы́ѧ бцⷣы коне́вскою, и҆з̾ слꙋ́жбы:

<versal data-diacritics="true">Ѽ</versal> всеми́лостиваѧ гпⷭ҇жѐ, дв҃о бцⷣе! Вонмѝ смире́нномꙋ моле́нїю моемꙋ̀, и҆ сокрꙋше́ннѡ ны́нѣ предстоѧ́щагѡ ѡ҆́бразꙋ твоемꙋ̀ ѹ҆слы́ши гла́съ. Вѣ́мъ бо, ѽ содѣ́телѧ моегѡ̀ мт҃и, ꙗ҆́кѡ ты̀ є҆сѝ предста́тельство хрⷭ҇тїа́нъ непосты́дное и҆ хода́тайство ко творцꙋ̀ непрело́жное: вѣ́мъ и҆ сїѐ, ꙗ҆́кѡ беззакѡ́нїѧ моѧ̑ превзыдо́ша главꙋ̀ мою̀ и҆ ꙗ҆́кѡ бре́мѧ тѧ́жкое ѡ҆тѧготѣ́ша на мнѣ̀, и҆ ѹ҆жѐ нѣ́смь досто́инъ ви́дѣти высотꙋ̀ нбⷭ҇нꙋю, нижѐ воззрѣ́ти ко прⷭ҇то́лꙋ сла́вы сн҃а твоегѡ̀ и҆ бг҃а на́шегѡ, но досто́инъ ꙗ҆ви́хсѧ мꙋ́къ и҆ вѣ́чнагѡ ѡ҆сꙋжде́нїѧ. Сегѡ̀ ра́ди къ тебѣ̀ (со предстоѧ́щими кꙋ́пнѡ) припа́даю, тѧ̀ прошꙋ̀ ѹ҆миле́ннѡ, къ тебѣ̀ со слеза́ми взыва́ю: вознесѝ къ немꙋ̀ мт҃рнее твоѐ моле́нїе, да не ѿве́ржетъ на́съ грѣ́шныхъ ѿ лица̀ своегѡ̀, но, ꙗ҆́кѡ млⷭ҇тивъ, да прости́тъ на́мъ согрѣшє́нїѧ на̑ша вѡ́льнаѧ и҆ невѡ́льнаѧ, на пꙋ́ть сп҃се́нїѧ на́съ наставлѧ́ѧ и҆ свы́ше си́лою ко творе́нїю за́повѣдей свои́хъ ѹ҆крѣплѧ́ѧ: да сохрани́тъ на́съ ѿ собла́знѡвъ мі́ра, ѿ вожделѣ́нїй грѣхо́вныхъ, ѿ ко́зней дїа́вольскихъ и҆ ѿ нападе́нїѧ ви́димыхъ вра̑гъ: да бл҃гослови́тъ дѣла̀ рꙋ́къ на́шихъ, подава́ѧ ѡ҆би́тели се́й и҆ всѧ́комꙋ гра́дꙋ и҆ странѣ̀ ѻ҆би́лїе бла̑гъ земны́хъ: сохранѧ́ѧ здра́вїе и҆ ѹ҆твержда́ѧ ски́птръ бл҃гочести́вѣйшагѡ і҆мпера́тора на́шегѡ нїкола́ѧ а҆леѯа́ндровича, да сотвори́тъ и҆ всѣ̑мъ на́мъ дни̑ бла̑ги и҆ безмѧтє́жны: да ѡ҆гради́тъ ми́ромъ цр҃ковь свою̀ ст҃ꙋ́ю, и҆ разстоѧ̑щаѧсѧ да соедини́тъ то́й, ꙗ҆́кѡ бл҃гъ гдⷭ҇и, долготерпѣли́въ и҆ многомлⷭ҇тивъ, ѿ всеѧ̀ тва́ри со ѻ҆ц҃е́мъ и҆ ст҃ы́мъ дх҃омъ сла́вимый во вѣ́ки вѣкѡ́въ.

## Тропа́рь, гла́съ а҃:

<red>В</red>озсїѧ̀ на́мъ, ꙗ҆́кѡ со́лнце свѣтоза́рное ѿ восто́ка въ велелѣ́пїи, твоѧ̀, влⷣчце, і҆кѡ́на, ѡ҆зарѧ́ющи чꙋде́съ сїѧ́нїемъ пресла́внѡ всѣ́хъ, непреста́ннѡ приходѧ́щихъ къ не́й съ вѣ́рою и҆ любо́вїю и҆ молѧ́щихсѧ ѹ҆се́рднѡ твоемꙋ̀ є҆́же ѡ҆ сн҃ѣ твое́мъ и҆ бз҃ѣ вели́чїю. Сла́ва бг҃ꙋ, а҆рсе́нїемъ сїю̀ да́вшемꙋ на́мъ: сла́ва возврати́вшемꙋ ю҆̀ ѿ нова́града: сла́ва дѣ́йствꙋющемꙋ то́ю всѣ̑мъ и҆сцѣлє́нїѧ.
