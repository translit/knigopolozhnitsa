---
title: "І҆ꙋ́нїа л҃"
navigation:
  key: prayers-virginicons-60
  title: "І҆ꙋ́нїа л҃"
  parent: prayers-virginicons
  order: 60
type: "prayer"
---

## І҆ꙋ́нїа л҃.

## Мл҃тва пред̾ чꙋдотво́рною і҆кѡ́ною прест҃ы́ѧ бцⷣы балы́кинскою, что́маѧ въ нїкола́евской цр҃кви села̀ балы́кина, черни́говскїѧ є҆па́рхїи:

<versal>Н</versal>ѣ́когда ѿ све́ѡвъ гра́дъ тво́й защити́вшаѧ, ѽ мт҃и бж҃їѧ, милосе́рдїе на́мъ ꙗ҆ви́ла є҆сѝ, пра́ведный гнѣ́въ и҆ преще́нїе бж҃їе ѿ землѝ рѡссі́йскїѧ ѿврати́вши, и҆ та́кѡ во ѡ҆́бласти сѣ́верстѣй твоегѡ̀ всечестна́гѡ ли́ка ѡ҆́бразъ просла́вила є҆сѝ, ви̑димыѧ сле́зы ѡ҆ пра́дѣдѣхъ на́шихъ, ѿ сꙋпоста̑тъ вою́емыхъ, и҆злива́ющи. Та́же здра́вїе слѣпы̑мъ и҆ бѣсны̑мъ ѿ сеѧ̀ і҆кѡ́ны мно́гащи подава́ла є҆сѝ, и҆ предста́тельствомъ твои́мъ мо́ръ на человѣ́ки бы́вшїй и҆ ꙗ҆́зю на ско́ты прише́дшꙋю прекрати́ла є҆сѝ. Ты̀ и҆ ны́нѣ стрꙋи̑ милосе́рдїѧ всѣ̑мъ съ несꙋмнѣ́нною вѣ́рою во твою̀ всеси́льнꙋю по́мощь прибѣга́ющымъ и҆злива́еши. Вонмѝ ѹ҆̀бо моле́нїю на́шемꙋ, и҆ пꙋ́ть на́шегѡ земна́гѡ скита́нїѧ ѹ҆пра́ви, въ жи́знь вѣ́чнꙋю се́й приводѧ́щи. Тѣ́мже и҆ лю́ди церкѡ́вныѧ ѿ сѣте́й лжепроро́кѡвъ и҆ лжеꙋчи́телей, взе́млющихсѧ на ра́зꙋмъ бж҃їй, сохранѝ, и҆ всѣ̑мъ на́мъ чистотꙋ̀ помышле́нїй пода́ждь. А҆́ще бо сле́зы и҆ молє́нїѧ на̑ша не довлѣ́ютъ прегрѣше́нїй на́шихъ ѡ҆чи́стити, но къ си̑мъ да приложи́тсѧ твоѐ всеси́льное предста́тельство, на не́же ѹ҆пова́юще, воспѣва́емъ ѻ҆ц҃а̀ и҆ сн҃а и҆ ст҃а́го дх҃а, ны́нѣ и҆ при́снѡ и҆ во вѣ́ки вѣкѡ́въ.

## Тропа́рь, гла́съ д҃, пое́мый въ то́йже цр҃кви:

<red>З</red>астꙋ́пнице землѝ рѡссі́йскїѧ ѿ наше́ствїѧ све́йскагѡ и҆ непреста́ннаѧ за на́съ мл҃твеннице, ми́ръ землѝ и҆ дꙋша́мъ на́шымъ ѹ҆ гдⷭ҇а и҆спросѝ, да свѧти́тсѧ въ на́съ и҆́мѧ бж҃їе во вѣ́ки.
