---
title: "Ма́їа к҃а, і҆ꙋ́нїа к҃г и҆ а҆́ѵгꙋста к҃ѕ"
navigation:
  key: prayers-virginicons-48
  title: "Ма́їа к҃а, і҆ꙋ́нїа к҃г и҆ а҆́ѵгꙋста к҃ѕ"
  parent: prayers-virginicons
  order: 48
type: "prayer"
---

## Ма́їа к҃а, і҆ꙋ́нїа к҃г и҆ а҆́ѵгꙋста к҃ѕ.

## Мл҃твы пред̾ і҆кѡ́ною прест҃ы́ѧ бцⷣы влади́мїрскою.



## Мл҃тва а҃, и҆з̾ а҆ка́ѳїста:

<versal data-diacritics="true">Ѽ</versal> всемлⷭ҇тиваѧ гпⷭ҇жѐ бцⷣе, нбⷭ҇наѧ цр҃и́це, всемо́щнаѧ застꙋ́пнице, непосты́дное на́ше ѹ҆пова́нїе! Бл҃годари́мъ тѧ̀ ѡ҆ всѣ́хъ бл҃годѣѧ́нїихъ, рѡссі̑йскимъ лю́демъ ѿ тебє̀ бы́вшихъ, ѿдре́вле и҆ додне́сь ѿ чꙋдотво́рныѧ і҆кѡ́ны твоеѧ̀ ꙗ҆вле́нныхъ. И҆ ны́нѣ, пребл҃га́ѧ влⷣчце, при́зри на ны̀ грѣ̑шныѧ и҆ недостѡ́йныѧ рабы̑ твоѧ̑, ꙗ҆вѝ на́мъ млⷭ҇ть твою̀, и҆ молѝ сн҃а твоего̀, хрⷭ҇та̀ бг҃а на́шего, ѡ҆ є҆́же и҆зба́витисѧ на́мъ ѿ всѧ́кагѡ ѕла̀, и҆ сохрани́тисѧ ца́рствꙋющымъ градѡ́мъ, всѧ́комꙋ гра́дꙋ и҆ ве́си и҆ все́й странѣ̀ на́шей ѿ гла́да, гꙋби́тельства, трꙋ́са, пото́па, ѻ҆гнѧ̀, меча̀, наше́ствїѧ и҆ноплемє́нникъ и҆ междоꙋсо́бныѧ бра́ни. И҆спросѝ бл҃гочести́вѣйшемꙋ, самодержа́внѣйшемꙋ, вели́комꙋ госꙋда́рю на́шемꙋ, і҆мпера́торꙋ нїкола́ю а҆леѯа́ндровичꙋ и҆ всемꙋ̀ ца́рствꙋющемꙋ до́мꙋ бл҃годе́нственное и҆ ми́рное житїѐ, здра́вїе, долгоде́нствїе, во все́мъ бл҃го́е поспѣше́нїе и҆ сп҃се́нїе. Сохранѝ и҆ ѹ҆мꙋдрѝ па́стырей цр҃кве, є҆́же досто́йнѡ пастѝ ста́до хрⷭ҇то́во и҆ пра́вѡ пра́вити сло́во и҆́стины: ѹ҆крѣпѝ хрⷭ҇толюби́вое всерѡссі́йское во́инство, пода́ждь дꙋ́хъ совѣ́та и҆ ра́зꙋма военача́льникѡмъ, градонача́льникѡмъ и҆ всѣ̑мъ, и҆̀же во вла́сти сꙋ́ть: низпослѝ ст҃о́е твоѐ благослове́нїе и҆ всѣ̑мъ правосла̑внымъ хрⷭ҇тїа́нѡмъ, покланѧ́ющымсѧ тѝ и҆ молѧ́щымсѧ пред̾ цѣльбоно́сною твое́ю і҆кѡ́ною. Бꙋ́ди на́мъ застꙋ́пница и҆ хода́таица пред̾ прⷭ҇то́ломъ всевы́шнѧгѡ, и҆дѣ́же предстои́ши. Къ комꙋ̀ ѹ҆̀бо прибѣ́гнемъ, а҆́ще не къ тебѣ̀, влⷣчце; Комꙋ̀ принесе́мъ сле́зы и҆ воздыха̑нїѧ, а҆́ще не тебѣ̀, прест҃а́ѧ бцⷣе; Не и҆́мамы бо и҆ны́ѧ по́мощи, не и҆́мамы и҆ны́ѧ наде́жды, ра́звѣ тебє̀, нбⷭ҇наѧ цр҃и́це. Под̾ тво́й покро́въ притека́емъ: мл҃твами твои́ми низпослѝ на́мъ ми́ръ, здра́вїе, землѝ плодоно́сїе, воздꙋ́ха бл҃горастворе́нїе, и҆зба́ви ны̀ ѿ всѧ́кихъ бѣ́дъ и҆ скорбе́й, ѿ всѧ́кихъ недꙋ́гѡвъ и҆ болѣ́зней, ѿ внеза́пныѧ сме́рти и҆ ѿ всѣ́хъ ѡ҆ѕлобле́нїй врагѡ́въ ви́димыхъ и҆ неви́димыхъ. Вразꙋмѝ и҆ наꙋчи́ ны, ѽ всемлⷭ҇тиваѧ застꙋ́пнице, пꙋ́ть земна́гѡ сегѡ̀ житїѧ̀ безгрѣ́шнѡ проитѝ. Ты̀ вѣ́си не́мѡщи на́шѧ, вѣ́си и҆ согрѣшє́нїѧ на̑ша, но и҆ вѣ́рꙋ вѣ́си, и҆ ѹ҆пова́нїе ви́диши: тѣ́мже да́рꙋй на́мъ и҆справле́нїе грѣхо́вныѧ жи́зни и҆ ѹ҆мѧгчѝ ѕла̑ѧ сердца̀ на̑ша. Ѹ҆крѣпѝ въ на́съ пра́вꙋю вѣ́рꙋ, вложѝ въ сердца̀ на̑ша дꙋ́хъ стра́ха бж҃їѧ, дꙋ́хъ бл҃гоче́стїѧ, дꙋ́хъ смире́нїѧ, терпѣ́нїѧ и҆ любвѐ, въ до́брыхъ дѣ́лѣхъ преꙋспѣ́ѧнїе: и҆зба́ви же на́съ ѿ и҆скꙋше́нїй, ѿ па́гꙋбныхъ дꙋшевре́дныхъ ѹ҆че́нїй, ѿ невѣ́рїѧ, развраще́нїѧ и҆ поги́бели вѣ́чныѧ. Тебѐ ѹ҆̀бо про́симъ, пречтⷭ҇аѧ влⷣчце, и҆ припа́дающе пред̾ ст҃о́ю твое́ю і҆кѡ́ною, мо́лимсѧ: ѹ҆милосе́рдисѧ на ны̀ и҆ поми́лꙋй ны̀, въ стра́шный же де́нь сꙋда̀ хода́тайствомъ и҆ застꙋпле́нїемъ твои́мъ сподо́би ны̀ ста́ти ѡ҆деснꙋ́ю сн҃а твоегѡ̀, хрⷭ҇та̀ бг҃а на́шегѡ, є҆мꙋ́же подоба́етъ всѧ́каѧ сла́ва, че́сть и҆ поклоне́нїе, со безнача́льнымъ є҆гѡ̀ ѻ҆ц҃е́мъ, и҆ прест҃ы́мъ и҆ бл҃ги́мъ и҆ є҆диносꙋ́щнымъ є҆гѡ̀ дх҃омъ, ны́нѣ и҆ при́снѡ и҆ во вѣ́ки вѣкѡ́въ.

## Мл҃тва в҃:

<versal data-diacritics="true">Ѽ</versal> прест҃а́ѧ гпⷭ҇жѐ влⷣчце бцⷣе! Вы́шши є҆сѝ всѣ́хъ а҆́гг҃лъ и҆ а҆рха̑гг҃лъ, и҆ всеѧ̀ тва́ри честнѣ́йши: помо́щница є҆сѝ ѡ҆би́димыхъ, ненадѣ́ющихсѧ надѣ́ѧнїе, ѹ҆бо́гихъ застꙋ́пница, печа́льныхъ ѹ҆тѣше́нїе, а҆́лчꙋщихъ корми́тельница, наги́хъ ѡ҆дѣѧ́нїе, больны́хъ и҆сцѣле́нїе, грѣ́шныхъ сп҃се́нїе, хрⷭ҇тїа́нъ всѣ́хъ поможе́нїе и҆ застꙋпле́нїе. Ѽ всемлⷭ҇тиваѧ гпⷭ҇жѐ, дв҃о бцⷣе влⷣчце! Млⷭ҇тїю твое́ю сп҃сѝ и҆ поми́лꙋй бл҃гочести́вѣйшаго, самодержа́внѣйшаго, вели́каго госꙋда́рѧ на́шего, і҆мпера́тора нїкола́ѧ а҆леѯа́ндровича всеѧ̀ рѡссі́и: сꙋпрꙋ́гꙋ є҆гѡ̀, бл҃гочести́вѣйшꙋю госꙋда́рыню і҆мператрі́цꙋ а҆леѯа́ндрꙋ ѳео́дѡровнꙋ: ма́терь є҆гѡ̀, бл҃гочести́вѣйшꙋю госꙋда́рыню і҆мператрі́цꙋ марі́ю ѳео́дѡровнꙋ: наслѣ́дника є҆гѡ̀, бл҃говѣ́рнаго госꙋда́рѧ цесаре́вича и҆ вели́каго кнѧ́зѧ а҆леѯі́ѧ нїкола́евича, и҆ ве́сь ца́рствꙋющїй до́мъ. Сп҃сѝ, гпⷭ҇жѐ, и҆ поми́лꙋй ра̑бъ твои́хъ, ст҃ѣ́йшїй прави́тельствꙋющїй сѷно́дъ, и҆ преѡсщ҃є́нныѧ митрополі́ты, а҆рхїепі́скопы и҆ є҆пі́скопы, и҆ ве́сь сщ҃е́нническїй и҆ и҆́ноческїй чи́нъ, и҆ бл҃говѣ́рныхъ прави́тельствꙋющїй сѷгкли́тъ, и҆ военача́льники, градонача́льники и҆ хрⷭ҇толюби́вое во́инство, и҆ доброхо́ты, и҆ всѧ̑ правосла̑вныѧ хрⷭ҇тїа́ны ри́зою твое́ю честно́ю защитѝ: и҆ ѹ҆молѝ, гпⷭ҇жѐ, и҆з̾ тебє̀ без̾ сѣ́мене воплоти́вшагосѧ хрⷭ҇та̀ бг҃а на́шего, да препоѧ́шетъ на́съ си́лою свое́ю свы́ше на неви̑димыѧ и҆ ви̑димыѧ врагѝ на́шѧ. Ѽ всемлⷭ҇тиваѧ гпⷭ҇жѐ влⷣчце бцⷣе! Воздви́гни на́съ и҆з̾ глꙋбины̀ грѣхо́вныѧ, и҆ и҆зба́ви на́съ ѿ гла́да, гꙋби́тельства, ѿ трꙋ́са и҆ пото́па, ѿ ѻ҆гнѧ̀ и҆ меча̀, ѿ нахожде́нїѧ и҆ноплеме́нныхъ и҆ междоꙋсо́бныѧ бра́ни, и҆ ѿ внеза́пныѧ сме́рти, и҆ ѿ нападе́нїѧ вра́жїѧ, и҆ ѿ тлетво́рныхъ вѣ̑тръ, и҆ ѿ смертоно́сныѧ ꙗ҆́звы, и҆ ѿ всѧ́кагѡ ѕла̀. Пода́ждь, гпⷭ҇жѐ, ми́ръ и҆ здра́вїе рабѡ́мъ твои̑мъ, всѣ̑мъ правосла̑внымъ хрⷭ҇тїа́нѡмъ, и҆ просвѣтѝ и҆̀мъ ѹ҆́мъ и҆ ѻ҆́чи сердє́чныѧ, є҆́же ко спасе́нїю: и҆ сподо́би ны̀, грѣ̑шныѧ рабы̑ твоѧ̑, црⷭ҇твїѧ сн҃а твоегѡ̀, хрⷭ҇та̀ бг҃а на́шегѡ: ꙗ҆́кѡ держа́ва є҆гѡ̀ бл҃гослове́на и҆ препросла́влена, со безнача́льнымъ є҆гѡ̀ ѻ҆ц҃е́мъ, и҆ съ прест҃ы́мъ и҆ бл҃ги́мъ и҆ животворѧ́щимъ є҆гѡ̀ дх҃омъ, ны́нѣ и҆ при́снѡ и҆ во вѣ́ки вѣкѡ́въ.

## Мл҃тва г҃:

<versal>П</versal>рїимѝ, всебл҃гомо́щнаѧ, пречтⷭ҇аѧ гпⷭ҇жѐ, влⷣчце бг҃ороди́тельнице, сїѧ̑ честны̑ѧ да́ры, тебѣ̀ є҆ди́нѣй прикла̑дныѧ, ѿ на́съ недосто́йныхъ рабѡ́въ твои́хъ, ѿ всѣ́хъ родѡ́въ и҆збра́ннаѧ, всѣ́хъ тва́рей нбⷭ҇ныхъ и҆ земны́хъ вы́шшаѧ ꙗ҆́вльшаѧсѧ. Поне́же бо тебє̀ ра́ди бы́сть гдⷭ҇и си́лъ съ на́ми, и҆ тобо́ю сн҃а бж҃їѧ позна́хомъ, и҆ сподо́бихомсѧ ст҃а́гѡ тѣ́ла є҆гѡ̀ и҆ пречтⷭ҇ыѧ кро́ве є҆гѡ̀. Тѣ́мже бл҃же́нна є҆сѝ въ ро́дѣхъ родѡ́въ, бг҃обл҃же́ннаѧ, херꙋві́мѡвъ свѣтлѣ́йши и҆ серафі́мѡвъ чтⷭ҇нѣ́йши сꙋ́щаѧ. И҆ ны́нѣ, всепѣ́таѧ прест҃а́ѧ бцⷣе, не преста́й молѧ́щисѧ ѡ҆ на́съ недосто́йныхъ рабѣ́хъ твои́хъ, є҆́же и҆зба́витисѧ на́мъ ѿ всѧ́кагѡ совѣ́та лꙋка́вагѡ и҆ ѿ всѧ́кагѡ ѡ҆бстоѧ́нїѧ, и҆ сохрани́тисѧ на́мъ невреждє́нымъ ѿ всѧ́кагѡ ꙗ҆дови́тагѡ прило́га дїа́вольскагѡ. Но да́же до конца̀ мл҃твами твои́ми неѡсꙋжде́нныхъ на́съ соблюдѝ: ꙗ҆́кѡ да твои́мъ застꙋпле́нїемъ и҆ по́мощїю сп҃са́еми, сла́вꙋ, хвалꙋ̀, бл҃годаре́нїе и҆ поклоне́нїе за всѧ̑ въ трⷪ҇цѣ є҆ди́номꙋ бг҃ꙋ и҆ всѣ́хъ созда́телю возсыла́емъ, ны́нѣ и҆ при́снѡ и҆ во вѣ́ки вѣкѡ́въ.

## Мл҃тва д҃:

<versal>Ц</versal>р҃и́це моѧ̀ пребл҃га́ѧ, наде́ждо моѧ̀ бцⷣе, прибѣ́жище си́рыхъ и҆ стра́нныхъ предста́тельнице, скорбѧ́щихъ ра́досте, ѡ҆би́димыхъ покрови́тельнице! Зри́ши мою̀ бѣдꙋ̀, зри́ши мою̀ ско́рбь: помози́ ми ꙗ҆́кѡ не́мощнꙋ, напра́ви мѧ̀ ꙗ҆́кѡ стра́нна. Ѡ҆би́дꙋ мою̀ вѣ́си, разрѣшѝ тꙋ̀, ꙗ҆́коже во́лиши: ꙗ҆́кѡ не и҆́мамъ и҆ны́ѧ по́мощи ра́звѣ тебє̀, ни и҆ны́ѧ предста́тельницы, ни бл҃гі́ѧ ѹ҆тѣ́шительницы, то́кмѡ тебѐ, ѽ бг҃омт҃и, ꙗ҆́кѡ да сохрани́ши мѧ̀ и҆ покры́еши во вѣ́ки вѣкѡ́въ.

## Мл҃тва є҃:

<versal data-diacritics="true">Ѽ</versal> прест҃а́ѧ гпⷭ҇жѐ влⷣчце бцⷣе! Прїимѝ недосто́йнꙋю мл҃твꙋ на́шꙋ, и҆ сохранѝ на́съ ѿ навѣ́та ѕлы́хъ человѣ̑къ и҆ ѿ внеза́пныѧ сме́рти, и҆ да́рꙋй на́мъ пре́жде конца̀ покаѧ́нїе. На моле́нїе на́ше ѹ҆милосе́рдисѧ, и҆ ра́дость вмѣ́стѡ печа́ли да́рꙋй. И҆ и҆зба́ви на́съ, гпⷭ҇жѐ, ѿ всѧ́кїѧ бѣды̀ и҆ напа́сти, ско́рби и҆ болѣ́зни и҆ ѿ всѧ́кагѡ ѕла̀. И҆ сподо́би ны̀, грѣ̑шныѧ рабы̑ твоѧ̑, ѡ҆деснꙋ́ю ста́ти во второ́мъ прише́ствїи сн҃а твоегѡ̀, хрⷭ҇та̀ бг҃а на́шегѡ, и҆ наслѣ́дники бы́ти црⷭ҇твїѧ нбⷭ҇нагѡ и҆ жи́зни вѣ́чныѧ со всѣ́ми ст҃ы́ми въ безконє́чныѧ вѣ́ки вѣкѡ́въ.

## Мл҃тва ѕ҃, что́маѧ въ бг҃оѧвле́нскомъ собо́рѣ гра́да кнѧги́нина, нижегоро́дскїѧ є҆па́рхїи:

<versal>К</versal>ъ комꙋ̀ возопїе́мъ, влⷣчце; Къ комꙋ̀ прибѣ́гнемъ въ го́рести на́шей, а҆́ще не къ тебѣ̀, цр҃и́це нбⷭ҇наѧ; Кто̀ пла́чь на́шъ и҆ воздыха́нїе прїи́метъ, а҆́ще не ты̀, пренепоро́чнаѧ, наде́ждо хрⷭ҇тїа́нъ и҆ прибѣ́жище на́мъ грѣ̑шнымъ; Кто̀ па́че тебє̀ въ млⷭ҇ти; Приклонѝ ѹ҆́хо твоѐ къ на́мъ, влⷣчце, мт҃и бг҃а на́шегѡ, и҆ не пре́зри тре́бꙋющихъ твоеѧ̀ по́мощи: ѹ҆слы́ши стена́нїе на́ше, подкрѣпѝ на́съ грѣ́шныхъ, вразꙋмѝ и҆ наꙋчѝ, цр҃и́це нбⷭ҇наѧ, и҆ не ѿстꙋпѝ ѿ на́съ ра̑бъ твои́хъ, влⷣчце, за ропта́нїе на́ше, но бꙋ́ди на́мъ мт҃и и҆ застꙋ́пница, и҆ врꙋчѝ на́съ ми́лостивомꙋ покро́вꙋ сн҃а твоегѡ̀: ѹ҆стро́й ѡ҆ на́съ, ка́кѡ ѹ҆го́дно бꙋ́детъ ст҃ѣ́й твое́й во́ли, и҆ приведѝ на́съ грѣ́шныхъ къ ти́хой и҆ безмѧте́жнѣй жи́зни, да пла́чемсѧ ѡ҆ грѣсѣ́хъ на́шихъ, да возра́дꙋемсѧ же съ тобо́ю всегда̀, ны́нѣ и҆ при́снѡ и҆ во вѣ́ки вѣкѡ́въ.

## Мл҃тва з҃, что́маѧ въ корни́лїево-коме́льскомъ монастырѣ̀, во́логодскїѧ є҆па́рхїи:

<versal data-diacritics="true">Ѽ</versal> прест҃а́ѧ влⷣчце на́ша бцⷣе, нбⷭ҇наѧ цр҃и́це, на́ша пребл҃га́ѧ наде́ждо, преизѧ́щнаѧ ѻ҆трокови́це, ненадѣ́ющымсѧ надѣ́ѧнїе, грѣ̑шнымъ сп҃се́нїе, си̑рымъ прибѣ́жище, стра̑ннымъ предста́тельнице, наги̑мъ ѡ҆дѣѧ́нїе, скорбѧ́щымъ ѹ҆тѣше́нїе и҆ ра́досте, ѡ҆би̑димымъ покрови́тельнице и҆ всѣ̑мъ сꙋ́щымъ въ бѣда́хъ и҆ напа́стехъ вспоможе́нїе и҆ застꙋпле́нїе! Ѽ всемлⷭ҇тиваѧ гпⷭ҇жѐ дв҃о бцⷣе! Зри́ши на́шѧ бѣды̑, скѡ́рби и҆ напа̑сти: помозѝ на́мъ немощны̑мъ, печа̑льнымъ и҆ ѹ҆ны̑лымъ, скѡ́рбнымъ же и҆ ѿча̑ѧннымъ, и҆ всѧ́кꙋ печа́ль ѿимѝ ѿ на́съ. Ѡ҆би́дꙋ на́шꙋ ты̀ вѣ́си: разрѣшѝ тꙋ̀, всенепоро́чнаѧ, ꙗ҆́коже во́лиши и҆ мо́жеши: не да́ждь на́мъ во ѿча́ѧнїе впа́сти. Не и҆́мамы бо и҆ны́ѧ по́мощи, ра́звѣ сн҃а твоегѡ̀, хрⷭ҇та̀ бг҃а на́шегѡ, и҆ тебє̀, ѽ мт҃и бж҃їѧ, ѽ влⷣчце на́ша! Тѣ́мже на тво́й пречтⷭ҇ый ѡ҆́бразъ со воздыха́нїемъ и҆ съ сокрꙋше́нїемъ се́рдца взира́емъ, и҆ колѣ̑на до землѝ преклонѧ́емъ, взыва́юще: при́зри бл҃госе́рдымъ ѻ҆́комъ, всепѣ́таѧ бцⷣе, и҆ ѹ҆слы́ши на́съ, пребл҃га́ѧ: не ѿри́ни, но бл҃говолѝ поми́ловати: не ѡ҆мерзѝ на́шегѡ воздыха́нїѧ. Никто́же бо притека́ѧй къ тебѣ̀ посра́мленъ ѿ тебє̀ и҆схо́дитъ, но про́ситъ бл҃года́ти и҆ прїе́млетъ да́ръ на по́льзꙋ проше́нїѧ во вѣ́ки вѣкѡ́въ.

## Тропа́рь, гла́съ д҃:

<red>Д</red>не́сь свѣ́тлѡ красꙋ́етсѧ сла́внѣйшїй гра́дъ москва̀, ꙗ҆́кѡ зарю̀ со́лнечнꙋю воспрїе́мши, влⷣчце, чꙋдотво́рнꙋю твою̀ і҆кѡ́нꙋ, къ не́йже ны́нѣ мы̀ притека́юще и҆ молѧ́щесѧ тебѣ̀, взыва́емъ си́це: ѽ пречꙋ́днаѧ влⷣчце бцⷣе! Моли́сѧ и҆з̾ тебє̀ воплоще́нномꙋ хрⷭ҇тꙋ̀ бг҃ꙋ на́шемꙋ, да и҆зба́витъ гра́дъ се́й и҆ всѧ̑ гра́ды и҆ страны̑ хрⷭ҇тїа̑нскїѧ невреди̑мы ѿ всѣ́хъ навѣ̑тъ вра́жїихъ, и҆ сп҃се́тъ дꙋ́шы на́шѧ, ꙗ҆́кѡ милосе́рдъ.
