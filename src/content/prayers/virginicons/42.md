---
title: "А҆прі́лїа в҃і"
navigation:
  key: prayers-virginicons-42
  title: "А҆прі́лїа в҃і"
  parent: prayers-virginicons
  order: 42
type: "prayer"
---

## А҆прі́лїа в҃і.

## Мл҃тва пред̾ чꙋдотво́рною і҆кѡ́ною прест҃ы́ѧ бцⷣы бѣлы́ничскою, что́маѧ въ бѣлы́ничскомъ бг҃оро́дицкомъ монастырѣ̀, могиле́вскїѧ є҆па́рхїи:

<versal data-diacritics="true">Ѽ</versal> всемлⷭ҇тиваѧ гпⷭ҇жѐ, цр҃и́це бцⷣе, ѿ всѣ́хъ родѡ́въ и҆збра́ннаѧ и҆ всѣ́ми рѡ́ды нбⷭ҇ными и҆ земны́ми ѹ҆бл҃жа́емаѧ! Смире́ннѡ мо́лимсѧ тебѣ̀: воззрѝ ми́лостивнѡ на предстоѧ́щыѧ пред̾ ст҃о́ю и҆ чꙋдотво́рною і҆кѡ́ною твое́ю лю́ди сїѧ̑, ꙗ҆́кѡ тебѣ̀ само́й тꙋ̀ сꙋ́щей, и҆ прїимѝ мл҃твы и҆ пѣ́нїе, со ѹ҆миле́нїемъ тебѣ̀ ны́нѣ приноси̑мыѧ ѿ недосто́йныхъ ра̑бъ твои́хъ, и҆ пода́ждь съ вѣ́рою просѧ́щымъ по коемꙋ́ждо проше́нїю и҆сполне́нїе. Ты̀, и҆менꙋ́емаѧ всѣ́хъ скорбѧ́щихъ ра́дость, ѹ҆слы́ши на́съ ско́рбныхъ: ты̀, нарица́емаѧ ѹ҆толе́нїе печа́лей, ѹ҆толѝ на́шꙋ печа́ль: ты̀, кꙋпино̀ неѡпали́маѧ, сохранѝ мі́ръ и҆ всѣ́хъ на́съ ѿ вредоно́сныхъ ѻ҆́гненныхъ стрѣ́лъ врага̀: ты̀, взыска́нїе поги́бшихъ, не попꙋстѝ на́мъ поги́бнꙋти въ бе́зднѣ грѣхѡ́въ на́шихъ: ты̀, ѻ҆диги́трїе, ѹ҆казꙋ́й на́мъ пра́вый пꙋ́ть ко сп҃се́нїю: ты̀, неꙋвѧда́емый цвѣ́те чистоты̀, пода́ждь на́мъ по́мощь, плотско́ю стра́стїю ѡ҆бꙋрева́ємымъ, и҆ сердца̀ на̑ша ѹ҆цѣломꙋ́дри: ты̀, бг҃олюби́ваѧ скоропослꙋ́шнице, ѹ҆слы́ши въ ча́съ се́й мл҃твꙋ на́шꙋ: ты̀, застꙋ́пнице ѹ҆се́рднаѧ, мт҃и гдⷭ҇а вы́шнѧгѡ и҆ на́ша мт҃и и҆ наде́ждо, ѡ҆блегчѝ ско́рбь на́шꙋ: немощны̑мъ здра́вїе да́рꙋй, разсла́блєнныѧ и҆ недꙋ̑жныѧ и҆сцѣлѝ и҆ ѿ ѻ҆дра̀ болѣ́зни возста́ви, прокажє́нныѧ ѡ҆чи́сти, слѣпы̑мъ зрѣ́нїе да́рꙋй, бѣсны̑ѧ ѿ бѣсѡ́въ свободѝ, ѡ҆би̑димыѧ ѿ ѡ҆би́дъ и҆зба́ви, скорбѧ́щымъ ѹ҆тѣше́нїе низпослѝ, вдови̑цы и҆ си̑рыѧ защитѝ, грѣ̑шныѧ къ покаѧ́нїю призовѝ и҆ на пꙋ́ть сп҃се́нїѧ напра́ви, ка́ющымсѧ проще́нїе да́рꙋй, ста́рость поддержѝ, ю҆́ныѧ наста́ви, ма̑лыѧ дѣ́ти сохранѝ, въ до́мѣхъ ми́ръ и҆ дрꙋжелю́бїе ѹ҆твердѝ, пꙋтеше́ствꙋющымъ спꙋтеше́ствꙋй, въ морѧ́хъ пла́вающымъ бꙋ́ди до́браѧ ко́рмчаѧ, и҆ бл҃готи́шїе да́рꙋй: бл҃гочести́вѣйшемꙋ госꙋда́рю на́шемꙋ і҆мпера́торꙋ нїкола́ю а҆леѯа́ндровичꙋ на врагѝ побѣ́дꙋ и҆ ѡ҆долѣ́нїе да́рꙋй: є҆́рєси и҆ раско́лы и҆скоренѝ, ѿпа́дшыѧ ѿ бл҃гочести́выѧ вѣ́ры на пꙋ́ть пра́вый ѡ҆братѝ: странꙋ̀ на́шꙋ ми́ромъ ѡ҆градѝ: всѣ́хъ же на́съ ѿ внеза́пныѧ сме́рти сохранѝ, землѝ бл҃гопло́дїе и҆ всѧ́кое дꙋше́вномꙋ на́шемꙋ и҆ тѣле́сномꙋ здра́вїю и҆ сп҃се́нїю поле́зное да́рꙋй, всѧ̑ бо хода́тайствомъ къ сн҃ꙋ твоемꙋ̀, хрⷭ҇тꙋ̀ бг҃ꙋ на́шемꙋ, мо́жеши. Ѽ всепѣ́таѧ мт҃и, прест҃а́ѧ дв҃о бцⷣе! Не преста́й моли́тисѧ ѡ҆ на́съ недосто́йныхъ, ко пречтⷭ҇омꙋ ѡ҆́бразꙋ твоемꙋ̀ со ѹ҆миле́нїемъ припа́дающихъ и҆ со стра́хомъ и҆ любо́вїю на се́й взира́ющихъ: ѹ҆слы́ши на́съ, влⷣчце, на тѧ̀ по бз҃ѣ є҆ди́нꙋ наде́ждꙋ и҆мꙋ́щихъ. Пре́жде же ѿше́дшыѧ ѻ҆тцы̀ и҆ ма́тєри, бра́тїю и҆ сєстры̀ на́шѧ ѹ҆поко́й въ селе́нїихъ ст҃ы́хъ, въ мѣ́стѣ ѕла́чнѣ, въ мѣ́стѣ поко́йнѣ, и҆дѣ́же нѣ́сть печа́ль и҆ воздыха́нїе. Є҆гда́ же приспѣ́етъ и҆ на́ше ѿ житїѧ̀ сегѡ̀ ѿше́ствїе и҆ къ вѣ́чнѣй жи́зни преселе́нїе, предста́ни на́мъ, пребл҃гослове́ннаѧ наде́ждо на́ша, и҆ да́рꙋй на́мъ хрⷭ҇тїа́нскꙋю кончи́нꙋ безболѣ́зненꙋ, непосты́днꙋ, ми́рнꙋ и҆ ст҃ы́хъ та̑инъ прича́стнꙋ, да и҆ въ бꙋ́дꙋщемъ вѣ́цѣ сподо́бимсѧ всѝ, кꙋ́пнѡ со всѣ́ми ст҃ы́ми, безконе́чныѧ бл҃же́нныѧ жи́зни во црⷭ҇твїи возлю́бленнагѡ сн҃а твоегѡ̀, гдⷭ҇а на́шегѡ і҆и҃са хрⷭ҇та̀, є҆мꙋ́же подоба́етъ всѧ́каѧ сла́ва, че́сть и҆ поклоне́нїе, со безнача́льнымъ є҆гѡ̀ ѻ҆ц҃е́мъ, и҆ прест҃ы́мъ и҆ бл҃ги́мъ и҆ животворѧ́щимъ є҆гѡ̀ дх҃омъ, ны́нѣ и҆ при́снѡ и҆ во вѣ́ки вѣкѡ́въ.
