---
title: "І҆ꙋ́нїа к҃д"
navigation:
  key: prayers-saintsmayaug-52
  title: "І҆ꙋ́нїа к҃д"
  parent: prayers-saintsmayaug
  order: 52
type: "prayer"
---

## І҆ꙋ́нїа к҃д.

## Мл҃тва ст҃ы̑мъ пра́вєднымъ ѻ҆трокѡ́мъ і҆ѡа́ннꙋ и҆ і҆а́кѡвꙋ, меню̑жскимъ чꙋдотво́рцємъ, что́маѧ въ меню́жской цр҃кви, новгоро́дскїѧ є҆па́рхїи, и҆з̾ рꙋкопи́снагѡ а҆ка́ѳїста:

<versal data-diacritics="true">Ѽ</versal> ст҃і́и пра́веднїи ѻ҆́троцы і҆ѡа́нне и҆ і҆а́кѡве, при́снїи ѡ҆ предстоѧ́щихъ во хра́мѣ се́мъ мл҃твєнницы! Вы̀, ѿ кꙋпѣ́ли ст҃а́гѡ креще́нїѧ бг҃омъ и҆збра́ни бы́вше, вѣнце́мъ страда́льческимъ ѿ хрⷭ҇та̀ ѹ҆краше́ни бы́сте: ѡ҆ не́мъ бо ди́внꙋю кончи́нꙋ во младенче́ствѣ прїѧ́ли є҆стѐ. Мо́лимъ ѹ҆̀бо ва́съ, ѽ ст҃і́и: ꙗ҆́коже нѣ́когда ѕвѣроло́вцємъ, заблꙋ́ждшымъ въ ча́щи древе́съ, пꙋ́ть пра́вый ѹ҆каза́ли є҆стѐ и҆ и҆́нокꙋ болѧ́щемꙋ и҆сцѣле́нїе дарова́ли є҆стѐ, та́кѡ и҆ ны̀, ра́нами страсте́й болѣ́зненнѡ ѡ҆держи̑мыѧ, ѿ всѧ́кагѡ ѕла̀ и҆зба́вите. Внемли́те же го́рькомꙋ во́плю ѻ҆тє́цъ и҆ ма́терей, немощны̑ѧ младе́нцы своѧ̑ къ честнѣ́й ра́цѣ моще́й ва́шихъ поверга́ющихъ, ѹ҆скори́те на по́мощь, ѡ҆блегчи́те скѡ́рби серде́цъ и҆́хъ, недꙋ́ги же тѣлє́сныѧ, вкꙋ́пѣ и҆ дꙋшє́вныѧ ѹ҆врачꙋ́йте, и҆ бꙋ́дите стѣна̀ тве́рда и҆ по́мощь крѣ́пка всѣ̑мъ просѧ́щымъ ва́шегѡ застꙋпле́нїѧ. Хра́мъ же ва́шъ ст҃ы́й ѿ всѧ́кагѡ ѕла́гѡ ѡ҆бстоѧ́нїѧ сохрани́те: ѡ҆бита́телємъ ве́си сеѧ̀ хода́тайствомъ ва́шимъ ми́ръ ѿ гдⷭ҇а сла́вы низпосли́те, и҆з̾ѻби́лїе же плодѡ́въ земны́хъ и҆ во трꙋдѣ́хъ на́шихъ бл҃гопоспѣ́шество на́мъ подава́йте: по кончи́нѣ же нбⷭ҇ное црⷭ҇твїе полꙋчи́ти всѧ̑ по́мощь ва́шꙋ призыва́ющыѧ сподо́бите, и҆дѣ́же всѝ пра́веднїи вкꙋ́пѣ съ ва́ми хва́лѧтъ пречтⷭ҇но́е и҆ великолѣ́пое и҆́мѧ ѻ҆ц҃а̀ и҆ сн҃а и҆ ст҃а́гѡ дх҃а во вѣ́ки вѣкѡ́въ.

## Тропа́рь, гла́съ а҃:

<red>Б</red>олѣ́зньми ст҃ы́хъ пра́ведныхъ ѻ҆́трокѡвъ і҆ѡа́нна и҆ і҆а́кѡва, и҆́миже ѡ҆ тебѣ̀ пострада́ша, ѹ҆моле́нъ бꙋ́ди, гдⷭ҇и, и҆ всѧ̑ на́шѧ недꙋ́ги и҆ стра̑сти и҆сцѣлѝ, чл҃вѣколю́бче, мо́лимсѧ.
