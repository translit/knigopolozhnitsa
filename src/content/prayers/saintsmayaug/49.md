---
title: "І҆ꙋ́нїа ѳ҃і"
navigation:
  key: prayers-saintsmayaug-49
  title: "І҆ꙋ́нїа ѳ҃і"
  parent: prayers-saintsmayaug
  order: 49
type: "prayer"
---

## І҆ꙋ́нїа ѳ҃і.

## Мл҃тва прпⷣбномꙋ варлаа́мꙋ ва́жскомꙋ, что́маѧ въ цр҃кви і҆ѡа́нно-бг҃осло́вскагѡ прихо́да, а҆рхангелогоро́дскїѧ є҆па́рхїи:

<versal data-diacritics="true">Ѽ</versal> прпⷣбне ѻ҆́тче, вели́кїй застꙋ́пниче на́шъ, ско́рый ѹ҆слы́шателю молѧ́щихсѧ тебѣ̀, ѹ҆го́дниче бж҃їй и҆ чꙋдотво́рче варлаа́ме! Не забꙋ́ди, ꙗ҆́коже ѡ҆бѣща́лсѧ є҆сѝ, посѣща́ти ча̑дъ твои́хъ: а҆́ще бо тѣ́ломъ и҆ ѿше́лъ є҆сѝ ѿ на́съ, но дꙋ́хомъ при́снѡ съ на́ми пребыва́еши. Мо́лимъ ѹ҆̀бо тѧ̀, ѽ прпⷣбне ѻ҆́тче: и҆зба́ви на́съ ѿ ѻ҆гнѧ̀ и҆ меча̀, ѿ наше́ствїѧ и҆ноплеме́нныхъ и҆ междоꙋсо́бныѧ бра́ни, ѿ тлетво́рныхъ вѣ̑тръ и҆ ѿ внеза́пныѧ сме́рти и҆ ѿ всѣ́хъ прилѡ́гъ бѣсо́вскихъ, находѧ́щихъ на ны̀. Ѹ҆слы́ши ны̀ грѣ̑шныѧ, и҆ прїимѝ сїю̀ мл҃твꙋ и҆ моле́нїе на́ше къ тебѣ̀, ꙗ҆́кѡ кади́ло бл҃гово́нное и҆ ꙗ҆́кѡ же́ртвꙋ бл҃гопрїѧ́тнꙋю, ю҆́же мы̀ недосто́йнїи принесо́хомъ, и҆ неисцѣ̑льныѧ дꙋ́шъ на́шихъ ра̑ны и҆сцѣлѝ: и҆ ꙗ҆́коже дре́вле мона́ха твоеѧ̀ ѡ҆би́тели нїки́тꙋ, ѿ дꙋхѡ́въ нечи́стыхъ ѕлѣ̀ мꙋ́чима, вско́рѣ ѹ҆врачева́лъ є҆сѝ, та́кѡ и҆ на́съ, ѹ҆́зами вра́жїими содержи́мыхъ, мл҃твами твои́ми разрѣшѝ И҆сто́ргни на́съ и҆з̾ глꙋбины̀ прегрѣше́нїй, и҆ на пꙋ́ть покаѧ́нїѧ наста́ви, и҆ ѿ сѣ́ти дїа́воли разрѣшѝ ми́лостивнымъ твои́мъ посѣще́нїемъ, ѿ ви́димыхъ же и҆ неви́димыхъ вра̑гъ предста́тельствомъ твои́мъ на́съ и҆зба́ви: и҆ помозѝ на́мъ ны́нѣ въ жи́зни се́й, и҆ во и҆схо́дѣ дꙋ́шъ на́шихъ, и҆ въ бꙋ́дꙋщемъ вѣ́цѣ, и҆ во вѣ́ки вѣкѡ́въ.
