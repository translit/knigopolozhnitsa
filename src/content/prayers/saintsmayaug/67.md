---
title: "І҆ꙋ́лїа з҃"
navigation:
  key: prayers-saintsmayaug-67
  title: "І҆ꙋ́лїа з҃"
  parent: prayers-saintsmayaug
  order: 67
type: "prayer"
---

## І҆ꙋ́лїа з҃.

## Мл҃тва ст҃ѣ́й бл҃говѣ́рнѣй вели́кой кнѧги́нѣ моско́вской є҆ѵдокі́и, во и҆́нокинѧхъ є҆ѵфросѵ́нїи:

<versal data-diacritics="true">Ѽ</versal> прпⷣбнаѧ кнѧги́не є҆ѵфросѵ́нїе, до́браѧ въ жена́хъ подви́жнице, прехва́льнаѧ ѹ҆го́днице хрⷭ҇то́ва! Прїимѝ моле́нїе на́съ недосто́йныхъ, съ вѣ́рою и҆ любо́вїю къ ра́цѣ моще́й твои́хъ припа́дающихъ, и҆ твои́мъ те́плымъ къ бг҃ꙋ хода́тайствомъ и҆спросѝ гра́дꙋ твоемꙋ̀ и҆ лю́демъ ѿ бѣ́дъ и҆ напа́стей сохране́нїе, ѡ҆би́тели тобо́ю созда́ннѣй ѹ҆твержде́нїе и҆ бл҃госпѣ́ѧнїе: подвиза́ющымсѧ же во ѡ҆би́тели твое́й споспѣшествꙋ́й, ꙗ҆́кѡ чадолюби́ваѧ ма́ти, и҆́го хрⷭ҇то́во во бл҃годꙋ́шїи и҆ терпѣ́нїи понестѝ и҆ ко и҆справле́нїю житїѧ̀ своегѡ̀ до́брѣ подвиза́тисѧ: въ мі́рѣ бл҃гоче́стнѡ живꙋ́щымъ и҆спросѝ ѹ҆ гдⷭ҇а въ вѣ́рѣ тве́рдость, во бл҃гоче́стїи преспѣ́ѧнїе, и҆ всѣ̑мъ, съ вѣ́рою прибѣга́ющымъ къ тебѣ̀ и҆ твоеѧ̀ просѧ́щымъ по́мощи и҆ застꙋпле́нїѧ, подава́й всегда̀ недꙋ́гѡвъ и҆сцѣле́нїе, въ ско́рбехъ ѹ҆тѣше́нїе и҆ во все́мъ житїѝ бл҃гопоспѣше́нїе: наипа́че же ѹ҆молѝ гдⷭ҇а въ ми́рѣ и҆ покаѧ́нїи земно́е житїѐ прейтѝ на́мъ, ѿ мыта́рствъ же го́рькихъ и҆ мꙋ́къ вѣ́чныхъ и҆зба́витисѧ и҆ црⷭ҇тво нбⷭ҇ное твои́мъ хода́тайствомъ полꙋчи́ти, и҆дѣ́же ты̀ со всѣ́ми ст҃ы́ми гдⷭ҇ꙋ предстои́ши, да сла́вимъ ѻ҆ц҃а̀ и҆ сн҃а и҆ ст҃а́го дх҃а, ны́нѣ и҆ при́снѡ и҆ во вѣ́ки вѣкѡ́въ.

## Тропа́рь, гла́съ и҃:

<red>П</red>о земнѣ́мъ вдовствѣ̀, нбⷭ҇номꙋ женихꙋ̀ себѐ ѹ҆невѣ́стивши и҆ въ кнѧ́жестѣмъ черто́зѣ подви́жнически пожи́вши, по́слѣжде и҆ черто́гъ и҆ ча̑да твоѧ̑ бг҃а ра́ди ѡ҆ста́вила є҆сѝ, прпⷣбнаѧ є҆ѵфросѵ́нїе, и҆ вше́дши бо ѡ҆би́тель тобо́ю созда́ннꙋю, и҆ во и҆́ночестѣмъ ѡ҆́бразѣ мнѡ́ги по́двиги показа́ла є҆сѝ, и҆ ст҃о́е твоѐ житїѐ по бл҃года́ти бж҃їей бл҃же́нною кончи́ною ѹ҆вѣнча́ла є҆сѝ. Ны́нѣ предстоѧ́щи хрⷭ҇тꙋ̀ бг҃ꙋ, молѝ сп҃сти́сѧ дꙋша́мъ на́шымъ.
