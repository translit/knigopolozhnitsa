---
title: "І҆ꙋ́лїа и҃"
navigation:
  key: prayers-saintsmayaug-69
  title: "І҆ꙋ́лїа и҃"
  parent: prayers-saintsmayaug
  order: 69
type: "prayer"
---

## І҆ꙋ́лїа и҃.

## Мл҃тва ст҃о́мꙋ пра́ведномꙋ проко́пїю, ѹ҆́сьѧнскомꙋ чꙋдотво́рцꙋ, что́маѧ въ верю́жской введе́нской цр҃кви, во́логодскїѧ є҆па́рхїи:

<versal data-diacritics="true">Ѽ</versal> вели́кїй чꙋдотво́рче, ст҃ы́й пра́ведный проко́пїе! Ѹ҆слы́ши мѧ̀ грѣ́шнаго, молѧ́щагосѧ тебѣ̀ и҆ и҆́мѧ твоѐ ст҃о́е призыва́ющаго. Ви́ждь мѧ̀ ѹ҆бо́гаго, въ толи́цѣй бѣдѣ̀ сꙋ́щаго: ви́ждь мѧ̀ немощна́го, ѿвсю́дꙋ ѹ҆ловлѧ́ема и҆ всѧ́кагѡ бл҃га лише́на и҆ ѹ҆мо́мъ ѿ малодꙋ́шїѧ помраче́на. Потщи́сѧ, свѧ́тче бж҃їй, плѣне́ннаго мѧ̀ свободи́ти: не ѡ҆ста́ви мѧ̀ грѣ́шнаго врагѡ́мъ въ ра́дость бы́ти и҆ въ лꙋка́выхъ мои́хъ дѣѧ́нїихъ ѹ҆мре́ти. Молѝ ѡ҆ мнѣ̀ недосто́йнѣмъ содѣ́телѧ моего̀ и҆ влⷣкꙋ, є҆мꙋ́же ты̀ со безпло́тными ли̑ки предстои́ши: ми́лостива ко мнѣ̀ сотворѝ бг҃а моего̀ въ ны́нѣшнемъ вѣ́цѣ и҆ въ бꙋ́дꙋщемъ, да не возда́стъ мѝ по дѣлѡ́мъ мои̑мъ ѕлы̑мъ и҆ по нечистотѣ̀ се́рдца моегѡ̀, но по свое́й бл҃гости да сотвори́тъ мѝ. На твое́ бо хода́тайство ѹ҆пова́ю, и҆ тобо́ю хвалю́сѧ, и҆ и҆́мѧ твоѐ ст҃о́е на по́мощь призыва́ю, и҆ къ цѣльбоно́сномꙋ гро́бꙋ твоемꙋ̀ припа́даѧ, по́мощи прошꙋ̀. И҆зба́ви мѧ̀, ѹ҆го́дниче хрⷭ҇то́въ, ѿ ѕѡ́лъ находѧ́щихъ на мѧ̀, и҆ ѿвсю́дꙋ возстаю́щыѧ на мѧ̀ во́лны ѹ҆кротѝ, да не ѡ҆бы́метъ мѧ̀ напа́сть до конца̀, и҆ да не погрѧ́знꙋ въ пꙋчи́нѣ грѣхо́внѣй и҆ въ ти́нѣ страсте́й мои́хъ. Молѝ, ст҃ы́й пра́ведный проко́пїе, хрⷭ҇та̀ бг҃а на́шего, дарова́ти мнѣ̀ грѣ́шномꙋ ве́лїю млⷭ҇ть, да сла́влю вели́кое и҆́мѧ ѻ҆ц҃а̀ и҆ сн҃а и҆ ст҃а́гѡ дх҃а ны́нѣ и҆ при́снѡ и҆ во вѣ́ки вѣкѡ́въ.

## Тропа́рь, гла́съ а҃:

<red>Б</red>ж҃е́ственною бл҃года́тїю просвѣти́всѧ, и҆ по сме́рти да́рꙋеши и҆сцѣлє́нїѧ притека́ющымъ къ ра́цѣ моще́й твои́хъ, премꙋ́дре проко́пїе: тѣ́мже и҆ мы̀ ны́нѣ чти́мъ чтⷭ҇ны́хъ моще́й твои́хъ ꙗ҆вле́нїе, веселѧ́ще вкꙋ́пѣ дꙋ́шы и҆ тѣлеса̀. Тѣ́мъ всѝ вопїе́мъ: сла́ва да́вшемꙋ тѝ крѣ́пость, сла́ва вѣнча́вшемꙋ тѧ̀: сла́ва дѣ́йствꙋющемꙋ тобо́ю всѣ̑мъ и҆сцѣлє́нїѧ.
