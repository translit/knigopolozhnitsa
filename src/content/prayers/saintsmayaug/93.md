---
title: "А҆́ѵгꙋста ѕ҃"
navigation:
  key: prayers-saintsmayaug-93
  title: "А҆́ѵгꙋста ѕ҃"
  parent: prayers-saintsmayaug
  order: 93
type: "prayer"
---

## А҆́ѵгꙋста ѕ҃.

## Мл҃твы прпⷣбномꙋ і҆́ѡвꙋ, ѹ҆ще́льскомꙋ чꙋдотво́рцꙋ.



## Мл҃тва а҃:

<versal>П</versal>рпⷣбне ѻ҆́тче на́шъ і҆́ѡве, мл҃твою твое́ю и҆ вѣ́рою и҆ любо́вїю и҆ чистото́ю се́рдца є҆щѐ на землѝ во ѡ҆би́тель предвѣ́чнагѡ бг҃а сло́ва дꙋ́шꙋ твою̀ ѹ҆стро́ивый и҆ ме́чнымъ ѿ разбѡ́йникъ ѹ҆сѣче́нїемъ главы̀ твоеѧ̀ житїѐ запечатлѣ́вый, по ѿше́ствїи же твое́мъ ѿ земны́хъ наипа́че къ бг҃ꙋ прибли́живыйсѧ, но и҆ ѿ на́съ дꙋ́хомъ любвѐ твоеѧ̀ не ѿстꙋпи́вый, и҆ чтⷭ҇ны̑ѧ твоѧ̑ мо́щи, ꙗ҆́кѡ сосꙋ́дъ бл҃года́ти по́лный, на́мъ ѡ҆ста́вивый! Ве́лїе и҆мѣ́ѧ дерзнове́нїе ко всемлⷭ҇тивомꙋ влⷣцѣ, молѝ є҆го̀ сп҃сти́ ны вѣ́рꙋющыѧ и҆ къ тебѣ̀ съ любо́вїю и҆ те́плою мл҃твою притека́ющыѧ. Помозѝ бл҃гочести́вѣйшемꙋ, самодержа́внѣйшемꙋ, вели́комꙋ госꙋда́рю на́шемꙋ, і҆мпера́торꙋ нїкола́ю а҆леѯа́ндровичꙋ всеѧ̀ рѡссі́и, да бл҃гоꙋправлѧ́емо бꙋ́детъ ца́рство є҆гѡ̀ въ ми́рѣ и҆ бл҃гостоѧ́нїи, и҆ да покорѧ́тсѧ под̾ но́зѣ є҆гѡ̀ всѝ сопроти́внїи. И҆спросѝ на́мъ ѿ великодарови́тагѡ бг҃а на́шегѡ всѧ́кїй да́ръ, коемꙋ́ждо бл҃гопотре́бенъ во сп҃се́нїе, вѣ́ры непоро́чны соблюде́нїе, градѡ́въ на́шихъ ѹ҆твержде́нїе, мі́ра ѹ҆мире́нїе, ѿ наше́ствїѧ и҆ноплеме́нныхъ и҆збавле́нїе, ѿ гла́да и҆ па́гꙋбы сохране́нїе, младе́нцємъ воспита́нїе, ю҆́нымъ наставле́нїе, сирота́мъ и҆ вдови́цамъ застꙋпле́нїе, скорбѧ́щымъ ѹ҆тѣше́нїе, по мо́рю пла́вающымъ, хла̑дныѧ пꙋсты̑ни и҆ тє́мныѧ дє́бри преходѧ́щымъ вѣ́рное ко приста́нищꙋ приведе́нїе, недꙋ́гꙋющымъ и҆сцѣле́нїе, бѣсны̑мъ ѿ де́монскагѡ наше́ствїѧ свобожде́нїе, па́дшымъ во грѣхѝ покаѧ́нїе и҆ возста́нїе, ѿ цр҃кве хрⷭ҇то́вы ѿпа́дшымъ вразꙋмле́нїе и҆ на пꙋ́ть сп҃се́нїѧ возвраще́нїе, подвиза́ющымсѧ ѹ҆крѣпле́нїе, бл҃годѣ́лающымъ въ дѣ́лѣхъ бл҃ги́хъ преспѣ́ѧнїе и҆ бл҃гослове́нїе, ѿходѧ́щымъ ѿ сегѡ̀ вре́меннагѡ житїѧ̀ къ вѣ́чномꙋ бл҃го́е напꙋ́тствїе, ѿше́дшымъ бл҃же́нное ѹ҆покое́нїе. Ѽ сщ҃е́ннаѧ главо̀! Посѣтѝ мѣ́сто сїѐ ст҃о́е, дре́вле кро́вїю твое́ю чтⷭ҇но́ю ѡ҆багре́нное и҆ ѡ҆мове́нное: соблюдѝ и҆ ѹ҆крѣпѝ мл҃твами твои́ми ѡ҆би́тель твою̀, разширѝ ю҆̀, ѹ҆красѝ добродѣ́тельми тоѧ̀ сєстры̀, и҆ всѧ̑ притека́ющыѧ къ тебѣ̀ до́брѣ сохранѝ во вѣ́ки вѣкѡ́въ.

## Мл҃тва в҃:

<versal data-diacritics="true">Ѽ</versal> прпⷣбне и҆ бг҃оно́сне ѻ҆́тче на́шъ і҆́ѡвꙋ! Ве́лїе и҆мѣ́ѧ къ бг҃ꙋ дерзнове́нїе, моли́сѧ непреста́ннѡ ѡ҆ всѣ́хъ на́съ, занѐ бꙋ́рѧ мно́гихъ бѣ́дъ и҆ скорбе́й ѡ҆бдержи́тъ ны̀: се́ бо недꙋ́зи тѣле́снїи, болѣ̑зни дꙋшє́вныѧ, приражє́нїѧ вра̑жїѧ ѡ҆бꙋрева́ютъ ны̀. Хо́дитъ бо вра́гъ на́шъ, и҆скі́й кого̀ поглоти́ти: мы́ же, ѡ҆ сп҃се́нїи на́шемъ нерадѧ́ще, нѣ́смы досто́йни нижѐ воззрѣ́ти на высотꙋ̀ нбⷭ҇нꙋю, ни гдⷭ҇а въ по́мощь свою̀ призва́ти. Но ты̀ бꙋ́ди на́мъ помо́щникъ во сп҃се́нїе ско́рый и҆ ѿ ѕѡ́лъ и҆зба́витель неѡдоли́мый. Пода́ждь на́мъ па́мѧть сме́ртнꙋю, сле́зы покаѧ́нїѧ и҆ наде́ждꙋ сп҃се́нїѧ, да не во ѿча́ѧнїе впаде́мъ, нижѐ де́рзостнымъ на милосе́рдїе бж҃їе ѹ҆пова́нїемъ, во грѣсѣ́хъ же пребыва́нїемъ, въ коне́цъ себѐ погꙋби́мъ: но да бꙋ́детъ на́мъ па́мѧть грѣхѡ́въ на́шихъ во и҆сто́чникъ те́плыхъ сле́зъ и҆ сокрꙋше́нїѧ серде́чнагѡ, милосе́рдїе же бж҃їе и҆ бл҃года́ть є҆гѡ̀ во сп҃се́нїе на́ше, мл҃твами твои́ми, да пода́стсѧ на́мъ, твои̑мъ ча́дѡмъ, во вѣ́ки вѣкѡ́въ.

## Мл҃тва г҃:

<versal data-diacritics="true">Ѽ</versal> прпⷣбне и҆ бг҃оно́сне ѻ҆́тче на́шъ і҆́ѡвꙋ! Предстоѧ̀ прⷭ҇то́лꙋ прест҃ы́ѧ трⷪ҇цы, моли́сѧ непреста́ннѡ ѡ҆ бл҃гочести́вѣйшемъ, самодержа́внѣйшемъ, вели́комъ госꙋда́рѣ на́шемъ, і҆мпера́торѣ нїкола́ѣ а҆леѯа́ндровичѣ всеѧ̀ рѡссі́и, и҆ ѡ҆ все́мъ ца́рствꙋющемъ до́мѣ, ѡ҆ ст҃ѣ́йшемъ прави́тельствꙋющемъ сѷно́дѣ, и҆ ѡ҆ преѡсщ҃е́ннѣмъ є҆пі́скопѣ на́шемъ <red>и҆́мⷬ҇къ</red>, ѡ҆ все́мъ сщ҃е́ннѣмъ и҆ и҆́ночестѣмъ чи́нѣ, и҆гꙋ́менѣ же и҆ бра́тїи ѡ҆би́тели твоеѧ̀, ѡ҆ военача́льницѣхъ и҆ градонача́льницѣхъ и҆ всѣ́хъ правосла́вныхъ хрⷭ҇тїа́нѣхъ: да хо́димъ кі́йждо досто́йнѡ зва́нїѧ на́шегѡ, въ не́мже зва́ни бы́хомъ, и҆ да бꙋ́детъ землѧ̀ на́ша землѧ̀ добра̀, и҆ всѝ живꙋ́щїи на не́й ро́дъ и҆збра́нъ, ца́рское свѧще́нїе, ꙗ҆зы́къ свѧ́тъ, лю́дїе ѡ҆бновле́нїѧ, ны́нѣ и҆ при́снѡ и҆ во вѣ́ки вѣкѡ́въ.
