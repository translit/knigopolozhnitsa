---
title: "А҆́ѵгꙋста и҃і и҆ ѻ҆ктѡ́врїа ѳ҃і"
navigation:
  key: prayers-saintsmayaug-98
  title: "А҆́ѵгꙋста и҃і и҆ ѻ҆ктѡ́врїа ѳ҃і"
  parent: prayers-saintsmayaug
  order: 98
type: "prayer"
---

## А҆́ѵгꙋста и҃і и҆ ѻ҆ктѡ́врїа ѳ҃і.

## Мл҃тва прпⷣбномꙋ і҆ѡа́ннꙋ ры́льскомꙋ, и҆з̾ про́лога:

<versal data-diacritics="true">Ѽ</versal> пречестна́ѧ главо̀ и҆ бл҃года́ти ст҃а́гѡ дх҃а и҆спо́лненнаѧ, сп҃сово со ѻ҆ц҃е́мъ ѡ҆бита́лище! Предстоѧ̀ ѹ҆ прⷭ҇то́ла всѣ́хъ цр҃ѧ̀ и҆ наслажда́ѧсѧ свѣ́та є҆диносꙋ́щныѧ трⷪ҇цы и҆ херꙋві́мски со а҆́гг҃лы возглаша́ѧ пѣ́снь трист҃ꙋ́ю, вели́кое же и҆ неизслѣ́дованное дерзнове́нїе и҆мѣ́ѧ, моли́сѧ ѡ҆ на́съ всемлⷭ҇тивомꙋ влⷣцѣ. Помозѝ держа́вномꙋ царю̀ на́шемꙋ нїкола́ю а҆леѯа́ндровичꙋ, и҆ покорѝ є҆мꙋ̀ всѧ̑ проти̑вныѧ врагѝ под̾ но́зѣ є҆гѡ̀. Вѣ́рꙋ ст҃ꙋ́ю непоро́чнꙋ соблюдѝ, гра́ды на́шѧ ѹ҆твердѝ, мі́ръ ве́сь предста́тельствомъ твои́мъ ѹ҆мирѝ, ѿ гла́да и҆ па́гꙋбы и҆зба́ви ны̀, и҆ ѿ нападе́нїѧ и҆ноплеме́нныхъ сохрани́ ны: ста̑рыѧ ѹ҆тѣ́ши, ю҆́ныѧ наста́ви, безꙋ̑мныѧ ѹ҆мꙋдрѝ, вдови̑цы поми́лꙋй, сирѡты̀ застꙋпѝ, младе́нцы воспита́й: и҆ всѧ̑ лю́ди твоѧ̑ сохранѝ ѿ всѣ́хъ напа́стей. И҆ въ де́нь стра́шнагѡ сꙋда̀, ѿ шꙋ́їѧ ча́сти и҆зба́ви ны̀, и҆ съ десны́ми ѻ҆вца́ми бы́ти мл҃твами твои́ми ѹ҆стро́й на́съ, па́че же сподо́би ны̀ ѹ҆слы́шати бл҃же́нный ѻ҆́ный гла́съ ѿ влⷣки хрⷭ҇та̀: прїиди́те, бл҃гослове́ннїи ѻ҆ц҃а̀ моегѡ̀, наслѣ́дꙋйте ѹ҆гото́ванное ва́мъ црⷭ҇твїе ѿ сложе́нїѧ мі́ра, во вѣ́ки вѣкѡ́въ.

## Тропа́рь, гла́съ а҃:

<red>П</red>окаѧ́нїѧ ѡ҆снова́нїе, прописа́нїе ѹ҆миле́нїѧ, ѡ҆́бразъ ѹ҆тѣше́нїѧ, дꙋхо́внагѡ соверше́нїѧ, ра́вно а҆́гг҃лѡмъ житїѐ твоѐ бы́сть, прпⷣбне: въ мл҃твахъ ѹ҆̀бо и҆ поще́нїихъ и҆ въ слеза́хъ пребыва́ѧ, ѻ҆́тче і҆ѡа́нне, молѝ хрⷭ҇та̀ бг҃а ѡ҆ дꙋша́хъ на́шихъ.
