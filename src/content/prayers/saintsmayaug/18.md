---
title: "Ма́їа є҃і и҆ і҆ꙋ́нїа г҃"
navigation:
  key: prayers-saintsmayaug-18
  title: "Ма́їа є҃і и҆ і҆ꙋ́нїа г҃"
  parent: prayers-saintsmayaug
  order: 18
type: "prayer"
---

## Ма́їа є҃і и҆ і҆ꙋ́нїа г҃.

## Мл҃твы ст҃о́мꙋ бл҃говѣ́рномꙋ царе́вичꙋ дими́трїю ѹ҆́гличскомꙋ, моско́вскомꙋ чꙋдотво́рцꙋ.



## Мл҃тва а҃, и҆з̾ дре́внїѧ рꙋ́кописи:

<versal data-diacritics="true">Ѽ</versal> пресла́вный и҆ ди́вный въ чꙋдесѣ́хъ, красото̀ мꙋ́ченикѡвъ, страстоте́рпче царе́вичꙋ кнѧ́же дими́трїе! Ско́рѡ предста́ни нбⷭ҇номꙋ цр҃ю̀ и҆ мꙋ́ченичєскїѧ твоѝ рꙋ́цѣ ѡ҆ на́съ грѣ́шныхъ моле́бнѣ къ немꙋ̀ прострѝ, ꙗ҆́кѡ и҆мѣ́ѧй дерзнове́нїе вели́ко: сохрани́ же твои́ми мл҃твами гра́дъ се́й, и҆ всѧ̑ гра́ды и҆ вє́си правосла̑вныѧ, и҆ бл҃гочести́ваго царѧ̀ на́шего и҆ сꙋпрꙋ́гꙋ и҆ ча̑да є҆гѡ̀, и҆ ст҃ѣ́йшыѧ патрїа́рхи и҆ преѡсщ҃є́нныѧ митрополі́ты, а҆рхїепі́скопы и҆ є҆пі́скопы и҆ ве́сь свѧще́нный чи́нъ цр҃ко́вный, и҆ въ пала́тѣ бра́тїю на́шꙋ, и҆ всѧ̑ правосла̑вныѧ хрⷭ҇тїа́ны: всѣ́хъ на́съ прїимѝ во твоѐ застꙋпле́нїе, ѿ всѣ́хъ бѣ́дъ и҆ ѕѡ́лъ и҆збавлѧ́ѧ, и҆ ѿ наше́ствїѧ ви́димыхъ и҆ неви́димыхъ борю́щихъ на́съ врагѡ́въ свобожда́ѧ, и҆ тѣ́хъ всѧ́къ навѣ́тъ и҆ ѕлохи́трство погꙋблѧ́ѧ и҆ ѿгонѧ́ѧ: та́же прегрѣше́нїи на́шихъ проще́нїе и҆спросѝ, и҆ въ вѣ́къ бꙋ́дꙋщїй нбⷭ҇нагѡ црⷭ҇твїѧ на́съ сподо́би и҆ сп҃се́ныхъ бг҃ꙋ предста́ви, бл҃года́тїю и҆ чл҃вѣколю́бїемъ гдⷭ҇а и҆ сп҃са на́шегѡ і҆и҃са хрⷭ҇та̀, є҆мꙋ́же че́сть и҆ поклоне́нїе подоба́етъ ны́нѣ и҆ при́снѡ и҆ во вѣ́ки вѣкѡ́въ.

## Мл҃тва в҃, и҆з̾ тоѧ́же рꙋ́кописи:

<versal data-diacritics="true">Ѽ</versal> вели́кїй и҆ ми́лостивый страстоте́рпче, царе́вичꙋ кнѧ́же дими́трїе! Ѹ҆слы́ши на́съ грѣ́шныхъ, моле́нїе со ѹ҆се́рдїемъ тебѣ̀ приносѧ́щихъ, и҆ помозѝ на́мъ въ жи́зни се́й, ѿ грѣхѡ́въ, бѣ́дъ и҆ скорбе́й и҆збавлѧ́ѧ, и҆ въ бꙋ́дꙋщемъ вѣ́цѣ бꙋ́ди помо́щникъ и҆ застꙋ́пникъ, ѿ мꙋче́нїй а҆́довыхъ свобожда́ѧ и҆ сподоблѧ́ѧ кꙋ́пнѡ съ тобо́ю покланѧ́тисѧ и҆ воспѣва́ти всест҃ꙋ́ю трⷪ҇цꙋ, ѻ҆ц҃а̀ и҆ сн҃а и҆ ст҃а́го дх҃а, ны́нѣ и҆ при́снѡ и҆ во вѣ́ки вѣкѡ́въ.

## Мл҃тва г҃:

<versal data-diacritics="true">Ѽ</versal> ст҃ы́й мꙋ́чениче, бл҃говѣ́рный царе́вичꙋ и҆ кнѧ́же дими́трїе! Ꙗ҆́кѡ а҆́гнецъ неѕло́бивъ ѿ раба̀ заколе́нный, вѣнце́мъ ца́рскимъ ѿ гдⷭ҇а вѣнча́лсѧ є҆сѝ, и҆ сы́нъ царе́въ бы́въ, мꙋ́ченикъ непобѣди́мь ꙗ҆ви́лсѧ є҆сѝ, и҆ вмѣ́стѡ земны́хъ и҆ тлѣ́нныхъ на нб҃сѝ нетлѣ̑ннаѧ воспрїѧ́лъ є҆сѝ. И҆ ны́нѣ предстоѧ̀ въ ра́дости ст҃ѣ́й трⷪ҇цѣ, посѣща́й творѧ́щыѧ вѣ́рнѡ твою̀ свѣтоно́снꙋю па́мѧть: соблюда́й ѻ҆те́чествїе твоѐ и҆ гра́дъ тво́й невреди́мь, томꙋ́ бо є҆сѝ ѹ҆твержде́нїе: ѹ҆твердѝ правосла́вныхъ жи́тельство въ ми́рѣ глꙋбо́цѣ: междоꙋсо́бнꙋю бра́нь ѹ҆кротѝ: возвы́си бл҃говѣ́рнаго і҆мпера́тора на́шего, и҆ всѧ̑ полє́знаѧ да́рꙋй всегда̀ лю́демъ твои̑мъ мл҃твами твои́ми, да вѣ́рою и҆ любо́вїю вопїе́мъ тѝ: ра́дꙋйсѧ, свѧ́те дими́трїе, вѣ́рныхъ люде́й те́плый застꙋ́пниче и҆ прибѣ́жище и҆ землѝ рѡссі́йскїѧ ѹ҆краше́нїе.

## Тропа́рь, гла́съ д҃:

<red>Ц</red>а́рскꙋю дїади́мꙋ ѡ҆багри́лъ є҆сѝ кро́вїю твое́ю, бг҃омꙋ́дре мꙋ́чениче, за ски́птръ крⷭ҇тъ въ рꙋкꙋ̀ прїи́мъ, ꙗ҆ви́лсѧ є҆сѝ побѣдоно́сецъ, и҆ же́ртвꙋ непоро́чнꙋ влⷣцѣ прине́слъ є҆сѝ себѐ: ꙗ҆́кѡ бо а҆́гнецъ неѕло́бивъ ѿ раба̀ заколе́нъ є҆сѝ, и҆ ны́нѣ ра́дꙋѧсѧ предстои́ши ст҃ѣ́й трⷪ҇цѣ. Моли́сѧ ѡ҆ держа́вѣ сро́дникѡвъ твои́хъ бг҃оꙋго́днѣй бы́ти, и҆ сыновѡ́мъ рѡссі̑йскимъ сп҃сти́сѧ.
