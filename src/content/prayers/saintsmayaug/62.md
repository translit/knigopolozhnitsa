---
title: "І҆ꙋ́лїа г҃"
navigation:
  key: prayers-saintsmayaug-62
  title: "І҆ꙋ́лїа г҃"
  parent: prayers-saintsmayaug
  order: 62
type: "prayer"
---

## І҆ꙋ́лїа г҃.

## Мл҃твы ст҃ы̑мъ бл҃говѣ̑рнымъ кнѧзє́мъ васі́лїю и҆ кѡнстанті́нꙋ, ꙗ҆росла̑вскимъ чꙋдотво́рцємъ.



## Мл҃тва а҃:

<versal>С</versal>т҃і́и страстоте́рпцы хрⷭ҇тѡ́вы и҆ чꙋдотво́рцы, бл҃говѣ́рнїи кнѧ́зи васі́лїе и҆ кѡнстанті́не! Ꙗ҆́кѡ до́блїи во́ини хрⷭ҇тѡ́вы, до́блественнѣ, въ тѣлесѝ сꙋ́ще, подвиза́стесѧ: вѣ́рою же и҆ бл҃гоче́стїемъ и҆ всѣ́ми дѣ́лы бл҃ги́ми, ꙗ҆́кѡ свѣти́льницы сїѧ́юще, лꙋка́ваго побѣди́сте и҆ всѧ̑ є҆гѡ̀ разжжє́нныѧ стрѣ́лы ѹ҆гаси́сте. Сегѡ̀ ра́ди, неꙋвѧда́емый вѣне́цъ прїи́мше, съ ли̑ки ст҃ы́хъ дне́сь прⷭ҇то́лꙋ бж҃їю предстоитѐ, хвалꙋ̀ и҆ бл҃годаре́нїе томꙋ̀ воздаю́ще. Тѣ́мже и҆ мы̀, къ ра́цѣ ва́шей притека́юще, мо́лимсѧ: бꙋ́дите хода̑таи пред̾ бг҃омъ и҆ гдⷭ҇емъ на́шимъ і҆и҃сомъ хрⷭ҇то́мъ, да и҆зба́витъ гра́дъ се́й и҆ странꙋ̀ ѿ всѧ́кагѡ лю́тагѡ ѡ҆бстоѧ́нїѧ и҆ да́рꙋетъ на́мъ всѧ̑ бл҃гопотрє́бнаѧ къ житїю̀: па́че же да да́стъ на́мъ, по бога́тствꙋ сла́вы своеѧ̀, во внꙋ́треннемъ человѣ́цѣ ѹ҆тверди́тисѧ, и҆ да сподо́битъ на́съ наслѣ́дити ца́рство нбⷭ҇ное и҆ сла́вити всест҃о́е и҆́мѧ ѻ҆ц҃а̀ и҆ сн҃а и҆ ст҃а́гѡ дх҃а, ны́нѣ и҆ при́снѡ и҆ во вѣ́ки вѣкѡ́въ.

## Мл҃тва в҃:

<versal data-diacritics="true">Ѽ</versal> ст҃і́и бл҃говѣ́рнїи кнѧ́зи васі́лїе и҆ кѡнстанті́не, бл҃говѣ́рныхъ роди́телей пречестна́ѧ ѻ҆́трасле, кнѧзе́й рѡссі́йскихъ бг҃овѣнча́ннаѧ красото̀, во вре́мѧ житїѧ̀ ва́шегѡ гра́ды ѹ҆твержда́вшїи, сирѡты̀ и҆ вдови̑цы пита́вшїи, хра́мы ст҃ы̑ѧ бж҃е́ственными і҆кѡ́нами ѹ҆краша́вшїи! Къ ва́мъ прибѣга́емъ, бж҃їи и҆збра̑нницы, и҆ во смире́нїи се́рдца на́шегѡ мо́лимъ ва́съ: бꙋ́дите хода̑таи пред̾ всемлⷭ҇тивымъ влⷣкою, да почі́етъ бл҃гослове́нїе є҆гѡ̀ на хра́мѣ се́мъ, и҆дѣ́же вы̀ нетлѣ́нными тѣлесы̀ ва́шими почива́ете, на гра́дѣ на́шемъ, є҆го́же вы̀ возлюби́сте, и҆ на лю́дехъ ѡ҆бита́ющихъ въ не́мъ, да во правовѣ́рїи и҆ чистотѣ̀ ѹ҆твердѧ́тсѧ. Моли́тесѧ хрⷭ҇тꙋ̀ бг҃ꙋ, ст҃і́и бж҃їи, да сохрани́тъ держа́вꙋ сро́дникѡвъ ва́шихъ цѣ́лꙋ и҆ нераздѣ́льнꙋ, да да́рꙋетъ же землѝ на́шей ми́ръ и҆ тишинꙋ̀, лю́демъ въ вѣ́рѣ и҆ бл҃гоче́стїи преспѣ́ѧнїе, да и҆зба́витъ же и҆ на́съ, ко ст҃ѣ́й ра́цѣ многоцѣле́бныхъ моще́й ва́шихъ съ вѣ́рою притека́ющихъ, ѿ бѣ́дъ и҆ напа́стей, недꙋ́гѡвъ тѣле́сныхъ и҆ дꙋше́вныхъ, и҆ да сподо́битъ црⷭ҇твїѧ своегѡ̀ нбⷭ҇нагѡ во вѣ́ки вѣкѡ́въ.
