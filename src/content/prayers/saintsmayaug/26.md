---
title: "Ма́їа к҃г"
navigation:
  key: prayers-saintsmayaug-26
  title: "Ма́їа к҃г"
  parent: prayers-saintsmayaug
  order: 26
type: "prayer"
---

## Ма́їа к҃г.

## Мл҃твы прпⷣбнѣй є҆ѵфросѵ́нїи, кнѧжнѣ̀ по́лоцкой, и҆з̾ слꙋ́жбы со а҆ка́ѳїстомъ.



## Мл҃тва а҃:

<versal data-diacritics="true">Ѽ</versal> прпⷣбнаѧ и҆ приснопа́мѧтнаѧ, всехва́льнаѧ ма́ти є҆ѵфросѵ́нїе, а҆́гг҃ле во пло́ти, бг҃оизбра́нный сосꙋ́де ст҃а́гѡ дх҃а, цр҃кве хрⷭ҇то́вы похвало̀ и҆ ѹ҆краше́нїе, мона́шествꙋющихъ сла́во и҆ ѹ҆твержде́нїе, ѡ҆би́тели твое́й и҆ все́й странѣ̀ на́шей по́моще, покро́ве и҆ защи́тнице! Ты̀ ꙗ҆́кѡ дре́во, насажде́нное при и҆схо́дищихъ во́дъ, плоды̑ добродѣ́телей твои́хъ и҆ бл҃года́тными дарова̑нїи ст҃а́гѡ дх҃а ѹ҆краше́ннаѧ ꙗ҆ви́ласѧ є҆сѝ, наста́вница же дѣ́ломъ и҆ сло́вомъ, и҆збра́ннаѧ, непоро́чнаѧ и҆ до́браѧ. Ѹ҆слы́ши ны̀ молѧ́щыѧсѧ тебѣ̀ и҆ призыва́ющыѧ и҆́мѧ твоѐ: и҆́маши бо дерзнове́нїе ѹ҆ гдⷭ҇а. И҆спросѝ на́мъ преспѣ́ѧнїе въ жи́зни добродѣ́тельнѣй: ѡ҆градѝ сердца̀ на̑ша вѣ́рою, наде́ждою и҆ любо́вїю и҆ стра́хомъ бж҃їимъ. Пода́й на́мъ по́мощь во трꙋдѣ́хъ и҆ ско́рбехъ на́шихъ: и҆ ꙗ҆́коже попече́нїе и҆мѣ́ла є҆сѝ въ житїѝ твое́мъ ѡ҆ ѡ҆би́тели твое́й и҆ и҆́ночествꙋющихъ, та́кѡ и҆ ны́нѣ потщи́сѧ ѡ҆ на́съ, бл҃гопоспѣши́ти на́мъ во все́мъ: и҆ ѡ҆би́тель твою̀ ѡ҆градѝ ми́ромъ и҆ защитѝ ѿ вра̑гъ ви́димыхъ и҆ неви́димыхъ, да преꙋспѣва́етъ и҆ процвѣта́етъ въ добродѣ́телехъ. И҆зьми́ ны ѿ всѧ́кїѧ нꙋ́жды и҆ тѣсноты̀, ѿ лю́тыхъ болѣ́зней и҆ ѿ неча́ѧнныѧ сме́рти, и҆ приведи́ ны ко и҆́стинномꙋ покаѧ́нїю при и҆схо́дѣ ѿ жи́зни сеѧ̀: и҆спросѝ на́мъ ѹ҆ гдⷭ҇а бг҃а кончи́нꙋ ми́рнꙋ, безболѣ́зненꙋ, непосты́днꙋ, ст҃ы́хъ та̑инъ прича́стнꙋ: и҆ преведи́ ны чрез̾ мыта̑рства воздꙋ̑шнаѧ, да не похи́тѧтъ на́съ и҆стѧза́телїе гро́знїи по грѣхѡ́мъ на́шымъ, но да твои́мъ застꙋпле́нїемъ и҆ по́мощїю возмо́жемъ безбѣ́днѡ проитѝ и҆стѧза́нїе воздꙋ́шное, и҆ ми́лость полꙋчи́ти, и҆ предста́ти неѡсꙋжде́ннѡ стра́шномꙋ прⷭ҇то́лꙋ, и҆ на стра́шнѣмъ сꙋдѣ̀ сподо́битисѧ ѡ҆деснꙋ́ю ста́ти пра́веднагѡ сꙋдїѝ, и҆ наслѣ́довати пра́ведныхъ ча́сть. Є҆́й, госпожѐ, всечестна́ѧ ма́ти, прпⷣбнаѧ є҆ѵфросѵ́нїе! Помозѝ на́мъ мл҃твами твои́ми: ѡ҆градѝ на́съ и҆ застꙋпѝ ѿ всѧ́кихъ ко́зней вра́жїихъ, да сподо́бимсѧ прейтѝ вре́мѧ жи́зни сеѧ̀ непреткнове́ннѡ и҆ сп҃се́нїе полꙋчи́ти мл҃твами твои́ми ѹ҆ хрⷭ҇та̀ гдⷭ҇а, є҆го́же и҆ сподо́бимсѧ пѣ́ти и҆ славосло́вити, со безнача́льнымъ ѻ҆ц҃е́мъ и҆ со ст҃ы́мъ дх҃омъ, во вѣ́ки вѣкѡ́въ.

## Мл҃тва в҃:

<versal data-diacritics="true">Ѽ</versal> прпⷣбнаѧ и҆ бг҃оно́снаѧ ма́ти на́ша є҆ѵфросѵ́нїе! Предстоѧ́щи прⷭ҇то́лꙋ прест҃ы́ѧ трⷪ҇цы, моли́сѧ непреста́ннѡ ѡ҆ бл҃гочести́вѣйшемъ, самодержа́внѣйшемъ, вели́комъ госꙋда́рѣ на́шемъ, і҆мпера́торѣ нїкола́ѣ а҆леѯа́ндровичѣ всеѧ̀ рѡссі́и: ѡ҆ сꙋпрꙋ́гѣ є҆гѡ̀, бл҃гочести́вѣйшей госꙋда́рынѣ і҆мператрі́цѣ а҆леѯа́ндрѣ ѳео́дѡровнѣ: ѡ҆ ма́тери є҆гѡ̀, бл҃гочести́вѣйшей госꙋда́рынѣ і҆мператрі́цѣ марі́и ѳео́дѡровнѣ: ѡ҆ наслѣ́дникѣ є҆гѡ̀, бл҃говѣ́рномъ госꙋда́рѣ цесаре́вичѣ и҆ вели́комъ кнѧ́зѣ а҆леѯі́и нїкола́евичѣ, и҆ ѡ҆ все́мъ ца́рствꙋющемъ до́мѣ: ѡ҆ ст҃ѣ́йшемъ прави́тельствꙋющемъ сѷно́дѣ и҆ є҆пі́скопѣ на́шемъ <red>и҆́мⷬ҇къ</red>: ѡ҆ все́мъ свѧще́ннѣмъ и҆ и҆́ночестѣмъ чи́нѣ, и҆гꙋ́менїи же и҆ сестра́хъ ѡ҆би́тели твоеѧ̀: ѡ҆ военача́льницѣхъ и҆ градонача́льницѣхъ, и҆ всѣ́хъ правосла́вныхъ хрⷭ҇тїа́нѣхъ: да хо́димъ кі́йждо досто́йнѡ зва́нїѧ на́шегѡ, въ не́мже зва́ни бы́хомъ, и҆ да бꙋ́детъ землѧ̀ на́ша землѧ̀ добра̀, и҆ всѝ живꙋ́щїи на не́й ро́дъ и҆збра́нъ, ца́рское свѧще́нїе, ꙗ҆зы́къ свѧ́тъ, лю́дїе ѡ҆бновле́нїѧ, ны́нѣ и҆ при́снѡ и҆ во вѣ́ки вѣкѡ́въ.

## Тропа́рь, гла́съ д҃:

<red>П</red>одража́ющи дванадесѧтолѣ́тна дванадесѧтолѣ́тнꙋ хрⷭ҇тꙋ̀, ѹ҆чи́вшемꙋ во ст҃и́лищи, бж҃їю сло́вꙋ послѣ́довала є҆сѝ, є҆ѵфросѵ́нїе: сла́вꙋ вре́меннꙋю и҆ земна́го ѡ҆брꙋ́чника ѡ҆ста́вльши, и҆ всѧ̑ мїрска̑ѧ презрѣ́вши, краснѣ́йшемꙋ па́че всѣ́хъ хрⷭ҇тꙋ̀ себѐ ѹ҆невѣ́стила є҆сѝ: крⷭ҇тъ взе́мши, пꙋте́мъ а҆́гг҃льскагѡ житїѧ̀ ше́ствꙋющи, и҆ мнѡ́гїѧ къ немꙋ̀ наставлѧ́ющи, во бл҃гоꙋха́нїи мѵ́ра, въ нбⷭ҇ный черто́гъ востекла̀ є҆сѝ: и҆дѣ́же молѝ, є҆го́же возлюби́ла є҆сѝ, ѡ҆ чтꙋ́щихъ бл҃гоче́стнѡ па́мѧть твою̀.
