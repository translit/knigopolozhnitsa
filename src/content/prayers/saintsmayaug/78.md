---
title: "І҆ꙋ́лїа к҃"
navigation:
  key: prayers-saintsmayaug-78
  title: "І҆ꙋ́лїа к҃"
  parent: prayers-saintsmayaug
  order: 78
type: "prayer"
---

## І҆ꙋ́лїа к҃.

## Мл҃тва прпⷣбномꙋ а҆вра́мїю га́личскомꙋ, и҆гꙋ́менꙋ городе́цкомꙋ, чꙋ́хломскомꙋ чꙋдотво́рцꙋ, и҆з̾ слꙋ́жбы со а҆ка́ѳїстомъ:

<versal data-diacritics="true">Ѽ</versal> пречтⷭ҇на́ѧ и҆ сщ҃е́ннаѧ главо̀, ѻ҆́тче пребл҃же́нне, а҆́вво а҆вра́мїе! Не забꙋ́ди ѹ҆бо́гихъ твои́хъ до конца̀, но помина́й на́съ всегда̀ во ст҃ы́хъ твои́хъ и҆ бл҃гопрїѧ́тныхъ мл҃твахъ къ бг҃ꙋ. Помѧнѝ ста́до твоѐ, є҆́же са́мъ ѹ҆па́слъ є҆сѝ, и҆ не забꙋ́ди посѣща́ти ча̑дъ твои́хъ. Молѝ за ны̀, ѻ҆́тче сщ҃е́нный, за дѣ́ти твоѧ̑ дꙋхѡ́вныѧ, ꙗ҆́кѡ и҆мѣ́ѧй дерзнове́нїе къ нбⷭ҇номꙋ цр҃ю̀: не премолчѝ за ны̀ ко гдⷭ҇ꙋ, и҆ не пре́зри на́съ, вѣ́рою и҆ любо́вїю чтꙋ́щихъ тѧ̀. Помина́й на́съ недосто́йныхъ ѹ҆ прⷭ҇то́ла вседержи́телева, и҆ не преста́й молѧ́сѧ ѡ҆ на́съ ко хрⷭ҇тꙋ̀ бг҃ꙋ: и҆́бо дана̀ тебѣ̀ бы́сть бл҃года́ть за ны̀ моли́тисѧ. Не мни́мъ бо тѧ̀ сꙋ́ща ме́ртва: а҆́ще бо тѣ́ломъ и҆ преста́вилсѧ є҆сѝ ѿ на́съ, но и҆ по сме́рти жи́въ сы́й пребыва́еши. Не ѿстꙋпа́й ѿ на́съ дꙋ́хомъ, сохранѧ́ѧ на́съ ѿ стрѣ́лъ вра́жїихъ и҆ всѧ́кїѧ пре́лести бѣсо́вскїѧ и҆ ко́зней дїа́вольскихъ, па́стырю на́шъ до́брый. А҆́ще бо и҆ моще́й твои́хъ ра́ка пред̾ ѻ҆чи́ма на́шима ви́дима є҆́сть всегда̀, но ст҃а́ѧ твоѧ̀ дꙋша̀ со а҆́гг҃льскими во́инствы, со безпло́тными ли̑ки, съ нбⷭ҇ными си́лами, ѹ҆ прⷭ҇то́ла вседержи́телева предстоѧ́щи, досто́йнѡ весели́тсѧ. Вѣ́дꙋще ѹ҆̀бо тѧ̀ вои́стинꙋ и҆ по сме́рти жи́ва сꙋ́ща, тебѣ̀ припа́даемъ и҆ тебѣ̀ мо́лимсѧ: моли́сѧ ѡ҆ на́съ всеси́льномꙋ бг҃ꙋ, ѡ҆ по́льзѣ дꙋ́шъ на́шихъ, и҆ и҆спросѝ на́мъ вре́мѧ на покаѧ́нїе, да невозбра́ннѡ пре́йдемъ ѿ землѝ на нб҃о, ѿ мыта́рствъ же го́рькихъ, бѣсѡ́въ воздꙋ́шныхъ кнѧзе́й и҆ ѿ вѣ́чныѧ мꙋ́ки да и҆зба́вимсѧ, и҆ нбⷭ҇нагѡ црⷭ҇твїѧ наслѣ̑дницы да бꙋ́демъ со всѣ́ми пра́ведными, ѿ вѣ́ка ѹ҆годи́вшими гдⷭ҇ꙋ на́шемꙋ і҆и҃сꙋ хрⷭ҇тꙋ̀: є҆мꙋ́же подоба́етъ всѧ́каѧ сла́ва, че́сть и҆ поклоне́нїе, со безнача́льнымъ є҆гѡ̀ ѻ҆ц҃е́мъ, и҆ съ прест҃ы́мъ и҆ бл҃ги́мъ и҆ животворѧ́щимъ є҆гѡ̀ дх҃омъ, ны́нѣ и҆ при́снѡ и҆ во вѣ́ки вѣкѡ́въ.

## Тропа́рь, гла́съ д҃:

<red>Ѿ</red> мїрска́гѡ мѧте́жа и҆зше́дъ, въ ти́хое приста́нище, прпⷣбнагѡ се́ргїа ѡ҆би́тель, прите́клъ є҆сѝ, и҆ та́мѡ равноа́гг҃льное житїѐ пожи́въ, во странꙋ̀ га́личскꙋю прише́лъ є҆сѝ, и҆дѣ́же вѣ́рꙋ хрⷭ҇то́вꙋ насажда́ѧ и҆ новокрещє́нныѧ лю́ди ѿ сꙋевѣ́рїй пога́нскихъ ѡ҆чища́ѧ, мнѡ́ги и҆ вели̑ки по́двиги под̾ѧ́лъ є҆сѝ, и҆ ѡ҆би́тєли четы́ри созда́въ, и҆́нокѡвъ ли́ки до́брѣ ѹ҆па́слъ є҆сѝ и҆ ко хрⷭ҇тꙋ̀ сп҃сꙋ приве́лъ є҆сѝ: є҆го́же молѝ, прпⷣбне ѻ҆́тче а҆вра́мїе, сп҃стѝ дꙋ́шы на́шѧ.
