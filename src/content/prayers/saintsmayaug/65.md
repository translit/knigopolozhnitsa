---
title: "І҆ꙋ́лїа є҃"
navigation:
  key: prayers-saintsmayaug-65
  title: "І҆ꙋ́лїа є҃"
  parent: prayers-saintsmayaug
  order: 65
type: "prayer"
---

## І҆ꙋ́лїа є҃.

## Мл҃тва прпⷣбномꙋ а҆ѳана́сїю а҆ѳѡ́нскомꙋ, и҆з̾ а҆ка́ѳїста:

<versal data-diacritics="true">Ѽ</versal> прпⷣбне ѻ҆́тче а҆ѳана́сїе, и҆зрѧ́дный ѹ҆го́дниче хрⷭ҇то́въ и҆ вели́кїй а҆ѳѡ́нскїй чꙋдотво́рче, во дни̑ земна́гѡ житїѧ̀ твоегѡ̀ мнѡ́гїѧ на пꙋ́ть пра́вый наста́вивый и҆ во црⷭ҇твїе нбⷭ҇ное мꙋ́дрѣ рꙋководи́вый, скѡ́рбныѧ ѹ҆тѣ́шивый, па́дающымъ рꙋ́кꙋ по́мощи пода́вый, и҆ всѣ̑мъ любе́зенъ, ми́лостивъ и҆ сострада́теленъ ѻ҆те́цъ бы́вый! Ты̀ и҆ ны́нѣ, въ нбⷭ҇нѣй пребыва́ѧ свѣ́тлости, наипа́че ѹ҆множа́еши любо́вь твою̀ къ на́мъ немощны̑мъ, въ мо́ри жите́йстѣмъ разли́чнѣ бѣ́дствꙋющымъ, и҆скꙋша́ємымъ дꙋ́хомъ ѕло́бы и҆ страстьмѝ свои́ми, вою́ющими на дꙋ́хъ. Сегѡ̀ ра́ди смире́ннѡ мо́лимъ тѧ̀, ст҃ы́й ѻ҆́тче: по да́ннѣй тебѣ̀ ѿ бг҃а бл҃года́ти помозѝ на́мъ во́лю гдⷭ҇ню въ простотѣ̀ се́рдца и҆ смире́нїи твори́ти, и҆скꙋшє́нїѧ же вра̑жїѧ побѣди́ти и҆ свирѣ́пое страсте́й мо́ре и҆зсꙋши́ти: да та́кѡ немо́креннѡ пре́йдемъ жите́йскꙋю пꙋчи́нꙋ и҆ предста́тельствомъ твои́мъ ко гдⷭ҇ꙋ сподо́бимсѧ дости́гнꙋти ѡ҆бѣтова́ннагѡ на́мъ црⷭ҇твїѧ нбⷭ҇нагѡ, сла́вѧще безнача́льнꙋю трⷪ҇цꙋ, ѻ҆ц҃а̀ и҆ сн҃а и҆ ст҃а́го дх҃а, ны́нѣ и҆ при́снѡ и҆ во вѣ́ки вѣкѡ́въ.

## Тропа́рь, гла́съ г҃:

<red>Е҆́</red>же во пло́ти житїю̀ твоемꙋ̀ ѹ҆диви́шасѧ а҆́гг҃льстїи чи́ни, ка́кѡ съ тѣ́ломъ къ неви̑димымъ сплете́нїємъ и҆зше́лъ є҆сѝ, присносла́вне, и҆ ѹ҆ѧзви́лъ є҆сѝ де́мѡнскїѧ полкѝ. Ѿѻнꙋ́дꙋже, а҆ѳана́сїе, хрⷭ҇то́съ тебѣ̀ воздадѐ бога́тыми дарова́ньми: сегѡ̀ ра́ди, ѻ҆́тче, молѝ сп҃сти́сѧ дꙋша́мъ на́шымъ.
