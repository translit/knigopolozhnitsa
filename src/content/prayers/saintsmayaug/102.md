---
title: "А҆́ѵгꙋста к҃ѕ"
navigation:
  key: prayers-saintsmayaug-102
  title: "А҆́ѵгꙋста к҃ѕ"
  parent: prayers-saintsmayaug
  order: 102
type: "prayer"
---

## А҆́ѵгꙋста к҃ѕ.

## Мл҃тва ст҃ы̑мъ мч҃нкѡмъ а҆дрїа́нꙋ и҆ ната́лїи, и҆з̾ а҆ка́ѳїста:

<versal data-diacritics="true">Ѽ</versal> сщ҃е́ннаѧ дво́ице, ст҃і́и мч҃нцы хрⷭ҇тѡ́вы а҆дрїа́не и҆ ната́лїе, бл҃же́ннїи сꙋпрꙋ́зи и҆ до́блїи страда́льцы! Ѹ҆слы́шите на́съ молѧ́щихсѧ ва́мъ со слеза́ми, и҆ низпосли́те на ны̀ всѧ̑ бл҃гопотрє́бнаѧ дꙋша́мъ и҆ тѣлесє́мъ на́шымъ, и҆ моли́те хрⷭ҇та̀ бг҃а, да поми́лꙋетъ на́съ и҆ сотвори́тъ съ на́ми по млⷭ҇ти свое́й, да не поги́бнемъ во грѣсѣ́хъ на́шихъ. Є҆́й, ст҃і́и мч҃нцы! Прїими́те гла́съ моле́нїѧ на́шегѡ, и҆ и҆зба́вите ны̀ мл҃твами ва́шими ѿ гла́да, гꙋби́тельства, трꙋ́са, пото́па, ѻ҆гнѧ̀, гра́да, меча̀, наше́ствїѧ и҆ноплеме́нникѡвъ и҆ междоꙋсо́бныѧ бра́ни, ѿ внеза́пныѧ сме́рти и҆ ѿ всѣ́хъ бѣ́дъ, печа́лей и҆ болѣ́зней, да при́снѡ ва́шими мл҃твами и҆ предста́тельствомъ ѹ҆крѣплѧ́еми, просла́вимъ гдⷭ҇а і҆и҃са хрⷭ҇та̀, є҆мꙋ́же подоба́етъ всѧ́каѧ сла́ва, че́сть и҆ поклоне́нїе, со безнача́льнымъ є҆гѡ̀ ѻ҆ц҃е́мъ и҆ прест҃ы́мъ дх҃омъ, во вѣ́ки вѣкѡ́въ.
