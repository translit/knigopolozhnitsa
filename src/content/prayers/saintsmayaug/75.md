---
title: "І҆ꙋ́лїа є҃і"
navigation:
  key: prayers-saintsmayaug-75
  title: "І҆ꙋ́лїа є҃і"
  parent: prayers-saintsmayaug
  order: 75
type: "prayer"
---

## І҆ꙋ́лїа є҃і.

## Мл҃твы ст҃о́мꙋ равноапⷭ҇льномꙋ вели́комꙋ кнѧ́зю влади́мїрꙋ, и҆з̾ слꙋ́жбы со а҆ка́ѳїстомъ.



## Мл҃тва а҃:

<versal data-diacritics="true">Ѽ</versal> вели́кїй ѹ҆го́дниче бж҃їй, бг҃оизбра́нный и҆ бг҃опросла́вленный, равноапⷭ҇льный кнѧ́же влади́мїре! Ты̀, ѕловѣ́рїе и҆ нече́стїе ꙗ҆зы́ческое ѿри́нꙋвъ, во є҆ди́наго и҆́стиннаго трїѷпоста́снаго бг҃а ѹ҆вѣ́ровалъ є҆сѝ, и҆ воспрїи́мъ ст҃о́е креще́нїе, всю̀ странꙋ̀ рꙋ́сскꙋю свѣ́томъ бж҃е́ственныѧ вѣ́ры и҆ бл҃гоче́стїѧ просвѣти́лъ є҆сѝ. Тѣ́мже премилосе́рдаго творца̀ и҆ сп҃си́телѧ на́шего сла́вѧще и҆ бл҃годарѧ́ще, сла́вимъ и҆ бл҃годари́мъ и҆ тѧ̀, просвѣти́телю на́шъ и҆ ѻ҆́тче, ꙗ҆́кѡ тобо́ю сп҃си́тельнꙋю вѣ́рꙋ хрⷭ҇то́вꙋ позна́хомъ и҆ во и҆́мѧ прест҃ы́ѧ и҆ пребж҃е́ственныѧ трⷪ҇цы крести́хомсѧ. Се́ю ѹ҆́бѡ вѣ́рою ѿ пра́веднагѡ ѡ҆сꙋжде́нїѧ бж҃їѧ и҆зба́вихомсѧ, ѿ вѣ́чныѧ же рабо́ты дїа́волꙋ и҆ а҆́дова мꙋчи́тельства свободи́хомсѧ: се́ю же вѣ́рою бл҃года́ть всыновле́нїѧ бг҃ꙋ и҆ наде́ждꙋ наслѣ́дованїѧ нбⷭ҇нагѡ бл҃же́нства прїѧ́хомъ. Тѣ́мже тѧ̀ ꙗ҆́кѡ пе́рваго ꙗ҆зы́ка на́шегѡ пꙋтевождѧ̀ къ нача́льникꙋ и҆ соверши́телю сп҃се́нїѧ на́шегѡ гдⷭ҇ꙋ і҆и҃сꙋ хрⷭ҇тꙋ̀ прославлѧ́емъ, и҆ предста́телѧ тѧ̀ пред̾ прⷭ҇то́ломъ цр҃ѧ̀ ца́рствꙋющихъ ѡ҆ ца́рствѣ всерѡссі́йстѣмъ позна́хомъ, ѡ҆ царе́хъ же є҆гѡ̀, народоправи́телехъ, во́инствѣ и҆ ѡ҆ всѣ́хъ лю́дехъ. Не возмо́жетъ ѧ҆зы́къ на́шъ и҆з̾ѡбрази́ти вели́чїе и҆ высотꙋ̀ бл҃годѣѧ́нїй, тобо́ю и҆злїѧ́нныхъ на зе́млю на́шꙋ, ѻ҆тцы̀ и҆ пра́ѻтцы на́шѧ и҆ на ны̀ недостѡ́йныѧ. Ѽ пребл҃гі́й ѻ҆́тче и҆ просвѣти́телю на́шъ! При́зри на не́мѡщи на́шѧ и҆ ѹ҆молѝ премилосе́рдаго цр҃ѧ̀ нбⷭ҇наго, да не прогнѣ́ваетсѧ на ны̀ ѕѣлѡ̀, ꙗ҆́кѡ по не́мощемъ на́шымъ по всѧ̑ дни̑ согрѣша́емъ, и҆ да не погꙋби́тъ на́съ со беззако́ньми на́шими, но да поми́лꙋетъ и҆ сп҃се́тъ на́съ по млⷭ҇ти свое́й, да всади́тъ въ сердца̀ на̑ша покаѧ́нїе и҆ сп҃си́тельный стра́хъ бж҃їй, да просвѣти́тъ свое́ю бл҃года́тїю ѹ҆́мъ на́шъ, во є҆́же ѡ҆ста́вити на́мъ стєзѝ нече́стїѧ и҆ на пꙋ́ть сп҃се́нїѧ ѡ҆брати́тисѧ, неꙋкло́ннѡ же за́пѡвѣди бж҃їѧ твори́ти и҆ ѹ҆ста́вы ст҃ы́ѧ цр҃кве соблюда́ти. Молѝ, бл҃госе́рде, чл҃вѣколю́бца бг҃а, да ꙗ҆ви́тъ на́мъ вели́кꙋю млⷭ҇ть свою̀: да и҆зба́витъ на́съ ѿ наше́ствїѧ и҆ноплеме́нныхъ, ѿ мѧте́жей и҆ раздо́рѡвъ, ѿ гла́да, смертоно́сныхъ болѣ́зней и҆ ѿ всѧ́кагѡ ѕла̀: да пода́стъ на́мъ бл҃горастворе́нїе воздꙋ́ха и҆ плодоно́сїе землѝ: да сохрани́тъ и҆ сп҃се́тъ бл҃гочести́вѣйшаго госꙋда́рѧ на́шего, і҆мпера́тора нїкола́ѧ а҆леѯа́ндровича, ѿ всѣ́хъ ко́зней и҆ навѣ́тѡвъ вра́жїихъ: да да́рꙋетъ є҆мꙋ̀ побѣ́дꙋ на врагѝ, да и҆спо́лнитъ всѧ̑ бл҃га̑ѧ жела̑нїѧ є҆гѡ̀, и҆ престо́лъ є҆гѡ̀ мꙋ́дрыми и҆ вѣ́рными слꙋга́ми да ѡ҆гради́тъ: да соблюде́тъ въ сꙋдїѧ́хъ и҆ прави́телехъ пра́вдꙋ и҆ ми́лость: да да́стъ па́стырємъ ре́вность ѡ҆ сп҃се́нїи пасо́мыхъ, всѣ̑мъ же лю́демъ любо́вь взаи́мнꙋю и҆ є҆диномы́слїе, ѡ҆ преспѣ́ѧнїи же ѻ҆те́чества и҆ ст҃ы́ѧ цр҃кве при́сное попече́нїе: да ѹ҆мно́житъ свѣ́тъ сп҃си́тельныѧ вѣ́ры въ ца́рствѣ на́шемъ, невѣ́рꙋющыѧ ко правовѣ́рїю да ѡ҆брати́тъ, є҆́рєси же и҆ раско́лы да низложи́тъ: да всѝ мы̀, та́кѡ въ ми́рѣ на землѝ пожи́вше, сподо́бимсѧ съ тобо́ю вѣ́чнагѡ бл҃же́нства, хва́лѧще и҆ превозносѧ́ще бг҃а во вѣ́ки вѣкѡ́въ.

## Мл҃тва в҃:

<versal>К</versal>а́кѡ похва́лимъ тебѐ, въ земны́хъ влады́кахъ премꙋ́жественный влади́мїре; ка́кѡ тѝ бл҃годаре́нїе воздади́мъ, ꙗ҆́кѡ тобо́ю гдⷭ҇а позна́хомъ и҆ ле́сти і҆́дѡльскїѧ и҆збы́хомъ, ꙗ҆́кѡ твои́мъ повелѣ́нїемъ по все́й землѝ на́шей хрⷭ҇то́съ сла́витсѧ; Ка́кѡ вѣ́ровалъ є҆сѝ; ка́кѡ хрⷭ҇та̀ взыска́лъ є҆сѝ; повѣ́ждь на́мъ, ча́дѡмъ твои̑мъ, ѿкꙋ́дꙋ ѡ҆бл҃гоꙋха́ тѧ вонѧ̀ ст҃а́гѡ дх҃а; Не ви́дѣлъ є҆сѝ хрⷭ҇та̀, ни ходи́лъ є҆сѝ по не́мъ: ка́кѡ ѹ҆чени́къ є҆гѡ̀ ѡ҆брѣ́лсѧ є҆сѝ; Не ви́дѣлъ є҆сѝ а҆пⷭ҇ла, прише́дша въ зе́млю твою̀, не ви́дѣлъ бѣ́сы и҆згонѧ́юща и҆́менемъ хрⷭ҇то́вымъ, болѧ́щихъ и҆сцѣлѧ́юща, ме́ртвыхъ воскреша́юща. Ди́вное чꙋ́до! И҆́нїи ца́рїе и҆ власти́телє, ви́дѧще всѧ̑ сїѧ̑ быва̑юща ѿ ст҃ы́хъ мꙋже́й, не вѣ́роваша, но па́че на стра̑сти и҆ мꙋ̑ки преда́ша и҆̀хъ: ты́ же, ѽ бл҃же́нне, не ви́дѧ и҆ не слы́шѧ всѣ́хъ си́хъ, ко хрⷭ҇тꙋ̀ прите́клъ є҆сѝ, разꙋмѣ́въ, ꙗ҆́кѡ є҆ди́нъ є҆́сть творе́цъ неви̑димымъ и҆ ви̑димымъ, нбⷭ҇нымъ и҆ земны̑мъ, и҆ ꙗ҆́кѡ посла̀ въ мі́ръ, на́шегѡ ра́ди сп҃се́нїѧ, возлю́бленнаго сн҃а своего̀. И҆ сїѧ̑ помы́сливъ, вше́лъ є҆сѝ во ст҃ꙋ́ю кꙋпѣ́ль.

<red>И҆</red> ны́нѣ, девѧтѝ стѡ́мъ лѣ́тѡмъ и҆ мно́жае проте́кшымъ, при́зри на зе́млю твою̀, ви́ждь ча̑да твоѧ̑, ви́ждь красѧ́щаго сто́лъ землѝ твоеѧ̀ бл҃гочести́вѣйшаго госꙋда́рѧ і҆мпера́тора нїкола́ѧ а҆леѯа́ндровича, возра́дꙋйсѧ и҆ возвесели́сѧ. Ви́ждь лю́ди твоѧ̑, ка́кѡ живꙋ́тъ, ка́кѡ храни́ми сꙋ́ть гдⷭ҇емъ, ка́кѡ бл҃говѣ́рїе хранѧ́тъ по преда́нїю твоемꙋ̀, ка́кѡ сла́вѧтъ хрⷭ҇та̀, ка́кѡ покланѧ́ютсѧ и҆́мени є҆гѡ̀. Ви́ждь и҆ гра́ды вели́чествомъ сїѧ́ющыѧ, ви́ждь цє́ркви цвѣтꙋ́щыѧ, ви́ждь хрⷭ҇тїа́нство растꙋ́щее, ви́ждь и҆ гра́дъ тво́й кі́евъ толи́кими ѹ҆гѡ́дники бж҃їими, во нетлѣ́нїи почива́ющими, блиста́ющїйсѧ, и҆ ѳѷмїа́момъ ѡ҆бл҃гоꙋха́емь, и҆ хвала́ми и҆ бж҃е́ственными пѣ̑нїи ст҃ы́ми ѡ҆глаша́емь.

<red>В</red>и́дѧ же, ꙗ҆́кѡ твоѐ вѣ́рное сѣ́ѧнїе твои́мъ хода́тайствомъ и҆ застꙋпле́нїемъ не и҆зсꙋше́но бы́сть зно́емъ невѣ́рїѧ, но дожде́мъ бж҃їѧ поспѣше́нїѧ пло́дъ и҆з̾ѻби́льный принесѐ, ра́дꙋйсѧ дꙋ́хомъ, во влады́кахъ а҆пⷭ҇ле, не мє́ртваѧ тѣлеса̀ возста́вивый, но дꙋше́ю ны̀ мє́ртвыѧ воскреси́вый! Ра́дꙋйсѧ, ѹ҆тѣ́шителю на́шъ и҆ наста́вниче бл҃говѣ́рїѧ!

<red>Т</red>ы̀ бы́лъ є҆сѝ, ѽ честна́ѧ главо̀, наги̑мъ ѡ҆дѣѧ́нїе, а҆́лчꙋщымъ корми́тель, вдови́цамъ помо́щникъ, стра̑ннымъ поко́ище, ѡ҆би̑димымъ застꙋ́пникъ, ѹ҆бѡ́гимъ ѡ҆богаще́нїе. Си̑мъ бл҃ги̑мъ дѣлѡ́мъ на нб҃сѣ́хъ возме́здїе прїе́млѧ и҆ зрѣ́нїѧ сла́дкагѡ лица̀ бж҃їѧ насыща́ѧсѧ, непреста́й молѧ́сѧ ѡ҆ землѝ твое́й и҆ ѡ҆ ча́дѣхъ, въ ни́хже бл҃говѣ́рнѡ влады́чествовалъ є҆сѝ, па́че же ѡ҆ бл҃гочести́вѣйшемъ госꙋда́рѣ і҆мпера́торѣ нїкола́ѣ а҆леѯа́ндровичѣ, да сохрани́тъ ѧ҆̀ въ ми́рѣ и҆ бл҃говѣ́рїи, пре́даннѣмъ тобо́ю, и҆ да при́снѡ сла́витсѧ въ землѝ на́шей правовѣ́рїе, и҆ да не ѡ҆ста́витъ на́съ гдⷭ҇ь, а҆́ще и҆ є҆щѐ блꙋжда́емъ толи́кимъ вѣкѡ́мъ проте́кшымъ, а҆́ще и҆ є҆щѐ согрѣша́емъ гдⷭ҇ꙋ и҆ влⷣцѣ на́шемꙋ, а҆́ки новокꙋ́пленнїи рабѝ, не могꙋ́щїи ѹ҆годи́ти господи́нꙋ своемꙋ̀. Къ тебѣ̀ рꙋ́ки на́шѧ воздѣва́емъ и҆ мо́лимъ тѧ̀: помоли́сѧ влⷣцѣ всѣ́хъ, да продли́тъ, доне́лѣже стои́тъ мі́ръ, млⷭ҇ть свою̀ на ѻ҆те́чествїи на́шемъ и҆ лю́дехъ свои́хъ, врагѝ прогонѧ́ѧ, ми́ръ ѹ҆твержда́ѧ, ѿ гла́да и҆збавлѧ́ѧ, царѝ на́шѧ содѣ́ловаѧ грѡ́зны сꙋпоста́тѡмъ, болѧ́ры наставлѧ́ѧ, гра́ды ѹ҆строѧ́ѧ, цр҃ковь свою̀ возраща́ѧ, достоѧ́нїе своѐ соблюда́ѧ, мꙋ́жы и҆ жєны̀ и҆ младе́нцы сп҃са́ѧ, да млⷭ҇тїю є҆гѡ̀ храни́ми, во є҆дине́нїи вѣ́ры вкꙋ́пѣ ве́селѡ и҆ ра́достнѡ сла́вимъ гдⷭ҇а на́шего і҆и҃са хрⷭ҇та̀, со ѻ҆ц҃е́мъ и҆ со прест҃ы́мъ дх҃омъ, трⷪ҇цꙋ нераздѣ́льнꙋю и҆ є҆динобж҃е́ственнꙋю, ца́рствꙋющꙋю на нб҃сѣ́хъ и҆ на землѝ, ны́нѣ и҆ при́снѡ и҆ во вѣ́ки вѣкѡ́въ.

## Тропа́рь, гла́съ д҃:

<red>Ѹ҆</red>подо́билсѧ є҆сѝ кꙋпцꙋ̀ и҆́щꙋщемꙋ до́брагѡ би́сера, славнодержа́вный влади́мїре, на высотѣ̀ стола̀ сѣдѧ̀ ма́тере градѡ́въ, бг҃оспаса́емагѡ кі́ева, и҆спытꙋ́ѧ же и҆ посыла́ѧ къ ца́рскомꙋ гра́дꙋ ѹ҆вѣ́дѣти правосла́внꙋю вѣ́рꙋ, и҆ ѡ҆брѣ́лъ є҆сѝ безцѣ́нный би́серъ, хрⷭ҇та̀, и҆збра́вшаго тѧ̀ ꙗ҆́кѡ втора́го па́ѵла и҆ ѿтрѧ́сшаго слѣпотꙋ̀ во ст҃ѣ́й кꙋпѣ́ли, дꙋше́внꙋю вкꙋ́пѣ и҆ тѣле́снꙋю: тѣ́мже пра́зднꙋемъ твоѐ ѹ҆спе́нїе, лю́дїе твоѝ сꙋ́ще. Молѝ сп҃сти́сѧ держа́вы твоеѧ̀ рѡссі́йскїѧ нача́льникѡмъ, хрⷭ҇толюби́вомꙋ і҆мпера́торꙋ и҆ мно́жествꙋ владо́мыхъ.

<rubric class="inline">Велича́нїе:</rubric> <red>В</red>елича́емъ тѧ̀, ст҃ы́й равноапⷭ҇льный кнѧ́же влади́мїре, и҆ чте́мъ ст҃ꙋ́ю па́мѧть твою̀, і҆́дѡлы попра́вшагѡ и҆ всю̀ рѡссі́йскꙋю зе́млю ст҃ы́мъ креще́нїемъ просвѣти́вшагѡ.
