---
title: "І҆ꙋ́лїа д҃і"
navigation:
  key: prayers-saintsmayaug-73
  title: "І҆ꙋ́лїа д҃і"
  parent: prayers-saintsmayaug
  order: 73
type: "prayer"
---

## І҆ꙋ́лїа д҃і.

## Мл҃тва прпⷣбномꙋ стефа́нꙋ ма́хрищскомꙋ, и҆з̾ слꙋ́жбы:

<versal data-diacritics="true">Ѽ</versal> пребл҃же́нне и҆ прпⷣбне ѻ҆́тче стефа́не, просла́вленный ѹ҆го́дниче прест҃ы́ѧ трⷪ҇цы! Прⷭ҇то́лꙋ є҆ѧ̀ предстоѧ̀ съ ли̑ки ст҃ы́хъ а҆́гг҃лъ и҆ всѣ́хъ ст҃ы́хъ, помѧнѝ на́съ, въ бѣда́хъ и҆ ско́рбехъ къ цѣльбоно́сномꙋ твоемꙋ̀ гро́бꙋ припа́дающихъ и҆ молѧ́щихсѧ тебѣ̀: ѹ҆слы́ши мл҃твы на́шѧ и҆ принесѝ ѧ҆̀ ко прⷭ҇то́лꙋ трїѷпоста́снагѡ бг҃а, просѧ̀ ѹ҆ негѡ̀ на́мъ бога́тыѧ млⷭ҇ти, здра́вїѧ дꙋша́мъ и҆ тѣлесє́мъ на́шымъ, наипа́че же ѿпꙋще́нїѧ грѣхѡ́въ, бл҃года́ти и҆ сп҃се́нїѧ. Ты́ бо, ꙗ҆́кѡ и҆мѣ́ѧй дерзнове́нїе къ немꙋ̀, мо́жеши ѹ҆моли́ти є҆го̀, да пода́стъ на́мъ въ житїѝ на́шемъ бл҃га̑ѧ и҆ всѧ̑, на по́льзꙋ на́шꙋ и҆ во ѹ҆готовле́нїе къ вѣ́чнѣй жи́зни потрє́бнаѧ. Ѽ бл҃гі́й и҆ вѣ́рный ра́бе бж҃їй, и҆́стинный ѹ҆ченичѐ хрⷭ҇то́въ, и҆збра́нный сосꙋ́де ст҃а́гѡ дх҃а, чꙋдотво́рче стефа́не! Мл҃твами твои́ми сотворѝ и҆ ны̀ грѣ̑шныѧ прича́стники бы́ти бл҃года́тныхъ дарова́нїй, и҆́миже бг҃ъ тѧ̀ ѡ҆богатѝ, и҆ бꙋ́ди на́мъ по бз҃ѣ къ бг҃оꙋго́дномꙋ житїю̀ наста́вникъ, ѹ҆тиши́тель бꙋ́ри страсте́й, помо́щникъ въ ско́рбехъ и҆ бѣда́хъ и҆ ѿ вра̑гъ ви́димыхъ и҆ неви́димыхъ бл҃гі́й застꙋ́пникъ: да и҆ мы̀, пꙋ́ть жи́зни сеѧ̀ бг҃оꙋго́днѡ преше́дше, наслѣ̑дницы црⷭ҇твїѧ бж҃їѧ предста́тельствомъ твои́мъ ꙗ҆ви́мсѧ, и҆ сподо́бимсѧ вкꙋ́пѣ съ тобо́ю предстоѧ́ти прⷭ҇то́лꙋ цр҃ѧ̀ сла́вы, є҆мꙋ́же подоба́етъ всѧ́каѧ сла́ва, че́сть и҆ держа́ва во вѣ́ки вѣкѡ́въ.

## Тропа́рь, гла́съ и҃:

<red>П</red>равосла́вїѧ ревни́телю, бл҃гоче́стїѧ наста́вниче и҆ чистоты̀, и҆́щꙋщымъ сп҃се́нїѧ пꙋтеводи́тельный свѣти́льниче, мона́шествꙋющихъ бг҃одꙋхнове́нное ѹ҆краше́нїе, прпⷣбнагѡ се́ргїа дꙋхо́вный собесѣ́дниче, стефа́не премꙋ́дре, ѹ҆че́ньми и҆ добродѣѧ́ньми твои́ми дꙋ́шы просвѣти́лъ є҆сѝ и҆ пꙋсты̑ни насели́лъ є҆сѝ. Молѝ хрⷭ҇та̀ бг҃а сп҃сти́сѧ дꙋша́мъ на́шымъ.
