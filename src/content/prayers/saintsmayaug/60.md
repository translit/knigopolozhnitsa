---
title: "Въ недѣ́лю вторꙋ́ю по пѧтдесѧ́тницѣ"
navigation:
  key: prayers-saintsmayaug-60
  title: "Въ недѣ́лю вторꙋ́ю по пѧтдесѧ́тницѣ"
  parent: prayers-saintsmayaug
  order: 60
type: "prayer"
---

## Въ недѣ́лю вторꙋ́ю по пѧтдесѧ́тницѣ.

## Мл҃твы преподѡ́бнымъ и҆ бг҃онѡ́снымъ ѻ҆тцє́мъ, во а҆ѳѡ́нѣ по́стнически просїѧ́вшымъ.



## Мл҃тва а҃, и҆з̾ печа́тныѧ слꙋ́жбы:

<versal data-diacritics="true">Ѽ</versal> бл҃же́ннїи и҆ ст҃і́и ѻ҆тцы̀, прпⷣбнїи, ст҃и́телїе, сщ҃енномч҃нцы и҆ прпⷣбномч҃нцы, мѷроточи́вїи и҆ чꙋдотво́рцы, земні́и а҆́гг҃ли и҆ нбⷭ҇нїи человѣ́цы, сеѧ̀ ст҃ы́ѧ горы̀ насє́льницы и҆ ѹ҆краси́телїе, по бцⷣѣ на́ши предста́телїе пред̾ гдⷭ҇емъ, бл҃годѣ́телїе и҆ назира́телїе, ца́рское побѣдоно́сное ѡ҆полче́нїе, въ тѣлесѣ́хъ побѣди́вшее безтѣлє́сныѧ де́моны, цр҃и́цы нбⷭ҇ныѧ пречтⷭ҇ыѧ бцⷣы мѷроꙋха́ннїи цвѣ́ти, свѣтлоплодови̑таѧ древеса̀ мы́сленнагѡ сегѡ̀ раѧ̀ приснодв҃ы, рѣ́ки приснотекꙋ́щыѧ дарова́нїй дꙋхо́вныхъ! Прїими́те похва̑льнаѧ словеса̀ сїѧ̑, ꙗ҆̀же ва́мъ прино́симъ, ꙗ҆́коже гдⷭ҇ь прїѧ́тъ вдови́цы двѣ̀ лє́птѣ, и҆ ѻ҆́бщее пра́зднество, соверша́емое на́ми въ че́сть и҆ па́мѧть ва́шꙋ, ѡ҆б̾ими́те, ꙗ҆́кѡ воню̀ бл҃гоꙋха́нїѧ и҆ же́ртвꙋ бл҃гопрїѧ́тнꙋ: не и҆́мамы бо и҆́но что̀ принестѝ по до́лгꙋ бл҃годѣ́телємъ на́шымъ за вели̑каѧ бл҃годѣѧ̑нїѧ, ꙗ҆̀же прїѧ́хомъ и҆ и҆́мамы прїѧ́ти ѿ ва́съ. Є҆́й, и҆сповѣ́дꙋемъ, ꙗ҆́кѡ мы̀ грѣ̑хъ ра́ди на́шихъ нѣ́смы досто́йни жи́ти на мѣ́стѣ се́мъ и҆ и҆менова́тисѧ сы́нове ва́ши: но вы̀ по бл҃госе́рдїю ва́шемꙋ не ѿрица́йтесѧ бы́ти на́мъ ѻ҆тцы̀. Не забыва́йте на́съ смире́нныхъ, но соблюда́йте сщ҃є́нныѧ монастырѝ ва́шѧ и҆ всѧ̑ ски́ты и҆ кє́ллїи, и҆ на́съ живꙋ́щихъ въ ни́хъ сохранѧ́йте и҆ и҆збавлѧ́йте ѿ всѧ́кагѡ и҆скꙋше́нїѧ и҆ напа́сти въ житїѝ се́мъ, въ бꙋ́дꙋщемъ же вѣ́цѣ да сподо́бимсѧ ст҃ы́ми ва́шими мл҃твами бл҃же́нства кꙋ́пнѡ съ ва́ми, сы́нове со ѻ҆тцы̀ свои́ми, ста́до съ па́стырьми свои́ми, ѹ҆ченицы̀ со ѹ҆чи́тєли свои́ми, и҆ да ѹ҆слы́шимъ ѿ ва́съ ѻ҆́ный бл҃же́нный гла́съ ко гдⷭ҇ꙋ: сѐ мы̀ и҆ дѣ́ти, ꙗ҆̀же да́лъ є҆сѝ на́мъ, гдⷭ҇и! И҆ ра́дꙋющесѧ воздади́мъ всѧ́кꙋю сла́вꙋ, че́сть и҆ поклоне́нїе ѻ҆ц҃ꙋ̀ и҆ сн҃ꙋ и҆ ст҃о́мꙋ дх҃ꙋ, во вѣ́ки вѣкѡ́въ.

## Мл҃тва в҃, и҆з̾ рꙋкопи́сныѧ слꙋ́жбы:

<versal data-diacritics="true">Ѽ</versal> прпⷣбнїи и҆ бг҃оно́снїи ѻ҆тцы̀ на́ши а҆ѳѡ́нстїи, свѣти̑ла земна̑ѧ пресвѣ̑тлаѧ, ѿ пꙋсты́нныхъ ѹ҆до́лїй ст҃ы́ѧ горы̀ а҆ѳѡ́нскїѧ въ цр҃кви правосла́внѣй сла́внѡ просїѧ́вшїи и҆ ст҃ꙋ́ю го́рꙋ вселе́нїѧ ва́шегѡ житїѧ̀ добро́тами ѡ҆небеси́вшїи, всю́ же вселе́ннꙋю высо́кихъ добродѣ́телей свѣтлостьмѝ и҆ чꙋде́съ бж҃е́ственныхъ блиста́ньми ѹ҆диви́вшїи! Сѐ вы̀ ны́нѣ, сме́ртнымъ за́падомъ пло́тски на вре́мѧ во гро́бъ заше́дше, дꙋша́ми ва́шими со хрⷭ҇то́мъ, сл҃нцемъ пра́вды, пребыва́ете, и҆ сꙋ́ще пра́вєдницы, просвѣща́етесѧ ꙗ҆́кѡ со́лнце во црⷭ҇твїи нбⷭ҇нѣмъ. Та́мѡ ѹ҆̀бо моли́твєнныѧ ва́шѧ къ бг҃ꙋ свѣ́тꙋ и҆́стинномꙋ лꙋчы̀ простира́юще, не забыва́йте и҆ ны̀, ча̑да ва̑ша дꙋхѡ́внаѧ, а҆́ще и҆ въ нощѝ страсте́й и҆ скорбе́й пребыва́ющыѧ, свы́ше бл҃года́тными призира́ти ѡ҆сїѧ̑нїи: ꙗ҆́кѡ да во свѣ́тѣ добродѣ́тельнагѡ ва́шегѡ житїѧ̀ пꙋте́мъ за́повѣдей хрⷭ҇то́выхъ пра́вѡ ходѧ́ще, сподо́бимсѧ зрѣ́ти свѣ́тъ неприкоснове́нныѧ сла́вы бж҃їѧ, хва́лѧще кꙋ́пнѡ съ ва́ми въ трⷪ҇цѣ ст҃ѣ́й сла́вимаго и҆ покланѧ́емаго бг҃а, ѻ҆ц҃а̀ и҆ сн҃а и҆ ст҃а́го дх҃а, въ несконча́ємыѧ вѣ́ки вѣкѡ́въ.

## Тропа́рь, гла́съ а҃:

<red>П</red>ꙋсты́ни а҆ѳѡ́нскїѧ ѻ҆тцы̀, а҆́гг҃лы во пло́ти, и҆сповѣ́дники вкꙋ́пѣ и҆ прпⷣбныѧ, ст҃и́тєли же и҆ мч҃нки въ пѣ́нїихъ почти́мъ, подража́юще добродѣ́телемъ и҆́хъ, зовꙋ́ще согла́снѡ и҆ глаго́люще: сла́ва просла́вльшемꙋ вы̀, сла́ва вѣнча́вшемꙋ вы̀, сла́ва въ бѣда́хъ предста́тєли на́мъ вы̀ показа́вшемꙋ.

<rubric class="inline">Велича́нїе:</rubric> <red>Ѹ҆</red>блажа́емъ ва́съ, прпⷣбнїи ѻ҆тцы̀ а҆ѳѡ́нстїи, въ горѣ̀ се́й пости́вшїисѧ, и҆ чте́мъ ст҃ꙋ́ю па́мѧть ва́шꙋ, наста̑вницы мона́хѡвъ и҆ собесѣ̑дницы а҆́гг҃лѡвъ.
