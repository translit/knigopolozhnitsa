---
title: "Ма́їа л҃"
navigation:
  key: prayers-saintsmayaug-32
  title: "Ма́їа л҃"
  parent: prayers-saintsmayaug
  order: 32
type: "prayer"
---

## Ма́їа л҃.

## Мл҃тва прпⷣбномꙋ і҆саа́кїю далма́тскомꙋ:

<versal>П</versal>равосла́вїѧ ревни́телю и҆ є҆́реси ѡ҆бличи́телю, цр҃кве побо́рниче и҆ и҆́нокѡвъ похвало̀, прпⷣбне ѻ҆́тче на́шъ і҆саа́кїе! Къ тебѣ̀ во ѹ҆миле́нїи серде́цъ на́шихъ притека́емъ и҆ твоеѧ̀ по́мощи ко сп҃се́нїю на́шемꙋ про́симъ. Ты́ бо прⷪ҇ро́кꙋ бж҃їю и҆лїѝ поревнова́лъ є҆сѝ и҆ царѧ̀ ѕлочести́ваго небоѧ́зненнѡ ѡ҆бличи́лъ є҆сѝ: ты̀ къ позна́нїю вѣ́ры правосла́вныѧ того̀ ѹ҆вѣщева́лъ є҆сѝ и҆ ѿ негѡ̀ порꙋга̑нїѧ и҆ ѕлострада̑нїѧ ра́дꙋѧсѧ претерпѣ́лъ є҆сѝ. Вразꙋмѝ ѹ҆̀бо и҆ на́съ мл҃твами твои́ми є҆ѵⷢ҇льское бл҃говѣ́стїе неизмѣ́ннѡ соблюда́ти и҆ всѧ́кой є҆́реси противостоѧ́ти, и҆скꙋше́нїємъ же ѿ многостра́стныѧ пло́ти на́шеѧ, ѿ мі́ра сегѡ̀ и҆ ѿ дїа́вола быва́ющымъ проти́витисѧ. Наꙋчѝ на́съ во хра́мѣхъ бж҃їихъ нелѣ́ностнѡ собира́тисѧ и҆ по всѧ̑ дни̑ покаѧ́нїе гдⷭ҇еви приноси́ти. Вѣ́рꙋемъ и҆ ѹ҆пова́емъ, ѹ҆го́дниче бж҃їй, ꙗ҆́кѡ не вотщѐ бл҃голѣ́пнѣйшаѧ во странѣ̀ рѡссі́йстѣй цр҃ковь въ ца́рствꙋющемъ гра́дѣ на́шемъ во́лею бж҃їею во твоѐ и҆́мѧ созда́сѧ, но да всѝ правосла́внїи, ѿ всеѧ̀ страны̀ на́шеѧ во хра́мъ се́й притека́ющїи, на по́двигъ тво́й взира́юще, вѣ́рѣ твое́й подража́ютъ. И҆спросѝ ѹ҆̀бо, прпⷣбне ѻ҆́тче і҆саа́кїе, бл҃говѣ́рномꙋ царю̀ на́шемꙋ здра́вїе и҆ сп҃се́нїе, на сꙋпоста́ты же ѡ҆долѣ́нїе, па́стырємъ цр҃кве ѡ҆ сп҃се́нїи вѣ́рныхъ ре́вность, всѣ̑мъ же правосла̑внымъ хрⷭ҇тїа́нѡмъ въ вѣ́рѣ є҆диномы́слїе и҆ въ любвѝ преспѣ́ѧнїе, ѹ҆со́пшымъ же бл҃же́нное ѹ҆покое́нїе, да сїѧ̑ всѧ̑ мл҃твами твои́ми воспрїе́млюще, кꙋ́пнѡ съ тобо́ю просла́вимъ бг҃а, ди́внаго во ст҃ы́хъ свои́хъ, въ трⷪ҇цѣ сла́вимаго, ѻ҆ц҃а̀ и҆ сн҃а и҆ ст҃а́го дх҃а, ны́нѣ и҆ при́снѡ и҆ во вѣ́ки вѣкѡ́въ.
