---
title: "Ма́їа а҃"
navigation:
  key: prayers-saintsmayaug-1
  title: "Ма́їа а҃"
  parent: prayers-saintsmayaug
  order: 1
type: "prayer"
---

## Ма́їа а҃.

## Мл҃тва прпⷣбномꙋ пафнꙋ́тїю бо́ровскомꙋ, и҆з̾ а҆ка́ѳїста:

<versal data-diacritics="true">Ѽ</versal> сщ҃е́ннаѧ главо̀, земны́й а҆́гг҃ле, нбⷭ҇ный человѣ́че, вели́кїй чꙋдотво́рче, прпⷣбне ѻ҆́тче на́шъ пафнꙋ́тїе! Къ тебѣ̀ съ вѣ́рою и҆ любо́вїю ѹ҆се́рднѡ прибѣга́емъ и҆ ѹ҆миле́ннѡ твоегѡ̀ застꙋпле́нїѧ про́симъ. Не дерза́емъ, грѣ̑хъ ра́ди на́шихъ, съ свобо́дою ча̑дъ бж҃їихъ гдⷭ҇а и҆ влⷣкꙋ на́шего ѡ҆ поми́лованїи и҆ проще́нїи проси́ти. Но тебѐ моли́твенника къ немꙋ̀ бл҃гопрїѧ́тна предлага́емъ и҆ мо́лимъ, и҆спросѝ на́мъ ѹ҆ бл҃гости є҆гѡ̀ да́ры бл҃гопотрє́бныѧ и҆ сп҃си́тєльныѧ дꙋша́мъ на́шымъ: вѣ́рꙋ пра́вꙋю, во бл҃гоче́стїи крѣ́пкое стоѧ́нїе, грѣхѡ́въ проще́нїе, житїѧ̀ соверше́нное и҆справле́нїе, да ѡ҆брати́вшесѧ ѿ ѕлы́хъ дѣ́лъ къ бг҃оꙋгожде́нїю, про́чее не прогнѣвлѧ́емъ гдⷭ҇а ст҃ы́хъ є҆гѡ̀ за́повѣдей престꙋпле́нїемъ. Ѹ҆молѝ, свѧ́тче бж҃їй, всевы́шнѧго творца̀ дарова́ти ми́ръ и҆ бл҃гоче́стїе ца́рствꙋ на́шемꙋ правосла́вномꙋ, здра́вїе же и҆ сп҃се́нїе и҆ на врагѝ ѡ҆долѣ́нїе бл҃гочести́вѣйшемꙋ госꙋда́рю на́шемꙋ и҆ всеѧ̀ рѡссі́и. Сохранѝ, ѹ҆го́дниче хрⷭ҇то́въ, ст҃ꙋ́ю ѡ҆би́тель твою̀, тобо́ю созда́ннꙋю, и҆ всѧ̑ живꙋ́щыѧ и҆ подвиза́ющыѧсѧ въ не́й ѿ всѧ́кагѡ ѕла̀ ненавѣ̑тны. При́зри ми́лостивнѡ на лю́ди, ра́цѣ моще́й твои́хъ предстоѧ́щыѧ, и҆ всѧ̑ прошє́нїѧ и҆́хъ во бл҃го́е и҆спо́лни. На́мъ же всѣ̑мъ здра́вїе дꙋше́вное и҆ тѣле́сное, землѝ плодоно́сїе, ти́хое и҆ бг҃оꙋго́дное житїѐ, бл҃гꙋ́ю хрⷭ҇тїа́нскꙋю кончи́нꙋ и҆ до́брый ѿвѣ́тъ на стра́шнѣмъ сꙋдѣ̀ ѹ҆ всемлⷭ҇тивагѡ бг҃а и҆схода́тайствꙋй. Є҆́й, ѻ҆́тче, вѣ́мы, ꙗ҆́кѡ мно́гѡ мо́жетъ мл҃тва твоѧ̀ пред̾ лице́мъ вседержи́телѧ гдⷭ҇а, и҆ ничто́же невозмо́жно є҆́сть хода́тайствꙋ твоемꙋ̀, а҆́ще то́кмѡ восхо́щеши: сегѡ̀ ра́ди крѣ́пцѣ на тѧ̀ ѹ҆пова́емъ, и҆ на твоѧ̑ ст҃ы̑ѧ мл҃твы вельмѝ надѣ́емсѧ, ꙗ҆́кѡ ты̀ приведе́ши на́съ, предста́тельствомъ твои́мъ, въ ти́хое приста́нище сп҃се́нїѧ и҆ наслѣ́дники ꙗ҆ви́ши ны̀ свѣ́тлагѡ црⷭ҇твїѧ хрⷭ҇то́ва. Не посрами́ же ѹ҆пова́нїѧ на́шегѡ, чꙋдотво́рче ст҃ы́й, и҆ сподо́би на́съ вкꙋ́пѣ съ тобо́ю бл҃же́нства ра́йскагѡ наслажда́тисѧ, да сла́вимъ, хва́лимъ и҆ велича́емъ вели́кꙋю млⷭ҇ть къ на́мъ чл҃вѣколю́бца бг҃а, ѻ҆ц҃а̀ и҆ сн҃а и҆ ст҃а́гѡ дх҃а, и҆ твоѐ бл҃го́е ѻ҆те́ческое застꙋпле́нїе, во вѣ́ки вѣкѡ́въ.

## Тропа́рь, гла́съ д҃:

<red>Ж</red>итїѧ̀ свѣ́тлостїю просвѣти́въ твоѐ ѻ҆те́чество, въ мл҃твахъ и҆ постѣ́хъ дарова́нїй бж҃е́ственнагѡ дх҃а и҆спо́лнилсѧ є҆сѝ: и҆ во вре́меннѣй се́й жи́зни до́брѣ подвиза́всѧ, ми́лость бл҃гоꙋтро́бїѧ всѣ̑мъ скорбѧ́щымъ ѿве́рзлъ є҆сѝ, и҆ ни́щымъ бы́лъ є҆сѝ застꙋ́пникъ. Тѣ́мъ мо́лимъ тѧ̀, ѻ҆́тче пафнꙋ́тїе: молѝ хрⷭ҇та̀ бг҃а, да сп҃се́тъ дꙋ́шы на́шѧ.
