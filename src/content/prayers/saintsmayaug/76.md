---
title: "І҆ꙋ́лїа з҃і"
navigation:
  key: prayers-saintsmayaug-76
  title: "І҆ꙋ́лїа з҃і"
  parent: prayers-saintsmayaug
  order: 76
type: "prayer"
---

## І҆ꙋ́лїа з҃і.

## Мл҃тва прпⷣбномꙋ і҆рина́рхꙋ и҆гꙋ́менꙋ, солове́цкомꙋ чꙋдотво́рцꙋ, и҆з̾ слꙋ́жбы:

<versal data-diacritics="true">Ѽ</versal> прпⷣбне ѻ҆́тче і҆рина́рше, ѹ҆го́дниче бж҃їй и҆ мл҃твенниче ѡ҆ дꙋша́хъ на́шихъ! Ѹ҆слы́ши на́съ ны́нѣ молѧ́щихсѧ тебѣ̀, ꙗ҆́кѡ и҆мꙋ́щемꙋ дерзнове́нїе ко гдⷭ҇ꙋ, да пода́стъ на́мъ всѧ̑, ꙗ҆̀же на по́льзꙋ въ се́мъ житїѝ на́шемъ и҆ во ѹ҆готовле́нїе къ вѣ́чнѣй жи́зни. Бꙋ́ди на́мъ наста́вникъ въ дꙋхо́внѣмъ жи́тельствѣ, ѹ҆ти́шитель бꙋ́ри страсте́й, помо́щникъ въ ско́рбехъ и҆ застꙋ́пникъ ѿ вра̑гъ неви́димыхъ, борю́щихъ ны̀: да и҆ мы̀, бг҃оꙋго́днѡ преше́дше по́прище сеѧ̀ жи́зни, бꙋ́демъ наслѣ̑дницы црⷭ҇твїѧ нбⷭ҇нагѡ, и҆ сподо́бимсѧ вкꙋ́пѣ съ тобо́ю сла́вити ѻ҆ц҃а̀ и҆ сн҃а и҆ ст҃а́го дх҃а во вѣ́ки вѣкѡ́въ.

## Тропа́рь, гла́съ д҃:

<red>П</red>о́стническое по бз҃ѣ житїѐ возлюби́въ, всѧ̑ плотска̑ѧ мꙋдрова̑нїѧ дꙋ́хꙋ покори́лъ є҆сѝ, и҆ воздержа́нїемъ стра̑сти ѹ҆мертви́лъ є҆сѝ, во трꙋдѣ́хъ и҆ бдѣ́нїихъ и҆ мл҃твахъ ѡ҆́бразъ бы́въ добродѣ́тели: тѣ́мъ мона́шескагѡ житїѧ̀ наста́вникъ показа́лсѧ є҆сѝ, ѻ҆́тче прпⷣбне і҆рина́рше. Молѝ хрⷭ҇та̀ бг҃а сп҃сти́сѧ дꙋша́мъ на́шымъ.
