---
title: "І҆ꙋ́нїа ѕ҃"
navigation:
  key: prayers-saintsmayaug-39
  title: "І҆ꙋ́нїа ѕ҃"
  parent: prayers-saintsmayaug
  order: 39
type: "prayer"
---

## І҆ꙋ́нїа ѕ҃.

## Мл҃тва прпⷣбномꙋ і҆ѡ́нѣ, кли́меницкомꙋ чꙋдотво́рцꙋ, что́маѧ въ свѧ́то-тро́ицкомъ кли́меницкомъ монастырѣ̀, ѻ҆ло́нецкїѧ є҆па́рхїи:

<versal data-diacritics="true">Ѽ</versal> прпⷣбне и҆ бг҃оно́сне ѻ҆́тче на́шъ і҆ѡ́но! Ты̀, кꙋ́плю жите́йскꙋю є҆щѐ соверша́ѧ и҆ по вода́мъ є҆́зера ѻ҆не́га пла́ваѧ, бꙋ́рею на лꙋ́дꙋ воднꙋ́ю и҆зве́рженъ бы́лъ є҆сѝ, и҆ на бре́зѣхъ си́хъ ти́хое приста́нище ѿ волне́нїй жите́йскихъ ѡ҆брѣ́лъ є҆сѝ. Тѣ́мже и҆ нелѣ́ностнѡ во трꙋдѣ́хъ, мл҃твахъ и҆ слеза́хъ гдⷭ҇а ра́ди подвиза́ѧсѧ, кꙋ́плю дꙋхо́внꙋю до́брѣ соверши́лъ є҆сѝ, и҆ кꙋпе́цъ премꙋ́дръ црⷭ҇твїѧ нбⷭ҇нагѡ ꙗ҆ви́лсѧ є҆сѝ, и҆ ны́нѣ во дво́рѣхъ нбⷭ҇ныхъ весели́шисѧ, дꙋ́хомъ твои́мъ неѿстꙋ́пенъ ѿ ѡ҆би́тели кли́меницкїѧ пребыва́ѧ, и҆дѣ́же многотрꙋ́дное твоѐ тѣ́ло почі́етъ. Тѣ́мже и҆ пла́вающымъ по вода́мъ ѻ҆нє́жскимъ пꙋ́ть ѹ҆казꙋ́еши и҆ ѿ потопле́нїѧ водна́гѡ и҆збавлѧ́еши, мно́гажды чꙋде́снѣ призыва́ющымъ тѧ̀ ꙗ҆влѧ́ѧсѧ, и҆ всѣ̑мъ ско́рый помо́щникъ и҆ те́плый мл҃твенникъ быва́еши. И҆ ны́нѣ къ ра́цѣ моще́й твои́хъ смире́ннѡ припа́дающе, приле́жнѡ мо́лимъ тѧ̀, ѹ҆го́дниче бж҃їй: при́зри на ны̀ ѡ҆каѧ̑нныѧ и҆ непотрє́бныѧ, мо́ремъ грѣхѡ́въ потоплѧ́ємыѧ, и҆ бꙋ́рею дꙋшетлѣ́нныхъ страсте́й волнꙋ́ємыѧ, и҆ съ корабле́мъ дꙋшетлѣ́ннымъ на лꙋ́дѣ ѕлы́хъ ѡ҆бы́чаєвъ сокрꙋша́ємыѧ. Бꙋ́ди ѡ҆ на́съ хода́тай ко гдⷭ҇ꙋ, къ немꙋ́же дерзнове́нїе до́брое стѧжа́лъ є҆сѝ: проле́й къ немꙋ̀ те́плꙋю мл҃твꙋ твою̀, да ѹ҆ти́шитъ бꙋ́рю страсте́й на́шихъ, и҆ хла̑днаѧ сердца̀ на̑ша ѻ҆гне́мъ бж҃е́ственныѧ любвѐ своеѧ̀ да согрѣ́етъ, и҆ та́кѡ да сподо́битъ на́съ те́плое покаѧ́нїе є҆мꙋ̀ приноси́ти, ѡ҆ста́нокъ же дне́й на́шихъ бл҃гоꙋго́днѣ пред̾ ни́мъ пожи́ти, трꙋды́ же и҆ скѡ́рби житїѧ̀ сегѡ̀ терпѣли́внѡ, безро́потнѣ и҆ со бл҃годаре́нїемъ понестѝ: є҆гда́ же приспѣ́етъ стра́шный ча́съ и҆схо́да на́шегѡ ѿ сегѡ̀ житїѧ̀, да помо́жетъ на́мъ грѡ́знаѧ мыта̑рства воздꙋ̑шнаѧ неꙋдержа́ннѡ минова́ти, нижѐ рыка́ющымъ мы́слєннымъ львѡ́мъ дꙋ́шы на́шѧ поглоти́ти да попꙋ́ститъ, но бе́зднꙋ грѣхѡ́въ на́шихъ въ мо́ри милосе́рдїѧ своегѡ̀ да погрꙋзи́тъ, и҆ ра́ди своеѧ̀ неизрече́нныѧ любвѐ и҆ млⷭ҇ти къ ро́дꙋ человѣ́ческомꙋ на́съ да поми́лꙋетъ, прича́стники своегѡ̀ црⷭ҇твїѧ содѣ́лавъ, и҆ да сподо́битъ та́мѡ наслажда́тисѧ є҆гѡ̀ бж҃е́ственною любо́вїю, кꙋ́пнѡ съ тобо́ю и҆ со всѣ́ми ст҃ы́ми, во вѣ́ки вѣкѡ́въ.
