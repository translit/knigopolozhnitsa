---
title: "Ма́їа ѕ҃і и҆ септе́мврїа к҃ѕ"
navigation:
  key: prayers-saintsmayaug-20
  title: "Ма́їа ѕ҃і и҆ септе́мврїа к҃ѕ"
  parent: prayers-saintsmayaug
  order: 20
type: "prayer"
---

## Ма́їа ѕ҃і и҆ септе́мврїа к҃ѕ.

## Мл҃тва прпⷣбномꙋ є҆фре́мꙋ переко́мскомꙋ, что́маѧ въ новгоро́дскомъ переко́мскомъ монастырѣ̀:

<versal data-diacritics="true">Ѽ</versal> прпⷣбне и҆ бг҃оно́сне ѻ҆́тче є҆фре́ме, вели́кїй чꙋдотво́рче и҆ застꙋ́пниче на́шъ вѣ́рный! Ѹ҆слы́ши молє́бныѧ гла́сы на́шѧ, тебѣ̀ ѹ҆се́рднѡ приноси̑мыѧ, и҆ воззрѝ на ны̀ ми́лостивнѡ. Пода́ждь на́мъ ско́рое ѿ бѣ́дъ и҆збавле́нїе, ѿимѝ ѿ серде́цъ на́шихъ ско́рбь и҆ сѣ́тованїе грѣхо́вное, ѹ҆врачꙋ́й дꙋшє́вныѧ на́шѧ и҆ тѣлє́сныѧ не́мѡщи, и҆ и҆спросѝ на́мъ ѹ҆ всебл҃га́гѡ бг҃а грѣхѡ́въ ѿпꙋще́нїе, и҆ всѧ̑ бл҃га̑ѧ мл҃твами твои́ми свы́ше на́мъ низпослѝ: тебѣ́ бо даде́сѧ бл҃года́ть моли́тисѧ за ны̀, и҆ никто́же, съ вѣ́рою притека́ѧй къ ра́цѣ моще́й твои́хъ, ѿ тебє̀ безпомо́щенъ и҆схо́дитъ. Тобо́ю дꙋ́си нечи́стїи ѿ человѣ̑къ прогонѧ́ютсѧ, тобо́ю здра́вїе разсла́бленнїи прїе́млютъ, и҆ разли́чными недꙋ̑ги ѡ҆держи́мїи и҆сцѣлѣва́ютъ: ты̀ всѣ̑мъ вра́чь и҆зѧ́щный и҆ преди́вный ꙗ҆влѧ́ешисѧ и҆ всѣ́хъ бл҃га̑ѧ хотѣ̑нїѧ и҆сполнѧ́еши. Сотворѝ ѹ҆̀бо, ѹ҆го́дниче хрⷭ҇то́въ, да и҆ мы̀ во ѡ҆би́тели твое́й живꙋ́щїи, и҆ всѝ съ вѣ́рою и҆ любо́вїю къ тебѣ̀ ны́нѣ прите́кшїи и҆ чꙋдотво́рнѣй твое́й ра́цѣ предстоѧ́щїи, ми́рнѡ и҆ бл҃годе́нственнѡ вре́менное житїѐ поживе́мъ, и҆ въ бꙋ́дꙋщемъ вѣ́цѣ црⷭ҇тво нбⷭ҇ное наслѣ́димъ, и҆ вкꙋ́пѣ съ тобо́ю просла́вимъ є҆диносꙋ́щнꙋю трⷪ҇цꙋ, ѻ҆ц҃а̀ и҆ сн҃а и҆ ст҃а́го дх҃а, во вѣ́ки вѣкѡ́въ.

## Тропа́рь, гла́съ д҃:

<red>Ѿ</red> ю҆́ности твоеѧ̀ ве́сь бг҃ови порабо́тилсѧ є҆сѝ, бл҃же́нне: и҆ тогѡ̀ ра́ди любвѐ, ѻ҆те́чество и҆ ро́дъ ѡ҆ста́вилъ є҆сѝ, въ пꙋсты́ню всели́всѧ: въ не́йже жесто́кое житїѐ показа́въ, чꙋде́съ дарова̑нїѧ ѿ бг҃а прїѧ́лъ є҆сѝ, є҆фре́ме прпⷣбне. Молѝ хрⷭ҇та̀ бг҃а, да сп҃се́тъ дꙋ́шы на́шѧ.
