---
title: "А҆́ѵгꙋста г҃і"
navigation:
  key: prayers-saintsmayaug-96
  title: "А҆́ѵгꙋста г҃і"
  parent: prayers-saintsmayaug
  order: 96
type: "prayer"
---

## А҆́ѵгꙋста г҃і.

## Мл҃твы ст҃и́телю тѵ́хѡнꙋ, є҆пⷭ҇кпꙋ воро́нежскомꙋ, задо́нскомꙋ чꙋдотво́рцꙋ, и҆з̾ а҆ка́ѳїста.



## Мл҃тва а҃:

<versal data-diacritics="true">Ѽ</versal> вели́кїй ѹ҆го́дниче бж҃їй и҆ пресла́вный чꙋдотво́рче, ст҃и́телю ѻ҆́тче на́шъ тѵ́хѡне! Со ѹ҆миле́нїемъ къ ра́цѣ честны́хъ и҆ многоцѣле́бныхъ моще́й твои́хъ припа́дающе, хва́лимъ, сла́вимъ и҆ велича́емъ просла́вльшаго тѧ̀ бг҃а и҆ на́мъ недостѡ́йнымъ въ тебѣ̀ ве́лїю млⷭ҇ть показа́вшаго, и҆ всеꙋсе́рднѡ вѣ́рою и҆ любо́вїю ст҃ꙋ́ю па́мѧть твою̀ чтꙋ́ще, мо́лимъ тѧ̀: принесѝ мл҃твꙋ на́шꙋ ко всѧ̑ содержа́щемꙋ и҆ сп҃са́ющемꙋ чл҃вѣколю́бцꙋ гдⷭ҇ꙋ, є҆мꙋ́же ты̀ ны́нѣ съ ли̑ки а҆́гг҃лъ и҆ со всѣ́ми ст҃ы́ми предстои́ши, да дꙋ́хъ пра́выѧ вѣ́ры и҆ бл҃гоче́стїѧ во ст҃ѣ́й свое́й правосла́внѣй цр҃кви ѹ҆тверди́тъ, па́стырємъ же є҆ѧ̀ ст҃ꙋ́ю ре́вность ѡ҆ сп҃се́нїи ввѣ́ренныхъ и҆̀мъ люде́й да пода́стъ, во є҆́же и҆̀мъ пра́вѡ вѣ́рꙋющыѧ соблюда́ти, сла̑быѧ и҆ немощны̑ѧ въ вѣ́рѣ ѹ҆крѣплѧ́ти, невѣ́дꙋщыѧ наставлѧ́ти, проти̑вныѧ ѡ҆блича́ти. Бл҃гочести́вѣйшемꙋ же, самодержа́внѣйшемꙋ, вели́комꙋ госꙋда́рю на́шемꙋ, і҆мпера́торꙋ нїкола́ю а҆леѯа́ндровичꙋ да да́рꙋетъ съ долгоде́нствїемъ дꙋше́вное же и҆ тѣле́сное здра́вїе и҆ сп҃се́нїе, на сꙋпоста́ты ѡ҆долѣ́нїе, ко ѹ҆строе́нїю ца́рства бл҃гопоспѣше́нїе и҆ на всѧ̑ бл҃га̑ѧ є҆гѡ̀ начина̑нїѧ бл҃гослове́нїе, и҆ всемꙋ̀ ца́рствꙋющемꙋ до́мꙋ премно́гꙋю млⷭ҇ть свою̀ и҆ бл҃годе́нствїе: поста́влєннымъ ѿ негѡ̀ власте́мъ и҆ сꙋдїѧ́мъ во ца́рствѣ є҆гѡ̀ да низпо́слетъ ѹ҆се́рдїе, мꙋ́дрость и҆ нелицепрїѧ́тїе, да та́кѡ поживе́мъ ти́хое и҆ безмо́лвное житїѐ. Вѣ́рꙋемъ бо, ѻ҆́тче прпⷣбне, ꙗ҆́кѡ ты̀, на нб҃сѣ́хъ живы́й, лю́биши ны̀ то́юже любо́вїю, є҆́юже всѧ̑ бли̑жнїѧ твоѧ̑ возлюби́лъ є҆сѝ, внегда̀ пребыва́ти тебѣ̀ на землѝ. И҆спросѝ ѹ҆̀бо ѹ҆ всемлⷭ҇тивагѡ гдⷭ҇а и҆ всѣ̑мъ на́мъ да́ръ коемꙋ́ждо бл҃гопотре́бенъ и҆ всѧ̑ къ жи́зни вре́меннѣй и҆ вѣ́чнѣй полє́знаѧ, мі́ра ѹ҆мире́нїе, градѡ́въ на́шихъ ѹ҆твержде́нїе, землѝ плодоно́сїе, ѿ гла́да и҆ па́гꙋбы и҆збавле́нїе, ѿ наше́ствїѧ и҆ноплеме́нныхъ сохране́нїе, скорбѧ́щымъ ѹ҆тѣше́нїе, недꙋ́гꙋющымъ и҆сцѣле́нїе, па́дшымъ возставле́нїе, заблꙋжда́ющымъ на пꙋ́ть и҆́стины возвраще́нїе, подвиза́ющымсѧ въ дѣ́лѣхъ бл҃ги́хъ ѹ҆крѣпле́нїе, бл҃годѣ́лающымъ преспѣ́ѧнїе, роди́телємъ бл҃гослове́нїе, ча́дѡмъ во стра́сѣ гдⷭ҇ни воспита́нїе и҆ наꙋче́нїе, наста́вникѡмъ вѣ́дѣнїе и҆ бл҃гоче́стїе, невѣ́дꙋщымъ вразꙋмле́нїе, си̑рымъ, неимꙋ́щымъ и҆ ѹ҆бѡ́гимъ по́мощь и҆ застꙋпле́нїе, ѿходѧ́щымъ ѿ сегѡ̀ вре́меннагѡ житїѧ̀ къ вѣ́чномꙋ бл҃го́е ѹ҆готовле́нїе и҆ напꙋ́тствованїе, ѿше́дшымъ бл҃же́нное ѹ҆покое́нїе. Си́хъ всѣ́хъ, наипа́че, просѝ на́мъ, свѧ́тче тѵ́хѡне. Ѹ҆ щедрода́вца бг҃а, ꙗ҆́кѡ и҆мы́й ве́лїе къ немꙋ̀ дерзнове́нїе: тебе́ бо стѧжа́хомъ при́снаго застꙋ́пника и҆ те́плаго мл҃твенника ѡ҆ на́съ пред̾ гдⷭ҇емъ, є҆мꙋ́же подоба́етъ всѧ́каѧ сла́ва, че́сть и҆ поклоне́нїе, ѻ҆ц҃ꙋ̀ и҆ сн҃ꙋ и҆ ст҃о́мꙋ дх҃ꙋ, ны́нѣ и҆ при́снѡ и҆ во вѣ́ки вѣкѡ́въ.

## Мл҃тва в҃:

<versal data-diacritics="true">Ѽ</versal> всехва́льный ст҃и́телю и҆ ѹ҆го́дниче хрⷭ҇то́въ, ѻ҆́тче на́шъ тѵ́хѡне! А҆́гг҃льски на землѝ пожи́въ, ты̀ ꙗ҆́кѡ а҆́гг҃лъ бл҃гі́й ꙗ҆ви́лсѧ є҆сѝ и҆ въ ди́внѣмъ твое́мъ прославле́нїи. Вѣ́рꙋемъ ѿ всеѧ̀ дꙋшѝ и҆ помышле́нїѧ, ꙗ҆́кѡ ты̀, бл҃госе́рдый на́шъ помо́щниче и҆ мл҃твенниче, твои́ми нело́жными хода́тайствы и҆ бл҃года́тїю, ѿ гдⷭ҇а ѻ҆би́льнѡ тебѣ̀ дарова́нною, при́снѡ спосо́бствꙋеши на́шемꙋ сп҃се́нїю. Прїимѝ ѹ҆̀бо, ѹ҆бл҃жа́емый ѹ҆го́дниче хрⷭ҇то́въ, и҆ въ ча́съ се́й на̑ша недостѡ́йнаѧ молє́нїѧ: свободи́ ны твои́мъ застꙋпле́нїемъ ѿ ѡ҆блега́ющагѡ на́съ сꙋесло́вїѧ и҆ сꙋемꙋ́дрїѧ, неправовѣ́рїѧ и҆ ѕловѣ́рїѧ человѣ́ческагѡ. Потщи́сѧ, ско́рый ѡ҆ на́съ предста́телю, бл҃гопрїѧ́тнымъ твои́мъ хода́тайствомъ ѹ҆моли́ти гдⷭ҇а, да проба́витъ своѧ̑ вели̑кїѧ и҆ бога̑тыѧ млⷭ҇ти на на́съ грѣ́шныхъ и҆ недосто́йныхъ рабѣ́хъ свои́хъ, да ѹ҆врачꙋ́етъ свое́ю бл҃года́тїю неисцѣ̑льныѧ ꙗ҆́звы и҆ стрꙋ́пы растлѣ́нныхъ дꙋ́шъ и҆ тѣле́съ на́шихъ, да раствори́тъ ѡ҆каменѣ̑лаѧ сердца̀ на̑ша слеза́ми ѹ҆миле́нїѧ и҆ сокрꙋше́нїѧ ѡ҆ премно́гихъ согрѣше́нїихъ на́шихъ, и҆ да и҆зба́витъ ны̀ ѿ вѣ́чныхъ мꙋ́къ и҆ ѻ҆гнѧ̀ гее́нскагѡ: всѣ̑мъ же вѣ̑рнымъ лю́демъ свои̑мъ да да́рꙋетъ въ ны́нѣшнемъ вѣ́цѣ ми́ръ и҆ тишинꙋ̀, здра́вїе и҆ сп҃се́нїе и҆ во все́мъ бл҃го́е поспѣше́нїе, да та́кѡ, ти́хое и҆ безмо́лвное житїѐ пожи́вше во всѧ́комъ бл҃гоче́стїи и҆ чистотѣ̀, сподо́бимсѧ со а҆́гг҃лы и҆ со всѣ́ми ст҃ы́ми сла́вити и҆ воспѣва́ти всест҃о́е и҆́мѧ ѻ҆ц҃а̀ и҆ сн҃а и҆ ст҃а́гѡ дх҃а во вѣ́ки вѣкѡ́въ.



## Тропа́рь, гла́съ и҃:

<red>Ѿ</red> ю҆́ности возлюби́лъ є҆сѝ хрⷭ҇та̀, бл҃же́нне, ѡ҆́бразъ всѣ̑мъ бы́лъ є҆сѝ сло́вомъ, житїе́мъ, любо́вїю, дꙋ́хомъ, вѣ́рою, чистото́ю и҆ смире́нїемъ: тѣ́мже и҆ всели́лсѧ є҆сѝ въ нбⷭ҇ныѧ ѡ҆би́тєли, и҆дѣ́же предстоѧ̀ прⷭ҇то́лꙋ прест҃ы́ѧ трⷪ҇цы, молѝ, ст҃и́телю тѵ́хѡне, сп҃сти́сѧ дꙋша́мъ на́шымъ.

## И҆́нъ тропа́рь, гла́съ д҃:

<red>П</red>равосла́вїѧ наста́вниче, бл҃гоче́стїѧ ѹ҆чи́телю, покаѧ́нїѧ проповѣ́дниче, златоꙋ́стагѡ ревни́телю, па́стырю предо́брый, но́вый рѡссі́и свѣти́льниче и҆ чꙋдотво́рче, па́ствꙋ твою̀ до́брѣ ѹ҆па́слъ є҆сѝ, и҆ писа́ньми твои́ми всѧ̑ ны̀ наста́вилъ є҆сѝ: тѣ́мже вѣнце́мъ нетлѣ́нїѧ ѹ҆краше́нъ ѿ пастыренача́льника, молѝ є҆го̀ сп҃сти́сѧ дꙋша́мъ на́шымъ.
