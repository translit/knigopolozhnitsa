---
title: "Ма́їа г҃"
navigation:
  key: prayers-saintsmayaug-7
  title: "Ма́їа г҃"
  parent: prayers-saintsmayaug
  order: 7
type: "prayer"
---

## Ма́їа г҃.

## Мл҃тва ст҃о́мꙋ а҆пⷭ҇лꙋ сі́мѡнꙋ канані́тꙋ и҆лѝ зилѡ́тꙋ, и҆з̾ а҆ка́ѳїста:

<versal>С</versal>т҃ы́й сла́вный и҆ всехва́льный а҆пⷭ҇ле хрⷭ҇то́въ сі́мѡне, сподо́бивыйсѧ прїѧ́ти въ до́мъ тво́й въ ка́нѣ галїле́йстѣй гдⷭ҇а на́шего і҆и҃са хрⷭ҇та̀ и҆ є҆гѡ̀ пречтⷭ҇ꙋю мт҃рь, влⷣчцꙋ на́шꙋ бцⷣꙋ, и҆ пресла́внагѡ чꙋдесѐ хрⷭ҇то́ва самови́децъ бы́ти! Мо́лимъ тѧ̀ съ вѣ́рою и҆ любо́вїю: ѹ҆молѝ хрⷭ҇та̀ гдⷭ҇а претвори́ти грѣхолюби̑выѧ дꙋ́шы на́шѧ въ достѡ́йныѧ сосꙋ́ды бл҃года́ти: сохранѝ и҆ соблюдѝ на́съ мл҃твами твои́ми ѿ и҆скꙋше́нїй дїа́вольскихъ и҆ паде́нїй грѣхо́вныхъ, и҆ и҆спросѝ на́мъ свы́ше по́мощь во вре́мѧ ѹ҆ны́нїѧ, да не преткне́мсѧ ѡ҆ ка́мень собла́зна, но неꙋкло́ннѡ ше́ствꙋемъ сп҃си́тельнымъ пꙋте́мъ за́повѣдей хрⷭ҇то́выхъ, до́ндеже дости́гнемъ ѻ҆́ныхъ бл҃же́нныхъ ѡ҆би́телей ра́йскихъ, и҆дѣ́же ты̀ ны́нѣ водворѧ́ешисѧ и҆ весели́шисѧ. Є҆́й, а҆пⷭ҇ле сп҃совъ! Не посрамѝ на́съ, крѣ́пцѣ на тѧ̀ ѹ҆пова́ющихъ, но бꙋ́ди на́мъ помо́щникъ и҆ покрови́тель во все́мъ житїѝ на́шемъ, и҆ помозѝ на́мъ бл҃гоче́стнѡ и҆ бг҃оꙋго́днѡ житїѐ сїѐ вре́менное сконча́ти, бл҃гꙋ́ю же и҆ ми́рнꙋю хрⷭ҇тїа́нскꙋю кончи́нꙋ полꙋчи́ти и҆ до́брагѡ ѿвѣ́та сподо́битисѧ на стра́шнѣмъ сꙋдѣ̀ хрⷭ҇то́вѣ: да и҆збѣжа́вше мыта́рствъ воздꙋ́шныхъ и҆ вла́сти лю́тагѡ мїроде́ржца, ѹ҆наслѣ́дꙋемъ црⷭ҇тво нбⷭ҇ное и҆ просла́вимъ великолѣ́пое и҆́мѧ ѻ҆ц҃а̀ и҆ сн҃а и҆ ст҃а́гѡ дх҃а во вѣ́ки вѣкѡ́въ.
