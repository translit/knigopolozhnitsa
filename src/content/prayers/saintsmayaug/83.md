---
title: "І҆ꙋ́лїа к҃з"
navigation:
  key: prayers-saintsmayaug-83
  title: "І҆ꙋ́лїа к҃з"
  parent: prayers-saintsmayaug
  order: 83
type: "prayer"
---

## І҆ꙋ́лїа к҃з.

## Мл҃твы ст҃о́мꙋ великомч҃нкꙋ и҆ цѣли́телю пантелеи́монꙋ.



## Мл҃тва а҃, и҆з̾ слꙋ́жбы со а҆ка́ѳїстомъ:

<versal data-diacritics="true">Ѽ</versal> пресла́вный мч҃нче и҆ до́блїй во́ине нбⷭ҇нагѡ цр҃ѧ̀, пантелеи́моне пребл҃же́нне, млⷭ҇тивагѡ бг҃а преизрѧ́дный подража́телю, и҆́же, хрⷭ҇та̀ на землѝ дерзнове́ннѡ и҆сповѣ́давъ и҆ многоѡбра̑зныѧ за него̀ мꙋ̑ки претерпѣ́въ, неꙋвѧда́емый прїѧ́лъ є҆сѝ вѣне́цъ на нб҃сѝ, и҆дѣ́же вѣ́чнагѡ наслажда́ешисѧ бл҃же́нства и҆ со дерзнове́нїемъ прⷭ҇то́лꙋ трисл҃нечнагѡ бж҃ества̀ предстои́ши! Ко твоемꙋ̀ хрⷭ҇топодража́тельномꙋ сострада́нїю по бз҃ѣ прибѣга́емъ мы̀ грѣ́шнїи, и҆ всеꙋсе́рднѡ тѧ̀, те́плаго застꙋ́пника и҆ предста́телѧ на́шего, мо́лимъ: не преста́й призира́ти на на́съ, въ нꙋ́ждахъ и҆ ско́рбныхъ ѡ҆бстоѧ́нїихъ сꙋ́щихъ, но твое́ю моли́твенною по́мощїю и҆ цѣльбопода́тельною си́лою и҆збавлѧ́й на́съ при́снѡ ѿ лю́тыхъ ѕѡ́лъ, всегꙋби́тельства и҆ всѧ́кїѧ и҆ны́ѧ бѣды̀ и҆ болѣ́зни. Ты́ бо прїѧ́лъ є҆сѝ, свѧ́те, неѡскꙋ́днꙋю бл҃года́ть и҆сцѣле́нїй ѿ сп҃са на́шегѡ і҆и҃са хрⷭ҇та̀ за тве́рдꙋю къ немꙋ̀ вѣ́рꙋ, твои̑мъ непоро́чнымъ житїе́мъ запечатлѣ́ннꙋю, мꙋ́ченичествомъ же и҆ многопобѣ́дною твое́ю кончи́ною ѹ҆вѣнча́ннꙋю, въ не́йже по да́ннѣй тѝ бл҃года́ти и҆ ѿ хрⷭ҇та̀ пантелеи́мѡнъ, ми́лости тезоимени́тъ, наименова́нъ бы́лъ є҆сѝ. Сегѡ̀ ра́ди, вѣ́дꙋще тѧ̀ ми́лостиваго ко всѣ̑мъ помо́щника и҆ цѣли́телѧ, съ вѣ́рою къ тебѣ̀ взыва́емъ: твои́мъ бг҃опрїѧ́тнымъ хода́тайствомъ подава́й на́мъ всѧ̑ бл҃гопотрє́бнаѧ въ житїѝ се́мъ и҆ нꙋ̑жнаѧ къ вѣ́чномꙋ сп҃се́нїю. Мꙋ́ченическимъ же дерзнове́нїемъ твои́мъ ѹ҆молѝ млⷭ҇тиваго бг҃а, да поми́лꙋетъ на́съ грѣ́шныхъ и҆ недосто́йныхъ по вели́цѣй млⷭ҇ти свое́й, да и҆зба́витъ ѿ трꙋ́са, пото́па, ѻ҆гнѧ̀, меча̀ и҆ всѧ́кагѡ пра́веднагѡ гнѣ́ва и҆ преще́нїѧ, бл҃говре́меннѣ подвиза́ѧ на́съ ко ѡ҆чисти́тельномꙋ и҆ ѹ҆милостиви́тельномꙋ во грѣсѣ́хъ на́шихъ покаѧ́нїю, ра́ди мно́жества щедро́тъ свои́хъ: да пода́стъ всѣ̑мъ на́мъ безбѣ́дное, ти́хое и҆ бг҃оꙋго́дное житїѐ, правосла́вномꙋ же і҆мпера́торꙋ на́шемꙋ нїкола́ю а҆леѯа́ндровичꙋ на всѧ̑ врагѝ побѣ́дꙋ и҆ ѡ҆долѣ́нїе, и҆ всѣ́хъ на́съ ѿ вра̑гъ ви́димыхъ и҆ неви́димыхъ да сохрани́тъ бл҃года́тїю свое́ю и҆ непобѣди́мымъ ѡ҆полче́нїемъ а҆́гг҃лъ свои́хъ, и҆́миже ѡ҆гражда́еми и҆ наставлѧ́еми да поживе́мъ въ вѣ́цѣ се́мъ въ покаѧ́нїи, чистотѣ̀ и҆ въ творе́нїи бг҃оꙋго́дныхъ дѣ́лъ: да сподо́бимсѧ же твои́мъ те́плымъ предста́тельствомъ хрⷭ҇тїа́нскꙋю кончи́нꙋ ѹ҆лꙋчи́ти безболѣ́зненꙋ, ми́рнꙋ, непосты́днꙋ, и҆ и҆зба́витисѧ ѿ ко́зней воздꙋ́шныхъ кнѧзе́й тьмы̀ и҆ ѿ вѣ́чныѧ мꙋ́ки, и҆ наслѣ̑дницы безконе́чнагѡ, всебл҃же́ннагѡ црⷭ҇твїѧ є҆гѡ̀ бы́ти. Є҆́й, ѹ҆го́дниче бж҃їй! Не преста́й моли́тисѧ за ны̀ грѣ̑шныѧ, да твои́мъ хода́тайствомъ ѿ вре́менныхъ и҆ вѣ́чныхъ бѣ́дъ и҆зба́влени, велича́емъ тѧ̀, застꙋ́пника на́шего и҆ мл҃твенника, и҆ вѣ́чнѡ прославлѧ́емъ ѻ҆́бщаго влⷣкꙋ и҆ гдⷭ҇а на́шего і҆и҃са хрⷭ҇та̀, є҆мꙋ́же подоба́етъ всѧ́каѧ сла́ва, че́сть и҆ поклоне́нїе, со безнача́льнымъ є҆гѡ̀ ѻ҆ц҃е́мъ и҆ прест҃ы́мъ дх҃омъ, ны́нѣ и҆ при́снѡ и҆ во вѣ́ки вѣкѡ́въ.

## Мл҃тва в҃, и҆з̾ слꙋ́жбы со а҆ка́ѳїстомъ:

<versal data-diacritics="true">Ѽ</versal> вели́кїй хрⷭ҇то́въ ѹ҆го́дниче и҆ пресла́вный цѣле́бниче, великомч҃нче пантелеи́моне, дꙋше́ю на нб҃сѝ прⷭ҇то́лꙋ бж҃їю предстоѧ́й и҆ трїѷпоста́сныѧ є҆гѡ̀ сла́вы наслажда́ѧйсѧ, тѣ́ломъ же и҆ ли́комъ ст҃ы́мъ на землѝ въ бж҃е́ственныхъ хра́мѣхъ пребыва́ѧй и҆ да́нною тѝ свы́ше бл҃года́тїю разли̑чнаѧ и҆сточа́ѧй чꙋдеса̀! При́зри ми́лостивымъ твои́мъ ѻ҆́комъ на предстоѧ́щыѧ лю́ди и҆ честнѣ́й твое́й і҆кѡ́нѣ ѹ҆ми́льнѡ молѧ́щыѧсѧ и҆ просѧ́щыѧ ѿ тебє̀ цѣле́бныѧ по́мощи и҆ застꙋпле́нїѧ: прострѝ ко гдⷭ҇ꙋ бг҃ꙋ на́шемꙋ тє́плыѧ твоѧ̑ мл҃твы и҆ и҆спросѝ дꙋша́мъ на́шымъ ѡ҆ставле́нїе согрѣше́нїй. Се́ бо мы̀, за беззакѡ́нїѧ на̑ша не смѣ́юще возвестѝ ѻ҆че́съ на́шихъ къ высотѣ̀ нбⷭ҇нѣй, се́рдцемъ сокрꙋше́ннымъ и҆ дꙋ́хомъ смире́ннымъ тебѐ хода́таѧ ми́лостива ко влⷣцѣ и҆ мл҃твенника за ны̀ грѣ̑шныѧ призыва́емъ, ꙗ҆́кѡ ты̀ прїѧ́лъ є҆сѝ бл҃года́ть ѿ негѡ̀ недꙋ́ги и҆сцѣлѧ́ти и҆ стра̑сти ѿгонѧ́ти. Тебѐ ѹ҆̀бо про́симъ: не пре́зри на́съ недосто́йныхъ, молѧ́щихсѧ тебѣ̀ и҆ твоеѧ̀ по́мощи тре́бꙋющихъ. Бꙋ́ди на́мъ въ печа́лехъ ѹ҆тѣ́шитель, въ недꙋ́зѣхъ лю́тыхъ стра́ждꙋщымъ вра́чь, напа́ствꙋємымъ ско́рый покрови́тель, ѻ҆чесы̀ недꙋ́гꙋющымъ прозрѣ́нїѧ пода́тель, ссꙋ́щымъ и҆ младе́нцємъ въ болѣ́знехъ ско́рый предста́тель и҆ и҆сцѣли́тель: и҆схода́тайствꙋй всѣ̑мъ всѧ̑ ко сп҃се́нїю полє́знаѧ, ꙗ҆́кѡ да твои́ми ко гдⷭ҇ꙋ бг҃ꙋ мл҃твами полꙋчи́вше бл҃года́ть и҆ ми́лость, просла́вимъ всѣ́хъ бл҃ги́хъ и҆сто́чника и҆ даропода́телѧ бг҃а, є҆ди́наго въ трⷪ҇цѣ ст҃ѣ́й сла́вимаго, ѻ҆ц҃а̀ и҆ сн҃а и҆ ст҃а́го дх҃а, ны́нѣ и҆ при́снѡ и҆ во вѣ́ки вѣкѡ́въ.

## Мл҃тва г҃:

<versal data-diacritics="true">Ѽ</versal> ст҃ы́й великомч҃нче и҆ цѣли́телю пантелеи́моне, бг҃а млⷭ҇тивагѡ подража́телю! При́зри бл҃госе́рдїемъ и҆ ѹ҆слы́ши на́съ грѣ́шныхъ, пред̾ ст҃о́ю твое́ю і҆кѡ́ною ѹ҆се́рднѣ молѧ́щихсѧ. И҆спросѝ на́мъ ѹ҆ гдⷭ҇а бг҃а, є҆мꙋ́же со а҆́гг҃лы предстои́ши на нб҃сѝ, ѡ҆ставле́нїе грѣхѡ́въ и҆ прегрѣше́нїй на́шихъ: и҆сцѣлѝ болѣ̑зни дꙋшє́вныѧ и҆ тѣлє́сныѧ рабѡ́въ бж҃їихъ ны́нѣ помина́емыхъ, здѣ̀ предстоѧ́щихъ и҆ всѣ́хъ хрⷭ҇тїа́нъ правосла́вныхъ, ко твоемꙋ̀ застꙋпле́нїю притека́ющихъ. Се́ бо, грѣ̑хъ на́шихъ ра́ди, лю́тѣ ѡ҆держи́ми є҆смы̀ мно́гими недꙋ̑ги и҆ не и҆́мамы по́мощи и҆ ѹ҆тѣше́нїѧ: къ тебѣ́ же прибѣга́емъ, ꙗ҆́кѡ даде́сѧ тѝ бл҃года́ть моли́тисѧ за ны̀ и҆ цѣли́ти всѧ́къ недꙋ́гъ и҆ всѧ́кꙋ болѣ́знь. Да́рꙋй ѹ҆̀бо всѣ̑мъ на́мъ ст҃ы́ми мл҃твами твои́ми здра́вїе и҆ бл҃гомо́щїе дꙋшѝ и҆ тѣ́ла, преспѣ́ѧнїе вѣ́ры и҆ бл҃гоче́стїѧ и҆ всѧ̑ къ житїю̀ вре́менномꙋ и҆ ко сп҃се́нїю потрє́бнаѧ, ꙗ҆́кѡ да сподо́бившесѧ тобо́ю вели́кихъ и҆ бога́тыхъ ми́лостей, просла́вимъ тѧ̀ и҆ пода́телѧ всѣ́хъ бла̑гъ, ди́внаго во ст҃ы́хъ бг҃а на́шего, ѻ҆ц҃а̀ и҆ сн҃а и҆ ст҃а́го дх҃а, во вѣ́ки вѣкѡ́въ.

## Мл҃тва д҃, наеди́нѣ ѿ лица̀ болѧ́щагѡ что́маѧ:

<versal data-diacritics="true">Ѽ</versal> вели́кїй ѹ҆го́дниче хрⷭ҇то́въ, страстоте́рпче и҆ врачꙋ̀ многоми́лостивый, пантелеи́моне! Ѹ҆милосе́рдисѧ надо мно́ю грѣ́шнымъ рабо́мъ, ѹ҆слы́ши стена́нїе и҆ во́пль мо́й, ѹ҆ми́лостиви нбⷭ҇наго, верхо́внаго врача̀ дꙋ́шъ и҆ тѣле́съ на́шихъ, хрⷭ҇та̀ бг҃а на́шего, да да́рꙋетъ мѝ и҆сцѣле́нїе ѿ недꙋ́га, мѧ̀ гнетꙋ́щагѡ. Прїимѝ недосто́йное моле́нїе грѣ́шнѣйшагѡ па́че всѣ́хъ человѣ̑къ. Посѣти́ мѧ бл҃года́тнымъ посѣще́нїемъ. Не возгнꙋша́йсѧ грѣхо́вныхъ ꙗ҆́звъ мои́хъ, пома́жи ты̑ѧ є҆ле́емъ ми́лости твоеѧ̀ и҆ и҆сцѣли́ мѧ: да здра́въ сы́й дꙋше́ю и҆ тѣ́ломъ, ѡ҆ста́токъ дне́й мои́хъ, бл҃года́тїю бж҃їею, возмогꙋ̀ провестѝ въ покаѧ́нїи и҆ ѹ҆гожде́нїи бг҃ꙋ и҆ сподо́блюсѧ воспрїѧ́ти бл҃гі́й коне́цъ житїѧ̀ моегѡ̀. Є҆́й, ѹ҆го́дниче бж҃їй! Ѹ҆молѝ хрⷭ҇та̀ бг҃а, да предста́тельствомъ твои́мъ да́рꙋетъ здра́вїе тѣ́лꙋ моемꙋ̀ и҆ сп҃се́нїе дꙋшѝ мое́й. <red>А҆</red>ми́нь.

## Мл҃тва є҃, бл҃года́рственнаѧ, по и҆сцѣле́нїи ѿ болѣ́зни:

<versal data-diacritics="true">Ѽ</versal> ст҃ы́й великомч҃нче, цѣли́телю и҆ чꙋдотво́рче пантелеи́моне, всеизрѧ́дный ѹ҆го́дниче бж҃їй и҆ моли́твенниче при́сный хрⷭ҇тїа́нъ правосла́вныхъ! Досто́йнѡ нарече́нъ є҆сѝ пантелеи́мѡнъ, си́рѣчь всеми́лостивый, ꙗ҆́кѡ прїе́мый ѿ бг҃а бл҃года́ть моли́тисѧ за ны̀, болѣ̑зни же цѣли́ти, и҆ всѣ̑мъ, къ тебѣ̀ притека́ющымъ, къ жи́зни вре́меннѣй и҆ ко сп҃се́нїю потрє́бнаѧ подава́ти. Сегѡ̀ ра́ди и҆ мы̀ недосто́йнїи, твоеѧ̀ ми́лости сподо́бившесѧ, па́ки пред̾ ст҃о́ю твое́ю і҆кѡ́ною къ тебѣ̀ припа́даемъ, и҆ тѧ̀, ꙗ҆́кѡ и҆́скреннѧго ѹ҆го́дника бж҃їѧ, на́шего же вѣ́рнаго мл҃твенника и҆ и҆сцѣли́телѧ, ѹ҆се́рднѣ бл҃годари́мъ, и҆ пода́телѧ всѣ́хъ бла̑гъ гдⷭ҇а бг҃а на́шего ѡ҆ вели́кихъ бл҃годѣѧ́нїихъ, ѿ негѡ̀ тобо́ю на́мъ бы́вшихъ, сла́вимъ. Прїимѝ ѹ҆̀бо ми́лостивнѡ ма́лое сїѐ мл҃твенное бл҃годаре́нїе на́ше, занѐ не и҆́мамы и҆́но что̀ по достоѧ́нїю возда́ти тебѣ̀: и҆ про́чее вре́мѧ житїѧ̀ на́шегѡ не лишѝ на́съ, немощны́хъ и҆ грѣ́шныхъ, твоеѧ̀ по́мощи и҆ мл҃твеннагѡ хода́тайства ѹ҆ гдⷭ҇а бг҃а на́шегѡ, є҆мꙋ́же подоба́етъ всѧ́каѧ сла́ва, бл҃годаре́нїе и҆ поклоне́нїе, ѻ҆ц҃ꙋ̀ и҆ сн҃ꙋ и҆ ст҃о́мꙋ дх҃ꙋ, ны́нѣ и҆ при́снѡ и҆ во вѣ́ки вѣкѡ́въ.

## Тропа́рь, гла́съ г҃:

<red>С</red>трастоте́рпче ст҃ы́й и҆ цѣле́бниче пантелеи́моне, молѝ млⷭ҇тиваго бг҃а, да прегрѣше́нїй ѡ҆ставле́нїе пода́стъ дꙋша́мъ на́шымъ.

<rubric class="inline">Велича́нїе:</rubric> <red>В</red>елича́емъ тѧ̀, страстоте́рпче ст҃ы́й и҆ цѣле́бниче пантелеи́моне, и҆ чти́мъ честна̑ѧ страда̑нїѧ твоѧ̑, ꙗ҆̀же за хрⷭ҇та̀ претерпѣ́лъ є҆сѝ.
