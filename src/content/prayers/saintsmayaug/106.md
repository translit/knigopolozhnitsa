---
title: "А҆́ѵгꙋста л҃"
navigation:
  key: prayers-saintsmayaug-106
  title: "А҆́ѵгꙋста л҃"
  parent: prayers-saintsmayaug
  order: 106
type: "prayer"
---

## А҆́ѵгꙋста л҃.

## Мл҃тва ст҃о́мꙋ бл҃говѣ́рномꙋ вели́комꙋ кнѧ́зю а҆леѯа́ндрꙋ не́вскомꙋ, во и҆́ноцѣхъ а҆леѯі́ю:

<versal>С</versal>ко́рый помо́щниче всѣ́хъ ѹ҆се́рднѡ къ тебѣ̀ прибѣга́ющихъ и҆ те́плый на́шъ пред̾ гдⷭ҇емъ предста́телю, ст҃ы́й бл҃говѣ́рный вели́кїй кнѧ́же а҆леѯа́ндре! При́зри ми́лостивнѡ на ны̀ недостѡ́йныѧ, мно́гими беззакѡ́нїи непотрє́бны себѐ сотво́ршыѧ, къ ра́цѣ моще́й твои́хъ <red>[</red><rubric class="inline">и҆лѝ:</rubric> ко ст҃ѣ́й і҆кѡ́нѣ твое́й<red>]</red> ны́нѣ притека́ющыѧ и҆ и҆з̾ глꙋбины̀ се́рдца къ тебѣ̀ взыва́ющыѧ. Ты̀ въ житїѝ твое́мъ ревни́тель и҆ защи́тникъ правосла́вныѧ вѣ́ры бы́лъ є҆сѝ: и҆ на́съ въ не́й те́плыми твои́ми къ бг҃ꙋ мл҃твами непоколеби̑мы ѹ҆твердѝ. Ты̀ вели́кое возложе́нное на тѧ̀ слꙋже́нїе тща́тельнѡ проходи́лъ є҆сѝ: и҆ на́съ твое́ю по́мощїю пребыва́ти коего́ждо, въ не́же при́званъ є҆́сть, наста́ви. Ты̀, побѣди́въ полкѝ сꙋпоста́тѡвъ, ѿ предѣ́лѡвъ рѡссі́йскихъ ѿгна́лъ є҆сѝ: и҆ на на́съ ѡ҆полча́ющихсѧ всѣ́хъ ви́димыхъ и҆ неви́димыхъ врагѡ́въ низложѝ. Ты̀, ѡ҆ста́вивъ тлѣ́нный вѣне́цъ ца́рства земна́гѡ, и҆збра́лъ є҆сѝ безмо́лвное житїѐ, и҆ ны́нѣ пра́веднѡ вѣнце́мъ нетлѣ́ннымъ ѹ҆вѣнча́нный на нб҃сѣ́хъ ца́рствꙋеши: и҆схода́таиствꙋй и҆ на́мъ, смире́ннѡ мо́лимъ тѧ̀, житїѐ ти́хое и҆ безмѧте́жное, и҆ къ вѣ́чномꙋ црⷭ҇твїю ше́ствїе неꙋкло́нное твои́мъ предста́тельствомъ ѹ҆стро́й на́мъ. Предстоѧ́ же со всѣ́ми ст҃ы́ми прⷭ҇то́лꙋ бж҃їю, моли́сѧ ѡ҆ всѣ́хъ правосла́вныхъ хрⷭ҇тїа́нѣхъ, наипа́че же ѡ҆ бл҃гочести́вѣйшемъ, самодержа́внѣйшемъ, вели́комъ госꙋда́рѣ на́шемъ, і҆мпера́торѣ нїкола́ѣ а҆леѯа́ндровичѣ всеѧ̀ рѡссі́и, да сохрани́тъ и҆̀хъ гдⷭ҇ь бг҃ъ свое́ю бл҃года́тїю въ ми́рѣ, здра́вїи, долгоде́нствїи и҆ всѧ́комъ бл҃гополꙋ́чїи въ должа̑йшаѧ лѣ̑та, да при́снѡ сла́вимъ и҆ бл҃гослови́мъ бг҃а въ трⷪ҇цѣ ст҃ѣ́й сла́вимаго, ѻ҆ц҃а̀ и҆ сн҃а и҆ ст҃а́го дх҃а, ны́нѣ и҆ при́снѡ и҆ во вѣ́ки вѣкѡ́въ.

## Тропа́рь на пренесе́нїе моще́й ст҃а́гѡ, гла́съ д҃:

<red>П</red>озна́й свою̀ бра́тїю, рѡссі́йскїй і҆ѡ́сифе, не въ є҆гѵ́птѣ, но на нб҃сѝ ца́рствꙋющїй, бл҃говѣ́рный кнѧ́же а҆леѯа́ндре, и҆ прїимѝ молє́нїѧ и҆́хъ, ѹ҆множа́ѧ жи́та лю́демъ плодоно́сїемъ землѝ твоеѧ̀, гра́ды влады́чествїѧ твоегѡ̀ ѡ҆гражда́ѧ моле́нїемъ, и҆ наслѣ́дникѡмъ твои̑мъ, бл҃говѣ̑рнымъ і҆мпера́торѡмъ на́шымъ, на сопроти̑вныѧ спобо́рствꙋѧ.
