---
title: "І҆ꙋ́нїа д҃ и҆ въ недѣ́лю же́нъ мѷроно́сипъ"
navigation:
  key: prayers-saintsmayaug-35
  title: "І҆ꙋ́нїа д҃ и҆ въ недѣ́лю же́нъ мѷроно́сипъ"
  parent: prayers-saintsmayaug
  order: 35
type: "prayer"
---

## І҆ꙋ́нїа д҃ и҆ въ недѣ́лю же́нъ мѷроно́сипъ.

## Мл҃твы ст҃ы̑мъ пра́вєднымъ ма́рѳѣ и҆ марі́и, сестра́мъ ла́зарѧ, и҆з̾ а҆ка́ѳїста.



## Мл҃тва а҃:

<versal data-diacritics="true">Ѽ</versal> ст҃ы̑ѧ и҆ всехва̑льныѧ ѹ҆чени̑цы хрⷭ҇тѡ́вы, бг҃олюби̑выѧ ма́рѳо и҆ марі́е! Ѹ҆моли́те возлю́бленнаго ва́ми и҆ ва́съ возлюби́вшаго сладча́йшаго і҆и҃са, є҆го́же вы̀ и҆сповѣ́дали є҆стѐ хрⷭ҇та̀ сн҃а бж҃їѧ, да да́стъ и҆ на́мъ грѣ̑шнымъ грѣхѡ́въ ѡ҆ставле́нїе, въ вѣ́рѣ пра́вѣй нелицемѣ́рное и҆ тве́рдое стоѧ́нїе. Всели́те въ сердца̀ на̑ша дꙋ́хъ стра́ха бж҃їѧ, смире́ннагѡ на бг҃а ѹ҆пова́нїѧ, терпѣ́нїѧ и҆ ко бли̑жнимъ милосе́рдїѧ. И҆зба́вите на́съ мл҃твами ва́шими ѿ и҆скꙋше́нїй жите́йскихъ, бѣ́дъ и҆ напа́стей, да ти́хое и҆ ми́рное житїѐ пожи́вше здѣ̀, съ пѡ́мыслы непоро́чными и҆ се́рдцемъ чи́стымъ, со дерзнове́нїемъ вѣ́ры и҆ ѹ҆пова́нїѧ предста́немъ на ѻ҆́ный стра́шный сꙋ́дъ, и҆ до́брый ѿвѣ́тъ на не́мъ возда́вше, ра́дости неизрече́нныѧ во црⷭ҇твїи небе́снѣмъ сподо́бимсѧ во вѣ́ки вѣкѡ́въ.

## Мл҃тва в҃, є҆ди́ныѧ жены̀ молѧ́щїѧсѧ, наипа́че въ ке́ллїи наеди́нѣ что́маѧ:

<versal data-diacritics="true">Ѽ</versal> бл҃жє́нныѧ и҆ ст҃ы̑ѧ жєны̀, вѣ́рою и҆ любо́вїю хрⷭ҇тꙋ̀ бг҃ꙋ послѣ́довавшыѧ и҆ во ѡ҆би́тели ѻ҆ц҃а̀ нбⷭ҇нагѡ всели́вшыѧсѧ! Къ ва́мъ ны́нѣ а҆́зъ грѣ́шнаѧ <red>и҆́мⷬ҇къ</red> прибѣга́ю и҆ смире́ннѡ молю̀: наꙋчи́те мѧ̀ и҆ помози́те мѝ ходи́ти пред̾ бг҃омъ пꙋтьмѝ ва́шими непреткнове́ннѡ и҆ вѣ́чнꙋю кꙋ́пнѡ съ ва́ми жи́знь наслѣ́довати. Ѽ ма́рѳо пра́веднаѧ, тве́рдымъ и҆сповѣ́данїемъ вѣ́ры твоеѧ̀ хрⷭ҇тꙋ̀ ѹ҆годи́вшаѧ, ѹ҆крѣпѝ сла́бꙋю вѣ́рꙋ мою̀. Ѡ҆ слꙋ́жбѣ гдⷭ҇ꙋ и҆ бра́тїѧмъ нелицемѣ́рнѣ и҆ всеꙋсе́рднѣ прилежа́вшаѧ, помозѝ и҆ мнѣ̀ слꙋже́нїе моѐ безро́потнѣ и҆ вседꙋше́внѣ проходи́ти. Сестрꙋ̀ твою̀ нѣ́когда, въ ско́рби сꙋ́щꙋ, ко хрⷭ҇тꙋ̀ воззва́ла є҆сѝ, ѡ҆́тай ре́кши: ѹ҆чи́тель прише́лъ є҆́сть и҆ глаша́етъ тѧ̀. Ны́нѣ ѹ҆̀бо предста́ни мнѣ̀ въ трꙋ́дный ча́съ и҆спыта́нїѧ вѣ́ры и҆ любвѐ моеѧ̀, и҆ во глꙋбинѣ̀ се́рдца возвѣсти́ ми, ꙗ҆́кѡ гдⷭ҇ь і҆и҃съ незри́мѡ грѧде́тъ, да пꙋте́мъ и҆спыта́нїй привлече́тъ мѧ̀ къ себѣ̀. И҆спросѝ мнѣ̀, ѽ ма́ти ст҃а́ѧ, ѹ҆ гдⷭ҇а на́шегѡ си́лꙋ и҆ крѣ́пость, да, возста́вши ско́рѡ, притекꙋ̀ къ немꙋ̀, поклоню́сѧ є҆мꙋ̀ и҆ во смире́ннѣй любвѝ є҆гѡ̀ ми́ръ и҆ сп҃се́нїе дꙋшѝ ѡ҆брѧ́щꙋ.

<red>И҆</red> ты̀, ѽ бг҃олюби́ваѧ марі́е, ѹ҆ ногꙋ̀ і҆и҃сѡвꙋ є҆ди́ное на потре́бꙋ ѡ҆брѣ́тшаѧ, помоли́сѧ є҆мꙋ̀ бл҃гꙋ́ю ча́сть спаса́емыхъ и҆ мнѣ̀ грѣ́шнѣй ѹ҆лꙋчи́ти. Мѵ́ро бл҃гово́нное въ да́ръ бл҃годаре́нїѧ хрⷭ҇тꙋ̀ жизнода́вцꙋ прине́сшаѧ, ѹ҆молѝ ны́нѣ є҆го̀ и҆ дꙋшѝ мое́й пода́ти мѵ́ро мл҃твы и҆ покаѧ́нїѧ сле́зы, чистоты̀ и҆ до́брыхъ дѣ́лъ бл҃гоꙋха́нїе, ꙗ҆́кѡ да во ѡ҆бновле́нное всѣ́ми си́ми се́рдце моѐ гдⷭ҇ь прїи́детъ и҆ ѡ҆би́тель себѣ̀ сотвори́тъ.

<red>К</red>ъ ва́мъ, ѽ ст҃ы̑ѧ пра́вєдныѧ жєны̀ ма́рѳо и҆ марі́е, припа́даю и҆ смире́ннѡ молю̀: не ѡ҆ста́вите мѧ̀ во дни̑ тѧ́жкихъ и҆спыта́нїй, да не соблазню́сѧ тлѣ́нными и҆ кра́сными мі́ра сегѡ̀, наипа́че же въ ча́съ го́рькїй разлꙋче́нїѧ дꙋшѝ моеѧ̀ съ тѣ́ломъ предста́ните мнѣ̀, и҆ ѻ҆́бщаго влⷣкꙋ на́шего ѹ҆моли́те, да при́зритъ на мѧ̀ во ѡ҆скꙋдѣ́нїи си́лъ мои́хъ ми́лостивымъ ѻ҆́комъ, и҆ прости́въ всѧ̑ прегрѣшє́нїѧ моѧ̑, возста́витъ мѧ̀ къ жи́зни несконча́емѣй во бл҃же́нныхъ ѡ҆би́телехъ ѻ҆ц҃а̀ нбⷭ҇нагѡ. <red>А҆</red>ми́нь.

## Тропа́рь, гла́съ г҃:

<red>П</red>ра́веднагѡ ла́зарѧ бг҃олюби̑выѧ сєстры̀, ма́рѳо и҆ марі́е пресла̑вныѧ, чи́стымъ се́рдцемъ хрⷭ҇та̀ въ житїѝ ва́шемъ возлюби́ли є҆стѐ, мѷроно́сицъ взе́мшѧ чи́нъ, и҆ є҆го̀, ꙗ҆́кѡ сн҃а бж҃їѧ, безбоѧ́зненнѡ и҆сповѣ́дали є҆стѐ: сегѡ̀ ра́ди ны́нѣ во ѡ҆би́телехъ ѻ҆ц҃а̀ нбⷭ҇нагѡ со а҆́гг҃лы и҆ всѣ́ми ст҃ы́ми сла́внѡ ца́рствꙋете. Ѹ҆моли́те, є҆го́же возлюби́ли є҆стѐ, и҆ на́мъ грѣ̑шнымъ въ вѣ́рѣ и҆ любвѝ хрⷭ҇то́вѣ ѹ҆тверди́тисѧ и҆ црⷭ҇твїѧ нбⷭ҇нагѡ сподо́битисѧ.
