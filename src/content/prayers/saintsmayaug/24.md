---
title: "Ма́їа к҃а"
navigation:
  key: prayers-saintsmayaug-24
  title: "Ма́їа к҃а"
  parent: prayers-saintsmayaug
  order: 24
type: "prayer"
---

## Ма́їа к҃а.

## Мл҃тва ст҃ы̑мъ бл҃говѣ̑рнымъ кнѧзє́мъ кѡнстанті́нꙋ и҆ ча́дѡмъ є҆гѡ̀ мїхаи́лꙋ и҆ ѳео́дѡрꙋ, мꙋ́рѡмскимъ чꙋдотво́рцємъ, и҆з̾ а҆ка́ѳїста:

<versal data-diacritics="true">Ѽ</versal> хра́брый во́ине и҆ и҆збра́нный воево́до нбⷭ҇нагѡ цр҃ѧ̀ хрⷭ҇та̀, побѣди́вый пре́лесть і҆дѡлослꙋже́нїѧ си́лою ст҃а́гѡ дх҃а и҆ просвѣти́вый гра́дъ мꙋ́ромъ ст҃ы́мъ креще́нїемъ, ст҃ы́й бл҃говѣ́рный кнѧ́же кѡнстанті́не! Ѹ҆се́рднѡ предстоѧ́ще честнѣ́й ра́цѣ многоцѣле́бныхъ моще́й твои́хъ, со слеза́ми мо́лимъ тѧ̀, просѧ́ще прїѧ́ти на́мъ твои́мъ къ бг҃ꙋ хода́тайствомъ грѣхѡ́въ ѡ҆ставле́нїе. Предста́ни, свѧ́те, ꙗ҆́кѡ и҆мѣ́ѧй дерзнове́нїе ко ст҃ѣ́й трⷪ҇цѣ, и҆ подви́гни съ собо́ю на мл҃твꙋ преꙋдобрє́нныѧ своѧ̑ двѣ̀ ѻ҆́трасли, бл҃говѣ́рнаго кнѧ́зѧ мїхаи́ла, послꙋ́шнаго тебѣ̀ до сме́рти и҆ ꙗ҆́кѡ неѕло́биваго а҆́гнца за хрⷭ҇та̀ заколе́на бы́вша, и҆ бл҃говѣ́рнаго кнѧ́зѧ ѳео́дѡра, ревни́телѧ бл҃гоче́стїю. И҆спроси́те ва́шими мл҃твами бл҃гочести́вѣйшемꙋ, самодержа́внѣйшемꙋ, вели́комꙋ госꙋда́рю на́шемꙋ, і҆мпера́торꙋ нїкола́ю а҆леѯа́ндровичꙋ всеѧ̀ рѡссі́и, и҆ всемꙋ̀ ца́рствꙋющемꙋ до́мꙋ ми́ръ, здра́вїе, долгоде́нствїе и҆ на врагѝ побѣ́дꙋ и҆ ѡ҆долѣ́нїе. Є҆щѐ со слеза́ми смире́ннѡ мо́лимъ: сохрани́те, бл҃же́ннїи, невреди́мь гра́дъ се́й, є҆го́же возлюби́сте и҆ свободи́сте ѿ рабо́ты де́монѡмъ: ѡ҆би́тель же сїю̀, и҆ живꙋ́щыѧ и҆ трꙋжда́ющыѧсѧ въ не́й, соблюди́те невреди̑мы ѿ всѣ́хъ ко́зней и҆ стрѣ́лъ де́монскихъ. Да́рꙋйте, ст҃і́и, ца́рствꙋющымъ градѡ́мъ, гра́дꙋ семꙋ̀, всѧ́комꙋ гра́дꙋ и҆ странѣ̀ ми́рное и҆ немѧте́жное житїѐ и҆ и҆з̾ѻби́лїе плодѡ́въ земны́хъ. По мо́рю пла́вающымъ и҆ пꙋтеше́ствꙋющымъ, и҆ къ ра́цѣ моще́й ва́шихъ съ вѣ́рою прибѣга́ющымъ, безбѣ́днїи прави́телїе бꙋ́дите: ѿ ѕлы́хъ свобожде́нїе, ми́рное и҆ ра́достное въ до́мы и҆́хъ возвраще́нїе мл҃твами ва́шими да́рꙋйте, да всѝ прибѣга́ющи съ вѣ́рою къ цѣльбоно́снѣй ра́цѣ моще́й ва́шихъ, и҆сцѣле́нїе дꙋша́мъ и҆ тѣлесє́мъ свои̑мъ прїе́млюще, прославлѧ́ютъ вы̀, на́шѧ застꙋ́пники, сла́вѧще ѻ҆ц҃а̀ и҆ сн҃а и҆ ст҃а́го дх҃а, ны́нѣ и҆ при́снѡ и҆ во вѣ́ки вѣкѡ́въ.

## Тропа́рь, гла́съ д҃:

<red>К</red>ѡнстанті́нъ дне́сь ве́селѡ ликовствꙋ́етъ, предстоѧ̀ прⷭ҇то́лꙋ ст҃ы́ѧ трⷪ҇цы, ви́дѧ ѻ҆те́чествїе своѐ, ма́стїю дꙋхо́вною сїѧ́ющее: є҆мꙋ́же послѣ́доваша мїхаи́лъ и҆ ѳео́дѡръ, сы́нове є҆гѡ̀, и҆ мо́лѧтсѧ всѝ трїѐ вкꙋ́пѣ ѡ҆ дꙋша́хъ на́шихъ.
