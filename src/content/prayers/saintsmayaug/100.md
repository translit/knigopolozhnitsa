---
title: "А҆́ѵгꙋста к҃д"
navigation:
  key: prayers-saintsmayaug-100
  title: "А҆́ѵгꙋста к҃д"
  parent: prayers-saintsmayaug
  order: 100
type: "prayer"
---

## А҆́ѵгꙋста к҃д.

## Мл҃тва ст҃и́телю петрꙋ̀, митрополі́тꙋ кі́евскомꙋ и҆ всеѧ̀ рѡссі́и:

<versal data-diacritics="true">Ѽ</versal> вели́кїй ст҃и́телю, пресла́вный чꙋдотво́рче, рѡссі́йскїѧ цр҃кве первопресто́льниче, гра́да москвы̀ храни́телю и҆ ѡ҆ всѣ́хъ на́съ ѹ҆се́рдный мл҃твенниче, ѻ҆́тче на́шъ пе́тре! Къ тебѣ̀ смире́ннѡ припа́даемъ и҆ мо́лимсѧ: прострѝ рꙋ́цѣ твоѝ ко гдⷭ҇ꙋ бг҃ꙋ и҆ помоли́сѧ за ны̀ грѣ̑шныѧ и҆ недостѡ́йныѧ рабы̑ є҆гѡ̀, да проба́витъ на́мъ млⷭ҇ть свою̀ и҆ низпо́слетъ на́мъ всѧ̑ бл҃гопотрє́бныѧ ко вре́менномꙋ житїю̀ и҆ вѣ́чномꙋ сп҃се́нїю на́шемꙋ да́ры бл҃гости є҆гѡ̀, наипа́че же да ѡ҆гради́тъ на́съ ми́ромъ, братолю́бїемъ и҆ бл҃гоче́стїемъ ѿ всѣ́хъ и҆скꙋше́нїй врага̀ дїа́вола, и҆ да́рꙋетъ на́мъ бы́ти вѣ̑рнымъ ча́дѡмъ твои̑мъ не по и҆́мени то́кмѡ, но и҆ всѣ́мъ житїе́мъ на́шимъ. Мо́лимъ тѧ̀, ст҃и́телю хрⷭ҇то́въ, сохранѝ предста́тельствомъ твои́мъ нбⷭ҇нымъ бл҃гочести́вѣйшаго, самодержа́внѣйшаго, вели́каго госꙋда́рѧ на́шего, і҆мпера́тора нїкола́ѧ а҆леѯа́ндровича всеѧ̀ рѡссі́и, во здра́вїи и҆ бл҃годе́нствїи на мнѡ́гаѧ лѣ̑та, покорѧ́ѧ под̾ но́зѣ є҆гѡ̀ всѧ̑ врагѝ и҆ сꙋпоста́ты є҆гѡ̀, и҆ да почі́етъ на не́мъ бл҃гослове́нїе твоѐ, дре́вле пре́дкꙋ є҆гѡ̀, вели́комꙋ кнѧ́зю і҆ѡа́ннꙋ, тобо́ю да́нное. Є҆́й, ѹ҆го́дниче бж҃їй! Ѹ҆слы́ши на́съ бл҃госе́рднѡ, и҆ бꙋ́ди всѣ̑мъ на́мъ помо́щникъ и҆ застꙋ́пникъ во всѧ́кихъ бѣда́хъ и҆ напа́стехъ, не забꙋ́ди на́съ и҆ въ ча́съ кончи́ны на́шеѧ, є҆гда̀ наипа́че твоегѡ̀ застꙋпле́нїѧ потре́бꙋемъ: да мл҃твами твои́ми ст҃ы́ми сподо́бимсѧ и҆ мы̀ грѣ́шнїи кончи́нꙋ бл҃гꙋ́ю полꙋчи́ти и҆ црⷭ҇твїе нбⷭ҇ное ѹ҆наслѣ́дити, сла́вѧще ди́внаго во ст҃ы́хъ свои́хъ бг҃а на́шего, ѻ҆ц҃а̀ и҆ сн҃а и҆ ст҃а́го дх҃а, во вѣ́ки вѣкѡ́въ.

## Тропа́рь, гла́съ д҃:

<red>Н</red>аста̀ дне́сь всечестны́й пра́здникъ пренесе́нїѧ честны́хъ моще́й твои́хъ, ст҃и́телю пе́тре, веселѧ̀ и҆зрѧ́днѡ твоѐ ста́до и҆ вѣ́рнаго і҆мпера́тора и҆ лю́ди: ѡ҆ ни́хже не ѡ҆скꙋдѣва́й молѧ́сѧ хрⷭ҇тꙋ̀ бг҃ꙋ, є҆́же ѿ негѡ̀ дарова́ннѣй тѝ па́ствѣ сохрани́тисѧ ѿ вра̑гъ ненавѣ́тованнѣй и҆ сп҃сти́сѧ дꙋша́мъ на́шымъ.
