---
title: "Ма́їа ѳ҃і"
navigation:
  key: prayers-saintsmayaug-21
  title: "Ма́їа ѳ҃і"
  parent: prayers-saintsmayaug
  order: 21
type: "prayer"
---

## Ма́їа ѳ҃і.

## Мл҃твы прпⷣбномꙋ корни́лїю коме́льскомꙋ.



## Мл҃тва а҃, и҆з̾ а҆ка́ѳїста прпⷣбномꙋ:

<versal data-diacritics="true">Ѽ</versal> сщ҃е́ннаѧ главо̀, земны́й а҆́гг҃ле, нбⷭ҇ный человѣ́че, вели́кїй чꙋдотво́рче, прпⷣбне ѻ҆́тче корни́лїе! Къ тебѣ̀ дне́сь съ вѣ́рою и҆ любо́вїю ѹ҆се́рднѡ прибѣга́юще, ѹ҆миле́ннѡ тѧ̀ нбⷭ҇наго предста́телѧ на́шего про́симъ: ꙗ҆вѝ на́мъ смирє́ннымъ и҆ грѣ̑шнымъ любо́вь твою̀ ѻ҆те́ческꙋю и҆ многомо́щное твоѐ застꙋпле́нїе: се́ бо, грѣ̑хъ ра́ди на́шихъ, не дерза́емъ со свобо́дою ча̑дъ бж҃їихъ проси́ти гдⷭ҇а и҆ влⷣкꙋ на́шего ѡ҆ нꙋ́жныхъ на́мъ на потре́бꙋ, но тебѐ мл҃твенника къ немꙋ̀ бл҃гопрїѧ́тнаго предлага́емъ, вѣ́рꙋюще несомнѣ́ннѡ, ꙗ҆́кѡ всѧ̑ бл҃га̑ѧ мо́жеши на́мъ и҆спроси́ти ѹ҆ бл҃гости є҆гѡ̀. И҆спросѝ ѹ҆̀бо на́мъ, ѹ҆го́дниче бж҃їй, ѹ҆ всеще́драгѡ и҆ чл҃вѣколю́бца бг҃а вѣ́рꙋ пра́вꙋю, бл҃гоче́стїе непоколеби́мое, покаѧ́нїе соверше́нное, житїѧ̀ и҆справле́нїе, да про́чее не прогнѣвлѧ́емъ гдⷭ҇а нарꙋше́нїемъ ст҃ы́хъ є҆гѡ̀ за́повѣдей, но сподо́бимсѧ проще́нїе грѣхѡ́въ на́шихъ ѿ негѡ̀ полꙋчи́ти. Ѹ҆молѝ, чꙋдотво́рче ст҃ы́й, цр҃ѧ̀ ца́рствꙋющихъ и҆ гдⷭ҇а госпо́дствꙋющихъ дарова́ти ми́ръ и҆ бл҃гострое́нїе ца́рствꙋ на́шемꙋ всерѡссі́йскомꙋ, здра́вїе же, сп҃се́нїе и҆ на врагѝ ѡ҆долѣ́нїе бл҃гочести́вѣйшемꙋ, самодержа́внѣйшемꙋ, вели́комꙋ госꙋда́рю на́шемꙋ, і҆мпера́торꙋ нїкола́ю а҆леѯа́ндровичꙋ, ꙗ҆́кѡ да позна́ютъ всѝ противлѧ́ющїисѧ є҆мꙋ̀, ꙗ҆́кѡ съ на́ми бг҃ъ и҆ ст҃і́и ѹ҆гѡ́дницы є҆гѡ̀. Сохранѝ, свѧ́тче бж҃їй, мл҃твами твои́ми цр҃ковь хрⷭ҇то́вꙋ ѿ є҆ресе́й и҆ раско́лѡвъ, сꙋевѣ́рїѧ и҆ невѣ́рїѧ человѣ́ческагѡ, да цвѣте́тъ въ не́й ст҃о́е правосла́вїе и҆ бл҃гоче́стїе. Соблюдѝ ѿ всѧ́кагѡ ѕла̀ и҆ ѡ҆би́тель тобо́ю созда́ннꙋю, и҆ всѧ̑ живꙋ́щыѧ и҆ подвиза́ющыѧсѧ въ не́й по твои̑мъ ѹ҆ста́вѡмъ, да цѣ́ли и҆ невреди́ми пребꙋ́дꙋтъ ѿ и҆скꙋше́нїй врага̀ сп҃се́нїѧ человѣ́ческагѡ. При́зри ми́лостивнѡ и҆ на предстоѧ́щыѧ ра́цѣ моще́й твои́хъ и҆ молѧ́щыѧсѧ лю́ди, и҆ всѧ̑ прошє́нїѧ и҆́хъ во бла́го и҆спо́лни: болѧ́щымъ и҆сцѣле́нїе, скорбѧ́щымъ ѹ҆тѣше́нїе, бѣ́дствꙋющымъ вспоможе́нїе ско́рѡ пода́ждь. На́мъ же всѣ̑мъ здра́вїе дꙋше́вное и҆ тѣле́сное, землѝ плодоно́сїе, ти́хое и҆ бг҃оꙋго́дное житїѐ, бл҃гꙋ́ю хрⷭ҇тїа́нскꙋю кончи́нꙋ и҆ до́брый ѿвѣ́тъ на стра́шнѣмъ сꙋдѣ̀ хрⷭ҇то́вѣ ѹ҆ всемлⷭ҇тивагѡ бг҃а и҆схода́тайствꙋй, ꙗ҆́кѡ вои́стинꙋ и҆мѣ́ѧй ве́лїе къ томꙋ̀ дерзнове́нїе. Є҆́й, ѻ҆́тче! Вѣ́мы, ꙗ҆́кѡ мно́гѡ мо́жетъ мл҃тва твоѧ̀ пред̾ лице́мъ вседержи́телѧ гдⷭ҇а: сегѡ̀ ра́ди крѣ́пкѡ на тѧ̀ ѹ҆пова́емъ, и҆ на твоѧ̑ ст҃ы̑ѧ мл҃твы ѕѣлѡ̀ надѣ́емсѧ, ꙗ҆́кѡ ты̀ приведе́ши на́съ предста́тельствомъ твои́мъ въ небꙋ́рное приста́нище сп҃се́нїѧ и҆ наслѣ́дники пока́жеши на́съ всесвѣ́тлагѡ црⷭ҇твїѧ хрⷭ҇то́ва. Не посрамѝ ѹ҆̀бо, прпⷣбне ѻ҆́тче на́шъ, ѹ҆пова́нїѧ на́шегѡ, но сподо́би на́съ вкꙋ́пѣ съ тобо́ю бл҃же́нства ра́йскагѡ наслажда́тисѧ, да сла́вимъ, хва́лимъ и҆ велича́емъ вели́кꙋю млⷭ҇ть къ на́мъ чл҃вѣколю́бца бг҃а, ѻ҆ц҃а̀ и҆ сн҃а и҆ ст҃а́гѡ дх҃а, и҆ твоѐ бл҃го́е ѻ҆те́ческое застꙋпле́нїе, во вѣ́ки вѣкѡ́въ.

## Мл҃тва в҃, что́маѧ въ корни́лїево-коме́льскомъ монастырѣ̀, во́логодскїѧ є҆па́рхїи:

<versal data-diacritics="true">Ѽ</versal> сщ҃е́ннаѧ главо̀, прпⷣбне ѻ҆́тче, пребл҃же́нне корни́лїе! Тебѐ прославлѧ́емъ и҆ тебѐ велича́емъ мы̀ грѣ́шнїи, ꙗ҆́кѡ наде́ждꙋ на́шꙋ, и҆сто́чника чꙋде́съ и҆ вели́каго ѡ҆ лю́дехъ предста́телѧ, и҆ смире́ннѡ припа́дающе мо́лимъ тѧ̀: не премолчѝ вопїѧ̀ за ны̀ ко гдⷭ҇ꙋ, и҆ не пре́зри на́съ, вѣ́рою и҆ любо́вїю чтꙋ́щихъ ст҃ꙋ́ю па́мѧть твою̀. Помѧнѝ ѹ҆ прⷭ҇то́ла вседержи́телѧ всѧ̑ бл҃годѣ́ющыѧ ѡ҆би́тели твое́й, и҆ не преста́й моли́тисѧ ко хрⷭ҇тꙋ̀ бг҃ꙋ дарова́ти и҆̀мъ безмѧте́жїе и҆ ми́ръ, и҆з̾ѻби́лїе плодѡ́въ земны́хъ и҆ воздꙋ́хъ бл҃горастворе́нъ: вѣ́мы бо, ꙗ҆́кѡ мно́гѡ мо́жетъ мл҃тва пра́веднагѡ поспѣшествꙋ́ема во бл҃го́е. Ѽ преизрѧ́дный ѹ҆го́дниче бж҃їй, неѡбори́мый на́шъ застꙋ́пниче! Ꙗ҆́коже пре́жде ма́лыми бра́шны во вре́мѧ гла́дное мно́гъ наро́дъ во твое́й ѡ҆би́тели препита́лъ є҆сѝ, си́це и҆ дне́сь бꙋ́ди а҆́лчꙋщымъ пита́тель, бѣ̑днымъ помо́щникъ, скѡ́рбнымъ ѹ҆тѣ́шитель, немощны̑мъ вра́чь, ста̑рымъ ѹ҆крѣпи́тель, ю҆́нымъ наста́вникъ: и҆ та́кѡ, свѧ́тче бж҃їй, ѿве́рзи всѣ̑мъ лю́демъ две́рь милосе́рдїѧ бж҃їѧ. А҆́ще и҆ нѣ́смы досто́йни зрѣ́ти высотꙋ̀ нбⷭ҇нꙋю ѿ мно́жества непра́вдъ на́шихъ, но ми́лостїю твое́ю и҆ мл҃твою сохрани́ ны ѿ всѧ́кагѡ ѕла̀ и҆ лꙋка́вагѡ ѡ҆бстоѧ́нїѧ: помозѝ на́мъ, да не поги́бнемъ со беззако́ньми на́шими, и҆ и҆спросѝ на́мъ вре́мѧ на покаѧ́нїе, во є҆́же и҆збѣжа́ти гнѣ́ва бж҃їѧ и҆ вѣ́чныѧ мꙋ́ки: пода́ждь на́мъ всѧ̑ ꙗ҆̀же ко сп҃се́нїю прошє́нїѧ, ꙗ҆́кѡ да твои́мъ хода́тайствомъ и҆ предста́тельствомъ прест҃ы́ѧ влⷣчцы бцⷣы, милосе́рдїемъ же и҆ бл҃гостїю свое́ю хрⷭ҇то́съ бг҃ъ на́шъ сподо́битъ всѧ̑ ны̀ нбⷭ҇нагѡ црⷭ҇твїѧ наслѣ́дники бы́ти и҆ сла́вити є҆го̀, со безнача́льнымъ ѻ҆ц҃е́мъ и҆ прест҃ы́мъ дх҃омъ, во вѣ́ки вѣкѡ́въ.

## Тропа́рь, гла́съ д҃:

<red>Ѿ</red> ю҆́ности горѧ́щимъ жела́нїемъ бж҃е́ственныѧ любвѐ разжига́емь, житє́йскїѧ мѡлвы̀ ѡ҆ста́вилъ є҆сѝ, прпⷣбне, ревни́тель а҆нтѡ́нїю вели́комꙋ бы́въ: безмо́лвїемъ и҆ жесто́кимъ пребыва́нїемъ послѣ́дꙋѧ хрⷭ҇тꙋ̀, бдѣ́нїемъ и҆ мл҃твами и҆ посто́мъ ѡ҆́бразъ бы́лъ є҆сѝ твои̑мъ ѹ҆ченикѡ́мъ. Тѣ́мже моли́сѧ гдⷭ҇еви, корни́лїе бл҃же́нне, сп҃сти́сѧ дꙋша́мъ на́шымъ.
