---
title: "І҆ꙋ́лїа в҃і"
navigation:
  key: prayers-saintsmayaug-72
  title: "І҆ꙋ́лїа в҃і"
  parent: prayers-saintsmayaug
  order: 72
type: "prayer"
---

## І҆ꙋ́лїа в҃і.

## Мл҃тва прпⷣбномꙋ а҆рсе́нїю новгоро́дскомꙋ:

<versal data-diacritics="true">Ѽ</versal> ѹ҆го́дниче бж҃їй, прпⷣбне ѻ҆́тче а҆рсе́нїе пребл҃же́нне, дꙋше́ю на нб҃сѝ прⷭ҇то́лꙋ бж҃їю предстоѧ́й и҆ трⷪ҇чныѧ сла́вы наслажда́ѧйсѧ, тѣ́ломъ же на землѝ въ бж҃е́ственнѣмъ хра́мѣ почива́ѧй! При́зри ми́лостивымъ ѻ҆́комъ на предстоѧ́щыѧ чтⷭ҇нѣ́й ра́цѣ твое́й лю́ди и҆ просѧ́щыѧ си́льныѧ твоеѧ̀ по́мощи. Ꙗ҆́кѡ стѧжа́вый дерзнове́нїе пред̾ гдⷭ҇емъ, и҆спросѝ цр҃кви є҆гѡ̀ бл҃гостоѧ́нїе, воздꙋ́ха бл҃горастворе́нїе, землѝ плодоно́сїе. И҆зба́ви же всѣ́хъ, вѣ́рою несꙋмнѣ́нною къ бг҃ꙋ приходѧ́щихъ и҆ па́мѧть твою̀ бл҃гоговѣ́йнѡ почита́ющихъ, ѿ всѧ́кихъ бѣ́дъ дꙋше́вныхъ и҆ тѣле́сныхъ, ѿ всѣ́хъ томле́нїй и҆ прило́гѡвъ дїа́вольскихъ. Ꙗ҆́кѡ да твои́ми мл҃твами наставлѧ́еми, пꙋ́ть маловре́меннагѡ житїѧ̀ на́шегѡ на землѝ безбѣ́днѡ соверши́мъ, и҆ неконча́емый поко́й на нб҃сѝ ѹ҆лꙋчи́вше, просла́вимъ кꙋ́пнѡ съ тобо́ю всѣ́хъ бл҃ги́хъ пода́телѧ, є҆ди́наго въ трⷪ҇цѣ сла́вимаго бг҃а, ѻ҆ц҃а̀ и҆ сн҃а и҆ ст҃а́го дх҃а, ны́нѣ и҆ при́снѡ и҆ во вѣ́ки вѣкѡ́въ.

## Тропа́рь, гла́съ а҃:

<red>Б</red>ж҃е́ственною любо́вїю возгорѣ́всѧ, всѧ̑ мїрска̑ѧ пристра̑стїѧ ѿри́нꙋлъ є҆сѝ, крⷭ҇тъ же хрⷭ҇то́въ на ра́мо взе́мъ, вослѣ́дъ є҆гѡ̀ и҆зво́лилъ є҆сѝ ходи́ти: ѻ҆те́чество твоѐ ѡ҆ста́вивъ, вели́кагѡ нова́града дости́глъ є҆сѝ, и҆ рабо́таѧ бг҃ови невозвра́тнымъ по́мысломъ, дарова́нїѧ чꙋдотворе́нїй сподо́билсѧ є҆сѝ. Тѣ́мже чтꙋ́ще тѧ̀, прпⷣбне а҆рсе́нїе, вопїе́мъ: сла́ва да́вшемꙋ тѝ крѣ́пость, сла́ва вѣнча́вшемꙋ тѧ̀, сла́ва дѣ́йствꙋющемꙋ тобо́ю всѣ̑мъ и҆сцѣлє́нїѧ.
