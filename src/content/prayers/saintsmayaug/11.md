---
title: "Ма́їа ѳ҃"
navigation:
  key: prayers-saintsmayaug-11
  title: "Ма́їа ѳ҃"
  parent: prayers-saintsmayaug
  order: 11
type: "prayer"
---

## Ма́їа ѳ҃.

## Мл҃твы ст҃и́телю нїкола́ю, а҆рхїепⷭ҇кпꙋ мѷрлѷкі́йскомꙋ.

## Мл҃тва а҃, и҆з̾ слꙋ́жбы со а҆ка́ѳїстомъ:

<versal data-diacritics="true">Ѽ</versal> всехва́льный и҆ всечтⷭ҇ны́й а҆рхїере́ю, вели́кїй чꙋдотво́рче, ст҃и́телю хрⷭ҇то́въ, ѻ҆́тче нїко́лае, человѣ́че бж҃їй и҆ вѣ́рный ра́бе, мꙋ́жꙋ жела́нїй, сосꙋ́де и҆збра́нный, крѣ́пкїй сто́лпе цр҃ко́вный, свѣти́льниче пресвѣ́тлый, ѕвѣздо̀ ѡ҆сїѧва́ющаѧ и҆ ѡ҆свѣща́ющаѧ всю̀ вселе́ннꙋю! Ты̀ є҆сѝ првⷣникъ, ꙗ҆́кѡ фі́нїѯъ процвѣты́й, насажде́нный во дво́рѣхъ гдⷭ҇а своегѡ̀: живы́й въ мѵ́рѣхъ, мѵ́ромъ ѡ҆бл҃гоꙋха́лъ є҆сѝ, и҆ мѵ́ро приснотекꙋ́щее бл҃года́ти бж҃їѧ и҆сточа́еши: твои́мъ ше́ствїемъ, прест҃ы́й ѻ҆́тче, мо́ре ѡ҆ст҃и́сѧ, є҆гда̀ многочꙋдє́сныѧ твоѧ̑ мо́щи ше́ствовахꙋ во гра́дъ ба́рскїй, ѿ восто́ка до за́пада хвали́ти и҆́мѧ гдⷭ҇не. Ѽ преизѧ́щный и҆ преди́вный чꙋдотво́рче, ско́рый помо́щниче, те́плый застꙋ́пниче, па́стырю предо́брый, сп҃са́ѧй слове́сное ста́до ѿ всѧ́кихъ бѣ́дъ! Тебѐ прославлѧ́емъ и҆ тебѐ велича́емъ, ꙗ҆́кѡ наде́ждꙋ всѣ́хъ хрⷭ҇тїа́нъ, и҆сто́чника чꙋде́съ, защи́тителѧ вѣ́рныхъ, премꙋ́драго ѹ҆чи́телѧ, а҆́лчꙋщихъ корми́телѧ, пла́чꙋщихъ весе́лїе, наги́хъ ѡ҆дѣѧ́нїе, болѧ́щихъ врача̀, по мо́рю пла́вающихъ ѹ҆пра́вителѧ, плѣ́нникѡвъ свободи́телѧ, вдѡ́въ и҆ сиро́тъ пита́телѧ и҆ застꙋ́пника, цѣломꙋ́дрїѧ храни́телѧ, младе́нцєвъ кро́ткаго наказа́телѧ, ста́рыхъ ѹ҆крѣпле́нїе, по́стникѡвъ наста́вника, трꙋжда́ющихсѧ ѹ҆покое́нїе, ни́щихъ и҆ ѹ҆бо́гихъ и҆з̾ѻби́льное бога́тство. Ѹ҆слы́ши на́съ молѧ́щихсѧ тебѣ̀ и҆ прибѣга́ющихъ под̾ кро́въ тво́й, ꙗ҆вѝ предста́тельство твоѐ ѡ҆ на́съ къ вы́шнемꙋ, и҆ и҆схода́тайствꙋй твои́ми бг҃опрїѧ́тными мл҃твами всѧ̑ полє́знаѧ ко сп҃се́нїю дꙋ́шъ и҆ тѣле́съ на́шихъ: сохранѝ ст҃ꙋ́ю ѡ҆би́тель сїю̀ <red>[</red><rubric class="inline">и҆лѝ:</rubric> хра́мъ се́й<red>]</red> всѧ́кїй гра́дъ и҆ ве́сь, и҆ всѧ́кꙋю странꙋ̀ хрⷭ҇тїа́нскꙋю, и҆ лю́ди живꙋ́щыѧ, ѿ всѧ́кагѡ ѡ҆ѕлобле́нїѧ по́мощїю твое́ю. Вѣ́мы бо, вѣ́мы, ꙗ҆́кѡ мно́гѡ мо́жетъ мл҃тва првⷣнагѡ, поспѣшествꙋ́ющаѧ во бл҃го́е: тебе́ же првⷣнаго, по пребл҃гослове́ннѣй дв҃ѣ мр҃і́и, предста́телѧ ко всемлⷭ҇тивомꙋ бг҃ꙋ и҆́мамы, и҆ ко твоемꙋ̀, пребл҃гі́й ѻ҆́тче, те́пломꙋ хода́тайствꙋ и҆ застꙋпле́нїю смире́ннѡ притека́емъ. Ты̀ на́съ соблюдѝ, ꙗ҆́кѡ бо́дрый и҆ до́брый па́стырь, ѿ всѧ́кихъ врагѡ́въ, гꙋби́тельства, трꙋ́са, гра́да, гла́да, пото́па, ѻ҆гнѧ̀, меча̀, наше́ствїѧ и҆ноплеме́нникѡвъ, и҆ во всѣ́хъ бѣда́хъ и҆ ско́рбехъ на́шихъ подава́й на́мъ рꙋ́кꙋ по́мощи, и҆ ѿве́рзи двє́ри милосе́рдїѧ бж҃їѧ: поне́же недосто́йни є҆смы̀ зрѣ́ти высотꙋ̀ нбⷭ҇нꙋю, ѿ мно́жества непра́вдъ на́шихъ: свѧ́зани є҆смы̀ ѹ҆́зами грѣхо́вными, и҆ николи́же во́ли созда́телѧ на́шегѡ сотвори́хомъ, ни сохрани́хомъ повелѣ́нїй є҆гѡ̀. Тѣ́мже преклонѧ́емъ колѣ̑на сокрꙋше́ннагѡ и҆ смире́ннагѡ се́рдца на́шегѡ къ зижди́телю своемꙋ̀, и҆ твоегѡ̀ ѻ҆те́ческагѡ застꙋпле́нїѧ къ немꙋ̀ про́симъ: помозѝ на́мъ, ѹ҆го́дниче бж҃їй, да не поги́бнемъ со беззакѡ́нїи на́шими: и҆зба́ви на́съ ѿ всѧ́кагѡ ѕла̀ и҆ ѿ всѧ́кїѧ ве́щи сопроти́вныѧ, ѹ҆пра́ви ѹ҆́мъ на́шъ, и҆ ѹ҆крѣпѝ се́рдце на́ше въ пра́вой вѣ́рѣ, въ не́йже твои́мъ предста́тельствомъ и҆ хода́тайствомъ, ни ра́нами, ни преще́нїемъ, ни мо́ромъ, ни ко́имъ гнѣ́вомъ ѿ созда́телѧ своегѡ̀ ѹ҆ма́лени бꙋ́демъ, но ми́рное здѣ̀ поживе́мъ житїѐ, и҆ да сподо́бимсѧ ви́дѣти бл҃га̑ѧ на землѝ живы́хъ, сла́вѧще ѻ҆ц҃а̀ и҆ сн҃а и҆ ст҃а́го дх҃а, є҆ди́наго въ трⷪ҇цѣ сла́вимаго и҆ покланѧ́емаго бг҃а, ны́нѣ и҆ при́снѡ и҆ во вѣ́ки вѣкѡ́въ.

## Мл҃тва в҃, и҆з̾ тоѧ́же кни́ги:

<versal data-diacritics="true">Ѽ</versal> всест҃ы́й нїко́лае, ѹ҆го́дниче преизрѧ́дный гдⷭ҇ень, те́плый на́шъ застꙋ́пниче и҆ вездѣ̀ въ ско́рбехъ ско́рый помо́щниче! Помозѝ мнѣ̀, грѣ́шномꙋ и҆ ѹ҆ны́ломꙋ, въ настоѧ́щемъ се́мъ житїѝ: ѹ҆молѝ гдⷭ҇а бг҃а дарова́ти мѝ ѡ҆ставле́нїе всѣ́хъ мои́хъ грѣхѡ́въ, є҆ли́кѡ согрѣши́хъ ѿ ю҆́ности моеѧ̀, во все́мъ житїѝ мое́мъ, дѣ́ломъ, сло́вомъ, помышле́нїемъ и҆ всѣ́ми мои́ми чꙋ́вствы: и҆ во и҆схо́дѣ дꙋшѝ моеѧ̀ помози́ ми ѡ҆каѧ́нномꙋ, ѹ҆молѝ гдⷭ҇а бг҃а, всеѧ̀ тва́ри содѣ́телѧ, и҆зба́вити мѧ̀ ѿ воздꙋ́шныхъ мыта́рствъ и҆ вѣ́чнагѡ мꙋче́нїѧ: да всегда̀ прославлѧ́ю ѻ҆ц҃а̀ и҆ сн҃а и҆ ст҃а́го дх҃а, и҆ твоѐ ми́лостивное предста́тельство, ны́нѣ и҆ при́снѡ и҆ во вѣ́ки вѣкѡ́въ.

## Мл҃тва г҃, и҆з̾ тоѧ́же кни́ги:

<versal data-diacritics="true">Ѽ</versal> всебл҃гі́й ѻ҆́тче нїко́лае, па́стырю и҆ ѹ҆чи́телю всѣ́хъ, вѣ́рою притека́ющихъ ко твоемꙋ̀ застꙋпле́нїю и҆ те́плою мл҃твою тебѐ призыва́ющихъ! Ско́рѡ потщи́сѧ и҆ и҆зба́ви хрⷭ҇то́во ста́до ѿ волкѡ́въ гꙋбѧ́щихъ є҆̀: и҆ всѧ́кꙋ странꙋ̀ хрⷭ҇тїа́нскꙋю ѡ҆градѝ и҆ сохранѝ ст҃ы́ми твои́ми мл҃твами ѿ мїрска́гѡ мѧте́жа, трꙋ́са, наше́ствїѧ и҆ноплеме́нникѡвъ и҆ междоꙋсо́бныѧ бра́ни, ѿ гла́да, пото́па, ѻ҆гнѧ̀, меча̀ и҆ внеза́пныѧ сме́рти. И҆ ꙗ҆́коже поми́ловалъ є҆сѝ трїе́хъ мꙋже́й въ темни́цѣ сѣдѧ́щихъ, и҆ и҆зба́вилъ є҆сѝ и҆̀хъ ѿ царе́ва гнѣ́ва и҆ посѣче́нїѧ ме́чнагѡ: та́кѡ поми́лꙋй и҆ менѐ, ѹ҆мо́мъ, сло́вомъ и҆ дѣ́ломъ во тьмѣ̀ грѣхѡ́въ сꙋ́ща, и҆ и҆зба́ви мѧ̀ ѿ гнѣ́ва бж҃їѧ и҆ вѣ́чныѧ ка́зни: ꙗ҆́кѡ да твои́мъ хода́тайствомъ и҆ по́мощїю, свои́мъ же милосе́рдїемъ и҆ бл҃года́тїю, хрⷭ҇то́съ бг҃ъ ти́хое и҆ безгрѣ́шное житїѐ да́стъ мѝ пожи́ти въ вѣ́цѣ се́мъ, и҆ и҆зба́витъ мѧ̀ ѿ шꙋ́їѧгѡ стоѧ́нїѧ, сподо́битъ же десна́гѡ со всѣ́ми ст҃ы́ми во вѣ́ки вѣкѡ́въ.

## Мл҃тва д҃:

<versal data-diacritics="true">Ѽ</versal> па́стырю до́брый, ѹ҆чи́телю и҆ наста́вниче на́шъ, ст҃и́телю ѻ҆́тче нїко́лае! Ты̀, а҆́гг҃льски пожи́въ на землѝ, по преставле́нїи твое́мъ ꙗ҆́кѡ а҆́гг҃лъ бл҃гі́й просїѧ́лъ є҆сѝ, молѧ́щымсѧ тебѣ̀ при́сный помо́щникъ ꙗ҆влѧ́ѧсѧ. Вѣ́рꙋемъ ѿ всеѧ̀ дꙋшѝ и҆ помышле́нїѧ, ꙗ҆́кѡ твои́ми нело́жными хода́тайствы и҆ бл҃года́тїю, ѻ҆би́льнѡ дарова́нною тебѣ̀ ѿ гдⷭ҇а сп҃са на́шегѡ, на́шемꙋ сп҃се́нїю при́снѡ спосо́бствꙋеши. Ѹ҆̀бо и҆ въ ча́съ се́й на̑ша недостѡ́йнаѧ прїимѝ молє́нїѧ: свободѝ на́съ твои́мъ застꙋпле́нїемъ ѿ ѡ҆блежа́щагѡ на́съ сꙋесло́вїѧ и҆ сꙋемꙋ́дрїѧ, неправовѣ́рїѧ и҆ ѕловѣ́рїѧ человѣ́ческагѡ: моли́сѧ ми́ръ всѣ̑мъ даю́щемꙋ низпосла́ти ми́ръ цр҃квамъ, расточє́ннаѧ же во є҆ди́но собра́ти, и҆ держа́вꙋ бл҃гочести́вѣйшагѡ, самодержа́внѣйшагѡ і҆мпера́тора на́шегѡ нїкола́ѧ а҆леѯа́ндровича въ ми́рѣ и҆ тишинѣ̀ сохрани́ти: молѝ млⷭ҇тиваго гдⷭ҇а, да, и҆́миже вѣ́сть сꙋдьба́ми, сп҃се́тъ на́съ ѿ прегрѣше́нїй на́шихъ: молѝ бл҃гость є҆гѡ̀, ѡ҆ є҆́же ми́лостивнѡ пода́ти на́мъ и҆ всемꙋ̀ мі́рꙋ потрє́бнаѧ, да непреста́ннѡ сла́вимъ, хва́лимъ, пое́мъ и҆ велича́емъ пречтⷭ҇но́е и҆ великолѣ́пое и҆́мѧ ѻ҆ц҃а̀ и҆ сн҃а и҆ ст҃а́гѡ дх҃а, ны́нѣ и҆ при́снѡ и҆ во вѣ́ки вѣкѡ́въ.

## Мл҃тва є҃, что́маѧ пред̾ чꙋдотво́рною і҆кѡ́ною ст҃и́телѧ нїкола́а въ селѣ̀ про́мзинѣ, симби́рскїѧ є҆па́рхїи:

<versal data-diacritics="true">Ѽ</versal> всехва́льный, вели́кїй чꙋдотво́рче, ст҃и́телю хрⷭ҇то́въ, ѻ҆́тче нїко́лае! Мо́лимъ тѧ̀, бꙋ́ди наде́жда всѣ́хъ хрⷭ҇тїа́нъ, вѣ́рныхъ защи́титель, а҆́лчꙋщихъ корми́тель, пла́чꙋщихъ весе́лїе, болѧ́щихъ вра́чь, по мо́рю пла́вающихъ ѹ҆пра́витель, ѹ҆бо́гихъ и҆ си́рыхъ пита́тель и҆ всѣ̑мъ ско́рый помо́щникъ и҆ покрови́тель, да ми́рное здѣ̀ поживе́мъ житїѐ и҆ да сподо́бимсѧ ви́дѣти сла́вꙋ и҆збра́нныхъ бж҃їихъ на нб҃сѝ и҆ съ ни́ми непреста́ннѡ воспѣва́ти є҆ди́наго въ трⷪ҇цѣ покланѧ́емаго бг҃а во вѣ́ки вѣкѡ́въ.

## Мл҃тва ѕ҃, что́маѧ въ покро́вскомъ медвѣ́девскомъ є҆диновѣ́рческомъ монастырѣ̀, нижегоро́дскїѧ є҆па́рхїи:

<versal data-diacritics="true">Ѽ</versal> вели́кїй застꙋ́пниче, а҆рхїере́ю бж҃їй, нїко́лае требл҃же́нне, и҆́же подсо́лнечнꙋю ѡ҆сїѧ́вый чꙋдесы̀, призыва́ющымъ же тѧ̀ ско́рый ѹ҆слы́шатель ꙗ҆влѧ́ѧйсѧ, и҆̀хже при́снѡ предварѧ́еши и҆ сп҃са́еши, и҆ и҆збавлѧ́еши, и҆ ѿ бѣ́дъ всѧ́ческихъ и҆з̾има́еши, ѿ бг҃а да́нною тѝ чꙋде́съ и҆ дарѡ́въ бл҃года́тїю! Ѹ҆слы́ши мѧ̀ недосто́йнаго, съ вѣ́рою тѧ̀ призыва́юща и҆ моле́бное тебѣ̀ приносѧ́ща пѣ́нїе: тебе́ бо хода́таѧ на ѹ҆моле́нїе ко хрⷭ҇тꙋ̀ предлага́ю. Ѽ пресловꙋ́щїй въ чꙋдесѣ́хъ, ст҃и́телємъ высото̀! Ꙗ҆́кѡ и҆мѣ́ѧй дерзнове́нїе, ско́рѡ влⷣцѣ предста́ни, и҆ преподо́бнїи своѝ рꙋ́цѣ моле́бнѣ къ немꙋ̀ прострѝ ѡ҆ мнѣ̀ грѣ́шнѣмъ, и҆ ѿ негѡ̀ щедрѡ́ты бл҃гости пода́ждь мѝ, и҆ прїими́ мѧ въ своѐ застꙋпле́нїе, и҆ ѿ всѣ́хъ бѣ́дъ и҆ ѕѡ́лъ мѧ̀ и҆зба́ви, ѿ наше́ствїѧ врагѡ́въ ви́димыхъ и҆ неви́димыхъ свобожда́ѧ, и҆ тѣ́хъ всѣ́хъ навѣ́ты и҆ ѕлохи̑трства погꙋблѧ́ѧ, и҆ борю́щихъ мѧ̀ во все́й жи́зни мое́й ѿража́ѧ: прегрѣше́нїємъ же мои̑мъ проще́нїе и҆спросѝ, и҆ сп҃се́на мѧ̀ хрⷭ҇тꙋ̀ предста́ви, и҆ црⷭ҇твїѧ нбⷭ҇нагѡ сподо́би ѹ҆лꙋчи́ти за мно́жество тогѡ̀ чл҃вѣколю́бїѧ, є҆мꙋ́же подоба́етъ всѧ́ка сла́ва, че́сть и҆ поклоне́нїе, со безнача́льнымъ є҆гѡ̀ ѻ҆ц҃е́мъ, и҆ съ прест҃ы́мъ и҆ бл҃ги́мъ и҆ животворѧ́щимъ дх҃омъ, ны́нѣ и҆ при́снѡ и҆ во вѣ́ки вѣкѡ́въ.

## Мл҃тва з҃, что́маѧ въ нїкола́евской є҆диновѣ́рческой цр҃кви села̀ со́мовки, нижегоро́дскїѧ є҆па́рхїи:

<versal data-diacritics="true">Ѽ</versal> до́брый на́шъ па́стырю и҆ бг҃омꙋ́дрый наста́вниче, ст҃и́телю хрⷭ҇то́въ нїко́лае! Ѹ҆слы́ши на́съ грѣ́шныхъ, молѧ́щихсѧ тебѣ̀ и҆ призыва́ющихъ въ по́мощь ско́рое предста́тельство твоѐ: ви́ждь на́съ немощны́хъ, ѿвсю́дꙋ ѹ҆ловлѧ́емыхъ, всѧ́кагѡ бл҃га лише́нныхъ и҆ ѹ҆мо́мъ ѿ малодꙋ́шїѧ помраче́нныхъ: потщи́сѧ, ѹ҆го́дниче бж҃їй, не ѡ҆ста́вити на́съ въ грѣхо́внѣмъ плѣнꙋ̀ бы́ти, да не бꙋ́демъ въ ра́дость врагѡ́мъ на́шымъ и҆ не ѹ҆́мремъ въ лꙋка́выхъ дѣѧ́нїихъ на́шихъ. Молѝ ѡ҆ на́съ недосто́йныхъ содѣ́телѧ на́шего и҆ влⷣкꙋ, є҆мꙋ́же ты̀ со безпло́тными ли̑ки предстои́ши: ми́лостива къ на́мъ сотворѝ бг҃а на́шего въ ны́нѣшнемъ житїѝ и҆ въ бꙋ́дꙋщемъ вѣ́цѣ, да не возда́стъ на́мъ по дѣлѡ́мъ на́шымъ и҆ по нечистотѣ̀ серде́цъ на́шихъ, но по свое́й бл҃гости возда́стъ на́мъ. На твое́ бо хода́тайство ѹ҆пова́юще, твои́мъ предста́тельствомъ хва́лимсѧ, твоѐ застꙋпле́нїе на по́мощь призыва́емъ, и҆ ко прест҃о́мꙋ ѡ҆́бразꙋ твоемꙋ̀ припа́дающе, по́мощи про́симъ: и҆зба́ви на́съ, ѹ҆го́дниче хрⷭ҇то́въ, ѿ ѕѡ́лъ находѧ́щихъ на на́съ, и҆ ѹ҆кротѝ во́лны страсте́й и҆ бѣ́дъ возстаю́щихъ на на́съ, да ра́ди ст҃ы́хъ твои́хъ мл҃твъ не ѡ҆бы́метъ на́съ напа́сть и҆ не погрѧ́знемъ въ пꙋчи́нѣ грѣхо́внѣй и҆ въ ти́нѣ страсте́й на́шихъ. Молѝ, ст҃и́телю хрⷭ҇то́въ нїко́лае, хрⷭ҇та̀ бг҃а на́шего, да пода́стъ на́мъ ми́рное житїѐ и҆ ѡ҆ставле́нїе грѣхѡ́въ, дꙋша́мъ же на́шымъ сп҃се́нїе и҆ ве́лїю млⷭ҇ть, ны́нѣ и҆ при́снѡ и҆ во вѣ́ки вѣкѡ́въ.

## Тропа́рь, гла́съ д҃:

<red>П</red>риспѣ̀ де́нь свѣ́тлагѡ торжества̀, гра́дъ ба́рскїй ра́дꙋетсѧ, и҆ съ ни́мъ вселе́ннаѧ всѧ̀ ликовствꙋ́етъ пѣ́сньми и҆ пѣ́ньми дꙋхо́вными: дне́сь во свѧще́нное торжество̀, въ пренесе́нїе честны́хъ и҆ многоцѣле́бныхъ моще́й ст҃и́телѧ и҆ чꙋдотво́рца нїкола́а, ꙗ҆́коже со́лнце незаходи́мое возсїѧ̀ свѣтоза́рными лꙋча́ми, разгонѧ́ѧ тьмꙋ̀ и҆скꙋше́нїй же и҆ бѣ́дъ ѿ вопїю́щихъ вѣ́рнѡ: сп҃са́й на́съ ꙗ҆́кѡ предста́тель на́шъ, вели́кїй нїко́лае.
