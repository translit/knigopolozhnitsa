---
title: "І҆ꙋ́нїа в҃і"
navigation:
  key: prayers-saintsmayaug-43
  title: "І҆ꙋ́нїа в҃і"
  parent: prayers-saintsmayaug
  order: 43
type: "prayer"
---

## І҆ꙋ́нїа в҃і.

## Мл҃тва прпⷣбнымъ ѻ҆нꙋ́фрїю вели́комꙋ и҆ петрꙋ̀ а҆ѳѡ́нскомꙋ:

<versal>П</versal>рпⷣбнїи и҆ бг҃оно́снїи ѻ҆тцы̀ на́ши ѻ҆нꙋ́фрїе и҆ пе́тре, свѣти̑ла земна̑ѧ пресвѣ̑тлаѧ, ѿ те́мныхъ мѣ́стъ пеще́рныхъ по все́й землѝ сла́внѡ просїѧ́вшїи, и҆ сїю̀ мно́гими свѣтоза́рными подобонра́внагѡ себѣ̀ житїѧ̀ ѕвѣзда́ми ѡ҆небеси́вшїи, и҆ высо́кихъ добродѣ́телей свѣтлостьмѝ и҆ чꙋде́съ бж҃е́ственныхъ блиста́ньми лю́ди ѹ҆диви́вшїи! Сѐ вы̀ ны́нѣ, сме́ртнымъ за́падомъ пло́тски на вре́мѧ во гро́бъ заше́дше, дꙋха́ми со хрⷭ҇то́мъ, сл҃нцемъ пра́вды, пребыва́ете, и҆ сꙋ́ще пра́вєдницы, просвѣща́етесѧ ꙗ҆́кѡ со́лнце во црⷭ҇твїи нбⷭ҇нѣмъ. Та́мѡ ѹ҆̀бо моли́твєнныѧ ва́шѧ къ бг҃ꙋ свѣ́тꙋ лꙋ́чы ѡ҆ все́й вселе́ннѣй простира́юще, не забыва́йте и҆ ны̀, при̑сныѧ ва́шѧ моли́твенники, а҆́ще и҆ въ нощѝ страсте́й и҆ скорбе́й пребыва́ющыѧ, свы́ше бл҃года́тными призира́ти ѡ҆сїѧ̑нїи: ꙗ҆́кѡ да во свѣ́тѣ добродѣ́тельнагѡ ва́шегѡ житїѧ̀ пра́вѡ ходѧ́ще, сподо́бимсѧ зрѣ́ти свѣ́тъ непристꙋ́пныѧ сла́вы бж҃їѧ, хва́лѧще є҆го̀ кꙋ́пнѡ съ ва́ми въ несконча́ємыѧ вѣ́ки вѣкѡ́въ.
