---
title: "А҆́ѵгꙋста и҃"
navigation:
  key: prayers-saintsmayaug-94
  title: "А҆́ѵгꙋста и҃"
  parent: prayers-saintsmayaug
  order: 94
type: "prayer"
---

## А҆́ѵгꙋста и҃.

## Мл҃твы прпⷣбнымъ зѡсі́мѣ и҆ савва́тїю, соловє́цкимъ чꙋдотво́рцємъ.



## Мл҃тва а҃, и҆з̾ слꙋ́жбы со а҆ка́ѳїстомъ:

<versal data-diacritics="true">Ѽ</versal> прпⷣбнїи и҆ бг҃оно́снїи ѻ҆тцы̀ на́ши зѡсі́мо и҆ савва́тїе, земні́и а҆́гг҃ли и҆ нбⷭ҇нїи человѣ́цы, бли́жнїи дрꙋ́зи хрⷭ҇тѡ́вы и҆ ѹ҆гѡ́дницы бж҃їи, ѡ҆би́тели ва́шеѧ сла́во и҆ ѹ҆краше́нїе, всеѧ́ же сѣ́верныѧ страны̀, па́че и҆ всегѡ̀ правосла́внагѡ ѻ҆те́чества на́шегѡ неѡбори́маѧ стѣно̀ и҆ вели́кое застꙋпле́нїе! Сѐ мы̀ недосто́йнїи и҆ многогрѣ́шнїи, со бл҃гоговѣ́йною любо́вїю къ ра́камъ честны́хъ моще́й ва́шихъ припа́дающе, дꙋ́хомъ сокрꙋше́ннымъ и҆ смире́ннымъ приле́жнѡ ва́съ мо́лимъ: моли́те непреста́ннѡ бл҃госе́рдаго влⷣкꙋ и҆ гдⷭ҇а на́шего і҆и҃са хрⷭ҇та̀, ꙗ҆́кѡ дерзнове́нїе ве́лїе къ томꙋ̀ и҆мꙋ́щїи, да не ѿстꙋ́питъ ѿ на́съ є҆гѡ̀ вседѣ́йствꙋющаѧ бл҃года́ть, покро́въ же и҆ застꙋпле́нїе прест҃ы́ѧ влⷣчцы на́шеѧ бцⷣы на мѣ́стѣ се́мъ да пребꙋ́детъ, и҆ да не ѡ҆скꙋдѣ́ютъ никогда́же и҆́стиннїи ревни́телїе а҆́гг҃льскагѡ житїѧ̀ во ст҃ѣ́й ѡ҆би́тели се́й, и҆дѣ́же вы̀, бг҃оно́снїи ѻ҆тцы̀ и҆ нача̑льницы, безмѣ́рными трꙋды̑ и҆ поще́ньми, тѡ́ки же сле́зными и҆ всено́щными бдѣ̑нїи, непреста́нными мл҃твами и҆ моле́ньми нача́ло и҆́ноческомꙋ житїю̀ положи́сте. Є҆́й, ѹ҆гѡ́дницы ст҃і́и, мл҃твєнницы къ бг҃ꙋ бл҃гопрїѧ́тнѣйшїи! Те́плыми ва́шими къ немꙋ̀ мольба́ми ѡ҆гради́те и҆ сохрани́те ны̀ и҆ ст҃о́е селе́нїе сїѐ ва́ше ѿ трꙋ́са, пото́па, ѻ҆гнѧ̀ и҆ меча̀, наше́ствїѧ и҆ноплеме́нныхъ и҆ смертоно́сныѧ ꙗ҆́звы, ѿ вражды̀ и҆ всѧ́кихъ нестрое́нїй, ѿ всѧ́кїѧ бѣды̀ и҆ ско́рби и҆ ѿ всѧ́кагѡ ѕла̀: да непреста́ннѡ на мѣ́стѣ се́мъ, въ ми́рѣ и҆ безмо́лвїи, бл҃гоче́стнѡ сла́витсѧ прест҃о́е и҆́мѧ гдⷭ҇а и҆ бг҃а, и҆ ѡ҆брѣта́ютъ вѣ́чное сп҃се́нїе и҆́щꙋщїи є҆гѡ̀. Ѽ пребл҃же́ннїи ѻ҆тцы̀ на́ши зѡсі́мо и҆ савва́тїе! Ѹ҆слы́шите ны̀ грѣ̑шныѧ, во ст҃ѣ́й ѡ҆би́тели ва́шей и҆ под̾ кро́вомъ ва́шегѡ защище́нїѧ недосто́йнѡ жи́тельствꙋющыѧ, и҆ бл҃гомо́щными ва́шими къ бг҃ꙋ хода́тайствы и҆спроси́те дꙋша́мъ на́шымъ грѣхѡ́въ ѡ҆ставле́нїе житїѧ̀ и҆справле́нїе и҆ вѣ́чныхъ бла̑гъ воспрїѧ́тїе въ нбⷭ҇нѣмъ црⷭ҇твїи: всѣ̑мъ же вѣ́рꙋющымъ, и҆̀же на всѧ́комъ мѣ́стѣ и҆ во всѧ́кой нꙋ́ждѣ призыва́ютъ ва́съ въ по́мощь и҆ застꙋпле́нїе, и҆ и҆̀же со бл҃гоговѣ́йною любо́вїю во ѡ҆би́тель ва́шꙋ притека́ютъ, не преста́ните и҆злива́ти всѧ́кꙋю бл҃года́ть и҆ ми́лость, сохранѧ́юще и҆̀хъ ѿ всѧ́кїѧ сопроти́вныѧ си́лы, ѿ всѧ́кїѧ напа́сти и҆ ѿ всѧ́кагѡ ѕла́гѡ ѡ҆бстоѧ́нїѧ и҆ подаю́ще и҆̀мъ всѧ̑ потрє́бнаѧ къ дꙋше́внѣй и҆ тѣле́снѣй по́льзѣ. Наипа́че же моли́те премилосе́рдаго бг҃а, да да́рꙋетъ бл҃гочести́вѣйшемꙋ, самодержа́внѣйшемꙋ, вели́комꙋ госꙋда́рю на́шемꙋ, і҆мпера́торꙋ нїкола́ю а҆леѯа́ндровичꙋ, и҆ всемꙋ̀ ца́рствꙋющемꙋ є҆гѡ̀ до́мꙋ, здра́вїе и҆ долгоде́нствїе, ра́дость и҆ сп҃се́нїе, на врагѝ побѣ́дꙋ и҆ ѡ҆долѣ́нїе и҆ во все́мъ бл҃гопоспѣше́нїе: цр҃ковь же свою̀ ст҃ꙋ́ю да ѹ҆тверди́тъ и҆ ѹ҆крѣпи́тъ, и҆ всѐ на́ше правосла́вное ѻ҆те́чество въ ми́рѣ и҆ тишинѣ̀, въ любвѝ и҆ є҆диномы́слїи, во правовѣ́рїи и҆ бл҃гоче́стїи да сохрани́тъ и҆ соблюде́тъ во вѣ́ки вѣкѡ́въ.

## Мл҃тва в҃:

<versal data-diacritics="true">Ѽ</versal> прпⷣбнїи ѻ҆тцы̀, вели́цыи застꙋ̑пницы и҆ ско́рїи ѹ҆слы́шателїе моли́твъ, ѹ҆гѡ́дницы бж҃їи и҆ чꙋдотво́рцы зѡсі́мо и҆ савва́тїе! Не забꙋ́дите, ꙗ҆́коже ѡ҆бѣща́стесѧ, посѣща́ти ча̑да ва̑ша. А҆́ще бо и҆ ѿидо́сте ѿ на́съ тѣ́ломъ, но дꙋ́хомъ при́снѡ съ на́ми пребыва́ете. Мо́лимъ ѹ҆̀бо ва́съ, ѽ прпⷣбнїи: и҆зба́вите ны̀ ѿ ѻ҆гнѧ̀ и҆ меча̀, ѿ наше́ствїѧ и҆ноплеме́нникѡвъ и҆ междоꙋсо́бныѧ бра́ни, ѿ тлетво́рныхъ вѣ́трѡвъ и҆ ѿ внеза́пныѧ сме́рти и҆ ѿ всѣ́хъ прилѡ́гъ бѣсо́вскихъ, находѧ́щихъ на ны̀. Ѹ҆слы́шите на́съ грѣ́шныхъ, и҆ прїими́те мл҃твꙋ сїю̀ и҆ моле́нїе на́ше, ꙗ҆́кѡ кади́ло бл҃гово́нное, ꙗ҆́кѡ же́ртвꙋ бл҃гоꙋго́днꙋю и҆ дꙋ́шы на́шѧ, ѕлы́ми дѣ́лы и҆ совѣ̑ты и҆ пѡ́мыслы ѹ҆мерщвлє́нныѧ, ѡ҆живи́те. И҆ ꙗ҆́коже ѹ҆ме́ршꙋю ѻ҆трокови́цꙋ возста́висте, и҆ неисцѣ̑льныѧ ра̑ны мно́гихъ и҆сцѣли́сте, и҆ ѿ дꙋхѡ́въ нечи́стыхъ ѕлѣ̀ мꙋ̑чимыѧ и҆зба́висте: та́кѡ и҆ на́съ, содержи́мыхъ во ѹ҆́захъ вра́жїихъ, и҆зьми́те, и҆ ѿ сѣте́й дїа́вола и҆зба́вите, и҆з̾ глꙋбины̀ прегрѣше́нїй и҆зведи́те, и҆ ми́лостивымъ ва́шимъ посѣще́нїемъ и҆ хода́тайствомъ ѿ вра̑гъ ви́димыхъ и҆ неви́димыхъ ѡ҆гради́те ны̀, бл҃года́тїю и҆ си́лою прест҃ы́ѧ трⷪ҇цы, всегда̀, ны́нѣ и҆ при́снѡ и҆ во вѣ́ки вѣкѡ́въ.



## Тропа́рь, гла́съ и҃:

<red>Ꙗ҆́</red>кѡ свѣти́льницы ꙗ҆ви́стесѧ всесвѣ́тлїи, во ѡ҆то́цѣ ѻ҆кїа́на мо́рѧ, прпⷣбнїи ѻ҆тцы̀ зѡсі́мо и҆ савва́тїе: вы́ бо крⷭ҇тъ хрⷭ҇то́въ на ра́мо взе́мше, ѹ҆се́рднѡ томꙋ̀ послѣ́довасте, и҆ чистото́ю бг҃ови прибли́жившесѧ, ѿѻнꙋ́дꙋ си́лами чꙋде́съ ѡ҆богати́стесѧ. Тѣ́мже и҆ мы̀ любе́знѡ притека́емъ къ ра́камъ честны́хъ моще́й ва́шихъ, и҆ ѹ҆ми́льнѡ глаго́лемъ: ѽ прпⷣбнїи, моли́те хрⷭ҇та̀ бг҃а сп҃сти́сѧ дꙋша́мъ на́шымъ.

## И҆́нъ тропа́рь, гла́съ д҃:

<red>П</red>о́стническое и҆ равноа́гг҃льное житїѐ ва́ше, прпⷣбнїи ѻ҆тцы̀ зѡсі́мо и҆ савва́тїе, вселе́ннѣй позна̑ны сотворѝ ва́съ: чꙋдодѣѧ̑нїи разли́чными, бг҃оно́снїи, просвѣща́ете вѣ́рою призыва́ющыѧ вы̀ и҆ чтꙋ́щыѧ честнꙋ́ю па́мѧть ва́шꙋ.
