---
title: "І҆ꙋ́лїа г҃ и҆ ѻ҆ктѡ́врїа л҃а"
navigation:
  key: prayers-saintsmayaug-64
  title: "І҆ꙋ́лїа г҃ и҆ ѻ҆ктѡ́врїа л҃а"
  parent: prayers-saintsmayaug
  order: 64
type: "prayer"
---

## І҆ꙋ́лїа г҃ и҆ ѻ҆ктѡ́врїа л҃а.

## Мл҃твы прпⷣбномꙋ нїкоди́мꙋ кожеезе́рскомꙋ.



## Мл҃тва а҃, и҆з̾ а҆ка́ѳїста прпⷣбномꙋ:

<versal data-diacritics="true">Ѽ</versal> прпⷣбне и҆ бг҃оно́сне ѻ҆́тче на́шъ нїкоди́ме! Ве́лїе и҆мѣ́ѧ къ бг҃ꙋ дерзнове́нїе, моли́сѧ непреста́ннѡ ѡ҆ всѣ́хъ на́съ, занѐ бꙋ́рѧ мно́гихъ бѣ́дъ и҆ скорбе́й ѡ҆бдержи́тъ ны̀: недꙋ́зи тѣле́снїи, болѣ̑зни дꙋшє́вныѧ и҆ приражє́нїѧ вра̑жїѧ ѡ҆бꙋрева́ютъ на́съ. Хо́дитъ бо вра́гъ на́шъ, и҆скі́й кого̀ поглоти́ти, и҆ є҆жеча́снѡ ѿ тогѡ̀ ѹ҆ловлѧ́емсѧ. Тѣ́мже а҆́ще, ѡ҆ сп҃се́нїи на́шемъ нерадѧ́ще, нѣ́смы досто́йни воззрѣ́ти на высотꙋ̀ нбⷭ҇нꙋю, но ты̀ бꙋ́ди на́мъ помо́щникъ ско́рый и҆ и҆зба́витель: и҆ ꙗ҆́коже са́мъ ѿ врага̀ и҆скꙋше́нъ бы́въ, сего̀ до́блественнѣ побѣди́лъ є҆сѝ, та́кѡ и҆ на́съ вразꙋмѝ, да разꙋмѣ́емъ тогѡ̀ ко́вы и҆ приражє́нїѧ. Пода́ждь ѹ҆̀бо на́мъ па́мѧть сме́ртнꙋю, сле́зы покаѧ́нїѧ и҆ наде́ждꙋ сп҃се́нїѧ: да не во ѿча́ѧнїе впаде́мъ, нижѐ де́рзостнымъ на милосе́рдїе бж҃їе ѹ҆пова́нїемъ, во грѣсѣ́хъ же пребыва́нїемъ въ коне́цъ себѐ погꙋби́мъ, но да бꙋ́детъ на́мъ па́мѧть грѣхѡ́въ на́шихъ во и҆сто́чникъ те́плыхъ сле́зъ и҆ сокрꙋше́нїѧ серде́чнагѡ, милосе́рдїе же бж҃їе и҆ бл҃года́ть є҆гѡ̀, мл҃твами твои́ми, во сп҃се́нїе на́ше, ны́нѣ и҆ при́снѡ и҆ во вѣ́ки вѣкѡ́въ.

## Мл҃тва в҃, и҆з̾ тогѡ́же а҆ка́ѳїста:

<versal data-diacritics="true">Ѽ</versal> прпⷣбне и҆ бг҃оно́сне ѻ҆́тче на́шъ нїкоди́ме! Предстоѧ̀ прⷭ҇то́лꙋ прест҃ы́ѧ трⷪ҇цы, моли́сѧ непреста́ннѡ ѡ҆ бл҃гочести́вѣйшемъ, самодержа́внѣйшемъ, вели́комъ госꙋда́рѣ на́шемъ, і҆мпера́торѣ нїкола́ѣ а҆леѯа́ндровичѣ всеѧ̀ рѡссі́и, и҆ ѡ҆ все́мъ ца́рствꙋющемъ до́мѣ, ѡ҆ ст҃ѣ́йшемъ прави́тельствꙋющемъ сѷно́дѣ и҆ ѡ҆ преѡсщ҃е́ннѣмъ є҆пі́скопѣ на́шемъ <red>и҆́мⷬ҇къ</red>, ѡ҆ все́мъ сщ҃е́ннѣмъ и҆ и҆́ночестѣмъ чи́нѣ, и҆гꙋ́менѣ же и҆ бра́тїи ѡ҆би́тели твоеѧ̀, ѡ҆ военача́льницѣхъ и҆ градонача́льницѣхъ и҆ всѣ́хъ правосла́вныхъ хрⷭ҇тїа́нѣхъ: да хо́димъ кі́йждо досто́йнѡ зва́нїѧ на́шегѡ, въ не́мже зва́ни бы́хомъ, и҆ да бꙋ́детъ землѧ̀ на́ша бл҃гоче́стїемъ цвѣтꙋ́щаѧ, и҆ всѝ живꙋ́щїи на не́й ро́дъ и҆збра́нъ, ца́рское свѧще́нїе, ꙗ҆зы́къ свѧ́тъ, лю́дїе ѡ҆бновле́нїѧ, да ꙗ҆вѧ́тсѧ сла́вѧщїи гдⷭ҇а ны́нѣ и҆ при́снѡ и҆ во вѣ́ки вѣкѡ́въ.

## Мл҃тва г҃, что́маѧ въ кожеезе́рскомъ монастырѣ̀, а҆рхангелогоро́дскїѧ є҆па́рхїи:

<versal data-diacritics="true">Ѽ</versal> прпⷣбне ѻ҆́тче на́шъ нїкоди́ме! Ѹ҆слы́ши на́съ грѣ́шныхъ, молѧ́щихсѧ тебѣ̀, и҆ къ чꙋдотво́рномꙋ твоемꙋ̀ гро́бꙋ притека́ющихъ, и҆ ст҃о́е и҆́мѧ твоѐ ѿ всегѡ̀ се́рдца въ по́мощь и҆ защище́нїе призыва́ющихъ. Ми́лостивъ бꙋ́ди хода́тай ѡ҆ на́съ ко вседержи́телю гдⷭ҇ꙋ бг҃ꙋ, є҆ди́номꙋ въ трїе́хъ ѵ҆поста́сехъ покланѧ́емомꙋ, и҆ ꙗ҆́кѡ и҆мѣ́ѧй къ немꙋ̀ дерзнове́нїе, молѝ за на́съ многогрѣ́шныхъ и҆ за ве́сь правосла́вный хрⷭ҇тїа́нскїй ро́дъ, є҆́же и҆мѣ́ти на́мъ сердца̀ горѣ̀ ко взыска́нїю ѻ҆те́чества нбⷭ҇нагѡ, ѹ҆клонѧ́тисѧ же ѿ всѧ́кихъ ѡ҆бдержа́щихъ на́съ страсте́й, и҆ и҆зба́витисѧ на́мъ ѿ бѣ́дъ и҆ напа́стей и҆ скорбе́й, да сотво́рше во́лю бж҃їю во вре́меннѣй жи́зни се́й, бл҃гоꙋго́дни є҆мꙋ̀ бꙋ́демъ и҆ сподо́бимсѧ нбⷭ҇нагѡ црⷭ҇твїѧ, прославлѧ́юще просла́вльшаго тѧ̀ цр҃ѧ̀ нбⷭ҇наго и҆ бг҃а трист҃а́го, ны́нѣ и҆ при́снѡ и҆ во вѣ́ки вѣкѡ́въ.

## Тропа́рь, гла́съ и҃:

<red>Ѿ</red> ца́рствꙋющагѡ гра́да и҆ сꙋ́щїѧ въ не́мъ вели́кїѧ ѡ҆би́тели пресе́льникъ ꙗ҆ви́лсѧ є҆сѝ, и҆ промышле́нїемъ бж҃е́ственнагѡ ра́зꙋма наставлѧ́емь, къ морски̑мъ страна́мъ ѹ҆стреми́лсѧ є҆сѝ, и҆ та́мѡ въ пꙋсты́ню всели́лсѧ є҆сѝ, ѹ҆клонѧ́ѧсѧ мїрскі́ѧ молвы̀, си́лою же ст҃а́гѡ дх҃а воѡрꙋжи́всѧ, кре́стнымъ ѡ҆рꙋ́жїемъ врагѝ твоѧ̑ прогонѧ́лъ є҆сѝ, посто́мъ и҆ непреста́нною мл҃твою жи́знь твою̀ соверша́ѧ, ревнꙋ́ѧ вели̑кимъ ѻ҆тцє́мъ а҆нтѡ́нїю и҆ ѻ҆нꙋ́фрїю и҆ па́ѵлꙋ ѳиве́йскомꙋ: съ ни́миже гдⷭ҇ви моли́сѧ, ѻ҆́тче нїкоди́ме, сп҃сти́сѧ дꙋша́мъ на́шымъ.
