---
title: "А҆́ѵгꙋста г҃"
navigation:
  key: prayers-saintsmayaug-92
  title: "А҆́ѵгꙋста г҃"
  parent: prayers-saintsmayaug
  order: 92
type: "prayer"
---

## А҆́ѵгꙋста г҃.

## Мл҃тва прпⷣбномꙋ а҆леѯа́ндрꙋ сви́рскомꙋ, и҆з̾ а҆ка́ѳїста прпⷣбномꙋ:

<versal data-diacritics="true">Ѽ</versal> сщ҃е́ннаѧ главо̀, а҆́гг҃ле земны́й и҆ человѣ́че нбⷭ҇ный, прпⷣбне и҆ бг҃оно́сне ѻ҆́тче на́шъ а҆леѯа́ндре, и҆зрѧ́дный ѹ҆го́дниче прест҃ы́ѧ и҆ є҆диносꙋ́щныѧ трⷪ҇цы, мнѡ́гїѧ ми́лѡсти живꙋ́щымъ во ст҃ѣ́й ѡ҆би́тели твое́й и҆ всѣ̑мъ, съ вѣ́рою и҆ любо́вїю притека́ющымъ къ тебѣ̀, ꙗ҆влѧ́ѧй! И҆спросѝ на́мъ всѧ̑ къ житїю̀ семꙋ̀ вре́менномꙋ бл҃гопотрє́бнаѧ, па́че же къ вѣ́чномꙋ сп҃се́нїю на́шемꙋ нꙋ̑жнаѧ. Посо́бствꙋй предста́тельствомъ твои́мъ, ѹ҆го́дниче бж҃їй, бл҃гочести́вѣйшемꙋ госꙋда́рю на́шемꙋ, і҆мпера́торꙋ нїкола́ю а҆леѯа́ндровичꙋ всеѧ̀ рѡссі́и, на врагѝ ви̑димыѧ и҆ неви̑димыѧ, да въ ми́рѣ глꙋбо́цѣ пребꙋ́детъ ст҃а́ѧ правосла́внаѧ цр҃ковь хрⷭ҇то́ва, и҆ во бл҃гострое́нїи зи́ждетсѧ ца́рство є҆гѡ̀, во всѧ́комъ бл҃гоче́стїи нерꙋши́мѡ. Бꙋ́ди всѣ̑мъ на́мъ, чꙋдотво́рче ст҃ы́й, во всѧ́кой ско́рби и҆ ѡ҆бстоѧ́нїи ско́рый помо́щникъ. Наипа́че же въ ча́съ кончи́ны на́шеѧ ꙗ҆ви́сѧ на́мъ застꙋ́пникъ бл҃госе́рдый, да не пре́дани бꙋ́демъ на мыта́рствахъ воздꙋ́шныхъ вла́сти ѕло́бнагѡ мїроде́ржца, но да сподо́бимсѧ непреткнове́ннагѡ восхо́да во црⷭ҇твїе нбⷭ҇ное. Є҆́й, ѻ҆́тче, мл҃твенниче на́шъ при́сный! Не посрамѝ ѹ҆пова́нїѧ на́шегѡ, не пре́зри смире́нныхъ моле́нїй на́шихъ, но при́снѡ ѡ҆ на́съ пред̾ прⷭ҇то́ломъ живонача́льныѧ трⷪ҇цы предста́тельствꙋй, да сподо́бимсѧ вкꙋ́пѣ съ тобо́ю и҆ со всѣ́ми ст҃ы́ми, а҆́ще и҆ недосто́йни є҆смы̀, въ селе́нїихъ ра́йскихъ сла́вити вели́чїе, бл҃года́ть и҆ млⷭ҇ть є҆ди́нагѡ въ трⷪ҇цѣ бг҃а, ѻ҆ц҃а̀ и҆ сн҃а и҆ ст҃а́гѡ дх҃а, во вѣ́ки вѣкѡ́въ.

## Тропа́рь, гла́съ д҃:

<red>Ѿ</red> ю҆́ности, бг҃омꙋ́дре, жела́нїемъ дꙋхо́внымъ въ пꙋсты́ню всели́всѧ, є҆ди́нагѡ хрⷭ҇та̀ возжела́лъ є҆сѝ ѹ҆се́рднѡ стопа́мъ вслѣ́дъ ходи́ти: тѣ́мже и҆ а҆́гг҃льстїи чи́ни зрѧ́ще тѧ̀ ѹ҆диви́шасѧ, ка́кѡ съ пло́тїю къ неви̑димымъ ко́знемъ подвиза́всѧ, премꙋ́дре, побѣди́лъ є҆сѝ полкѝ страсте́й воздержа́нїемъ и҆ ꙗ҆ви́лсѧ є҆сѝ равноа́гг҃ленъ на землѝ, а҆леѯа́ндре прпⷣбне. Молѝ хрⷭ҇та̀ бг҃а, да сп҃се́тъ дꙋ́шы на́шѧ.
