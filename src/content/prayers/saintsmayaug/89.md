---
title: "А҆́ѵгꙋста г҃"
navigation:
  key: prayers-saintsmayaug-89
  title: "А҆́ѵгꙋста г҃"
  parent: prayers-saintsmayaug
  order: 89
type: "prayer"
---

## А҆́ѵгꙋста г҃.

## Мл҃тва прпⷣбномꙋ а҆нтѡ́нїю ри́млѧнинꙋ, новгоро́дскомꙋ чꙋдотво́рцꙋ, и҆з̾ а҆ка́ѳїста:

<versal>П</versal>а́стырю предо́брый и҆ наста́вниче на́шъ, прпⷣбне ѻ҆́тче а҆нтѡ́нїе! Ты̀, во пло́ти є҆щѐ сы́й, бж҃е́ственнымъ манове́нїемъ ѹ҆правлѧ́емь, ве́тхїй ри́мъ, ѻ҆те́чество твоѐ, и҆ ро́дъ тво́й ѡ҆ста́вилъ є҆сѝ, и҆ ѿтꙋ́дꙋ чꙋде́снымъ по вода́мъ на ка́мени, ꙗ҆́кѡ на ле́гцѣмъ кораблѝ, прише́ствїемъ твои́мъ сѣ́мѡ ѡ҆свѧти́лъ є҆сѝ гра́дъ се́й, и҆ въ не́мъ хра́мъ бж҃їей мт҃ри воздви́глъ є҆сѝ, трꙋды̑ же и҆ пѡ́двиги твои́ми просвѣти́лъ є҆сѝ ѡ҆би́тель сїю̀ (є҆ѧ́же и҆ ѡ҆снова́нїе тобо́ю бы́сть), ѹ҆мно́жилъ є҆сѝ въ не́й ча̑да твоѧ̑, ѡ҆́бразомъ до́брыхъ дѣ́лъ и҆ ѹ҆че́нїемъ наставлѧ́ѧ и҆̀хъ: сегѡ̀ ра́ди нетлѣ́нїемъ моще́й твои́хъ и҆ чꙋде́съ сїѧ́нїемъ просла́ви тѧ̀ бг҃ъ, є҆мꙋ́же безпло́тенъ со безпло́тными предстоѧ̀ ра́дꙋешисѧ, и҆, ра́дꙋѧсѧ, ѡ҆ притека́ющихъ къ чꙋдотво́рнѣй ра́цѣ твое́й и҆ мо́щи твоѧ̑ ѹ҆сты̀ и҆ се́рдцемъ лобыза́ющихъ мо́лишисѧ. Ты̀ и҆ ны́нѣ, ꙗ҆́кѡ и҆мѣ́ѧй дерзнове́нїе ко влⷣцѣ хрⷭ҇тꙋ̀, бꙋ́ди мл҃твенникъ и҆ хода́тай ѡ҆ предстоѧ́щихъ си́хъ рабѣ́хъ твои́хъ, честны̑мъ твои́мъ моще́мъ покланѧ́ющихсѧ и҆ просѧ́щихъ ѿ тебє̀ ми́лостивагѡ застꙋпле́нїѧ. Є҆́й, мо́лимъ тѧ̀, слꙋго̀ хрⷭ҇то́въ и҆ ѹ҆го́дниче, главы̑ и҆ сердца̀ на̑ша преклонѧ́юще тебѣ̀: не пре́зри ѹ҆бо́гагѡ сегѡ̀ моле́нїѧ на́шегѡ, но при́зри на ны̀ ми́лостивнѡ, коегѡ́ждо потре́бꙋ и҆сполнѧ́ѧ, болѧ́щымъ здра́вїе, пꙋтеше́ствꙋющымъ въ пꙋтѝ бл҃гопоспѣ́шество, пла́вающымъ ско́рое и҆ безбѣ́дное пла́ванїе да́рꙋѧ: ѡ҆би́тель же сїю̀ ѿ всѧ́кихъ бѣ́дъ, внеза́пнѡ находѧ́щихъ, сохранѝ, и҆ въ не́й живꙋ́щыѧ и҆ трꙋжда́ющыѧсѧ, кꙋ́пнѡ же и҆ и҆̀мъ бл҃годѣ́ющыѧ, ѿ всѧ́кихъ напа́стей свободѝ: да всѝ твои́ми мл҃твами на землѝ бг҃оꙋго́днѡ поживе́мъ, и҆ нбⷭ҇нагѡ црⷭ҇твїѧ наслѣ̑дницы бꙋ́демъ, досто́йни славосло́вити всест҃ꙋ́ю трⷪ҇цꙋ, ѻ҆ц҃а̀ и҆ сн҃а и҆ ст҃а́го дх҃а, въ безконє́чныѧ вѣ́ки вѣкѡ́въ.

## Тропа́рь, гла́съ д҃:

<red>В</red>е́тхїй ри́мъ ѻ҆те́чество твоѐ ѡ҆ста́вивъ, на ка́мень ꙗ҆́кѡ на ле́гкїй кора́бль возше́лъ є҆сѝ, и҆ на не́мъ па́че є҆стества̀ а҆́ки безпло́тенъ по вода́мъ ше́ствовалъ є҆сѝ: промышле́нїемъ бж҃е́ственнагѡ ра́зꙋма направлѧ́емь, вели́кагѡ нова́града дости́глъ є҆сѝ, и҆ ѡ҆би́тель въ не́мъ сотвори́въ, тѣ́ло твоѐ въ не́й предложи́лъ є҆сѝ, ꙗ҆́кѡ да́ръ ѡ҆свѧще́нъ. Тѣ́мъ мо́лимъ тѧ̀, ѻ҆́тче а҆нтѡ́нїе, молѝ хрⷭ҇та̀ бг҃а, да сп҃се́тъ дꙋ́шы на́шѧ.
