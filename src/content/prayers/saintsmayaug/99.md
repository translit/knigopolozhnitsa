---
title: "А҆́ѵгꙋста к҃а"
navigation:
  key: prayers-saintsmayaug-99
  title: "А҆́ѵгꙋста к҃а"
  parent: prayers-saintsmayaug
  order: 99
type: "prayer"
---

## А҆́ѵгꙋста к҃а.

## Мл҃тва прпⷣбномꙋ а҆вра́мїю смоле́нскомꙋ, и҆з̾ а҆ка́ѳїста:

<versal data-diacritics="true">Ѽ</versal> вели́кїй ѻ҆́тче а҆вра́мїе, до́блїй подви́жниче хрⷭ҇то́въ, въ ско́рбехъ и҆ напа́стехъ пресла́вный на́шъ помо́щниче и҆ защи́тниче! Ничто́же возмо́же ѿлꙋчи́ти тѧ̀ ѿ любвѐ ко гдⷭ҇ꙋ і҆и҃сꙋ: ни гонє́нїѧ, ни клевєты̀, ни прещє́нїѧ врагѡ́въ твои́хъ. Ты̀, ꙗ҆́кѡ ле́въ, на бра́нь проти́вꙋ волкѡ́въ мы́сленныхъ, дꙋхѡ́въ ѕло́бы, и҆зше́лъ є҆сѝ, и҆̀же за до́брое твоѐ и҆сповѣ́данїе є҆диноплеме́нный тебѣ̀ наро́дъ смоле́нскїй на тѧ̀ воздвиго́ша: но си́хъ, ꙗ҆́кѡ ѻ҆́гненнаѧ стрѣла̀, порази́лъ є҆сѝ, си́лою бл҃года́ти ст҃а́гѡ дх҃а ѹ҆крѣплѧ́емь, и҆ ꙗ҆́кѡ ѻ҆ре́лъ, въ гѡ́рнїѧ ѡ҆би́тєли ѻ҆ц҃а̀ нбⷭ҇нагѡ воспари́лъ є҆сѝ, вѣ́чнꙋю жи́знь, сла́вꙋ и҆ бл҃же́нство неизрече́нное та́мѡ наслѣ́довавъ. Вѣ́рꙋемъ, свѧ́тче бж҃їй, ꙗ҆́кѡ, предстоѧ̀ со а҆́гг҃лы и҆ всѣ́ми ст҃ы́ми прⷭ҇то́лꙋ сла́вы трїѷпоста́снагѡ бг҃а, ѹ҆сє́рдныѧ и҆ бг҃опрїѧ̑тныѧ возно́сиши мл҃твы не то́кмѡ ѡ҆ ст҃ѣ́й ѡ҆би́тели се́й, тобо́ю ѹ҆стро́еннѣй, и҆ ѡ҆ гра́дѣ на́шемъ, но и҆ ѡ҆ все́й ст҃ѣ́й хрⷭ҇то́вѣ цр҃кви, и҆ ѡ҆ правосла́внѣмъ ца́рствѣ рѡссі́йстѣмъ, и҆ бл҃гочести́вѣйшемъ і҆мпера́торѣ на́шемъ нїкола́ѣ а҆леѯа́ндровичѣ. Вѣ́мы, пресла́вный чꙋдотво́рче, ка́кѡ ты̀, си́лою всемогꙋ́щагѡ гдⷭ҇а і҆и҃са хрⷭ҇та̀, є҆щѐ жи́въ сы́й, жа́ждꙋщꙋю за грѣхѝ люде́й зе́млю смоле́нскꙋю ѻ҆би́льнымъ дожде́мъ напои́ти ѹ҆моли́лъ є҆сѝ, и҆ по ѹ҆спе́нїи твое́мъ ѻ҆би̑льныѧ да́ры бл҃года́тныѧ по́мощи во сп҃се́нїе всѣ̑мъ съ вѣ́рою къ тебѣ̀ прибѣга́ющымъ и҆сточа́еши, наипа́че же кончи́нꙋ съ покаѧ́нїемъ почита́ющымъ тѧ̀ подае́ши, да всѝ є҆динодꙋ́шнѡ неисповѣди́мое вели́чїе бл҃гости бж҃їѧ прославлѧ́емъ. Тѣ́мже съ вѣ́рою и҆ любо́вїю припа́дающе и҆ бл҃гоговѣ́йнѡ ст҃ꙋ́ю і҆кѡ́нꙋ твою̀ лобыза́юще, мо́лимъ тѧ̀, до́брый на́шъ на нб҃сѝ мл҃твенниче и҆ застꙋ́пниче: помога́й на́мъ грѣ̑шнымъ и҆ смирє́ннымъ твои́ми мл҃твами во всѣ́хъ ско́рбехъ, нꙋ́ждахъ и҆ ѡ҆бстоѧ́нїихъ на́шихъ, сохранѧ́й на́съ и҆ ст҃ꙋ́ю сїю̀ ѡ҆би́тель твою̀ и҆ гра́дъ се́й смоле́нскъ и҆ всѧ̑ правосла̑вныѧ хрⷭ҇тїа́ны рѡссі́йскїѧ страны̀ ѿ всѧ́кагѡ ѕла̀ и҆ всѧ́кїѧ напа́сти, наипа́че же вѣ́чномꙋ на́шемꙋ сп҃се́нїю споспѣшествꙋ́й, и҆ всѣ́хъ просѧ́щихъ твоеѧ̀ по́мощи и҆ застꙋпле́нїѧ сохранѧ́й. Та́же молѝ хрⷭ҇та̀ сп҃си́телѧ на́шего, да всѣ̑мъ правосла̑внымъ хрⷭ҇тїа́нѡмъ ми́ръ и҆ тишинꙋ̀ да́рꙋетъ, и҆ да ѿврати́тъ ѿ на́съ всѧ́кїй гнѣ́въ на ны̀ дви́жимый. Да и҆зба́витъ на́съ ѿ сѣ́тей вра́жїихъ, томле́нїѧ во ѹ҆́захъ грѣха̀ и҆ мꙋче́нїй а҆́довыхъ, и҆ да сподо́битъ на́съ, недосто́йныхъ и҆ грѣ́шныхъ, ста́ти ѡ҆деснꙋ́ю є҆гѡ̀ на сꙋдѣ̀ є҆гѡ̀ пра́веднѣмъ и҆ вни́ти въ вѣ́чный поко́й ст҃ы́хъ є҆гѡ̀, и҆дѣ́же пра́зднꙋющихъ гла́съ непреста́нный и҆ неизрече́ннаѧ сла́дость зрѧ́щихъ добро́тꙋ лица̀ є҆гѡ̀: и҆ та́кѡ да возмо́жемъ съ тобо́ю и҆ всѣ́ми ст҃ы́ми безконе́чнѡ сла́вити трⷪ҇цꙋ є҆диносꙋ́щнꙋю и҆ нераздѣ́льнꙋю во вѣ́ки вѣкѡ́въ.

## Тропа́рь, гла́съ и҃:

<red>Д</red>не́сь возсїѧ̀ на́мъ па́мѧть твоѧ̀, сла́вне, ꙗ҆́кѡ со́лнце, свѣтоза́рнѡ лꙋча́ми ѡ҆зарѧ́ющаѧ мі́ръ и҆ тьмꙋ̀ но́щи ѕлы́хъ дꙋхѡ́въ ѿ на́съ ѿгонѧ́ющаѧ: дне́сь нбⷭ҇ныѧ си̑лы ст҃ы́хъ а҆́гг҃лъ и҆ дꙋ́шы пра́ведныхъ мы́сленнѡ торжествꙋ́ютъ ра́дꙋющесѧ. Дне́сь и҆ мы̀ грѣ́шнїи припа́дающе мо́лимсѧ: ѻ҆́тче прпⷣбне а҆вра́мїе, хрⷭ҇та̀ бг҃а молѝ непреста́ннѡ, сп҃стѝ гра́дъ и҆ лю́ди, любе́знѡ тебѐ почита́ющыѧ.
