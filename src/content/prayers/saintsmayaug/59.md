---
title: "Въ недѣ́лю пе́рвꙋю по пѧтдесѧ́тницѣ"
navigation:
  key: prayers-saintsmayaug-59
  title: "Въ недѣ́лю пе́рвꙋю по пѧтдесѧ́тницѣ"
  parent: prayers-saintsmayaug
  order: 59
type: "prayer"
---

## Въ недѣ́лю пе́рвꙋю по пѧтдесѧ́тницѣ.

## Мл҃твы всѣ̑мъ ст҃ы̑мъ, ѿ вѣ́ка бг҃ꙋ бл҃гоꙋгоди́вшымъ.



## Мл҃тва а҃, и҆з̾ а҆ка́ѳїста всѣ̑мъ ст҃ы̑мъ:

<versal data-diacritics="true">Ѽ</versal> пребл҃же́ннїи ѹ҆гѡ́дницы бж҃їи, всѝ ст҃і́и, прⷭ҇то́лꙋ прест҃ы́ѧ трⷪ҇цы предстоѧ́щїи и҆ неизрече́ннагѡ бл҃же́нства наслажда́ющїисѧ! Сѐ ны́нѣ, въ де́нь ѻ҆́бщагѡ ва́шегѡ торжества̀, ми́лостивнѡ при́зрите на на́съ, ме́ньшихъ бра́тїй ва́шихъ, приносѧ́щихъ ва́мъ сїѐ хвале́бное пѣ́нїе и҆ хода́тайствомъ ва́шимъ просѧ́щихъ млⷭ҇ти и҆ ѿпꙋще́нїѧ грѣхѡ́въ ѹ҆ пребл҃га́гѡ гдⷭ҇а: вѣ́мы бо, вои́стинꙋ вѣ́мы, ꙗ҆́кѡ всѧ̑, є҆ли̑ка восхо́щете, и҆спроси́ти ѹ҆ негѡ̀ мо́жете. Тѣ́мже ѹ҆̀бо смире́ннѡ мо́лимсѧ ва́мъ: моли́те млⷭ҇тиваго влⷣкꙋ, да пода́стъ на́мъ дꙋ́хъ ва́шеѧ ре́вности ко хране́нїю ст҃ы́хъ є҆гѡ̀ за́повѣдей, ꙗ҆́кѡ да те́кше по стопа́мъ ва́шымъ, возмо́жемъ земно́е по́прище въ добродѣ́тельнѣмъ житїѝ без̾ поро́ка прейтѝ, и҆ въ покаѧ́нїи дости́гнꙋти пресла́вныхъ селе́нїй ра́йскихъ, и҆ та́мѡ кꙋ́пнѡ съ ва́ми прославлѧ́ти ѻ҆ц҃а̀ и҆ сн҃а и҆ ст҃а́го дх҃а, во вѣ́ки вѣкѡ́въ.

## Мл҃тва в҃, и҆з̾ тоѧ́же кни́ги:

<versal>К</versal>ъ ва́мъ, ѽ ст҃і́и всѝ, ꙗ҆́кѡ пꙋтевѡ́днымъ свѣти́льникѡмъ, дѣѧ́ньми свои́ми ѡ҆свѣти́вшымъ пꙋ́ть нбⷭ҇нагѡ восхо́да, а҆́зъ многогрѣ́шный смире́ннѡ колѣ̑на се́рдца моегѡ̀ преклонѧ́ю и҆ и҆з̾ глꙋбины̀ дꙋшѝ взыва́ю: ѹ҆моли́те ѡ҆ мнѣ̀ чл҃вѣколю́бца бг҃а, да не попꙋ́ститъ мѝ є҆щѐ блꙋжда́ти по распꙋ́тїємъ грѣха̀, но да просвѣти́тъ мо́й ѹ҆́мъ и҆ се́рдце свѣ́томъ бл҃года́ти своеѧ̀, ꙗ҆́кѡ да то́ю ѡ҆зарѧ́емь и҆ подкрѣплѧ́емь, возмогꙋ̀ про́чее вре́мѧ земна́гѡ житїѧ̀ пра́вою стезе́ю непреткнове́ннѡ прейтѝ, и҆ хода́тайствомъ ва́шимъ ко пребл҃го́мꙋ гдⷭ҇и сподо́блюсѧ понѐ вма́лѣ прича́стникъ бы́ти дꙋхо́вныѧ ва́шеѧ трапе́зы въ нбⷭ҇нѣмъ черто́зѣ цр҃ѧ̀ сла́вы: є҆мꙋ́же, со безнача́льнымъ є҆гѡ̀ ѻ҆ц҃е́мъ, и҆ прест҃ы́мъ и҆ бл҃ги́мъ и҆ животворѧ́щимъ дх҃омъ, бꙋ́ди сла́ва, че́сть и҆ поклоне́нїе во вѣ́ки вѣкѡ́въ.

## Мл҃тва г҃, и҆з̾ тоѧ́же кни́ги:

<versal>П</versal>ребл҃же́ннїи и҆ пресвѣ́тлїи дꙋ́си, а҆рха́гг҃лѡвъ и҆ а҆́гг҃лѡвъ и҆ всѣ́хъ нбⷭ҇ныхъ си́лъ пречестні́и чи́нове, всегда̀ предстоѧ́щїи прест҃ѣ́й и҆ пребж҃е́ственнѣй трⷪ҇цѣ и҆ свѣ́томъ присносꙋ́щныѧ сла́вы ѡ҆зарѧ́емїи, непреста́ннѡ славосло́вѧщїи и҆́мѧ є҆ѧ̀! Къ ва́мъ прибѣга́емъ съ мл҃твою и҆ моле́нїемъ: предста́тельствꙋйте за на́съ ѹ҆ прⷭ҇то́ла гдⷭ҇а вседержи́телѧ, и҆ ꙗ҆́кѡ слꙋжи́телїе бл҃года́ти, всѣ̑мъ хотѧ́щымъ наслѣ́довати сп҃се́нїе вспомоществꙋ́ющїи и҆ ѡ҆ є҆ди́нѣмъ грѣ́шницѣ ка́ющемсѧ веселѧ́щїисѧ, споспѣшествꙋ́йте на́мъ во бл҃гоче́стнѣмъ провожде́нїи вре́меннагѡ житїѧ̀ на́шегѡ, и҆ ѹ҆тверди́те стѡпы̀ на́шѧ на пꙋтѝ сп҃се́нїѧ. Пресла́внїи и҆ бг҃освѣ́тлїи дꙋ́си пра́ведныхъ, ст҃і́и бж҃їи, на землѝ во пло́ти бг҃оꙋго́днѣ жи́тельствовавшїи и҆ ны́нѣ на нб҃сѝ со а҆́гг҃лы ликовствꙋ́ющїи: честні́и прⷪ҇ро́цы, предвозвѣсти́вшїи дни̑ и҆збавле́нїѧ на́шегѡ: прⷣте́че гдⷭ҇ень, проповѣ́давый а҆́гнца бж҃їѧ, взе́млющаго грѣ́хъ мі́ра, и҆ сподо́бивыйсѧ крести́ти и҆сто́чника ст҃ы́ни во стрꙋѧ́хъ і҆ѻрда́нскихъ: а҆пⷭ҇ли хрⷭ҇тѡ́вы, бг҃оꙋтвержде́ннїи столпѝ цр҃кве, ве́сь мі́ръ сп҃си́тельнымъ ѹ҆че́нїемъ хрⷭ҇то́вымъ просвѣти́вшїи и҆ бг҃омꙋ́дрыми и҆ сщ҃е́нными закѡ́ны цр҃ковь хрⷭ҇то́вꙋ неподви́жнѡ ѹ҆тверди́вшїи: ст҃и́телїе и҆ па́стырїе ста́да хрⷭ҇то́ва, мл҃твами и҆ сщ҃еннодѣ́йствїемъ ст҃ы́хъ и҆ бж҃е́ственныхъ та̑инъ вѣ̑рныѧ всѧ̑ ѡ҆свѧти́вшїи и҆ пꙋте́мъ за́повѣдей гдⷭ҇нихъ ходи́ти ѧ҆̀ наꙋчи́вшїи: стрⷭ҇тоте́рпцы хрⷭ҇тѡ́вы и҆ мч҃нцы, пред̾ влады́ками и҆ цари̑ хрⷭ҇та̀ бг҃а бл҃годерзнове́ннѡ и҆сповѣ́давшїи и҆ честнꙋ́ю кро́вь свою̀ за него̀ пролїѧ́вшїи: преподо́бнїи и҆ пра́веднїи, тѣ́снымъ и҆ ско́рбнымъ пꙋте́мъ тече́нїе своѐ соверши́вшїи и҆ ѹ҆мерщвле́нїемъ пло́ти и҆ страсте́й хрⷭ҇тꙋ̀ сраспе́ншїисѧ! Мо́лимъ ва́съ, приснобл҃же́ннїи: и҆спроси́те на́мъ ѹ҆ хрⷭ҇та̀ бг҃а на́шегѡ ѡ҆ставле́нїе грѣхѡ́въ, и҆справле́нїе житїѧ̀ и҆ всѧ̑ бл҃га̑ѧ, ко вре́меннѣй и҆ вѣ́чнѣй жи́зни потрє́бнаѧ. Ѽ пречестны́й и҆ пресла́вный собо́ре ст҃ы́хъ бж҃їихъ, безпло́тнїи а҆́гг҃ли и҆ во пло́ти пожи́вшїи и҆ бг҃ꙋ ѹ҆годи́вшїи, предста́телїе на́ши и҆ мл҃твєнницы! Бг҃олюбе́знѡ воззри́те на ны̀ и҆ на земнꙋ́ю ю҆до́ль на́шꙋ, помѧни́те на́съ стра́нствꙋющихъ и҆ прише́льствꙋющихъ, и҆ дарова́нною ва́мъ ѿ бг҃а бл҃года́тїю и҆ си́лою рꙋководи́те на́съ къ нбⷭ҇номꙋ ѻ҆те́чествꙋ: ѹ҆крѣпи́те на́шꙋ не́мощь, ѡ҆гради́те на́съ ѿ и҆скꙋше́нїй и҆ собла́знѡвъ, сохрани́те ѿ грѣхопаде́нїй, возбꙋди́те въ на́съ ст҃ꙋ́ю любо́вь ко гдⷭ҇ꙋ и҆ ре́вность ѡ҆ сп҃се́нїи на́шемъ, насади́те въ сердца́хъ на́шихъ стра́хъ бж҃е́ственный, напра́вите стѡпы̀ на́шѧ къ дѣ́ланїю за́повѣдей хрⷭ҇то́выхъ и҆ ко и҆сполне́нїю во́ли бж҃їѧ бл҃гі́ѧ и҆ соверше́нныѧ. Сотвори́те, ст҃і́и бж҃їи, є҆́же жи́ти на́мъ цѣломꙋ́дреннѡ и҆ пра́веднѡ и҆ бл҃гоче́стнѡ въ ны́нѣшнемъ вѣ́цѣ, при́снѡ же па́мѧтовати ча́съ сме́ртный и҆ стра́шное второ́е прише́ствїе гдⷭ҇а бг҃а и҆ сп҃са на́шегѡ і҆и҃са хрⷭ҇та̀, да бл҃года́тїю и҆ чл҃вѣколю́бїемъ є҆гѡ̀ соблюда́еми и҆ сп҃са́еми, и҆ мы̀ грѣ́шнїи и҆ недосто́йнїи сподо́бимсѧ въ нбⷭ҇нѣмъ црⷭ҇твїи кꙋ́пнѡ съ ва́ми покланѧ́тисѧ прⷭ҇то́лꙋ бж҃їю и҆ бл҃года́рнѡ и҆ всера́достнѡ славосло́вити прест҃ꙋ́ю, животворѧ́щꙋю и҆ нераздѣ́льнꙋю трⷪ҇цꙋ, ѻ҆ц҃а̀ и҆ сн҃а и҆ ст҃а́го дх҃а, во вѣ́ки вѣкѡ́въ.

## Мл҃тва д҃, и҆з̾ канѡ́нника кі́евскагѡ ҂аѱл҃в го́да:

<versal>Б</versal>ж҃е ст҃ы́й и҆ на ст҃ы́хъ почива́ѧй, трист҃ы́мъ гла́сомъ на нб҃сѝ ѿ а҆́гг҃лъ воспѣва́емый и҆ на землѝ ѿ человѣ̑къ во ст҃ы́хъ свои́хъ хвали́мый, да́вый ст҃ы́мъ твои́мъ дх҃омъ комꙋ́ждо благода́ть по мѣ́рѣ дарова́нїѧ хрⷭ҇то́ва и҆ то́ю поста́вивый цр҃кви твое́й ст҃ѣ́й ѻ҆́вы ѹ҆́бѡ а҆пⷭ҇лы, ѻ҆́вы же прⷪ҇ро́ки, ѻ҆́вы же бл҃говѣ́стники, ѻ҆́вы же па̑стыри и҆ ѹ҆чи́тєли, и҆́хже сло́вомъ про́повѣди, тебѣ̀ самомꙋ̀ дѣ́йствꙋющꙋ всѧ̑ во всѣ́хъ, мно́зи соверши́шасѧ ст҃і́и въ ко́емждо ро́дѣ и҆ ро́дѣ, разли́чными добродѣ́тельми бл҃гоꙋгоди́вшїи тебѣ̀, и҆ ѡ҆́бразъ на́мъ до́брыхъ подвигѡ́въ свои́хъ ѡ҆ста́вивше, въ ра́дости къ тебѣ̀ преше́дшїи, гото́ви сꙋ́ще, въ не́мже са́ми и҆скꙋше́ни бы́ша, и҆ на́мъ напа́ствꙋємымъ помога́ти! Си́хъ ст҃ы́хъ всѣ́хъ воспомина́юще и҆ и҆́хъ бг҃оꙋго́дное житїѐ похвалѧ́юще, тебѐ сама́го въ ни́хъ дѣ́йствовавшаго восхвалѧ́емъ, и҆ ѻ҆́нѣхъ бл҃готворє́нїѧ твоѧ̑ дарова̑нїѧ бы́ти вѣ́рꙋюще, приле́жнѡ мо́лимъ тѧ̀, свѧ́те ст҃ы́хъ: да́ждь на́мъ грѣ̑шнымъ послѣ́довати и҆́хъ ѹ҆че́нїю, житїю̀, любвѝ, вѣ́рѣ, долготерпѣ́нїю, и҆ и҆́хъ моли́твенною по́мощїю, па́че же твое́ю вседѣ́йствꙋющею бл҃года́тїю нбⷭ҇ныѧ съ ни́ми сподо́битисѧ сла́вы, хва́лѧщымъ прест҃о́е и҆́мѧ твоѐ, ѻ҆ц҃а̀ и҆ сн҃а и҆ ст҃а́гѡ дх҃а, во вѣ́ки вѣкѡ́въ.

## Мл҃тва є҃, что́маѧ въ бѣ́жецкой каза́нской цр҃кви, тферскі́ѧ є҆па́рхїи:

<versal>Б</versal>ж҃е вы́шнїй, бж҃е превѣ́чный, бж҃е безсме́ртный, є҆гѡ́же вели́ко и҆ крѣ́пко црⷭ҇тво, вла́сть безконе́чна, млⷭ҇ть въ ро́ды и҆ ро́ды, є҆ѧ́же не ѿставлѧ́еши ѿ люде́й твои́хъ, а҆враа́ма ра́ди возлю́бленнагѡ ѿ тебє̀, и҆ і҆саа́ка раба̀ твоегѡ̀, и҆ і҆и҃лѧ ст҃а́гѡ твоегѡ̀, и҆ всѣ́хъ и҆збра́нныхъ ѿ созда́нїѧ мі́ра ѹ҆го́дникѡвъ твои́хъ пра́ведныхъ! Си́хъ всѣ́хъ на ѹ҆моле́нїе тебє̀ премлⷭ҇тивагѡ влⷣки а҆́зъ, землѧ̀ сы́й и҆ пе́пелъ, призыва́ю, да и҆́хъ ра́ди возмогꙋ̀ полꙋчи́ти млⷭ҇ть твою̀, во сп҃се́нїе ѡ҆каѧ́нныѧ дꙋшѝ моеѧ̀. А҆́ще бо мно́гѡ мо́жетъ мл҃тва є҆ди́нагѡ пра́веднагѡ поспѣшествꙋ́ема, кольмѝ па́че мно́гѡ мо́жетъ мл҃тва тьмы̀ те́мъ пра́ведныхъ всѣ́хъ ст҃ы́хъ твои́хъ, прⷭ҇то́лъ вели́чествїѧ твоегѡ̀ ѡ҆крꙋжа́ющихъ: ѻ҆́чи бо твоѝ, гдⷭ҇и, на пра́вєдныѧ, и҆ ѹ҆́ши твоѝ въ мл҃твꙋ и҆́хъ. И҆̀мже вопїю̀ си́це:

<red>Ѽ</red> ст҃і́и достохва́льнїи патрїа́рси, вѣ́рою ѹ҆годи́вшїи бг҃ꙋ и҆ всѣ̑мъ вѣ̑рнымъ ѻ҆тцы̀ сꙋ́щїи! Вои́стинꙋ бл҃же́ни вы̀ и҆ пребл҃же́ни є҆стѐ, сѣдите́ бо на трапе́зѣ бл҃же́ннагѡ ѡ҆бѣ́да во црⷭ҇твїи бж҃їи. А҆́зъ же, вѣ́рꙋѧй въ бг҃а, молю̀ вы̀, ꙗ҆́кѡ ѻ҆тцы̀: поради́те и҆ мнѣ̀, а҆́ки ча́дꙋ ва́шемꙋ, понѐ ѿ крꙋпи́цъ па́дающихъ ѿ трапе́зы ва́шеѧ.

<red>С</red>т҃і́и великоимени́тїи прⷪ҇ро́цы! Всѝ вы̀ прⷪ҇ро́чествовасте, ѿ ча́сти разꙋмѣ́вше, и҆ ви́дѣсте хрⷭ҇та̀ гдⷭ҇а ꙗ҆́кѡ въ зерца́лѣ и҆ гада́нїи, ны́нѣ же разꙋмѣ́ете є҆го̀ соверше́ннѣ и҆ ви́дите лице́мъ къ лицꙋ̀. Моли́тесѧ, да и҆ а҆́зъ грѣ́шный, здѣ̀ ѿ ча́сти є҆го̀ разꙋмѣва́ѧ, сподо́блюсѧ та́мѡ съ ва́ми ви́дѣти є҆го̀ ꙗ҆́коже є҆́сть.

<red>С</red>т҃і́и а҆пⷭ҇ли хрⷭ҇тѡ́вы! Вы̀ є҆стѐ сосꙋ́ди, въ че́сть ѡ҆свѧще́ни и҆ бл҃гопотре́бни влⷣцѣ, на всѧ́кое дѣ́ло бл҃го́е ѹ҆гото́вани, и҆з̾ѻби́льнѡ же и҆спо́лнени бл҃года́ти бж҃їѧ. Молю̀, да ѿ и҆сполне́нїѧ ва́шегѡ и҆ а҆́зъ недосто́йный прїѧ́ти сподо́блюсѧ.

<red>С</red>т҃і́и прехва́льнїи мч҃нцы гдⷭ҇ни! Всѝ вы̀ бл҃же́ни є҆стѐ, претерпѣ́вше и҆скꙋше́нїе, занѐ, и҆скꙋше́ни бы́вше, прїѧ́сте вѣне́цъ жи́зни. Помози́те и҆ мнѣ̀ грѣ́шномꙋ, ꙗ҆́кѡ да пребꙋ́дꙋ въ терпѣ́нїи соверше́нъ и҆ всецѣ́лъ и҆ ни въ че́мже лише́нъ, и҆ да и҆скꙋше́нїе вѣ́ры моеѧ̀ въ разли́чныхъ напа́стехъ ѡ҆брѧ́щетсѧ въ похвалꙋ̀ и҆ че́сть и҆ сла́вꙋ во ѿкрове́нїи і҆и҃съ хрⷭ҇то́вѣ.

<red>С</red>т҃і́и і҆ера́рси, па́стырїе, сщ҃еннослꙋжи́телїе и҆ наста̑вницы! Всѝ вы̀ свѣ́тъ мі́рꙋ є҆стѐ и҆ свѣти́льницы, поста́влени на свѣ́щницѣ во хра́мѣ вы́шнемъ нерꙋкотворе́ннѣмъ. Вы̀ ѡ҆свѣти́те мѧ̀, да и҆спра́влю стѡпы̀ моѧ̑ къ дѣ́ланїю за́повѣдей гдⷭ҇нихъ, и҆ да не бꙋ́детъ пꙋ́ть мо́й тьма̀ и҆ по́лзокъ, но да наста́вленъ бꙋ́дꙋ на пꙋ́ть пра́вый, вни́ти мѝ во гра́дъ ѡ҆би́тельный.

<red>С</red>т҃і́и прпⷣбнїи ѻ҆тцы̀, соверши́вшїи трꙋды̀ ва́шѧ бл҃гі̑ѧ ра́ди хрⷭ҇та̀ гдⷭ҇а, и҆́же бѣ̀ во трꙋдѣ́хъ ѿ ю҆́ности своеѧ̀! Всѝ вы̀ соверше́ннꙋю мздꙋ̀ трꙋдѡ́въ ва́шихъ воспрїѧ́сте, да ва́шимъ многотрꙋ́днымъ ѹ҆гожде́нїемъ и҆ а҆́зъ ѡ҆каѧ́нный, а҆́ще и҆ во є҆динонадесѧ́тый ча́съ прише́дый, прїѧ́ти сподо́блюсѧ пѣ́нѧзь пребл҃га́гѡ чл҃вѣколю́бца бг҃а.

<red>С</red>т҃і́и дѣ́вствєнницы, ѡ҆брꙋче́ннїи є҆ди́номꙋ женихꙋ̀ хрⷭ҇тꙋ̀! Всѝ вы̀ внидо́сте въ черто́гъ нбⷭ҇ный съ мꙋ́дрыми дѣ́вами. Помоли́тесѧ и҆ ѡ҆ мнѣ̀ недосто́йнѣмъ, ꙗ҆́кѡ да и҆ а҆́зъ тогѡ́жде черто́га нбⷭ҇нагѡ не лише́нъ бꙋ́дꙋ.

<red>С</red>т҃і́и пꙋсты̑нницы, пѡ́стницы, и҆сповѣ̑дницы, чꙋдотво́рцы и҆ всѝ всѧ́кагѡ чи́на пра́вєдницы, и҆̀хже нарещѝ и҆ и҆счестѝ за ве́лїе мно́жество ꙗ҆́кѡ ѕвѣ́здъ небе́сныхъ невозмо́жно є҆́сть, кромѣ̀ сама́гѡ бг҃а, мно́жество ѕвѣ́здъ и҆счита́ющагѡ, и҆́мже и҆ и҆мена̀ ва̑ша напи̑сана сꙋ́ть въ кни́гꙋ живо́тнꙋю ѿ сложе́нїѧ мі́ра! А҆́зъ немощны́й по́мощь ва́шꙋ, є҆ѧ́же ѿ ва́съ мно́зи быва́ютъ прича́стни, и҆сповѣ́дати и҆ призыва́ти смире́ннѡ дерза́ю: моли́те сп҃са на́шего, да пода́стъ и҆ мнѣ̀, па́че всѣ́хъ человѣ̑къ на землѝ грѣ́шнꙋ сꙋ́щꙋ, вы́шнихъ и҆ска́ти, и҆дѣ́же є҆́сть хрⷭ҇то́съ ѡ҆деснꙋ́ю бг҃а ѻ҆ц҃а̀ сѣдѧ̀.

<red>П</red>ро́чее же, є҆ли̑ка сꙋ́ть и҆́стинна, є҆ли̑ка чє́стна, є҆ли̑ка пра́вєдна, є҆ли̑ка пречи̑ста, є҆ли̑ка прелюбє́зна, є҆ли̑ка доброхва̑льна, а҆́ще ка́ѧ добродѣ́тель и҆ а҆́ще ка́ѧ похвала̀, сїѧ̑ всѧ̑ и҆спроси́те мѝ ѹ҆ млⷭ҇тивагѡ чл҃вѣколю́бца бг҃а, и҆сполнѧ́ющагѡ всѧ̑ прошє́нїѧ ва̑ша, ꙗ҆́кѡ да бл҃года́рственнѡ и҆ а҆́зъ недосто́йный не то́чїю въ се́мъ вѣ́цѣ, но и҆ во грѧдꙋ́щемъ безконе́чнѣмъ, сподо́блюсѧ съ ли̑ки ва́шими воспѣва́ти премꙋ́дрость и҆ сла́вꙋ и҆ че́сть и҆ си́лꙋ и҆ крѣ́пость бг҃а на́шегѡ, є҆ди́нагѡ вседержи́телѧ, во вѣ́ки вѣкѡ́въ.



## Тропа́рь всѣ̑мъ ст҃ы̑мъ, гла́съ д҃, и҆з̾ трїѡ́ди цвѣтны́ѧ:

<red>В</red>о все́мъ мі́рѣ мч҃нкъ твои́хъ кро́вьми, ꙗ҆́кѡ багрѧни́цею и҆ вѵ́ссомъ, цр҃ковь твоѧ̀ ѹ҆краси́вшисѧ, тѣ́ми вопїе́тъ тѝ, хрⷭ҇тѐ бж҃е: лю́демъ твои̑мъ щедрѡ́ты твоѧ̑ низпослѝ, ми́ръ жи́тельствꙋ твоемꙋ̀ да́рꙋй, и҆ дꙋша́мъ на́шымъ ве́лїю млⷭ҇ть.

## И҆́нъ тропа́рь, гла́съ то́йже:

<red>Б</red>ж҃е ѻ҆тє́цъ на́шихъ, творѧ́й при́снѡ съ на́ми по твое́й кро́тости, не ѿста́ви млⷭ҇ти твоеѧ̀ ѿ на́съ, по мл҃твами и҆́хъ въ ми́рѣ ѹ҆пра́ви жи́знь на́шꙋ.

## И҆́нъ тропа́рь, гла́съ в҃:

<red>А҆</red>пⷭ҇ли, мч҃нцы и҆ прⷪ҇ро́цы, ст҃и́телїе, преподо́бнїи и҆ пра́веднїи, до́брѣ по́двигъ соверши́вшїи и҆ вѣ́рꙋ соблю́дшїи, дерзнове́нїе и҆мꙋ́ще ко сп҃сꙋ, ѡ҆ на́съ того̀ ꙗ҆́кѡ бла́га моли́те сп҃сти́сѧ, мо́лимсѧ, дꙋша́мъ на́шымъ.

<rubric class="inline">Велича́нїе:</rubric> <red>В</red>елича́емъ ва́съ, а҆пⷭ҇ли, мч҃нцы, прⷪ҇ро́цы и҆ всѝ ст҃і́и, и҆ чте́мъ ст҃ꙋ́ю па́мѧть ва́шꙋ: вы́ бо мо́лите ѡ҆ на́съ хрⷭ҇та̀ бг҃а на́шего.
