---
title: "І҆ꙋ́лїа а҃"
navigation:
  key: prayers-saintsmayaug-61
  title: "І҆ꙋ́лїа а҃"
  parent: prayers-saintsmayaug
  order: 61
type: "prayer"
---

## І҆ꙋ́лїа а҃.

## Мл҃тва ст҃ы̑мъ мч҃нкѡмъ, безсре́бреникѡмъ космѣ̀ и҆ дамїа́нꙋ, и҆з̾ а҆ка́ѳїста:

<versal>К</versal>ъ ва́мъ, ст҃і́и безсре́бреницы и҆ чꙋдотво́рцы космо̀ и҆ дамїа́не, ꙗ҆́кѡ къ скѡ́рымъ помо́щникѡмъ и҆ тє́плымъ мл҃твенникѡмъ ѡ҆ сп҃се́нїи на́шемъ, мы̀ недосто́йнїи прибѣга́емъ, и҆ припа́дающе ѹ҆се́рднѡ вопїе́мъ: не пре́зрите моле́нїѧ на́съ грѣ́шныхъ, немощны́хъ, во мнѡ́гаѧ беззакѡ́нїѧ впа́дшихъ и҆ по всѧ̑ дни̑ и҆ часы̀ согрѣша́ющихъ. Ѹ҆моли́те гдⷭ҇а, да проба́витъ на́мъ, недостѡ́йнымъ рабѡ́мъ свои̑мъ, вели̑кїѧ и҆ бога̑тыѧ своѧ̑ млⷭ҇ти: и҆зба́вите на́съ ѿ всѧ́кїѧ ско́рби и҆ болѣ́зни, занѐ неѡскꙋ́днꙋю бл҃года́ть и҆сцѣле́нїй ѿ гдⷭ҇а и҆ сп҃са на́шегѡ і҆и҃са хрⷭ҇та̀ прїѧ́ли є҆стѐ, тве́рдыѧ ра́ди вѣ́ры ва́шеѧ и҆ мꙋ́ченическїѧ ра́ди кончи́ны. Ѹ҆слы́шите ѹ҆̀бо на́съ молѧ́щихсѧ, и҆ бл҃гопрїѧ́тнымъ хода́тайствомъ ва́шимъ и҆спроси́те ѹ҆ хрⷭ҇та̀ бг҃а бл҃гочести́вѣйшемꙋ, самодержа́внѣйшемꙋ, вели́комꙋ госꙋда́рю на́шемꙋ, і҆мпера́торꙋ нїкола́ю а҆леѯа́ндровичꙋ здра́вїе и҆ сп҃се́нїе, на враги́ же побѣ́дꙋ и҆ ѡ҆долѣ́нїе, и҆ всемꙋ̀ ца́рствꙋющемꙋ до́мꙋ бж҃їе бл҃гослове́нїе. Та́же и҆ всѣ̑мъ на́мъ ѿ гдⷭ҇а всѧ̑ бл҃гополє́знаѧ въ житїѝ на́шемъ вре́меннѣмъ, наипа́че же ко сп҃се́нїю вѣ́чномꙋ належа̑щаѧ и҆спроси́те, да сподо́бимсѧ мл҃твами ва́шими кончи́нꙋ хрⷭ҇тїа́нскꙋю безболѣ́зненꙋ, непосты́днꙋ и҆ ми́рнꙋ ѹ҆лꙋчи́ти и҆ да и҆зба́вимсѧ ѿ ко́зней дїа́вольскихъ и҆ вѣ́чныѧ мꙋ́ки, безконе́чнагѡ же и҆ бл҃же́ннагѡ црⷭ҇твїѧ нбⷭ҇нагѡ наслѣ̑дницы да бꙋ́демъ. Є҆́й, ѹ҆гѡ́дницы бж҃їи! Не преста́йте молѧ́щесѧ за ны̀, съ вѣ́рою къ ва́мъ притека́ющыѧ: а҆́ще бо по мно́жествꙋ грѣхѡ́въ на́шихъ и҆ нѣ́смы досто́йни милосе́рдїѧ ва́шегѡ, ѻ҆ба́че, вѣ́рнїи подража́телїе чл҃вѣколю́бїѧ бж҃їѧ сꙋ́ще, сотвори́те мл҃твами ва́шими, да плоды̀ достѡ́йны покаѧ́нїѧ приносѧ́ще, въ вѣ́чный поко́й дости́гнемъ, хва́лѧще и҆ бл҃гословѧ́ще ди́внаго во ст҃ы́хъ свои́хъ гдⷭ҇а и҆ бг҃а и҆ сп҃са на́шего і҆и҃са хрⷭ҇та̀, и҆ пречⷭ҇тꙋю мт҃рь є҆гѡ̀, и҆ ва́ше те́плое застꙋпле́нїе, всегда̀, ны́нѣ и҆ при́снѡ и҆ во вѣ́ки вѣкѡ́въ.

## Тропа́рь, гла́съ и҃:

<red>С</red>т҃і́и безсре́бреницы и҆ чꙋдотво́рцы космо̀ и҆ дамїа́не, посѣти́те не́мѡщи на́шѧ: тꙋ́не прїѧ́сте, тꙋ́не дади́те на́мъ.
