---
title: "І҆ꙋ́лїа л҃"
navigation:
  key: prayers-saintsmayaug-86
  title: "І҆ꙋ́лїа л҃"
  parent: prayers-saintsmayaug
  order: 86
type: "prayer"
---

## І҆ꙋ́лїа л҃.

## Мл҃твы ст҃о́мꙋ мч҃нкꙋ і҆ѡа́ннꙋ во́инꙋ.



## Мл҃тва а҃, и҆з̾ а҆ка́ѳїста:

<versal data-diacritics="true">Ѽ</versal> пресла́вный ѹ҆го́дниче хрⷭ҇то́въ і҆ѡа́нне во́ине! Хра́бръ бы́лъ є҆сѝ въ ра́техъ, врагѡ́мъ прогони́тель и҆ ѡ҆би̑димымъ застꙋ́пникъ, ны́нѣ же и҆ всѣ̑мъ правосла̑внымъ хрⷭ҇тїа́нѡмъ ско́рый помо́щникъ ꙗ҆влѧ́ешисѧ. Помѧнѝ на́съ грѣ́шныхъ и҆ недосто́йныхъ, и҆ застꙋпѝ на́съ въ бѣда́хъ и҆ ско́рбехъ и҆ печа́лехъ и҆ во всѧ́кой ѕло́й напа́сти, и҆ ѿ всѧ́кагѡ ѕла́гѡ и҆ ѡ҆би́дѧщагѡ человѣ́ка защитѝ на́съ: тебѣ́ бо дана̀ бы́сть ѿ бг҃а бл҃года́ть моли́тисѧ за ны̀ грѣ̑шныѧ, ѕлѣ̀ стра́ждꙋщыѧ. И҆зба́ви на́съ ѿ ѡ҆би́дѧщихъ на́съ, бꙋ́ди на́мъ побо́рникъ крѣ́покъ на всѧ̑ ви̑димыѧ и҆ неви̑димыѧ врагѝ на́шѧ. Бл҃гочести́вѣйшемꙋ, самодержа́внѣйшемꙋ, вели́комꙋ госꙋда́рю на́шемꙋ, і҆мпера́торꙋ нїкола́ю а҆леѯа́ндровичꙋ на врагѝ побѣ́дꙋ да́рꙋй, во бра́нехъ во́инство є҆гѡ̀ ѹ҆крѣплѧ́ѧ: ꙗ҆́кѡ да твое́ю по́мощїю и҆ крѣ́пкимъ предста́тельствомъ и҆ побо́рствомъ посра́мѧтсѧ всѝ ꙗ҆влѧ́ющїи на́мъ ѕла̑ѧ. Ѽ вели́кїй побо́рниче, і҆ѡа́нне во́ине! Не забꙋ́ди на́съ грѣ́шныхъ, молѧ́щихсѧ тебѣ̀ и҆ твоеѧ̀ по́мощи и҆ неѡскꙋ́дныѧ ми́лости просѧ́щихъ, и҆ сподо́би ны̀ грѣ̑шныѧ и҆ недостѡ́йныѧ неизречє́ннаѧ бл҃га̑ѧ ѿ бг҃а полꙋчи́ти. Ꙗ҆́кѡ томꙋ̀ подоба́етъ всѧ́каѧ сла́ва, че́сть и҆ поклоне́нїе, ѻ҆ц҃ꙋ̀ и҆ сн҃ꙋ и҆ ст҃о́мꙋ дх҃ꙋ, ны́нѣ и҆ при́снѡ и҆ во вѣ́ки вѣкѡ́въ.

## Мл҃тва в҃:

<versal data-diacritics="true">Ѽ</versal> вели́кїй хрⷭ҇то́въ мч҃нче і҆ѡа́нне, правовѣ́рныхъ побо́рниче, врагѡ́въ прогони́телю, хрⷭ҇толюби́вагѡ во́инства покрови́телю и҆ ѡ҆би́димыхъ застꙋ́пниче! Ѹ҆слы́ши на́съ, въ бѣда́хъ и҆ ско́рбехъ молѧ́щихсѧ тебѣ̀, ꙗ҆́кѡ дана̀ тѝ бы́сть бл҃года́ть ѿ бг҃а печа̑льныѧ ѹ҆тѣша́ти, немощны̑мъ помога́ти, непови̑нныѧ ѿ напра́сныѧ сме́рти и҆збавлѧ́ти и҆ за всѣ́хъ ѕлѣ̀ стра́ждꙋщихъ моли́тисѧ. Бꙋ́ди ѹ҆̀бо и҆ на́мъ побо́рникъ крѣ́покъ на всѧ̑ ви̑димыѧ и҆ неви̑димыѧ врагѝ на́шѧ, ꙗ҆́кѡ да твое́ю по́мощїю и҆ побо́рствомъ по на́съ посра́мѧтсѧ всѝ ꙗ҆влѧ́ющїи на́мъ ѕла̑ѧ. Ѹ҆молѝ гдⷭ҇а на́шего, да сподо́битъ ны̀ грѣ̑шныѧ и҆ недостѡ́йныѧ рабы̑ своѧ̑ полꙋчи́ти ѿ негѡ̀ неизречє́ннаѧ бл҃га̑ѧ, ꙗ҆̀же ѹ҆гото́ва лю́бѧщымъ є҆го̀, въ трⷪ҇цѣ ст҃ѣ́й сла́вимаго бг҃а, всегда̀, ны́нѣ и҆ при́снѡ и҆ во вѣ́ки вѣкѡ́въ.

## Мл҃тва г҃, что́маѧ въ шꙋ́йскомъ покро́вскомъ собо́рѣ, влади́мїрскїѧ є҆па́рхїи:

<versal data-diacritics="true">Ѽ</versal> вели́кїй страстоте́рпче хрⷭ҇то́въ, і҆ѡа́нне во́инственниче! Дне́сь ѹ҆миле́ннѡ предстоѧ́ще честнѣ́й и҆ чꙋдодѣ́йственнѣй і҆кѡ́нѣ твое́й и҆ припа́дающе и҆ лобыза́юще ю҆̀, ѹ҆се́рднѡ мо́лимъ тѧ̀: бꙋ́ди на́мъ, къ тебѣ̀ притека́ющымъ, побо́рникъ крѣ́покъ и҆ защи́тникъ ѿ вра̑гъ ви́димыхъ и҆ неви́димыхъ: и҆ ꙗ҆́коже во дне́хъ пло́ти твоеѧ̀ вѣ́ры ра́ди подвиза́лсѧ є҆сѝ мꙋ́жески, та́кѡ и҆ ѡ҆ на́съ, на тѧ̀ по бз҃ѣ ѹ҆пова́ющихъ, си́лою моли́твъ твои́хъ подвиза́йсѧ ѹ҆ безсме́ртнагѡ цр҃ѧ̀ и҆ бг҃а, є҆мꙋ́же и҆́стиннѡ во́инствовалъ є҆сѝ: тебѣ́ бо даде́сѧ ѿ негѡ̀ бл҃года́ть моли́тисѧ за ны̀ грѣ̑шныѧ и҆ немощны̑ѧ и҆ ѿ бѣ́дъ и҆ напа́стей на́съ и҆збавлѧ́ти. Ѽ бл҃гі́й и҆ и҆́стинный во́ине хрⷭ҇то́въ! Не пре́зри моле́нїѧ на́шегѡ, и҆ не ѡ҆ста́ви на́съ, къ тебѣ̀ ꙗ҆́кѡ защи́тникꙋ и҆ предста́телю прибѣга́ющихъ. Правосла́внꙋю вѣ́рꙋ на́шꙋ и҆ ца́рство на́ше ѹ҆твердѝ си́лою моли́твъ твои́хъ. Бл҃гочести́вѣйшемꙋ вели́комꙋ госꙋда́рю на́шемꙋ, і҆мпера́торꙋ нїкола́ю а҆леѯа́ндровичꙋ всеѧ̀ рѡссі́и, на сꙋпоста́ты спобо́рствꙋй, Є҆́й, страстоте́рпче хрⷭ҇то́въ! Мо́лимъ тѧ̀, не ѡ҆ста́ви на́съ сꙋ́щихъ въ бѣда́хъ и҆ ско́рбехъ, внегда̀ ѡ҆скꙋдѣва́ти крѣ́пости на́шей: бꙋ́ди на́мъ крѣ́пость и҆ ѡ҆гражде́нїе предста́тельствомъ твои́мъ пред̾ бг҃омъ, є҆мꙋ́же подоба́етъ всѧ́каѧ сла́ва, че́сть и҆ поклоне́нїе, ѻ҆ц҃ꙋ̀ и҆ сн҃ꙋ и҆ ст҃о́мꙋ дх҃ꙋ, ны́нѣ и҆ при́снѡ и҆ во вѣ́ки вѣкѡ́въ.

## Мл҃тва д҃, что́маѧ въ то́мже собо́рѣ:

<versal data-diacritics="true">Ѽ</versal> всехва́льный, ст҃ы́й великомч҃нче и҆ чꙋдотво́рче і҆ѡа́нне во́ине! Молѝ съ на́ми и҆ ѡ҆ на́съ чл҃вѣколю́бца бг҃а, да не ѡ҆сꙋ́дитъ на́съ по беззако́нїємъ на́шымъ, но да сотвори́тъ съ на́ми по вели́цѣй свое́й млⷭ҇ти. И҆спросѝ на́мъ ѹ҆ хрⷭ҇та̀ бг҃а на́шегѡ ти́хое и҆ бг҃оꙋго́дное житїѐ, здра́вїе же и҆ во все́мъ бл҃го́е поспѣше́нїе, землѝ плодоро́дїе, во все́мъ и҆з̾ѻби́лїе и҆ всѧ̑ ко сп҃се́нїю и҆ житїю̀ вре́менномꙋ потрє́бнаѧ. Ѽ ст҃ы́й страстоте́рпче і҆ѡа́нне! Ны́нѣ пред̾ честно́ю твое́ю і҆кѡ́ною припа́дающе и҆ покланѧ́ющесѧ тебѣ̀, мо́лимъ тѧ̀: ꙗ҆вѝ твоѐ многомо́щное застꙋпле́нїе всѣ̑мъ сꙋ́щымъ въ напа́стехъ, ско́рбехъ и҆ болѣ́знехъ, и҆ и҆зба́ви на́съ ѿ всѧ́кагѡ ѕла̀ и҆ ѿ ѡ҆би́дѧщагѡ человѣ́ка. Молѝ всеще́драго трїѷпоста́снаго бг҃а, да пода́стъ бл҃гочести́вѣйшемꙋ госꙋда́рю на́шемꙋ на сꙋпоста́ты ѡ҆долѣ́нїе, и҆ ца́рство є҆гѡ̀ да ѹ҆крѣпи́тъ и҆ бл҃гослови́тъ непремѣнѧ́емымъ ми́ромъ и҆ бл҃гополꙋ́чїемъ, ꙗ҆́кѡ да твое́ю по́мощїю и҆ крѣ́пкимъ побо́рствомъ посра́мѧтсѧ всѝ ꙗ҆влѧ́ющїи на́мъ ѕла̑ѧ. Ѡ҆градѝ на́съ ст҃ы́ми твои́ми мл҃твами во всѧ̑ дни̑ жи́зни на́шеѧ. Ѹ҆молѝ млⷭ҇тиваго влⷣкꙋ всѣ́хъ, да да́рꙋетъ на́мъ хрⷭ҇тїа́нскꙋю кончи́нꙋ житїѧ̀ на́шегѡ безболѣ́зненꙋ, непосты́днꙋ, ми́рнꙋ, бж҃е́ственныхъ та̑инъ прича́стнꙋ: по и҆схо́дѣ же на́шемъ ѿ житїѧ̀ сегѡ̀ да ѡ҆гради́тъ на́съ ст҃ы́хъ а҆́гг҃лъ ѡ҆полче́нїемъ, во є҆́же и҆зба́витисѧ на́мъ ѿ ко́зней дїа́вола и҆ тѧ́жкихъ воздꙋ́шныхъ мыта́рствъ є҆гѡ̀, и҆ неѡсꙋждє́ннымъ предста́ти прⷭ҇то́лꙋ гдⷭ҇а сла́вы, и҆ того̀ со всѣ́ми ст҃ы́ми сла́вити въ нбⷭ҇нѣмъ црⷭ҇твїи є҆гѡ̀ во вѣ́ки вѣкѡ́въ.



## Тропа́рь, гла́съ д҃:

<red>В</red>себл҃га́гѡ бг҃а и҆ цр҃ѧ̀ бл҃говѣ́рный ра́бъ и҆ во́инъ ꙗ҆ви́лсѧ є҆сѝ, і҆ѡа́нне чꙋдодѣ́телю: пострада́въ бо ра́ди вѣ́ры мꙋ́жески, бл҃же́ннѡ же сконча́въ тече́нїе, зри́ши всетворца̀ гдⷭ҇а въ нб҃сѣ́хъ свѣтлѣ́йше, ѿ негѡ́же прїе́мъ дарова́нїе чꙋде́съ, стра́ждꙋщымъ человѣ́кѡмъ во всѧ́кихъ напа́стехъ помога́еши: ѹ҆крѣплѧ́еши во́ины въ ра́техъ: ѿ врагѡ́въ плѣне́нїѧ, ра̑нъ же и҆ внеза́пныхъ смерте́й и҆ ѿ бѣ́дъ лю́тыхъ и҆з̾има́еши. Тѣ́мже молѝ влⷣкꙋ хрⷭ҇та̀, приснопа́мѧтне, да во всѧ́комъ ѡ҆бстоѧ́нїи сотвори́тъ на́мъ млⷭ҇ть, и҆ не введе́тъ на́съ во и҆скꙋшє́нїѧ, но сп҃се́тъ дꙋ́шы на́шѧ, ꙗ҆́кѡ чл҃вѣколю́бецъ.

## И҆́нъ тропа́рь, гла́съ и҃:

<red>Б</red>л҃же́нство є҆ѵⷢ҇льское возлюби́въ, бг҃омꙋ́дре і҆ѡа́нне, чистотꙋ̀ се́рдца дѣ́вствомъ почти́лъ є҆сѝ: тѣ́мже сꙋетꙋ̀ мі́ра сегѡ̀ пренебре́гъ, ѹ҆стреми́лсѧ є҆сѝ зрѣ́ти бг҃а, и҆́же тѧ̀ просла́ви чꙋдесы̀ во врачева́нїи разли́чнѣ стра́ждꙋщихъ. Сегѡ̀ ра́ди мо́лимъ тѧ̀, просѝ на́мъ ѹ҆ хрⷭ҇та̀ гдⷭ҇а ѿ всѧ́кихъ скорбе́й и҆збавле́нїѧ и҆ полꙋче́нїѧ црⷭ҇тва нбⷭ҇нагѡ.
