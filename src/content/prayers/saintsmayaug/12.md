---
title: "Ма́їа і҃"
navigation:
  key: prayers-saintsmayaug-12
  title: "Ма́їа і҃"
  parent: prayers-saintsmayaug
  order: 12
type: "prayer"
---

## Ма́їа і҃.

## Мл҃твы ст҃и́телю сі́мѡнꙋ, є҆пⷭ҇кпꙋ влади́мїрскомꙋ и҆ сꙋ́ждальскомꙋ, пече́рскомꙋ чꙋдотво́рцꙋ, и҆з̾ а҆ка́ѳїста.



## Мл҃тва а҃:

<versal data-diacritics="true">Ѽ</versal> сщ҃е́ннаѧ главо̀, вели́кїй ѹ҆го́дниче бж҃їй, ст҃и́телю хрⷭ҇то́въ и҆ чꙋдотво́рче, прпⷣбне и҆ бг҃оно́сне ѻ҆́тче сі́мѡне! Къ тебѣ̀, нбⷭ҇номꙋ застꙋ́пникꙋ и҆ те́пломꙋ предста́телю на́шемꙋ, съ вѣ́рою и҆ любо́вїю припа́даемъ, и҆ со ѹ҆пова́нїемъ всеꙋсе́рднѡ мо́лимъ тѧ̀: ꙗ҆вѝ милосе́рдїе твоѐ на́мъ смирє́ннымъ и҆ грѣ̑шнымъ, и҆ проле́й тє́плыѧ мл҃твы твоѧ̑ ѡ҆ на́съ ко гдⷭ҇ꙋ, є҆мꙋ́же со а҆́гг҃лы и҆ всѣ́ми ст҃ы́ми на нб҃сѝ во сла́вѣ вѣ́чнѣй предстои́ши. Вѣ́мы, свѧ́тче бж҃їй, ꙗ҆́кѡ сво́йственно є҆́сть тебѣ̀ милосе́рдїе, и҆́бо, є҆щѐ на землѝ живꙋ́щꙋ тѝ, є҆ди́но и҆мѣ́лъ є҆сѝ попече́нїе, є҆́же сп҃са́ти ѿ поги́бели грѣхо́вныѧ дꙋ́шы человѣ́чєскїѧ: тѣ́мже ѹ҆̀бо потщи́сѧ, благосе́рде, предстоѧ̀ стра́шномꙋ прⷭ҇то́лꙋ гдⷭ҇а сла́вы, ѡ҆ на́шемъ сп҃се́нїи хода́тай бы́ти, да не поги́бнемъ лю́тѣ со беззакѡ́нїи на́шими. Вѣ́рꙋемъ, ѻ҆́тче пребл҃же́нне, ꙗ҆́кѡ ты̀, и҆́же во вре́мѧ земна́гѡ житїѧ̀ хрⷭ҇то́вою любо́вїю бли̑жнїѧ твоѧ̑ возлюби́лъ є҆сѝ, кольмѝ па́че лю́биши всѧ̑ ны̀ ѡ҆ гдⷭ҇ѣ, на нб҃сѣ́хъ водворѧ́ѧсѧ: тѣ́мже всеꙋсе́рднѡ мо́лимъ тѧ̀, ꙗ҆́кѡ ѻ҆тца̀ на́мъ сꙋ́ща, да при́снѡ соблюда́еши ны̀ под̾ покро́вомъ твои́мъ ѿ всѧ́кагѡ ѕла̀. Ты̀, ѻ҆́тче прпⷣбне, не то́чїю са́мъ вѣ́рою пра́вою и҆ бл҃ги́ми дѣ́лы до́брѣ ѹ҆годи́вый гдⷭ҇еви, но и҆ и҆ны̑ѧ наꙋчи́вый пра́вѡ вѣ́ровати и҆ во́лю бж҃їю твори́ти, по нело́жномꙋ ѡ҆бѣтова́нїю хрⷭ҇то́вꙋ, ве́лїй нарече́нъ є҆сѝ во црⷭ҇твїи нбⷭ҇нѣмъ: тѣ́мже ѹ҆̀бо наста́ви и҆ на́съ, да́нною тебѣ̀ ѿ гдⷭ҇а бл҃года́тїю, та́кѡ вѣ́ровати и҆ та́кѡ пꙋте́мъ за́повѣдей гдⷭ҇нихъ ше́ствовати, да не то́чїю николи́же на поги́бельный пꙋ́ть невѣ́рїѧ ѹ҆клони́тисѧ восхо́щемъ, но па́че и҆ и҆ны̑ѧ во правовѣ́рїи ѹ҆тверди́ти и҆ на пꙋ́ть и҆́стиннагѡ бл҃гоче́стїѧ наста́вити потщи́мсѧ. Є҆ще́ же припа́дающе мо́лимъ тѧ̀, ѹ҆го́дниче хрⷭ҇то́въ: предста́тельствꙋй ко всеми́лостивомꙋ влⷣцѣ и҆ цр҃ю̀ ца́рствꙋющихъ, да сохрани́тъ под̾ покро́вомъ своеѧ̀ бл҃гости, во здра́вїи и҆ непремѣнѧ́емѣмъ бл҃гополꙋ́чїи, бл҃гочести́вѣйшаго госꙋда́рѧ на́шего, і҆мпера́тора нїкола́ѧ а҆леѯа́ндровича и҆ ве́сь ца́рствꙋющїй до́мъ, и҆ да и҆зба́витъ и҆̀хъ ѿ всѧ́кагѡ ѕла́гѡ ѡ҆бстоѧ́нїѧ: цр҃ковь ст҃ꙋ́ю ѿ є҆ресе́й и҆ раско́лѡвъ, держа́вꙋ же правосла́вно-рѡссі́йскꙋю ѿ всѧ́кагѡ мѧте́жа, бра́ней и҆ нестрое́нїй да соблюде́тъ: да да́стъ же па́стырємъ цр҃кве ст҃ꙋ́ю ре́вность ѡ҆ сп҃се́нїи пасо́мыхъ и҆ просвѣще́нїи невѣ́рныхъ: да да́рꙋетъ нача́льствꙋющымъ мꙋ́дрость и҆ си́лꙋ, подчинє́ннымъ ѹ҆се́рдїе и҆ бл҃гопоко́рливость, сꙋдїѧ́мъ прозорли́вость и҆ нелицепрїѧ́тїе, сꙋпрꙋ́гѡмъ вѣ́рность и҆ є҆динодꙋ́шїе, роди́телємъ ра́зꙋмъ и҆ бл҃гоче́стїе, ча́дѡмъ кро́тость и҆ послꙋша́нїе, всѣ̑мъ же лю́демъ всѧ́къ да́ръ коемꙋ́ждо бл҃гопотре́бенъ, всѧ́кꙋ бл҃говре́меннꙋ по́мощь во бл҃ги́хъ дѣ́лѣхъ и҆ всѧ̑ ко сп҃се́нїю и҆ сла́вѣ бж҃їей подоба̑ющаѧ. Сохранѝ, ѻ҆́тче прпⷣбне, твои́ми бг҃опрїѧ́тными мл҃твами, ца́рствꙋющыѧ гра́ды, и҆ всѧ̑ гра́ды и҆ вє́си держа́вы рѡссі́йскїѧ, и҆ гра́дъ се́й, ѿ всѧ́кагѡ ѕла̀ и҆ нападе́нїй вра́жїихъ: всѧ̑ же правовѣ̑рныѧ лю́ди, съ любо́вїю и҆ ѹ҆пова́нїемъ притека́ющыѧ къ покро́вꙋ твоемꙋ̀ и҆ бл҃гоче́стнѡ покланѧ́ющыѧсѧ моще́мъ твои̑мъ, ѡ҆сѣнѝ нбⷭ҇нымъ твои́мъ бл҃гослове́нїемъ, и҆ всѧ̑ прошє́нїѧ и҆́хъ во бла́го и҆спо́лни. Є҆́й, ѹ҆го́дниче бж҃їй! Не пре́зри моле́нїй на́шихъ, и҆ не посрамѝ на́съ ѿ ѹ҆пова́нїѧ и҆ ча́ѧнїѧ на́шегѡ. Се́ бо мы̀ недосто́йнїи и҆ смире́ннїи и҆ мно́гихъ грѣхѡ́въ и҆спо́лненнїи, вѣ́дꙋще, ꙗ҆́кѡ грѣ́шники бг҃ъ не послꙋ́шаетъ, но а҆́ще кто̀ бг҃очте́цъ є҆́сть и҆ во́лю є҆гѡ̀ твори́тъ, того̀ послꙋ́шаетъ, ко твоемꙋ̀ прибѣга́емъ предста́тельствꙋ, да твое́ю по́мощїю и҆ застꙋпле́нїемъ, ми́рнѡ и҆ бл҃гоче́стнѡ пожи́вше на землѝ, сподо́бимсѧ и҆ нбⷭ҇ныхъ бла̑гъ воспрїѧ́тїѧ, сла́вѧще и҆ превозносѧ́ще ѻ҆ц҃а̀ и҆ сн҃а и҆ ст҃а́го дх҃а, є҆ди́наго въ трⷪ҇цѣ сла́вимаго и҆ покланѧ́емаго бг҃а, и҆ твоѐ ми́лостивное предста́тельство, во вѣ́ки вѣкѡ́въ.

## Мл҃тва в҃:

<versal data-diacritics="true">Ѽ</versal> всехва́льный и҆ всечестны́й а҆рхїере́ю, ст҃и́телю хрⷭ҇то́въ, прпⷣбне и҆ бг҃оно́сне ѻ҆́тче сі́мѡне! При́зри ѿ высо́тъ нбⷭ҇ныхъ, и҆дѣ́же со а҆́гг҃лы и҆ всѣ́ми ст҃ы́ми гдⷭ҇ꙋ сла́вы предстои́ши, на на́съ недосто́йныхъ и҆ до́лꙋ прекло́нныхъ, смире́нныхъ же и҆ грѣ́шныхъ, ко многомо́щномꙋ предста́тельствꙋ твоемꙋ̀ съ вѣ́рою, любо́вїю и҆ ѹ҆пова́нїемъ притека́ющихъ. Прострѝ моли́твеннѡ преподо́бнїи рꙋ́цѣ твоѝ ко гдⷭ҇ꙋ и҆ влⷣцѣ, и҆ и҆спросѝ ѿ щедрода́тельныѧ є҆гѡ̀ бл҃госты́ни ѡ҆ставле́нїе согрѣше́нїй на́шихъ во́льныхъ и҆ нево́льныхъ, здра́вїе дꙋше́вное и҆ тѣле́сное, житїѐ ми́рное и҆ безмѧте́жное, воздꙋ́ха бл҃горастворе́нїе, землѝ плодоно́сїе, жите́йскихъ потре́бъ дово́льство, во все́мъ бл҃го́е поспѣше́нїе, и҆ да не во ѕло̀ ѡ҆брати́мъ дарꙋ́ємаѧ на́мъ бл҃га̑ѧ, но во сла́вꙋ прест҃а́гѡ и҆́мене є҆гѡ̀ и҆ во сп҃се́нїе на́ше. Є҆ще́ же припа́дающе мо́лимъ тѧ̀: потщи́сѧ, бл҃госе́рде, предста́тельствовати ко гдⷭ҇ꙋ чл҃вѣколю́бцꙋ, да и҆зба́витъ на́съ, по вели́цѣй свое́й млⷭ҇ти, ѿ всѧ́кихъ бѣ́дъ и҆ скорбе́й, ѿ всѧ́кихъ недꙋ́гѡвъ и҆ болѣ́зней, ѿ внеза́пныѧ сме́рти и҆ ѿ всѣ́хъ ѡ҆ѕлобле́нїй, ѿ всѧ́кихъ ко́зней врагѡ́въ ви́димыхъ и҆ неви́димыхъ и҆ ѿ всѧ́кагѡ ѕла̀: да ѹ҆крѣпи́тъ въ на́съ пра́вꙋю вѣ́рꙋ и҆ бл҃гоче́стїе нелицемѣ́рное, и҆ да пода́стъ на́мъ крѣ́пость на преѡборе́нїе страсте́й и҆ похоте́й на́шихъ: да соблюде́тъ на́съ ѿ нечести́выхъ и҆ дꙋшепа́гꙋбныхъ ѹ҆че́нїй невѣ́рїѧ и҆ сꙋевѣ́рїѧ, да всади́тъ въ сердца̀ на̑ша дꙋ́хъ смиренномꙋ́дрїѧ и҆ кро́тости, дꙋ́хъ братолю́бїѧ и҆ неѕло́бїѧ, дꙋ́хъ терпѣ́нїѧ и҆ цѣломꙋ́дрїѧ, дꙋ́хъ ст҃ы́ѧ ре́вности ѡ҆ сла́вѣ бж҃їей и҆ сп҃се́нїи бли́жнихъ: да при́зритъ бл҃госе́рдїемъ на всѧ́кꙋ дꙋ́шꙋ, тре́бꙋющꙋю бл҃года́тныѧ є҆гѡ̀ млⷭ҇ти, и҆ да да́рꙋетъ, по неизречє́нымъ щедро́тамъ своегѡ̀ чл҃вѣколю́бїѧ, болѧ́щымъ и҆сцѣле́нїе, скорбѧ́щымъ ѹ҆тѣше́нїе, малодꙋ̑шнымъ ѹ҆твержде́нїе, ѹ҆ныва́ющымъ ѡ҆бодре́нїе, стра́ждꙋщымъ ѡ҆сла́бꙋ, бѣ́дствꙋющымъ по́мощь, си̑рымъ покро́въ, безпрїю̑тнымъ приста́нище, ѡ҆би̑димымъ защи́тꙋ, ѕлослѡ́вимымъ терпѣ́нїе, ѹ҆ничижа́ємымъ великодꙋ́шїе, гони̑мымъ застꙋпле́нїе, ѡ҆клевета́ємымъ ѡ҆правда́нїе, и҆ всѣ̑мъ, во всѧ́кихъ нꙋ́ждахъ и҆ ѕлострада́нїихъ сꙋ́щымъ, дꙋше́внꙋю ѿра́дꙋ и҆ ско́рое и҆збавле́нїе. Є҆́й, свѧ́тче бж҃їй, бꙋ́ди те́плый моли́твенникъ и҆ приле́жный хода́тай ко гдⷭ҇ꙋ ѡ҆ всѧ́кой дꙋшѝ вѣ́рныхъ, твоеѧ̀ по́мощи и҆́щꙋщихъ, да никто́же во ѹ҆пова́нїи свое́мъ на тѧ̀ посра́мленъ бꙋ́детъ, но да ѡ҆брѧ́щꙋтъ всѝ, предста́тельствомъ твои́мъ, во всѧ́кихъ ѡ҆бстоѧ́нїихъ бл҃года́ть и҆ млⷭ҇ть всеще́драгѡ бг҃а, є҆мꙋ́же подоба́етъ всѧ́каѧ сла́ва, че́сть и҆ поклоне́нїе, ны́нѣ и҆ при́снѡ и҆ во вѣ́ки вѣкѡ́въ.

## Тропа́рь, гла́съ а҃:

<red>Ж</red>иті́й прпⷣбныхъ ѻ҆тє́цъ пече́рскихъ списа́телю и҆звѣ́стный, ст҃и́телю хрⷭ҇то́въ сі́мѡне пребл҃же́нне, моли́сѧ приле́жнѡ съ ни́ми хрⷭ҇тꙋ̀ бг҃ꙋ, да ѹ҆пра́витъ въ ми́рѣ жи́знь на́шꙋ, и҆ въ кни̑ги живѡ́тныѧ да напи́шетъ ны̀, сп҃са́ѧ дꙋ́шы на́шѧ.
