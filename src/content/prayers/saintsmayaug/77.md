---
title: "І҆ꙋ́лїа к҃"
navigation:
  key: prayers-saintsmayaug-77
  title: "І҆ꙋ́лїа к҃"
  parent: prayers-saintsmayaug
  order: 77
type: "prayer"
---

## І҆ꙋ́лїа к҃.

## Мл҃твы ст҃о́мꙋ прⷪ҇ро́кꙋ бж҃їю и҆лїѝ.



## Мл҃тва а҃, и҆з̾ а҆ка́ѳїста:

<versal data-diacritics="true">Ѽ</versal> прехва́льный и҆ пречꙋ́дный прⷪ҇ро́че бж҃їй и҆лїѐ, равноа́гг҃льнымъ житїе́мъ твои́мъ на землѝ просїѧ́вый, пламенѣ́ющею же ре́вностїю по гдⷭ҇ѣ бз҃ѣ вседержи́тели, та́же и҆ зна́меньми и҆ чꙋдесы̀ пресла́вными просла́вивыйсѧ, и҆ въ коне́цъ житїѧ̀ твоегѡ̀ на ѻ҆́гненнѣй колесни́цѣ съ пло́тїю твое́ю на нб҃о преесте́ственнѡ восхище́нный, въ новѣ̑йшаѧ же лѣ̑та съ преѡбрази́вшимсѧ на ѳавѡ́рѣ сп҃си́телемъ мі́ра бесѣ́довати сподо́бивыйсѧ, и҆ ны́нѣ въ ра́йскихъ селе́нїихъ всегда̀ пребыва́ѧй и҆ предстоѧ́й прⷭ҇то́лꙋ нбⷭ҇нагѡ цр҃ѧ̀! Ѹ҆слы́ши на́съ грѣ́шныхъ и҆ непотре́бныхъ, пред̾ ст҃о́ю твое́ю і҆кѡ́ною предстоѧ́щихъ и҆ ѹ҆се́рднѡ къ хода́тайствꙋ твоемꙋ̀ прибѣга́ющихъ. Молѝ ѡ҆ на́съ чл҃вѣколю́бца бг҃а, да пода́стъ на́мъ дꙋ́хъ покаѧ́нїѧ и҆ сокрꙋше́нїѧ ѡ҆ грѣсѣ́хъ на́шихъ, и҆ всеси́льною свое́ю бл҃года́тїю да помо́жетъ на́мъ пꙋти̑ нече́стїѧ ѡ҆ста́вити, преспѣва́ти же во всѧ́комъ дѣ́лѣ бла́зѣ, и҆ въ борьбѣ̀ со страстьмѝ и҆ похотьмѝ на́шими да ѹ҆крѣпи́тъ на́съ: да всади́тъ въ сердца̀ на̑ша дꙋ́хъ смире́нїѧ и҆ кро́тости, дꙋ́хъ братолю́бїѧ и҆ неѕло́бїѧ, дꙋ́хъ терпѣ́нїѧ и҆ цѣломꙋ́дрїѧ, дꙋ́хъ ре́вности ко сла́вѣ бж҃їей и҆ ѡ҆ сп҃се́нїи свое́мъ и҆ бли́жнихъ до́брое попече́нїе. Ѹ҆празднѝ мл҃твами твои́ми, прⷪ҇ро́че, ѕлы̑ѧ ѡ҆бы̑чаи мі́ра, па́че же поги́бельный и҆ тлетво́рный дꙋ́хъ вѣ́ка сегѡ̀, ро́дъ хрⷭ҇тїа́нскїй ѿ бж҃е́ственныѧ вѣ́ры и҆ ѹ҆ста́вѡвъ ст҃ы́ѧ цр҃кве ѿвраща́ющь, и҆ къ роди́телємъ и҆ власте́мъ предержа́щымъ непочита́нїемъ прельща́ющь, и҆ та́кѡ всѧ̑ лю́ди въ бе́зднꙋ нече́стїѧ и҆ поги́бели поверга́ющь. Ѿвратѝ ѿ на́съ предста́тельствомъ твои́мъ пра́ведный гнѣ́въ бж҃їй, и҆ и҆зба́ви всѧ̑ гра́ды и҆ вє́си ца́рства на́шегѡ ѿ бездо́ждїѧ и҆ гла́да, ѿ трꙋ́са же и҆ смертоно́сныхъ ꙗ҆́звъ и҆ болѣ́зней, ѿ наше́ствїѧ врагѡ́въ и҆ междоꙋсо́бныѧ бра́ни. Ѹ҆крѣпѝ твои́ми мл҃твами, пресла́вне, бл҃гочести́вѣйшаго госꙋда́рѧ на́шего, і҆мпера́тора нїкола́ѧ а҆леѯа́ндровича, бл҃гопоспѣ́шествꙋй є҆мꙋ̀ во всѣ́хъ бл҃ги́хъ дѣѧ́нїихъ и҆ начина́нїихъ є҆гѡ̀. Посо́бствꙋй всерѡссі́йскомꙋ хрⷭ҇толюби́вомꙋ во́инствꙋ во бра́нехъ со враги̑ на́шими. И҆спросѝ, прⷪ҇ро́че бж҃їй, ѿ гдⷭ҇а па́стырємъ на́шымъ ст҃ꙋ́ю ре́вность по бз҃ѣ, ѡ҆ сп҃се́нїи пасо́мыхъ попече́нїе, во ѹ҆че́нїи и҆ ѹ҆правле́нїи мꙋ́дрость, бл҃гоче́стїе и҆ во и҆скꙋше́нїихъ крѣ́пость: сꙋдїѧ́мъ нелицепрїѧ́тїе и҆ безкоры́стїе и҆спросѝ, всѣ̑мъ же нача́льствꙋющымъ ми́лость и҆ правосꙋ́дїе, подчинє́ннымъ же поко́рность и҆ ѹ҆се́рдное ѡ҆ послꙋша́нїи свое́мъ раче́нїе: да та́кѡ въ ми́рѣ и҆ бл҃гоче́стїи пожи́вше въ се́мъ вѣ́цѣ, сподо́бимсѧ прича́стїѧ вѣ́чныхъ бла̑гъ во црⷭ҇твїи гдⷭ҇а и҆ сп҃са на́шегѡ і҆и҃са хрⷭ҇та̀, є҆мꙋ́же подоба́етъ че́сть и҆ поклоне́нїе, со безнача́льнымъ є҆гѡ̀ ѻ҆ц҃е́мъ и҆ прест҃ы́мъ дх҃омъ, во вѣ́ки вѣкѡ́въ.

## Мл҃тва в҃, во вре́мѧ бездо́ждїѧ, и҆з̾ а҆ка́ѳїста:

<versal data-diacritics="true">Ѽ</versal> вели́кїй и҆ пресла́вный прⷪ҇ро́че бж҃їй и҆лїѐ, ре́вности ра́ди твоеѧ̀ по сла́вѣ гдⷭ҇а бг҃а вседержи́телѧ не терпѣ́вый зрѣ́ти і҆дѡлослꙋже́нїѧ и҆ нече́стїѧ сынѡ́въ і҆и҃левыхъ, законопрестꙋ́пнаго царѧ̀ а҆хаа́ва ѡ҆бличи́вый и҆ въ наказа́нїе тѣ́хъ трилѣ́тный гла́дъ на зе́млю і҆и҃левꙋ мл҃твою твое́ю ѿ гдⷭ҇а и҆спроси́вый, вдови́цꙋ саре́птскꙋю во гла́дѣ пречꙋ́днѡ препита́вый и҆ сы́на є҆ѧ̀ ѹ҆ме́рша мл҃твою твое́ю воскреси́вый, по проше́ствїи же пронарече́ннагѡ вре́мене гла́да, собра́нный на го́рꙋ карми́льскꙋю наро́дъ і҆и҃льскїй въ бг҃оѿстꙋ́пствѣ и҆ нече́стїи ѹ҆кори́вый, та́же ѻ҆́гнь мл҃твою на же́ртвꙋ твою̀ съ нб҃сѐ и҆спроси́вый, и҆ чꙋ́домъ си́мъ і҆и҃лѧ ко гдⷭ҇ꙋ ѡ҆брати́вый, стꙋ̑дныѧ же проро́ки ваа́лѡвы посрами́вый и҆ ѹ҆мертви́вый, по си́хъ же мл҃твою па́ки не́бо разрѣши́вый и҆ ѻ҆би́льный до́ждь на зе́млю и҆спроси́вый, и҆ лю́ди і҆и҃лєвы возвесели́вый! Къ тебѣ̀ преди́вный ѹ҆го́дниче бж҃їй, ѹ҆се́рднѡ прибѣга́емъ грѣ́шнїи и҆ смире́ннїи, бездо́ждїемъ и҆ зно́емъ томи́мїи. И҆сповѣ́дꙋемъ, ꙗ҆́кѡ недосто́йни є҆смы̀ млⷭ҇ти и҆ бл҃годѣѧ́нїй бж҃їихъ, досто́йни же па́че лю́тыхъ преще́нїй гнѣ́ва є҆гѡ̀. Не бо̀ ходи́хомъ во стра́сѣ бж҃їи и҆ въ пꙋте́хъ за́повѣдей є҆гѡ̀, но въ по́хотехъ развраще́нныхъ серде́цъ на́шихъ, и҆ всѧ́кїй ви́дъ грѣха̀ безстꙋ́днѣ сотвори́хомъ: се́ бо беззакѡ́нїѧ на̑ша превзыдо́ша главꙋ̀ на́шꙋ, и҆ нѣ́смы досто́йни ꙗ҆ви́тисѧ пред̾ лицѐ бж҃їе и҆ зрѣ́ти на нб҃о. Тѣ́мже и҆сповѣ́дꙋемъ смире́ннѡ, ꙗ҆́кѡ сегѡ̀ ра́ди заключи́сѧ не́бо и҆ а҆́ки мѣ́дѧно сотвори́сѧ, занѐ пе́рвѣе заключи́сѧ на́ше се́рдце ѿ милосе́рдїѧ и҆ и҆́стинныѧ любвѐ: сегѡ̀ ра́ди ѡ҆твердѣ̀ землѧ̀ и҆ содѣ́ласѧ безпло́дна, ꙗ҆́кѡ гдⷭ҇ꙋ на́шемꙋ плодѡ́въ до́брыхъ дѣ́лъ не принесо́хомъ: сегѡ̀ ра́ди не бы́сть до́ждь, нижѐ роса̀, ꙗ҆́кѡ сле́зъ ѹ҆миле́нїѧ и҆ животво́рныѧ росы̀ бг҃омы́слїѧ не и҆́мамы: сегѡ̀ ра́ди ѹ҆вѧдѐ всѧ́къ ѕла́къ и҆ трава̀ се́льнаѧ, ꙗ҆́кѡ и҆́зсше въ на́съ всѧ́кое бл҃го́е чꙋ́вство: сегѡ̀ ра́ди ѡ҆мрачи́сѧ воздꙋ́хъ, ꙗ҆́кѡ ѹ҆́мъ на́шъ стꙋ́дными помышле́ньми ѡ҆мрачи́сѧ и҆ се́рдце на́ше беззако́нными похотѣ́ньми ѡ҆скверни́сѧ. И҆сповѣ́дꙋемъ, ꙗ҆́кѡ недосто́йни є҆смы̀ и҆ тебѐ, прⷪ҇ро́че бж҃їй, ѹ҆молѧ́ти. Ты́ бо, подобостра́стенъ бы́въ на́мъ человѣ́къ, а҆́гг҃лѡмъ въ житїѝ твое́мъ ѹ҆подо́билсѧ є҆сѝ, и҆ а҆́ки безпло́тный, на нб҃о восхище́нъ є҆сѝ: мы́ же стꙋ́дными пѡ́мыслы и҆ дѣѧ́ньми на́шими безсловє́снымъ скотѡ́мъ ѹ҆подо́бихомсѧ, и҆ дꙋ́шꙋ на́шꙋ ꙗ҆́кѡ пло́ть сотвори́хомъ. Ты̀ посто́мъ и҆ бдѣ́нїемъ а҆́гг҃лы и҆ человѣ́ки ѹ҆диви́лъ є҆сѝ: мы́ же, невоздержа́нїю и҆ сластолю́бїю предаю́щесѧ, скотѡ́мъ несмы́слєннымъ ѹ҆подоблѧ́емсѧ. Ты̀ преѕѣ́льною ре́вностїю ѡ҆ сла́вѣ бж҃їей непреста́ннѡ горѣ́лъ є҆сѝ: мы́ же, ѡ҆ сла́вѣ на́шегѡ творца̀ и҆ гдⷭ҇а небрегꙋ́ще, и҆сповѣ́дывати достопокланѧ́емое и҆́мѧ є҆гѡ̀ ѕлѣ̀ стыди́хомсѧ. Ты̀ нече́стїе и҆ ѕлы̑ѧ ѡ҆бы̑чаи и҆скоренѧ́лъ є҆сѝ: мы́ же дꙋ́хꙋ вѣ́ка сегѡ̀ порабо́тахомъ, ѡ҆бы̑чаи мі́ра па́че за́повѣдей бж҃їихъ и҆ ѹ҆ста́вѡвъ цр҃ко́вныхъ блюдꙋ́ще. Кі́й ѹ҆̀бо грѣ́хъ и҆ непра́вдꙋ не сотвори́хомъ мы̀ ѡ҆каѧ́ннїи! И҆ та́кѡ беззако́ньми на́шими долготерпѣ́нїе бж҃їе и҆стощи́хомъ. Тѣ́мже правосꙋ́дный гдⷭ҇ь пра́веднѡ прогнѣ́васѧ на на́съ, и҆ во гнѣ́вѣ свое́мъ наказа̀ на́съ. Ѻ҆ба́че, вѣ́дꙋще ве́лїе дерзнове́нїе твоѐ пред̾ гдⷭ҇емъ и҆ на любо́вь твою̀ къ ро́дꙋ человѣ́ческомꙋ ѹ҆пова́юще, дерза́емъ моли́ти тѧ̀, прехва́льне прⷪ҇ро́че: ми́лостивъ бꙋ́ди къ на́мъ недостѡ́йнымъ и҆ непотрє́бнымъ, ѹ҆молѝ великодарови́таго и҆ всеще́драго бг҃а, да не до конца̀ прогнѣ́ваетсѧ на ны̀ и҆ да не погꙋби́тъ на́съ со беззако́ньми на́шими, но да низпо́слетъ на жа́ждꙋщꙋю и҆ и҆зсо́хшꙋю зе́млю до́ждь ѻ҆би́льный и҆ ми́рный, да да́рꙋетъ є҆́й плодоно́сїе и҆ бл҃горастворе́нїе воздꙋ́ха: преклонѝ дѣ́йственнымъ твои́мъ хода́тайствомъ на млⷭ҇ть цр҃ѧ̀ нбⷭ҇наго, не на́съ ра́ди грѣ́шныхъ и҆ скве́рныхъ, но ра́ди и҆збра́нныхъ рабѡ́въ є҆гѡ̀, колѣ̑на своѧ̑ пред̾ ваа́ломъ мі́ра сегѡ̀ не преклони́вшихъ, ра́ди неѕло́бивыхъ младе́нцєвъ, ра́ди безслове́сныхъ скотѡ́въ и҆ пти́цъ небе́сныхъ, за на̑ша беззакѡ́нїѧ стра́ждꙋщихъ и҆ гла́домъ, зно́емъ и҆ жа́ждою и҆стаѧва́ющихъ. И҆спросѝ на́мъ твои́ми бл҃гопрїѧ́тными мл҃твами ѿ гдⷭ҇а дꙋ́хъ покаѧ́нїѧ и҆ серде́чнагѡ ѹ҆миле́нїѧ, дꙋ́хъ кро́тости и҆ воздержа́нїѧ, дꙋ́хъ любвѐ и҆ терпѣ́нїѧ, дꙋ́хъ стра́ха бж҃їѧ и҆ бл҃гоче́стїѧ, да та́кѡ, ѿ стезѝ нече́стїѧ на пра́вый пꙋ́ть добродѣ́тели возврати́вшесѧ, хо́димъ во свѣ́тѣ за́повѣдей бж҃їихъ и҆ дости́гнемъ ѡ҆бѣтова́нныхъ на́мъ бл҃ги́хъ, бл҃говоле́нїемъ безнача́льнагѡ бг҃а ѻ҆ц҃а̀, чл҃вѣколю́бїемъ є҆диноро́днагѡ сн҃а є҆гѡ̀ и҆ бл҃года́тїю всест҃а́гѡ дх҃а, ны́нѣ и҆ при́снѡ и҆ во вѣ́ки вѣкѡ́въ.

## Мл҃тва г҃, и҆з̾ рꙋкопи́снагѡ а҆ка́ѳїста, что́маѧ въ цр҃кви села̀ и҆льи́нскагѡ въ порѣ́чьѣ, ꙗ҆росла́вскїѧ є҆па́рхїи:

<versal data-diacritics="true">Ѽ</versal> ст҃ы́й сла́вный прⷪ҇ро́че бж҃їй и҆лїѐ, вели́кїй зако́на бж҃їѧ ревни́телю! Ты̀ и҆зрѧ́дный и҆ хра́брый во ѹ҆бїе́нїи ваа́ловыхъ жерцє́въ ѿмсти́тель и҆ і҆дѡлослꙋже́нїѧ тѣ́хъ потреби́тель бы́лъ є҆сѝ: ꙗ҆́кѡ сла́вꙋ бж҃їю не ѹ҆малѧ́емꙋ, но ѹ҆множа́емꙋ во вѣ́ки ви́дѣти восхотѣ́лъ є҆сѝ, и҆ толи́кѡ многонаро́днагѡ и҆́хъ неи́стовства не ѹ҆боѧ́лсѧ є҆сѝ, ꙗ҆́кѡ і҆езавє́лины жерцы̀ на пото́цѣ кі́ссовѣ ноже́мъ закла́лъ є҆сѝ, послѣди́ же ꙗ҆́кѡ ви́хремъ на ѻ҆́гненнѣй колесни́цѣ взѧ́тъ бы́въ, на высотꙋ̀ нбⷭ҇нꙋю со сла́вою возше́лъ є҆сѝ. Сегѡ̀ ра́ди мы̀ недосто́йнїи и҆ грѣ́шнїи смире́ннѡ мо́лимсѧ тебѣ̀, честны́й бж҃їй прⷪ҇ро́че: сподо́би ны̀ досто́йнѡ сла́вити и҆ воспѣва́ти пречестно́е твоѐ застꙋпле́нїе, да ѡ҆брѣ́тше тѧ̀ вели́каго хода́таѧ, бога́тыѧ млⷭ҇ти ѿ гдⷭ҇а сподо́бимсѧ. Тѣ́мже и҆ ны́нѣ, сла́внѡ ѹ҆блажа́юще тѧ̀, мо́лимъ: ѡ҆градѝ ми́ромъ держа́вꙋ на́шꙋ, и҆ и҆зба́ви на́съ ѿ всѧ́кагѡ навѣ́та вра́жїѧ, ѿ гла́да и҆ трꙋ́са и҆ ѻ҆гнѧ̀ мо́лнїина, и҆ не забꙋ́ди ны̀ грѣ̑шныѧ, пресвѣ́тлꙋю па́мѧть твою̀ пра́зднꙋющыѧ и҆ непреста́ннѡ сла́вѧщыѧ просла́вльшаго тѧ̀ гдⷭ҇а во вѣ́ки вѣкѡ́въ.

## Тропа́рь, гла́съ д҃:

<red>В</red>о пло́ти а҆́гг҃лъ, прⷪ҇ро́кѡвъ ѡ҆снова́нїе, вторы́й предте́ча прише́ствїѧ хрⷭ҇то́ва и҆лїа̀ сла́вный, свы́ше посла́вый є҆лїссе́еви бл҃года́ть недꙋ́ги ѿгонѧ́ти и҆ прокажє́нныѧ ѡ҆чища́ти: тѣ́мже и҆ почита́ющымъ є҆го̀ то́читъ и҆сцѣлє́нїѧ.

<rubric class="inline">Велича́нїе:</rubric> <red>В</red>елича́емъ тѧ̀, ст҃ы́й сла́вный прⷪ҇ро́че бж҃їй и҆лїѐ, и҆ чте́мъ є҆́же на нб҃са̀ на колесни́цѣ ѻ҆́гненнѣй пресла́вное восхожде́нїе твоѐ.
