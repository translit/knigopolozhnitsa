---
title: "І҆ꙋ́нїа к҃з"
navigation:
  key: prayers-saintsmayaug-54
  title: "І҆ꙋ́нїа к҃з"
  parent: prayers-saintsmayaug
  order: 54
type: "prayer"
---

## І҆ꙋ́нїа к҃з.

## Мл҃твы прпⷣбномꙋ самѱѡ́нꙋ страннопрїи́мцꙋ, и҆з̾ а҆ка́ѳїста прпⷣбномꙋ.



## Мл҃тва а҃:

<versal data-diacritics="true">Ѽ</versal> предста́телю на́шъ пред̾ гдⷭ҇емъ и҆ те́плый мл҃твенниче, прпⷣбне ѻ҆́тче самѱѡ́не! Зри́ши съ нб҃сѐ, ꙗ҆́кѡ погиба́емъ во ѡ҆бстоѧ́нїихъ и҆ ско́рбехъ: прилага́етсѧ бо посредѣ̀ на́съ невѣ́рїе ко ѿстꙋ́пствꙋ и҆ раздѣле́нїю, ѡ҆скꙋдѣва́етъ любы̀, ѹ҆множа́ютсѧ же беззакѡ́нїѧ и҆ собла́зны, болѣ̑зни и҆ скѡ́рби мно́жества бездо́мныхъ, гла́дныхъ и҆ си́рыхъ. Ѿкꙋ́дꙋ, ѻ҆́тче, прїи́мемъ си̑лы, да ѹ҆стои́мъ проти́вꙋ собла́знѡвъ мі́ра, сохрани́мъ въ сердца́хъ на́шихъ любо́вь и҆ вѣ́рꙋ хрⷭ҇то́вꙋ и҆ ѹ҆пова́нїе правосла́вныхъ и҆ приложи́мъ попече́нїе ѡ҆ больны́хъ и҆ бѣ́дныхъ, а҆́ще не ты̀ застꙋ́пиши на́съ твои́мъ предста́тельствомъ те́плымъ, просѧ̀ на́мъ по́мощи ѿ бг҃а въ не́мощехъ на́шихъ; Сохранѝ ѹ҆̀бо мл҃твами твои́ми бл҃гомо́щїе хрⷭ҇толюби́вагѡ госꙋда́рѧ на́шегѡ, і҆мпера́тора нїкола́ѧ а҆леѯа́ндровича, крѣ́пость держа́вы рѡссі́йскїѧ, ми́ръ и҆ безмѧте́жїе ст҃ы́ѧ цр҃кве, всѣ́хъ же на́съ ѡ҆градѝ и҆ сохранѝ непоколеби̑мы посредѣ̀ невѣ́рныхъ, поносѧ́щихъ вѣ́рꙋ на́шꙋ хꙋли́телей, ѡ҆градѝ ѿ собла́знѡвъ, возбꙋдѝ сердца̀ и҆мꙋ́щихъ къ ми́лованїю ни́щихъ, согрѣ́ѧнїю хла́дныхъ, напита́нїю а҆́лчꙋщихъ и҆ призрѣ́нїю бездо́мныхъ, ѹ҆толѝ ѹ҆множе́нїе скорбе́й и҆ болѣ́зней, гла́да и҆ про́чихъ ѹ҆ѧзвлѧ́ющихъ ны̀ бѣ́дъ, да́рꙋй ѡ҆сла́бꙋ стра́ждꙋщымъ младе́нцємъ, низпослѝ ѿ гдⷭ҇а ѹ҆крѣпле́нїе, ѹ҆тѣше́нїе и҆ ѿра́дꙋ жена́мъ, въ мꙋ́кахъ дѣторожде́нїѧ сꙋ́щымъ, и҆ всѣ̑мъ, въ тѧ́жкихъ рабо́тахъ, въ больни́цахъ, заточе́нїихъ и҆ темни́цахъ ѹ҆ныва́ющымъ, да всѝ просла́вимъ въ трⷪ҇цѣ сла́вимаго бг҃а, ѻ҆ц҃а̀ и҆ сн҃а и҆ ст҃а́го дх҃а, во вѣ́ки вѣкѡ́въ.

## Мл҃тва в҃:

<versal data-diacritics="true">Ѽ</versal> те́плый мл҃твенниче, бла́гостный ѻ҆́тче, прпⷣбне самѱѡ́не! Молѝ бг҃а ѡ҆ мнѣ̀ грѣ́шнѣмъ и҆ низпослѝ ѿ всебл҃га́гѡ влⷣки по́мощь мѝ и҆ и҆збавле́нїе: привре́менна бо є҆́сть жи́знь моѧ̀ и҆ и҆спо́лнена трꙋда̀, скорбе́й и҆ болѣ́зней. Ѹ҆крѣпѝ се́рдце моѐ, да возмогꙋ̀ понестѝ тѧготꙋ̀ мою̀, и҆ не попꙋстѝ, да превозмо́гꙋтъ и҆скꙋшє́нїѧ мнѡ́гаѧ моѧ̑ ма̑лыѧ си̑лы, но споспѣшествꙋ́й мнѣ̀ застꙋпле́нїемъ твои́мъ, и҆ посредѣ̀ ѡ҆бстоѧ́нїй и҆ бѣ́дъ ѹ҆пра́ви пꙋ́ть мо́й въ црⷭ҇тво нбⷭ҇ное, да сла́влю просла́вльшагосѧ въ тебѣ̀ гдⷭ҇а во вѣ́ки вѣкѡ́въ.

## Тропа́рь, гла́съ и҃:

<red>В</red>ъ терпѣ́нїи твое́мъ стѧжа́лъ є҆сѝ мздꙋ̀ твою̀, ѻ҆́тче прпⷣбне, въ мл҃твахъ непреста́ннѡ терпѣ́вый, ни́щыѧ возлюби́вый и҆ сїѧ̑ ѹ҆довли́вый: но моли́сѧ хрⷭ҇тꙋ̀ бг҃ꙋ, самѱѡ́не ми́лостиве бл҃же́нне, сп҃сти́сѧ дꙋша́мъ на́шымъ.
