---
title: "Ма́їа є҃"
navigation:
  key: prayers-saintsmayaug-8
  title: "Ма́їа є҃"
  parent: prayers-saintsmayaug
  order: 8
type: "prayer"
---

## Ма́їа є҃.

## Мл҃твы прпⷣбномꙋ і҆а́кѡвꙋ, и҆гꙋ́менꙋ желѣзноборо́вскомꙋ, и҆з̾ слꙋ́жбы прпⷣбномꙋ.



## Мл҃тва а҃:

<versal>П</versal>рпⷣбне и҆ бг҃оно́сне ѻ҆́тче на́шъ і҆а́кѡве! Прїимѝ ны́нѣ на́съ, тебѣ̀ ѹ҆се́рднѡ молѧ́щихсѧ и҆ припа́дающихъ ко всечестно́мꙋ и҆ многоцѣле́бномꙋ твоемꙋ̀ гро́бꙋ, и҆дѣ́же ст҃о́е твоѐ и҆ многотрꙋ́дное поко́итсѧ тѣ́ло. Дꙋ́хомъ же на нб҃сѣ́хъ предстоѧ̀ ст҃ѣ́й трⷪ҇цѣ со а҆́гг҃лы и҆ прпⷣбныхъ ѻ҆тє́цъ ли̑ки, моли́сѧ ѡ҆ на́съ ча́дѣхъ твои́хъ, ѻ҆́тче, да и҆зба́вимсѧ ѿ всѧ́кихъ скорбе́й, болѣ́зней, бѣ́дъ и҆ ѡ҆бстоѧ́нїй, и҆ бл҃гоче́стнѡ поживе́мъ въ настоѧ́щемъ житїѝ, ходѧ́ще въ за́повѣдехъ и҆ ѡ҆правда́нїихъ гдⷭ҇нихъ безпоро́чнѡ, и҆ да ꙗ҆ви́мсѧ послѣ́доватєли ст҃о́мꙋ и҆ равноа́гг҃льномꙋ житїю̀ твоемꙋ̀. Є҆́й, прпⷣбне ѻ҆́тче, мо́лимъ тѧ̀, и҆спросѝ на́мъ же и҆ всѣ̑мъ, съ вѣ́рою къ тебѣ̀ притека́ющымъ, грѣхѡ́въ проще́нїе, тѣлесє́мъ здра́вїе, и҆справле́нїе житїѧ̀ и҆ вѣ́чное сп҃се́нїе, ꙗ҆́кѡ да твои́мъ предста́тельствомъ сп҃се́ннїи, сла́вꙋ возсыла́ти сподо́бимсѧ въ трⷪ҇цѣ сла́вимомꙋ бг҃ꙋ, ѻ҆ц҃ꙋ̀ и҆ сн҃ꙋ и҆ ст҃о́мꙋ дх҃ꙋ, ны́нѣ и҆ при́снѡ и҆ во вѣ́ки вѣкѡ́въ.

## Мл҃тва в҃:

<versal data-diacritics="true">Ѽ</versal> прпⷣбне и҆ бг҃омꙋ́дре ѻ҆́тче на́шъ і҆а́кѡве! Вѣ́мы, ꙗ҆́кѡ съ ли̑ки а҆́гг҃льскими и҆ всѣ́ми ст҃ы́ми предстои́ши при́снѡ прⷭ҇то́лꙋ гдⷭ҇а вседержи́телѧ и҆ ве́лїе и҆́маши къ немꙋ̀ дерзнове́нїе моли́тисѧ ѡ҆ всѣ́хъ, съ вѣ́рою и҆ ѹ҆миле́нными слеза́ми въ по́мощь тѧ̀ призыва́ющихъ. Не премолчѝ ѹ҆̀бо, вопїѧ̀ за ны̀ недостѡ́йныѧ ко гдⷭ҇ꙋ бг҃ꙋ, да ѿврати́тъ гнѣ́въ сво́й, пра́веднѡ за беззакѡ́нїѧ на̑ша на ны̀ дви́жимый, и҆ да и҆зба́вимсѧ ѿ всѧ́кихъ скорбе́й, бѣ́дъ же и҆ напа́стей и҆ ѕлы́хъ ѡ҆бстоѧ́нїй, и҆ бл҃гоче́стнѡ поживе́мъ въ ны́нѣшнемъ вѣ́цѣ, ходѧ́ще въ за́повѣдехъ и҆ ѡ҆правда́нїихъ гдⷭ҇нихъ непоро́чнѡ. Ѽ пребл҃же́нне и҆ бг҃олюбе́зне ѻ҆́тче на́шъ і҆а́кѡве! Ѹ҆молѝ гдⷭ҇а, да не ѡ҆скꙋдѣ́ютъ во ѡ҆би́тели твое́й и҆́стиннїи ревни́телїе и҆́ноческагѡ житїѧ̀ и҆ подража́телїе ст҃о́мꙋ и҆ бг҃оꙋго́дномꙋ житїю̀ твоемꙋ̀: сохранѝ предста́тельствомъ твои́мъ къ бг҃ꙋ ѡ҆би́тель и҆ странꙋ̀ сїю̀ ѿ ѻ҆гнѧ̀, гла́да, меча̀, наше́ствїѧ и҆ноплеме́нныхъ и҆ ѿ всѧ́кагѡ ѕла̀: и҆ всѣ̑мъ, съ вѣ́рою и҆ любо́вїю притека́ющымъ во твою̀ ѡ҆би́тель, и҆спросѝ ѹ҆ гдⷭ҇а бг҃а грѣхѡ́въ проще́нїе, тѣлесє́мъ здра́вїе, и҆справле́нїе грѣхо́внагѡ житїѧ̑ и҆ вѣ́чное сп҃се́нїе: да съ тобо́ю и҆ всѣ́ми ст҃ы́ми сподо́бимсѧ прославлѧ́ти въ трⷪ҇цѣ сла́вимаго бг҃а, ѻ҆ц҃а̀ и҆ сн҃а и҆ ст҃а́го дх҃а, во вѣ́ки вѣкѡ́въ.

## Тропа́рь, гла́съ д҃:

<red>Н</red>бⷭ҇нагѡ жела́ѧ, земна̑ѧ возненави́дѣлъ є҆сѝ, и҆ взе́мъ кре́стъ тво́й, послѣ́довалъ є҆сѝ хрⷭ҇тꙋ̀, и҆ ѿ негѡ̀ прїѧ́лъ є҆сѝ дарова̑нїѧ чꙋде́съ, и҆сцѣлѧ́ти недꙋ̑жныѧ. Но ꙗ҆́кѡ и҆мѣ́ѧй дерзнове́нїе ко ст҃ѣ́й трⷪ҇цѣ, и҆спросѝ бл҃говѣ́рномꙋ і҆мпера́торꙋ на́шемꙋ нїкола́ю а҆леѯа́ндровичꙋ здра́вїе и҆ сп҃се́нїе, на враги́ же побѣ́дꙋ, и҆ не забꙋ́ди посѣща́ѧ ча̑дъ твои́хъ, припа́дающихъ къ цѣле́бномꙋ гро́бꙋ твоемꙋ̀, і҆а́кѡве прпⷣбне, ѻ҆́тче на́шъ.
