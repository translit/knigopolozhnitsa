---
title: "Ма́їа к҃ѳ"
navigation:
  key: prayers-saintsmayaug-31
  title: "Ма́їа к҃ѳ"
  parent: prayers-saintsmayaug
  order: 31
type: "prayer"
---

## Ма́їа к҃ѳ.

## Мл҃тва ст҃о́мꙋ і҆ѡа́ннꙋ, хрⷭ҇та̀ ра́ди ю҆ро́дивомꙋ, ѹ҆́стюжскомꙋ чꙋдотво́рцꙋ:

<versal data-diacritics="true">Ѽ</versal> ст҃ы́й бл҃же́нный і҆ѡа́нне! Припа́дающе смире́ннѡ мо́лимсѧ тебѣ̀: прїимѝ на́ше ма́лое моле́нїе и҆ ѹ҆молѝ всемлⷭ҇тиваго гдⷭ҇а бг҃а на́шего, да проба́витъ млⷭ҇ть свою̀ на́мъ грѣ̑шнымъ и҆ да да́рꙋетъ на́мъ всѧ̑ къ житїю̀ и҆ ко сп҃се́нїю бл҃гопотрє́бнаѧ. Ѽ ѹ҆го́дниче хрⷭ҇то́въ! А҆́ще и҆ ѕѣлѡ̀ недосто́йни є҆смы̀, ѻ҆ба́че дꙋ́хомъ сокрꙋше́ннымъ и҆ се́рдцемъ смире́ннымъ па́ки припа́дающе мо́лимсѧ тебѣ̀: предста́тельствомъ твои́мъ ко гдⷭ҇ꙋ, бл҃гопоспѣшѝ во все́мъ бл҃гочести́вѣйшемꙋ госꙋда́рю на́шемꙋ і҆мпера́торꙋ нїкола́ю а҆леѯа́ндровичꙋ, да́рꙋѧ є҆мꙋ̀ на всѧ̑ врагѝ побѣ́дꙋ и҆ ѡ҆долѣ́нїе: ца́рствꙋющыѧ же гра́ды, гра́дъ тво́й ѹ҆́стюгъ и҆ всѧ̑ гра́ды и҆ вє́си рѡссі̑йскїѧ соблюдѝ ѿ всѧ́кагѡ ѕла̀ и҆ ѿ всѧ́кїѧ напа́сти, гꙋби́тельства, гла́да, трꙋ́са, пото́па, ѻ҆гнѧ̀, меча̀, наше́ствїѧ и҆ноплеме́нникѡвъ и҆ междоꙋсо́бныѧ бра́ни, ѿ всѧ́кїѧ болѣ́зни и҆ ѿ всѧ́кагѡ ѡ҆бстоѧ́нїѧ, да пое́мъ и҆ велича́емъ всест҃о́е и҆ великолѣ́пое и҆́мѧ бж҃їе, и҆ твоѐ ми́лостивное ѡ҆ на́съ предста́тельство, во вѣ́ки вѣкѡ́въ.

## Тропа́рь, гла́съ є҃:

<red>Н</red>агото́ю тѣле́сною и҆ терпѣ́нїемъ ѡ҆бнажи́лъ є҆сѝ вра̑жїѧ кова̑рствїѧ, ѡ҆блича́ѧ неподо́бное є҆гѡ̀ дѣѧ́нїе: ѕѣ́льнѣ стражда̀ со́лнечный ва́ръ и҆ нꙋ̑ждныѧ вели̑кїѧ стꙋ́дєни, мра́за и҆ ѻ҆гнѧ̀ не чꙋ́лъ є҆сѝ, бж҃їею по́мощїю покрыва́емь, і҆ѡа́нне премꙋ́дре. Ѡ҆ вѣ́рою творѧ́щихъ па́мѧть твою̀ че́стнѡ, и҆ ѹ҆се́рднѡ притека́ющихъ къ ра́цѣ моще́й твои́хъ, молѝ и҆зба́витисѧ ѿ бѣ́дъ и҆ паде́нїѧ и҆збѣжа́ти.
