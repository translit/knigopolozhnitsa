---
title: "І҆ꙋ́нїа ѕ҃і"
navigation:
  key: prayers-saintsmayaug-46
  title: "І҆ꙋ́нїа ѕ҃і"
  parent: prayers-saintsmayaug
  order: 46
type: "prayer"
---

## І҆ꙋ́нїа ѕ҃і.

## Мл҃тва ст҃и́телю тѵ́хѡнꙋ, є҆пⷭ҇кпꙋ а҆маѳꙋ́нтскомꙋ:

<versal data-diacritics="true">Ѽ</versal> трисл҃нечныѧ трⷪ҇цы ѹ҆го́дниче! Ѽ неистощи́мый и҆сто́чниче чꙋде́съ! Ѽ нбⷭ҇ныѧ добро́ты подо́бниче, свѧ́тче бж҃їй пребл҃гі́й, и҆збра́нниче сп҃совъ, вели́кїй а҆рхїере́ю, пребл҃же́нне ст҃и́телю хрⷭ҇то́въ тѵ́хѡне, подсо́лнечнꙋю ѡ҆зарѧ́ѧй и҆ ѹ҆дивлѧ́ѧй чꙋдесы̀ твои́ми! Всегда̀ предстоѧ̀ ст҃ѣ́й трⷪ҇цѣ и҆ моле́нїе приносѧ̀ ѡ҆ все́мъ мі́рѣ, всѧ̑ призыва́ющыѧ и҆́мѧ твоѐ ст҃о́е ѿ всѧ́кагѡ недꙋ́га дꙋше́внагѡ и҆ тѣле́снагѡ и҆сцѣлѝ, и҆спросѝ ѿпꙋще́нїе грѣхѡ́въ и҆́хъ, грѣхѡ́вныѧ мы̑сли потребѝ, и҆ всѧ́кꙋю напа́сть и҆ наше́ствїе непрїѧ́зненное дїа́вола дале́че сотворѝ ѿ молѧ́щихсѧ тебѣ̀, и҆ возста́ви ны̀ ѿ сна̀ грѣхо́внагѡ, ѹ҆стро́й ны̀, входѧ́щыѧ и҆ во ст҃ы́й хра́мъ тво́й, здра̑вы дꙋша́ми и҆ тѣлесы̀, и҆ до́брыми дѣ́лы сла́вѧщыѧ и҆́мѧ прест҃ы́ѧ трⷪ҇цы, ѻ҆ц҃а̀ и҆ сн҃а и҆ ст҃а́гѡ дх҃а, и҆ твоѐ моли́твенное предста́тельство, всегда̀, ны́нѣ и҆ при́снѡ и҆ во вѣ́ки вѣкѡ́въ.

## Тропа́рь, гла́съ а҃:

<red>П</red>ꙋсты́нный жи́тель, и҆ въ тѣлесѝ а҆́гг҃лъ, и҆ чꙋдотво́рецъ ꙗ҆ви́лсѧ є҆сѝ, бг҃оно́сне ѻ҆́тче на́шъ тѵ́хѡне: посто́мъ, бдѣ́нїемъ, мл҃твою нбⷭ҇наѧ дарова̑нїѧ прїи́мъ, и҆сцѣлѧ́еши недꙋ̑жныѧ и҆ дꙋ́шы вѣ́рою притека́ющихъ къ тебѣ̀. Сла́ва да́вшемꙋ тебѣ̀ крѣ́пость: сла́ва вѣнча́вшемꙋ тѧ̀: сла́ва дѣ́йствꙋющемꙋ тобо́ю всѣ̑мъ и҆сцѣлє́нїѧ.

## И҆́нъ тропа́рь, гла́съ д҃:

<red>Ѡ҆́</red>бразъ бы́лъ є҆сѝ воздержа́нїѧ, бж҃е́ственнымъ дх҃омъ всѧ̑ просвѣти́въ, правовѣ́рїемъ тече́нїе соверши́въ, ѕловѣ̑рныѧ ѡ҆бличи́лъ є҆сѝ, ѻ҆́тче на́шъ ст҃и́телю тѵ́хѡне: молѝ хрⷭ҇та̀ бг҃а сп҃сти́сѧ дꙋша́мъ на́шымъ.
