---
title: "І҆ꙋ́нїа ѕ҃і"
navigation:
  key: prayers-saintsmayaug-48
  title: "І҆ꙋ́нїа ѕ҃і"
  parent: prayers-saintsmayaug
  order: 48
type: "prayer"
---

## І҆ꙋ́нїа ѕ҃і.

## Мл҃твы прпⷣбномꙋ тѵ́хѡнꙋ лꙋ́хскомꙋ.



## Мл҃тва а҃, и҆з̾ слꙋ́жбы со а҆ка́ѳїстомъ:

<versal data-diacritics="true">Ѽ</versal> сщ҃е́ннаѧ главо̀, прпⷣбне и҆ достобл҃же́нне ѻ҆́тче на́шъ тѵ́хѡне! Ты̀ вои́стинꙋ мꙋ́жъ жела́нїй дꙋхо́вныхъ и҆ вторы́й данїи́лъ показа́лсѧ є҆сѝ. Ꙗ҆́коже бо ѻ҆́ный дре́внїй прⷪ҇ро́къ, высо́кою добродѣ́телїю и҆ ст҃остїю житїѧ̀ своегѡ̀, нбⷭ҇ныхъ видѣ́нїй и҆ ди́вныхъ ѿкрове́нїй сподо́бисѧ: си́це и҆ ты̀, прпⷣбне, восхождє́нїѧ въ се́рдцѣ свое́мъ полага́ѧ, въ добродѣ́телехъ преспѣва́лъ є҆сѝ, и҆ ꙗ҆́кѡ до́брый и҆ вѣ́рный ра́бъ, въ ра́дость гдⷭ҇а твоегѡ̀ вше́лъ є҆сѝ. Тѣ́мже и҆ мы̀, ꙗ҆́кѡ дꙋхѡ́внаѧ ча̑да твоѧ̑, любо́вїю побꙋжда́еми, похва̑льнаѧ пѣснопѣ̑нїѧ въ честнѣ́й па́мѧти твое́й тебѣ̀ восписꙋ́емъ, и҆ моли́твеннѡ на по́мощь на́шей не́мощи призыва́емъ. Къ си̑мъ же смире́ннѡ мо́лимъ тѧ̀, прпⷣбне и҆ пресла́вне ѻ҆́тче на́шъ тѵ́хѡне: твои́ми бл҃гопрїѧ́тными ко гдⷭ҇ꙋ мл҃твами застꙋпѝ возлю́бленнꙋю тобо́ю пꙋсты́ню сїю̀, гра́дъ же и҆ ве́сь: и҆ всѧ̑, вѣ́рою чтꙋ́щыѧ ст҃ꙋ́ю па́мѧть твою̀, ѿ всѧ́кагѡ навѣ́та сопроти́внагѡ, ѿ всѧ́кихъ бѣ́дъ и҆ напа́стей и҆ ѿ всѧ́кагѡ ѕла̀ сохранѝ. Моли́сѧ, прпⷣбне, ѡ҆ бл҃гочести́вѣйшемъ, самодержа́внѣйшемъ, вели́комъ госꙋда́рѣ на́шемъ, і҆мпера́торѣ нїкола́ѣ а҆леѯа́ндровичѣ всеѧ̀ рѡссі́и, ѡ҆ хрⷭ҇толюби́вомъ є҆гѡ̀ во́инствѣ и҆ ѡ҆ все́й держа́вѣ є҆гѡ̀. Ѹ҆молѝ млⷭ҇тиваго бг҃а и҆ ѡ҆ на́съ смире́нныхъ и҆ недосто́йныхъ, да ѿпꙋ́ститъ на́мъ всѧ̑ прегрѣшє́нїѧ на̑ша, да сп҃се́тъ на́съ бл҃года́тїю свое́ю и҆ сподо́битъ ра́дости вѣ́чныѧ наслажда́тисѧ въ го́рнемъ ѻ҆́номъ і҆ерⷭ҇ли́мѣ, и҆́же є҆́сть ма́ти всѣ̑мъ на́мъ, кꙋ́пнѡ съ тобо́ю и҆ со всѣ́ми ст҃ы́ми, ѿ вѣ́ка є҆мꙋ̀ бл҃гоꙋгоди́вшими, въ ни́хже въ трⷪ҇цѣ сла́вимый бг҃ъ бл҃гослове́нъ є҆́сть всегда̀, ны́нѣ и҆ при́снѡ и҆ во вѣ́ки вѣкѡ́въ.

## Мл҃тва в҃, что́маѧ въ нїкола́евскомъ тѵ́хѡновѣ лꙋ́хскомъ монастырѣ̀, костромскі́ѧ є҆па́рхїи:

<versal data-diacritics="true">Ѽ</versal> прпⷣбне и҆ бг҃обл҃же́нне ѻ҆́тче тѵ́хѡне! Не забꙋ́ди на́съ грѣ́шныхъ ча̑дъ твои́хъ, во ст҃ꙋ́ю ѡ҆би́тель твою̀ притека́ющихъ и҆ ст҃ы̑ѧ и҆ нетлѣ̑нныѧ мо́щи твоѧ̑ при́снѡ чтꙋ́щихъ. Се́ бо, на цѣльбопода́тельный гро́бъ тво́й взира́юще, ѹ҆се́рднѡ къ томꙋ̀ припа́даемъ, и҆ съ любо́вїю цѣлꙋ́емъ, и҆ про́симъ, да мо́лишисѧ ѡ҆ на́съ грѣ́шныхъ ко прест҃ѣ́й, пречⷭ҇тѣй и҆ пребл҃гослове́ннѣй всѣ́хъ цр҃и́цѣ, мт҃ри сн҃а бж҃їѧ, да хода́тайствꙋетъ ѡ҆ на́съ свои́ми мт҃рними къ сн҃ꙋ своемꙋ̀ мл҃твами. Но ꙗ҆́кѡ и҆ са́мъ предстои́ши ѹ҆ прⷭ҇то́ла влⷣки всѣ́хъ цр҃ѧ̀, хрⷭ҇та̀ бг҃а, приле́жнѡ томꙋ̀ моли́сѧ, да и҆зба́витъ ѡ҆би́тель и҆ ве́сь сїю̀, гра́дъ лꙋ́хъ и҆ всю̀ рѡссі́йскꙋю странꙋ̀ ѿ всѧ́кихъ бѣ́дъ и҆ ѕѡ́лъ: ѹ҆дивѝ и҆ на на́съ чꙋдотво́рнꙋю ми́лость твою̀, и҆зба́ви и҆ поми́лꙋй ѿ всѧ́кихъ бѣ́дъ и҆ ѕѡ́лъ при́снѡ вопїю́щыѧ тѝ: ра́дꙋйсѧ, прпⷣбне ѻ҆́тче тѵ́хѡне, ѡ҆би́тели и҆ ве́си се́й и҆ гра́дꙋ лꙋ́хꙋ похвало̀ и҆ ѹ҆твержде́нїе и҆ рѡссі́и вели́кое застꙋпле́нїе, всегда̀, ны́нѣ и҆ при́снѡ и҆ во вѣ́ки вѣкѡ́въ.

## Тропа́рь, гла́съ д҃:

<red>Ж</red>ела́нїемъ дх҃о́внымъ въ пꙋсты́ню всели́лсѧ є҆сѝ, и҆ та́мѡ невозвра́тнѡ ше́ствовавъ бж҃е́ственными стезѧ́ми, дости́глъ є҆сѝ въ нбⷭ҇ныѧ ѡ҆би́тєли: и҆ ны́нѣ со а҆́гг҃лы предстои́ши ѹ҆ прⷭ҇то́ла всѣ́хъ цр҃ѧ̀ хрⷭ҇та̀ бг҃а, є҆мꙋ́же приле́жнѡ моли́сѧ поми́ловати ѡ҆би́тель сїю̀, гра́дъ же и҆ лю́ди, вѣ́рою пра́зднꙋющыѧ пречестнꙋ́ю па́мѧть твою̀, тѵ́хѡне прпⷣбне, ѻ҆́тче на́шъ.
