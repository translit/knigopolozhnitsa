---
title: "І҆ꙋ́нїа а҃і"
navigation:
  key: prayers-saintsmayaug-41
  title: "І҆ꙋ́нїа а҃і"
  parent: prayers-saintsmayaug
  order: 41
type: "prayer"
---

## І҆ꙋ́нїа а҃і.

## Мл҃тва прпⷣбномꙋ варна́вѣ ветлꙋ́жскомꙋ, что́маѧ въ тро́ицкомъ собо́рѣ гра́да варна́вина, костромскі́ѧ є҆па́рхїи:

<versal data-diacritics="true">Ѽ</versal> пребл҃же́нне ѻ҆́тче, прпⷣбне варна́во, те́плый на́шъ застꙋ́пниче и҆ всѣ̑мъ съ вѣ́рою призыва́ющымъ тѧ̀ до́брый помо́щниче! И҆зба́ви на́съ мл҃твами твои́ми ѿ всѧ́кагѡ ѡ҆бстоѧ́нїѧ бѣсо́вскагѡ: спасѝ на́съ ѡ҆каѧ́нныхъ ѿ ѹ҆́стъ па́гꙋбнагѡ ѕмі́ѧ, и҆́щꙋщагѡ пожре́ти на́съ и҆ свестѝ ко а҆́дꙋ живо́тъ на́шъ: и҆сто́ргни на́съ ѿ лю́тыхъ страсте́й на́шихъ и҆ всѧ́кїѧ напа́сти, грѣ̑хъ ра́ди на́шихъ находѧ́щїѧ: пода́ждь дꙋша́мъ на́шымъ ѹ҆тѣше́нїе, всадѝ въ сердца̀ на̑ша стра́хъ сꙋда̀ бж҃їѧ, и҆зба́ви на́съ ѿ вра̑гъ ви́димыхъ и҆ неви́димыхъ: тебе́ бо те́плаго мл҃твенника и҆ застꙋ́пника и҆́мамы ѡ҆ сꙋ́щихъ въ бѣда́хъ и҆ во грѣхѝ впа́дшихъ человѣ́цѣхъ. Ꙗ҆ви́лсѧ бо є҆сѝ сто́лпъ бл҃гоче́стїѧ, воздержа́нїѧ пра́вило, смиренномꙋ́дрїѧ ѡ҆́бразъ, цѣломꙋ́дрїѧ наста́вникъ, ѹ҆бѡ́гимъ и҆ сирота́мъ застꙋ́пникъ и҆ храни́тель къ тебѣ̀ прибѣга́ющымъ. Кто́ бо по досто́инствꙋ возмо́жетъ равноа́гг҃льное твоѐ житїѐ похвали́ти, и҆лѝ по́двиги твоѧ̑ и҆ сле́зы ко гдⷭ҇ꙋ и҆счестѝ; Вои́стинꙋ ꙗ҆́кѡ со́лнца свѣтлѣ̑йша возсїѧ́ша твоѧ̑ и҆справлє́нїѧ: ревни́тель бо всѣ̑мъ ст҃ы̑мъ ꙗ҆ви́лсѧ є҆сѝ, пра́ведныхъ же ѹ҆чи́тель и҆ бл҃гочести́вомꙋ царю̀ побо́рникъ и҆ застꙋ́пникъ. Всѣ́хъ ѹ҆̀бо на́съ въ покаѧ́нїи ко гдⷭ҇ꙋ приведѝ мл҃твами твои́ми, ѻ҆́тче честнѣ́йшїй, да и҆ мы̀ сподо́бимсѧ вѣ́чныхъ бла̑гъ, и҆дѣ́же ты̀ наслажда́ешисѧ нбⷭ҇ныѧ сла́вы жела́емагѡ і҆и҃са хрⷭ҇та̀, є҆мꙋ́же подоба́етъ всѧ́каѧ сла́ва, че́сть и҆ поклоне́нїе, со безнача́льнымъ є҆гѡ̀ ѻ҆ц҃е́мъ, и҆ со прест҃ы́мъ и҆ бл҃ги́мъ и҆ животворѧ́щимъ є҆гѡ̀ дх҃омъ, ны́нѣ и҆ при́снѡ и҆ во вѣ́ки вѣкѡ́въ.
