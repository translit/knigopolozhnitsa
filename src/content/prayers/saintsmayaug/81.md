---
title: "І҆ꙋ́лїа к҃є"
navigation:
  key: prayers-saintsmayaug-81
  title: "І҆ꙋ́лїа к҃є"
  parent: prayers-saintsmayaug
  order: 81
type: "prayer"
---

## І҆ꙋ́лїа к҃є.

## Мл҃твы прпⷣбномꙋ мака́рїю желтово́дскомꙋ, ѹ҆́нженскомꙋ чꙋдотво́рцꙋ.



## Мл҃тва а҃, и҆з̾ а҆ка́ѳїста:

<versal data-diacritics="true">Ѽ</versal> прпⷣбне и҆ бг҃оно́сне ѻ҆́тче на́шъ мака́рїе! Те́плѣ вѣ́рꙋемъ, ꙗ҆́кѡ ты̀, прⷭ҇то́лꙋ прест҃ы́ѧ трⷪ҇цы предстоѧ̀, ве́лїе и҆́маши дерзнове́нїе въ мл҃твахъ ко всемлⷭ҇тивомꙋ гдⷭ҇ꙋ бг҃ꙋ, и҆́же тебѐ, вѣ́рнаго раба̀ и҆ ѹ҆го́дника своего̀, всегда̀ послꙋ́шаетъ. Сегѡ̀ ра́ди со ѹ҆миле́нїемъ смире́ннѡ припа́даемъ къ тебѣ̀, свѧ́тче бж҃їй, и҆ мо́лимсѧ ѹ҆се́рднѡ: не премолчѝ за на́съ ко гдⷭ҇ꙋ бг҃ꙋ, въ трⷪ҇цѣ покланѧ́емомꙋ и҆ сла́вимомꙋ, моли́тисѧ, да ми́лостивнѡ на ны̀ призрѣ́въ, не попꙋ́ститъ на́мъ во грѣсѣ́хъ на́шихъ поги́бнꙋти, но да возста́витъ па́дшыѧ, и҆ да пода́стъ и҆справле́нїе ѕло́мꙋ и҆ ѡ҆каѧ́нномꙋ на́шемꙋ житїю̀, ѿ грѧдꙋ́щихъ грѣхопаде́нїй восхища́ѧ, и҆ да прости́тъ на́мъ всѧ̑, є҆ли̑ка согрѣши́хомъ мы́слїю, сло́вомъ и҆ дѣ́ломъ, ѿ рожде́нїѧ на́шегѡ до сегѡ̀ часа̀. Вѣ́си бо, ѻ҆́тче на́шъ мака́рїе, не́мощь є҆стества̀ на́шегѡ и҆ тѧ́жесть и҆ ско́рбь време́нъ настоѧ́щихъ: молѝ ѹ҆̀бо непреста́ннѡ гдⷭ҇а бг҃а, да николи́же неизрече́нное є҆гѡ̀ милосе́рдїе на́съ ѡ҆ста́витъ, но да храни́тъ на́съ ѿ мїрски́хъ и҆скꙋше́нїй, ѿ дїа́вольскихъ сѣте́й и҆ ѿ плотски́хъ похоте́й, да прїи́мемъ тобо́ю ѿ гдⷭ҇а бг҃а всѧ̑ потрє́бнаѧ къ жи́зни вре́меннѣй, ѿ бѣ́дъ и҆ напа́стей ѡ҆сла́бꙋ и҆ терпѣ́нїе до́брое до конца̀ житїѧ̀ на́шегѡ. И҆спросѝ на́мъ ѹ҆ гдⷭ҇а бг҃а въ ми́рѣ и҆ покаѧ́нїи сконча́ти жи́знь на́шꙋ и҆ невозбра́ннѡ прейтѝ ѿ землѝ на нб҃о, ѿ мыта́рствъ же и҆ бѣсѡ́въ воздꙋ́шныхъ и҆ вѣ́чныѧ мꙋ́ки и҆зба́витисѧ, и҆ сподо́битисѧ црⷭ҇тва нбⷭ҇нагѡ съ тобо́ю и҆ со всѣ́ми ст҃ы́ми, ѹ҆годи́вшими гдⷭ҇ꙋ бг҃ꙋ и҆ сп҃си́телю на́шемꙋ і҆и҃сꙋ хрⷭ҇тꙋ̀, є҆мꙋ́же подоба́етъ всѧ́каѧ сла́ва, че́сть и҆ поклоне́нїе, со безнача́льнымъ є҆гѡ̀ ѻ҆ц҃е́мъ, и҆ съ прест҃ы́мъ и҆ бл҃ги́мъ и҆ животворѧ́щимъ є҆гѡ̀ дх҃омъ, ны́нѣ и҆ при́снѡ и҆ во вѣ́ки вѣкѡ́въ.

## Мл҃тва в҃, и҆з̾ житїѧ̀ прпⷣбнагѡ:

<versal data-diacritics="true">Ѽ</versal> прпⷣбне и҆ бг҃обл҃же́нне ѻ҆́тче на́шъ мака́рїе, свѣти́льниче всемі́рный, мона́хѡвъ и҆ подви́жникѡвъ ѹ҆краше́нїе, га́личскїѧ страны̀ и҆ всеѧ̀ рѡссі́йскїѧ землѝ застꙋ́пниче, неꙋсыпа́емый и҆ те́плый ко всемлⷭ҇тивомꙋ сп҃сꙋ на́шемꙋ и҆ бг҃ꙋ і҆и҃сꙋ хрⷭ҇тꙋ̀ и҆ ко прест҃ѣ́й и҆ пречтⷭ҇ѣй мт҃ри є҆гѡ̀, влⷣчцѣ на́шей бцⷣѣ и҆ приснодв҃ѣ мр҃і́и, за ны̀ грѣ̑шныѧ мл҃твенниче! Мо́лимъ твою̀ всечестнꙋ́ю свѧты́ню, недосто́йнїи ѹ҆ченицы̀ твоѝ: не забꙋ́ди ны̀ смирє́ннаѧ ча̑да твоѧ̑, но ꙗ҆́кѡ чадолюби́вый ѻ҆те́цъ, посѣща́й дꙋ́хомъ при́снѡ дꙋ́шъ на́шихъ не́мощь. И҆спросѝ мл҃твами твои́ми ѹ҆ хрⷭ҇та̀ бг҃а на́шегѡ, ꙗ҆́кѡ да ѡ҆свѧти́тъ на́шѧ дꙋ́шы и҆ тѣлеса̀, и҆ просвѣти́тъ на́шъ ѹ҆́мъ и҆ смы́слъ, и҆ ѡ҆чи́ститъ со́вѣсть на́шꙋ ѿ всѧ́кїѧ скве́рны и҆ ѿ нечи́стыхъ по́мыслѡвъ и҆ лꙋка́выхъ ѹ҆мышле́нїй и҆ гꙋби́тельнагѡ ѹ҆ны́нїѧ: да и҆зба́витъ же на́съ ѿ всѧ́кихъ де́монскихъ непреста́нныхъ навѣ́тѡвъ и҆ ѡ҆ѕлобле́нїй дневны́хъ и҆ нощны́хъ, и҆ да да́рꙋетъ на́мъ и҆́скреннее покаѧ́нїе, сокрꙋше́нїе се́рдца, сле́зы и҆ ѹ҆миле́нїе, воздержа́нїе и҆ тре́звость, смиренномꙋ́дрїе же и҆ кро́тость и҆ безмо́лвїе, чистотꙋ̀ дꙋше́внꙋю вкꙋ́пѣ и҆ тѣле́снꙋю, нищелю́бїе же и҆ страннолю́бїе, и҆ нелицемѣ́рнꙋю дрꙋ́гъ ко дрꙋ́гꙋ любо́вь и҆ милосе́рдїе, и҆ всѧ́кое и҆́ноческое бл҃гоговѣ́нїе, ѽ пребл҃же́нне ѻ҆́тче на́шъ мака́рїе! Сподо́би ны̀, по си́лѣ на́шей, ст҃о́мꙋ твоемꙋ̀ и҆ равноа́гг҃льномꙋ житїю̀ послѣ́довати, ꙗ҆́кѡ да всемлⷭ҇тивымъ предста́тельствомъ пребл҃гослове́нныѧ и҆ препросла́вленныѧ бцⷣы и҆ приснодв҃ы мр҃і́и, нбⷭ҇ныѧ цр҃и́цы, хрⷭ҇тїа́нскїѧ застꙋ́пницы и҆ покрови́тельницы, и҆ твои́ми ст҃ы́ми мл҃твами, пребл҃гі́й хрⷭ҇то́съ бг҃ъ на́шъ пока́жетъ на на́съ грѣ́шныхъ рабѣ́хъ свои́хъ бл҃года́ть и҆ млⷭ҇ть свою̀, и҆ ѿ настоѧ́щихъ ѕѡ́лъ и҆ бꙋ́дꙋщихъ мꙋ́къ вѣ́чныхъ да свободи́тъ на́съ, и҆ да сподо́битъ ны̀ наслѣ́дники бы́ти црⷭ҇твїѧ своегѡ̀ нбⷭ҇нагѡ, сла́вѧщыѧ и҆ велича́ющыѧ є҆го̀, кꙋ́пнѡ со безнача́льнымъ є҆гѡ̀ ѻ҆ц҃е́мъ и҆ прест҃ы́мъ и҆ бл҃ги́мъ и҆ животворѧ́щимъ є҆гѡ̀ дх҃омъ, ны́нѣ и҆ при́снѡ и҆ во вѣ́ки вѣкѡ́въ.

## Тропа́рь, гла́съ є҃:

<red>Д</red>не́сь гра́дъ тво́й га́личь тобо́ю хва́литсѧ: въ концѣ́хъ бо є҆гѡ̀ пресвѣ́тлѡ ꙗ҆́кѡ ве́лїе со́лнце возсїѧ́лъ є҆сѝ, и҆ чꙋдесы̀ твои́ми, прпⷣбне мака́рїе, всѧ̑ ѡ҆зари́лъ є҆сѝ. И҆ ны́нѣ моли́сѧ гдⷭ҇еви, и҆зба́витисѧ дꙋша́мъ на́шымъ ѿ пре́лести вра́жїѧ и҆ сп҃сти́сѧ гра́дꙋ твоемꙋ̀ ѿ пога́нскагѡ наи́тїѧ.
