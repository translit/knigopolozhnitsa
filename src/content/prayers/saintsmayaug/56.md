---
title: "І҆ꙋ́нїа к҃ѳ"
navigation:
  key: prayers-saintsmayaug-56
  title: "І҆ꙋ́нїа к҃ѳ"
  parent: prayers-saintsmayaug
  order: 56
type: "prayer"
---

## І҆ꙋ́нїа к҃ѳ.

## Мл҃твы ст҃ы̑мъ первоверхѡ́внымъ а҆пⷭ҇лѡмъ петрꙋ̀ и҆ па́ѵлꙋ.



## Мл҃тва а҃, и҆з̾ а҆ка́ѳїста:

<versal data-diacritics="true">Ѽ</versal> пресла́внїи а҆пⷭ҇ли пе́тре и҆ па́ѵле, дꙋ́шы за хрⷭ҇та̀ преда́вшїи и҆ кро́вїю ва́шею па́жить є҆гѡ̀ ѹ҆добри́вшїи! Ѹ҆слы́шите ча̑дъ ва́шихъ мл҃твы и҆ воздыха̑нїѧ, се́рдцемъ сокрꙋше́ннымъ ны́нѣ приноси̑мыѧ. Се́ бо беззако́ньми ѡ҆мрачи́хомсѧ, и҆ тогѡ̀ ра́ди бѣда́ми ꙗ҆́коже тꙋ́чами ѡ҆бложи́хомсѧ, є҆ле́а же до́брагѡ житїѧ̀ ѡ҆бнища́хомъ ѕѣлѡ̀, и҆ не возмо́жемъ проти́витисѧ волкѡ́мъ хи̑щнымъ, и҆̀же расхища́ти наслѣ́дїе бж҃їе де́рзостнѡ тща́тсѧ. Ѽ си́льнїи! Понеси́те не́мѡщи на́шѧ, не ѿлꙋча́йтесѧ дꙋ́хомъ ѿ на́съ да не разлꙋчи́мсѧ въ коне́цъ ѿ любвѐ бж҃їѧ, но крѣ́пкимъ застꙋпле́нїемъ ва́шимъ на́съ защити́те, да поми́лꙋетъ гдⷭ҇ь всѣ́хъ на́съ мл҃твъ ва́шихъ ра́ди, да и҆стреби́тъ же рꙋкописа́нїе безмѣ́рныхъ грѣхѡ́въ на́шихъ, и҆ да сподо́битъ со всѣ́ми ст҃ы́ми бл҃же́ннагѡ црⷭ҇твїѧ и҆ бра́ка а҆́гнца своегѡ̀, є҆мꙋ́же че́сть и҆ сла́ва, и҆ бл҃годаре́нїе и҆ поклоне́нїе, во вѣ́ки вѣкѡ́въ.

## Мл҃тва в҃, и҆з̾ канѡ́нника кі́евскагѡ ҂аѱл҃в го́да:

<versal data-diacritics="true">Ѽ</versal> ст҃ы́й верхо́вный а҆пⷭ҇ле пе́тре, ка́меню вѣ́ры, на хрⷭ҇тѣ̀ краеꙋго́льнѣмъ ка́мени и҆сповѣ́данїемъ назда́нный! Молѝ, да и҆ а҆́зъ ѿны́нѣ ѹ҆́мными помышлє́нїи и҆ плотски́ми похотѣ̑нїи не коле́блемый, на то́мжде хрⷭ҇тѣ̀ ка́мени живо́мъ, и҆збра́ннѣмъ, честнѣ́мъ, вѣ́рою назда́нъ бꙋ́дꙋ, и҆ любо́вїю во хра́мъ дꙋхо́венъ да совершꙋ́сѧ, во є҆́же возноси́ти жє́ртвы дꙋхѡ́вныѧ бг҃ови і҆и҃съ хрⷭ҇то́мъ.

<red>Ѽ</red> ст҃ы́й верхо́вный а҆пⷭ҇ле па́ѵле, сосꙋ́де и҆збра́нный хрⷭ҇то́въ, бл҃года́ти и҆ сла́вы бж҃їѧ преиспо́лненне! Молѝ и҆мꙋ́щаго вла́сть над̾ тва́рїю творца̀, да мѧ̀, ны́нѣ сосꙋ́дъ погꙋбле́нный, сотвори́тъ себѣ̀ сосꙋ́дъ въ че́сть, ѡ҆свѧще́нъ и҆ бл҃гопотре́бенъ, на всѧ́кое дѣ́ло бл҃го́е ѹ҆гото́ванъ, во вѣ́ки вѣкѡ́въ.

## Мл҃тва г҃, и҆з̾ рꙋкопи́сныѧ слꙋ́жбы:

<versal data-diacritics="true">Ѽ</versal> первоверхо́внїи а҆пⷭ҇ли: пе́тре, вѣ́ры хрⷭ҇то́вы тве́рдый и҆з̾ѡбрази́телю, и҆ па́ѵле, сладковѣща́тельнаѧ ла́стовице ѹ҆че́нїѧ гдⷭ҇нѧ! Зри́мъ ва́съ а҆́ки многотекꙋ́щꙋю рѣкꙋ̀ сказа́нїй хрⷭ҇то́выхъ слове́съ, ѿ гдⷭ҇нихъ нѣ́дръ и҆стека́ющꙋю и҆ глꙋбинꙋ̀ кла́дѧзѧ и҆́стинъ бг҃оѿкрове́нныхъ на́мъ ѿкрыва́ющꙋю: зри́мъ ва́съ а҆́ки свѣти̑ла, съ нб҃сѐ то́ки теплоты̀ любвѐ бж҃е́ственныѧ на́мъ ѹ҆ѧснѧ́ющыѧ. Ѹ҆блажа́емъ ва́съ, ꙗ҆́кѡ трꙋды̀ и҆ болѣ̑зни поне́сшихъ, во є҆́же всѣ́ѧти ѹ҆че́нїй бж҃е́ственныхъ сѣмена̀, и҆ стѡпы̀ но́гъ ва́шихъ, всѧ̑ концы̀ землѝ ѡ҆бтека́вшихъ. Ѹ҆ми́льнѡ про́симъ ва́съ, ст҃і́и а҆пⷭ҇ли: сотвори́те и҆ на́съ въ бꙋ́ести грѣхо́внѣй преклонє́ны пред̾ ѹ҆чи́телемъ на́шимъ гдⷭ҇емъ, сотвори́те го́рдости на́шеѧ ѹ҆сѣкнове́нїе, и҆ потщи́тесѧ возвестѝ на́съ непреста́нными ва́шими мл҃твами къ црⷭ҇твїю нбⷭ҇номꙋ, да та́мѡ просла́вимъ съ ли̑ки а҆́гг҃льскими и҆ а҆пⷭ҇льскими ди́внаго во ст҃ы́хъ свои́хъ ѻ҆ц҃а̀ всѧ́ческихъ, и҆ є҆го́же посла̀ въ мі́ръ гдⷭ҇а і҆и҃са хрⷭ҇та̀, и҆ є҆диносꙋ́щнаго и҆̀мъ ст҃а́го дх҃а, во вѣ́ки вѣкѡ́въ.

## Мл҃тва д҃, и҆з̾ рꙋкопи́снагѡ а҆ка́ѳїста петропа́ѵловскїѧ цр҃кве села̀ ша́пкина, моско́вскїѧ є҆па́рхїи:

<versal data-diacritics="true">Ѽ</versal> ст҃ы́й верхо́вный а҆пⷭ҇ле пе́тре, тве́рдый и҆сповѣ́данїемъ твои́мъ ка́меню вѣ́ры, недви́жимое по хрⷭ҇тѣ̀ ѡ҆снова́нїе цр҃кве, па́стырю слове́снагѡ ста́да хрⷭ҇то́ва, ключарю̀ црⷭ҇твїѧ нбⷭ҇нагѡ, ло́вче премꙋ́дрый, и҆з̾ глꙋбины̀ невѣ́рїѧ лю́ди и҆звлека́ѧй! Тебѣ̀ молю́сѧ смире́ннѡ, да ѡ҆бы́метъ мѧ̀ бж҃е́ственныѧ лови́твы твоеѧ̀ мре́жа и҆ да и҆звлече́тъ мѧ̀ и҆з̾ глꙋбины̀ поги́бельныѧ. Вѣ́мъ, ꙗ҆́кѡ прїѧ́лъ є҆сѝ ѿ бг҃а вла́сть вѧза́ти и҆ рѣши́ти: разрѣшѝ свѧ́зана мѧ̀ ѹ҆́зами грѣхо́вными, покажѝ на мнѣ̀ ѹ҆бо́зѣмъ ми́лость твою̀, и҆ ѡ҆живѝ ѹ҆мерщвле́ннꙋю грѣхмѝ дꙋ́шꙋ мою̀, ꙗ҆́коже пре́жде таві́ѳꙋ и҆з̾ ме́ртвыхъ воскреси́лъ є҆сѝ: возста́ви мѧ̀ на тече́нїе бл҃го́е, ꙗ҆́коже въ кра́сныхъ вратѣ́хъ хрома́го ѿ чре́ва ма́тернѧ возста́вилъ є҆сѝ: и҆ ꙗ҆́коже сѣ́нїю твое́ю недꙋ́жнїи всѝ и҆сцѣлѣва́хꙋ, да ѡ҆сѣни́тъ мѧ̀ бл҃года́ть да́ннаѧ тѝ ѿ бг҃а, и҆сцѣлѧ́ющи дꙋшє́вныѧ и҆ тѣлє́сныѧ болѣ̑зни моѧ̑. Всѧ̑ бо мо́жеши, свѧ́те, си́лою хрⷭ҇то́вою, є҆гѡ́же ра́ди всѧ̑ ѡ҆ста́вилъ є҆сѝ и҆ ст҃ы̑мъ є҆гѡ̀ стопа́мъ послѣ́довалъ є҆сѝ: тѣ́мже помоли́сѧ къ немꙋ̀ за мѧ̀ ѡ҆каѧ́ннаго, да и҆зба́витъ мѧ̀ ѿ всѧ́кагѡ ѕла̀ твои́ми мл҃твами и҆ да наꙋчи́тъ мѧ̀ чи́стымъ се́рдцемъ сла́вꙋ возсыла́ти ѻ҆ц҃ꙋ̀ и҆ сн҃ꙋ и҆ ст҃о́мꙋ дх҃ꙋ, ны́нѣ и҆ при́снѡ и҆ во вѣ́ки вѣкѡ́въ.

## Мл҃тва є҃, и҆з̾ тоѧ́же рꙋ́кописи:

<versal data-diacritics="true">Ѽ</versal> ст҃ы́й верхо́вный а҆пⷭ҇ле па́ѵле, сосꙋ́де и҆збра́нный хрⷭ҇то́въ, нбⷭ҇ныхъ та̑инъ сказа́телю, всѣ́хъ ꙗ҆зы́кѡвъ ѹ҆чи́телю, цр҃ко́внаѧ трꙋбо̀, пресловꙋ́щїй вѣті́е, мнѡ́гїѧ бѣды̑ за и҆́мѧ хрⷭ҇то́во претерпѣ́вый, мо́ре и҆змѣ́ривый и҆ зе́млю ѡ҆бше́дый и҆ на́съ ѿ ле́сти і҆́дѡльскїѧ ѡ҆брати́вый! Тѧ̀ молю̀ и҆ къ тебѣ̀ вопїю̀: не гнꙋша́йсѧ менє̀ скве́рнагѡ, но возста́ви па́дшаго грѣхо́вною лѣ́ностїю, ꙗ҆́коже въ лѵ́стрѣхъ хрома́го ѿ чре́ва ма́тернѧ возста́вилъ є҆сѝ: и҆ ꙗ҆́коже є҆ѵтѵ́ха ме́ртва бы́вша ѡ҆живи́лъ є҆сѝ, воскресѝ и҆ менѐ ѿ ме́ртвыхъ дѣ́лъ: и҆ ꙗ҆́коже мл҃твою твое́ю ѡ҆снова́нїе темни́цы нѣ́когда потрѧ́слъ є҆сѝ и҆ ѹ҆́зники разрѣши́лъ є҆сѝ, си́це и҆сто́ргни мѧ̀ ѿ сѣ́ти вра́жїѧ и҆ ѹ҆крѣпи́ мѧ твори́ти во́лю бж҃їю. Всѧ̑ бо мо́жеши да́нною тѝ вла́стїю ѿ хрⷭ҇та̀ бг҃а, є҆мꙋ́же подоба́етъ всѧ́каѧ сла́ва, че́сть и҆ поклоне́нїе, со безнача́льнымъ є҆гѡ̀ ѻ҆ц҃е́мъ, и҆ со прест҃ы́мъ и҆ бл҃ги́мъ и҆ животворѧ́щимъ є҆гѡ̀ дх҃омъ, ны́нѣ и҆ при́снѡ и҆ во вѣ́ки вѣкѡ́въ.

## Тропа́рь, гла́съ д҃:

<red>А҆</red>пⷭ҇лѡвъ первопресто́льницы и҆ вселе́нныѧ ѹ҆чи́телїе, влⷣкꙋ всѣ́хъ моли́те ми́ръ вселе́ннѣй дарова́ти и҆ дꙋша́мъ на́шымъ ве́лїю млⷭ҇ть.

<rubric class="inline">Велича́нїе:</rubric> <red>В</red>елича́емъ ва́съ, а҆пⷭ҇ли хрⷭ҇тѡ́вы, ве́сь мі́ръ ѹ҆че́ньми свои́ми просвѣти́вшыѧ и҆ всѧ̑ концы̀ ко хрⷭ҇тꙋ̀ приве́дшыѧ.
