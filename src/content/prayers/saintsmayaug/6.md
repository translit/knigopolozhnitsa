---
title: "Ма́їа г҃ и҆ а҆́ѵгꙋста д҃і"
navigation:
  key: prayers-saintsmayaug-6
  title: "Ма́їа г҃ и҆ а҆́ѵгꙋста д҃і"
  parent: prayers-saintsmayaug
  order: 6
type: "prayer"
---

## Ма́їа г҃ и҆ а҆́ѵгꙋста д҃і.

## Мл҃тва прпⷣбномꙋ ѳеодо́сїю, и҆гꙋ́менꙋ пече́рскомꙋ, и҆з̾ а҆ка́ѳїста прпⷣбномꙋ:

<versal data-diacritics="true">Ѽ</versal> сщ҃е́ннаѧ главо̀, а҆́гг҃ле земны́й и҆ человѣ́че нбⷭ҇ный, прпⷣбне и҆ бг҃оно́сне ѻ҆́тче на́шъ ѳеодо́сїе, и҆зрѧ́дный слꙋго̀ прест҃ы́ѧ бцⷣы, во и҆́мѧ є҆ѧ̀ ст҃о́е ѡ҆би́тель пречꙋ́днꙋ на гора́хъ пече́рскихъ соѡрꙋди́вый и҆ въ не́й чꙋде́съ мно́жествомъ просїѧ́вый! Мо́лимъ тѧ̀ со ѹ҆се́рдїемъ мно́гимъ: моли́сѧ за на́съ ко гдⷭ҇ꙋ бг҃ꙋ и҆ и҆спросѝ на́мъ ѿ негѡ̀ вели̑кїѧ и҆ бога̑тыѧ ми́лѡсти: вѣ́рꙋ пра́вꙋ, наде́ждꙋ сп҃се́нїѧ несомнѣ́ннꙋ, любо́вь ко всѣ̑мъ нелицемѣ́рнꙋ, бл҃гоче́стїе непоколеби́мое, дꙋ́шъ и҆ тѣле́съ здра́вїе, жите́йскихъ потре́бъ дово́льство, и҆ да не во ѕло̀ ѡ҆брати́мъ бл҃га̑ѧ, дарꙋ́ємаѧ на́мъ ѿ щедрода́тельныѧ є҆гѡ̀ десни́цы, но во сла́вꙋ и҆́мене є҆гѡ̀ ст҃а́гѡ и҆ во сп҃се́нїе на́ше. Сохранѝ, ѹ҆го́дниче бж҃їй, предста́тельствомъ твои́мъ ст҃ы́мъ во здра́вїи и҆ долгоде́нствїи бл҃говѣ́рнаго госꙋда́рѧ на́шего, і҆мпера́тора нїкола́ѧ а҆леѯа́ндровича всеѧ̀ рѡссі́и, и҆ ве́сь ца́рствꙋющїй до́мъ, покорѧ́ѧ под̾ но́зѣ є҆гѡ̀ всѧ̑ врагѝ и҆ сꙋпоста́ты. Соблюдѝ, прпⷣбне чꙋдотво́рче, странꙋ̀ правосла́вно-рѡссі́йскꙋю, ца́рствꙋющыѧ гра́ды є҆ѧ̀, гра́дъ тво́й и҆ ла́ѵрꙋ твою̀ невреди̑мы ѿ всѧ́кагѡ ѕла̀: и҆ всѧ̑ лю́ди, притека́ющыѧ на поклоне́нїе къ честно́мꙋ твоемꙋ̀ гро́бꙋ и҆ пребыва́ющыѧ во ст҃ѣ́й ѡ҆би́тели твое́й, ѡ҆сѣнѝ нбⷭ҇нымъ твои́мъ бл҃гослове́нїемъ и҆ ѿ всѧ́кихъ ѕѡ́лъ и҆ бѣ́дъ ми́лостивнѡ и҆зба́ви. Наипа́че же въ ча́съ кончи́ны на́шеѧ многомо́щное твоѐ застꙋпле́нїе ꙗ҆вѝ на́мъ, да и҆зба́вимсѧ, мл҃твами твои́ми ко гдⷭ҇ꙋ, ѿ вла́сти лю́тагѡ мїроде́ржца и҆ сподо́бимсѧ наслѣ́дити црⷭ҇тво нбⷭ҇ное. Покажѝ на́мъ, ѻ҆́тче, бл҃госе́рдїе твоѐ, и҆ не ѡ҆ста́ви на́съ си́рыхъ и҆ безпомо́щныхъ: да непреста́ннѡ славосло́вимъ ди́внаго во ст҃ы́хъ свои́хъ бг҃а, ѻ҆ц҃а̀ и҆ сн҃а и҆ ст҃а́го дх҃а, и҆ твоѐ ст҃о́е застꙋпле́нїе, во вѣ́ки вѣкѡ́въ.

## Тропа́рь, гла́съ и҃:

<red>В</red>озвы́сивсѧ на добродѣ́тель, и҆змла́да возлюби́въ мона́шеское житїѐ, къ жела́нїю до́блественнѣ дости́гъ, всели́лсѧ є҆сѝ въ пеще́рꙋ, и҆ ѹ҆краси́въ житїѐ твоѐ поще́нїемъ и҆ свѣ́тлостїю, въ мл҃твахъ ꙗ҆́кѡ безпло́тенъ пребыва́лъ є҆сѝ, въ рѡссі́йстѣй землѝ ꙗ҆́кѡ свѣ́тлое свѣти́ло просїѧ́въ, ѻ҆́тче ѳеодо́сїе: молѝ хрⷭ҇та̀ бг҃а сп҃сти́сѧ дꙋша́мъ на́шымъ.
