---
title: "І҆ꙋ́лїа к҃в"
navigation:
  key: prayers-saintsmayaug-79
  title: "І҆ꙋ́лїа к҃в"
  parent: prayers-saintsmayaug
  order: 79
type: "prayer"
---

## І҆ꙋ́лїа к҃в.

## Мл҃твы ст҃ѣ́й равноапⷭ҇льнѣй марі́и магдали́нѣ, и҆з̾ а҆ка́ѳїста.



## Мл҃тва а҃:

<versal data-diacritics="true">Ѽ</versal> ст҃а́ѧ мѷроно́сице и҆ всехва́льнаѧ равноапⷭ҇льнаѧ хрⷭ҇то́ва ѹ҆чени́це магдали́но марі́е! Къ тебѣ̀, ꙗ҆́кѡ вѣ́рнѣй и҆ мо́щнѣй ѡ҆ на́съ къ бг҃ꙋ хода́таицѣ, мы̀ грѣ́шнїи и҆ недосто́йнїи ны́нѣ ѹ҆се́рднѡ прибѣга́емъ и҆ въ сокрꙋше́нїи серде́цъ на́шихъ мо́лимсѧ. Ты̀ въ житїѝ твое́мъ стра̑шныѧ кѡ́зни бѣсѡ́вскїѧ и҆спыта́ла є҆сѝ, но бл҃года́тїю хрⷭ҇то́вою ꙗ҆́внѡ ѿ тѣ́хъ свободи́ласѧ є҆сѝ: и҆ на́съ мл҃твами твои́ми ѿ сѣ́ти бѣсо́вскїѧ и҆зба́ви, да всегда̀, во все́мъ житїѝ на́шемъ, дѣ́ломъ, сло́вомъ, мы́слїю и҆ та́йными помышле́ньми серде́цъ на́шихъ вѣ́рнѡ послꙋ́жимъ є҆ди́номꙋ ст҃о́мꙋ влⷣцѣ, бг҃ꙋ на́шемꙋ. Ты̀ па́че всѣ́хъ бла̑гъ земны́хъ сладча́йшаго гдⷭ҇а і҆и҃са возлюби́ла є҆сѝ и҆ томꙋ̀ чрез̾ всѐ житїѐ до́брѣ послѣ́довала є҆сѝ, бж҃е́ственными ѹ҆чє́нїи є҆гѡ̀ и҆ бл҃года́тїю дꙋ́шꙋ свою̀ пита́ющи и҆ мно́жество человѣ̑къ ѿ тьмы̀ ꙗ҆зы́ческїѧ ко хрⷭ҇та̀ чꙋ́дномꙋ свѣ́тꙋ приводѧ́щи. Сїѧ̑ ѹ҆̀бо вѣ́дꙋще, мо́лимъ тѧ̀: и҆спросѝ на́мъ ѹ҆ хрⷭ҇та̀ бг҃а бл҃года́ть просвѣща́ющꙋю и҆ ѡ҆свѧща́ющꙋю на́съ, да є҆́ю ѡ҆сѣнѧ́еми, въ вѣ́рѣ и҆ бл҃гоче́стїи, въ по́двизѣхъ же любвѐ и҆ самоѿверже́нїѧ преꙋспѣва́ти бꙋ́демъ, и҆ бли̑жнимъ слꙋжи́ти нелѣ́ностнѡ потщи́мсѧ, твоегѡ̀ человѣколю́бїѧ ѡ҆́бразъ па́мѧтꙋюще. Ты̀, ѽ ст҃а́ѧ марі́е, бо́дреннѡ бл҃года́тїю бж҃їею житїѐ на землѝ прете́кши, во ѡ҆би́тєли нбⷭ҇ныѧ ра́дꙋющисѧ ѿшла̀ є҆сѝ: молѝ ѹ҆̀бо хрⷭ҇та̀ сп҃са, да и҆ на́съ сподо́битъ стра́нствїе на́ше въ се́й ю҆до́ли пла́ча непреткнове́ннѡ соверши́ти и҆ въ ми́рѣ и҆ покаѧ́нїи житїѐ на́ше сконча́ти, да та́кѡ во свѧ́тости на землѝ пожи́вше, вѣ́чныѧ бл҃же́нныѧ жи́зни на нб҃сѝ сподо́бимсѧ и҆ та́мѡ съ тобо́ю и҆ всѣ́ми ст҃ы́ми вкꙋ́пѣ восхва́лимъ трⷪ҇цꙋ нераздѣ́льнꙋю и҆ воспои́мъ є҆ди́но бж҃ество̀ ѻ҆ц҃а̀ и҆ сн҃а и҆ дх҃а всест҃а́гѡ во вѣ́ки вѣкѡ́въ.

## Мл҃тва в҃:

<versal data-diacritics="true">Ѽ</versal> ст҃а́ѧ мѷроно́сице, равноапⷭ҇льнаѧ магдали́но марі́е! Ты̀ те́плою любо́вїю твое́ю ко хрⷭ҇тꙋ̀ бг҃ꙋ ѕлы̑ѧ кѡ́зни вра̑жїѧ попра́ла є҆сѝ, и҆ безцѣ́нный би́серъ хрⷭ҇та̀ ѡ҆брѣ́тши, црⷭ҇тва нбⷭ҇нагѡ дости́гла є҆сѝ. Сегѡ̀ ра́ди къ тебѣ̀ припа́даю ѹ҆миле́нною дꙋше́ю, и҆ сокрꙋше́ннымъ се́рдцемъ вопїю́ ти: при́зри съ высоты̀ нбⷭ҇ныѧ на мѧ̀, грѣхо́вными и҆скꙋше́ньми бори́маго: ви́ждь, ко́ль мно́гими грѣхи̑ и҆ бѣда́ми на всѧ́къ де́нь вра́гъ мѧ̀ запина́етъ, поги́бели моеѧ̀ и҆скі́й. Тѣ́мже, ѽ сла́внаѧ и҆ всехва́льнаѧ ѹ҆чени́це хрⷭ҇то́ва марі́е, ѹ҆молѝ возлю́бленнаго тобо́ю и҆ возлюби́вшаго тѧ̀ хрⷭ҇та̀ бг҃а, да пода́стъ мѝ ѡ҆ставле́нїе мно́гихъ мои́хъ прегрѣше́нїй, да ѹ҆крѣпи́тъ мѧ̀ бл҃года́тїю свое́ю тре́звеннѡ и҆ бо́дреннѡ ше́ствовати пꙋте́мъ ст҃ы́хъ є҆гѡ̀ за́повѣдей и҆ хра́мъ дх҃а ст҃а́гѡ мѧ̀ да содѣ́лаетъ: да та́кѡ многотрꙋ́дное житїѐ моѐ на землѝ сконча́въ, во свѣ̑тлыѧ и҆ бл҃жє́нныѧ ѡ҆би́тєли раѧ̀ нбⷭ҇нагѡ всели́тисѧ сподо́блюсѧ, и҆дѣ́же ты̀ со всѣ́ми ст҃ы́ми ра́достнѡ славосло́виши є҆диносꙋ́щнꙋю трⷪ҇цꙋ, ѻ҆ц҃а̀ и҆ сн҃а и҆ дх҃а всест҃а́го, во вѣ́ки вѣкѡ́въ.

## Тропа́рь, гла́съ а҃:

<red>Х</red>рⷭ҇тꙋ̀ на́съ ра́ди ѿ дв҃ы ро́ждшемꙋсѧ, чтⷭ҇на́ѧ магдали́но марі́е, послѣ́довала є҆сѝ, тогѡ̀ ѡ҆правда́нїѧ и҆ зако́ны хранѧ́щи: тѣ́мже дне́сь всест҃ꙋ́ю твою̀ па́мѧть пра́зднꙋюще, грѣхѡ́въ разрѣше́нїе мл҃твами твои́ми прїе́млемъ.
