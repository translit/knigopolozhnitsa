---
title: "І҆ꙋ́нїа л҃"
navigation:
  key: prayers-saintsmayaug-58
  title: "І҆ꙋ́нїа л҃"
  parent: prayers-saintsmayaug
  order: 58
type: "prayer"
---

## І҆ꙋ́нїа л҃.

## Мл҃твы прпⷣбномꙋ петрꙋ̀, царе́вичꙋ ѻ҆рды́нскомꙋ, росто́вскомꙋ чꙋдотво́рцꙋ, и҆з̾ а҆ка́ѳїста.



## Мл҃тва а҃:

<versal data-diacritics="true">Ѽ</versal> прпⷣбне пе́тре царе́вичꙋ, росто́вскїй чꙋдотво́рче! Ꙗ҆́коже нѣ́когда и҆з̾ мра́ка ꙗ҆зы́ческагѡ во свѣ́тъ є҆ѵⷢ҇льскагѡ ѹ҆че́нїѧ гдⷭ҇ь тѧ̀ призва̀, та́кѡ и҆ ны́нѣ ѹ҆молѝ є҆го̀, да и҆ на́съ, по неизрече́ннѣй свое́й бл҃гости и҆ чл҃вѣколю́бїю, и҆́зьметъ и҆з̾ тьмы̀ грѣхо́вныѧ, и҆ сердца̀ на̑ша къ дѣ́ланїю є҆гѡ̀ бж҃е́ственныхъ за́повѣдей да ѡ҆сїѧ́етъ. И҆ ꙗ҆́коже мѧте́жа мїрски́хъ волне́нїй и҆збѣ́глъ є҆сѝ и҆ а҆гг҃лоподо́бнагѡ безпеча́льнагѡ житїѧ̀ сподо́билсѧ є҆сѝ дости́гнꙋти, та́кѡ пода́ждь и҆ на́мъ грѣ̑шнымъ пꙋчи́нꙋ мо́рѧ сегѡ̀, страстьмѝ вла́емагѡ, безмѧте́жнѡ преплы́ти, и҆мꙋ́щымъ тѧ̀, ѻ҆́тче, ѡ҆ гдⷭ҇ѣ на́шемъ ко́рмчаго, и҆ та́кѡ чи́стымъ покаѧ́нїемъ ко приста́нищꙋ сп҃се́нїѧ вѣ́чнагѡ дости́гнꙋти на́съ сподо́би. И҆ ꙗ҆́коже и҆мѣ́лъ є҆сѝ споспѣ́шники тебѣ̀ верхѡ́вныѧ а҆пⷭ҇лы петра̀ и҆ па́ѵла въ созида́нїи ѡ҆би́тели твоеѧ̀, та́кѡ и҆ ны́нѣ тѣ́хъ по́мощь на́мъ недостѡ́йнымъ и҆спросѝ, вкꙋ́пе съ ни́ми ѡ҆ на́съ хрⷭ҇та̀ ѹ҆молѧ́ѧ. Вѣ́рꙋемъ бо, ꙗ҆́кѡ а҆́ще мо́щи твоѧ̑ ст҃ы̑ѧ и҆ сокровє́ны въ землѝ, но дꙋ́хомъ твои́мъ со и҆збра́нными бж҃їими на нб҃сѝ ца́рствꙋеши: и҆схода́тайствꙋй ѹ҆̀бо, да и҆ на́мъ грѣ̑шнымъ мл҃твами твои́ми ѿве́рзетсѧ две́рь црⷭ҇твїѧ нбⷭ҇нагѡ на вѣ́ки вѣкѡ́въ.

## Мл҃тва в҃:

<versal data-diacritics="true">Ѽ</versal> прпⷣбне ѻ҆́тче, пе́тре царе́вичꙋ! Ты̀ дꙋше́ю на нб҃сѝ прⷭ҇то́лꙋ бж҃їю предстои́ши и҆ трⷪ҇чныѧ сла́вы наслажда́ешисѧ, тѣ́ломъ же на землѝ въ бж҃е́ственнѣмъ хра́мѣ се́мъ почива́еши и҆ да́нною тѝ свы́ше бл҃года́тїю разли̑чнаѧ чꙋдеса̀ и҆сточа́еши. При́зри ми́лостивымъ ѻ҆́комъ на предстоѧ́щыѧ честнѣ́й ра́цѣ твое́й лю́ди и҆ просѧ́щыѧ ѹ҆ми́льнѡ твоеѧ̀ по́мощи. Се́ бо мы̀ безмѣ́рными согрѣшє́нїи пра́ведный гнѣ́въ бж҃їй на себѐ наведо́хомъ, и҆ всѧ́кїѧ ми́лости недосто́йни сотвори́хомсѧ: тѣ́мже не смѣ́юще возвестѝ ѻ҆че́съ на́шихъ къ высотѣ̀ нбⷭ҇нѣй, нижѐ вознестѝ моле́бный гла́съ ко гдⷭ҇ꙋ, се́рдцемъ сокрꙋше́ннымъ и҆ дꙋ́хомъ смире́ннымъ тебѐ въ хода́тайство и҆ на по́мощь призыва́емъ. И҆спросѝ ѹ҆ гдⷭ҇а сла́вы бл҃гочести́вѣйшемꙋ, самодержа́внѣйшемꙋ, вели́комꙋ госꙋда́рю на́шемꙋ, і҆мпера́торꙋ нїкола́ю а҆леѯа́ндровичꙋ и҆ всемꙋ̀ ца́рствꙋющемꙋ є҆гѡ̀ до́мꙋ и҆ во́инствꙋ на врагѝ побѣ́дꙋ, здра́вїе же и҆ сп҃се́нїе, долготꙋ̀ лѣ́тъ во дне́хъ и҆́хъ, цр҃кви бл҃гостоѧ́нїе, воздꙋ́ха бл҃горастворе́нїе, землѝ плодоно́сїе. И҆зба́ви же всѣ́хъ, вѣ́рою несꙋмнѣ́нною къ бг҃ꙋ приходѧ́щихъ и҆ къ ра́цѣ моще́й твои́хъ притека́ющихъ, ѿ всѧ́кихъ бѣ́дъ дꙋше́вныхъ и҆ тѣле́сныхъ: бꙋ́ди печа̑льнымъ ѹ҆тѣ́шитель, недꙋ́гꙋющымъ вра́чь, напа́ствꙋємымъ помо́щникъ, вдови́цамъ застꙋ́пникъ, си̑рымъ защи́тникъ, младе́нцємъ пита́тель, ста̑рымъ ѹ҆крѣпи́тель, стра́нствꙋющымъ пꙋтево́ждь, пла́вающымъ ко́рмчїй, и҆ и҆схода́тайствꙋй всѣ̑мъ, твоеѧ̀ по́мощи тре́бꙋющымъ, всѧ̑ ко сп҃се́нїю полє́знаѧ. Ꙗ҆́кѡ да твои́ми мл҃твами наставлѧ́еми, пꙋ́ть маловре́меннагѡ житїѧ̀ на́шегѡ на землѝ безбѣ́днѡ соверши́мъ, и҆ вѣ́чный поко́й на нб҃сѝ ѹ҆лꙋчи́вше, просла́вимъ кꙋ́пнѡ съ тобо́ю всѣ́хъ бл҃ги́хъ пода́телѧ, въ трⷪ҇цѣ сла́вимаго бг҃а, ѻ҆ц҃а̀ и҆ сн҃а и҆ ст҃а́го дх҃а, ны́нѣ и҆ при́снѡ и҆ во вѣ́ки вѣкѡ́въ.
