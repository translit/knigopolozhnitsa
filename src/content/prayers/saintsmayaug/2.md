---
title: "Ма́їа а҃"
navigation:
  key: prayers-saintsmayaug-2
  title: "Ма́їа а҃"
  parent: prayers-saintsmayaug
  order: 2
type: "prayer"
---

## Ма́їа а҃.

## Мл҃тва ст҃о́мꙋ сщ҃енномч҃нкꙋ мака́рїю, митрополі́тꙋ кі́евскомꙋ, что́маѧ въ цр҃кви мѣсте́чка скрыга́лова, ми́нскїѧ є҆па́рхїи:

<versal>В</versal>лⷣко гдⷭ҇и бж҃е на́шъ! Неизрече́ннымъ твои́мъ промышле́нїемъ и҆ мно́гою бл҃года́тїю, пред̾ꙋставлѧ́ѧ ст҃ы̑ѧ своѧ̑, и҆змла́да бг҃оꙋго́дное житїѐ и҆збра́ннагѡ во і҆ера́рсѣхъ, ди́внагѡ въ мч҃нцѣхъ пред̾ꙋвѣ́дый, сего̀, ꙗ҆́кѡ ст҃и́тельство свѧ́то, всесожже́нїе слове́сное, и҆́стиннаго є҆ѵⷢ҇лїю хрⷭ҇то́вꙋ послѣ́дователѧ просла́вилъ є҆сѝ, прейти́ же пꙋ́ть страда́нїѧ и҆ сме́ртнꙋю ѿ рꙋ́къ а҆га́рѧнскихъ и҆спи́ти ча́шꙋ того̀ сподо́билъ є҆сѝ. Тѣ́мже тогѡ̀ ст҃ꙋ́ю дꙋ́шꙋ ꙗ҆́кѡ всепло́дїе же́ртвенное въ вы̑шнїѧ ѡ҆би́тєли прїѧ́лъ є҆сѝ, и҆дѣ́же со дерзнове́нїемъ предстоѧ̀ и҆ въ ли́цѣ ст҃ы́хъ водворѧ́ѧсѧ, сщ҃енномч҃нкъ мака́рїй да помина́етъ и҆ на́съ, всечестны̑мъ моще́мъ тогѡ̀ покланѧ́ющихсѧ. Є҆́й, моли́сѧ, ѻ҆́тче сщ҃е́ннѣйшїй, во є҆́же и҆зба́витисѧ на́мъ ѿ вра̑гъ ви́димыхъ и҆ неви́димыхъ и҆ полꙋчи́ти бл҃года́ть и҆ млⷭ҇ть ѿ гдⷭ҇а, є҆мꙋ́же со ѻ҆ц҃е́мъ и҆ ст҃ы́мъ дх҃омъ сла́ва, че́сть и҆ поклоне́нїе во вѣ́ки вѣкѡ́въ.
