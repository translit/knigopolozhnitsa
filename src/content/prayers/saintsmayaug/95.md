---
title: "А҆́ѵгꙋста а҃і"
navigation:
  key: prayers-saintsmayaug-95
  title: "А҆́ѵгꙋста а҃і"
  parent: prayers-saintsmayaug
  order: 95
type: "prayer"
---

## А҆́ѵгꙋста а҃і.

## Мл҃твы прпⷣбномꙋ ѳео́дѡрꙋ, кнѧ́зю ѻ҆стро́жскомꙋ, во и҆́ноцѣхъ ѳеодо́сїю, кі́ево-пече́рскомꙋ чꙋдотво́рцꙋ, и҆з̾ слꙋ́жбы.



## Мл҃тва а҃:

<versal>В</versal>о́инствованїе земно́е на дꙋхо́внꙋю бра́нь преложивы́й и҆ ѡ҆ лю́дехъ твои́хъ до́брое попече́нїе показа́вый, бл҃же́нне ѳео́дѡре прпⷣбне! Къ тебѣ̀ во смѧте́нїи серде́цъ на́шихъ дне́сь прибѣга́емъ, и҆ твоеѧ̀ по́мощи странѣ̀ на́шей и҆ дꙋша́мъ на́шымъ смире́ннѡ проси́ти дерза́емъ. Вѣ́мы, ѹ҆го́дниче бж҃їй, ꙗ҆́кѡ малодꙋ́шїе на́ше и҆ лѣ́ность дꙋхо́внаѧ дале́че ѿ твоеѧ̀ па́жити ны̀ ѿрѣва́етъ и҆ всѧ́кагѡ ѡ҆мерзѣ́нїѧ достѡ́йны ны̀ содѣ́ловаетъ: но милосе́рдїе твоѐ ко врагѡ́мъ и҆ преда́телємъ твои̑мъ помина́юще, и҆̀мже па́ки защи́тникъ ꙗ҆ви́лсѧ є҆сѝ, ра́внагѡ милосе́рдїѧ твоегѡ̀ и҆ на́мъ недостѡ́йнымъ мо́лимъ. Ты̀ ѹ҆́бѡ, ѹ҆го́дниче хрⷭ҇то́въ, ѿ а҆га́рѧнъ разоре́ннꙋю зе́млю на́шꙋ и҆ ѿ и҆новѣ́рныхъ подавлѧ́емꙋ, жа́лостїю и҆ любо́вїю ѡ҆б̾е́млѧ, па́ки къ бо́дренномꙋ житїю̀ вѣ̑рныѧ призва́лъ є҆сѝ, є҆ли́кѡ во́инскими побѣ́дами, толи́кѡ и҆ мл҃твою и҆ ѡ҆́бразомъ житїѧ̀ твоегѡ̀ а҆́ки свѣ́щникъ златы́й блиста́ѧсѧ: ты̀, мїрска́гѡ житїѧ̀ сꙋетꙋ̀ ѡ҆ста́вль, са́мъ ѹ҆́бѡ ѡ҆ дꙋшѝ твое́й попече́нїю въ пеще́рнѣмъ ѹ҆едине́нїи преда́лсѧ є҆сѝ, земли́ же на́шеѧ попече́нїе и҆ и҆сцѣле́нїе сла́вномꙋ ро́дꙋ твоемꙋ̀ заповѣ́далъ є҆сѝ, и҆ та́кѡ предѣ́лъ тво́й є҆щѐ на двѣ́стѣ лѣ́тъ и҆ вѧ́щше по кончи́нѣ твое́й ѿ сѣте́й є҆реті́ческихъ ѡ҆гради́лъ є҆сѝ. Ты̀ и҆ дале́че сꙋ́щее є҆динокро́вное на́мъ пле́мѧ че́шское ко правосла́внѣй вѣ́рѣ приближа́ти тща́лсѧ є҆сѝ и҆ ѿ латі́нскагѡ наше́ствїѧ ѡ҆гражда́лъ є҆сѝ. Ты̀ и҆ ны́нѣ, на нб҃сѣ́хъ дꙋше́ю со а҆́гг҃лы водворѧ́ѧсѧ, нетлѣ́ннымъ же тѣ́ломъ посредѣ̀ на́съ почива́ѧ, не ѿри́ни на́шѧ гла́сы скѡ́рбныѧ, но моли́твенный пла́чь согрѣша́ющихъ сынѡ́въ землѝ на́шеѧ ѹ҆слы́ши. Согрѣши́хомъ бо и҆ непра́вдовахомъ и҆ ѿ завѣ̑тъ бж҃їихъ ѿстꙋпи́хомъ, въ развращє́нныѧ ѡ҆бы̑чаи ѕлѣ̀ впадо́хомъ, и҆ є҆́же є҆ди́но на потре́бꙋ є҆́сть, дꙋ́шъ на́шихъ сп҃се́нїе въ небреже́нїи ѡ҆ста́вихомъ. Тебѣ̀ въ бз҃ѣ пра́вда и҆ сла́ва, ѻ҆́тче прпⷣбне, на́мъ же стыдѣ́нїе лица̀. Ѻ҆ба́че є҆ли́кѡ грѣ́шнѣшїи ꙗ҆ви́хомсѧ, толи́кѡ вѧ́щшагѡ сострада́нїѧ твоегѡ̀ тре́бꙋемъ и҆ въ покаѧ́нїи зове́мъ тѝ си́це: твоеѧ̀ неистощи́мыѧ любвѐ лꙋчꙋ̀ на́мъ низпослѝ: гнѣ́въ бж҃їй, пра́веднѡ на ны̀ дви́жимый, мл҃твою твое́ю ѡ҆ на́съ ѿведѝ, сп҃си́тельнꙋю бл҃года́ть є҆гѡ̀ къ на́мъ недостѡ́йнымъ предста́тельствомъ твои́мъ низведѝ, и҆ ѡ҆ грѣхо́вныѧ бе́здны къ высотѣ̀ покаѧ́нїѧ на́съ возведѝ, да та́кѡ и҆ мы̀ житїѐ своѐ и҆спра́вити потщи́мсѧ, крѣ́пость землѝ на́шеѧ па́ки ѡ҆бновлѧ́ти на́чнемъ, враги́ же вѣ́ры хрⷭ҇то́вы и҆ ѕлы̑ѧ преле́стники безбоѧ́зненнѡ ѿража́ти сло́вомъ и҆ житїе́мъ возревнꙋ́емъ, и҆ сп҃си́телѧ на́шего со всѣ́ми ст҃ы́ми бл҃года́рнѡ воспѣва́ти бꙋ́демъ, сла́вѧще є҆го̀, со ѻ҆ц҃е́мъ и҆ ст҃ы́мъ дх҃омъ, во вѣ́ки вѣкѡ́въ.

## Мл҃тва в҃:

<versal data-diacritics="true">Ѽ</versal> прпⷣбне ѻ҆́тче ѳео́дѡре, землѝ волы́нскїѧ похвало̀ и҆ прибѣ́жище, ст҃ы́ѧ же ла́ѵры пече́рскїѧ сла́во и҆ ѹ҆краше́нїе! При́зри на предстоѧ́щыѧ лю́ди, твоеѧ̀ по́мощи съ вѣ́рою просѧ́щыѧ и҆ согрѣшє́нїѧ своѧ̑ тебѣ̀ и҆сповѣ́дающыѧ: прїимѝ тѣ́хъ ѹ҆сє́рдныѧ мл҃твы, и҆ ѿ всѧ́кїѧ ско́рби и҆ нꙋ́жды предста́тельствомъ твои́мъ и҆зба́ви. Помозѝ на́мъ, ѹ҆го́дниче бж҃їй, въ ми́рѣ и҆ покаѧ́нїи житїѐ на́ше здѣ̀ проводи́ти, во бл҃гополꙋ́чїи па́мѧтованїе ѡ҆ за́повѣдехъ бж҃їихъ всемѣ́рнѡ храни́ти, въ бѣда́хъ же ѿ ро́пота и҆ ѹ҆ны́нїѧ ѡ҆гражда́тисѧ: ѻ҆ба́че и҆ по́мысломъ лꙋ́чшимъ сердца̀ на̑ша и҆спо́лни, да твоегѡ̀ бл҃госе́рдїѧ и҆ ꙗ҆́же ѡ҆ вѣ́рѣ ре́вности подража́тєли бы́вше, ѻ҆́ныхъ сподо́бимсѧ вѣ́чныхъ бла̑гъ, и҆́миже дне́сь ѹ҆краша́ѧсѧ, мл҃твы ѡ҆ сп҃се́нїи на́шемъ возно́сиши ко гдⷭ҇ꙋ, є҆мꙋ́же сла́ва подоба́етъ, ѻ҆ц҃ꙋ̀ и҆ сн҃ꙋ и҆ ст҃о́мꙋ дх҃ꙋ, ны́нѣ и҆ при́снѡ и҆ во вѣ́ки вѣкѡ́въ.

## Тропа́рь, гла́съ з҃:

<red>П</red>реѡбрази́лъ є҆сѝ земна́гѡ кнѧже́нїѧ сла́вꙋ во и҆́ночества ѡ҆́бразъ смире́ный, и҆ вмѣ́стѡ врагѡ́въ ви́димыхъ на неви̑димыѧ ѡ҆полчи́лсѧ є҆сѝ, и҆ ѻ҆бою̀ побѣди́тель красе́нъ ꙗ҆влѧ́ѧсѧ, є҆ди́нъ ѿ чꙋдотво́рєцъ пече́рскихъ показа́лсѧ є҆сѝ: тѣ́мже и҆ на́мъ ре́вности бж҃їѧ да́ръ и҆спросѝ, братолю́бїемъ сердца̀ на̑ша просвѣтѝ, и҆ ко сп҃се́нїю вѣ́чномꙋ стєзѝ на́шѧ, ѳео́дѡре бл҃же́нне, напра́ви.
