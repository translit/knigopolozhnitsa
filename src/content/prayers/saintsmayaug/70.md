---
title: "І҆ꙋ́лїа і҃"
navigation:
  key: prayers-saintsmayaug-70
  title: "І҆ꙋ́лїа і҃"
  parent: prayers-saintsmayaug
  order: 70
type: "prayer"
---

## І҆ꙋ́лїа і҃.

## Мл҃тва прпⷣбномꙋ а҆нтѡ́нїю пече́рскомꙋ, и҆̀же въ кі́евѣ, и҆з̾ а҆ка́ѳїста прпⷣбномꙋ:

<versal data-diacritics="true">Ѽ</versal> до́брый на́шъ па́стырю и҆ наста́вниче, приснопомина́емый и҆́нокѡвъ рѡссі́йскихъ первонача́льниче, прпⷣбне и҆ бг҃оно́сне ѻ҆́тче на́шъ а҆нтѡ́нїе! Ты̀ горѣ̀ на нб҃сѝ пребыва́еши, мы́ же на землѝ ни́зꙋ, ѹ҆дале́ни сꙋ́ще ѿ тебє̀ не толи́кѡ мѣ́стомъ, є҆ли́кѡ грѣхо́вною нечистото́ю на́шею. Ѻ҆ба́че, ѻ҆те́ческꙋю любо́вь твою̀ къ лю́демъ тѝ срѡ́днымъ па́мѧтꙋюще, припа́даемъ и҆ мо́лимсѧ тебѣ̀ со ѹ҆миле́нїемъ и҆ вѣ́рою: помозѝ на́мъ грѣ̑шнымъ ѡ҆чи́ститисѧ покаѧ́нїемъ и҆ достѡ́йнымъ бы́ти поми́лованїѧ и҆ проще́нїѧ ѿ гдⷭ҇а и҆ созда́телѧ на́шегѡ. Ѹ҆молѝ є҆гѡ̀ бл҃гость дарова́ти на́мъ вели̑кїѧ и҆ бога̑тыѧ ми́лѡсти: землѝ плодоно́сїе, воздꙋ́ха бл҃горастворе́нїе, ми́ръ глꙋбо́къ, братолю́бїе и҆́скреннее, бл҃гоче́стїе нелицемѣ́рное, жите́йскихъ потре́бъ дово́льство, и҆ да не во ѕло̀ ѡ҆брати́мъ бл҃га̑ѧ, дарꙋ́ємаѧ на́мъ ѿ щедрода́тельныѧ є҆гѡ̀ десни́цы, но во сла́вꙋ и҆́мене є҆гѡ̀ ст҃а́гѡ и҆ во сп҃се́нїе на́ше. Сохранѝ, ѹ҆го́дниче бж҃їй, предста́тельствомъ твои́мъ ст҃ы́мъ, во здра́вїи и҆ долгоде́нствїи бл҃говѣ́рнаго госꙋда́рѧ на́шего, і҆мпера́тора нїкола́ѧ а҆леѯа́ндровича всеѧ̀ рѡссі́и, и҆ ве́сь ца́рствꙋющїи до́мъ є҆гѡ̀, покорѧ́ѧ под̾ но́зѣ є҆гѡ̀ всѧ̑ врагѝ и҆ сꙋпоста́ты. Соблюдѝ, чꙋдотво́рче ст҃ы́й, бл҃гомо́щными твои́ми мл҃твами ца́рствꙋющыѧ гра́ды, ѡ҆би́тель твою̀ и҆ всю̀ странꙋ̀ правосла́вно-рѡссі́йскꙋю невреди̑мы ѿ всѧ́кагѡ ѕла̀: и҆ всѧ̑ лю́ди, во ѡ҆би́тели твое́й жи́тельствꙋющыѧ и҆ на поклоне́нїе въ ню̀ приходѧ́щыѧ, ѡ҆сѣнѝ нбⷭ҇нымъ твои́мъ бл҃гослове́нїемъ, и҆ въ ско́рбехъ, бѣда́хъ и҆ болѣ́знехъ ѹ҆тѣше́нїе, и҆збавле́нїе и҆ и҆сцѣле́нїе и҆̀мъ пода́ждь: да бл҃года́рнѡ сла́вимъ, хва́лимъ и҆ велича́емъ просла́вльшаго тѧ̀ гдⷭ҇а, чрез̾ тебѐ ди́внѡ на́мъ бл҃годѣ́тельствꙋющаго, безнача́льнаго ѻ҆ц҃а̀, є҆диноро́днаго є҆гѡ̀ сн҃а и҆ є҆диносꙋ́щнаго є҆гѡ̀ дх҃а, трⷪ҇цꙋ живонача́льнꙋю и҆ нераздѣ́льнꙋю, и҆ твоѐ ст҃о́е застꙋпле́нїе, во вѣ́ки вѣкѡ́въ.

## Тропа́рь, гла́съ д҃:

<red>Ѿ</red> мїрска́гѡ мѧте́жа и҆зше́дъ, ѿверже́нїемъ же мі́ра є҆ѵⷢ҇льски хрⷭ҇тꙋ̀ послѣ́довалъ є҆сѝ: и҆ равноа́гг҃льное житїѐ пожи́въ, въ ти́хое приста́нище ст҃ы́ѧ горы̀ а҆ѳѡ́на дости́глъ є҆сѝ, ѿѻнꙋ́дꙋже бл҃гослове́нїемъ ѻ҆тцє́въ въ го́рꙋ кі́ева прише́дъ, и҆ та́мѡ трꙋдолю́бнѡ жи́знь соверши́въ, ѻ҆те́чество твоѐ просвѣти́лъ є҆сѝ, и҆ мно́жествꙋ мона́шествꙋющихъ стезю̀ ведꙋ́щꙋю къ нбⷭ҇номꙋ црⷭ҇твїю показа́въ, хрⷭ҇тꙋ̀ сїѧ̑ приве́лъ є҆сѝ: є҆го́же молѝ, а҆нтѡ́нїе прпⷣбне, да сп҃се́тъ дꙋ́шы на́шѧ.
