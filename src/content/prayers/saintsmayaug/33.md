---
title: "Въ пра́здникъ вознесе́нїѧ гдⷭ҇нѧ и҆ во вторы́й пѧто́къ по к҃ѳ днѝ і҆ꙋ́нїа"
navigation:
  key: prayers-saintsmayaug-33
  title: "Въ пра́здникъ вознесе́нїѧ гдⷭ҇нѧ и҆ во вторы́й пѧто́къ по к҃ѳ днѝ і҆ꙋ́нїа"
  parent: prayers-saintsmayaug
  order: 33
type: "prayer"
---

## Въ пра́здникъ вознесе́нїѧ гдⷭ҇нѧ и҆ во вторы́й пѧто́къ по к҃ѳ днѝ і҆ꙋ́нїа.

## Мл҃тва прпⷣбномꙋ а҆нтѡ́нїю лео́хновскомꙋ:

<versal data-diacritics="true">Ѽ</versal> прпⷣбне ѻ҆́тче на́шъ а҆нтѡ́нїе! Ты̀ ѿ ю҆́ности твоеѧ̀ пꙋте́мъ крⷭ҇та̀ ше́ствовати возлюби́лъ є҆сѝ, въ мл҃твахъ и҆ трꙋдѣ́хъ, въ поще́нїихъ и҆ бдѣ́нїи и҆ въ безмо́лвїи на всѧ́кїй де́нь и҆ ча́съ неꙋсы́пнѡ подвиза́ѧсѧ и҆ вѣ́рный ѡ҆́бразъ врꙋче́ннѣй тебѣ̀ ѿ гдⷭ҇а бра́тїи быва́ѧ: тѣ́мже и҆ всего̀ себѐ въ же́ртвꙋ жи́вꙋ, свѧ́тꙋ и҆ бл҃гоꙋго́днꙋ є҆мꙋ̀ прине́съ, толи́кихъ чꙋде́съ дарова́нїѧ ѿ негѡ̀ сподо́билсѧ є҆сѝ, ꙗ҆́кѡ и҆ стїхі́амъ повелѣва́ти, болѣ̑зни тѣлє́сныѧ и҆ дꙋшє́вныѧ ѿгонѧ́ти, ѡ҆ цр҃кви и҆ ѻ҆те́чествѣ на́шемъ во бл҃го́е призира́ти и҆ промышлѧ́ти. Є҆гда́ же по кончи́нѣ твое́й возлю́бленное тобо́ю и҆ бл҃гоꙋстро́енное мѣ́сто сїѐ врагѡ́въ безбо́жныхъ ѕлодѣ́йствїемъ разоре́нїю и҆ запꙋстѣ́нїю пре́дано бы́сть, хра́мъ же и҆ ѡ҆би́тель ѻ҆гне́мъ сожже́ни, и҆ бра́тїѧ мече́мъ посѣче́ни бы́ша, ты̀, ве́лїе дерзнове́нїе къ цр҃ю̀ нбⷭ҇номꙋ и҆мѣ́ѧ, па́ки хода́тайствомъ твои́мъ возсозда́тисѧ хра́мꙋ семꙋ̀, є҆ще́ же и҆ моще́мъ твои̑мъ ст҃ы̑мъ, ꙗ҆́кѡ сокро́вищꙋ многоцѣ́нномꙋ, въ не́мъ положи́тисѧ сотвори́лъ є҆сѝ. Тѣ́мже и҆ мы̀, съ вѣ́рою стека́ющесѧ во хра́мъ се́й и҆ сщ҃е́ннꙋю ра́кꙋ твою̀ любе́знѡ цѣлꙋ́юще, мо́лимъ тѧ̀, и҆звѣ́стный на́шъ хода́таю: не преста́й молѧ́сѧ ко гдⷭ҇ꙋ бг҃ꙋ на́шемꙋ ѡ҆ соверша́ющихъ па́мѧть твою̀, да погаси́тъ ѻ҆́нъ росо́ю бл҃года́ти своеѧ̀ пла́мень страсте́й на́шихъ, да ѹ҆крѣпи́тъ и҆ препоѧ́шетъ ны̀ си́лою свое́ю свы́ше на ви̑димыѧ и҆ неви̑димыѧ врагѝ на́шѧ, ѿ всѧ́кихъ недꙋ́гѡвъ дꙋше́вныхъ и҆ тѣле́сныхъ на́съ и҆збавлѧ́ѧ и҆ ѿ всѣ́хъ ѕѡ́лъ сохранѧ́ѧ: па́че же да ѹ҆крѣпи́тъ и҆ да возвы́ситъ бл҃гослове́нное ца́рство пома́заннагѡ своегѡ̀, бл҃гочести́вѣйшагѡ, самодержа́внѣйшагѡ і҆мпера́тора на́шегѡ нїкола́ѧ а҆леѯа́ндровича, вѣ́рою и҆ бл҃гоче́стїемъ ѹ҆твержда́ѧ, и҆́стиною и҆ пра́вдою сїѐ ѹ҆строѧ́ѧ, и҆з̾ѻби́лїемъ бла̑гъ и҆ сла́вою вѣнча́ѧ, ми́ромъ же и҆ бл҃гостоѧ́нїемъ ѡ҆гражда́ѧ: да та́кѡ мы̀ всѝ, ми́рнѡ и҆ безмѧте́жнѡ пребыва́юще во всѧ́комъ бл҃гоче́стїи и҆ чистотѣ̀, вкꙋ́пѣ просла́вимъ прест҃о́е и҆́мѧ ѻ҆ц҃а̀ и҆ сн҃а и҆ ст҃а́гѡ дх҃а, и҆ твоѐ ми́лостивное ѡ҆ на́съ хода́тайство, ны́нѣ и҆ при́снѡ и҆ во вѣ́ки вѣкѡ́въ.
