---
title: "І҆ꙋ́лїа к҃ѕ"
navigation:
  key: prayers-saintsmayaug-82
  title: "І҆ꙋ́лїа к҃ѕ"
  parent: prayers-saintsmayaug
  order: 82
type: "prayer"
---

## І҆ꙋ́лїа к҃ѕ.

## Мл҃тва ст҃ѣ́й прпⷣбномч҃нцѣ параске́ѵѣ, и҆з̾ слꙋ́жбы со а҆ка́ѳїстомъ:

<versal data-diacritics="true">Ѽ</versal> ст҃а́ѧ и҆ многострада́льнаѧ прпⷣбномч҃нце параске́ѵо! Къ тебѣ̀ а҆́ки те́плѣй за ны̀ къ бг҃ꙋ моли́твенницѣ припа́даемъ и҆ приле́жнѡ мо́лимсѧ: ѹ҆молѝ гдⷭ҇а и҆ влⷣкꙋ на́шего проба́вити млⷭ҇ть свою̀ къ на́мъ недостѡ́йнымъ рабѡ́мъ є҆гѡ̀, дарова́ти же на́мъ дꙋше́вное и҆ тѣле́сное здра́вїе, землѝ плодоно́сїе, воздꙋ́ха бл҃горастворе́нїе. Во бл҃гоче́стїи хрⷭ҇тїа́нстѣмъ преꙋспѣ́ѧнїе, къ житїю̀ вре́менномꙋ нꙋ̑жнаѧ довѡ́льнаѧ, и҆ всѧ̑ ко сп҃се́нїю потрє́бнаѧ: да ми́рнѡ и҆ бл҃гоче́стнѡ пожи́вше, сподо́бимсѧ бл҃гꙋ́ю кончи́нꙋ хрⷭ҇тїа́нскꙋю ѹ҆лꙋчи́ти и҆ црⷭ҇твїе нбⷭ҇ное наслѣ́дити. Є҆́й, предста́тельнице на́ша бл҃га́ѧ! Не посрамѝ ѹ҆пова́нїѧ на́шегѡ, є҆́же по бз҃ѣ и҆ прест҃ѣ́й бцⷣѣ крѣ́пкѡ на тѧ̀ возлага́емъ, но бꙋ́ди на́мъ хода́таица во сп҃се́нїе, да сподо́бимсѧ вкꙋ́пѣ съ тобо́ю и҆ всѣ́ми ст҃ы́ми, въ ра́дости бл҃же́нства вѣ́чнагѡ, сла́вити во твое́мъ застꙋпле́нїи вели́кꙋю млⷭ҇ть бг҃а на́шегѡ, ѻ҆ц҃а̀ и҆ сн҃а и҆ ст҃а́гѡ дх҃а, ны́нѣ и҆ при́снѡ и҆ во вѣ́ки вѣкѡ́въ.

## Тропа́рь, гла́съ а҃:

<red>Т</red>ща́нїе и҆мꙋ́щи соѡбра́знѡ и҆́мени твоемꙋ̀, тезоимени́таѧ, равноиме́ннꙋю тебѣ̀ вѣ́рꙋ въ сожи́тельство и҆збра́ла є҆сѝ, параске́ѵо побѣдоно́снаѧ: тѣ́мже и҆злива́еши и҆сцѣлє́нїѧ и҆ мо́лишисѧ ѡ҆ дꙋша́хъ на́шихъ.
