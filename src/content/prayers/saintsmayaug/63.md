---
title: "І҆ꙋ́лїа г҃"
navigation:
  key: prayers-saintsmayaug-63
  title: "І҆ꙋ́лїа г҃"
  parent: prayers-saintsmayaug
  order: 63
type: "prayer"
---

## І҆ꙋ́лїа г҃.

## Мл҃тва ст҃ы̑мъ пра́вєднымъ і҆ѡа́ннꙋ и҆ ло́ггїнꙋ, ꙗ҆́рєнгскимъ чꙋдотво́рцємъ, что́маѧ въ цр҃кви ꙗ҆́ренгскагѡ прихо́да, а҆рхангелогоро́дскїѧ є҆па́рхїи:

<versal data-diacritics="true">Ѽ</versal> ст҃і́и и҆ пра́веднїи і҆ѡа́нне и҆ ло́ггїне, ѹ҆гѡ́дницы хрⷭ҇тѡ́вы и҆ чꙋдотво́рцы пресла́внїи! Вы̀, въ по́стничествѣ и҆ въ дѣ́лѣхъ бл҃гоче́стїѧ на землѝ подвиза́вшесѧ, бг҃ꙋ ѹ҆годи́сте, та́же ꙗ҆́кѡ два̀ свѣти̑ла свѣ̑тлаѧ по сме́рти въ мі́рѣ просїѧ́ли є҆стѐ, и҆ вѣ̑рныѧ всѧ̑ чꙋдесы̀ ва́шими а҆́ки свѣ́тлою лꙋче́ю просвѣща́ете. Тѣ́мже застꙋ̑пницы на́ши те́плїи на нб҃сѝ показа́стесѧ, и҆ ны́нѣ мнѡ́ги въ ско́рбехъ сꙋ́щыѧ, и҆ въ бѣда́хъ стра́ждꙋщыѧ, и҆ поги́бнꙋти и҆мꙋ́щыѧ, здра̑вы сохранѧ́ете мл҃твами ва́шими. И҆ ꙗ҆́коже пре́жде, де́рзостнѣ моще́й ва́шихъ коснꙋ́вшыѧсѧ внеза́пꙋ ѿри́нꙋвше и҆ разслабле́нїемъ наказа́вше, прикоснове́нїемъ ст҃ы́хъ моще́й ты̑ѧ поми́ловасте, та́кѡ и҆ додне́сь преди̑внаѧ чꙋдеса̀ во все́мъ мі́рѣ ѿ мѣ́ста положе́нїѧ многоцѣле́бныхъ моще́й ва́шихъ содѣ́ловаете. Сегѡ̀ ра́ди во ст҃ы́й хра́мъ ва́шъ приходѧ́щїи лю́дїе мо́лѧтсѧ, ко ст҃ы̑мъ моще́мъ ва́шымъ со бл҃гоговѣ́нїемъ и҆ стра́хомъ бж҃їимъ припа́дающе, и҆ про́сѧтъ полꙋчи́ти здра́вїе дꙋша́мъ и҆ тѣлесє́мъ свои̑мъ. Ны́нѣ ѹ҆̀бо, ѽ пребл҃же́ннїи ѹ҆гѡ́дницы хрⷭ҇тѡ́вы и҆ чꙋдотво́рцы пресла́внїи і҆ѡа́нне и҆ ло́ггїне, ѹ҆слы́шите моле́нїе на́съ грѣ́шныхъ, съ вѣ́рою ва́съ призыва́ющихъ: бꙋ́дите на́мъ помѡ́щницы ско́рїи и҆ покрови́телїе теплѣ́йшїи въ пꙋтеше́ствїи и҆ въ морепла́ванїи и҆ въ домо́внѣмъ пребыва́нїи: и҆ всѧ̑ правосла̑вныѧ хрⷭ҇тїа́ны мл҃твами ва́шими ѡ҆ст҃и́те, въ ми́рѣ и҆ тишинѣ̀ соблюди́те, и҆з̾ѻби́лїемъ всѧ́цѣмъ снабди́те, и҆ во все́мъ бл҃го́мъ жи́знь сїю̀ препроводи́ти предста́тельствы ва́шими къ бг҃ꙋ сподо́бите: да та́кѡ, мл҃твами ва́шими грѣхѡ́мъ на́шымъ проще́нїе полꙋчи́вше, црⷭ҇твїѧ нбⷭ҇нагѡ прича̑стницы бы́ти сподо́бимсѧ, бл҃года́тїю и҆ чл҃вѣколю́бїемъ бг҃а на́шегѡ, є҆мꙋ́же подоба́етъ всѧ́каѧ сла́ва, че́сть и҆ поклоне́нїе, ны́нѣ и҆ при́снѡ и҆ во вѣ́ки вѣкѡ́въ.
