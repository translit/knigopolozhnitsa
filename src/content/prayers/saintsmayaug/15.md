---
title: "Ма́їа г҃і"
navigation:
  key: prayers-saintsmayaug-15
  title: "Ма́їа г҃і"
  parent: prayers-saintsmayaug
  order: 15
type: "prayer"
---

## Ма́їа г҃і.

## Мл҃тва ст҃ѣ́й пра́веднѣй дѣ́вѣ глѷке́рїи, ꙗ҆́же въ новѣ́градѣ, что́маѧ въ новгоро́дской фло́ровской цр҃кви:

<versal data-diacritics="true">Ѽ</versal> бл҃же́ннаѧ дѣ́во глѷке́рїе, ѹ҆го́днице хрⷭ҇то́ва! Ѹ҆слы́ши на́съ грѣ́шныхъ, молѧ́щихсѧ тебѣ̀. Прїимѝ мл҃твꙋ на́шꙋ и҆ принесѝ ю҆̀ къ млⷭ҇тивомꙋ и҆ чл҃вѣколю́бцꙋ бг҃ꙋ, є҆мꙋ́же ты̀ ны́нѣ въ ра́дости ст҃ы́хъ и҆ съ ли̑ки а҆́гг҃лъ предстои́ши. Ѹ҆молѝ є҆гѡ̀ бл҃госе́рдїе, да не ѡ҆сꙋ́дитъ на́съ по беззако́нїємъ на́шымъ, но да сотвори́тъ съ на́ми по млⷭ҇ти свое́й: и҆ и҆спросѝ на́мъ ѹ҆ хрⷭ҇та̀ и҆ бг҃а на́шегѡ ми́рное и҆ безмѧте́жное житїѐ, здра́вїе дꙋше́вное и҆ тѣле́сное, землѝ бл҃гопло́дїе и҆ во все́мъ всѧ́кое и҆з̾ѻби́лїе и҆ бл҃годе́нствїе, и҆ да не во ѕло̀ ѡ҆брати́мъ бл҃га̑ѧ, дарꙋ́ємаѧ на́мъ ѿ всеще́драгѡ бг҃а, но во сла́вꙋ є҆гѡ̀ и҆ въ прославле́нїе твоегѡ̀ застꙋпле́нїѧ. Да́рꙋй на́мъ без̾ поро́ка прейтѝ по́прище вре́менныѧ жи́зни, и҆зба́ви на́съ ѿ воздꙋ́шныхъ мыта́рствъ и҆ наста́ви на́съ на пꙋ́ть ведꙋ́щїй къ селе́нїю пра́ведныхъ, и҆дѣ́же пра́зднꙋющихъ гла́съ непреста́нный, зрѧ́щихъ лица̀ бж҃їѧ добро́тꙋ неизрече́ннꙋю. Ѹ҆слы́ши моле́нїе на́ше, дѣ́во глѷке́рїе, и҆ молѝ непреста́ннѡ ѡ҆ на́съ всеси́льнаго бг҃а трїѷпоста́снаго, є҆мꙋ́же подоба́етъ всѧ́каѧ сла́ва, че́сть и҆ поклоне́нїе во вѣ́ки вѣкѡ́въ.

## Тропа́рь, гла́съ и҃:

<red>В</red>ы́шнїѧ красоты̀ жела́ющи, ни̑жнїѧ сла̑сти тѣлє́сныѧ дале́че ѿ себє̀ ѿри́нꙋла є҆сѝ, и҆ нестѧжа́нїе па́че сꙋ́етнагѡ мі́ра возлюби́вши, а҆́гг҃льское житїѐ провожда́ла є҆сѝ, глѷке́рїе, дѣ́во бл҃же́ннаѧ: молѝ хрⷭ҇та̀ бг҃а сп҃сти́сѧ дꙋша́мъ на́шымъ.
