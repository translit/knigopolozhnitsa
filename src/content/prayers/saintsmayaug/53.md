---
title: "І҆ꙋ́нїа к҃є"
navigation:
  key: prayers-saintsmayaug-53
  title: "І҆ꙋ́нїа к҃є"
  parent: prayers-saintsmayaug
  order: 53
type: "prayer"
---

## І҆ꙋ́нїа к҃є.

## Мл҃тва ст҃ы̑мъ бл҃говѣ̑рнымъ кнѧ́зю петрꙋ̀ и҆ кнѧги́нѣ феврѡ́нїи, мꙋ́рѡмскимъ чꙋдотво́рцємъ, и҆з̾ а҆ка́ѳїста:

<versal data-diacritics="true">Ѽ</versal> вели́цыи ѹ҆гѡ́дницы бж҃їи и҆ преди́внїи чꙋдотво́рцы, бл҃говѣ́рнїи кнѧ́зе пе́тре и҆ кнѧги́не феврѡ́нїе, гра́да мꙋ́рома предста́телїе и҆ храни́телїе, и҆ ѡ҆ всѣ́хъ на́съ ѹ҆се́рднїи ко гдⷭ҇ꙋ мл҃твєнницы! Къ ва́мъ прибѣга́емъ и҆ ва́мъ со ѹ҆пова́нїемъ крѣ́пкимъ мо́лимсѧ: вознеси́те ѡ҆ на́съ грѣ́шныхъ ст҃ы̑ѧ мл҃твы ва́шѧ ко гдⷭ҇ꙋ бг҃ꙋ, и҆ и҆спроси́те ѹ҆ бл҃гости є҆гѡ̀ всѧ̑ бл҃гопотрє́бнаѧ дꙋша́мъ и҆ тѣлесє́мъ на́шымъ: вѣ́рꙋ пра́вꙋ, наде́ждꙋ бл҃гꙋ, любо́вь нелицемѣ́рнꙋ, бл҃гоче́стїе непоколеби́мо, въ до́брыхъ дѣ́лѣхъ преꙋспѣ́ѧнїе, мі́ра ѹ҆мире́нїе, землѝ плодоно́сїе, воздꙋ́ха бл҃горастворе́нїе, тѣлесє́мъ здра́вїе и҆ дꙋша́мъ сп҃се́нїе. И҆схода́тайствꙋйте ѹ҆ цр҃ѧ̀ нбⷭ҇нагѡ цр҃кви ст҃ѣ́й и҆ все́й держа́вѣ рѡссі́йстѣй ми́ръ, тишинꙋ̀ и҆ бл҃гоꙋстрое́нїе, и҆ всѣ̑мъ на́мъ житїѐ бл҃гополꙋ́чное и҆ до́брꙋю хрⷭ҇тїа́нскꙋю кончи́нꙋ. Ѡ҆гради́те ѻ҆те́чество ва́ше, гра́дъ мꙋ́ромъ, и҆ всѧ̑ гра́ды рѡссі̑йскїѧ ѿ всѧ́кагѡ ѕла̀: и҆ всѧ̑ правовѣ̑рныѧ лю́ди, къ ва́мъ приходѧ́щыѧ и҆ ст҃ы̑мъ моще́мъ ва́шымъ покланѧ́ющыѧсѧ, ѡ҆сѣни́те бл҃года́тнымъ дѣ́йствомъ бг҃опрїѧ́тныхъ моли́твъ ва́шихъ, и҆ всѧ̑ прошє́нїѧ и҆́хъ во бл҃го и҆спо́лните. Є҆́й, чꙋдотво́рцы ст҃і́и! Не пре́зрите моли́твъ на́шихъ, со ѹ҆миле́нїемъ ва́мъ дне́сь возноси́мыхъ, но бꙋ́дите ѡ҆ на́съ при́снїи предста́телїе ко гдⷭ҇ꙋ, и҆ сподо́бите на́съ по́мощїю ва́шею сп҃се́нїе вѣ́чное полꙋчи́ти и҆ црⷭ҇твїе нбⷭ҇ное ѹ҆наслѣ́довати: да славосло́вимъ неизрече́нное чл҃вѣколю́бїе ѻ҆ц҃а̀ и҆ сн҃а и҆ ст҃а́гѡ дх҃а, въ трⷪ҇цѣ покланѧ́емагѡ бг҃а, во вѣ́ки вѣкѡ́въ.

## Тропа́рь, гла́съ и҃:

<red>Ꙗ҆́</red>кѡ бл҃гочести́вагѡ ко́рене пречестна́ѧ ѻ҆́трасль бы́лъ є҆сѝ, до́брѣ во бл҃гоче́стїи пожи́въ, бл҃же́нне пе́тре: та́кѡ и҆ съ сꙋпрꙋ́жницею твое́ю, премꙋ́дрою феврѡ́нїею, въ мі́рѣ бг҃ꙋ ѹ҆годи́сте, и҆ прпⷣбныхъ житїю̀ сподо́бистесѧ. Съ ни́миже моли́тесѧ гдⷭ҇еви сохрани́ти без̾ вре́да ѻ҆те́чество ва́ше, да ва́съ непреста́ннѡ почита́емъ.
