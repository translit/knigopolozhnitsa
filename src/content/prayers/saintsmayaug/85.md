---
title: "І҆ꙋ́лїа к҃и"
navigation:
  key: prayers-saintsmayaug-85
  title: "І҆ꙋ́лїа к҃и"
  parent: prayers-saintsmayaug
  order: 85
type: "prayer"
---

## І҆ꙋ́лїа к҃и.

## Мл҃тва ст҃и́телю пїтѷрі́мꙋ, є҆пⷭ҇кпꙋ тамбо́вскомꙋ, и҆з̾ слꙋ́жбы ст҃и́телю:

<versal>Б</versal>л҃гослове́нъ и҆ препросла́венъ гдⷭ҇ь бг҃ъ, призва́вый тѧ̀, ст҃и́телю ѻ҆́тче на́шъ пїтѷрі́ме, ѿ пе́рвагѡ часа̀ дѣ́лателѧ въ вїногра́дъ сво́й, ꙗ҆ви́вый въ тебѣ̀ послꙋша́нїе во́ли є҆гѡ̀ неꙋкло́нное, ре́вность прⷣте́чевꙋ и҆ любо́вь па́ѵловꙋ, та́же и҆ на свѣ́щникъ цр҃кве тамбо́вскїѧ тѧ̀ поста́вивый и҆ а҆рхїере́а вели́ка тѧ̀ показа́вый. Бл҃года́тїю ст҃и́тельства ѹ҆крѣплѧ́емь и҆ ѻ҆гне́мъ любвѐ хрⷭ҇то́вы распалѧ́емь, не да́лъ є҆сѝ, па́стырю на́шъ до́брый, сна̀ ѻ҆чи́ма твои́ма, нижѐ вѣ́ждома дрема́нїѧ, на всѧ́къ де́нь трꙋжда́ѧсѧ, молѧ́сѧ и҆ бл҃говѣствꙋ́ѧ, невѣ̑рныѧ просвѣща́ѧ, заблꙋ́ждшыѧ вразꙋмлѧ́ѧ па́дшыѧ возставлѧ́ѧ, немощны̑ѧ ѹ҆крѣплѧ́ѧ, пла́чꙋщыѧ ѹ҆тѣша́ѧ, всѣ̑мъ бы́въ всѧ̑, ꙗ҆́коже и҆ ст҃ы́й па́ѵелъ, да всѧ́кѡ нѣ̑кїѧ сп҃се́ши. Є҆гда́ же вре́мѧ дѣ́ланїѧ твоегѡ̀ въ вертогра́дѣ домовлады́ки хрⷭ҇та̀ и҆спо́лнисѧ и҆ ѿше́лъ є҆сѝ ѿ земны́хъ въ селє́нїѧ гѡ́рнѧѧ прїѧ́ти мздꙋ̀ трꙋдѡ́въ твои́хъ, даде́сѧ тѝ, ѹ҆го́дниче бж҃їй, прⷭ҇то́лꙋ цр҃ѧ̀ сла́вы съ ли̑ки ст҃ы́хъ предстоѧ́ти и҆ ѿтꙋ́дꙋ па́ствꙋ твою̀ назира́ти, за ны̀ грѣ̑шныѧ моли́тисѧ, не́мѡщи немощны́хъ носи́ти, недꙋ́ги цѣли́ти, скѡ́рби ѹ҆толѧ́ти. Сегѡ̀ ра́ди ѿ днѐ бл҃же́ннагѡ ѹ҆спе́нїѧ твоегѡ̀ вѣ́рнїи не преста́ша притека́ти къ тебѣ̀ въ ско́рбехъ и҆ болѣ́знехъ, и҆ ѻ҆́вїи прикоснове́нїемъ ри́зы твоеѧ̀, ѻ҆́вїи ѿ воды̀ и҆з̾ кла́дѧзѧ твоегѡ̀ здра́вїе и҆ и҆збавле́нїе ѿ всѧ́кихъ бѣ́дъ ѹ҆лꙋча́хꙋ. Тѣ́мже и҆ ны́нѣ, къ цѣльбоно́сномꙋ гро́бꙋ твоемꙋ̀ соше́дшесѧ, сла́вимъ бг҃а, ди́внаго во ст҃ы́хъ свои́хъ, и҆ тебѐ, ѻ҆́тче сщ҃е́ннѣйшїй, велича́емъ и҆ мо́лимъ: не ѿстꙋпа́й ѿ на́съ любо́вїю твое́ю, сохранѧ́й мл҃твами твои́ми цр҃ковь правосла́внꙋю незы́блемꙋ ѿ невѣ́рїѧ и҆ раско́ла, держа́вꙋ же рѡссі́йскꙋю ѿ бѣ́дъ и҆ напа́стей защитѝ, ми́ръ и҆ безмѧте́жїе то́й да́рꙋѧ: бл҃гочести́вѣйшаго, самодержа́внѣйшаго і҆мпера́тора на́шего нїкола́ѧ а҆леѯа́ндровича ѿ всѧ́кихъ врагѡ́въ ѡ҆градѝ, па́стырємъ цр҃кве ст҃ы́ѧ бл҃гопоспѣшѝ, дѣла̀ рꙋ́къ и҆́хъ и҆спра́ви, и҆ ре́вностїю ѡ҆ сп҃се́нїи врꙋче́ннагѡ и҆̀мъ слове́снагѡ ста́да сердца̀ и҆́хъ распалѝ, всѧ̑ же ны̀ въ послꙋша́нїи сп҃си́тельномꙋ бл҃говѣ́стїю хрⷭ҇то́вꙋ соблюдѝ и҆ дѣ́ло сп҃се́нїѧ, ꙗ҆́кѡ є҆ди́но на потре́бꙋ, вмѣнѧ́ти помозѝ, да кꙋ́пнѡ съ тобо́ю є҆ди́нѣми ѹ҆сты̀ и҆ є҆ди́нѣмъ се́рдцемъ всѝ на всѧ́къ де́нь и҆ ча́съ пое́мъ и҆ сла́вимъ сп҃са хрⷭ҇та̀ со ѻ҆ц҃е́мъ и҆ ст҃ы́мъ дх҃омъ во вѣ́ки вѣкѡ́въ.

## Тропа́рь, гла́съ д҃:

<red>В</red>ѣ́ры и҆ бл҃гоче́стїѧ наста́вниче, цр҃кве свѣти́льниче, мона́шествꙋющихъ ѡ҆́бразе, ст҃и́телю пїтѷрі́ме премꙋ́дре, ста́до твоѐ бл҃гоче́стнѡ ѹ҆па́слъ є҆сѝ и҆ ко хрⷭ҇тꙋ̀ приве́лъ є҆сѝ: тѣ́мже въ вы́шнихъ вѣнце́мъ сла́вы ѹ҆краше́нъ, съ на́ми на землѝ дꙋ́хомъ пребыва́еши, сїѧ́ѧ чꙋдесы̀. Молѝ хрⷭ҇та̀ бг҃а сп҃сти́сѧ дꙋша́мъ на́шымъ.
