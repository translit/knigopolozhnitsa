---
title: "І҆ꙋ́лїа к҃з"
navigation:
  key: prayers-saintsmayaug-84
  title: "І҆ꙋ́лїа к҃з"
  parent: prayers-saintsmayaug
  order: 84
type: "prayer"
---

## І҆ꙋ́лїа к҃з.

## Мл҃тва бл҃же́нномꙋ нїкола́ю коча́новꙋ, хрⷭ҇та̀ ра́ди ю҆ро́дивомꙋ, новгоро́дскомꙋ чꙋдотво́рцꙋ:

<versal data-diacritics="true">Ѽ</versal> пребл҃же́нне ѹ҆го́дниче хрⷭ҇то́въ нїко́лае! Ты̀, є҆щѐ во пло́ти сы́й, кра̑снаѧ мі́ра сегѡ̀ ѹ҆ме́ты хрⷭ҇та̀ ра́ди вмѣни́лъ є҆сѝ, и҆ на пꙋ́ть сп҃се́нїѧ лю́ди словесы̀ и҆ дѣѧ́ньми наставлѧ́лъ є҆сѝ: бы́лъ бо є҆сѝ неимꙋ́щымъ ско́рый помо́щникъ и҆ мл҃твенникъ, богатѧ́щихсѧ же ѡ҆бличи́тель. И҆ ны́нѣ въ вы́шнихъ трⷪ҇цѣ предстоѧ̀, и҆́маши сꙋгꙋ́бое дерзнове́нїе ко влⷣцѣ, ѡ҆свѧти́ бо тѧ̀ гдⷭ҇ь вы́шнїй ꙗ҆́кѡ своего̀ ѹ҆го́дника. Бл҃же́нъ є҆́сть вои́стинꙋ но́вградъ и҆ мѣ́сто, на не́мже положе́но бы́сть честно́е тѣ́ло твоѐ. Сегѡ̀ ра́ди мо́лимсѧ тебѣ̀: бꙋ́ди и҆ на́мъ помо́щникъ и҆ застꙋ́пникъ, и҆збавлѧ́й на́съ ѿ вра̑гъ ви́димыхъ и҆ неви́димыхъ, та́кожде и҆ всѣ́хъ, не то́кмѡ здѣ̀, въ вели́цѣмъ новѣ́градѣ, но и҆ всю́дꙋ призыва́ющихъ и҆́мѧ твоѐ ст҃о́е. При́зри, пребл҃же́нне нїко́лае, на на́съ многогрѣ́шныхъ, ны́нѣ творѧ́щихъ па́мѧть твоегѡ̀ преставле́нїѧ, и҆ ми́лостивъ бꙋ́ди на́мъ съ вѣ́рою притека́ющымъ къ ра́цѣ моще́й твои́хъ, ꙗ҆́кѡ да сп҃се́ни бꙋ́демъ твои́ми моли́твами и҆ непреста́ннѡ сла́вимъ прест҃ꙋ́ю трⷪ҇цꙋ, ѻ҆ц҃а̀ и҆ сн҃а и҆ ст҃а́го дх҃а, ны́нѣ и҆ при́снѡ и҆ во вѣ́ки вѣкѡ́въ.

## Тропа́рь, гла́съ и҃:

<red>Г</red>ѡ́рнѧѧ мꙋ́дрствꙋѧ, свѧ́тѡ жи́тельствꙋѧ и҆ сла́вы мі́ра ѿбѣга́ѧ, ю҆ро́дство хрⷭ҇та̀ ра́ди и҆збра́лъ є҆сѝ, бл҃же́нне нїко́лае: и҆ ны́нѣ въ вы́шнихъ трⷪ҇цѣ предстоѧ̀, на́мъ, честнꙋ́ю па́мѧть твою̀ сла́вѧщымъ и҆ съ вѣ́рою къ ра́цѣ моще́й твои́хъ приходѧ́щымъ. И҆сцѣле́нїе подае́ши, и҆ мо́лиши хрⷭ҇та̀ бг҃а сп҃сти́сѧ дꙋша́мъ на́шымъ.
