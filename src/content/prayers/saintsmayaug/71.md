---
title: "І҆ꙋ́лїа а҃і"
navigation:
  key: prayers-saintsmayaug-71
  title: "І҆ꙋ́лїа а҃і"
  parent: prayers-saintsmayaug
  order: 71
type: "prayer"
---

## І҆ꙋ́лїа а҃і.

## Мл҃твы ст҃ѣ́й равноапⷭ҇льнѣй вели́кой кнѧги́нѣ рѡссі́йстѣй ѻ҆́льгѣ.



## Мл҃тва а҃, и҆з̾ а҆ка́ѳїста:

<versal data-diacritics="true">Ѽ</versal> ст҃а́ѧ равноапⷭ҇льнаѧ вели́каѧ кнѧги́не ѻ҆́льго, первоꙋго́днице рѡссі́йскаѧ, те́плаѧ ѡ҆ на́съ пред̾ бг҃омъ хода́таице и҆ мл҃твеннице! Къ тебѣ̀ прибѣга́емъ съ вѣ́рою и҆ мо́лимсѧ съ любо́вїю: бꙋ́ди на́мъ во все́мъ ко бл҃гꙋ помо́щница и҆ споспѣ́шница, и҆ ꙗ҆́коже во вре́меннѣй жи́зни тща́ласѧ є҆сѝ просвѣти́ти пра́ѻтцы на́шѧ свѣ́томъ ст҃ы́ѧ вѣ́ры и҆ наста́вити ѧ҆̀ твори́ти во́лю гдⷭ҇ню, та́кѡ и҆ ны́нѣ, въ нбⷭ҇нѣй пребыва́ющи свѣ́тлости, бл҃гопрїѧ́тными твои́ми къ бг҃ꙋ мл҃твами, вспомоществꙋ́й на́мъ въ просвѣще́нїи ѹ҆ма̀ и҆ се́рдца на́шегѡ свѣ́томъ є҆ѵⷢ҇лїа хрⷭ҇то́ва, да преспѣва́емъ въ вѣ́рѣ, бл҃гоче́стїи и҆ любвѝ хрⷭ҇то́вѣ. Въ нищетѣ̀ и҆ ско́рби сꙋ́щыѧ ѹ҆тѣ́ши, бѣ́дствꙋющымъ пода́ждь рꙋ́кꙋ по́мощи, ѡ҆би̑димыѧ и҆ напа́ствꙋємыѧ застꙋпѝ, заблꙋ́ждшыѧ ѿ пра́выѧ вѣ́ры и҆ є҆́ресьми ѡ҆слѣплє́нныѧ вразꙋмѝ, и҆ и҆спросѝ на́мъ ѹ҆ всеще́драгѡ бг҃а всѧ̑ бл҃га̑ѧ и҆ полє́знаѧ жи́зни вре́меннѣй и҆ вѣ́чнѣй, да та́кѡ бг҃оꙋго́днѣ здѣ̀ пожи́вше, сподо́бимсѧ наслѣ́дїѧ бл҃гъ вѣ́чныхъ въ безконе́чнѣмъ црⷭ҇твїи хрⷭ҇та̀ бг҃а на́шегѡ, є҆мꙋ́же со ѻ҆ц҃е́мъ и҆ ст҃ы́мъ дх҃омъ подоба́етъ всѧ́каѧ сла́ва, че́сть и҆ поклоне́нїе, всегда̀, ны́нѣ и҆ при́снѡ и҆ во вѣ́ки вѣкѡ́въ.

## Мл҃тва в҃, и҆з̾ а҆ка́ѳїста:

<versal data-diacritics="true">Ѽ</versal> вели́каѧ ѹ҆го́днице бж҃їѧ, бг҃оизбра́ннаѧ и҆ бг҃опросла́вленнаѧ равноапⷭ҇льнаѧ вели́каѧ кнѧги́не ѻ҆́льго! Ты̀ ѿри́нꙋла є҆сѝ ѕловѣ́рїе и҆ нече́стїе ꙗ҆зы́ческое, ѹ҆вѣ́ровала є҆сѝ во є҆ди́наго и҆́стиннаго трїѷпоста́снаго бг҃а, и҆ воспрїѧ́ла є҆сѝ ст҃о́е креще́нїе, и҆ положи́ла є҆сѝ нача́ло просвѣще́нїѧ землѝ рѡссі́йскїѧ свѣ́томъ вѣ́ры и҆ бл҃гоче́стїѧ. Ты̀ є҆сѝ дꙋхо́внаѧ родонача́льница на́ша, ты̀ по хрⷭ҇тѣ̀ сп҃си́тели на́шемъ пе́рваѧ вино́вница просвѣще́нїѧ и҆ сп҃се́нїѧ ро́да на́шегѡ. Ты̀ є҆сѝ те́плаѧ мл҃твенница и҆ хода́таица ѡ҆ ца́рствѣ всерѡссі́йстѣмъ, ѡ҆ царе́хъ є҆гѡ̀, народоправи́телехъ, во́инствѣ и҆ ѡ҆ всѣ́хъ лю́дехъ. Сегѡ̀ ра́ди смире́ннѡ мо́лимъ тѧ̀: при́зри на не́мѡщи на́шѧ и҆ ѹ҆молѝ премилосе́рдаго цр҃ѧ̀ нбⷭ҇наго, да не прогнѣ́ваетсѧ на ны̀ ѕѣлѡ̀, ꙗ҆́кѡ по не́мощемъ на́шымъ по всѧ̑ дни̑ согрѣша́емъ, да не погꙋби́тъ на́съ со беззако́ньми на́шими, но да поми́лꙋетъ и҆ сп҃се́тъ на́съ по млⷭ҇ти свое́й, да всади́тъ въ сердца̀ на̑ша сп҃си́тельный стра́хъ сво́й, да просвѣти́тъ свое́ю бл҃года́тїю ѹ҆́мъ на́шъ, во є҆́же разꙋмѣ́ти на́мъ пꙋти̑ гдⷭ҇ни, ѡ҆ста́вити стєзѝ нече́стїѧ и҆ заблꙋжде́нїй, тща́тисѧ же во стезѧ́хъ сп҃се́нїѧ и҆ и҆́стины, неꙋкло́ннагѡ и҆сполне́нїѧ за́повѣдей бж҃їихъ и҆ ѹ҆ста́вѡвъ ст҃ы́ѧ цр҃кве. Молѝ, бл҃же́ннаѧ ѻ҆́льго, чл҃вѣколю́бца бг҃а, да проба́витъ на́мъ вели́кꙋю млⷭ҇ть свою̀: да и҆зба́витъ на́съ ѿ наше́ствїѧ и҆ноплеме́нныхъ, ѿ внꙋ́треннихъ нестрое́нїй, мѧте́жей и҆ раздо́рѡвъ, ѿ гла́да, смертоно́сныхъ болѣ́зней и҆ ѿ всѧ́кагѡ ѕла̀: да пода́стъ на́мъ бл҃горастворе́нїе воздꙋ́ха и҆ плодоно́сїе землѝ: да сохрани́тъ и҆ сп҃се́тъ бл҃гочести́вѣйшаго госꙋда́рѧ на́шего, і҆мпера́тора нїкола́ѧ а҆леѯа́ндровича, ѿ всѣ́хъ ко́зней и҆ навѣ́тѡвъ вра́жїихъ: да да́рꙋетъ є҆мꙋ̀ побѣ́дꙋ на врагѝ, да и҆спо́лнитъ всѧ̑ бл҃га̑ѧ жела̑нїѧ є҆гѡ̀: да ѡ҆гради́тъ престо́лъ є҆гѡ̀ мꙋ́дрыми и҆ вѣ́рными слꙋга́ми, да соблюде́тъ въ сꙋдїѧ́хъ и҆ прави́телехъ пра́вдꙋ и҆ ми́лость: да да́стъ па́стырємъ ре́вность ѡ҆ сп҃се́нїи пасо́мыхъ, всѣ̑мъ же лю́демъ споспѣше́нїе ѡ҆ є҆́же ѹ҆се́рднѡ слꙋ̑жбы своѧ̑ и҆справлѧ́ти, любо́вь междꙋ̀ собо́ю и҆ є҆диномы́слїе и҆мѣ́ти, на бл҃го ѻ҆те́чества и҆ ст҃ы́ѧ цр҃кве вѣ́рнѣ подвиза́тисѧ: да возсїѧ́етъ свѣ́тъ сп҃си́тельныѧ вѣ́ры въ ца́рствѣ на́шемъ во всѣ́хъ концѣ́хъ є҆гѡ̀: да ѡ҆братѧ́тсѧ къ вѣ́рѣ невѣ́рꙋющїи: да ѹ҆празднѧ́тсѧ всѧ̑ є҆́рєси и҆ раско́лы: да та́кѡ пожи́вше въ ми́рѣ на землѝ, сподо́бимсѧ съ тобо́ю вѣ́чнагѡ бл҃же́нства на нб҃сѝ, хва́лѧще и҆ превозносѧ́ще бг҃а во вѣ́ки вѣкѡ́въ.

## Мл҃тва г҃:

<versal>В</versal>ели́чїе на́ше и҆ похвала̀ ты̀ є҆сѝ, ѻ҆́льго бг҃омꙋ́драѧ: тобо́ю бо ѿ ле́сти і҆́дѡльскїѧ свободи́хомсѧ и҆ въ вѣ́рꙋ хрⷭ҇то́вꙋ ст҃ы́мъ креще́нїемъ ѹ҆лови́хомсѧ. Ты̀ зако́на наста́вница чи́стаѧ и҆ вѣ́ры хрⷭ҇то́вы ѹ҆чи́тельница лю́демъ ꙗ҆ви́ласѧ є҆сѝ. Прїимѝ ѹ҆̀бо похвалꙋ̀ ѿ на́съ недосто́йныхъ, пред̾ честно́ю твое́ю і҆кѡ́ною покланѧ́ющихсѧ и҆ смире́ннѡ просѧ́щихъ, да твои́ми мл҃твами и҆ застꙋпле́нїемъ ѿ напа́стей и҆ бѣ́дъ и҆ печа́лей и҆ лю́тыхъ грѣхѡ́въ свободи́мсѧ: є҆ще́ же и҆ ѿ бꙋ́дꙋщихъ мꙋ́къ и҆зба́ви ны̀, че́стнѡ творѧ́щыѧ ст҃ꙋ́ю па́мѧть твою̀ и҆ сла́вѧщыѧ просла́вльшаго тѧ̀ бг҃а, во ст҃ѣ́й трⷪ҇цѣ прославлѧ́емаго, ѻ҆ц҃а̀ и҆ сн҃а и҆ ст҃а́го дх҃а, ны́нѣ и҆ при́снѡ и҆ во вѣ́ки вѣкѡ́въ.

## Тропа́рь, гла́съ а҃:

<red>К</red>рила́ми бг҃оразꙋ́мїѧ впери́вши тво́й ѹ҆́мъ, возлетѣ́ла є҆сѝ превы́ше ви́димыѧ тва́ри: взыска́вши бг҃а и҆ творца̀ всѧ́ческихъ, и҆ того̀ ѡ҆брѣ́тши, пакирожде́нїе креще́нїемъ прїѧ́ла є҆сѝ: дре́ва живо́тнагѡ наслажда́ющисѧ, нетлѣ́нна во вѣ́ки пребыва́еши, ѻ҆́льго присносла́внаѧ.

<rubric class="inline">Велича́нїе:</rubric> <red>В</red>елича́емъ тѧ̀, бл҃же́ннаѧ и҆ равноапⷭ҇льнаѧ кнѧги́не ѻ҆́льго, и҆ чте́мъ ст҃ꙋ́ю па́мѧть твою̀, і҆́дѡлы попра́вшаѧ и҆ мнѡ́гїѧ лю́ди рѡссі̑йскїѧ ст҃ы́мъ креще́нїемъ просвѣти́вшаѧ.
