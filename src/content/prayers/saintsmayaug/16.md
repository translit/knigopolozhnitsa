---
title: "Ма́їа д҃і"
navigation:
  key: prayers-saintsmayaug-16
  title: "Ма́їа д҃і"
  parent: prayers-saintsmayaug
  order: 16
type: "prayer"
---

## Ма́їа д҃і.

## Мл҃твы ст҃о́мꙋ і҆сі́дѡрꙋ, хрⷭ҇та̀ ра́ди ю҆ро́дивомꙋ, росто́вскомꙋ чꙋдотво́рцꙋ, чтѡ́мыѧ въ росто́вской вознесе́нской цр҃кви, ꙗ҆росла́вскїѧ є҆па́рхїи.



## Мл҃тва а҃:

<versal data-diacritics="true">Ѽ</versal> пребл҃же́нный и҆ вели́кїй ѹ҆го́дниче хрⷭ҇то́въ, ст҃ы́й пра́ведный і҆сі́дѡре! Восхвалѧ́ѧ равноа́гг҃льное житїѐ твоѐ и҆ пресла̑внаѧ ѿ честны́хъ моще́й твои́хъ и҆стека̑ющаѧ чꙋдеса̀ прославлѧ́ѧ, ко ст҃о́мꙋ гро́бꙋ твоемꙋ̀ припа́даю смире́ннѡ и҆ во ѹ҆миле́нїи зовꙋ̀: ра́дꙋйсѧ, пресвѣ́тлаѧ ѕвѣздо̀, ѿ за́пада прите́кшаѧ и҆ на восто́цѣ просїѧ́вшаѧ: ра́дꙋйсѧ, ѿри́нꙋвый неправовѣ́рїе, ѹ҆ста́вы же правосла́вїѧ до конца̀ соблюды́й: ра́дꙋйсѧ, бы́вый ꙗ҆́кѡ бꙋ́їй пред̾ ѻ҆чи́ма мі́ра грѣхо́внагѡ, бж҃їѧ же премꙋ́дрости некра́домое сокро́вище стѧжа́вый: ра́дꙋйсѧ, сꙋ́єтнаѧ и҆ тлѣ̑ннаѧ попра́вый, да воспрїи́меши вѣне́цъ нетлѣ́ненъ: ра́дꙋйсѧ, терпѣ́нїемъ дре́внемꙋ і҆́ѡвꙋ ѹ҆подо́бивыйсѧ: ра́дꙋйсѧ, во́ине хрⷭ҇то́въ непобѣди́мый, до́блестнѡ дїа́вола побѣди́вый и҆ всѧ̑ стрѣ́лы лꙋка́вагѡ разжжє́нныѧ ѹ҆гаси́вый: ра́дꙋйсѧ, мнѡ́гїѧ и҆ ди̑вныѧ цѣльбы̑ ѿ ст҃а́гѡ гро́ба твоегѡ̀ и҆сточа́ѧй: ра́дꙋйсѧ, смиренномꙋ́дрїемъ богатѣ́ѧй и҆ чистоты̀ сосꙋ́дъ и҆збра́нъ ꙗ҆ви́выйсѧ: ра́дꙋйсѧ, съ вѣ́рою призыва́ющымъ тѧ̀ ско́рый помо́щниче и҆ застꙋ́пниче: ра́дꙋйсѧ, ꙗ҆́кѡ тече́нїе до́брѣ сконча́лъ є҆сѝ, и҆ вѣ́рꙋ непоро́чнꙋ соблю́лъ є҆сѝ, и҆ врагѝ безплѡ́тныѧ терпѣ́нїемъ твои́мъ попра́лъ є҆сѝ, и҆ мїрска̑ѧ сꙋ́єтства препобѣди́лъ є҆сѝ. Сегѡ̀ ра́ди и҆ ст҃а́ѧ твоѧ̀ чи́стаѧ дꙋша̀ на нб҃са̀ востечѐ ра́дꙋющисѧ, пра́ведныхъ же ли́цы срѣто́ша тѧ̀ веселѧ́щесѧ, и҆ нбⷭ҇наѧ селє́нїѧ свѣ́тлѡ воспрїѧ́ша: бл҃же́нное же и҆ честно́е тѣ́ло твоѐ на землѝ пребыва́етъ нетлѣ́нно, вѣ̑рнымъ и҆сцѣлє́нїѧ подаѧ̀. Тѣ́мже мо́лимъ тѧ̀, бг҃омꙋ́дре і҆сі́дѡре, да хода́тайствꙋеши ѡ҆ на́съ ѹ҆ хрⷭ҇та̀ бг҃а, є҆́же пребы́ти гра́дꙋ семꙋ̀ непоколеби́мꙋ и҆ безмѧте́жнꙋ, правовѣ́рномꙋ же і҆мпера́торꙋ на́шемꙋ нїкола́ю а҆леѯа́ндровичꙋ на сꙋпоста́ты побѣ́дꙋ и҆ ѡ҆долѣ́нїе дарова́ти, и҆ всѣ̑мъ правосла̑внымъ хрⷭ҇тїа́нѡмъ здра́вїе и҆ бл҃гопоспѣше́нїе пода́ти, да сподо́бимсѧ всѝ млⷭ҇ти и҆ бл҃года́ти гдⷭ҇а на́шегѡ і҆и҃са хрⷭ҇та̀, є҆мꙋ́же подоба́етъ сла́ва и҆ держа́ва, кꙋ́пнѡ со безнача́льнымъ ѻ҆ц҃е́мъ и҆ съ прест҃ы́мъ и҆ бл҃ги́мъ и҆ животворѧ́щимъ є҆гѡ̀ дх҃омъ, ны́нѣ и҆ при́снѡ и҆ во вѣ́ки вѣкѡ́въ.

## Мл҃тва в҃:

<versal data-diacritics="true">Ѽ</versal> вели́кїй ѹ҆го́дниче бж҃їй, ст҃ы́й пра́ведный і҆сі́дѡре! Помозѝ мнѣ̀ грѣ́шномꙋ, всегда̀ стра́стїю грѣхо́вною побѣжда́емомꙋ: ты́ бо є҆сѝ предста́тель и҆ застꙋ́пникъ, и҆ ско́рый помо́щникъ въ ско́рбехъ мои́хъ, и҆ ѹ҆се́рдный хода́тай сп҃се́нїѧ моегѡ̀. Ты̀ вѣ́рою пра́вою и҆ трꙋдо́мъ твои́мъ вѣ́чныѧ сла́вы и҆ црⷭ҇твїѧ нбⷭ҇нагѡ сподо́билсѧ є҆сѝ, и҆ ны́нѣ ѹ҆ прⷭ҇то́ла влⷣки всѣ́хъ, цр҃ѧ̀ хрⷭ҇та̀, бг҃а на́шегѡ предстои́ши. Тѣ́мже и҆ молю́ тѧ, страстоте́рпче пра́ведный: помѧни́ мѧ ѡ҆каѧ́ннаго, въ ти́нѣ грѣхо́внѣй валѧ́ющагосѧ: ѹ҆же́ бо не могꙋ̀ возвестѝ ѻ҆́чи моѝ къ го́рнемꙋ сїѡ́нꙋ, занѐ свѧ́занъ є҆́смь сѣтьмѝ дїа́вольскими и҆ попече́ньми жите́йскими. И҆зба́ви мѧ̀ мл҃твами твои́ми ѿ всѣ́хъ ѕлы́хъ навѣ́тѡвъ вра́жїихъ и҆ ѿ всѧ́кагѡ грѣха̀, да прїимꙋ̀ и҆сцѣле́нїе ѿ ꙗ҆́звъ грѣхо́вныхъ, ѿ вселютѣ́йшагѡ ѕмі́ѧ наложе́нныхъ мнѣ̀. Всѐ житїѐ моѐ ѡ҆каѧ́нный а҆́зъ во сласте́хъ мі́ра сегѡ̀ и҆знꙋри́хъ, и҆ не и҆́мамъ помо́щника, и҆ не вѣ́мъ къ комꙋ̀ прибѣ́гнꙋти, да пода́стъ мѝ рꙋ́кꙋ по́мощи. Сегѡ̀ ра́ди къ тебѣ̀ прибѣга́ю и҆ си́це молю́сѧ: ѽ ст҃ы́й пра́ведный і҆сі́дѡре! Пода́ждь мѝ по́мощь въ де́нь стра́шнагѡ сꙋда̀: є҆гда̀ прїи́детъ сн҃ъ чл҃вѣ́ческїй сꙋди́ти всѣ́хъ, тогда̀ ѹ҆молѝ того̀ стра́шнаго и҆ нелицемѣ́рнаго сꙋдїю̀, да не ѡ҆сꙋ́дитъ мѧ̀ по беззако́нїємъ мои̑мъ, но да поста́витъ ѡ҆деснꙋ́ю себє̀ по вели́цѣй млⷭ҇ти свое́й. Помоли́сѧ влⷣцѣ хрⷭ҇тꙋ̀ бг҃ꙋ, да и҆ въ ны́нѣшнемъ вѣ́цѣ ми́лостивъ бꙋ́детъ на́мъ грѣ̑шнымъ и҆ недостѡ́йнымъ рабѡ́мъ свои̑мъ, и҆ да ѹ҆тверди́тъ мы́сль на́шꙋ, є҆́же ѿврати́тисѧ на́мъ ѿ всѧ́кагѡ ѕла̀, и҆ соблюда́ти сп҃си́тєльныѧ є҆гѡ̀ за́пѡвѣди, и҆ про́чее вре́мѧ житїѧ̀ на́шегѡ прейтѝ въ покаѧ́нїи и҆ соблюде́нїи бж҃їихъ за́повѣдей, да дости́гше нбⷭ҇ныхъ ѡ҆би́телей, непреста́ннѡ сла́вимъ є҆ди́наго трїѷпоста́снаго бг҃а, ѻ҆ц҃а̀ и҆ сн҃а и҆ ст҃а́го дх҃а, ны́нѣ и҆ при́снѡ и҆ во вѣ́ки вѣкѡ́въ.

## Тропа́рь, гла́съ д҃:

<red>П</red>росвѣти́всѧ бж҃е́ственною бл҃года́тїю, бг҃омꙋ́дре, цѣломꙋ́дрїемъ мно́гимъ и҆ терпѣ́нїемъ во вре́меннѣй жи́зни тече́нїе до́брѣ сконча́лъ є҆сѝ. Тѣ́мъ и҆ по сме́рти ꙗ҆ви́ тѧ свѣ́тлость житїѧ̀ твоегѡ̀: и҆сточа́еши бо и҆сцѣле́нїй бл҃года́ть притека́ющымъ съ вѣ́рою ко ст҃о́мꙋ твоемꙋ̀ гро́бꙋ, і҆сі́дѡре бл҃же́нне. Молѝ хрⷭ҇та̀ бг҃а, да сп҃се́тъ дꙋ́шы на́шѧ.
