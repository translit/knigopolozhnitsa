---
title: "Ма́їа в҃ и҆ і҆ꙋ́лїа к҃д"
navigation:
  key: prayers-saintsmayaug-4
  title: "Ма́їа в҃ и҆ і҆ꙋ́лїа к҃д"
  parent: prayers-saintsmayaug
  order: 4
type: "prayer"
---

## Ма́їа в҃ и҆ і҆ꙋ́лїа к҃д.

## Мл҃тва ст҃ы̑мъ бл҃говѣ̑рнымъ кнѧзє́мъ бори́сꙋ и҆ глѣ́бꙋ, во ст҃ѣ́мъ креще́нїи рѡма́нꙋ и҆ даві́дꙋ:

<versal data-diacritics="true">Ѽ</versal> дво́ице сщ҃е́ннаѧ, бра́тїе прекра́снїи, до́блїи стрⷭ҇тоте́рпцы бори́се и҆ глѣ́бе, ѿ ю҆́ности хрⷭ҇тꙋ̀ вѣ́рою, чистото́ю и҆ любо́вїю послꙋжи́вшїи, и҆ кровьмѝ ва́шими ꙗ҆́кѡ багрѧни́цею ѹ҆краси́вшїисѧ, и҆ ны́нѣ со хрⷭ҇то́мъ ца́рствꙋющїи! Не забꙋ́дите и҆ на́съ сꙋ́щихъ на землѝ, но, ꙗ҆́кѡ те́плїи застꙋ̑пницы, ва́шимъ си́льнымъ хода́тайствомъ пред̾ хрⷭ҇то́мъ бг҃омъ на́съ поми́лꙋйте: ю҆́ныѧ ѹ҆́бѡ во ст҃ѣ́й вѣ́рѣ и҆ чистотѣ̀, невреждє́ны ѿ всѧ́кагѡ прило́га невѣ́рїѧ и҆ нечистоты̀ сохрани́те, и҆ всѣ́хъ на́съ молѧ́щихсѧ ѿ всѧ́кїѧ ско́рби, ѡ҆ѕлобле́нїй и҆ внеза́пныѧ сме́рти и҆зба́вите, ѹ҆кроти́те же всѧ́кꙋю враждꙋ̀ и҆ ѕло́бꙋ, дѣ́йствомъ дїа́вола ѿ бли́жнихъ и҆ чꙋжди́хъ воздвиза́емꙋю. Мо́лимъ ва́съ, хрⷭ҇толюби́вїи стрⷭ҇тоте́рпцы, споспѣшествꙋ́йте и҆ бл҃говѣ́рномꙋ госꙋда́рю на́шемꙋ, і҆мпера́торꙋ нїкола́ю а҆леѯа́ндровичꙋ въ побѣ́дѣ на врагѝ, и҆спроси́те ѹ҆ великодарови́тагѡ влⷣки всѣ̑мъ на́мъ ѡ҆ставле́нїе прегрѣше́нїй на́шихъ, є҆диномы́слїе и҆ здра́вїе, и҆збавле́нїе ѿ наше́ствїѧ и҆ноплеме́нныхъ, междоꙋсо́бныѧ бра́ни, ꙗ҆́звы и҆ гла́да. Снабдѣва́йте застꙋпле́нїемъ ва́шимъ гра́дъ се́й <red>[</red><rubric class="inline">и҆лѝ:</rubric> ве́сь сїю̀, <rubric class="inline">и҆лѝ:</rubric> ст҃ꙋ́ю ѡ҆би́тель сїю̀<red>]</red> и҆ всѧ̑ чтꙋ́щыѧ ст҃ꙋ́ю па́мѧть ва́шꙋ, во вѣ́ки вѣкѡ́въ.

## Тропа́рь, гла́съ в҃:

<red>П</red>равди̑ваѧ стрⷭ҇тотє́рпца и҆ и҆́стиннаѧ є҆ѵⷢ҇лїа хрⷭ҇то́ва послꙋ́шатєлѧ, цѣломꙋ́дренный рѡма́не съ неѕло́бивымъ даві́домъ, не сопроти́въ ста́ста врагꙋ̀ сꙋ́щꙋ бра́тꙋ, ѹ҆бива́ющемꙋ тѣлеса̀ ва̑ша, дꙋша́мъ же коснꙋ́тисѧ не могꙋ́щꙋ. Да пла́четсѧ ѹ҆́бѡ ѕлы́й властолю́бецъ: вы́ же ра́дꙋющесѧ съ ли̑ки а҆́гг҃льскими, предстоѧ́ще ст҃ѣ́й трⷪ҇цѣ, моли́тесѧ ѡ҆ держа́вѣ сро́дникѡвъ ва́шихъ, бг҃оꙋго́днѣй бы́ти, и҆ сыновѡ́мъ рѡссі̑йскимъ сп҃сти́сѧ.
