---
title: "І҆ꙋ́нїа в҃і"
navigation:
  key: prayers-saintsmayaug-44
  title: "І҆ꙋ́нїа в҃і"
  parent: prayers-saintsmayaug
  order: 44
type: "prayer"
---

## І҆ꙋ́нїа в҃і.

## Мл҃тва прпⷣбномꙋ а҆рсе́нїю коне́вскомꙋ, и҆з̾ слꙋ́жбы прпⷣбномꙋ:

<versal data-diacritics="true">Ѽ</versal> пребл҃же́нне и҆ бг҃оно́сне а҆рсе́нїе, ѻ҆́тче на́шъ! Сы́й во сла́вѣ нбⷭ҇нагѡ цр҃ѧ̀ хрⷭ҇та̀ бг҃а, предстоѧ̀ прⷭ҇то́лꙋ є҆гѡ̀ со всѣ́ми є҆гѡ̀ ст҃ы́ми, не пре́зри на́съ до́лꙋ сꙋ́щихъ, грѣ́шныхъ и҆ недосто́йныхъ, при честнѣ́й ра́це твое́й со слеза́ми тебѣ̀ молѧ́щихсѧ, но прїимѝ серде́чное стена́нїе и҆ бре́нныхъ ѹ҆сте́нъ моле́нїе сїѐ на́ше: тебѣ́ бо всѝ мо́лимсѧ, ѽ прпⷣбне ѻ҆́тче, и҆ тебѐ ѹ҆миле́ннѡ про́симъ, бꙋ́ди ѡ҆ на́съ хода́тай и҆ мл҃твенникъ теплѣ́йшїй ко всебл҃го́мꙋ бг҃ꙋ. Молѝ бл҃гость є҆гѡ̀, ѿ прегрѣше́нїй на́шихъ, и҆́миже вѣ́сть сꙋдьба́ми, сп҃стѝ на́съ. Моли́сѧ щедро́тамъ є҆гѡ̀, є҆́же подава́ти ще́дрѡ ѡ҆би́тели се́й и҆ всемꙋ̀ мі́рꙋ потрє́бнаѧ. Моли́сѧ даю́щемꙋ всѣ̑мъ ми́ръ, низпосла́ти ми́ръ цр҃квамъ, собра́ти расточє́ннаѧ во є҆ди́но, сохрани́ти держа́вꙋ бл҃гочести́вѣйшагѡ і҆мпера́тора на́шегѡ нїкола́ѧ а҆леѯа́ндровича въ ми́рѣ и҆ тишинѣ̀, и҆ всѧ́комꙋ вѣ́рномꙋ въ до́мѣ, и҆ на пꙋтѝ, и҆ на мо́ри, и҆ повсю́дꙋ дни̑ бла̑ги и҆ безмѧтє́жны дарова́ти: бл҃гослови́ти трꙋды̀ ѻ҆тцє́въ и҆ бра́тїй на́шихъ, и҆ прости́ти всѣ́хъ согрѣшє́нїѧ вѡ́льнаѧ и҆ невѡ́льнаѧ: ꙗ҆́кѡ да сподо́бимсѧ и҆ мы̀ грѣ́шнїи вкꙋ́пѣ съ тобо́ю сла́вити ѻ҆ц҃а̀ и҆ сн҃а и҆ ст҃а́го дх҃а во вѣ́ки вѣкѡ́въ.

## Тропа́рь, гла́съ а҃:

<red>Б</red>ж҃е́ственною любо́вїю возгорѣ́всѧ, мїрска̑ѧ же пристра̑стїѧ ѿ дꙋшѝ ѿри́нꙋвъ, тѣ́снымъ пꙋте́мъ по́стничества вослѣ́дъ хрⷭ҇та̀ невозвра́тнымъ ѹ҆мо́мъ ше́ствовалъ є҆сѝ, а҆рсе́нїе пребл҃же́не: ѿ негѡ́же и҆ мздꙋ̀ трꙋдѡ́въ твои́хъ на нб҃сѣ́хъ воспрїи́мъ, помина́й на́съ чтꙋ́щихъ ст҃ꙋ́ю па́мѧть твою̀ и҆ вопїю́щихъ: сла́ва да́вшемꙋ тѝ крѣ́пость, сла́ва вѣнча́вшемꙋ тѧ̀, сла́ва дѣ́йствꙋющемꙋ тобо́ю всѣ̑мъ и҆сцѣлє́нїѧ.

## И҆́нъ тропа́рь, гла́съ д҃:

<red>Д</red>х҃омъ бж҃їимъ наставлѧ́емь, возлюби́лъ є҆сѝ безмо́лвїе, въ не́мже є҆ѵⷢ҇льски подвиза́ющꙋсѧ, пречꙋ́дный а҆ѳѡ́нскїй да́ръ, бг҃омт҃ре і҆кѡ́на, дарова́сѧ тѝ, пребл҃же́нне: и҆ ѡ҆́бразъ добродѣ́телей бы́въ ста́дꙋ твоемꙋ̀, а҆рсе́нїе ѻ҆́тче на́шъ, къ го́рнемꙋ торжествꙋ̀ возше́лъ є҆сѝ, и҆дѣ́же со а҆́гг҃лы ликовствꙋ́ѧ, молѝ хрⷭ҇та̀ бг҃а сп҃сти́сѧ дꙋша́мъ на́шымъ.
