---
title: "Ма́їа з҃"
navigation:
  key: prayers-saintsmayaug-9
  title: "Ма́їа з҃"
  parent: prayers-saintsmayaug
  order: 9
type: "prayer"
---

## Ма́їа з҃.

## Мл҃твы прпⷣбномꙋ ні́лꙋ, со́рскомꙋ чꙋдотво́рцꙋ.



## Мл҃тва а҃, и҆з̾ слꙋ́жбы:

<versal data-diacritics="true">Ѽ</versal> прпⷣбне и҆ бг҃обл҃же́нне ѻ҆́тче ні́ле, бг҃омꙋ́дрый наста́вниче и҆ ѹ҆чи́телю на́шъ! Ты̀ любвѐ ра́ди бж҃їѧ ѿ мїрски́хъ смꙋще́нїй ѹ҆далѧ́ѧсѧ, въ непрохо́днѣй пꙋсты́ни и҆ въ де́брехъ всели́тисѧ и҆зво́лилъ є҆сѝ, и҆ ꙗ҆́кѡ лоза̀ бл҃гопло́дна, ча̑да пꙋсты́ни ѹ҆мно́живъ, сло́вомъ, писа́нїемъ и҆ житїе́мъ ѡ҆́бразъ всѧ́кїѧ и҆́ноческїѧ добродѣ́тели ꙗ҆ви́лсѧ є҆сѝ: и҆ ꙗ҆́кѡ а҆́гг҃лъ во пло́ти пожи́въ на землѝ, ны́нѣ въ селе́нїихъ нбⷭ҇ныхъ, и҆дѣ́же пра́зднꙋющихъ гла́съ непреста́нный, водворѧ́ешисѧ, и҆ съ ли̑ки ст҃ы́хъ бг҃ꙋ предстоѧ̀, томꙋ̀ хвалы̑ и҆ славослѡ́вїѧ непреста́ннѡ прино́сиши. Мо́лимъ тѧ̀, бг҃обл҃же́нне, наста́ви и҆ на́съ, под̾ кро́вомъ твои́мъ жи́тельствꙋющихъ, непреткнове́ннѡ по стопа́мъ твои̑мъ ходи́ти и҆ гдⷭ҇а бг҃а всѣ́мъ се́рдцемъ свои́мъ люби́ти, тогѡ̀ є҆ди́нагѡ вожделѣ́ти и҆ ѡ҆ то́мъ є҆ди́номъ помышлѧ́ти, мꙋ́жественнѡ же и҆ бл҃гоискꙋ́снѡ проти́вꙋ до́лꙋ влекꙋ́щихъ по́мыслѡвъ и҆ прило́гѡвъ вра́жїихъ пра́тисѧ и҆ ты̑ѧ всегда̀ побѣжда́ти: всѧ́кꙋю же тѣснотꙋ̀ мона́шескагѡ житїѧ̀ возлюби́ти и҆ кра̑снаѧ мі́ра сегѡ̀, любвѐ ра́ди хрⷭ҇то́вы, возненави́дѣти помозѝ на́мъ: всѧ́кꙋ же добродѣ́тель, въ не́йже са́мъ потрꙋди́лсѧ є҆сѝ, въ сердца́хъ на́шихъ насади́ти на́мъ посо́бствꙋй. Молѝ хрⷭ҇та̀ бг҃а, да и҆ всѣ̑мъ правосла̑внымъ хрⷭ҇тїа́нѡмъ, въ мі́рѣ живꙋ́щымъ, просвѣти́тъ ѹ҆́мъ и҆ ѻ҆́чи сердє́чныѧ, є҆́же ко сп҃се́нїю, ѹ҆тверди́тъ ѧ҆̀ въ вѣ́рѣ и҆ бл҃гоче́стїи и҆ въ дѣ́ланїи за́повѣдей свои́хъ, сохрани́тъ же ѿ ле́сти мі́ра сегѡ̀, и҆ ѡ҆ставле́нїе грѣхѡ́въ да́рꙋетъ всѣ̑мъ хрⷭ҇тїа́нѡмъ, та́же и҆ всѧ̑ потрє́бнаѧ ко вре́менномꙋ житїю̀ всѣ̑мъ приложи́тъ. Бл҃гочести́вѣйшаго же госꙋда́рѧ на́шего, і҆мпера́тора нїкола́ѧ а҆леѯа́ндровича да вѣнча́етъ гдⷭ҇ь ѡ҆рꙋ́жїемъ бл҃говоле́нїѧ своегѡ̀, мы́шцꙋ є҆гѡ̀ да ѹ҆крѣпи́тъ, глꙋбо́кїй и҆ неѿе́млемый ми́ръ є҆мꙋ̀ да да́рꙋетъ, ве́сь же ца́рствꙋющїй до́мъ є҆гѡ̀ въ любвѝ, є҆диномы́слїи и҆ въ долгоде́нствїи да соблюде́тъ, и҆ всѧ́кое нача́ло и҆ вла́сть и҆ всѐ во́инство є҆гѡ̀ на пꙋ́ть пра́вды и҆ вѣ́рности да ѹ҆пра́витъ: да та́кѡ всѝ хрⷭ҇тїа́не, въ пꙋсты́ни и҆ въ мі́рѣ жи́тельствꙋющїи, ти́хое и҆ безмо́лвное житїѐ поживꙋ́тъ во всѧ́комъ бл҃гоче́стїи и҆ че́стности, и҆ хрⷭ҇та̀ ѹ҆сты̀ и҆ се́рдцемъ просла́вѧтъ, кꙋ́пнѡ со безнача́льнымъ є҆гѡ̀ ѻ҆ц҃е́мъ и҆ прест҃ы́мъ и҆ бл҃ги́мъ и҆ животворѧ́щимъ є҆гѡ̀ дх҃омъ, всегда̀, ны́нѣ и҆ при́снѡ и҆ во вѣ́ки вѣкѡ́въ.

## Мл҃тва в҃, что́маѧ въ ні́ло-со́рской пꙋ́стыни, новгоро́дскїѧ є҆па́рхїи:

<versal data-diacritics="true">Ѽ</versal> прпⷣбне и҆ бг҃обл҃же́нне ѻ҆́тче на́шъ ні́ле! Прїимѝ ны́нѣ на́съ, къ тебѣ̀ ѹ҆се́рднѡ молѧ́щихсѧ и҆ припа́дающихъ ко всечтⷭ҇но́мꙋ и҆ многоцѣле́бномꙋ твоемꙋ̀ гро́бꙋ, и҆дѣ́же ст҃о́е твоѐ и҆ многотрꙋ́дное поко́итсѧ тѣ́ло. Дꙋ́хомъ же на нб҃сѣ́хъ предстоѧ̀ ст҃ѣ́й трⷪ҇цѣ, со а҆́гг҃лы и҆ прпⷣбныхъ ѻ҆тє́цъ ли̑ки, моли́сѧ ѡ҆ на́съ ча́дѣхъ твои́хъ, ѻ҆́тче, да и҆зба́вимсѧ ѿ всѧ́кихъ скорбе́й, болѣ́зней, бѣ́дъ и҆ ѡ҆бстоѧ́нїй и҆ бл҃гоче́стнѡ поживе́мъ въ настоѧ́щемъ житїѝ, ходѧ́ще въ за́повѣдехъ и҆ ѡ҆правда́нїихъ гдⷭ҇нихъ безпоро́чнѡ. И҆спросѝ на́мъ грѣхѡ́въ проще́нїе, тѣлесє́мъ здра́вїе и҆ дꙋша́мъ вѣ́чное сп҃се́нїе, ꙗ҆́кѡ да твои́мъ предста́тельствомъ сп҃са́еми, сла́вꙋ возсыла́ти сподо́бимсѧ въ трⷪ҇цѣ сла́вимомꙋ бг҃ꙋ, ѻ҆ц҃ꙋ̀ и҆ сн҃ꙋ и҆ ст҃о́мꙋ дх҃ꙋ, ны́нѣ и҆ при́снѡ и҆ во вѣ́ки вѣкѡ́въ.

## Тропа́рь, гла́съ д҃:

<red>Ѹ҆</red>дали́всѧ бѣ́гаѧ даві́дски мі́ра, и҆ всѧ̑ ꙗ҆̀же въ не́мъ ꙗ҆́кѡ ѹ҆ме́ты вмѣни́въ, и҆ въ мѣ́стѣ безмо́лвнѣ всели́всѧ, дꙋхо́вныѧ ра́дости и҆спо́лнилсѧ є҆сѝ, ѻ҆́тче на́шъ ні́ле: и҆ є҆ди́номꙋ бг҃ꙋ и҆зво́ливъ слꙋжи́ти, процвѣ́лъ є҆сѝ ꙗ҆́кѡ фі́нїѯъ, и҆ ꙗ҆́кѡ лоза̀ бл҃гопло́дна ѹ҆мно́жилъ є҆сѝ ча̑да пꙋсты́ни. Тѣ́мже бл҃года́рственнѡ вопїе́мъ: сла́ва ѹ҆крѣпи́вшемꙋ тѧ̀ въ по́двизѣ пꙋстынножи́тельства: сла́ва и҆збра́вшемꙋ тѧ̀ въ рѡссі́и ѿше́льникѡмъ ѹ҆ставополо́жника и҆зрѧ́дна: сла́ва мл҃твами твои́ми и҆ на́съ сп҃са́ющемꙋ.
