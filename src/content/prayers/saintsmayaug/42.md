---
title: "І҆ꙋ́нїа в҃і"
navigation:
  key: prayers-saintsmayaug-42
  title: "І҆ꙋ́нїа в҃і"
  parent: prayers-saintsmayaug
  order: 42
type: "prayer"
---

## І҆ꙋ́нїа в҃і.

## Мл҃твы прпⷣбномꙋ ѻ҆нꙋ́фрїю вели́комꙋ.



## Мл҃тва а҃:

<versal data-diacritics="true">Ѽ</versal> преизѧ́щный и҆ превели́кїй пꙋстынножи́телю, прпⷣбне ѻ҆́тче ѻ҆нꙋ́фрїе! Похвалѧ́ю твоѧ̑ неизречє́ннаѧ чꙋдотворє́нїѧ и҆ житїѐ пресвѣ́тлое, въ не́мже ѿ ю҆́ности твоеѧ̀ да́же и҆ до ста́рости подвиза́лсѧ є҆сѝ: никто́же бо и҆счестѝ возмо́жетъ по́двиги твоѧ̑, прече́стне, но и҆ прпⷣбный пафнꙋ́тїи твоемꙋ̀ жесто́комꙋ въ пꙋсты́ни житїю̀ ѹ҆диви́сѧ, вкꙋ́пѣ же и҆ ѕѣлѡ̀ возра́довасѧ, ѡ҆брѣ́тъ тѧ̀ толи́кихъ подвигѡ́въ и҆ соверше́нства сꙋ́ща ѡ҆́бразъ. Сегѡ̀ ра́ди и҆ а҆́зъ грѣ́шный славосло́вїе ѿ недосто́йныхъ ѹ҆сте́нъ мои́хъ тебѣ̀ приношꙋ̀: ѽ дрꙋ́же хрⷭ҇то́въ, ревни́телю и҆лїѝ ѳесві́тѧнинꙋ, і҆ѡа́ннꙋ крⷭ҇ти́телю наслѣ́дниче, є҆гѵ́птꙋ ѹ҆́мнаѧ красото̀, ѳиве́ѡмъ вели́кое свѣти́ло, лївѵ́и кра́снаѧ добро́то, фі́нїѯе красноцвѣтꙋ́щїй, ѻ҆рлѐ высокопа́рный, въ поднебє́снаѧ возносѧ́йсѧ, на нб҃сѣ́хъ же гражда́нство ѡ҆брѣты́й! Молю́ тѧ, пречꙋ́дный ст҃ы́хъ ли́кѡвъ а҆́гг҃льскихъ совсе́льниче: ѹ҆слы́ши мѧ̀ грѣ́шнаго и҆ недосто́йнаго въ ча́съ се́й, и҆ прїимѝ сїѐ ма́лое моле́нїе моѐ, вели́кїй притека́ющымъ къ тебѣ̀ застꙋ́пниче: рꙋкописа́нїе дѣ́лъ мои́хъ скве́рныхъ и҆ нечи́стыхъ мл҃твою твое́ю и҆згла́ди, твои́мъ застꙋпле́нїемъ при́снѡ мѧ̀ покрыва́й и҆ ко ѹ҆гото́ванномꙋ вѣ̑рнымъ пресвѣ́тломꙋ черто́гꙋ мл҃твами твои́ми приведѝ: и҆́бо, по пребл҃гослове́ннѣй влⷣчцѣ на́шей бцⷣѣ и҆ приснодв҃ѣ мр҃і́и, тебѐ въ теплѣ́йшихъ помо́щницѣхъ и҆ застꙋ́пницѣхъ почита́ю. Ѹ҆молѝ ѹ҆̀бо млⷭ҇тиваго бг҃а, да ѿпꙋ́ститъ мѝ всѧ̑ прегрѣшє́нїѧ моѧ̑ вѡ́льнаѧ и҆ невѡ́льнаѧ и҆ всѧ̑ ѕла̑ѧ дѣла̀ мно́ю сотворє́ннаѧ, и҆ да и҆зба́витъ мѧ̀ твои́мъ предста́тельствомъ ѿ вѣ́чныхъ мꙋ́къ, и҆ сподо́битъ мѧ̀ ра́дости вѣ́чныѧ наслади́тисѧ, кꙋ́пнѡ со всѣ́ми ст҃ы́ми, во вѣ́ки вѣкѡ́въ.

## Мл҃тва в҃, что́маѧ въ ꙗ҆́блочинскомъ свѧ́то-ѻ҆нꙋ́фрїевскомъ монастырѣ̀, хо́лмскїѧ є҆па́рхїи:

<versal data-diacritics="true">Ѽ</versal> пречꙋ́дне и҆ пребл҃же́нне ѹ҆го́дниче хрⷭ҇то́въ и҆ а҆́вво на́шъ, ѻ҆нꙋ́фрїе вели́кїй! Ты̀ ди́внꙋю любо́вь ко гдⷭ҇ꙋ твоемꙋ̀ показа́лъ є҆сѝ, и҆ на ди̑вныѧ по́двиги бл҃года́тїю є҆гѡ̀ ѹ҆крѣпи́лсѧ є҆сѝ, и҆ сегѡ̀ ра́ди ве́лїѧ дерзнове́нїѧ къ немꙋ̀ сподо́билсѧ є҆сѝ: мнѡ́га бо чꙋдеса̀ и҆ зна́мєнїѧ си́лы бж҃їѧ лю́демъ ѡ҆ тебѣ̀ ꙗ҆ви́шасѧ. Воззрѝ ѹ҆̀бо и҆ ны́нѣ, ѻ҆́тче преди́вный, бл҃госе́рдымъ ѻ҆́комъ любвѐ твоеѧ̀ на ны̀ недостѡ́йныѧ рабы̑, и҆ да́рꙋй всѣ̑мъ по коегѡ́ждо потре́бѣ, по вѣ́рѣ же и҆ ѹ҆пова́нїю: скорбѧ́щыѧ ѡ҆бра́дꙋй, пла́чꙋщыѧ ѹ҆тѣ́ши, недꙋ́гꙋющыѧ и҆сцѣлѝ, трꙋжда́ющымсѧ помозѝ, борю́щыѧсѧ со страстьмѝ и҆ прилѡ́ги вра́жїими ѹ҆крѣпѝ и҆ бл҃гословѝ, и҆знемога́ющыѧ поддержѝ, ѡ҆би́тель твою̀ и҆ всѣ́хъ на́съ ѿ вра̑гъ ви́димыхъ и҆ неви́димыхъ и҆ ѿ всѧ́кагѡ ѕла̀ сохранѝ. Возвели́чи вѣ́рꙋ ст҃ꙋ́ю правосла́внꙋю во ѻ҆те́чествїи на́шемъ, ѡ҆братѝ заблꙋ́ждшыѧ, вразꙋмѝ ѿпа́дшыѧ, ѹ҆твердѝ коле́блющыѧсѧ, ѹ҆мѧгчѝ ѹ҆по́рствꙋющыѧ, просвѣтѝ невѣ̑рныѧ, и҆ всѧ̑ приведѝ въ ти́хое приста́нище ѻ҆те́чествїѧ нбⷭ҇нагѡ. Ѽ преди́внаѧ сла́во мона́шествꙋющихъ и҆ всѣ́хъ вѣ́рныхъ ѹ҆тѣше́нїе! Сла́вными пѡ́двиги твои́ми и҆ сла́дкимъ лицезрѣ́нїемъ чꙋдотво́рнагѡ ѡ҆́браза твоегѡ̀ и҆ на́съ ѡ҆зарѝ, и҆ на всѧ́къ по́двигъ, трꙋ́дъ и҆ терпѣ́нїе ѹ҆крѣпѝ во сла́вꙋ и҆́мене бж҃їѧ, да сп҃се́ннїи сподо́бимсѧ съ тобо́ю и҆ всѣ́ми ст҃ы́ми вѣ́чнагѡ и҆ пребл҃гослове́ннагѡ црⷭ҇тва сла́вы ѻ҆ц҃а̀ и҆ сн҃а и҆ ст҃а́гѡ дх҃а во вѣ́ки вѣкѡ́въ.

## Тропа́рь, гла́съ а҃:

<red>Ж</red>ела́нїемъ дꙋхо́внымъ пꙋсты́ни дости́глъ є҆сѝ, бг҃омꙋ́дре ѻ҆нꙋ́фрїе, и҆ ꙗ҆́кѡ безпло́тенъ въ не́й многолѣ́тнѣ подвиза́лсѧ є҆сѝ трꙋдолю́бнѣ, сревнꙋ́ѧ прⷪ҇ро́кѡмъ и҆лїѝ и҆ крⷭ҇ти́телю: и҆ ѿ рꙋкꙋ̀ а҆́гг҃льскꙋ та̑инъ бж҃е́ственныхъ наслади́всѧ, ны́нѣ во свѣ́тѣ ст҃ы́ѧ трⷪ҇цы кꙋ́пнѡ съ ни́ми весели́шисѧ. Молѝ сп҃сти́сѧ на́мъ, твою̀ па́мѧть почита́ющымъ.
