---
title: "І҆ꙋ́лїа и҃"
navigation:
  key: prayers-saintsmayaug-68
  title: "І҆ꙋ́лїа и҃"
  parent: prayers-saintsmayaug
  order: 68
type: "prayer"
---

## І҆ꙋ́лїа и҃.

## Мл҃тва ст҃о́мꙋ проко́пїю, хрⷭ҇та̀ ра́ди ю҆ро́дивомꙋ ѹ҆́стюжскомꙋ чꙋдотво́рцꙋ, и҆з̾ а҆ка́ѳїста:

<versal data-diacritics="true">Ѽ</versal> вели́кїй ѹ҆го́дниче бж҃їй и҆ чꙋдотво́рче, ст҃ы́й бл҃же́нный проко́пїе! Тебѣ̀ мо́лимсѧ и҆ тебѐ про́симъ: моли́сѧ ѡ҆ на́съ ко всемлⷭ҇тивомꙋ бг҃ꙋ и҆ сп҃сꙋ на́шемꙋ і҆и҃сꙋ хрⷭ҇тꙋ̀, да проба́витъ млⷭ҇ть свою̀ къ на́мъ недостѡ́йнымъ и҆ да́рꙋетъ на́мъ всѧ̑ къ животꙋ̀ и҆ бл҃гоче́стїю потрє́бнаѧ: вѣ́ры и҆ любвѐ преспѣ́ѧнїе, бл҃гоче́стїѧ ѹ҆множе́нїе, ми́ра ѹ҆твержде́нїе, землѝ плодоно́сїе, воздꙋ́хѡвъ бл҃горастворе́нїе и҆ во все́мъ бл҃го́мъ бл҃го́е поспѣше́нїе: бл҃гочести́вѣйшаго же, самодержа́внѣйшаго, вели́каго госꙋда́рѧ на́шего, і҆мпера́тора нїкола́ѧ а҆леѯа́ндровича всеѧ̀ рѡссі́и, да сохрани́тъ во здра́вїи и҆ долгоде́нствїи, да́рꙋѧ є҆мꙋ̀ побѣ́дꙋ и҆ ѡ҆долѣ́нїе на врагѝ ви̑димыѧ и҆ неви̑димыѧ. Бꙋ́ди є҆мꙋ̀ и҆ всемꙋ̀ ца́рствꙋ є҆гѡ̀ мл҃твами твои́ми бл҃гі́й помо́щникъ, покрови́тель и҆ защи́титель. Ца́рствꙋющыѧ гра́ды, гра́дъ тво́й ѹ҆́стюгъ и҆ всѧ̑ гра́ды и҆ вє́си рѡссі̑йскїѧ предста́тельствомъ твои́мъ соблюдѝ невреди̑мы ѿ всѧ́кагѡ ѕла̀. Всѣ̑мъ же правосла̑внымъ хрⷭ҇тїа́нѡмъ, тѧ̀ моли́твеннѡ призыва́ющымъ, комꙋ́ждо по нꙋ́ждамъ є҆гѡ̀, потрє́бнаѧ да́рꙋй: болѧ́щымъ и҆сцѣле́нїе, скорбѧ́щымъ ѹ҆тѣше́нїе, бѣ́дствꙋющымъ поможе́нїе, ѹ҆ныва́ющымъ ѡ҆бодре́нїе, ни́щымъ снабдѣ́нїе, си̑рымъ призрѣ́нїе. На́мъ же всѣ̑мъ дꙋ́хъ покаѧ́нїѧ и҆ стра́ха бж҃їѧ и҆спросѝ, да бл҃гоче́стнѡ вре́менное сїѐ житїѐ сконча́вше, сподо́бимсѧ бл҃гꙋ́ю хрⷭ҇тїа́нскꙋю кончи́нꙋ полꙋчи́ти и҆ црⷭ҇твїе нбⷭ҇ное со и҆збра́нными бж҃їими наслѣ́довати. Є҆́й, пра́ведниче бж҃їй! Не посрамѝ ѹ҆пова́нїѧ на́шегѡ, є҆́же на тѧ̀ смире́ннѡ возлага́емъ, но бꙋ́ди на́мъ помо́щникъ и҆ застꙋ́пникъ въ жи́зни, при сме́рти и҆ по сме́рти на́шей: да твои́мъ предста́тельствомъ сп҃се́нїе ѹ҆лꙋчи́вше, кꙋ́пнѡ съ тобо́ю просла́вимъ ѻ҆ц҃а̀ и҆ сн҃а и҆ ст҃а́го дх҃а, и҆ твоѐ крѣ́пкое ѡ҆ на́съ застꙋпле́нїе, во вѣ́ки вѣкѡ́въ.

## Тропа́рь, гла́съ д҃:

<red>П</red>росвѣти́всѧ бж҃е́ственною бл҃года́тїю, бг҃омꙋ́дре, и҆ ве́сь ра́зꙋмъ и҆ се́рдце ѿ сꙋ́етнагѡ мі́ра сегѡ̀ къ зижди́телю неꙋкло́ннѡ возложи́въ, цѣломꙋ́дрїемъ и҆ мно́гимъ терпѣ́пїемъ во вре́меннѣй жи́зни тече́нїе до́брѣ сконча́лъ є҆сѝ, и҆ вѣ́рꙋ соблю́лъ є҆сѝ непоро́чнꙋ. Тѣ́мже и҆ по сме́рти ꙗ҆ви́сѧ свѣ́тлость житїѧ̀ твоегѡ̀: и҆сточа́еши бо чꙋде́съ и҆сто́чникъ неисчерпа́емый съ вѣ́рою притека́ющымъ ко ст҃о́мꙋ твоемꙋ̀ гро́бꙋ, проко́пїе пребл҃же́нне. Молѝ хрⷭ҇та̀ бг҃а, да сп҃се́тъ дꙋ́шы на́шѧ.
