---
title: "І҆ꙋ́нїа д҃ и҆ д҃і "
navigation:
  key: prayers-saintsmayaug-36
  title: "І҆ꙋ́нїа д҃ и҆ д҃і "
  parent: prayers-saintsmayaug
  order: 36
type: "prayer"
---

## І҆ꙋ́нїа д҃ и҆ д҃і.

## Мл҃твы прпⷣбномꙋ меѳо́дїю пѣ́шношскомꙋ, и҆з̾ слꙋ́жбы со а҆ка́ѳїстомъ.



## Мл҃тва а҃:

<versal data-diacritics="true">Ѽ</versal> сщ҃е́ннаѧ главо̀, земны́й а҆́гг҃ле и҆ нбⷭ҇ный человѣ́че, прпⷣбне и҆ бг҃оно́сне ѻ҆́тче на́шъ меѳо́дїе! Припа́даемъ къ тебѣ̀ съ вѣ́рою и҆ любо́вїю, и҆ мо́лимсѧ приле́жнѡ: ꙗ҆вѝ на́мъ смирє́ннымъ и҆ грѣ̑шнымъ ст҃о́е ѻ҆те́ческое твоѐ застꙋпле́нїе: се́ бо, грѣ̑хъ ра́ди на́шихъ, не и҆́мамы свобо́ды ча̑дъ бж҃їихъ проси́ти ѡ҆ потре́бахъ на́шихъ гдⷭ҇а и҆ влⷣкꙋ на́шего, но тебѐ мл҃твенника бл҃гопрїѧ́тнаго къ немꙋ̀ предлага́емъ, и҆ со ѹ҆се́рдїемъ мно́гимъ тѧ̀ про́симъ: и҆спросѝ ѹ҆ бл҃гости є҆гѡ̀ бл҃гопотрє́бныѧ да́ры дꙋша́мъ и҆ тѣлесє́мъ на́шымъ: вѣ́рꙋ пра́вꙋ, наде́ждꙋ сп҃се́нїѧ несомнѣ́ннꙋ, любо́вь ко всѣ̑мъ нелицемѣ́рнꙋ, во и҆скꙋше́нїихъ мꙋ́жество, въ ѕлострада́нїихъ терпѣ́нїе, въ мл҃твахъ постоѧ́нство, дꙋ́шъ и҆ тѣле́съ здра́вїе, землѝ плодоно́сїе, воздꙋ́ха бл҃горастворе́нїе, жите́йскихъ потре́бъ дово́льство, ми́рное и҆ безмѧте́жное житїѐ, бл҃гꙋ́ю хрⷭ҇тїа́нскꙋю кончи́нꙋ и҆ до́брый ѿвѣ́тъ на стра́шнѣмъ сꙋдѣ̀ хрⷭ҇то́вѣ. Наипа́че же и҆спросѝ, ѹ҆го́дниче бж҃їй, ѹ҆ цр҃ѧ̀ ца́рствꙋющихъ и҆ гдⷭ҇а госпо́дствꙋющихъ бл҃гочести́вѣйшемꙋ, самодержа́внѣйшемꙋ, вели́комꙋ госꙋда́рю на́шемꙋ, і҆мпера́торꙋ нїкола́ю а҆леѯа́ндровичꙋ всеѧ̀ рѡссі́и, здра́вїе, сп҃се́нїе и҆ на врагѝ ѡ҆долѣ́нїе, и҆ всемꙋ̀ бг҃охрани́момꙋ ца́рствꙋ є҆гѡ̀ ми́ръ, тишинꙋ̀ и҆ бл҃гострое́нїе. Не забꙋ́ди, свѧ́тче бж҃їй, и҆ ѡ҆би́тель твою̀ ст҃ꙋ́ю, тобо́ю созда́ннꙋю и҆ при́снѡ тѧ̀ чтꙋ́щꙋю, но соблюдѝ ю҆̀ и҆ всѧ̑ живꙋ́щыѧ и҆ подвиза́ющыѧсѧ въ не́й и҆ на поклоне́нїе въ ню̀ приходѧ́щыѧ ѿ и҆скꙋше́нїй дїа́вольскихъ и҆ всѧ́кагѡ ѕла̀ невреди̑мы. Є҆́й, прпⷣбне ѻ҆́тче! Не лишѝ на́съ по́мощи твоеѧ̀ нбⷭ҇ныѧ, но мл҃твами твои́ми всѣ́хъ на́съ приведѝ во приста́нище сп҃се́нїѧ и҆ наслѣ́дники ꙗ҆вѝ на́съ бы́ти всесвѣ́тлагѡ црⷭ҇твїѧ хрⷭ҇то́ва, да пое́мъ и҆ сла́вимъ неизречє́нныѧ щедрѡ́ты чл҃вѣколю́бца бг҃а, ѻ҆ц҃а̀ и҆ сн҃а и҆ ст҃а́гѡ дх҃а, и҆ твоѐ ст҃о́е ѻ҆те́ческое застꙋпле́нїе, во вѣ́ки вѣкѡ́въ.

## Мл҃тва в҃:

<versal data-diacritics="true">Ѽ</versal> вели́кїй ѹ҆го́дниче хрⷭ҇то́въ и҆ пресла́вный чꙋдотво́рче, прпⷣбне ѻ҆́тче на́шъ меѳо́дїе! При́зри на ны̀ грѣ̑шныѧ, ѡ҆бꙋрева́ємыѧ треволне́нїемъ жите́йскихъ страсте́й и҆ къ тебѣ̀ вопїю́щыѧ: мы́ бо, ча̑да твоѧ̑ дꙋхѡ́внаѧ и҆ ѡ҆гра́ды твоеѧ̀ словє́сныѧ ѻ҆́вцы, на тѧ̀ по бз҃ѣ и҆ бцⷣѣ ѹ҆пова́нїе на́ше возлага́емъ, и҆ тѧ̀ со ѹ҆миле́нїемъ про́симъ: твои́мъ хода́тайствомъ ко гдⷭ҇ꙋ бг҃ꙋ и҆спросѝ на́мъ ми́ръ, здра́вїе, долгоде́нствїе, воздꙋ́ха бл҃горастворе́нїе, землѝ плодоно́сїе, дѡждѝ бл҃говре́мєнны, и҆ всѧ̑ ны̀ и҆зба́ви ѿ всѧ́кихъ бѣ́дъ: гра́да, гла́да, пото́па, ѻ҆гнѧ̀, меча̀, вредоно́снагѡ че́рвїѧ, снѣда́ющагѡ плоды̀ земны̑ѧ, тлетво́рныхъ вѣ́трѡвъ, смертоно́сныѧ ꙗ҆́звы и҆ неча́ѧнныѧ сме́рти, и҆ во всѧ́кихъ ско́рбехъ и҆ печа́лехъ на́шихъ бꙋ́ди на́мъ ѹ҆тѣ́шитель бл҃гі́й и҆ помо́щникъ ско́рый, сохранѧ́ѧ на́съ мл҃твами твои́ми ѿ паде́нїй грѣхо́вныхъ и҆ сподоблѧ́ѧ наслѣ́дники бы́ти црⷭ҇твїѧ нбⷭ҇нагѡ: да прославлѧ́емъ вкꙋ́пѣ съ тобо́ю всѣ́хъ бла̑гъ пода́телѧ, въ трⷪ҇цѣ сла́вимаго и҆ покланѧ́емаго бг҃а, ѻ҆ц҃а̀ и҆ сн҃а и҆ ст҃а́го дх҃а, во вѣ́ки вѣкѡ́въ.

## Тропа́рь, гла́съ и҃:

<red>Б</red>ж҃е́ственною любо́вїю ѿ ю҆́ности расплаѧ́емь, всѧ̑ ꙗ҆̀же въ мі́рѣ кра̑снаѧ возненави́дѣвъ, хрⷭ҇та̀ є҆ди́наго возлюби́лъ є҆сѝ, и҆ сегѡ̀ ра́ди въ пꙋсты́ню всели́всѧ, въ не́й ѡ҆би́тель сотвори́лъ є҆сѝ, и҆ собра́въ и҆́нѡкъ мно́жество, прїѧ́лъ є҆сѝ ѿ бг҃а чꙋде́съ да́ръ, ѻ҆́тче меѳо́дїе, и҆ бы́лъ є҆сѝ ѡ҆ хрⷭ҇тѣ̀ собесѣ́дникъ и҆ спо́стникъ прпⷣбномꙋ се́ргїю, съ ни́мже ѹ҆ хрⷭ҇та̀ бг҃а и҆спросѝ бл҃говѣ́рномꙋ і҆мпера́торꙋ на́шемꙋ нїкола́ю а҆леѯа́ндровичꙋ здра́вїе и҆ сп҃се́нїе и҆ дꙋша́мъ на́шымъ ве́лїю млⷭ҇ть.
