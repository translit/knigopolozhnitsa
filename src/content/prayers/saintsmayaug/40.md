---
title: "І҆ꙋ́нїа ѳ҃"
navigation:
  key: prayers-saintsmayaug-40
  title: "І҆ꙋ́нїа ѳ҃"
  parent: prayers-saintsmayaug
  order: 40
type: "prayer"
---

## І҆ꙋ́нїа ѳ҃.

## Мл҃твы прпⷣбномꙋ кѷрі́ллꙋ бѣлоезе́рскомꙋ.



## Мл҃тва а҃, и҆з̾ а҆ка́ѳїста прпⷣбномꙋ:

<versal data-diacritics="true">Ѽ</versal> сщ҃е́ннаѧ главо̀, прпⷣбне и҆ бг҃оно́сне ѻ҆́тче кѷрі́лле! Припа́даемъ къ тебѣ̀ съ вѣ́рою и҆ любо́вїю, и҆ про́симъ тѧ̀, нбⷭ҇наго застꙋ́пника на́шего: ꙗ҆вѝ ве́лїе милосе́рдїе твоѐ на́мъ смирє́ннымъ и҆ грѣ̑шнымъ, и҆ проле́й тє́плыѧ мл҃твы твоѧ̑ ѡ҆ на́съ ко гдⷭ҇ꙋ бг҃ꙋ. Сво́йственно є҆́сть тебѣ̀ бл҃госе́рдїе, свѧ́тче бж҃їй, и҆́бо, живꙋ́щꙋ тѝ на землѝ, є҆ди́но бы́сть ѹ҆ тебє̀ попече́нїе, є҆́же сп҃са́ти ѿ поги́бели дꙋ́шы человѣ́чєскїѧ, и҆ всѧ̀ твоѧ̀ жи́знь ст҃а́ѧ зерца́ло до́брыхъ дѣ́лъ ꙗ҆ви́сѧ, ѡ҆ ни́хже прославлѧ́шесѧ въ тебѣ̀ ѻ҆ц҃ъ нбⷭ҇ный. Къ томꙋ̀ ве́лїе дерзнове́нїе стѧжа́въ, и҆спросѝ на́мъ ѹ҆ бл҃гости є҆гѡ̀ вѣ́рꙋ пра́вꙋю, бл҃гоче́стїе нелицемѣ́рное, покаѧ́нїе и҆́стинное, братолю́бїе соверше́нное и҆ преꙋспѣ́ѧнїе во всѣ́хъ бл҃ги́хъ дѣ́лѣхъ. И҆схода́тайствꙋй на́мъ здра́вїе дꙋше́вное и҆ тѣле́сное, землѝ плодоно́сїе, воздꙋ́ха бл҃горастворе́нїе, ми́рное и҆ безмѧте́жное житїѐ, непосты́днꙋю хрⷭ҇тїа́нскꙋю кончи́нꙋ и҆ до́брый ѿвѣ́тъ на стра́шнѣмъ сꙋдѣ̀ хрⷭ҇то́вѣ. Сохранѝ цр҃ковь ст҃ꙋ́ю и҆ держа́вꙋ рѡссі́йскꙋю ѿ бра́ней и҆ нестрое́нїй. Посо́бствꙋй бл҃гочести́вѣйшемꙋ, самодержа́внѣйшемꙋ госꙋда́рю на́шемꙋ, і҆мпера́торꙋ нїкола́ю а҆леѯа́ндровичꙋ, побѣжда́ти врагѝ и҆ сꙋпоста́ты є҆гѡ̀. Ѡ҆градѝ и҆ ѡ҆би́тель твою̀ честнꙋ́ю ѿ всѧ́кагѡ ѕла̀, и҆ всѧ̑ правовѣ̑рныѧ лю́ди, къ тебѣ̀ приходѧ́щыѧ и҆ моще́мъ твои̑мъ покланѧ́ющыѧсѧ, ѡ҆сѣнѝ нбⷭ҇нымъ твои́мъ бл҃гослове́нїемъ, и҆ всѧ̑ прошє́нїѧ и҆́хъ во бл҃го и҆спо́лни. Є҆́й, ѻ҆́тче, не пре́зри моли́твъ на́шихъ, со ѹ҆миле́нїемъ тебѣ̀ возноси́мыхъ, но бꙋ́ди ѡ҆ на́съ те́плый предста́тель ко гдⷭ҇ꙋ, и҆ сподо́би на́съ по́мощїю твое́ю сп҃се́нїе вѣ́чное полꙋчи́ти и҆ црⷭ҇твїе нбⷭ҇ное ѹ҆наслѣ́довати, да славосло́вимъ вє́лїѧ щедрѡ́ты и҆ неизречє́нныѧ млⷭ҇ти ѻ҆ц҃а̀ и҆ сн҃а и҆ ст҃а́гѡ дх҃а, въ трⷪ҇цѣ покланѧ́емагѡ бг҃а, и҆ твоѐ ѻ҆те́ческое застꙋпле́нїе, во вѣ́ки вѣкѡ́въ.

## Мл҃тва в҃, что́маѧ въ кѷрі́лло-бѣлоезе́рскомъ монастырѣ̀, новгоро́дскїѧ є҆па́рхїи:

<versal data-diacritics="true">Ѽ</versal> бг҃обл҃же́нне и҆ прпⷣбне ѻ҆́тче на́шъ кѷрі́лле, па́стырю до́брый и҆ и҆́стинный строи́телю вїногра́да хрⷭ҇то́ва, ѻ҆тцє́мъ сла́во, прпⷣбныхъ сподви́жниче, пра́вєднымъ совсе́льниче, и҆́нокѡмъ наста́вниче и҆ ѻ҆́бщагѡ житїѧ̀ соверши́телю, ны́нѣ на нб҃сѝ ст҃ѣ́й трⷪ҇цѣ со всѣ́ми ст҃ы́ми предстоѧ́й! Мо́лимсѧ тебѣ̀ при гро́бѣ твое́мъ, ꙗ҆́кѡ чадолюби́вомꙋ ѻ҆тцꙋ̀ на́шемꙋ, и҆ ѿ се́рдца съ любо́вїю вопїе́мъ: ѽ прпⷣбне ѻ҆́тче кѷрі́лле, помѧнѝ ста́до твоѐ, є҆́же мꙋ́дрѣ собра́лъ є҆сѝ, и҆ соблюдѝ твои́ми мл҃твами бг҃омъ дарова́ннꙋю тѝ па́ствꙋ, и҆ не пре́зри на́съ чтꙋ́щихъ пречестнꙋ́ю и҆ многора́достнꙋю твою̀ па́мѧть: сохранѝ и҆ соблюдѝ на́съ ѿ всѣ́хъ вра̑гъ ви́димыхъ и҆ неви́димыхъ: ѡ҆чи́сти на̑ша согрѣшє́нїѧ, и҆ ѿженѝ ѿ на́съ ѡ҆́блакъ страсте́й, и҆ просвѣтѝ на́ши дꙋшє́вныѧ ѻ҆́чи: гꙋгни́вый ѧ҆зы́къ на́шъ и҆спра́ви, смы́слъ ѡ҆чи́сти и҆ ра́зꙋмъ ѡ҆свѧтѝ: прїидѝ посредѣ̀ на́съ неви́димѡ, и҆ ѿ всѣ́хъ на́съ молє́нїѧ бг҃ови возсыла́ємаѧ прїимѝ, и҆ донесѝ сїѧ̑ хода́тайственнѣ всѣ́хъ творцꙋ̀ и҆ и҆зба́вителю, въ трⷪ҇цѣ ст҃ѣ́й покланѧ́емомꙋ бг҃ꙋ на́шемꙋ, ꙗ҆́кѡ да согрѣше́нїй на́шихъ ѡ҆ставле́нїе полꙋчи́мъ, бл҃года́тїю и҆ чл҃вѣколю́бїемъ гдⷭ҇а на́шегѡ і҆и҃са хрⷭ҇та̀, съ ни́мже ѻ҆ц҃ꙋ̀ и҆ ст҃о́мꙋ дх҃ꙋ сла́ва подоба́етъ, ны́нѣ и҆ при́снѡ и҆ во вѣ́ки вѣкѡ́въ.

## Тропа́рь, гла́съ а҃:

<red>Ꙗ҆́</red>кѡ крі́нъ въ пꙋсты́ни даві́дски процвѣ́лъ є҆сѝ, ѻ҆́тче кѷрі́лле, ѕлостра́стїѧ те́рнїе и҆скоренѧ́ѧ, и҆ собра́лъ є҆сѝ въ не́й ѹ҆чени̑къ мно́жество, стра́хомъ бж҃їимъ и҆ ѹ҆че́нїемъ твои́мъ наставлѧ́емыхъ, и҆̀хже и҆ до конца̀ ꙗ҆́кѡ чадолюби́вый ѻ҆те́цъ не ѡ҆ста́вилъ є҆сѝ посѣща́ѧ, да всѝ вопїе́мъ: сла́ва да́вшемꙋ тѝ крѣ́пость, сла́ва вѣнча́вшемꙋ тѧ̀, сла́ва дѣ́йствꙋющемꙋ тобо́ю всѣ̑мъ и҆сцѣлє́нїѧ.
