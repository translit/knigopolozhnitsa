---
title: "А҆́ѵгꙋста к҃ѳ"
navigation:
  key: prayers-saintsmayaug-105
  title: "А҆́ѵгꙋста к҃ѳ"
  parent: prayers-saintsmayaug
  order: 105
type: "prayer"
---

## А҆́ѵгꙋста к҃ѳ.

## Мл҃твы ст҃о́мꙋ прⷪ҇ро́кꙋ, прⷣте́чи и҆ крⷭ҇ти́телю гдⷭ҇ню і҆ѡа́ннꙋ.



## Мл҃тва а҃, и҆з̾ кни́ги А҆ка́ѳїсты съ канѡ̑ны:

<versal>К</versal>рⷭ҇ти́телю хрⷭ҇то́въ, проповѣ́дниче покаѧ́нїѧ! Ка́ющагосѧ не пре́зри менѐ, но совокꙋплѧ́ѧсѧ съ вѡ́и нбⷭ҇ными, моли́сѧ ко влⷣцѣ за менѐ недосто́йнаго, ѹ҆ны́лаго, немощна́го и҆ печа́льнаго, во мнѡ́гїѧ бѣды̑ впа́дшаго, ѹ҆трꙋжде́ннаго бꙋ́рными пѡ́мыслы ѹ҆ма̀ моегѡ̀. А҆́зъ бо є҆́смь верте́пъ ѕлы́хъ дѣ́лъ, ѿню́дъ не и҆мѣ́ѧй конца̀ грѣхо́вномꙋ ѡ҆бы́чаю: пригвожде́нъ бо є҆́сть ѹ҆́мъ мо́й земны̑мъ ве́щемъ. Что̀ сотворю̀; не вѣ́мъ. И҆ къ комꙋ̀ прибѣ́гнꙋ, да сп҃се́на бꙋ́детъ дꙋша̀ моѧ̀; то́кмѡ къ тебѣ̀, ст҃ы́й і҆ѡа́нне, бл҃года́ти тезоимени́те, ꙗ҆́кѡ тѧ̀ пред̾ гдⷭ҇емъ по бцⷣѣ вѣ́мъ бо́льша бы́ти рожде́нныхъ всѣ́хъ: и҆́бо ты̀ сподо́билсѧ є҆сѝ коснꙋ́тисѧ верхꙋ̀ цр҃ѧ̀ хрⷭ҇та̀, взе́млющагѡ грѣхѝ мі́ра, а҆́гнца бж҃їѧ: є҆го́же молѝ за грѣ́шнꙋю мою̀ дꙋ́шꙋ, да понѐ ѿны́нѣ, въ первыйна́десѧть ча́съ, понесꙋ̀ тѧготꙋ̀ бл҃гꙋ́ю и҆ прїимꙋ̀ мздꙋ̀ съ послѣ́дними. Є҆́й, крⷭ҇ти́телю хрⷭ҇то́въ, чтⷭ҇ны́й прⷣте́че, кра́йнїй прⷪ҇ро́че, пе́рвый во бл҃года́ти мч҃нче, по́стникѡвъ и҆ пꙋсты́нникѡвъ наста́вниче, чистоты̀ ѹ҆чи́телю и҆ бли́жнїй дрꙋ́же хрⷭ҇то́въ! Тѧ̀ молю̀, къ тебѣ̀ прибѣга́ю: не ѿри́ни менѐ ѿ твоегѡ̀ застꙋпле́нїѧ, но возста́ви мѧ̀ па́дшагосѧ мно́гими грѣхи̑: ѡ҆бновѝ дꙋ́шꙋ мою̀ покаѧ́нїемъ, ꙗ҆́кѡ вторы́мъ креще́нїемъ, поне́же ѻ҆бои́хъ нача́льникъ є҆сѝ, креще́нїемъ ѡ҆мыва́ѧй прароди́тельный грѣ́хъ, покаѧ́нїемъ же ѡ҆чища́ѧй коего́ждо ѿ дѣ́лъ скве́рныхъ. Ѡ҆чи́сти ѹ҆̀бо мѧ̀, грѣхмѝ ѡ҆скверне́ннаго, и҆ понꙋ́ди вни́ти, а҆́може ничто́же скве́рно вхо́дитъ, во црⷭ҇твїе нбⷭ҇ное.

## Мл҃тва в҃:

<versal>С</versal>т҃ы́й прⷣте́че и҆ крⷭ҇ти́телю хрⷭ҇то́въ і҆ѡа́нне! Проповѣ́дникъ сы́й покаѧ́нїѧ, ка́ющихсѧ не пре́зри на́съ, но моли́сѧ ко влⷣцѣ хрⷭ҇тꙋ̀ за на́съ недосто́йныхъ рабѡ́въ, ѹ҆ны́лыхъ, немощны́хъ, во мнѡ́гїѧ грѣхѝ впа́дшихъ. Сме́рти ѹ҆́бѡ ча́емъ, ѡ҆ грѣсѣ́хъ же на́шихъ николи́же поболѣ́хомъ и҆ ѡ҆ црⷭ҇твїи нбⷭ҇нѣмъ не попеко́хомсѧ: но не пре́зри на́съ, крⷭ҇ти́телю хрⷭ҇то́въ, чтⷭ҇ны́й прⷣте́че, бо́лїй рожде́нныхъ всѣ́хъ, по́стникѡмъ и҆ пꙋсты́нникѡмъ наста́вниче, чистоты̀ ѹ҆чи́телю и҆ бли́жнїй дрꙋ́же хрⷭ҇то́въ. Тѧ̀ мо́лимъ, къ тебѣ̀ прибѣга́емъ: не ѿри́ни на́съ просѧ́щихъ твоегѡ̀ застꙋпле́нїѧ, ѡ҆бновѝ дꙋ́шы на́шѧ покаѧ́нїемъ, є҆́же є҆́сть второ́е креще́нїе: твои́мъ хода́тайствомъ пред̾ гдⷭ҇емъ и҆спросѝ на́мъ ѡ҆чище́нїе грѣхѡ́въ. Ѹ҆ста̀ недостѡ́йнаѧ вопїю́тъ къ тебѣ̀, и҆ дꙋша̀ смире́ннаѧ мо́литсѧ, се́рдце сокрꙋше́нное и҆з̾ глꙋбины̀ воздыха́етъ: прострѝ пречи́стꙋю твою̀ десни́цꙋ и҆ защитѝ на́съ ѿ вра̑гъ ви́димыхъ и҆ неви́димыхъ. Є҆́й, гдⷭ҇и і҆и҃се хрⷭ҇тѐ! Мл҃твами ст҃а́гѡ і҆ѡа́нна крⷭ҇ти́телѧ твоегѡ̀, и҆зрѧ́днѣе же пречⷭ҇тыѧ твоеѧ̀ мт҃ре, влⷣчцы на́шеѧ бцⷣы, сп҃сѝ на́съ грѣ́шныхъ рабѡ́въ твои́хъ, ка́ющихсѧ ѡ҆ грѣсѣ́хъ. Ты́ бо є҆сѝ бг҃ъ ка́ющихсѧ, и҆ на тѧ̀ сп҃си́телѧ возлага́емъ наде́ждꙋ, сла́вѧще прест҃о́е и҆́мѧ твоѐ, со безнача́льнымъ твои́мъ ѻ҆ц҃е́мъ, и҆ со прест҃ы́мъ и҆ бл҃ги́мъ и҆ животворѧ́щимъ твои́мъ дх҃омъ, ны́нѣ и҆ при́снѡ и҆ во вѣ́ки вѣкѡ́въ.

## Мл҃тва г҃:

<versal>К</versal>рⷭ҇ти́телю хрⷭ҇то́въ, чтⷭ҇ны́й прⷣте́че, кра́йнїй прⷪ҇ро́че, пе́рвый во бл҃года́ти мч҃нче, по́стникѡвъ и҆ пꙋсты́нникѡвъ наста́вниче, чистоты̀ ѹ҆чи́телю и҆ бли́жнїй дрꙋ́же хрⷭ҇то́въ! Тѧ̀ молю̀, къ тебѣ̀ прибѣга́ю: не ѿри́ни менѐ ѿ твоегѡ̀ застꙋпле́нїѧ, но возста́ви мѧ̀ па́дшагосѧ мно́гими грѣхи̑: ѡ҆бновѝ дꙋ́шꙋ мою̀ покаѧ́нїемъ, ꙗ҆́кѡ вторы́мъ креще́нїемъ: ѡ҆чи́сти мѧ̀, грѣхмѝ ѡ҆скверне́ннаго, и҆ понꙋ́ди вни́ти, а҆́може ничто́же скве́рно вхо́дитъ, во црⷭ҇твїе нбⷭ҇ное.



## Тропа́рь на ѹ҆сѣкнове́нїе главы̀ і҆ѡа́нна крⷭ҇ти́телѧ, гла́съ в҃:

<red>П</red>а́мѧть пра́веднагѡ съ похвала́ми, тебѣ́ же довлѣ́етъ свидѣ́тельство гдⷭ҇не, прⷣте́че: показа́лъ бо сѧ є҆сѝ вои́стинꙋ и҆ прⷪ҇ро́кѡвъ честнѣ́йшїй, ꙗ҆́кѡ и҆ въ стрꙋѧ́хъ крести́ти сподо́билсѧ є҆сѝ проповѣ́даннаго. Тѣ́мже за и҆́стинꙋ пострада́въ ра́дꙋѧсѧ, бл҃говѣсти́лъ є҆сѝ и҆ сꙋ́щымъ во а҆́дѣ бг҃а ꙗ҆́вльшагосѧ пло́тїю, взе́млющаго грѣ́хъ мі́ра и҆ подаю́щаго на́мъ ве́лїю млⷭ҇ть.

<rubric class="inline">Велича́нїе:</rubric> <red>В</red>елича́емъ тѧ̀, крⷭ҇ти́телю сп҃совъ і҆ѡа́нне, и҆ почита́емъ всѝ честны́ѧ твоеѧ̀ главы̀ ѹ҆сѣкнове́нїе.
