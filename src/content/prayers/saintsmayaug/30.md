---
title: "Ма́їа к҃з"
navigation:
  key: prayers-saintsmayaug-30
  title: "Ма́їа к҃з"
  parent: prayers-saintsmayaug
  order: 30
type: "prayer"
---

## Ма́їа к҃з.

## Мл҃тва прпⷣбномꙋ ѳерапо́нтꙋ можа́йскомꙋ и҆лѝ бѣлоезе́рскомꙋ, и҆з̾ а҆ка́ѳїста:

<versal data-diacritics="true">Ѽ</versal> всечестны́й и҆ пребл҃же́нный ѻ҆́тче на́шъ ѳерапо́нте! Тебѣ̀ даде́сѧ бл҃года́ть моли́тисѧ ѡ҆ на́съ, и҆ вѣ́мы, ꙗ҆́кѡ, предстоѧ̀ прⷭ҇то́лꙋ гдⷭ҇а, при́снѡ ꙗ҆влѧ́еши любо́вь твою̀ къ на́мъ непреста́нными ѡ҆ на́съ твои́ми хода́тайствы. Но поне́же мы̀, є҆жеча́снѡ ѹ҆множа́юще грѣхѝ на́шѧ, кра́йнѧгѡ твоегѡ̀ ѿвраще́нїѧ досто́йни сотвори́хомсѧ, сегѡ̀ ра́ди въ покаѧ́нїи, со слеза́ми припа́дающе, мо́лимъ тѧ̀: не премѣнѝ твоеѧ̀ ми́лости къ на́мъ за нечє́стїѧ и҆ сквє́рны на́шѧ на гнѣ́въ, но ꙗ҆вѝ на́мъ ми́лость твою̀ до конца̀, и҆ согрѣша́ющыѧ ны̀ ѡ҆чи́сти твои́ми мл҃твами, къ покаѧ́нїю возведѝ, на дѣла́ же бл҃га̑ѧ ны̀ ѹ҆крѣпѝ и҆ въ правосла́вїи и҆ во всѧ́кой ст҃ы́ни на́съ сохранѝ. Да́рꙋй на́мъ пребыва́ти въ ми́рѣ, тишинѣ̀ и҆ братолю́бїи, и҆спросѝ на́мъ времена̀ безмѧтє́жна и҆ и҆з̾ѻби́лїе плодѡ́въ земны́хъ, и҆зба́ви ѿ ѻ҆гнѧ̀ и҆ ѿ потопле́нїѧ и҆ ѿ лю́тыхъ болѣ́зней и҆ ѿ смертоно́сныѧ ꙗ҆́звы. Послѝ трꙋжда́ющымсѧ пло́дъ бл҃гі́й, пꙋтеше́ствꙋющымъ пꙋ́ть безпреткнове́нный, въ мо́ри пла́вающымъ приста́нище ти́хое, плѣнє́ннымъ ѡ҆сла́бꙋ и҆ свобожде́нїе, си̑рымъ по́мощь и҆ застꙋпле́нїе. Пода́ждь і҆мпера́торꙋ на́шемꙋ во все́мъ бл҃гопоспѣше́нїе, во́инствꙋ на́шемꙋ вѣ́рность, мꙋ́жество и҆ побѣ́дꙋ и҆ всѣ̑мъ на́мъ всѧ̑ полє́знаѧ ко вре́меннѣй и҆ вѣ́чнѣй жи́зни, да любо́вїю твое́ю ѡ҆гражде́ннїи, бл҃года́рствєннаѧ всегда̀ пое́мъ просла́вившемꙋ тѧ̀ гдⷭ҇ꙋ і҆и҃сꙋ хрⷭ҇тꙋ̀, є҆мꙋ́же подоба́етъ всѧ́каѧ сла́ва и҆ че́сть, со безнача́льнымъ є҆гѡ̀ ѻ҆ц҃е́мъ и҆ съ прест҃ы́мъ и҆ животворѧ́щимъ є҆гѡ̀ дх҃омъ, во вѣ́ки вѣкѡ́въ.
