---
title: "Ма́їа в҃"
navigation:
  key: prayers-saintsmayaug-5
  title: "Ма́їа в҃"
  parent: prayers-saintsmayaug
  order: 5
type: "prayer"
---

## Ма́їа в҃.

## Мл҃твы ст҃и́телю а҆ѳана́сїю, патрїа́рхꙋ кѡнстантїнопо́льскомꙋ, лꙋбе́нскомꙋ чꙋдотво́рцꙋ.



## Мл҃тва а҃, и҆з̾ слꙋ́жбы:

<versal data-diacritics="true">Ѽ</versal> ст҃и́телю хрⷭ҇то́въ, ѹ҆го́дниче бж҃їй а҆ѳана́сїе! Велѣ́нїемъ бж҃їимъ жре́бїй слꙋже́нїѧ ст҃и́тельскагѡ воспрїи́мъ и҆ крⷭ҇тъ хрⷭ҇то́въ на ра́мена своѧ̑ возложи́въ, бы́лъ є҆сѝ па́стырь до́брый, свѣти́льникъ всесвѣ́тлый, сто́лпъ непоколеби́мый, цр҃кве слꙋжи́тель вѣ́рный, і҆ера́рхѡвъ нача́льникъ, правосла́вїѧ защи́тникъ, нече́стїѧ и҆скорени́тель: сегѡ̀ ра́ди и҆ водвори́лсѧ є҆сѝ въ домꙋ̀ гдⷭ҇а твоегѡ̀. Тебѐ ѹ҆̀бо про́симъ: моли́сѧ ѡ҆ на́съ, съ вѣ́рою и҆ любо́вїю притека́ющихъ къ чтⷭ҇ны̑мъ и҆ многоцѣлє́бнымъ моще́мъ твои̑мъ: не ѿри́ни просѧ́щихъ ѹ҆ тебє̀ по́мощи въ ско́рбехъ и҆ болѣ́знехъ. Мл҃твою твое́ю предста́ни ко всевы́шнемꙋ влⷣцѣ, и҆схода́тайствꙋй ꙗ҆̀же на по́льзꙋ дꙋ́шъ и҆ тѣле́съ на́шихъ, и҆ ѿве́рзи на́мъ двє́ри милосе́рдїѧ бж҃їѧ. Хода́тайствомъ твои́мъ сохранѝ цр҃ковь ст҃ꙋ́ю тве́рдꙋ и҆ непоколеби́мꙋ ѿ навѣ̑тъ вра́жїихъ. Молѝ гдⷭ҇а и҆ влⷣкꙋ ѡ҆ здра́вїи и҆ бл҃годе́нствїи бл҃гочести́вѣйшагѡ, самодержа́внѣйшагѡ, вели́кагѡ госꙋда́рѧ на́шегѡ, і҆мпера́тора нїкола́ѧ а҆леѯа́ндровича всеѧ̀ рѡссі́и, и҆ ѡ҆ все́мъ ца́рствꙋющемъ до́мѣ, ѡ҆ все́й пала́тѣ и҆ во́инствѣ и҆́хъ: да ти́хое и҆ безмо́лвное житїѐ поживе́мъ во всѧ́комъ бл҃гоче́стїи и҆ чистотѣ̀. Соблюдѝ ѡ҆би́тель сїю̀, въ не́йже всели́лсѧ є҆сѝ, ѿ всѧ́кихъ бѣ́дъ и҆ напа́стей и҆ ѿ всѣ́хъ вра̑гъ ви́димыхъ и҆ неви́димыхъ: и҆ ꙗ҆́коже въ жи́зни кри̑тскїѧ лю́ди ѿ непра́веднагѡ а҆га́рѧнскагѡ ѹ҆бїе́нїѧ и҆зба́вилъ є҆сѝ, та́кѡ и҆ ны́нѣ на нб҃сѣ́хъ непреста́ннѡ моли́сѧ ко гдⷭ҇ꙋ и҆зба́витисѧ на́мъ ѿ всѧ́кагѡ ѕла́гѡ ѡ҆бстоѧ́нїѧ. Пода́ждь рꙋ́кꙋ по́мощи и҆ всѣ̑мъ правосла̑внымъ хрⷭ҇тїа́нѡмъ, притека́ющымъ къ чтⷭ҇ны̑мъ и҆ нетлѣ̑ннымъ моще́мъ твои̑мъ и҆ въ мл҃твахъ свои́хъ тѧ̀ призыва́ющымъ. Ѹ҆скорѝ на мл҃твꙋ и҆ потщи́сѧ на по́мощь, и҆́миже вѣ́си сꙋдьба́ми, да всѝ, безприкла́дное бж҃їе милосе́рдїе ви́дѧще и҆ ча́емꙋю по́мощь полꙋчи́вше, сла́вѧтъ пода́вшаго тебѣ̀ си́лꙋ и҆ сла́вꙋ, ѻ҆ц҃а̀ и҆ сн҃а и҆ ст҃а́го дх҃а, во є҆ди́нѣмъ сꙋществѣ̀ сла́вимаго бг҃а, ны́нѣ и҆ при́снѡ и҆ во вѣ́ки вѣкѡ́въ.

## Мл҃тва в҃:

<versal data-diacritics="true">Ѽ</versal> вели́кїй и҆ ди́вный ст҃и́телю хрⷭ҇то́въ а҆ѳана́сїе бг҃омꙋ́дре, свѣти́льниче цр҃кве вселе́нскїѧ, лꙋбе́нскїй и҆ всеѧ̀ рѡссі́и чꙋдотво́рче и҆ покрови́телю! Ты̀, ѿ ю҆́ности всѧ̑ житє́йскаѧ ѡ҆ста́вль, къ бг҃ꙋ любо́вїю и҆ дꙋхо́внымъ бл҃горазꙋ́мїемъ наставлѧ́емь, ѹ҆вѣщава́лъ є҆сѝ всѧ̑ человѣ́ки, глаго́лѧ: что̀ на́мъ бога́тство, что̀ на́мъ зла́то, сла́ва и҆ могꙋ́тство; ды́мове расходѧ́щисѧ по воздꙋ́хꙋ: всѧ̑ та̑ и҆сче́знꙋтъ, всѧ̑ та̑ понесе́тъ вѣ́тръ! Многорачи́тельно же въ бꙋ́дꙋщемъ вѣ́цѣ да бꙋ́детъ на́мъ бога́тство. Та́кѡ поꙋча́ѧ, са́мъ ще́дръ, бл҃госе́рдъ, кро́токъ, смире́нъ и҆ всѣ̑мъ бл҃гопристꙋ́пенъ бы́лъ є҆сѝ. Тѣ́мже и҆ во ѹ҆спе́нїи твое́мъ всебл҃гі́й гдⷭ҇ь тьмочи́сленными чꙋдесы̀ ѡ҆зарѝ и҆ просла́ви нетлѣ̑нныѧ мо́щи твоѧ̑. И҆мѣ́ѧ ѹ҆̀бо ко гдⷭ҇ꙋ дерзнове́нїе, застꙋпѝ и҆ сп҃сѝ твои́мъ хода́тайствомъ бл҃гочести́вѣйшаго госꙋда́рѧ на́шего, і҆мпера́тора нїкола́ѧ а҆леѯа́ндровича, со всѣ́мъ ца́рствꙋющимъ до́момъ и҆ всѐ храни́мое тобо́ю ца́рство рѡссі́йское и҆ ст҃ꙋ́ю ѡ҆би́тель сїю̀. Молѝ хрⷭ҇та̀ бг҃а, да ѿпꙋ́стѧтсѧ всѣ̑мъ на́мъ согрѣшє́нїѧ на̑ша вѡ́льнаѧ и҆ невѡ́льнаѧ, да и҆зба́вимсѧ ѿ всѣ́хъ вра̑гъ ви́димыхъ и҆ неви́димыхъ, ѿ всѧ́кихъ бѣ́дъ и҆ скорбе́й и҆ всѧ́кихъ недꙋ́гѡвъ. Молѝ, да ми́лостивъ бꙋ́детъ всѣ̑мъ на́мъ гдⷭ҇ь и҆ здѣ̀ и҆ въ бꙋ́дꙋщемъ вѣ́цѣ, и҆ преста́вльшыѧсѧ ѿ на́съ ѻ҆тцы̀ и҆ бра́тїю, ма́тєри и҆ сєстры̀ и҆ ча̑да на̑ша, въ ли́ки ст҃ы́хъ вчини́въ, въ мѣ́стѣ свѣ́тлѣ ѹ҆поко́итъ: да предстоѧ́ще и҆ покланѧ́ющесѧ ра́цѣ моще́й твои́хъ, и҆́мамы тѧ̀ неꙋсыпа́ющаго мл҃твенника и҆ предста́телѧ ѡ҆ на́съ ко гдⷭ҇ꙋ, и҆ бл҃года́рнѣ съ любо́вїю велича́емъ просла́вльшаго и҆ послꙋ́шающаго тѧ̀, въ трⷪ҇цѣ сла́вимаго бг҃а, ѻ҆ц҃а̀ и҆ сн҃а и҆ ст҃а́го дх҃а, ны́нѣ и҆ при́снѡ и҆ во вѣ́ки вѣкѡ́въ.

## Тропа́рь, гла́съ и҃:

<red>П</red>ремꙋ́дростїю ѹ҆че́нїй твои́хъ ца́рствꙋющїй гра́дъ просвѣти́въ, тьмꙋ̀ невѣ́дѣнїѧ є҆реті́ческагѡ разгна́лъ є҆сѝ, пребл҃же́нне: твоѐ бл҃гослове́нїе землѝ рѡссі́йстѣй прине́слъ є҆сѝ, ѻ҆́тче на́шъ ст҃и́телю а҆ѳана́сїе, и҆дѣ́же сконча́въ тече́нїе твоѐ, на крилѣ́хъ чистоты̀ возлетѣ́лъ є҆сѝ въ нбⷭ҇ное црⷭ҇тво. Молѝ хрⷭ҇та̀ бг҃а непреста́ннѡ ѡ҆ дꙋша́хъ на́шихъ.
