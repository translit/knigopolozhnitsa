---
title: "А҆́ѵгꙋста в҃"
navigation:
  key: prayers-saintsmayaug-88
  title: "А҆́ѵгꙋста в҃"
  parent: prayers-saintsmayaug
  order: 88
type: "prayer"
---

## А҆́ѵгꙋста в҃.

## Мл҃твы бл҃же́нномꙋ васі́лїю, хрⷭ҇та̀ ра́ди ю҆ро́дивомꙋ, моско́вскомꙋ чꙋдотво́рцꙋ.



## Мл҃тва а҃, что́маѧ въ моско́вскомъ покро́вскомъ васі́лїа бл҃же́ннагѡ собо́рѣ:

<versal data-diacritics="true">Ѽ</versal> вели́кїй ѹ҆го́дниче хрⷭ҇то́въ, и҆́стинный дрꙋ́же и҆ вѣ́рный ра́бе всетворца̀ гдⷭ҇а бг҃а, пребл҃же́нне васі́лїе! Ѹ҆слы́ши ны̀ многогрѣ̑шныѧ, ны́нѣ вопїю́щыѧ къ тебѣ̀ и҆ призыва́ющыѧ и҆́мѧ твоѐ ст҃о́е: поми́лꙋй ны̀ припа́дающыѧ дне́сь къ ра́цѣ моще́й твои́хъ: прїимѝ ма́лое на́ше и҆ недосто́йное сїѐ моле́нїе, ѹ҆милосе́рдисѧ над̾ ѹ҆бо́жествомъ на́шимъ, и҆ мл҃твами твои́ми и҆сцѣлѝ всѧ́къ недꙋ́гъ и҆ болѣ́знь дꙋшѝ и҆ тѣ́ла на́шегѡ грѣ́шнагѡ, и҆ сподо́би ны̀ тече́нїе жи́зни сеѧ̀ невреди́мѡ ѿ ви́димыхъ и҆ неви́димыхъ вра̑гъ и҆ безгрѣ́шнѡ прейтѝ, и҆ хрⷭ҇тїа́нскꙋю кончи́нꙋ непосты́днꙋ, ми́рнꙋ, безмѧте́жнꙋ, и҆ нбⷭ҇нагѡ црⷭ҇твїѧ наслѣ́дїе полꙋчи́ти со всѣ́ми ст҃ы́ми во вѣ́ки вѣкѡ́въ.

## Мл҃тва в҃, что́маѧ въ нижегоро́дскомъ крестовоздви́женскомъ монастырѣ̀:

<versal data-diacritics="true">Ѽ</versal> пребл҃же́нне васі́лїе! Ты̀, на высотꙋ̀ добродѣ́телей возше́дъ, къ бг҃ꙋ прибли́жилсѧ є҆сѝ, и҆ ꙗ҆́кѡ пресвѣ́тлаѧ ѕвѣзда̀ житїе́мъ твои́мъ возсїѧ́въ, всю̀ странꙋ̀ на́шꙋ просвѣти́лъ є҆сѝ, и҆ любо́вь роди́тельскꙋю ѡ҆ста́вивъ, є҆ди́наго въ трⷪ҇цѣ сла́вимаго бг҃а возлюби́лъ є҆сѝ, и҆ томꙋ̀ невозвра́тнымъ жела́нїемъ послѣ́довавъ, и҆ по а҆пⷭ҇лꙋ ю҆ро́дственное жи́тельство и҆збра́въ, мі́ра сегѡ̀ кра̑снаѧ ни во что́же вмѣни́лъ є҆сѝ. Мо́лимъ ѹ҆̀бо тѧ̀, пребл҃же́нне васі́лїе: моли́сѧ влⷣцѣ хрⷭ҇тꙋ̀ бг҃ꙋ на́шемꙋ, и҆ и҆спросѝ мл҃твами твои́ми бл҃гочести́вѣйшемꙋ, самодержа́внѣйшемꙋ, вели́комꙋ госꙋда́рю на́шемꙋ, і҆мпера́торꙋ нїкола́ю а҆леѯа́ндровичꙋ всеѧ̀ рѡссі́и, и҆ всемꙋ̀ ца́рствꙋющемꙋ до́мꙋ здра́вїе и҆ сп҃се́нїе, и҆ побѣ̑ды на всѧ̑ ꙗ҆зы́ки, бра́ни хотѧ́щыѧ. Ст҃ѣ́йшемꙋ прави́тельствꙋющемꙋ сѷно́дꙋ, и҆ преѡсщ҃е́ннѣйшемꙋ влады́цѣ на́шемꙋ <red>и҆́мⷬ҇къ</red>, всѣ̑мъ преѡсщ҃є́ннымъ митрополі́тѡмъ, а҆рхїепі́скопѡмъ и҆ є҆пі́скопѡмъ, а҆рхїмандрі́тѡмъ и҆ и҆гꙋ́менѡмъ, и҆ всемꙋ̀ сщ҃е́нномꙋ и҆ мона́шескомꙋ чи́нꙋ и҆спросѝ дꙋше́вное и҆ тѣле́сное здра́вїе, и҆ ца́рствꙋющымъ градѡ́мъ на́шымъ, и҆ семꙋ̀ гра́дꙋ, и҆ ст҃ѣ́й ѡ҆би́тели се́й ѹ҆твержде́нїе, и҆ мі́рꙋ всемꙋ̀ ѹ҆мире́нїе. Є҆ще́ же и҆ вѣ́рꙋ на́шꙋ непоро́чнꙋ мл҃твами твои́ми соблюдѝ, ѿ гла́да и҆ па́гꙋбы и҆зба́ви на́съ и҆ ѿ нападе́нїѧ и҆ноплеме́нныхъ сохранѝ, ста̑рыѧ ѹ҆тѣ́ши, ю҆́ныѧ наста́ви, безꙋ̑мныѧ ѹ҆мꙋдрѝ, вдови̑цы и҆ сирѡты̀ поми́лꙋй, младе́нцы воспита́й, и҆ творѧ́щыѧ ст҃ꙋ́ю па́мѧть твою̀ лю́ди сїѧ̑ сохранѝ ѿ всѧ́кихъ бѣ́дъ и҆ напа́стей. И҆ сподо́би ны̀ грѣ̑шныѧ въ де́нь сꙋ́дный ѡ҆деснꙋ́ю сн҃а бж҃їѧ ста́ти, твои́ми ст҃ы́ми мл҃твами ко сп҃сꙋ и҆ прест҃ѣ́й є҆гѡ̀ мт҃ри, пребл҃гослове́ннѣй влⷣчцѣ на́шей бцⷣѣ, ѿ всѣ́хъ родѡ́въ ѹ҆блажа́емѣй ны́нѣ и҆ при́снѡ и҆ во вѣ́ки вѣкѡ́въ.

## Тропа́рь, гла́съ и҃:

<red>Ж</red>итїѐ твоѐ, васі́лїе, нело́жное, и҆ чистота̀ нескве́рна: хрⷭ҇та̀ ра́ди тѣ́ло твоѐ и҆знꙋри́лъ є҆сѝ посто́мъ и҆ бдѣ́нїемъ, и҆ мра́зомъ и҆ теплото́ю со́лнечною, и҆ слото́ю́ и҆ дожде́внымъ ѡ҆́блакомъ, и҆ просвѣти́сѧ лицѐ твоѐ ꙗ҆́кѡ со́лнце: и҆ ны́нѣ прихо́дѧтъ къ тебѣ̀ рѡссі́йстїи наро́ди, ца́рїе же и҆ кнѧ́зи, и҆ всѝ лю́дїе, прославлѧ́юще ст҃о́е твоѐ ѹ҆спе́нїе. Тѣ́мъ хрⷭ҇та̀ бг҃а молѝ, да и҆зба́витъ ны̀ ѿ ва́рварскагѡ плѣне́нїѧ и҆ междоꙋсо́бныѧ бра́ни, и҆ ми́ръ мі́рови пода́стъ и҆ дꙋша́мъ на́шымъ ве́лїю млⷭ҇ть.
