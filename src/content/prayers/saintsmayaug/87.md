---
title: "І҆ꙋ́лїа л҃"
navigation:
  key: prayers-saintsmayaug-87
  title: "І҆ꙋ́лїа л҃"
  parent: prayers-saintsmayaug
  order: 87
type: "prayer"
---

## І҆ꙋ́лїа л҃.

## Мл҃тва прпⷣбномꙋ ге́рманꙋ, солове́цкомꙋ чꙋдотво́рцꙋ, и҆з̾ слꙋ́жбы прпⷣбномꙋ:

<versal data-diacritics="true">Ѽ</versal> прпⷣбне и҆ бг҃оно́сне ѻ҆́тче на́шъ ге́рмане, безмо́лвнагѡ и҆́ноческагѡ житїѧ̀ во ѻ҆́стровѣ солове́цтѣмъ нача́льниче! Мо́лимъ тѧ̀ мы̀ недосто́йнїи, ѡ҆бстоѧ́ще честны́й гро́бъ тво́й, и҆́мже, кꙋ́пнѡ съ чꙋдотво́рными ра́ками прпⷣбныхъ ѻ҆тє́цъ на́шихъ зѡсі́мы и҆ савва́тїа, бг҃оизбра́нное мѣ́сто сїѐ ѡ҆свѧща́етсѧ: бꙋ́ди и҆ ты̀, съ си́ми ѹ҆гѡ́дники бж҃їими и҆ всеѧ̀ рѡссі́йскїѧ землѝ нбⷭ҇ными предста́тельми, мл҃твенникъ и҆ хода́тай ѡ҆ на́съ грѣ́шныхъ пред̾ прⷭ҇то́ломъ вседержи́телѧ бг҃а, є҆мꙋ́же въ дерзнове́нїи со а҆́гг҃лы и҆ всѣ́ми ст҃ы́ми предстои́ши, да да́рꙋетъ на́мъ, ꙗ҆́кѡ бл҃гі́й и҆ чл҃вѣколюби́вый, всѧ̑ потрє́бнаѧ къ животꙋ̀ и҆ бл҃гоче́стїю, дꙋша́мъ и҆ тѣлесє́мъ на́шымъ здра́вїе, во всѣ́хъ бл҃ги́хъ преспѣ́ѧнїе и҆ свою̀ всеси́льнꙋю по́мощь во всѧ́кихъ и҆скꙋше́нїихъ, бѣда́хъ же и҆ напа́стехъ, воздвиза́емыхъ на ны̀ ѿ вра̑гъ сп҃се́нїѧ на́шегѡ: ѡ҆би́тели же твое́й молѝ и҆зба́витисѧ ѿ всѧ́кагѡ ѕла́гѡ ѡ҆бстоѧ́нїѧ, и҆ приходѧ́щымъ въ ню̀ бли̑жнимъ и҆ да̑льнымъ всѧ̑ къ дꙋше́внѣй и҆ тѣле́снѣй по́льзѣ проси̑маѧ полꙋчи́ти. Наипа́че же и҆спросѝ, ѹ҆го́дниче хрⷭ҇то́въ, всѣ̑мъ на́мъ грѣхѡ́въ ѿпꙋще́нїе, хрⷭ҇тїа́нскꙋю кончи́нꙋ житїѧ̀ и҆ наслѣ́дїе црⷭ҇тва нбⷭ҇нагѡ ѹ҆ хрⷭ҇та̀ бг҃а на́шегѡ, є҆мꙋ́же че́сть и҆ сла́ва, со ѻ҆ц҃е́мъ и҆ ст҃ы́мъ дх҃омъ, ны́нѣ и҆ при́снѡ и҆ во вѣ́ки вѣкѡ́въ.

## Тропа́рь, гла́съ и҃:

<red>Ж</red>ела́нїемъ дꙋхо́внымъ ѿ ю҆́ности распалѧ́емь, прпⷣбне ге́рмане, хрⷭ҇тꙋ̀ тѣ́снымъ житїѧ̀ пꙋте́мъ послѣ́довалъ є҆сѝ, и҆ въ морскі́й пꙋсты́нный ѻ҆́стровъ а҆́ки въ ти́хое приста́нище всели́всѧ, въ не́мъ мнѡ́га лѣ̑та по́стнически пожи́лъ є҆сѝ, и҆дѣ́же бл҃жє́ннымъ ѻ҆тцє́мъ зѡсі́мѣ и҆ савва́тїю сожи́тель бы́лъ є҆сѝ: съ ни́миже молѝ хрⷭ҇та̀ бг҃а ѡ҆ на́съ, любо́вїю чтꙋ́щихъ ст҃ꙋ́ю па́мѧть твою̀.
