---
title: "Ма́їа ѳ҃і"
navigation:
  key: prayers-saintsmayaug-22
  title: "Ма́їа ѳ҃і"
  parent: prayers-saintsmayaug
  order: 22
type: "prayer"
---

## Ма́їа ѳ҃і.

## Мл҃тва прпⷣбномꙋ корни́лїю палеостро́вскомꙋ, и҆з̾ слꙋ́жбы прпⷣбномꙋ:

<versal data-diacritics="true">Ѽ</versal> прпⷣбне ѻ҆́тче на́шъ корни́лїе, вели́кїй ѹ҆го́дниче бж҃їй и҆ ско́рый въ бѣда́хъ предста́телю! Не забꙋ́ди, ꙗ҆́коже ѡ҆бѣща́лсѧ є҆сѝ, посѣща́ти на́съ ча̑дъ твои́хъ: а҆́ще бо тѣ́ломъ ѿ на́съ и҆ ѿше́лъ є҆сѝ, но дꙋ́хомъ съ на́ми пребыва́еши. Мо́лимсѧ ѹ҆̀бо тебѣ̀, ѽ прпⷣбне: бꙋ́ди предста́тель за ны̀ грѣ̑шныѧ ко гдⷭ҇ꙋ і҆и҃сꙋ хрⷭ҇тꙋ̀ и҆ пречⷭ҇тѣй є҆гѡ̀ мт҃ри, влⷣчцѣ на́шей бцⷣѣ, да и҆зба́вимсѧ ѿ гла́да, гꙋби́тельства, трꙋ́са, пото́па, ѻ҆гнѧ̀ и҆ меча̀, ѿ наше́ствїѧ и҆ноплеме́нныхъ и҆ междоꙋсо́бныѧ бра́ни, ѿ внеза́пныѧ сме́рти и҆ ѿ всѣ́хъ вра̑гъ ви́димыхъ и҆ неви́димыхъ. Ѽ прпⷣбне ѻ҆́тче корни́лїе! Ѹ҆слы́ши на́съ грѣ́шныхъ, молѧ́щихсѧ тебѣ̀, и҆зрѧ́днѣе же въ ча́съ се́й со слеза́ми припа́дающихъ къ ра́цѣ твое́й: не ѿри́ни на́съ ѿ твоегѡ̀ застꙋпле́нїѧ. А҆́ще бо и҆ грѣ́шни є҆смы̀, но съ вѣ́рою притека́емъ къ честно́мꙋ твоемꙋ̀ гро́бꙋ, и҆ съ любо́вїю ѡ҆блобыза́юще честнꙋ́ю твою̀ і҆кѡ́нꙋ, ѹ҆ми́льнѡ зове́мъ: прїимѝ ѿ на́съ недосто́йныхъ мл҃твꙋ сїю̀, ꙗ҆́кѡ кади́ло бл҃гово́нное, ꙗ҆́кѡ же́ртвꙋ бл҃гопрїѧ́тнꙋю, и҆ ѹ҆мерщвлє́нныѧ ѕлы́ми дѣ́лы и҆ пѡ́мыслы на́шѧ дꙋ́шы ѡ҆живѝ, прпⷣбне, и҆ просвѣтѝ на́ши ѻ҆́чи сердє́чныѧ, ꙗ҆́коже болѧ́щымъ ѻ҆чеса̀ и҆сцѣли́лъ є҆сѝ и҆ зрѣ́ти ѧ҆̀ сотвори́лъ є҆сѝ: и҆ ꙗ҆́коже стра́ждꙋщемꙋ во снѣ̀ ꙗ҆ви́лсѧ є҆сѝ, и҆ ѿ разслабле́нїѧ здра́ва содѣ́лавъ, во и҆́ноческїй ѡ҆́бразъ приве́лъ є҆сѝ є҆го̀, та́кожде и҆ на́съ содержи́мыхъ ѹ҆́зами вра́жїими, и҆́миже свѧза̀ на́съ ѕло́е на́ше произволе́нїе, и҆сто́ргни и҆з̾ глꙋбины̀ прегрѣше́нїй на́шихъ, и҆ къ пꙋтѝ покаѧ́нїѧ наста́ви, и҆ ѿ сѣ́ти дїа́воли разрѣшѝ ми́лостивнымъ твои́мъ предста́тельствомъ на вѣ́ки вѣкѡ́въ.

## Тропа́рь, гла́съ є҃:

<red>Ѿ</red> ю҆́ности, премꙋ́дре, приле́жнѡ подвиза́всѧ, ѿ бг҃а наставлѧ́емь, ѻ҆те́чество твоѐ гра́дъ пско́въ ѡ҆ста́вилъ є҆сѝ, и҆ всели́всѧ въ пꙋсты́ню, во ѡ҆то́цѣ вели́кагѡ є҆́зера ѻ҆не́га, и҆́ноки мꙋ́дрѣ собра́лъ є҆сѝ, и҆ и҆звѣще́нїемъ ст҃а́гѡ дх҃а ѡ҆би́тель согради́лъ є҆сѝ, и҆дѣ́же хра́мъ прест҃ѣ́й бцⷣѣ въ похвалꙋ̀ рождества̀ є҆ѧ̀ созда́лъ є҆сѝ: стрꙋѧ́ми же сле́зъ твои́хъ безплѡ́тныѧ врагѝ потопи́въ, житїѧ̀ твоегѡ̀ цѣломꙋ́дрїемъ со а҆́гг҃льскими ли̑ки совокꙋпи́лсѧ є҆сѝ, прпⷣбне ѻ҆́тче корни́лїе, съ ни́миже хрⷭ҇та̀ бг҃а молѝ сп҃сти́сѧ дꙋша́мъ на́шымъ.
