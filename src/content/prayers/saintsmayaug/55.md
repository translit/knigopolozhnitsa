---
title: "І҆ꙋ́нїа к҃и и҆ і҆анꙋа́рїа к҃ѕ"
navigation:
  key: prayers-saintsmayaug-55
  title: "І҆ꙋ́нїа к҃и и҆ і҆анꙋа́рїа к҃ѕ"
  parent: prayers-saintsmayaug
  order: 55
type: "prayer"
---

## І҆ꙋ́нїа к҃и и҆ і҆анꙋа́рїа к҃ѕ.

## Мл҃тва прпⷣбномꙋ ѯенофѡ́нтꙋ робе́йскомꙋ, что́маѧ въ цр҃кви ѯенофѡ́нтовы пꙋ́стыни, новгоро́дскїѧ є҆па́рхїи:

<versal data-diacritics="true">Ѽ</versal> пресла́вне чꙋдотво́рче, прпⷣбне ѻ҆́тче ѯенофѡ́нте, да́нною тѝ свы́ше бл҃года́тїю разли̑чнаѧ и҆сточа́ѧй чꙋдеса̀! При́зри ми́лостивнѡ на предстоѧ́щыѧ честнѣ́й твое́й ра́цѣ лю́ди и҆ просѧ́щыѧ си́льныѧ твоеѧ̀ по́мощи, да твои́ми мл҃твами наставлѧ́еми, маловре́менное житїѐ соверши́мъ бг҃оꙋго́днѣ и҆ ненавѣ́тнѡ ѿ ко́зней лꙋка́вагѡ дїа́вола: и҆ во и҆схо́дѣ дꙋ́шъ на́шихъ помозѝ на́мъ многогрѣ̑шнымъ и҆зба́витисѧ ѿ воздꙋ́шныхъ мыта́рствъ и҆ вѣ́чнагѡ мꙋче́нїѧ, и҆ да ѹ҆лꙋчи́мъ твои́мъ хода́тайствомъ нбⷭ҇наѧ бл҃га̑ѧ, вѣ̑рнымъ ѹ҆готѡ́ваннаѧ, и҆ просла́вимъ вкꙋ́пѣ съ тобо́ю всѣ́хъ бл҃ги́хъ пода́телѧ, є҆ди́наго всеси́льнаго въ трⷪ҇цѣ ст҃ѣ́й прославлѧ́емаго бг҃а, ѻ҆ц҃а̀ и҆ сн҃а и҆ ст҃а́го дх҃а, и҆ твоѐ ми́лостивное предста́тельство, ны́нѣ и҆ при́снѡ и҆ во вѣ́ки вѣкѡ́въ.

## Тропа́рь, гла́съ д҃:

<red>П</red>ꙋсты́ни ꙗ҆ви́лсѧ є҆сѝ до́брое прозѧбе́нїе, ѻ҆́тче прпⷣбне, ѿ ю҆́ности бо чи́стое житїѐ и҆зво́лилъ є҆сѝ, дꙋхо́вномꙋ ѹ҆чи́телю послѣ́дꙋѧ, и҆ тогѡ̀ ѹ҆че́нїемъ ѹ҆́мъ тво́й къ нбⷭ҇нымъ впери́въ, въ пꙋсты́ню всели́лсѧ є҆сѝ, и҆ въ не́й ѡ҆би́тель созда́лъ є҆сѝ, и҆ ста́дꙋ твоемꙋ̀ премꙋ́дръ наста́вникъ показа́лсѧ є҆сѝ, вели́комꙋ же новꙋ́градꙋ похвала̀ и҆ ѹ҆твержде́нїе: тѣ́мже и҆ хрⷭ҇то́съ, ꙗ҆́кѡ пресвѣ́тла свѣти́льника, чꙋдесы̀ ѡ҆богатѝ и҆ просла́ви тѧ̀. Ѯенофѡ́нте, ѻ҆́тче на́шъ, молѝ хрⷭ҇та̀ бг҃а сп҃сти́сѧ дꙋша́мъ на́шымъ.
