---
title: "І҆ꙋ́нїа л҃"
navigation:
  key: prayers-saintsmayaug-57
  title: "І҆ꙋ́нїа л҃"
  parent: prayers-saintsmayaug
  order: 57
type: "prayer"
---

## І҆ꙋ́нїа л҃.

## Мл҃твы собо́рꙋ двꙋна́десѧти ст҃ы́хъ а҆пⷭ҇лѡвъ.



## Мл҃тва а҃, и҆з̾ канѡ́нника кі́евскагѡ ҂аѱл҃в го́да:

<versal>С</versal>т҃і́и сла́внїи и҆ всехва́льнїи а҆пⷭ҇ли, нача́льнѣйшагѡ а҆рхїере́а и҆сповѣ́данїѧ на́шегѡ і҆и҃са хрⷭ҇та̀ и҆збра́ннїи ѹ҆ченицы̀ и҆ строи́телїе та̑инъ є҆гѡ̀: пе́тре и҆ а҆ндре́е, і҆а́кѡве и҆ і҆ѡа́нне, фїлі́ппе и҆ варѳоломе́е, ѳѡмо̀ и҆ матѳе́е, і҆а́кѡве и҆ і҆ꙋ́до, сі́мѡне и҆ матѳі́е! Моли́те хрⷭ҇та̀ бг҃а, да ѿ сꙋ́етнагѡ въ мі́рѣ се́мъ пребыва́нїѧ сподо́битъ мѧ̀ десна́гѡ во црⷭ҇твїи свое́мъ предстоѧ́нїѧ, и҆ сы́на противле́нїѧ мѧ̀ бы́вша ча́до послꙋша́нїѧ сотвори́тъ, да и҆ а҆́зъ, ве́тхагѡ человѣ́ка совле́ксѧ, ѡ҆блекꙋ́сѧ въ но́ваго, созда́ннаго по бг҃ꙋ въ пра́вдѣ и҆ въ преподо́бїи и҆́стины, да въ правотѣ̀ вѣ́ры ходѧ̀, доидꙋ̀ ко ѻ҆ц҃ꙋ̀ нбⷭ҇номꙋ въ наслѣ́дїе вѣ́чнагѡ досто́инства, и҆ та́мѡ, ꙗ҆̀же здѣ̀ вѣ́рою созерца́ю, ꙗ҆снѣ́е во сла́вѣ ѹ҆зрю̀, и҆ просла́влю ст҃ꙋ́ю трⷪ҇цꙋ въ безконє́чныѧ вѣ́ки вѣкѡ́въ.

## Мл҃тва в҃, и҆з̾ слꙋ́жбы ст҃ы̑мъ а҆пⷭ҇лѡмъ:

<versal>В</versal>лⷣко всемогꙋ́щїй, гдⷭ҇и бж҃е на́шъ, и҆збра́вый возлю́блєнныѧ своѧ̑ ѹ҆чн҃кѝ и҆ а҆пⷭ҇лы на про́повѣдь сп҃се́нїѧ всемꙋ̀ мі́рꙋ, да́вый и҆̀мъ вла́сть ѿпꙋща́ти грѣхѝ! Прїимѝ хода̑тайства и҆́хъ ѡ҆ ро́дѣ человѣ́честѣмъ, є҆го́же и҆ сꙋди́ти съ ни́ми и҆́маши: тѣ́хъ са́мыхъ, ꙗ҆́кѡ дрꙋгѡ́въ твои́хъ, на́мъ ѕѣлѡ̀ честны́хъ, дерза́емъ недосто́йнїи въ предста́тельство къ тебѣ̀, многопоспѣшествꙋ́ющее ко сп҃се́нїю дꙋ́шъ на́шихъ, приводи́ти, молѧ́ще и҆̀хъ ѹ҆се́рднѡ. Ст҃і́и первоверхо́внїи а҆пⷭ҇ли пе́тре и҆ па́ѵле, є҆ѵⷢ҇лі́сти хрⷭ҇тѡ́вы і҆ѡа́нне бг҃осло́ве и҆ матѳе́е, первозва́нный ѹ҆ч҃нчѐ а҆ндре́е, водрꙋже́нїемъ крⷭ҇та̀ рѡссі́ю бл҃гослови́вый, а҆пⷭ҇ли ст҃і́и і҆а́кѡве, бра́те і҆ѡа́нновъ, со дрꙋги́мъ і҆а́кѡвомъ, фїлі́ппе, варѳоломе́е, ѳѡмо̀, сі́мѡне, і҆ꙋ́до и҆ матѳі́е! Всѝ ст҃і́и бг҃оизбра́ннїи а҆пⷭ҇ли, и҆зрѧ́днѣйшїи ѹ҆гѡ́дницы хрⷭ҇тѡ́вы, безбо́жїѧ и҆скорени́телїе и҆ вѣ́ры и҆́стинныѧ насади́телїе! Помози́те на́мъ мо́щнымъ ва́шимъ пред̾ гдⷭ҇емъ хода́тайствомъ, и҆зба́витисѧ ѿ всѧ́кагѡ ѕла̀ и҆ вра́жїѧ ле́сти, тве́рдѡ же пре́даннꙋю ва́ми вѣ́рꙋ правосла́внꙋю сохранѧ́ти, въ не́йже ва́шимъ предста́тельствомъ ни ра́нами, ни преще́нїемъ, ни мо́ромъ, ни ко́имъ гнѣ́вомъ ѿ созда́телѧ на́шегѡ ѹ҆ма́лени бꙋ́демъ, но ми́рное здѣ̀ поживе́мъ житїѐ, и҆ сподо́бимсѧ ви́дѣти бл҃га̑ѧ на землѝ живы́хъ, сла́вѧще ѻ҆ц҃а̀ и҆ сн҃а и҆ ст҃а́го дх҃а, є҆ди́наго въ трⷪ҇цѣ сла́вимаго и҆ покланѧ́емаго бг҃а, ны́нѣ и҆ при́снѡ и҆ во вѣ́ки вѣкѡ́въ.
