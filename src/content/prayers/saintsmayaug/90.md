---
title: "А҆́ѵгꙋста г҃ "
navigation:
  key: prayers-saintsmayaug-90
  title: "А҆́ѵгꙋста г҃ "
  parent: prayers-saintsmayaug
  order: 90
type: "prayer"
---

## А҆́ѵгꙋста г҃.

## Мл҃тва ст҃о́мꙋ мч҃нкꙋ и҆ а҆рхїдїа́конꙋ лаѵре́нтїю, что́маѧ въ бл҃говѣ́щенской цр҃кви мѣсте́чка бары́шевки, полта́вскїѧ є҆па́рхїи:

<versal data-diacritics="true">Ѽ</versal> прест҃ы́й и҆ преди́вный страстоте́рпче хрⷭ҇то́въ, а҆рхїдїа́коне лаѵре́нтїе! Восхвалѧ́юще вѣ́рꙋ и҆ страда̑нїѧ твоѧ̑, почита́емъ побѣ́дꙋ и҆ вѣнцено́сное прехожде́нїе твоѐ чрез̾ горѧ́щее ѹ҆́глїе ѿ тьмы̀ вѣ́ка сегѡ̀ ко свѣ́тꙋ невече́рнемꙋ прⷭ҇то́ла вели́чествїѧ бж҃їѧ. Тѣ́мже ѹ҆̀бо мо́лимъ тѧ̀: ꙗ҆́коже дре́вле притека́вшыѧ съ вѣ́рою къ покро́вꙋ твоемꙋ̀ чꙋдесы̀ твои́ми ѹ҆тверди́лъ є҆сѝ, та́кѡ да прїи́меши и҆ на́съ под̾ кро́въ тво́й, и҆ въ болѣ́зни и҆ печа́лехъ на́шихъ застꙋ́пникъ на́мъ да бꙋ́деши: и҆ ꙗ҆́коже ѿ слѣпоты̀ тѣле́сныхъ ѻ҆че́съ крискентїа́на преложе́нїемъ рꙋ́къ и҆сцѣли́лъ є҆сѝ, та́кѡ да и҆сцѣли́ши предста́тельствомъ твои́мъ ѹ҆ прⷭ҇то́ла бж҃їѧ и҆ на́шꙋ дꙋше́внꙋю слѣпотꙋ̀. При́зри на разслабле́нїе на́ше тѣле́сное и҆ дꙋше́вное, и҆ ѹ҆крѣпѝ на́съ бо́дренностїю проти́вꙋ вра̑гъ на́шихъ ви́димыхъ и҆ неви́димыхъ, ѹ҆дрꙋча́ющихъ на́съ напа́стьми, да твое́ю по́мощїю пꙋ́ть маловре́менныѧ жи́зни сеѧ̀ преше́дше, непобѣжде́ни ѿ бѣ́дъ и҆ скорбе́й и҆ всѧ́кагѡ лю́тагѡ ѡ҆бстоѧ́нїѧ, дости́гнемъ непристꙋ́пныѧ сла́вы вели́чествїѧ бж҃їѧ, и҆дѣ́же предстоѧ̀, мо́лишисѧ со дерзнове́нїемъ за лю́ди прибѣга́ющыѧ съ вѣ́рою къ тебѣ̀ и҆ воспѣва́ющыѧ ди́внаго во ст҃ы́хъ бг҃а і҆и҃лева во вѣ́ки вѣкѡ́въ.
