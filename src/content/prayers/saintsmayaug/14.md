---
title: "Ма́їа в҃і"
navigation:
  key: prayers-saintsmayaug-14
  title: "Ма́їа в҃і"
  parent: prayers-saintsmayaug
  order: 14
type: "prayer"
---

## Ма́їа в҃і.

## Мл҃тва прпⷣбномꙋ дїонѵ́сїю, а҆рхїмандрі́тꙋ се́ргїевы ла́ѵры, ра́донежскомꙋ чꙋдотво́рцꙋ:

<versal data-diacritics="true">Ѿ</versal> млады́хъ ногте́й возлюби́вый хрⷭ҇та̀, прпⷣбне дїонѵ́сїе! Сотворѝ мл҃твами твои́ми, да и҆ на̑ша сердца̀ сщ҃е́ннымъ любвѐ бж҃їѧ ѻ҆гне́мъ пламенѣ́ютъ, теплото́ю вѣ́ры возжига́єма. Ты̀, ꙗ҆ре́мъ є҆ѵⷢ҇льскїй на сѧ̀ возложи́въ и҆ ꙗ҆́кѡ бла́гъ и҆ ле́гокъ то́й ѡ҆брѣ́тъ, до конца̀ пꙋ́ть тво́й терпѣли́внѡ соверши́лъ є҆сѝ, ꙗ҆́кѡ побѣди́тель вѣнца̀ ѿ бг҃а сподо́бивсѧ: помозѝ ѹ҆̀бо и҆ на́мъ тѧ́жкое бре́мѧ житїѧ̀ сегѡ̀ мꙋ́жественнѡ понестѝ, и҆ вѣ́рꙋ до конца̀ соблю́дшымъ, милосе́рдагѡ ѿ бг҃а воздаѧ́нїѧ сподо́битисѧ. Тща́тельный и҆ ре́вностный зва́нїѧ своегѡ̀ и҆сполни́тель бы́въ, помозѝ и҆ на́мъ зва̑нїѧ на̑ша неѡсла́бнѡ проходи́ти. Мнѡ́гїѧ кѡ́зни и҆ страда̑нїѧ ѿ ѕлоко́зненныхъ врагѡ́въ великодꙋ́шнѡ претерпѣ́вый, свѧ́те дїонѵ́сїе, и҆ на́мъ, сѣтьмѝ вра́жїими ѹ҆ловлѧ́ємымъ и҆ въ разли̑чнаѧ и҆скꙋшє́нїѧ впа́дающымъ, свы́ше по́мощь на попра́нїе ѻ҆́ныхъ мл҃твами твои́ми и҆спросѝ. Ты̀, всегда̀ посто́мъ, мл҃твами и҆ бдѣ́нїемъ пло́ть твою̀ ѹ҆мерщвлѧ́ѧ, дꙋ́шꙋ твою̀ ѡ҆живи́лъ є҆сѝ и҆ сїю̀ хра́мъ животворѧ́щагѡ дх҃а содѣ́лалъ є҆сѝ: и҆ на́съ тебѣ̀ подража́ти наꙋчѝ и҆ вре́мѧ къ покаѧ́нїю и҆ ѡ҆ставле́нїю грѣхѡ́въ на́шихъ ѹ҆лꙋчи́ти сотворѝ. Ты̀ ѡ҆ сла́вѣ цр҃кве и҆ ѻ҆те́чества вѣ́рный ревни́тель бы́лъ є҆сѝ: и҆схода́тайствꙋй ѹ҆̀бо и҆ ны́нѣ ми́ръ цр҃кви, ѻ҆те́чествꙋ бл҃годе́нствїе, самодержа́вномꙋ царю̀ на́шемꙋ бл҃гослове́нїе, хра́мꙋ же семꙋ̀ всемо́щный гдⷭ҇ень покро́въ, да прославлѧ́емъ просла́вльшаго тѧ̀ гдⷭ҇а ны́нѣ и҆ при́снѡ и҆ во вѣ́ки вѣкѡ́въ.
