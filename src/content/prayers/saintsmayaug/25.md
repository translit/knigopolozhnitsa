---
title: "Ма́їа к҃г"
navigation:
  key: prayers-saintsmayaug-25
  title: "Ма́їа к҃г"
  parent: prayers-saintsmayaug
  order: 25
type: "prayer"
---

## Ма́їа к҃г.

## Мл҃тва ст҃и́телю лео́нтїю, є҆пⷭ҇кпꙋ росто́вскомꙋ, и҆з̾ а҆ка́ѳїста:

<versal data-diacritics="true">Ѽ</versal> сщ҃е́ннаѧ главо̀, пресла́вный чꙋдотво́рче, первопа́стырю ст҃ы́ѧ росто́вскїѧ цр҃кве, ст҃и́телю ѻ҆́тче лео́нтїе! Къ тебѣ̀ припа́даемъ и҆ мо́лимсѧ мы̀ смире́ннїи и҆ грѣ́шнїи, и҆ ꙗ҆́кѡ ѻ҆тца̀ чадолюби́ваго про́симъ: вселѝ въ сердца̀ на̑ша любо́вь твою̀, є҆́юже къ бг҃ꙋ и҆ бли̑жнимъ твои̑мъ въ житїѝ твое́мъ преиспо́лненъ бы́лъ є҆сѝ, ꙗ҆́кѡ и҆ дꙋ́шꙋ твою̀ за па́ствꙋ твою̀ положи́лъ є҆сѝ, мꙋ́ченически ѿ і҆дѡлослꙋжи́телей пострада́въ. Наꙋчѝ на́съ, ѻ҆́тче, тебѣ̀ подража́ти вѣ́рнѡ, бг҃а и҆ бли̑жнїѧ на́шѧ люби́ти и҆́скреннѡ и҆ за́пѡвѣди гдⷭ҇ни соверша́ти непогрѣши́тельнѡ: да и҆ мы̀ не и҆́менемъ то́кмѡ, но и҆ всѣ́мъ житїе́мъ на́шимъ ча̑да твоѧ̑ ꙗ҆ви́мсѧ. Моли́сѧ, ѹ҆го́дниче бж҃їй, ко хрⷭ҇тꙋ̀ бг҃ꙋ ѡ҆ ст҃ѣ́й правосла́внѣй цр҃кви и҆ держа́вѣ рѡссі́йстѣй, да пребꙋ́дꙋтъ въ ми́рѣ и҆ бл҃гостоѧ́нїи и҆ процвѣта́ютъ во бл҃гоче́стїи хрⷭ҇тїа́нстѣмъ непоколеби̑мы. Сохранѝ мл҃твами твои́ми і҆мпера́тора на́шего нїкола́ѧ а҆леѯа́ндровича всеѧ̀ рѡссі́и во здра́вїи и҆ долгоде́нствїи, покорѧ́ѧ под̾ но́зѣ є҆гѡ̀ всѧ̑ врагѝ и҆ сꙋпоста́ты. Соблюдѝ ца́рствꙋющыѧ гра́ды, гра́дъ тво́й и҆ всѧ̑ гра́ды и҆ вє́си страны̀ рѡссі́йскїѧ невреди̑мы ѿ всѧ́кагѡ ѕла̀. При́зри бл҃госе́рднѡ на всѧ́кꙋ дꙋ́шꙋ хрⷭ҇тїа́нскꙋю, ми́лости и҆ по́мощи ѿ тебє̀ и҆́щꙋщꙋю: бꙋ́ди всѣ̑мъ на́мъ въ болѣ́знехъ цѣли́тель, въ ско́рбехъ ѹ҆тѣ́шитель, въ печа́лехъ и҆зба́витель, въ бѣда́хъ помо́щникъ, въ ча́съ сме́ртный покрови́тель, да сподо́бимсѧ и҆ мы̀ грѣ́шнїи мл҃твами твои́ми сп҃се́нїе вѣ́чное полꙋчи́ти и҆ црⷭ҇твїе хрⷭ҇то́во ѹ҆наслѣ́довати. Є҆́й, ст҃и́телю хрⷭ҇то́въ, не посрамѝ ѹ҆пова́нїѧ на́шегѡ, є҆́же по бз҃ѣ и҆ прест҃ѣ́й бцⷣѣ на тѧ̀ крѣ́пкѡ возлага́емъ, но ꙗ҆вѝ на́мъ твоѐ многомо́щное застꙋпле́нїе, да хва́лимъ, сла́вимъ и҆ велича́емъ вели́кое чл҃вѣколю́бїе ди́внагѡ во ст҃ы́хъ свои́хъ бг҃а, ѻ҆ц҃а̀ и҆ сн҃а и҆ ст҃а́гѡ дх҃а, во вѣ́ки вѣкѡ́въ.

## Тропа́рь, гла́съ д҃:

<red>А҆</red>пⷭ҇лѡмъ соприча́стникъ и҆ къ бг҃ꙋ моле́бникъ вѣ́ренъ, добродѣ́тельми возше́дъ на нбⷭ҇наѧ, и҆ любо́вь возложи́лъ є҆сѝ къ лю́бѧщемꙋ тѧ̀, и҆ невѣ̑рныѧ лю́ди ѡ҆брати́лъ є҆сѝ въ вѣ́рꙋ. Тѣ́мъ ны́нѣ со а҆́гг҃лы ликꙋ́ѧ, предстои́ши прⷭ҇то́лꙋ сла́вы всѣ́хъ цр҃ѧ̀, хрⷭ҇та̀ бг҃а: моли́сѧ, ст҃и́телю лео́нтїе, да сп҃се́тъ дꙋ́шы на́шѧ.
