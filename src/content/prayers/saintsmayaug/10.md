---
title: "Ма́їа и҃"
navigation:
  key: prayers-saintsmayaug-10
  title: "Ма́їа и҃"
  parent: prayers-saintsmayaug
  order: 10
type: "prayer"
---

## Ма́їа и҃.

## Мл҃тва прпⷣбномꙋ а҆рсе́нїю вели́комꙋ, и҆з̾ а҆ка́ѳїста прпⷣбномꙋ:

<versal data-diacritics="true">Ѽ</versal> сщ҃е́ннаѧ главо̀, земны́й а҆́гг҃ле, нбⷭ҇ный человѣ́че, безмо́лвїѧ рачи́телю, молча́нїѧ люби́телю, прпⷣбне и҆ бг҃оно́сне ѻ҆́тче на́шъ а҆рсе́нїе! Припа́даемъ тѝ и҆ мо́лимсѧ: помоли́сѧ ко гдⷭ҇ꙋ бг҃ꙋ и҆ сп҃сꙋ на́шемꙋ і҆и҃сꙋ хрⷭ҇тꙋ̀ да да́рꙋетъ на́мъ, грѣ̑шнымъ и҆ недостѡ́йнымъ рабѡ́мъ свои̑мъ, всѧ̑ ко сп҃се́нїю дꙋше́вномꙋ бл҃гопотрє́бныѧ да́ры своѧ̑: вѣ́рꙋ пра́вꙋ, наде́ждꙋ бла́гꙋ, любо́вь нелицемѣ́рнꙋ, бл҃гоче́стїе непоколеби́мое, любомꙋ́дрїе хрⷭ҇топослѣ́довательное, и҆ всѧ̑ добродѣ́тєли, во ст҃ѣ́мъ є҆ѵⷢ҇лїи и҆́мъ заповѣ̑данныѧ: да бꙋ́демъ подража́тєли твоегѡ̀ бг҃оꙋго́днагѡ житїѧ̀ и҆ вкꙋ́пѣ съ тобо́ю сподо́бимсѧ сп҃се́нїе вѣ́чное полꙋчи́ти и҆ црⷭ҇твїе нбⷭ҇ное ѹ҆наслѣ́дити. Є҆́й, ѹ҆го́дниче бж҃їй! Не пре́зри на́съ, но помозѝ на́мъ, нбⷭ҇нымъ предста́тельствомъ твои́мъ, бл҃гоче́стнѡ житїѐ вре́менное сконча́ти, кончи́нꙋ бл҃гꙋ́ю, ми́рнꙋю и҆ непосты́днꙋю прїѧ́ти и҆ бл҃же́нства ра́йскагѡ сподо́битисѧ: да просла́вимъ чл҃вѣколю́бїе и҆ щедрѡ́ты въ трⷪ҇цѣ сла́вимагѡ и҆ покланѧ́емагѡ бг҃а, ѻ҆ц҃а̀ и҆ сн҃а и҆ ст҃а́гѡ дх҃а, и҆ твоѐ ст҃о́е застꙋпле́нїе, во вѣ́ки вѣкѡ́въ.
