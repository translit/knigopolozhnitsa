---
title: "І҆ꙋ́нїа є҃ и҆ в҃і"
navigation:
  key: prayers-saintsmayaug-37
  title: "І҆ꙋ́нїа є҃ и҆ в҃і"
  parent: prayers-saintsmayaug
  order: 37
type: "prayer"
---

## І҆ꙋ́нїа є҃ и҆ в҃і.

## Мл҃тва прпⷣбнымъ вассїа́нꙋ и҆ і҆ѡ́нѣ, пертоми̑нскимъ чꙋдотво́рцємъ, и҆з̾ слꙋ́жбы:

<versal data-diacritics="true">Ѽ</versal> прпⷣбнїи и҆ всечестні́и ѻ҆тцы̀ вассїа́не и҆ і҆ѡ́но, ѹ҆гѡ́дницы хрⷭ҇тѡ́вы бл҃же́ннїи и҆ чꙋдотво́рцы пресла́внїи! По́стничествомъ бг҃ꙋ пе́рвѣе ѹ҆годи́вше и҆ дѣ́лы бл҃гоче́стнѡ на землѝ подвиза́вшесѧ, ꙗ҆́кѡ свѣти̑ла свѣ̑тлаѧ по сме́рти въ мі́рѣ возсїѧ́вше, просвѣща́юще вѣ̑рныѧ чꙋде́съ свѣ́тлостїю, вы̀ застꙋ̑пницы те́плїи показа́стесѧ: мнѡ́гїѧ бо, въ ско́рбехъ и҆ бѣда́хъ стра́ждꙋщыѧ и҆ поги́бнꙋти и҆мꙋ́щыѧ, здра̑вы сохрани́сте, не послꙋ́шавшыѧ же завѣща́нїѧ ва́шегѡ и҆ маловѣ́рꙋющыѧ ѿмсти́тельнѣ наказа́сте, и҆ пре́жде заблꙋ́ждшей женѣ̀ пꙋтевѡждѝ бы́сте, и҆ ѡ҆слѣ́пшемꙋ па́ки прозрѣ́нїе дарова́сте, де́рзостнѣ же коснꙋ́вшагосѧ цѣле́бныхъ моще́й ва́шихъ внеза́пнѡ ѿри́нꙋсте, и҆ разслабле́нїемъ наказа́вше поми́ловасте. Къ си̑мъ же и҆ и҆на̑ѧ пресла̑внаѧ содѣ́ласте, и҆ бы́вшее во ѡ҆би́тели ва́шей ѡ҆скꙋдѣ́нїе сꙋгꙋ́бѡ и҆спо́лнисте, и҆ сїю̀ доны́нѣ неразори́мꙋ соблюдо́сте. Мо́лимсѧ ѹ҆̀бо ны́нѣ ва́мъ, ѽ пребл҃же́ннїи ѻ҆тцы̀: ѹ҆слы́шите моле́нїе на́ше, не пре́зрите на́съ, въ бѣда́хъ и҆ ско́рбехъ призыва́ющихъ ва́съ вѣ́рою, бꙋ́дите помѡ́щницы на́мъ ско́рїи и҆ покрови́телїе вѣ́рнїи. Сохрани́те же во здра́вїи и҆ тишинѣ̀ правосла́внаго і҆мпера́тора на́шего нїкола́ѧ а҆леѯа́ндровича мл҃твами ва́шими, и҆ ца́рство є҆гѡ̀ непоколе́блемо соблюди́те. Къ си̑мъ же и҆ дꙋхо́внагѡ ѡ҆ ва́съ собра́нїѧ не ѡ҆ста́вите, но моли́тесѧ при́снѡ ѡ҆ на́съ ко гдⷭ҇ꙋ, да мл҃твами ва́шими грѣхѡ́въ проще́нїе полꙋчи́мъ и҆ црⷭ҇твїѧ нбⷭ҇нагѡ сподо́бимсѧ бл҃года́тїю є҆гѡ̀. Ꙗ҆́кѡ томꙋ̀ подоба́етъ всѧ́каѧ сла́ва, че́сть и҆ поклоне́нїе, ны́нѣ и҆ при́снѡ и҆ во вѣ́ки вѣкѡ́въ.

## Тропа́рь, гла́съ и҃:

<red>П</red>ре́жде ѿверже́нїемъ мі́ра, ꙗ҆́кѡ морска́гѡ треволне́нїѧ, и҆збѣго́сте, ѻ҆тцы̀ прпⷣбнїи: по́слѣжде же и҆зволе́нїемъ бж҃їимъ въ вода́хъ морски́хъ кончи́нꙋ бл҃же́ннꙋю прїѧ́сте, и҆ къ неболѣ́зненномꙋ поко́ю преста́вистесѧ ѿ землѝ ра́дꙋющесѧ. Тѣ́мъ и҆ по кончи́нѣ ѿ хрⷭ҇та̀ бг҃а просла́вистесѧ чꙋдесы̀ ѻ҆би́льнѡ, те́плїи въ бѣда́хъ вѣ̑рнымъ помѡ́щницы показа́стесѧ. И҆ ны́нѣ на нб҃сѣ́хъ предстоѧ́ще прⷭ҇то́лꙋ хрⷭ҇то́вꙋ, вассїа́не пребл҃же́нне и҆ і҆ѡ́но пресла́вне, моли́тесѧ при́снѡ ѡ҆ дꙋша́хъ на́шихъ.
