---
title: "А҆́ѵгꙋста г҃"
navigation:
  key: prayers-saintsmayaug-91
  title: "А҆́ѵгꙋста г҃"
  parent: prayers-saintsmayaug
  order: 91
type: "prayer"
---

## А҆́ѵгꙋста г҃.

## Мл҃тва бл҃же́нномꙋ лаѵре́нтїю, хрⷭ҇та̀ ра́ди ю҆ро́дивомꙋ, калꙋ́жскомꙋ чꙋдотво́рцꙋ:

<versal data-diacritics="true">Ѽ</versal> ст҃ы́й и҆ бг҃опросла́вленный пра́ведниче и҆ чꙋдотво́рче лаѵре́нтїе, ско́рый помо́щниче и҆ ѹ҆се́рдный застꙋ́пниче всѣ́хъ, съ вѣ́рою и҆ любо́вїю моли́твеннѡ къ тебѣ̀ прибѣга́ющихъ! Сѐ и҆ мы̀ смире́ннїи и҆ грѣ́шнїи, ѡ҆бремене́ннїи и҆́гомъ тѧ́жкимъ мно́гихъ беззако́нїй на́шихъ, во ѹ҆миле́нїи глꙋбо́цѣмъ къ тебѣ̀ прибѣга́емъ, и҆ припа́дающе ко многоцѣле́бнѣй ра́цѣ ст҃ы́хъ моще́й твои́хъ, мо́лимъ и҆ про́симъ тѧ̀: помоли́сѧ за на́съ ко гдⷭ҇ꙋ бг҃ꙋ, да не погꙋби́тъ на́съ со беззакѡ́нїи на́шими, но ѡ҆брати́тъ на́съ на стезю̀ покаѧ́нїѧ и҆ сп҃се́нїѧ. Вѣ́мы бо, вѣ́мы, ꙗ҆́кѡ мно́гѡ мо́жетъ пред̾ ни́мъ мл҃тва пра́веднагѡ: тебе́ же, вои́стинꙋ пра́ведника сꙋ́ща, на ѹ҆моле́нїе къ немꙋ̀ предлага́емъ, си́це ѹ҆пова́юще, ꙗ҆́кѡ твоегѡ̀ ра́ди нбⷭ҇нагѡ предста́тельства пред̾ ни́мъ и҆ мы̀ недосто́йнїи поми́ловани бꙋ́демъ. И҆спросѝ на́мъ ѹ҆ созда́телѧ на́шегѡ вели̑кїѧ и҆ бога̑тыѧ да́ры бл҃гости є҆гѡ̀: землѝ плодоно́сїе, воздꙋ́ха бл҃горастворе́нїе, дѡждѝ бл҃говре́мєнны, ми́ръ во дне́хъ на́шихъ, бл҃гоче́стїѧ ѹ҆множе́нїе, болѧ́щымъ здра́вїе, скорбѧ́щымъ ѹ҆тѣше́нїе, ѹ҆ныва́ющымъ ѡ҆бодре́нїе, си̑рымъ призрѣ́нїе, ѹ҆бѡ́гимъ снабдѣ́нїе, подвиза́ющымсѧ преспѣ́ѧнїе, ѹ҆мира́ющымъ бл҃гꙋ́ю хрⷭ҇тїа́нскꙋю кончи́нꙋ и҆ всѣ̑мъ правовѣ́рꙋющымъ вѣ́чное сп҃се́нїе. Бл҃гочести́вѣйшаго, самодержа́внѣйшаго, вели́каго госꙋда́рѧ на́шего, і҆мпера́тора нїкола́ѧ а҆леѯа́ндровича всеѧ̀ рѡссі́и, и҆ всѐ бг҃охрани́мое ца́рство є҆гѡ̀ сохранѝ ст҃ы́ми мл҃твами твои́ми во бл҃годе́нствїи, невреди̑мы ѿ всѧ́кагѡ ѕла̀, и҆ спобора́й ѡ҆рꙋ́жїю хрⷭ҇толюби́вагѡ є҆гѡ̀ во́инства во бра́нехъ со враги̑: гра́дъ же тво́й и҆ ст҃ꙋ́ю ѡ҆би́тель твою̀ соблюдѝ въ ми́рѣ и҆ бл҃гоꙋстрое́нїи, ꙗ҆́кѡ стра́жъ и҆ храни́тель и҆́хъ неѿстꙋ́пный. Є҆́й, ѹ҆го́дниче бж҃їй! Не посрамѝ ѹ҆пова́нїѧ на́шегѡ, но ꙗ҆вѝ на́мъ ст҃о́е твоѐ застꙋпле́нїе, да велича́емъ тѧ̀ немо́лчнѡ, ꙗ҆́кѡ вели́каго предста́телѧ на́шего, и҆ прославлѧ́емъ неизрече́нное чл҃вѣколю́бїе ди́внагѡ во ст҃ы́хъ свои́хъ трїеди́нагѡ бг҃а, ѻ҆ц҃а̀ и҆ сн҃а и҆ ст҃а́гѡ дх҃а, во вѣ́ки вѣкѡ́въ.
