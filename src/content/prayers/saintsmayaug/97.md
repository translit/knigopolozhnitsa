---
title: "А҆́ѵгꙋста є҃і"
navigation:
  key: prayers-saintsmayaug-97
  title: "А҆́ѵгꙋста є҃і"
  parent: prayers-saintsmayaug
  order: 97
type: "prayer"
---

## А҆́ѵгꙋста є҃і.

## Мл҃тва прпⷣбномꙋ мака́рїю ри́млѧнинꙋ, новгоро́дскомꙋ чꙋдотво́рцꙋ, и҆з̾ слꙋ́жбы прпⷣбномꙋ:

<versal data-diacritics="true">Ѽ</versal> сщ҃е́ннаѧ главо̀, земны́й а҆́гг҃ле и҆ нбⷭ҇ный человѣ́че, прпⷣбне и҆ бг҃оно́сне ѻ҆́тче на́шъ мака́рїе! Припа́даемъ къ тебѣ̀ съ вѣ́рою и҆ любо́вїю и҆ мо́лимсѧ приле́жнѡ: ꙗ҆вѝ на́мъ смирє́ннымъ и҆ грѣ̑шнымъ ст҃о́е твоѐ застꙋпле́нїе. Се́ бо, грѣ̑хъ ра́ди на́шихъ, не и҆́мамы свобо́ды ча̑дъ бж҃їихъ проси́ти ѡ҆ потре́бахъ на́шихъ гдⷭ҇а и҆ влⷣкꙋ на́шего, но тебѐ мл҃твенника бл҃гопрїѧ́тнаго къ немꙋ̀ предлага́емъ, и҆ про́симъ тѧ̀ со ѹ҆се́рдїемъ мно́гимъ. И҆спросѝ ѹ҆ бл҃гости є҆гѡ̀ бл҃гопотрє́бныѧ да́ры дꙋша́мъ и҆ тѣлесє́мъ на́шымъ: вѣ́рꙋ пра́вꙋ, наде́ждꙋ сп҃се́нїѧ несомнѣ́ннꙋ, любо́вь ко всѣ̑мъ нелицемѣ́рнꙋ, во и҆скꙋше́нїихъ мꙋ́жество, въ ѕлострада́нїихъ терпѣ́нїе, въ моли́твахъ постоѧ́нство, дꙋ́шъ и҆ тѣле́съ здра́вїе, землѝ плодоно́сїе, воздꙋ́ха бл҃горастворе́нїе, жите́йскихъ потре́бъ дово́льство, ми́рное и҆ безмѧте́жное житїѐ, бл҃гꙋ́ю хрⷭ҇тїа́нскꙋю кончи́нꙋ и҆ до́брый ѿвѣ́тъ на стра́шнѣмъ сꙋдѣ̀ хрⷭ҇то́вѣ. И҆спросѝ, ѹ҆го́дниче бж҃їй, ѹ҆ цр҃ѧ̀ ца́рствꙋющихъ и҆ гдⷭ҇а госпо́дствꙋющихъ, бл҃гочести́вѣйшемꙋ, самодержа́внѣйшемꙋ, вели́комꙋ госꙋда́рю на́шемꙋ, і҆мпера́торꙋ нїкола́ю а҆леѯа́ндровичꙋ всеѧ̀ рѡссі́и, здра́вїе, сп҃се́нїе и҆ на врагѝ ѡ҆долѣ́нїе, всемꙋ́ же бг҃охрани́момꙋ ца́рствꙋ є҆гѡ̀ ми́ръ, тишинꙋ̀ и҆ бл҃гоꙋстрое́нїе. Не забꙋ́ди, прпⷣбне ѻ҆́тче, и҆ пꙋсты́нное мѣ́сто подвигѡ́въ твои́хъ, но бл҃говолѝ ѡ҆ не́мъ и҆ просла́ви є҆̀ чꙋдотворє́нїи твои́ми: и҆ всѧ̑, приходѧ́щыѧ на поклоне́нїе моще́мъ твои̑мъ ст҃ы̑мъ, ѿ и҆скꙋше́нїй дїа́вольскихъ и҆ всѧ́кагѡ ѕла̀ ми́лостивнѡ и҆зба́ви. Є҆́й, чꙋдотво́рче ст҃ы́й! Не лишѝ на́съ по́мощи твоеѧ̀ нбⷭ҇ныѧ, но мл҃твами твои́ми всѧ̑ ны̀ приведѝ во приста́нище сп҃се́нїѧ, и҆ наслѣ́дники ꙗ҆вѝ на́съ всесвѣ́тлагѡ црⷭ҇твїѧ хрⷭ҇то́ва, да пое́мъ и҆ сла́вимъ неизречє́нныѧ щедрѡ́ты чл҃вѣколю́бца бг҃а, ѻ҆ц҃а̀ и҆ сн҃а и҆ ст҃а́гѡ дх҃а, и҆ твоѐ ст҃о́е ѻ҆те́ческое застꙋпле́нїе, во вѣ́ки вѣкѡ́въ.

## Тропа́рь, гла́съ д҃:

<red>Р</red>и́мъ ѻ҆те́чество твоѐ ѡ҆ста́вивъ, въ пꙋсты́ню всели́лсѧ є҆сѝ, и҆ та́мѡ въ пꙋ́стѣ мѣ́стѣ ѡ҆брѣ́тъ жили́ще себѣ̀, ѿбѣ́глъ є҆сѝ сꙋеты̀ мі́ра сегѡ̀, и҆ въ безмо́лвнѣмъ приста́нищи до́брѣ; направлѧ́лъ є҆сѝ себѐ ко гдⷭ҇ꙋ. Сегѡ̀ ра́ди и҆ мы̀ чтꙋ́щи тѧ̀, притека́юще къ ра́цѣ моще́й твои́хъ и҆ любе́знѡ тꙋ́ю ѡ҆блобыза́юще, мо́лимъ тѧ̀, ѻ҆́тче мака́рїе: молѝ ѡ҆ на́съ гдⷭ҇а, да поми́лꙋетъ на́съ въ де́нь сꙋ́дный.

## И҆́нъ тропа́рь, гла́съ то́йже:

<red>Ѻ҆</red>те́чество твоѐ ве́тхїй ри́мъ ѡ҆ста́вивъ, во странꙋ̀ рѡссі́йскꙋю прише́лъ є҆сѝ, прпⷣбне, и҆ въ пꙋсты́ни бла́тнѣй всели́всѧ, та́мѡ приста́нище ти́хое ко сп҃се́нїю ѡ҆брѣ́лъ є҆сѝ, и҆ безмо́лвное житїѐ бг҃оꙋго́днѡ провожда́лъ є҆сѝ, направлѧ́ѧ себѐ ко гдⷭ҇ꙋ мл҃твами непреста́нными: сегѡ̀ ра́ди хрⷭ҇то́съ тѧ̀ возлюбѝ и҆ чꙋдесы̀ просла́ви, ѻ҆́тче мака́рїе, ꙗ҆ви́въ тѧ̀ па́стырѧ до́бра слове́снагѡ ста́да своегѡ̀. Тѣ́мже и҆ мы̀, притека́юще къ ра́цѣ моще́й твои́хъ, ѹ҆ми́льнѡ глаго́лемъ: молѝ просла́вльшаго тѧ̀, сп҃сти́сѧ дꙋша́мъ на́шымъ.
