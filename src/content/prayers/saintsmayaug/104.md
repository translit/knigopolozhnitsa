---
title: "А҆́ѵгꙋста к҃з"
navigation:
  key: prayers-saintsmayaug-104
  title: "А҆́ѵгꙋста к҃з"
  parent: prayers-saintsmayaug
  order: 104
type: "prayer"
---

## А҆́ѵгꙋста к҃з.

## Мл҃тва ст҃о́мꙋ сщ҃енномч҃нкꙋ кꙋ́кшѣ:

<versal data-diacritics="true">Ѽ</versal> ст҃ы́й страстоте́рпче, сщ҃енномꙋ́чениче кꙋ́кше, по́двиги а҆пⷭ҇льскїѧ соверши́вый посредѣ̀ ѡ҆бита́нїѧ соплемє́нникъ твои́хъ, ѻ҆тє́цъ на́шихъ, и҆̀хже ты̀ свѣ́томъ и҆́стиннагѡ бг҃опозна́нїѧ просвѣща́лъ є҆сѝ, и҆ по да́ннѣй тѝ бл҃года́ти дх҃а ст҃а́гѡ бѣ́сы прогна́вый, до́ждь съ небесѐ своди́вый, є҆́зеро и҆зсꙋши́вый и҆ сотвори́вый и҆́на мнѡ́га чꙋдеса̀, многострада́льный же тво́й по́двигъ мꙋ́ченическою кончи́ною ѹ҆вѣнча́вый! Прїимѝ ѿ на́съ ѹ҆сє́рдныѧ и҆ ѹ҆милє́нныѧ мл҃твы и҆ вознесѝ ѧ҆̀ ко прⷭ҇то́лꙋ ст҃ы́ѧ трⷪ҇цы, и҆дѣ́же ты̀ въ ли́цѣ ст҃ы́хъ предстои́ши, ꙗ҆́кѡ да твои́мъ хода́тайствомъ млⷭ҇тивый гдⷭ҇ь ѹ҆тверди́тъ въ ми́рѣ и҆ сла́вѣ держа́вꙋ бл҃гочести́вѣйшагѡ госꙋда́рѧ на́шегѡ, і҆мпера́тора нїкола́ѧ а҆леѯа́ндровича, въ ча́дѣхъ же ст҃ы́ѧ правосла́вныѧ цр҃кве да ѹ҆крѣпи́тъ дꙋ́хъ вѣ́ры и҆ бл҃гоче́стїѧ, въ па́стырехъ є҆ѧ̀ ре́вность къ назида́нїю пасо́мыхъ да ѹ҆мно́житъ и҆ да при́зритъ ми́лостивымъ ѻ҆́комъ на лю́ди предстоѧ́щыѧ и҆ прибѣга́ющыѧ ко твое́й по́мощи. Є҆́й, ст҃ы́й ѹ҆го́дниче бж҃їй! Вѣ́мы, ꙗ҆́кѡ, ве́лїихъ ра́ди страда́нїй твои́хъ, мно́гѡ мо́жетъ мл҃тва твоѧ̀ ко бл҃госе́рдїю влⷣки. Сегѡ̀ ра́ди, ꙗ҆́кѡ ча̑да твоѧ̑ по вѣ́рѣ, къ ра́цѣ чтⷭ҇ны́хъ и҆ многоцѣле́бныхъ моще́й твои́хъ припа́дающе, мо́лимъ тѧ̀ дꙋ́хомъ сокрꙋше́ннымъ и҆ смире́ннымъ се́рдцемъ: не пре́зри моле́нїй на́шихъ, пред̾ тобо́ю и҆злива́емыхъ, но вознесѝ ѧ҆̀ ко всеще́дромꙋ бг҃ꙋ, ꙗ҆́кѡ кади́ло бл҃гово́нное, да твои́мъ хода́тайствомъ при́снѡ почі́етъ бл҃года́ть є҆гѡ̀ на гра́дѣ се́мъ, въ не́мже чти́тсѧ пресла́вное и҆́мѧ твоѐ, и҆ лю́дїе живꙋ́щїи въ не́мъ да сохранѧ́тсѧ ѿ гла́да, ѻ҆гнѧ̀, смертоно́сныѧ ꙗ҆́звы и҆ внеза́пныѧ сме́рти, ѿ всѧ́кихъ бѣ́дъ и҆ напа́стей. Споспѣ́шствꙋй, сщ҃енномч҃нче кꙋ́кше, ст҃ы́ми твои́ми мл҃твами честно́мꙋ бра́тствꙋ ст҃а́гѡ хра́ма твоегѡ̀, да прїꙋмно́житсѧ сїѐ и҆ процвѣта́етъ во сла́вꙋ трїеди́нагѡ бг҃а, въ похвалꙋ̀ твоегѡ̀ и҆́мене и҆ во бла́го ст҃ы́ѧ правосла́вныѧ цр҃кве, да та́кѡ всѝ, ѡ҆хранѧ́еми твои́мъ предста́тельствомъ, ми́рнѡ и҆ бл҃гоче́стнѡ по́прище житїѧ̀ сегѡ̀ пре́йдемъ, сла́вѧще и҆ бл҃годарѧ́ще є҆ди́наго и҆́стиннаго бг҃а, во ст҃ѣ́й трⷪ҇цѣ сла́вимаго, ѻ҆ц҃а̀ и҆ сн҃а и҆ ст҃а́го дх҃а, во вѣ́ки вѣкѡ́въ.
