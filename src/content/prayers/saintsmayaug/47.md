---
title: "І҆ꙋ́нїа ѕ҃і"
navigation:
  key: prayers-saintsmayaug-47
  title: "І҆ꙋ́нїа ѕ҃і"
  parent: prayers-saintsmayaug
  order: 47
type: "prayer"
---

## І҆ꙋ́нїа ѕ҃і.

## Мл҃тва прпⷣбномꙋ тѵ́хѡнꙋ, калꙋ́жскомꙋ чꙋдотво́рцꙋ, и҆з̾ слꙋ́жбы со а҆ка́ѳїстомъ:

<versal data-diacritics="true">Ѽ</versal> сщ҃е́ннаѧ главо̀, вели́кїй чꙋдотво́рче, прпⷣбне ѻ҆́тче на́шъ тѵ́хѡне, ѹ҆го́дниче хрⷭ҇то́въ пребл҃же́нне и҆ пресла́вне, дх҃а ст҃а́гѡ и҆спо́лненне, по́стникѡвъ похвало̀, мона́шествꙋющихъ сла́во, пꙋсты́ни ѹ҆краси́телю, те́плый ѡ҆ на́съ грѣ́шныхъ мл҃твенниче! Ны́нѣ со а҆́гг҃льскими во́инствы предстоѧ̀ ѹ҆ прⷭ҇то́ла всѣ́хъ цр҃ѧ̀ сла́вы гдⷭ҇а, и҆ наслажда́ѧсѧ свѣ́та є҆диносꙋ́щныѧ трⷪ҇цы, и҆ съ го́рними си́лами трист҃ꙋ́ю пѣ́снь воспѣва́ѧ, моли́сѧ всемлⷭ҇тивомꙋ влⷣцѣ сп҃стѝ всѧ̑ вѣ́рꙋющыѧ во и҆́мѧ є҆гѡ̀: и҆спросѝ ми́ръ и҆ тишинꙋ̀ ст҃ы̑мъ цр҃квамъ низпосла́ти, вѣ́рѣ правосла́внѣй ѹ҆крѣпле́нїе, бл҃гочести́вѣйшемꙋ, самодержа́внѣйшемꙋ, вели́комꙋ госꙋда́рю на́шемꙋ, і҆мпера́торꙋ нїкола́ю а҆леѯа́ндровичꙋ, и҆ всемꙋ̀ наслѣ́дїю є҆гѡ̀ здра́вїе дарова́ти, и҆ покори́ти и҆̀мъ всѧ̑ проти̑вныѧ ꙗ҆зы́ки, бра́ни хотѧ́щыѧ, ви̑димыѧ и҆ неви̑димыѧ врагѝ низложи́ти, гра́ды на́шѧ ѹ҆тверди́ти, мі́ръ ве́сь ѹ҆мири́ти. Молѝ млⷭ҇тиваго бг҃а, да и҆зба́витъ твои́мъ бл҃гопрїѧ́тнымъ хода́тайствомъ всѧ̑ правосла̑вныѧ хрⷭ҇тїа́ны ѿ гла́да, гꙋби́тельства, трꙋ́са, пото́па, ѻ҆гнѧ̀, меча̀, ѿ наше́ствїѧ и҆ноплемє́нникъ и҆ междоꙋсо́бныѧ бра́ни, ста̑рыѧ да подкрѣпи́тъ, ю҆́ныѧ да наста́витъ, немꙋ̑дрыѧ да ѹ҆мꙋдри́тъ, болѧ́щыѧ и҆сцѣли́тъ, плѣнє́нныѧ и҆ ѹ҆́зники да свободи́тъ, сирѡты̀ застꙋ́питъ, младе́нцы воспита́етъ, и҆ всѧ̑ лю́ди ѿ всѣ́хъ бѣ́дъ и҆ напа́стей и҆ ѿ нападе́нїѧ вра́жїѧ да сохрани́тъ, и҆ ѿ смертоно́сныѧ ꙗ҆́звы и҆ тлетво́рныхъ вѣ̑тръ и҆ ѿ всѧ́кагѡ ѕла̀ да и҆зба́витъ. Дне́сь же съ вѣ́рою приходѧ́щыѧ рабы̑ бж҃їѧ <red>и҆́мⷬ҇къ</red>, со стра́хомъ и҆ любо́вїю припа́дающыѧ ко ст҃о́мꙋ гро́бꙋ многоцѣле́бныхъ моще́й твои́хъ и҆ ѡ҆́бразъ подо́бїѧ твоегѡ̀ любе́знѡ цѣлꙋ́ющыѧ, ꙗ҆́кѡ те́плый на́шъ застꙋ́пникъ, сохранѝ, и҆ въ ско́рбныхъ ѡ҆бстоѧ́нїихъ и҆̀мъ предста́ни, ѿ дꙋше́вныхъ же и҆ тѣле́сныхъ страсте́й свободѝ: та́же въ де́нь стра́шнагѡ сꙋда̀ ѿ шꙋ́їѧгѡ стоѧ́нїѧ и҆зба́ви, и҆ съ десны́ми ѻ҆вца́ми мл҃твами твои́ми ста́ти сподо́би и҆ слы́шати бл҃же́нный ѻ҆́ный гла́съ влⷣки хрⷭ҇та̀, бг҃а на́шегѡ: прїиди́те, бл҃гослове́ннїи ѻ҆ц҃а̀ моегѡ̀, наслѣ́дꙋйте ѹ҆гото́ванное ва́мъ црⷭ҇тво ѿ сложе́нїѧ мі́ра. Є҆мꙋ́же подоба́етъ всѧ́каѧ сла́ва, че́сть и҆ поклоне́нїе, со безнача́льнымъ є҆гѡ̀ ѻ҆ц҃е́мъ, и҆ со прест҃ы́мъ и҆ бл҃ги́мъ и҆ животворѧ́щимъ є҆гѡ̀ дх҃омъ, ны́нѣ и҆ при́снѡ и҆ во вѣ́ки вѣкѡ́въ.

## Тропа́рь, гла́съ д҃:

<red>Ꙗ҆́</red>кѡ свѣти́льникъ пресвѣ́тлый ꙗ҆ви́лсѧ є҆сѝ въ рѡссі́йстѣй землѝ, прпⷣбне ѻ҆́тче на́шъ тѵ́хѡне, въ пꙋсты́ни всели́всѧ, въ не́йже преходѧ̀ жесто́кое жи́тельство, ꙗ҆́кѡ безпло́тенъ пожи́лъ є҆сѝ: сегѡ̀ ра́ди и҆ чꙋде́съ дарова́нїемъ ѡ҆богати́ тѧ бг҃ъ. Тѣ́мъ и҆ мы̀, притека́юще къ ра́цѣ моще́й твои́хъ, ѹ҆ми́льнѡ глаго́лемъ: ѻ҆́тче прпⷣбне, молѝ хрⷭ҇та̀ бг҃а сп҃сти́сѧ дꙋша́мъ на́шымъ.
