---
title: "І҆ꙋ́лїа є҃і"
navigation:
  key: prayers-saintsmayaug-74
  title: "І҆ꙋ́лїа є҃і"
  parent: prayers-saintsmayaug
  order: 74
type: "prayer"
---

## І҆ꙋ́лїа є҃і.

## Мл҃твы ст҃ы̑мъ мч҃нкѡмъ ки́рѷкꙋ и҆ і҆ꙋлі́ттѣ, ма́тери є҆гѡ̀.



## Мл҃тва а҃, что́маѧ въ моско́вской спа́сской, въ чигаса́хъ, цр҃кви:

<versal data-diacritics="true">Ѽ</versal> пресла́внїи, ст҃і́и и҆ многострада́льнїи мч҃нцы хрⷭ҇тѡ́вы ки́рѷче и҆ і҆ꙋлі́тто, цвѣ́ти прекра́снїи и҆ бл҃гово́ннїи бл҃же́ннагѡ раѧ̀, а҆́гг҃лѡмъ собесѣ̑дницы и҆ кꙋпножи́телїе, съ ни́миже ѹ҆досто́истесѧ ны́нѣ пѣ́ти трист҃ꙋ́ю пѣ́снь пред̾ прⷭ҇то́ломъ а҆́гнца, взе́млющагѡ грѣ́хъ всегѡ̀ мі́ра, гдⷭ҇а бг҃а и҆ сп҃са на́шегѡ і҆и҃са хрⷭ҇та̀, и҆́же на́съ ра́ди на крⷭ҇тнѣмъ ѻ҆лтарѝ во́лею свое́ю дꙋ́шꙋ свою̀ положи́ти бл҃гоизво́лилъ є҆́сть! Ѹ҆слы́шите ны̀ грѣ̑шныѧ и҆ недостѡ́йныѧ рабы̑, во всечестнѣ́мъ хра́мѣ се́мъ молѧ́щыѧсѧ и҆ ст҃ꙋ́ю многострада́льнꙋю па́мѧть ва́шꙋ пра́зднꙋющыѧ. И҆спроси́те на́мъ ѹ҆ гдⷭ҇а многомо́щными мл҃твами ва́шими бл҃года́ть, ꙗ҆́же ко сп҃се́нїю, и҆ всѣ́хъ грѣхѡ́въ содѣ́ѧнныхъ на́ми проще́нїе, землѝ бл҃гопло́дїе, мі́рꙋ ми́рное ѹ҆строе́нїе и҆ ѿ лю́тыхъ дїа́вольскихъ ко́зней свобожде́нїе, хрⷭ҇тїа́нскꙋю кончи́нꙋ житїѧ̀ на́шегѡ и҆ немѧте́жное чрез̾ воздꙋ̑шнаѧ мыта̑рства къ нб҃сѝ прехожде́нїе: вы́ бо прїѧ́ли є҆стѐ бл҃года́ть сїю̀ ѿ гдⷭ҇а, є҆́же моли́тисѧ за ны̀, и҆ а҆́ще восхо́щете поми́ловати на́съ, почита́ющихъ сщ҃е́ннꙋю па́мѧть ва́шꙋ, всѧ̑ мо́жете сотвори́ти. Не пре́зрите ѹ҆̀бо на́съ недосто́йныхъ, ст҃і́и мч҃нцы ки́рѷче, трилѣ́тный неѕло́бивый а҆́гнче, со многострада́льною твое́ю ма́терїю, ст҃о́ю і҆ꙋлі́ттою. И҆спроси́те ѿ гдⷭ҇а всѧ̑ бл҃га̑ѧ и҆ полє́знаѧ дꙋша́мъ на́шымъ, ꙗ҆́кѡ да и҆ мы̀ ѹ҆досто́имсѧ кꙋ́пнѡ съ ва́ми сла́вити и҆ воспѣва́ти всест҃о́е и҆ великолѣ́пое и҆́мѧ є҆гѡ̀ во премі́рнѣмъ црⷭ҇твїи нбⷭ҇нѣмъ, и҆дѣ́же є҆́сть всѣ́хъ ст҃ы́хъ жили́ще, во вѣ́ки вѣкѡ́въ.

## Мл҃тва в҃, что́маѧ въ часо́внѣ при старорꙋ́сской ми́нинской цр҃кви, новгоро́дскїѧ є҆па́рхїи:

<versal data-diacritics="true">Ѽ</versal> дво́ице ст҃а́ѧ, страстоте́рпцы хрⷭ҇тѡ́вы, пребл҃же́нне ки́рѷче, въ трилѣ́тнемъ во́зрастѣ пострада́вый, съ бг҃омꙋ́дрою ма́терїю і҆ꙋлі́ттою! Кровьмѝ ва́шими ꙗ҆́кѡ багрѧни́цею ѹ҆краси́вшесѧ и҆ нбⷭ҇ныхъ черто́гѡвъ и҆ вѣ́чнꙋющїѧ сла́вы сподо́бившесѧ, не забꙋ́дите и҆ на́съ на землѝ сꙋ́щихъ, но те́плымъ хода́тайствомъ ва́шимъ пред̾ бг҃омъ и҆зба́вите всѣ́хъ на́съ ѿ всѧ́кїѧ ско́рби и҆ болѣ́зни. Се́ бо, къ честнѣ́й и҆ чꙋдодѣ́йственнѣй і҆кѡ́нѣ ва́шей бл҃гоговѣ́йнѡ припа́дающе и҆ лобыза́юще ю҆̀, мы̀ недосто́йнїи и҆ многогрѣ́шнїи къ ва́мъ, ꙗ҆́кѡ къ скѡ́рымъ помо́щникѡмъ и҆ тє́плымъ мл҃твенникѡмъ на́шымъ, прибѣга́емъ, и҆ съ сокрꙋше́ннымъ и҆ смире́ннымъ дꙋ́хомъ вопїе́мъ: не пре́зрите моле́нїѧ на́съ грѣ́шныхъ, немощны́хъ, во мнѡ́гаѧ беззакѡ́нїѧ впа́дшихъ, но, ꙗ҆́кѡ бл҃года́тїю бж҃їею вѣнча́ннїи, ѡ҆чи́стите на́съ ѿ недꙋ̑гъ на́шихъ и҆ и҆спроси́те на́мъ ѹ҆ хрⷭ҇та̀ бг҃а на́шегѡ здра́вїе дꙋше́вное и҆ тѣле́сное. Вы́ бо неѡскꙋ́днꙋю бл҃года́ть и҆сцѣле́нїй ѿ сп҃са на́шегѡ і҆и҃са хрⷭ҇та̀ за вѣ́рꙋ ва́шꙋ, мꙋче́ньми запечатлѣ́ннꙋю, прїѧ́ли є҆стѐ. Тѣ́мже ѹ҆̀бо помози́те всѣ̑мъ въ лю́тыхъ не́мощехъ лежа́щымъ и҆ въ человѣ́честѣй по́мощи ѿча́ѧвшымсѧ, къ ва́мъ же те́плѣ съ вѣ́рою прибѣга́ющымъ, и҆ и҆сцѣле́нїе тѣ̑мъ подава́йте неѡскꙋ́днѡ: всѣ̑мъ же вѣ̑рнымъ грѣхѡ́въ ѡ҆ставле́нїе и҆спроси́те, да сла́вѧтъ ди́внаго во ст҃ы́хъ свои́хъ гдⷭ҇а бг҃а и҆ сп҃са на́шего і҆и҃са хрⷭ҇та̀, и҆ пречтⷭ҇ꙋю мт҃рь є҆гѡ̀, и҆ ва́ше те́плое застꙋпле́нїе, всегда̀, ны́нѣ и҆ при́снѡ и҆ во вѣ́ки вѣкѡ́въ.

## Мл҃тва г҃, что́маѧ въ ла́двинскомъ бг҃олю́бскомъ ки́рѷко-і҆ꙋлі́ттинскомъ монастырѣ̀, ѻ҆ло́нецкїѧ є҆па́рхїи:

<versal data-diacritics="true">Ѽ</versal> пресла́внїи и҆ бг҃омꙋ́дрїи страстоте́рпцы хрⷭ҇тѡ́вы, ст҃і́и мч҃нцы ки́рѷче и҆ і҆ꙋлі́тто! Вѣ́мы, ꙗ҆́кѡ, моли́твъ ра́ди ва́шихъ ѡ҆ на́съ грѣ́шныхъ, чл҃вѣколю́бецъ гдⷭ҇и, восхотѣ́въ дарова́ти лю́демъ бл҃года́ть неѡскꙋ́дныхъ и҆сцѣле́нїй и҆ неизсѧка́емыхъ бла̑гъ дꙋхо́вныхъ и҆сто́чникъ, бл҃говолѝ и҆ сїю̀ чꙋдотво́рнꙋю, ѿ лѣ́тъ дре́внихъ сꙋ́щꙋю і҆кѡ́нꙋ ва́шꙋ прече́стнѣ просла́вити. Тогѡ̀ ра́ди и҆ мы̀ грѣ́шнїи, къ цѣльбоно́снѣй свѧты́ни се́й припа́дающе, многомо́щное предста́тельство ва́ше, ѽ страстоте́рпцы, воспѣва́емъ, и҆ крѣ́пкое застꙋпле́нїе ѡ҆ на́съ грѣ́шныхъ сла́вѧще, смире́ннѡ ва́съ мо́лимъ и҆ со слеза́ми взыва́емъ си́це: вы̀, и҆́стиннїи хода̑таи сп҃се́нїѧ на́шегѡ сꙋ́ще, всѣ̑мъ на́мъ въ по́мощь предста́ните, и҆ и҆зба́вите на́съ ѿ недꙋ́гѡвъ и҆ болѣ́зней, ѿ гла́да и҆ ѻ҆гнѧ̀, ѿ неча́ѧнныѧ сме́рти и҆ смертоно́сныѧ ꙗ҆́звы и҆ ѿ всѧ́кагѡ ѕла̀: ѿжени́те ѿ на́съ мы́сленнаго гꙋби́телѧ ѕмі́ѧ, и҆́щꙋща поглоти́ти и҆ свестѝ во а҆́дъ дꙋ́шы на́шѧ: ѡ҆гради́те на́съ ѿ и҆скꙋше́нїй и҆ собла́знѡвъ мі́ра сегѡ̀: ѹ҆тверди́те сердца̀ на̑ша во смире́нїи, кро́тости, послꙋша́нїи, въ безмо́лвїи же и҆ въ воздержа́нїи, въ терпѣ́нїи и҆ непамѧтоѕло́бїи и҆ любвѝ, ꙗ҆́же ѡ҆ хрⷭ҇тѣ̀ і҆и҃сѣ гдⷭ҇ѣ на́шемъ: на́съ же, во ѡ҆би́тели живꙋ́щихъ, во всѣ́хъ по́двизѣхъ и҆́ноческихъ ѹ҆тверди́те. Вы̀ є҆стѐ сосꙋ́ди, бл҃года́ти бж҃їѧ и҆спо́лненнїи: ѡ҆сїѧва́йте ѹ҆̀бо на́съ, навѣ̑ты вра́жїими ѡ҆мраче́нныхъ, свѣ́томъ бл҃года́ти свы́ше просвѣща́юще, да въ не́мъ ходѧ́ще, не преткне́мъ ѡ҆ ка́мень но́гъ на́шихъ. Вы̀ є҆стѐ вра́чеве бл҃года́тнїи, и҆сцѣлѧ́ющи всѧ́къ недꙋ́гъ и҆ всѧ́кꙋ ꙗ҆́зю въ лю́дехъ: и҆сцѣли́те ѹ҆̀бо и҆ на́шѧ недꙋ́ги и҆ тѣлє́сныѧ ꙗ҆́звы, да досто́йнѡ просла́вимъ бг҃а въ дꙋша́хъ и҆ тѣлесѣ́хъ на́шихъ. Вы̀ є҆стѐ ра́дованїе вы́шнѧгѡ: вы̀ достосла́внїи во́ини цр҃ѧ̀ нбⷭ҇нагѡ: вы̀ бл҃гопрїѧ́тнаѧ же́ртва бг҃ꙋ: вы̀ гра́ждане но́вагѡ і҆ерⷭ҇ли́ма: вы̀ наслѣ̑дницы црⷭ҇твїѧ нбⷭ҇нагѡ. Мо́лимъ ѹ҆̀бо ва́съ ѹ҆се́рднѡ мы̀ недосто́йнїи, да и҆ на́мъ бл҃го́е тече́нїе въ пꙋтѝ за́повѣдей гдⷭ҇нихъ подади́те и҆ жела́ємаѧ полꙋчи́ти на́съ сподо́бите. Па́че же сохранѧ́йте въ ми́рѣ, здра́вїи и҆ долгоде́нствїи бл҃гочести́вѣйшаго госꙋда́рѧ на́шего, і҆мпера́тора нїкола́ѧ а҆леѯа́ндровича, и҆ держа́вѣ є҆гѡ̀ бꙋ́дите ѡ҆гражде́нїе тве́рдое, ꙗ҆́кѡ да бл҃гоче́стнѡ и҆ безпеча́льнѡ пожи́вше на землѝ, съ ми́ромъ въ вѣ́чный поко́й дости́гнемъ, и҆дѣ́же сподо́бимсѧ нбⷭ҇нагѡ црⷭ҇твїѧ хрⷭ҇та̀ бг҃а на́шегѡ, є҆мꙋ́же всѧ́каѧ сла́ва подоба́етъ, со ѻ҆ц҃е́мъ и҆ ст҃ы́мъ дх҃омъ, ны́нѣ и҆ при́снѡ и҆ во вѣ́ки вѣкѡ́въ.
