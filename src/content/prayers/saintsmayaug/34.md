---
title: "І҆ꙋ́нїа а҃"
navigation:
  key: prayers-saintsmayaug-34
  title: "І҆ꙋ́нїа а҃"
  parent: prayers-saintsmayaug
  order: 34
type: "prayer"
---

## І҆ꙋ́нїа а҃.

## Мл҃твы прпⷣбномꙋ дїонѵ́сїю глꙋши́цкомꙋ, и҆з̾ а҆ка́ѳїста.

## Мл҃тва а҃:

<versal data-diacritics="true">Ѽ</versal> сщ҃е́ннаѧ главо̀, преди́вный подви́жниче, пресла́вный чꙋдотво́рче, прпⷣбне и҆ бг҃оно́сне ѻ҆́тче дїонѵ́сїе! Къ тебѣ̀ прибѣга́емъ съ вѣ́рою и҆ мо́лимсѧ съ любо́вїю ѿ дꙋшѝ: помоли́сѧ за ны̀ грѣ̑шныѧ ко гдⷭ҇ꙋ бг҃ꙋ, созда́телю и҆ промысли́телю на́шемꙋ, и҆ и҆спросѝ на́мъ ѿ негѡ̀ вели̑кїѧ и҆ бога̑тыѧ ми́лѡсти: здра́вїе, бл҃годе́нствїе, землѝ плодоно́сїе, воздꙋ́ха бл҃горастворе́нїе, ми́рное и҆ безмѧте́жное во бл҃гоче́стїи житїѐ, вѣ́ры правосла́вныѧ ѹ҆множе́нїе, ца́рствїю рѡссі́йскомꙋ ѹ҆твержде́нїе, бл҃говѣ́рномꙋ і҆мпера́торꙋ на́шемꙋ нїкола́ю а҆леѯа́ндровичꙋ на врагѝ побѣ́дꙋ и҆ ѡ҆долѣ́нїе, ѡ҆би́тели твое́й ст҃ѣ́й бл҃гоꙋстрое́нїе, и҆ всѣ̑мъ подвиза́ющымсѧ въ не́й и҆ на поклоне́нїе приходѧ́щымъ млⷭ҇ть бж҃їю и҆ сп҃се́нїе. И҆ па́ки припа́дающе къ тебѣ̀, ꙗ҆́кѡ ча̑да твоѧ̑, ѻ҆тца̀ на́мъ сꙋ́ща, про́симъ: ст҃ы́ми мл҃твами твои́ми приведѝ на́съ въ ти́хое приста́нище жи́зни вѣ́чныѧ, и҆ сподо́би на́съ житїѐ сїѐ вре́менное бл҃гоче́стнѡ и҆ бг҃оꙋго́днѡ сконча́ти, ми́рнꙋю хрⷭ҇тїа́нскꙋю кончи́нꙋ полꙋчи́ти и҆ ѹ҆наслѣ́довати црⷭ҇твїе нбⷭ҇ное, чл҃вѣколю́бїемъ, бл҃гостїю и҆ млⷭ҇тїю ѻ҆ц҃а̀ и҆ сн҃а и҆ ст҃а́гѡ дх҃а, въ трⷪ҇цѣ сла́вимагѡ бг҃а, и҆ твои́мъ ст҃ы́мъ застꙋпле́нїемъ, во вѣ́ки вѣкѡ́въ.

## Мл҃тва в҃:

<versal data-diacritics="true">Ѽ</versal> вели́кїй хрⷭ҇то́въ ѹ҆го́дниче, ст҃ы́й и҆ многомо́щный на́шъ предста́телю и҆ всеѧ̀ сѣ́верныѧ во́логодскїѧ страны̀ нбⷭ҇ный покрови́телю, прпⷣбне и҆ пребл҃же́нне ѻ҆́тче дїонѵ́сїе! Ты̀ на нб҃сѝ прⷭ҇то́лꙋ прест҃ы́ѧ трⷪ҇цы со а҆́гг҃лы предстои́ши, здѣ́ же на землѝ, во всечестнѣ́мъ се́мъ хра́мѣ, ст҃ы́ми моща́ми твои́ми почива́еши, и҆ да́нною тѝ свы́ше бл҃года́тїю многоразли̑чнаѧ соверша́еши чꙋдеса̀, недꙋ̑жнымъ и҆сцѣлє́нїѧ подава́ѧ: ты̀ ст҃ы̑ѧ и҆ прпⷣбныѧ ѹ҆ченикѝ стѧжа́лъ є҆сѝ на мѣ́стѣ се́мъ, а҆мфїло́хїа, мака́рїа, тара́сїа и҆ ѳеодо́сїа, съ ни́миже ны́нѣ ра́дости нетлѣ́нныѧ во ѡ҆би́телехъ нбⷭ҇ныхъ наслажда́ешисѧ и҆ на многомѡ́щныѧ мл҃твы за на́съ грѣ́шныхъ сїѧ̑ вкꙋ́пѣ съ тобо́ю подвиза́еши. При́зри ѹ҆̀бо ми́лостивнѡ на предстоѧ́щыѧ честнѣ́й ра́цѣ твое́й лю́ди, ѹ҆миле́ннѡ молѧ́щыѧсѧ и҆ просѧ́щыѧ ѿ тебє̀ по́мощи и҆ застꙋпле́нїѧ. Прострѝ моли́твеннѡ ко гдⷭ҇ꙋ бг҃ꙋ преподо́бнїи твоѝ рꙋ́цѣ, и҆ ꙗ҆́кѡ и҆мѣ́ѧй ве́лїе къ немꙋ̀ дерзнове́нїе, и҆спросѝ на́мъ ѿ негѡ̀ ѡ҆ставле́нїе согрѣше́нїй на́шихъ во́льныхъ и҆ нево́льныхъ. Въ болѣ́знехъ стра́ждꙋщымъ да́рꙋй и҆сцѣле́нїе, скорбѧ́щымъ ѹ҆тѣше́нїе низпослѝ, бѣ́дствꙋющымъ ско́рꙋю по́мощь твою̀ пода́ждь, всѣ̑мъ же чтꙋ́щымъ тѧ̀ поми́лованїе и҆ сп҃се́нїе и҆ во все́мъ бл҃го́е поспѣше́нїе и҆схода́тайствꙋй: да твои́мъ ст҃ы́мъ предста́тельствомъ полꙋчи́вше бл҃года́ть и҆ млⷭ҇ть ѿ гдⷭ҇а, црⷭ҇твїе нбⷭ҇ное ѹ҆наслѣ́дꙋемъ, и҆ вкꙋ́пѣ съ тобо́ю и҆ со ѹ҆ченики̑ твои́ми просла́вимъ вели́кое чл҃вѣколю́бїе трїеди́нагѡ бг҃а, ѻ҆ц҃а̀ и҆ сн҃а и҆ ст҃а́гѡ дх҃а, во вѣ́ки вѣкѡ́въ.

## Мл҃тва г҃:

<versal data-diacritics="true">Ѽ</versal> до́брый на́шъ па́стырю и҆ наста́вниче, ст҃ы́ѧ ѡ҆би́тели сеѧ̀ приснопомина́емый первонача́льниче и҆ ѡ҆снова́телю, прпⷣбне ѻ҆́тче дїонѵ́сїе! Па́мѧтꙋюще любо́вь твою̀ ко ѹ҆ченикѡ́мъ твои̑мъ и҆ твоѐ попече́нїе ѡ҆ и҆́хъ дꙋше́внѣмъ сп҃се́нїи, припа́даемъ тѝ и҆ мо́лимсѧ: помозѝ и҆ на́мъ грѣ̑шнымъ, ст҃ы́ми мл҃твами твои́ми, покаѧ́нїемъ ѡ҆чи́ститисѧ ѿ грѣхѡ́въ на́шихъ и҆ достѡ́йнымъ ꙗ҆ви́тисѧ поми́лованїѧ и҆ проще́нїѧ ѿ гдⷭ҇а и҆ созда́телѧ на́шегѡ. Соблюдѝ предста́тельствомъ твои́мъ ст҃ꙋ́ю ѡ҆би́тель твою̀ и҆ всю̀ странꙋ̀ правосла́вно-рѡссі́йскꙋю невреди̑мы ѿ всѧ́кагѡ ѕла̀, и҆ всѧ̑ лю́ди, жи́тельствꙋющыѧ во ѡ҆би́тели твое́й и҆ на поклоне́нїе къ тебѣ̀ приходѧ́щыѧ во ѻ҆́нꙋю, ѡ҆сѣнѝ нбⷭ҇нымъ твои́мъ бл҃гослове́нїемъ, и҆ въ ско́рбехъ, бѣда́хъ и҆ болѣ́знехъ ѹ҆тѣше́нїе, и҆збавле́нїе и҆ и҆сцѣле́нїе моли́твеннѡ и҆̀мъ пода́ждь: да бл҃года́рнѡ сла́вимъ, хва́лимъ и҆ велича́емъ гдⷭ҇а, ди́внаго во ст҃ы́хъ свои́хъ, чрез̾ тебѐ на́мъ бл҃годѣ́тельствꙋющаго и҆ ди́внѡ въ тебѣ̀ просла́вльшагосѧ, ѻ҆ц҃а̀ и҆ сн҃а и҆ ст҃а́го дх҃а, во вѣ́ки вѣкѡ́въ.

## Тропа́рь, гла́съ а҃:

<red>Б</red>ж҃е́ственною любо́вїю ѿ ю҆́ности распалѧ́емь, дїонѵ́сїе прпⷣбне, всѧ̑ ꙗ҆̀же въ мі́рѣ кра̑снаѧ возненави́дѣвъ, хрⷭ҇та̀ є҆ди́наго возлюби́лъ є҆сѝ: и҆ сегѡ̀ ра́ди во внꙋ́треннюю пꙋсты́ню всели́лсѧ є҆сѝ, со ѕвѣрьмѝ живы́й, ве́сь хрⷭ҇то́ви. Ѿѻнꙋ́дꙋже и҆ всеви́дѧщее ѻ҆́ко, твоѧ̑ трꙋды̀ ви́дѣвъ, да́ромъ чꙋде́съ и҆ по преставле́нїи ѡ҆богати́лъ тѧ̀ є҆́сть. Тѣ́мже вопїе́мъ тѝ: молѝ непреста́ннѡ ѡ҆ всѣ́хъ на́съ, честнꙋ́ю па́мѧть твою̀ при́снѡ въ пѣ́снехъ почита́ющихъ.
