---
title: "І҆ꙋ́нїа в҃і"
navigation:
  key: prayers-saintsmayaug-45
  title: "І҆ꙋ́нїа в҃і"
  parent: prayers-saintsmayaug
  order: 45
type: "prayer"
---

## І҆ꙋ́нїа в҃і.

## Мл҃твы ст҃ѣ́й прпⷣбнѣй вели́кой кнѧги́нѣ а҆́ннѣ ка́шинской.



## Мл҃тва а҃, и҆з̾ слꙋ́жбы:

<versal data-diacritics="true">Ѽ</versal> прпⷣбнаѧ и҆ пребл҃же́ннаѧ ма́ти а҆́нно! Смире́ннѡ припа́дающе къ ра́цѣ честны́хъ моще́й твои́хъ, мо́лимсѧ со слеза́ми приле́жнѡ: не забꙋ́ди ѹ҆бо́гихъ твои́хъ до конца̀, но помина́й на́съ всегда̀ во ст҃ы́хъ твои́хъ и҆ бл҃гопрїѧ́тныхъ мл҃твахъ къ бг҃ꙋ. Ѽ пребл҃же́ннаѧ вели́каѧ кнѧги́не а҆́нно! Не забꙋ́ди посѣща́ти ча̑дъ твои́хъ: а҆́ще бо тѣ́ломъ и҆ преста́виласѧ є҆сѝ ѿ на́съ, но и҆ по сме́рти жива̀ пребыва́еши. Не ѿстꙋпа́й ѿ на́съ дꙋ́хомъ, сохранѧ́ющи на́съ ѿ стрѣ́лъ вра́жїихъ и҆ всѧ́кїѧ пре́лести бѣсо́вскїѧ и҆ ко́зней дїа́вольскихъ. Мл҃твеннице на́ша ѹ҆се́рднаѧ! Не преста́й молѧ́щисѧ за ны̀ ко хрⷭ҇тꙋ̀ бг҃ꙋ на́шемꙋ: а҆́ще бо моще́й твои́хъ ра́ка пред̾ ѻ҆чи́ма на́шима ви́дима є҆́сть всегда̀, но ст҃а́ѧ дꙋша̀ твоѧ̀, со а҆́гг҃льскими во́инствы ѹ҆ прⷭ҇то́ла вседержи́телѧ предстоѧ́щи, досто́йнѡ весели́тсѧ. Къ тебѣ̀ ѹ҆̀бо припа́даемъ и҆ тебѣ̀ мо́лимсѧ: моли́сѧ, пребл҃же́ннаѧ а҆́нно, всемлⷭ҇тивомꙋ бг҃ꙋ на́шемꙋ ѡ҆ сп҃се́нїи дꙋ́шъ на́шихъ, и҆ и҆спросѝ на́мъ вре́мѧ на покаѧ́нїе, да невозбра́ннѡ пре́йдемъ ѿ землѝ на нб҃о, ѿ мыта́рствъ же го́рькихъ и҆ ѿ вѣ́чныѧ мꙋ́ки да и҆зба́вимсѧ, и҆ нбⷭ҇нагѡ црⷭ҇твїѧ наслѣ̑дницы да бꙋ́демъ со всѣ́ми пра́ведными, ѿ вѣ́ка ѹ҆годи́вшими гдⷭ҇ꙋ на́шемꙋ і҆и҃сꙋ хрⷭ҇тꙋ̀, є҆мꙋ́же сла́ва, со безнача́льнымъ є҆гѡ̀ ѻ҆ц҃е́мъ, и҆ съ прест҃ы́мъ и҆ бл҃ги́мъ и҆ животворѧ́щимъ є҆гѡ̀ дх҃омъ, ны́нѣ и҆ при́снѡ и҆ во вѣ́ки вѣкѡ́въ.

## Мл҃тва в҃, что́маѧ въ петрогра́дской нїко́льской є҆диновѣ́рческой цр҃кви:

<versal>В</versal>осхвалѧ́юще гдⷭ҇а бг҃а и҆ творца̀ своего̀, прїи́мшаго трꙋды̀ и҆ по́двиги ѹ҆го́дницы своеѧ̀, бл҃говѣ́рныѧ вели́кїѧ кнѧги́ни а҆́нны, немо́лчными ѹ҆сты̀ воспое́мъ и҆ восхва́лимъ: ра́дꙋйсѧ, прпⷣбнаѧ и҆ бг҃облаже́ннаѧ кнѧги́не а҆́нно, и҆́же ѿ ю҆́ности своеѧ̀ нача̀ бг҃ꙋ рабо́тати и҆ тогѡ̀ свѧты̑ѧ за́пѡвѣди ѹ҆се́рднѡ въ се́рдцы свое́мъ прїѧ́ла є҆сѝ. Ра́дꙋйсѧ, пречⷭ҇тно́е селе́нїе и҆ жили́ще ст҃а́гѡ дх҃а, и҆́же всѧ́кꙋ сла́вꙋ и҆ че́сть и҆ госпо́дство вѣ́ка сегѡ̀ ѡ҆ста́вила є҆сѝ и҆ до конца̀ ѡ҆плева́ла є҆сѝ, и҆ ни во что́же ꙗ҆́кѡ ѹ҆ме́ты положи́ла є҆сѝ всѧ̑ сꙋ̑щаѧ въ мі́рѣ, и҆ хрⷭ҇тꙋ̀ є҆ди́номꙋ послѣ́довала є҆сѝ, и҆ є҆гѡ̀ прест҃о́е и҆́го на ра́мѣ носи́ла є҆сѝ, и҆ мно́гими добродѣ́тельными дѣ́лы ѹ҆годи́ла є҆сѝ. Ра́дꙋйсѧ, прпⷣбнаѧ ма́ти а҆́нно, и҆́же невозвра́тнымъ пꙋте́мъ ше́ствовала є҆сѝ по за́повѣдемъ влⷣки своегѡ̀ хрⷭ҇та̀, и҆ ничто́же па́че любвѐ є҆гѡ̀ предпочтѐ: сегѡ̀ ра́ди и҆ хрⷭ҇то́съ возлюби́ тѧ, ꙗ҆́кѡ невѣ́стꙋ прекра́снꙋю, и҆ съ мꙋ́дрыми дѣ́вами въ черто́зѣ свое́мъ сочта́лъ тѧ̀ є҆́сть, и҆ по ѹ҆спе́нїи твое́мъ соблюдѐ прест҃о́е тѣ́ло твоѐ нетлѣ́нно, дꙋ́шꙋ же твою̀ ст҃ꙋ́ю въ премі̑рнаѧ селє́нїѧ всели́лъ, и҆ мно́гими чꙋдесы̀ ѡ҆богати́лъ тѧ̀ є҆́сть. Ра́дꙋйсѧ, крѣ́пкаѧ помо́щнице ѻ҆те́чествꙋ своемꙋ̀ и҆ гра́дꙋ на́шемꙋ и҆ все́й ѡ҆́бласти вели́кое ѹ҆тверже́нїе. Ра́дꙋйсѧ и҆ весели́сѧ, ѹ҆го́днице хрⷭ҇то́ва, ты́ бо вра́чь показа́сѧ всѣ̑мъ приходѧ́щымъ съ вѣ́рою къ цѣльбонѡ́снымъ моще́мъ твои̑мъ и҆ и҆сцѣлѧ́еши стра̑сти на́шѧ неисцѣ̑льныѧ. Моли́сѧ, ст҃а́ѧ, хрⷭ҇тꙋ̀ бг҃ꙋ на́шемꙋ, дарова́ти бл҃говѣ́рномꙋ царю̀ на́шемꙋ на врагѝ побѣ́дꙋ и҆ ѡ҆долѣ́нїе, мі́рꙋ смире́нїе и҆ все́й рѡссі́йской землѝ вели́кое ѹ҆тверже́нїе. Ꙗ҆́кѡ да и҆ мы̀ мл҃твами твои́ми полꙋчи́мъ ѡ҆ставле́нїе грѣхѡ́въ, житїю̀ и҆справле́нїе и҆ нбⷭ҇нагѡ црⷭ҇твїѧ наслѣ̑дницы бꙋ́демъ, бл҃года́тїю и҆ человѣколю́бїемъ гдⷭ҇а бг҃а и҆ сп҃са на́шегѡ і҆и҃са хрⷭ҇та̀, съ ни́мже кꙋ́пнѡ ѻ҆ц҃ꙋ̀ и҆ прест҃о́мꙋ и҆ животворѧ́щемꙋ дх҃ꙋ подоба́етъ всѧ́ка сла́ва, че́сть и҆ поклоне́нїе, ны́нѣ и҆ при́снѡ и҆ во вѣ́ки вѣкѡ́въ.

## Тропа́рь, гла́съ г҃:

<red>Д</red>не́сь восхвалѧ́емъ тѧ̀, прпⷣбнаѧ ма́ти, вели́каѧ кнѧги́не и҆ноки́не а҆́нно: ꙗ҆́кѡ бо лоза̀ плодови́та посредѣ̀ те́рнїѧ, процвѣла̀ є҆сѝ во гра́дѣ ка́шинѣ твои́ми добродѣ́тельми, всѣ́хъ ѹ҆диви́ла є҆сѝ чꙋ́днымъ твои́мъ житїе́мъ: тѣ́мже хрⷭ҇тꙋ̀ бг҃ꙋ ѹ҆годи́ла є҆сѝ, и҆ ны́нѣ ра́дꙋющисѧ и҆ веселѧ́щисѧ пребыва́еши съ ли̑ки прпⷣбныхъ же́нъ, наслажда́ющисѧ ра́йскїѧ красоты̀ и҆ весе́лїѧ. Мо́лимъ ѹ҆̀бо тѧ̀, молѝ ѡ҆ на́съ чл҃вѣколю́бца хрⷭ҇та̀ бг҃а на́шего, дарова́ти на́мъ ми́ръ и҆ ве́лїю млⷭ҇ть.
