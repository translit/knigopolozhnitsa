---
title: "І҆́косъ а҃і"
navigation:
  key: akathists-petrcetinskij-22
  title: "І҆́косъ а҃і"
  parent: akathists-petrcetinskij
  order: 22
type: "akathist"
---

## І҆́косъ а҃і:

<red>С</red>вѣти́ло ꙗ҆ви́лсѧ є҆сѝ, свѧ́тче бж҃їй пе́тре, всѣ̑мъ блꙋжда́ющымъ во тьмѣ̀ грѣхо́внѣй, заблꙋ́дшыѧ на пꙋ́ть пра́вый возвраща́ѧ и҆ всѧ̑ ѿпа́дшыѧ ѿ вѣ́ры пра́ѻтечєскїѧ и҆ бл҃гочⷭ҇тїѧ чꙋдесы̀ свои́ми на покаѧ́нїе наставлѧ́ѧ, и҆ всѧ̑ ко сла́вѣ бж҃їей ѡ҆браща́ѧ. сегѡ̀ ра́ди прино́симъ тѝ пѣ̑сни благодаре́нїѧ сицевы̑ѧ:

<red>Р</red>а́дꙋйсѧ, мл҃твами твои́ми нб҃о къ землѝ приклонѧ́ѧй, землю́ же къ нб҃есе́мъ возводѧ́й. Ра́дꙋйсѧ, є҆го́же блгⷭ҇влѧ́лъ є҆сѝ, блгⷭ҇ве́нъ быва́ше, є҆го́же проклѧ́тїю предава́лъ є҆сѝ, проклѧ́тъ быва́ше. Ра́дꙋйсѧ, ꙗ҆́кѡ ра́йскимъ мѷроꙋха́нїемъ нетлѣ́нное твоѐ тѣ́лѡ благоꙋха́етъ и҆ всѧ̑ ра́дости ве́лїѧ и҆сполнѧ́етъ. Ра́дꙋйсѧ, ꙗ҆́кѡ ѿ всѣ́хъ концє́въ лю́ди къ кївѡ́тꙋ твои́хъ моще́й на всѧ́къ де́нь на поклоне́нїе притека́ютъ. Ра́дꙋйсѧ, си́лою блгⷣти бж҃їѧ ѿ всѧ́кїѧ болѣ́зни дꙋ́ши и҆ тѣлеса̀ и҆сцѣлѧ́еши. Ра́дꙋйсѧ, гдⷭ҇ꙋ хрⷭ҇тꙋ̀ подо́бнѡ ры́бꙋ и҆з̾ є҆зе́ра въ ры̑барскїѧ сѣ̑ти чꙋде́снѡ привле́клъ є҆сѝ. Ра́дꙋйсѧ, сꙋдьбꙋ̀ лозы̀ петро́вичей ꙗ҆́снѡ предсказа́вый. Ра́дꙋйсѧ, ꙗ҆́кѡ и҆ по мно́зѣхъ лѣ́тѣхъ по преставле́нїи твое́мъ завѣща́нїемъ свои́мъ че́рнꙋю го́рꙋ и҆ рѡссі́ю приближа́еши. Ра́дꙋйсѧ, ѻ҆би́лїемъ любвѐ бж҃їѧ къ собо́рꙋ петрогра́дскихъ ст҃и́телей причи́сленный. Ра́дꙋйсѧ, высо́тамъ добродѣ́телей хрⷭ҇тїа́нскихъ совреме́нномꙋ тебѣ̀ серафі́мꙋ саро́вскомꙋ подража́вый. Ра́дꙋйсѧ, прⷪ҇ро́ческимъ да́ромъ и҆спо́лненъ, грѧдꙋ̑щаѧ, ꙗ҆́кѡ по кни́зѣ ча́стѡ чита́вый. Ра́дꙋйсѧ, прови́дѧй ра́бство, грѣхѡ́въ ра́ди наро́да грѧдꙋ́щее, гнѣ́въ гдⷭ҇ень сле́зною мл҃твою ѹ҆мѧгчи́вый.

<red>Р</red>а́дꙋйсѧ, пе́тре цѣти́ньскїй, вели́кїй чꙋдотво́рче.
