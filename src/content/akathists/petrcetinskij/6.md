---
title: "І҆́косъ г҃"
navigation:
  key: akathists-petrcetinskij-6
  title: "І҆́косъ г҃"
  parent: akathists-petrcetinskij
  order: 6
type: "akathist"
---

## І҆́косъ г҃:

<red>И҆</red>мѣ́лъ є҆сѝ любо́вь къ мл҃твѣ ѹ҆́мнѣй и҆ ѹ҆едине́нїю, ст҃ы́й ѻ҆́тче пе́тре, ѻ҆ба́че послꙋша́нїѧ ра́ди бг҃ꙋ и҆ любвѐ къ наро́дꙋ твоемꙋ̀ пре́далъ є҆сѝ себѐ несе́нїю крⷭ҇та̀ сꙋгꙋ́багѡ: дх҃о́внагѡ и҆ мїрска́гѡ слꙋже́нїѧ. не возмога́ѧ же въ пе́чи патрїа́ршей влады́чнее и҆́го на сѧ̀ прїѧ́ти, ѿше́лъ є҆сѝ въ сре́мскꙋю землю̀, да рꙋко́ю се́рбскагѡ митрополі́та мѡѷсе́а во гра́дѣ ка́рловцѣхъ во а҆рхїере́а соверше́нъ бꙋ́деши. мы̀ же, дивѧ́щесѧ твои̑мъ добродѣ́телємъ, смире́ннѡ вопїе́мъ:

<red>Р</red>а́дꙋйсѧ, но́вый ст҃и́телю са́вво, концы̀ ѻ҆те́чества твоегѡ̀ чꙋде́снѣ и҆сходи́вый. Ра́дꙋйсѧ, но́вый і҆ѡа́нне-влади́мїре, крⷭ҇тъ хрⷭ҇то́въ высокѡ̀ воздви́гшїй. Ра́дꙋйсѧ, но́вый сѷмеѡ́не мѷроточи́вый, се́рбскꙋю землю̀ во є҆ди́нство призва́вый. Ра́дꙋйсѧ, но́вый милꙋті́не, че́рнꙋю го́рꙋ и҆ бєрда̀ хра́мы ѹ҆краси́вый. Ра́дꙋйсѧ, но́вый ла́заре, въ марті́ничехъ и҆ крꙋ́сехъ, ꙗ҆́кѡ то́й на ко́совѣ просїѧ́вый. Ра́дꙋйсѧ, но́вый васі́лїе, є҆рцегови́нꙋ, ꙗ҆́кѡ роднꙋ́ю петро́вичкꙋ въ се́рдцы носи́вый. Ра́дꙋйсѧ, но́вый кѡнстанті́не, а҆га̑рѧнскаѧ ѡ҆полчє́нїѧ въ бѣ́гство ѡ҆брати́вый. Ра́дꙋйсѧ, но́вый мѡѷсе́е, и҆́же на ѹ҆́мнѣмъ хѡри́вѣ съ бг҃омъ лице́мъ къ лицꙋ̀ глаго́лавый и҆ зако́номъ землю̀ свою̀ ѡ҆гради́вый. Ра́дꙋйсѧ, но́вый і҆исꙋ́се на́вїне, твои́ми бо мл҃твами стѣ̑ны і҆ерїхѡ̑нскїѧ падо́ша. Ра́дꙋйсѧ, но́вый даві́де, твое́ю бо ѱалти́рїю мл҃твєнныѧ пѣ̑сни бг҃ꙋ возноша́хꙋсѧ. Ра́дꙋйсѧ, но́вый соломѡ́не, восто́къ и҆ за́падъ мꙋ́дростїю своє́ю ѹ҆диви́вый. Ра́дꙋйсѧ, но́вый и҆лїѐ, гро́момъ ана́ѳемъ свои́хъ глꙋби́ны сатани́нскїѧ ѕло́бы потрѧсы́й.

<red>Р</red>а́дꙋйсѧ, пе́тре цѣти́ньскїй, вели́кїй чꙋдотво́рче.
