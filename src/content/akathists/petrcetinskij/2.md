---
title: "І҆́косъ а҃"
navigation:
  key: akathists-petrcetinskij-2
  title: "І҆́косъ а҃"
  parent: akathists-petrcetinskij
  order: 2
type: "akathist"
---

## І҆́косъ а҃:

<red>А҆</red>гг҃лоподо́бнѡ пожи́въ ѿ рождества̀ своегѡ̀, всеблаже́нне пе́тре, десѧтолѣ́тенъ сы́й смире́ннѡ встꙋпи́лъ є҆сѝ во ѹ҆́зкаѧ врата̀ ѡ҆би́тели цѣти́ньскїѧ, прїѧ́въ блгⷭ҇ве́нїе ѿ сро́дника своегѡ̀, митрополі́та са́ввы. зрѧ́ще твою̀ ѻ҆́гненнꙋю любо́вь ко хрⷭ҇тꙋ̀ гдⷭ҇ꙋ, вкꙋ́пѣ съ ли́ки а҆́гг҃лъ и҆ ст҃ы́хъ велегла́снѡ вопїе́мъ:

<red>Р</red>а́дꙋйсѧ, ꙗ҆́кѡ ѿ млады́хъ ногте́й на своѧ̑ дѣ̑тскаѧ ра́мена ве́лїй крⷭ҇тъ мона́шескагѡ живота̀ прїе́мый. Ра́дꙋйсѧ, ꙗ҆́кѡ и҆збра́нїемъ свои́мъ нб҃о и҆ землю̀ ѹ҆диви́вый. Ра́дꙋйсѧ, ꙗ҆́кѡ прⷪ҇ро́кꙋ самꙋ́илꙋ подо́бѧсѧ, ѿ мла́дости себѐ бг҃ꙋ въ да́ръ прине́слъ є҆сѝ. Ра́дꙋйсѧ, ꙗ҆́кѡ роди́тельское блгⷭ҇ве́нїе, ꙗ҆́кѡ вели́кꙋю ст҃ы́ню, и҆здѣ́тска стѧжа́вый. Ра́дꙋйсѧ, ꙗ҆́кѡ наде́жда че́рныѧ горы̀ и҆ всегѡ̀ наро́да се́рбскагѡ ꙗ҆ви́лсѧ є҆сѝ. Ра́дꙋйсѧ, ꙗ҆́кѡ преходѧ̑щаѧ земна̑ѧ сꙋ́єтствїѧ презрѣ́въ, под̾ нога́ма попра́лъ є҆сѝ. Ра́дꙋйсѧ, ꙗ҆́кѡ своѐ хрⷭ҇тоꙋго́дное житїѐ во ѻ҆гнѝ мона́шества распали́вый. Ра́дꙋйсѧ, ꙗ҆́кѡ къ црⷭ҇твїю нбⷭ҇номꙋ ѿ пеле́нъ ѹ҆стреми́лсѧ є҆сѝ. Ра́дꙋйсѧ, ꙗ҆́кѡ херꙋві́мѡмъ и҆ серафі́мѡмъ свои́мъ бг҃олю́бїемъ подража́вый. Ра́дꙋйсѧ, ꙗ҆́кѡ хрⷭ҇та̀ бг҃а и҆ є҆гѡ̀ пречⷭ҇тꙋю мт҃рь ѕѣлѡ̀ ѡ҆бра́довавый. Ра́дꙋйсѧ, ꙗ҆́кѡ и҆змла́да ве́рвицꙋ во ѡ҆рꙋ́жїе побѣ́ды и҆збра́вый. Ра́дꙋйсѧ, ꙗ҆́кѡ на по́стъ и҆ мл҃твꙋ, ꙗ҆́кѡ на пра́здникъ стреми́выйсѧ.

<red>Р</red>а́дꙋйсѧ, пе́тре цѣти́ньскїй, вели́кїй чꙋдотво́рче.
