---
title: "І҆́косъ ѳ҃"
navigation:
  key: akathists-petrcetinskij-18
  title: "І҆́косъ ѳ҃"
  parent: akathists-petrcetinskij
  order: 18
type: "akathist"
---

## І҆́косъ ѳ҃:

<red>В</red>ѣті̑и чл҃вѣ̑честїи не возмога́ютъ сказа́ти тща́нїе твоѐ, всемꙋ́дре ѻ҆́тче пе́тре, съ ни́мже наро́дъ тво́й правосла́вный ѿ врагѡ́въ ѿ восто́ка и҆ за́пада крⷭ҇то́мъ чⷭ҇тны́мъ и҆ ѻ҆рꙋ́жїемъ ѡ҆свѧще́ннымъ защища́лъ є҆сѝ. и҆дѣ́же бо ча̑да твоѧ̑ бра́шасѧ за свобо́дꙋ, ты̀ всѣ̑мъ бы́лъ є҆сѝ слꙋга̀ во все́мъ до́бромъ и҆ че́стномъ. зрѧ́ще, ка́кѡ дꙋ́шꙋ полага́лъ є҆сѝ за бг҃а и҆ бли́жнихъ, со ѹ҆миле́нїемъ тѝ пое́мъ:

<red>Р</red>а́дꙋйсѧ, карагео́ргїевичей сотрꙋ́дниче, тѣ́хъ на воста́нїе проти́вꙋ а҆га́рѧнъ всѣ́мъ се́рдцемъ блгⷭ҇ви́вый. Ра́дꙋйсѧ, и҆́стинный доброжела́телю люби́мѣй тѝ се́рбїи, ю҆́же въ пѣ́снехъ твои́хъ мт҃рїю нарица́лъ є҆сѝ. Ра́дꙋйсѧ, хрⷭ҇то́въ черного́рче, всѧ́кꙋю побѣ́дꙋ ѻ҆рꙋ́жїѧ се́рбскагѡ съ ве́лїимъ благодаре́нїемъ бг҃ꙋ ѡ҆жида́вый. Ра́дꙋйсѧ, пла́менный ревни́телю, съ бж҃їею по́мощїю многокра́ты ве́лїе вра́жїе во́йско въ бѣ́гство ѡ҆браща́вый. Ра́дꙋйсѧ, всѣ́хъ кра́євъ се́рбскихъ млⷭ҇тивый ѹ҆тѣ́шителю, побѣ́дами свои́ми порабощє́нныѧ ѡ҆бо́дривый. Ра́дꙋйсѧ, громогла́снаѧ трꙋбо̀ хрⷭ҇то́вы побѣ́ды, свобо́дꙋ слове́нскꙋю предвозвѣсти́вый. Ра́дꙋйсѧ, сла́во и҆ похвало̀ цѣти́ньскїѧ митропо́лїи, и҆́же пе́чь патрїа́ршꙋю въ се́рдцы храни́вый. Ра́дꙋйсѧ, твердѣ́йшїй а҆дама́нте, съ ве́лїею до́блестїю со безбо́жными бра́выйсѧ. Ра́дꙋйсѧ, въ добродѣ́телѣхъ прекра́сный, примо́рїе се́рбское ѿ наполеѡ́на свободи́вый. Ра́дꙋйсѧ, добропобѣ́дный гдⷭ҇ень ра́тниче, съ во́ины свои́ми га́ллы ѹ҆ дꙋбро́вника низложи́вый. Ра́дꙋйсѧ, свѣти́льниче ꙗ҆дра́нскїй, во́лки хи̑щныѧ ѿ дре́внѧгѡ ко́тора и҆згна́вый. Ра́дꙋйсѧ, неꙋсыпа́емый мл҃твенниче, бо́снꙋ и҆ є҆рцегови́нꙋ въ мл҃твахъ свои́хъ при́снѡ помина́вый.

<red>Р</red>а́дꙋйсѧ, пе́тре цѣти́ньскїй, вели́кїй чꙋдотво́рче.
