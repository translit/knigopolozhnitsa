---
title: "І҆́косъ в҃і"
navigation:
  key: akathists-petrcetinskij-24
  title: "І҆́косъ в҃і"
  parent: akathists-petrcetinskij
  order: 24
type: "akathist"
---

## І҆́косъ в҃і:

<red>П</red>ою́ще пресла́вное житїѐ твоѐ, чꙋ́дный ст҃и́телю пе́тре, неѿстꙋ́пнѡ про́симъ многомо́щнагѡ твоегѡ̀ ко гдⷭ҇ꙋ предста́тельства, бꙋ́ди на́мъ въ мі́рѣ се́мъ крѣ́пкїй помо́щникъ, въ ско́рбехъ и҆ бѣда́хъ ско́рый и҆зба́витель, и҆ ѹ҆слы́ши ны̀, ѿ всеѧ̀ дꙋшѝ на всѧ́къ де́нь всера́достнѡ зовꙋ́щихъ:

<red>Р</red>а́дꙋйсѧ, жива́гѡ бг҃а вѣ́рный покло́нниче и҆ догма́тѡвъ пра́выхъ и҆́стинный послѣ́дователю. Ра́дꙋйсѧ, ѻ҆ц҃а̀ и҆ сн҃а и҆ ст҃а́гѡ дх҃а сладкозвꙋ́чнаѧ цѣвни́це и҆ бжⷭ҇твенныѧ си́лы ѡ҆свѧще́нное мѵ́ро. Ра́дꙋйсѧ, царѧ̀ и҆́стиннагѡ до́блїй во́ине и҆ достоѧ́нїѧ є҆гѡ̀ до́брый защи́тниче. Ра́дꙋйсѧ, по бз҃ѣ и҆ бцⷣѣ всѧ̀ на́ша наде́ждо и҆ ро́да се́рбскагѡ нбⷭ҇наѧ награ́до. Ра́дꙋйсѧ, прест҃ы́ѧ бцⷣы слꙋжи́телю ѹ҆се́рдный и҆ ли́кѡвъ а҆́гг҃льскихъ бли́жнїй дрꙋ́же. Ра́дꙋйсѧ, го́рнихъ селе́нїй плодоро́днаѧ вѣ́тве и҆ тѣ́ла хрⷭ҇то́ва процвѣ́тшїй ко́реню. Ра́дꙋйсѧ, безпло́тныхъ си́лъ собесѣ́дниче и҆ ст҃ы́хъ бж҃їихъ соприча́стниче. Ра́дꙋйсѧ, і҆ерꙋсали́ма го́рнѧгѡ ка́меню чⷭ҇тый и҆ дꙋ́шъ земны́хъ восхожде́нїе ско́рое. Ра́дꙋйсѧ, цр҃кве торжествꙋ́ющїѧ пѣснотво́рче преми́рный и҆ цр҃кве во́инствꙋющїѧ вѣ́рное прибѣ́жище. Ра́дꙋйсѧ, є҆де́мскагѡ вертогра́да смире́нный града́рю и҆ въ мо́ри жите́йстѣмъ мꙋ́дрый ко́рмчїе. Ра́дꙋйсѧ, со́лнца пра́вды свѣ́тлости свѣти́льниче и҆ серде́цъ людски́хъ пла́менное ѹ҆тѣше́нїе. Ра́дꙋйсѧ, нбⷭ҇нагѡ црⷭ҇твїѧ кро́ткїй слꙋжи́телю и҆ наро́да твоегѡ̀ ти́хїй ѹ҆чи́телю.

<red>Р</red>а́дꙋйсѧ, пе́тре цѣти́ньскїй, вели́кїй чꙋдотво́рче.
