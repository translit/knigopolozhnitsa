---
title: "І҆́косъ д҃"
navigation:
  key: akathists-petrcetinskij-8
  title: "І҆́косъ д҃"
  parent: akathists-petrcetinskij
  order: 8
type: "akathist"
---

## І҆́косъ д҃:

<red>С</red>лы́шавъ, ꙗ҆́кѡ ѕло́бный махмꙋ́дъ паша̀ грѧде́тъ съ си́льнымъ во́йскомъ проти́вꙋ держа́вы твоеѧ̀, всечⷭ҇тны́й ѻ҆́тче пе́тре, ѡ҆гради́лъ є҆сѝ ѻ҆те́чество твоѐ крⷭ҇то́мъ чⷭ҇тны́мъ и҆ мече́мъ, неꙋстраши́мѡ воста́въ во главѣ̀ ма́лагѡ своегѡ̀ и҆ хра́брагѡ во́йска. дивѧ́щесѧ хра́брости и҆ неѕло́бїю твоемꙋ̀, прино́симъ тѝ хвалослѡ́вїѧ сїѧ̑:

<red>Р</red>а́дꙋйсѧ, вези́ра скада́рскаго къ ми́рꙋ призыва́вый, не хотѧ́й кро́вь людскꙋ́ю на зе́млю пролїѧ́ти. Ра́дꙋйсѧ, тогѡ̀ баснотво́рныхъ ѹ҆гроже́нїй ника́коже ѹ҆страши́выйсѧ. Ра́дꙋйсѧ, на бѣ́ломъ конѣ̀ ꙗ҆здѧ́й, ви́тѧзи своѧ̑ на бра́нь за крⷭ҇тъ чⷭ҇тны́й и҆ златꙋ́ю свобо́дꙋ предводи́вый. Ра́дꙋйсѧ, мл҃твами свои́ми го́рдаго голїа́ѳа сокрꙋши́вый и҆ во́йско тогѡ̀ въ бѣ́гство ѡ҆брати́вый. Ра́дꙋйсѧ, непобѣди́мый ѻ҆рлѐ, се́рдце и҆мы́й голꙋби́но, любвѐ ра́ди ко ѻ҆те́чествꙋ кро́вь свою̀ пролїѧ́вый. Ра́дꙋйсѧ, потѡ́ки сле́зъ мл҃твенныхъ но́ваго фараѡ́на въ мо́ри чермнѣ́мъ потопи́вый. Ра́дꙋйсѧ, никогѡ́же, кро́мѣ бг҃а жива́гѡ, ѹ҆боѧ́выйсѧ. Ра́дꙋйсѧ, нахожде́нїе безбо́жныхъ ѿ восто́ка и҆ за́пада въ пра́хъ развѣ́ѧвый. Ра́дꙋйсѧ, по́двиги свои́ми въ наро́дѣ се́рбстѣмъ ми́лошевꙋ хра́брость ѹ҆тверди́вый. Ра́дꙋйсѧ, побѣ́дами сла́вными че́рнꙋю го́рꙋ и҆ бєрда̀ соедини́вый. Ра́дꙋйсѧ, во́ине пра́вды и҆ и҆́стины, цр҃кви и҆ монастырѝ ѿ за́висти дє́мѡнскїѧ защити́вый. Ра́дꙋйсѧ, посредѣ̀ скѵ́ллы и҆ ха́рѷвды наро́дъ сво́й мꙋ́дрѣ проведы́й.

<red>Р</red>а́дꙋйсѧ, пе́тре цѣти́ньскїй, вели́кїй чꙋдотво́рче.
