---
title: "І҆́косъ и҃"
navigation:
  key: akathists-petrcetinskij-16
  title: "І҆́косъ и҃"
  parent: akathists-petrcetinskij
  order: 16
type: "akathist"
---

## І҆́косъ и҃:

<red>В</red>е́сь погрꙋже́нъ въ бг҃омы́слїе, дх҃оно́сне ѻ҆́тче пе́тре цѣти́ньскїй, не попꙋсти́лъ є҆сѝ николи́же, да и҆скꙋшє́нїѧ ми́ра сегѡ̀ смꙋтѧ́тъ поко́й се́рдца твоегѡ̀. ѻ҆ба́че, промышлѧ́ѧ ѡ҆ всѣ́мъ наро́дѣ твое́мъ, снизходи́лъ є҆сѝ къ не́мощемъ чл҃вѣ̑ческимъ, внима́ѧ нꙋ́ждамъ тѣ́хъ, побꙋжда́ѧ на́съ приноси́ти тѝ сїѧ̑ похва̑льныѧ гла́сы:

<red>Р</red>а́дꙋйсѧ, бо́дрый стра́же ѻ҆те́чества твоегѡ̀, ѿ всѧ́кихъ ѡ҆бстоѧ́нїй то́е и҆збавлѧ́ѧй. Ра́дꙋйсѧ, всеправосла́вный мл҃твенниче, съ ра́дꙋющимисѧ ра́довавыйсѧ и҆ съ пла́чꙋщими пла́кавый. Ра́дꙋйсѧ, чл҃вѣколюби́вый влады́ко, врагѝ своѧ̀ возлюби́вый. Ра́дꙋйсѧ, сꙋевѣ́рїй и҆стреби́телю и҆ всѧ́кагѡ непра́вагѡ мꙋдрова́нїѧ мꙋ́дрый ѿсѣка́телю. Ра́дꙋйсѧ, же́ртвенный пꙋстыннолю́бче, и҆ны̑мъ подава́ѧй, са́мъ же лиша́выйсѧ. Ра́дꙋйсѧ, пра́вило вѣ́ры и҆ ѻ҆́бразе кро́тости, смире́нїемъ свои́мъ во́лки во а҆́гнцы претворѧ́вый. Ра́дꙋйсѧ, ѹ҆мири́телю враждꙋ́ющихъ, всѧ̑ несогла̑снаѧ племена̀ во є҆ди́но собра́вый. Ра́дꙋйсѧ, по́стниче, мона́шескїй ли́къ чꙋдесы̀ свои́ми просла́вивый. Ра́дꙋйсѧ, цѣти́ньскїй пꙋсты́нниче, дх҃омъ бж҃їимъ денноно́щнѡ надъ па́ствою твое́ю бдѣ́вый. Ра́дꙋйсѧ, любвеоби́льный пѣ́вче, стїхотво́рнымъ и҆скꙋ́сствомъ житїѐ твоѐ ѹ҆краси́вый. Ра́дꙋйсѧ, неꙋтоми́мый трꙋ́дниче, въ по́тѣ лица̀ своегѡ̀ хлѣ́бъ сво́й снѣда́вый. Ра́дꙋйсѧ, непоколеби́маѧ ко́тво вѣ́ры, вдови́чїею мл҃твою непреста́ннѡ во врата̀ се́рдца і҆и҃сова толцы́й.

<red>Р</red>а́дꙋйсѧ, пе́тре цѣти́ньскїй, вели́кїй чꙋдотво́рче.
