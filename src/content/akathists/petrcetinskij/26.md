---
title: "Мл҃тва"
navigation:
  key: akathists-petrcetinskij-26
  title: "Мл҃тва"
  parent: akathists-petrcetinskij
  order: 26
type: "akathist"
---

## Мл҃тва:

<versal>Ѽ</versal> вели́кїй ст҃и́телю и҆ чꙋдотво́рче бж҃їй пе́тре, равноапⷭ҇тольный проповѣ́дниче є҆ѵⷢ҇лїѧ хрⷭ҇то́ва, па́стырю разꙋ́мнагѡ стада̀ є҆гѡ̀ и҆ сто́лпе цр҃кве правосла́вныѧ, нело́жный наро́дный вождю̀, ѹ҆чи́телю и҆ просвети́телю, вели́кїй бж҃їй ѹ҆го́дниче, прїимѝ со сво́йственнымъ тѝ млⷭ҇рдїемъ на́съ грѣ̑шныѧ, молѧ́щыѧсѧ тѝ и҆ къ твоемꙋ̀ всемо́щномꙋ застꙋпле́нїю и҆ предста́тельствꙋ прибѣга́ющыѧ. мо́лимсѧ тѝ, и҆спросѝ на́мъ ѹ҆ всемлⷭ҇рдна́гѡ чл҃вѣ́колю́бца хрⷭ҇та̀, є҆ди́нагѡ бг҃а и҆ сп҃са на́шегѡ, да не помѧне́тъ беззакѡ́нїѧ и҆ грѣхѝ на́шѧ, но да поми́лꙋетъ на́съ по вели́цѣй ми́лости свое́й, да на́мъ да́рꙋетъ дꙋше́вное и҆ тѣле́сное здра́вїе, любо́вь, ми́ръ и҆ є҆дине́нїе, и҆ всѧ̑ полє́знаѧ къ вѣ́чномꙋ животꙋ̀ и҆ сп҃се́нїю, въ сердца́хъ на́шихъ ѡ҆бновѝ безсме́ртнꙋю свѣ́тлость и҆́стиннагѡ бг҃опозна́нїѧ, да всѧ̑ твори́мъ во сла́вꙋ творца̀, сп҃са и҆ бг҃а на́шегѡ. ѽ вели́кїй ст҃и́телю и҆ ѹ҆го́дниче хрⷭ҇то́въ, цѣти́ньскїй чꙋдотво́рче, па́стырю и҆ мл҃твенниче всегѡ̀ ро́да се́рбскагѡ и҆ правосла́внагѡ, мл҃твами твои́ми и҆ нбⷭ҇ною блгⷣтїю ст҃а́гѡ дх҃а сохранѧ́й бг҃омъ дарова́нное тѝ ста́до и҆ всѧ̑ гра́ды, вє́си и҆ зе́мли хрⷭ҇тїа̑нскїѧ ѿ гла́да, мо́ра, трꙋ́са, пото́па, ѻ҆гнѧ̀, меча̀, наше́ствїѧ и҆ноплеме́нныхъ, братоꙋбі́йственныѧ ра́ти и҆ ѕло́бы, и҆зба́ви на́съ ѿ всѧ́кїѧ непра́вды и҆ лжѝ, ѿ безбо́жїѧ, невѣ́дѣнїѧ, є҆́реси и҆ раско́ла, и҆спросѝ на́мъ ѹ҆ хрⷭ҇та̀ бг҃а покаѧ́нїе, да бꙋ́демъ всѝ ро́дъ тво́й по тѣлесѝ и҆ дꙋ́хꙋ. ѽ вели́кїй и҆ нбⷭ҇ный бж҃е, а҆́лфо и҆ ѡ҆ме́го всѧ́ческихъ, нача́льниче вѣ́ры на́шеѧ и҆ живота̀ на́шегѡ, прїимѝ мл҃твы своегѡ̀ ѹ҆го́дника, влады́ки ст҃а́гѡ, то́й бо тѝ мо́литсѧ за на́съ грѣ̑шныѧ и҆ недостѡ́йныѧ ра̑бы твоѧ̑. а҆́ще бо и҆ тѝ мно́гѡ согрѣши́хомъ, ѻ҆ба́че не ѿстꙋпи́хомъ ѿ тебѣ̀, є҆ди́нагѡ жива́гѡ и҆ и҆́стиннагѡ бг҃а и҆ сп҃са на́шегѡ, є҆мꙋ́же подоба́етъ ѿ всѧ́кїѧ тва́ри всѧ́каѧ сла́ва, чⷭ҇ть и҆ поклоне́нїе: ѻ҆ц҃ꙋ̀ и҆ сн҃ꙋ и҆ ст҃о́мꙋ дх҃ꙋ, ны́нѣ и҆ при́снѡ и҆ во вѣ́ки вѣкѡ́въ. <red>А҆</red>ми́нь.
