---
title: "І҆́косъ д҃"
navigation:
  key: akathists-sampsonstran-8
  title: "І҆́косъ д҃"
  parent: akathists-sampsonstran
  order: 8
type: "akathist"
---

## І҆́косъ д҃:

<red>С</red>лы́ша гла́съ гдⷭ҇а, тѧ̀ въ дꙋ́сѣ зовꙋ́ща, бг҃оносне ѻ҆́ч҃е на́шъ самѱѡ́не, ве́тхїй ри́мъ ѡ҆ста́вль, въ пꙋсты́ню всели́лсѧ є҆сѝ, ꙗ҆́кѡже и҆лїа̀ дре́влѣ, да, на высотꙋ̀ добродѣ́тели восше́дъ, послꙋ́жиши вѣ́рꙋющымъ въ но́вомъ ри́мѣ, кѡнстанті́на царѧ̀ гра́дѣ, въ не́мже хра́минꙋ ѡ҆брѣ́тъ, въ то́й всели́лсѧ є҆сѝ, стра́нныѧ и҆ ни́щыѧ ѹ҆покоева́ѧ, немощны́ѧ прїе́млѧ, всѧ́кое ѹ҆довле́нїе тѣ̑мъ хрⷭ҇та̀ ра́ди творѧ̀ и҆ и҆сцѣлє́нїѧ недꙋ́жнымъ ско́ро подава́ѧ. Мы́ же, вѣ́дꙋще сїѧ̑, восхвалѧ́емъ тѧ̀ та́кѡ:

<red>Р</red>а́дꙋйсѧ, крі́не пꙋсты́нный, ѿ бг҃а во гра́дъ ве́лїй восхище́нный, да сѣ́й тобо́ю ѹ҆краси́ши: ра́дꙋйсѧ, кѡнстанті́ню гра́дꙋ красотꙋ̀ милосе́рдїѧ твоегѡ̀ наипа́че ꙗ҆ви́вый, да просла́витсѧ въ не́мъ вѣ́ра свѧта́ѧ. Ра́дꙋйсѧ, хрⷭ҇та̀ а҆́лчꙋща та́мѡ напита́вый и҆ жа́ждꙋща напои́вый: ра́дꙋйсѧ, сего̀ стра́нна прїе́мый и҆ на́га ѡ҆дѣ́ѧвый. Ра́дꙋйсѧ, сего̀ больна̀ посѣти́вый и҆ не и҆мꙋ́щꙋ, гдѣ̀ главы̀ подклони́ти, вита́лище бы́вый: ра́дꙋйсѧ, гдⷭ҇ꙋ сїѧ̑ сотвори́вый, поне́же бра́тїѧмъ є҆гѡ̀ ме́ньшымъ сїѧ̑ сотвори́лъ є҆сѝ. Ра́дꙋйсѧ, пребл҃же́нне, въ ни́щихъ, больны́хъ и҆ стра́нныхъ самомꙋ̀ хрⷭ҇тꙋ̀ послꙋжи́вый: ра́дꙋйсѧ, блж҃е́нный є҆гѡ̀ гла́съ и҆мѣ́ѧй ѹ҆слы́шати: прїидѝ, благослове́нный ѻ҆ц҃а̀ моегѡ̀, и҆ наслѣ́дꙋй ѹ҆гото́ванное тѝ црⷭ҇тво.

<red>Р</red>а́дꙋйсѧ, самѱѡ́не, ѻ҆́ч҃е ми́лостивый и҆ врачꙋ̀ преди́вный.
