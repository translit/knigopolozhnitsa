---
title: "І҆́косъ і҃"
navigation:
  key: akathists-sampsonstran-20
  title: "І҆́косъ і҃"
  parent: akathists-sampsonstran
  order: 20
type: "akathist"
---

## І҆́косъ і҃:

<red>С</red>тѣна̀ крѣ́пкаѧ бы́лъ є҆сѝ ца́рствꙋ на́шемꙋ, є҆гда̀ ѡ҆полчи́шасѧ на ны̀ вразѝ тьмочи́сленнїи, да си́лꙋ на́шꙋ сокрꙋша́тъ и҆ и҆́гꙋ своемꙋ̀ тѧ́жкомꙋ покорѧ́тъ. ты́ же, ѻ҆́ч҃е и҆ застꙋ́пниче на́шъ самѱѡ́не, предста́тельствомъ твои́мъ пред̾ є҆ди́нымъ си́льнымъ во бра́нехъ гдⷭ҇омъ бл҃говѣ́рнаго царѧ̀ на́шего петра̀ ѹ҆крѣпи́лъ є҆сѝ и҆ побѣ́дꙋ на врагѝ ве́лїю на по́ли полта́встѣмъ дарова́лъ є҆сѝ. Сегѡ̀ ра́ди благода́рнѡ и҆ со ѹ҆миле́нїемъ вопїе́мъ тѝ:

<red>Р</red>а́дꙋйсѧ, ѿ покоре́нїѧ и҆ ра́бства странꙋ̀ на́шꙋ ѡ҆гради́вый: ра́дꙋйсѧ, врагѡ́въ на́шихъ си́лꙋ предста́тельствомъ твои́мъ за ны̀ сокрꙋши́вый. Ра́дꙋйсѧ, царѧ̀ на́шего побѣди́телѧ сла́вна сотвори́вый: ра́дꙋйсѧ, сего̀ во бра́ни неврежде́нна сохрани́вый. Ра́дꙋйсѧ, сла́вꙋ страны̀ на́шеѧ правосла́вныѧ ѹ҆тверди́вый: ра́дꙋйсѧ, дерзнове́ннꙋю горды́ню возставшагѡ на ны̀ и҆ноплеме́ннагѡ вои́телѧ низложи́вый. Ра́дꙋйсѧ, ро́гъ пле́мене на́шего посредѐ наро́дѡвъ побѣ́днѡ вознесы́й: ра́дꙋйсѧ, побо́рниче за ны̀, хвало̀ и҆ сла́во на́ша.

<red>Р</red>а́дꙋйсѧ, самѱѡ́не, ѻ҆́ч҃е ми́лостивый и҆ врачꙋ̀ преди́вный.
