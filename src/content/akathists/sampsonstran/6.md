---
title: "І҆́косъ г҃"
navigation:
  key: akathists-sampsonstran-6
  title: "І҆́косъ г҃"
  parent: akathists-sampsonstran
  order: 6
type: "akathist"
---

## І҆́косъ г҃:

<red>И҆</red>мѣ́ѧ ре́вность мно́гꙋ ѡ҆ гдⷭ҇ѣ, да послꙋ́жишь є҆мꙋ̀ всѣ́мъ се́рдцемъ и҆ все́ю жи́знїю твое́ю, ѿве́рглсѧ є҆сѝ себє̀, ди́вный подви́жниче самѱѡ́не, и҆ и҆мѣ́нїѧ ѡ҆ста́вль и҆ взе́мъ кре́стъ тво́й, послѣ́довалъ є҆сѝ хрⷭ҇тꙋ̀: преста́вльшымъ бо сѧ̀ роди́телємъ твои̑мъ и҆ стѧжа̑нїѧ мнѡ́га ѡ҆ста́вльшымъ, бога́тство тлѣ́нное расточи́лъ є҆сѝ ни́щымъ и҆, рабѡ́мъ твои̑мъ свобо́дꙋ дарова́въ, ꙗ҆ви́лсѧ є҆сѝ ꙗ҆́кѡ стра́нникъ. Сегѡ̀ ра́ди ѹ҆ми́льнѡ зове́мъ тѝ:

<red>Р</red>а́дꙋйсѧ, є҆ѵⷢ҇льскомꙋ словесѝ послѣ́довавый: ра́дꙋйсѧ, подоба̑ющаѧ тебѣ̀ твори́ти не закосни́вый. Ра́дꙋйсѧ, въ жи́зни земнѣ́й є҆ди́наго хрⷭ҇та̀ всѣ́мъ се́рдцемъ возлюби́вый: ра́дꙋйсѧ, того̀ є҆ди́наго всѣ́мъ разꙋмѣ́нїемъ взыска́вый. Ра́дꙋйсѧ, любвѐ ра́ди є҆гѡ̀ привре́мєннаѧ въ мы́слехъ твои́хъ во ѹ҆мє́ты вмѣни́вый: ра́дꙋйсѧ, є҆гѡ̀ ра́ди кра̑снаѧ мі́ра презрѣ́вый. Ра́дꙋйсѧ, скороги̑блющаѧ бога̑тства на неги̑блющаѧ и҆ вѣ̑чнаѧ премѣни́вый: ра́дꙋйсѧ, на нб҃сѝ, а҆ не на землѝ сокро́вище се́рдцꙋ твоемꙋ̀ ѡ҆брѣты́й.

<red>Р</red>а́дꙋйсѧ, самѱѡ́не, ѻ҆́ч҃е ми́лостивый и҆ врачꙋ̀ преди́вный.
