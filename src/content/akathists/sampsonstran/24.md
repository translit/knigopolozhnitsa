---
title: "І҆́косъ в҃і"
navigation:
  key: akathists-sampsonstran-24
  title: "І҆́косъ в҃і"
  parent: akathists-sampsonstran
  order: 24
type: "akathist"
---

## І҆́косъ в҃і:

<red>П</red>ою́ще твоѐ въ це́ркви правосла́внѣй, во ѻ҆те́чествѣ же и҆ сто́льнѣмъ гра́дѣ на́шемъ прославле́нїе, ѹ҆бл҃жа́емъ тѧ̀, прпⷣбне ѻ҆́ч҃е на́шъ самѱѡ́не, зовꙋ́ще: не ѡ҆ста́ви твои́мъ предста́тельствомъ и҆ по́мощїю на́съ, сꙋ́щихъ маловѣ́рныхъ, немощны́хъ, малодꙋ́шныхъ же и҆ ско́рбныхъ, и҆ ѹ҆крѣпѝ на́съ на пꙋтѝ многотрꙋ́днѣмъ въ црⷭ҇тво нбⷭ҇ное, и҆дѣ́же со ст҃ы́ми, бл҃же́нне, водворѧ́ешисѧ, да любо́вїю ѿ дꙋшѝ вопїе́мъ тѝ:

<red>Р</red>а́дꙋйсѧ, дрꙋ́же хрⷭ҇то́въ, є҆ли́ка хрⷭ҇то́съ заповѣ́да сотвори́вый: ра́дꙋйсѧ, бли̑жнїѧ, ꙗ҆́кѡже и҆ хрⷭ҇то́съ вѣ́рныѧ своѧ̑, па́че себѐ возлюби́вый. Ра́дꙋйсѧ, враче́бнице бл҃года́тнаѧ безме́здныхъ болѧ́щымъ цѣле́нїй: ра́дꙋйсѧ, широто̀ неѡб̾ѧ́тнаѧ любвѐ и҆ въ ско́рбехъ ѹ҆тѣше́нїе. Ра́дꙋйсѧ, ѿра́до сокрове́ннаѧ ми́лостыни та́йнѡ творѧ́щымъ: ра́дꙋйсѧ, дре́во сѣнноли́ственное въ зно́и трꙋдѡ́въ сꙋ́щымъ. Ра́дꙋйсѧ, послꙋ́шателю воздыха́нїй та́йныхъ, благодѣѧ̑нїѧ твоѧ̑ неви́димѡ творѧ́й на землѝ: ра́дꙋйсѧ, ꙗ҆́кѡ зна́емъ дѡ́браѧ дѣла̀ твоѧ̑ и҆ прославлѧ́емъ ѻ҆ц҃а̀ на́шего, и҆же є҆́сть на нб҃сѣ́хъ.

<red>Р</red>а́дꙋйсѧ, самѱѡ́не, ѻ҆́ч҃е ми́лостивый и҆ врачꙋ̀ преди́вный.
