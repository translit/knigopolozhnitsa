---
title: "І҆́косъ ѳ҃"
navigation:
  key: akathists-sampsonstran-18
  title: "І҆́косъ ѳ҃"
  parent: akathists-sampsonstran
  order: 18
type: "akathist"
---

## І҆́косъ ѳ҃:

<red>В</red>иті́и многовѣща́ннїи не возмо́гꙋтъ по достоѧ́нїю восхвали́ти си́лы, тобо́ю бы́вшыѧ во ѻ҆те́чествѣ на́шемъ, побора̑нїѧ же и҆ застꙋплє́нїѧ, ꙗ҆́же ꙗ҆ви́лъ є҆сѝ во́инствꙋ и҆ наро́дꙋ на́шемꙋ во дни̑, въ нѧ̑же творѧ́хꙋ па́мѧть честнꙋ́ю твою̀. тѣ́мже припа́дающе мо́лимсѧ тебѣ̀, прпⷣбне: бꙋ́ди всегда̀ застꙋ́пникъ и҆ побо́рникъ на́шъ проти́вꙋ сꙋпоста́тѡвъ, соблюда́ѧ въ ми́рѣ и҆ безмѧте́жїи цр҃ковь ст҃ꙋ́ю на́шꙋ и҆ ѡ҆сѣнѧ́ѧ мл҃твами твои́ми вѣ́рныѧ, си́це зовꙋ́щыѧ:

<red>Р</red>а́дꙋйсѧ, землю̀ рѡссі́йскꙋю, ко хрⷭ҇тꙋ̀ прише́дшꙋю, возлюби́вый: ра́дꙋйсѧ, добропобѣ́дный во ѡ҆бстоѧ́нїихъ побо́рникъ тоѧ̀ бы́вый. Ра́дꙋйсѧ, во́инѡвъ на́шихъ си́лꙋ многа́жды на сопроти̑вныѧ ѹ҆крѣпи́вый: ра́дꙋйсѧ, тѣ̑мъ, ꙗ҆́кѡ вѣ̑рнымъ, побѣ̑ды на мѧте́жныѧ дарова́вый. Ра́дꙋйсѧ, хрⷭ҇толюби́ваго кнѧ́зѧ все́волода мы́шцꙋ крѣ́пкꙋ на сꙋпоста́ты сотвори́вый: ра́дꙋйсѧ, непокори́выѧ и҆ клѧтвопрестꙋ́пныѧ, а҆́ще и҆ единовѣ́рныѧ, врагѝ є҆гѡ̀ пораже́нїемъ вразꙋми́вый. Ра́дꙋйсѧ, лю́ди со кнѧзе́мъ благовѣ́рнымъ, молившыѧсѧ тебѣ̀ и҆ бцⷣѣ дѣ́вѣ, ѹ҆слы́шавый: ра́дꙋйсѧ, въ де́нь па́мѧти твоеѧ̀ ра́дость тѣ̑мъ побѣ́дою на врагѝ и҆ пресѣче́нїемъ междоꙋсо́бныѧ бра́ни сотвори́вый.

<red>Р</red>а́дꙋйсѧ, самѱѡ́не, ѻ҆́ч҃е ми́лостивый и҆ врачꙋ̀ преди́вный.
