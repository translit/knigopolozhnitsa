---
title: "І҆́косъ а҃і"
navigation:
  key: akathists-sampsonstran-22
  title: "І҆́косъ а҃і"
  parent: akathists-sampsonstran
  order: 22
type: "akathist"
---

## І҆́косъ а҃і:

<red>С</red>вѣтоза́рное свѣти́ло возше́дъ дре́влѣ на восто́цѣ, возсїѧ́лъ є҆сѝ, ꙗ҆́кѡ со́лнце бл҃года́тное рѡссі́йскїѧ землѝ, мра́къ бо ѹ҆ны́нїѧ и҆ скорбе́й ѿгонѧ́еши, просвѣща́ѧ ѹ҆пова́нїемъ сердца̀ твоеѧ̀ по́мощи во ѡ҆бстоѧ́нїи просѧ́щихъ и҆ согрѣва́ѧ теплото́ю бла́гости твоеѧ̀ ѡ҆хладѣва́ющыѧ дꙋшѝ коле́блемыхъ вѣ́тромъ невѣ́рїѧ. сегѡ̀ ра́ди сы́нове рѡссі́йстїи вопїю́тъ тѝ си́це:

<red>Р</red>а́дꙋйсѧ, ꙗ҆́кѡ тѧ̀ сла́вѧтъ рѡссі́йстїи собо́ри: ра́дꙋйсѧ, ꙗ҆́кѡ тѧ̀ превозно́ситъ полта́вскаѧ землѧ̀. Ра́дꙋйсѧ, гра́дъ на́шъ сто́льный побѣ́дою петра̀ ѹ҆тверди́вый: ра́дꙋйсѧ, во́лею тѧ̀ чтꙋ́щаго царѧ̀ хра́мъ тебѣ̀ въ не́мъ водрꙋзи́вый. Ра́дꙋйсѧ, ꙗ҆́кѡ во хра́мѣ твое́мъ лю́дїе вѣ́рнїи благоговѣ́йнѡ ли́кꙋ твоемꙋ̀ покланѧ́ютсѧ: ра́дꙋйсѧ, ꙗ҆́кѡ не всꙋ́е сле́зы ѹ҆миле́нїѧ, скорбе́й же и҆ болѣ́зней пред̾ і҆кѡ́ною твое́ю пролива́ютсѧ. Ра́дꙋйсѧ, ꙗ҆́кѡ тобо́ю бездо́мнїи и҆ си̑рыѧ приста́нище себѣ̀ и҆ ны́нѣ ѡ҆брѣта́ютъ: ра́дꙋйсѧ, ꙗ҆́кѡ лю́дїе на̑ши, бога́тїи и҆ ѹ҆бо́зїи, ѻ҆тца̀ своегѡ̀ тѧ̀ любо́вїю те́плѣ и҆менꙋ́ютъ.

<red>Р</red>а́дꙋйсѧ, самѱѡ́не, ѻ҆́ч҃е ми́лостивый и҆ врачꙋ̀ преди́вный.
