---
title: "І҆́косъ в҃"
navigation:
  key: akathists-sampsonstran-4
  title: "І҆́косъ в҃"
  parent: akathists-sampsonstran
  order: 4
type: "akathist"
---

## І҆́косъ в҃:

<red>Р</red>а́зꙋмъ въ добродѣ́тели ꙗ҆ви́лъ є҆сѝ, бг҃омꙋ́дре самѱѡ́не, въ разꙋмѣ̀ же воздержа́нїе, въ воздержа́нїи же терпѣ́нїе, въ терпѣ́нїи же бл҃гоче́стїе, въ бл҃гоче́стїи же братолю́бїе: всѣ́мъ же си́мъ нача́токъ пла́мень вѣ́ры въ тебѣ̀ бы́сть. тѣ́мже ѿ нача́ла восхвалѧ́емъ добродѣ́тельное житїѐ твоѐ и҆ тече́нїе, прпⷣбне, и҆ ѹ҆бл҃жа́емъ тѧ̀ си́це:

<red>Р</red>а́дꙋйсѧ, вѣ́тхагѡ ри́ма сла́внагѡ преизѧ́щное прозѧбе́нїе: ра́дꙋйсѧ, роди́телей че́стныхъ и҆ великоро́дныхъ ѻ҆́трасль благоро́днаѧ. Ра́дꙋйсѧ, ѿ ю҆́ности твоеѧ̀ вѣ́ры и҆ бл҃гоче́стїѧ ѹ҆се́рдный ревни́телю: ра́дꙋйсѧ, лѣ́ствицы добродѣ́телей дꙋхо́вныхъ внꙋ́трь тебѣ̀ мꙋ́дрый строи́телю. Ра́дꙋйсѧ, во ѹ҆че́нїихъ человѣ́ческїй мꙋ́дрости и҆зѡщре́нный: ра́дꙋйсѧ, слꙋже́нїѧ ра́ди ни́щымъ враче́вскꙋю мꙋ́дрость воспрїе́мый. Ра́дꙋйсѧ, гдⷭ҇а хрⷭ҇та̀ и҆змла́да ра́бе и҆́скреннїй: ра́дꙋйсѧ, є҆гѡ̀ ра́ди всѣ́хъ ѿщети́выйсѧ.

<red>Р</red>а́дꙋйсѧ, самѱѡ́не, ѻ҆́ч҃е ми́лостивый и҆ врачꙋ̀ преди́вный.
