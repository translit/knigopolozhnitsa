---
title: "І҆́косъ з҃"
navigation:
  key: akathists-sampsonstran-14
  title: "І҆́косъ з҃"
  parent: akathists-sampsonstran
  order: 14
type: "akathist"
---

## І҆́косъ з҃:

<red>Н</red>о́вый по ѿше́ствїи твое́мъ ꙗ҆ви́сѧ и҆сто́чникъ и҆сцѣле́нїй ѿ тебѣ̀, чꙋдотво́рче самѱѡ́не, во хра́мѣ плотска́гѡ и҆ дꙋхо́внаго ю҆́жика твоегѡ̀, мꙋ́ченика мѡкі́а, и҆дѣ́же положе́нный гро́бъ тво́й нача́тъ и҆сточа́ти цѣле́бное мѵ́ро, и҆́мже всѧ́кими недꙋ̑ги болѧ́щїи, съ вѣ́рою помазꙋ́ющесѧ, здра́вїе полꙋчахꙋ и҆ прославлѧ́хꙋ тѧ̀ си́це:

<red>Р</red>а́дꙋйсѧ, глꙋбино̀ смиренномꙋ́дрїѧ, ѿ бг҃а превознесе́ннаѧ: ра́дꙋйсѧ, по ѹ҆спе́нїи твое́мъ чꙋдесы̀ мно́гими просла́вленный. Ра́дꙋйсѧ, рѣко̀ чꙋдото́чнаѧ си́лы цѣльбоно́сныѧ: ра́дꙋйсѧ, ꙗ҆́кѡ просла́ви бг҃ъ гро́бъ тво́й цѣлє́нїи ди́вными. Ра́дꙋйсѧ, высокоро́днаго льва̀, разсла́блена сꙋ́ща, мѵ́ромъ гро́ба твоегѡ̀ ѹ҆крѣпи́вый: ра́дꙋйсѧ, къ вѧ́щшемꙋ попече́нїю ѡ҆ страннопрїи́мницѣ твое́й, во є҆́же не ѡ҆скꙋдѣ́ти є҆́й, того̀ воѡдꙋшеви́вый. Ра́дꙋйсѧ, пома́занїемъ мѵ́ра ѿ честна́гѡ гро́ба твоегѡ̀ геѡ́ргїа раба̀ ѿ трꙋда̀ во́днагѡ свободи́вый: ра́дꙋйсѧ, из̾ѡби́лꙋѧй чꙋдесы̀ толи́кими, ꙗ҆́кѡ нѐ доста́нетъ на́мъ вре́мене повѣствова́ти ѡ҆ ни́хъ.

<red>Р</red>а́дꙋйсѧ, самѱѡ́не, ѻ҆́ч҃е ми́лостивый и҆ врачꙋ̀ преди́вный.
