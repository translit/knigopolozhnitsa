---
title: "І҆́косъ и҃"
navigation:
  key: akathists-sampsonstran-16
  title: "І҆́косъ и҃"
  parent: akathists-sampsonstran
  order: 16
type: "akathist"
---

## І҆́косъ и҃:

<red>В</red>се́ю мы́слїю ѹ҆ гдⷭ҇а водворѧ́лсѧ и҆ зрѣ́нїемъ нетлѣ́нныѧ сла́вы є҆гѡ̀ наслажда́ѧсѧ, не небре́глъ є҆сѝ, ѻ҆́ч҃е, ѡ҆ тѣснотѣ̀ и҆ ѡ҆би́дѣхъ, ꙗ҆́же прїѧ́ша ѿ домоправи́телей неради́выхъ стра́ннїи и҆ больні́и во ѡ҆би́тели твое́й, и҆ ско́рымъ застꙋпле́нїемъ ѡ҆гради́лъ є҆сѝ и҆́хъ. тѣ́мже и҆ мы̀ мо́лимъ тѧ̀, прпⷣбне, ѿ ѕло́бы человѣ́ческїѧ и҆ ѿ ѡ҆би́ды творѧ́щихъ ѡ҆градѝ на́съ немощны́хъ твои́мъ предста́тельствомъ, да любо́вїю вопїе́мъ тѝ си́це:

<red>Р</red>а́дꙋйсѧ, под̾ кро́въ тво́й все́льшымсѧ покро́ве нбⷭ҇ный: ра́дꙋйсѧ, ѡ҆би́димымъ застꙋ́пниче ско́рый. Ра́дꙋйсѧ, ѡ҆би́дѧщихъ наказа́телю неподкꙋ́пный: ра́дꙋйсѧ, є҆не́сиа строи́телѧ, сꙋ́ща неради́ва и҆ лѣ́ностна, вразꙋми́вый. Ра́дꙋйсѧ, недꙋ́гомъ и҆ нѣмото́ю того̀ порази́вый, да ко сп҃се́нїю є҆гѡ̀ приведе́ши: ра́дꙋйсѧ, проще́нїемъ твои́мъ сего̀ до́брѣ и҆спра́вивый. Ра́дꙋйсѧ, ꙗ҆́кѡ є҆ѵстра́тїа строи́телѧ, ѡ҆ больны́хъ и҆ стра́нныхъ твои́хъ нерадѧ́ща, ꙗ҆́же подоба́ша є҆мꙋ̀ твори́ти, наꙋчи́лъ є҆сѝ: ра́дꙋйсѧ, ꙗ҆́кѡ гнѣ́внымъ ꙗ҆вле́нїемъ твои́мъ и҆ цѣле́нїемъ недꙋ́га є҆гѡ̀ къ до́бромꙋ слꙋже́нїю сего̀ подви́глъ є҆сѝ.

<red>Р</red>а́дꙋйсѧ, самѱѡ́не, ѻ҆́ч҃е ми́лостивый и҆ врачꙋ̀ преди́вный.
