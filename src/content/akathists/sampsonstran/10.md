---
title: "І҆́косъ є҃"
navigation:
  key: akathists-sampsonstran-10
  title: "І҆́косъ є҃"
  parent: akathists-sampsonstran
  order: 10
type: "akathist"
---

## І҆́косъ є҃:

<red>В</red>и́дѧ себѐ въ недꙋ́гъ неисцѣ́льный впа́дша, і҆ꙋстїнїа́нъ ца́рь мнѡ́ги врачѝ искꙋ́снѣйшыѧ призва̀: нѐ возмогшымъ же и҆мъ ѹ҆врачева́ти є҆гѡ̀, возопѝ со слеза́ми къ бг҃ꙋ, просѧ̀ прилѣ́жнѡ и҆сцѣле́нїѧ. Тѣ́мже ѹ҆́бѡ, ѹ҆милосе́рдивсѧ, гдⷭ҇ь въ видѣ́нїи нощнѣ́мъ показа̀ є҆мꙋ̀ тѧ̀, ѻ҆́ч҃е, ꙗ҆́кѡ врача̀ бл҃года́тна, могꙋ́ща є҆гѡ̀ и҆сцѣли́ти: и҆ призва́въ тѧ̀ те́плый вѣ́рою ца́рь, ѹ҆ми́льнѡ лобыза̀ и҆ со слеза́ми молѝ, да тобо́ю исцѣле́етъ, и҆ посе́мъ здра́въ бы́сть. сїѐ вѣ́дꙋще, зове́мъ тѝ, прпⷣбне:

<red>Р</red>а́дꙋйсѧ, ра́бе цр҃ѧ̀ вы́шнѧгѡ, земно́мꙋ ца́рю посла́нниче є҆гѡ̀ бл҃гопоспѣ́шный: ра́дꙋйсѧ, врачꙋ̀ всеизрѧ́дный, недꙋ́гъ царѧ̀ болѧ́щагѡ благода́тїю врачꙋ́ющею чꙋ́днѡ и҆сцѣли́вый. Ра́дꙋйсѧ, ѹ҆тѣ́шителю скѡ́рбнымъ, и҆сполнѧ́ѧй ра́дости къ тебѣ̀ притекающыѧ: ра́дꙋйсѧ, ра́досте вѣ́рныхъ, весе́лїе ѡ҆ гдⷭ҇ѣ ца́рю и҆ лю́демъ є҆гѡ̀ цѣле́нїемъ сотвори́вый. Ра́дꙋйсѧ, безсре́бренниче ди́вный, бога́тыхъ тебѣ̀ дарѡ́въ ца́рскихъ, злата̀ и҆ сребра̀ ѿрекі́йсѧ: ра́дꙋйсѧ, страннопрїи́мче милосе́рдный, къ созида́нїю страннопрїи́мницы и҆ враче́бницы се́рдце царе́во подви́гнꙋвый. Ра́дꙋйсѧ, строи́телю чꙋ́дный, не и҆мѣ́ѧ злата̀ и҆ сребра̀, ѡ҆би́тель преꙋдо́бреннꙋю больны̑мъ и҆ бѣ̑днымъ созда́вый: ра́дꙋйсѧ, нищыѧ возлюби́вый и҆ во ѡ҆би́тели твое́й те́мъ да́же до конца̀ наипа́че послꙋжи́вый.

<red>Р</red>а́дꙋйсѧ, самѱѡ́не, ѻ҆́ч҃е ми́лостивый и҆ врачꙋ̀ преди́вный.
