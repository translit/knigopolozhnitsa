---
title: "І҆́косъ а҃і"
navigation:
  key: akathists-coffin-22
  title: "І҆́косъ а҃і"
  parent: akathists-coffin
  order: 22
type: "akathist"
---

## І҆́косъ а҃і:

<red>П</red>о воста́нїи твое́мъ и҆з̾ ме́ртвыхъ, ꙗ҆влѧ́ѧ себѐ ѹ҆ченикѡ́мъ твои́мъ, хрⷭ҇тѐ, сі́мѡне і҆ѡ́нинъ, лю́биши ли мѧ̀; ре́клъ є҆сѝ петрꙋ̀, и҆ по трикра́тномъ любвѐ є҆гѡ̀ къ тебѣ̀ и҆звѣще́нїи, цр҃кви твое́й па́ки того̀ ѹ҆чи́телѧ и҆ а҆пⷭ҇ла дарова́лъ є҆сѝ: мы́ же, про́повѣдїю є҆гѡ̀ наꙋче́ннїи, покланѧ́ющесѧ живоно́сномꙋ гро́бꙋ твоемꙋ̀, та́кѡ гл҃го́лемъ:

<red>Р</red>а́дꙋйсѧ, всест҃ы́й гро́бе, въ не́мже, ꙗ҆́кѡ въ ковче́зѣ но́евѣ, ѿ разлїѧ́нїѧ грѣхо́внагѡ и҆ тлѝ сме́ртныѧ ве́сь ро́дъ чл҃вѣ́ческїй спасе́сѧ. Ра́дꙋйсѧ, и҆з̾ негѡ́же, ꙗ҆́кѡ и҆з̾ ст҃а́гѡ ст҃ы́хъ, ми́ръ и҆ бл҃госло́венїе всѣ́мъ па́дшымъ сына́мъ а҆да́ма и҆знесе́сѧ. Ра́дꙋйсѧ, любвѐ хрⷭ҇то́вы къ на́мъ, во дне́хъ пло́ти є҆гѡ̀, послѣ́днїй кра́ю и҆ предѣ́ле. Ра́дꙋйсѧ, и҆ на́съ всѣ́хъ бра́тїю на́шꙋ по пло́ти до сме́рти и҆ гро́ба люби́ти наꙋчи́вый. Ра́дꙋйсѧ, мра́къ и҆ стра́хи сѣ́ни сме́ртныѧ длѧ̑ вѣ́рꙋющихъ разгна́вый. Ра́дꙋйсѧ, стра́нникѡмъ землѝ пꙋ́ть жи́зни вѣ́чный въ нбⷭ҇ный і҆ерⷭ҇ли́мъ ѹ҆каза́вый.

<red>Р</red>а́дꙋйсѧ, живоно́сный гро́бе, и҆з̾ негѡ́же хрⷭ҇то́съ воскре́се.
