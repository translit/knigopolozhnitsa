---
title: "І҆́косъ д҃"
navigation:
  key: akathists-coffin-8
  title: "І҆́косъ д҃"
  parent: akathists-coffin
  order: 8
type: "akathist"
---

## І҆́косъ д҃:

<red>Р</red>а́зꙋмъ неꙋразꙋмѣ́нный бы́лъ є҆сѝ і҆ꙋде́ѡмъ, неразꙋмѣ́вшымъ прⷪ҇ро́ческихъ ѡ҆ тебѣ̀ сказа́нїй, нижѐ и҆ска́вшымъ позна́ти и҆́стинꙋ воскресе́нїѧ твоегѡ̀, ка́кѡ печа́ти не рꙋ́шивъ, и҆з̾ гро́ба и҆зше́лъ є҆сѝ: тѣ́мже безꙋ́мнѣ наꙋща́хꙋ кꙋстоді́ю возвѣсти́ти лю́демъ, пречⷭ҇тое тѣ́ло твоѐ ѹ҆кра́дено бы́ти: мы́ же пресла́вномꙋ воскресе́нїю твоемꙋ̀ дивѧ́щесѧ, похва̑льнаѧ живоно́сномꙋ гро́бꙋ твоемꙋ̀ восписꙋ́емъ, гл҃го́люще:

<red>Р</red>а́дꙋйсѧ, всебога́тый гро́бе, ꙗ҆́кѡ и҆мѣ́лъ є҆сѝ въ тебѣ̀ всѣ́мъ жизнь подаю́щаго. Ра́дꙋйсѧ, ꙗ҆́кѡ ѡ҆скверне́ннаѧ беззако́нїѧми чл҃вѣ́ческими землѧ̀ пречи́стою пло́тїю хрⷭ҇то́вою, въ тебѣ̀, возлежа́вшею, ѡ҆сщ҃а́етсѧ. Ра́дꙋйсѧ, ꙗ҆́кѡ воскре́сшїй и҆з̾ тебѣ̀ прїѧ̀ всѧ́кꙋ вла́сть на нб҃сѝ и҆ на землѝ, да всѣ́хъ и҆ всѧ̑ къ бг҃ꙋ ѻ҆ц҃ꙋ приведе́тъ. Ра́дꙋйсѧ, ꙗ҆́кѡ ка́меню ѿ тебѐ а҆́гг҃ломъ ѿва́ленꙋ бы́вшꙋ, ст҃ы́ѧ же́ны мѷронѡ́сицы ѹ҆разꙋмѣ́ша хрⷭ҇то́во воскресе́нїе. Ра́дꙋйсѧ, ꙗ҆́кѡ сп҃сꙋ мі́ра и҆з̾ тебѐ воста́вшꙋ, во всю̀ зе́млю и҆зы́де а҆пⷭ҇льское вѣща́нїе. Ра́дꙋйсѧ, въ не́мже бл҃года́ть воскре́сшагѡ жизнода́вца до дне́сь неви́димѡ почі́етъ.

<red>Р</red>а́дꙋйсѧ, живоно́сный гро́бе, и҆з̾ негѡ́же хрⷭ҇то́съ воскре́се.
