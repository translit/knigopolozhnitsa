---
title: "І҆́косъ в҃і"
navigation:
  key: akathists-coffin-24
  title: "І҆́косъ в҃і"
  parent: akathists-coffin
  order: 24
type: "akathist"
---

## І҆́косъ в҃і:

<red>Н</red>а го́рꙋ є҆леѡ́нскꙋю є҆гда̀ возше́лъ є҆сѝ, ѻ҆́ч҃ее сїѧ́нїе, тогда̀ пресвѣ́тлый ѻ҆́блакъ под̾ѧ́тъ тѧ̀, зрѧ́щимъ ѹ҆ченикѡ̀мъ твои́мъ, и҆ а҆́гг҃ли а҆пⷭ҇лѡмъ гл҃го́лахꙋ: мꙋ́жїе галїле́йстїи, что̀ стои́те зрѧ́ще на не́бо; се́ бо, є҆го́же ви́дите возносѧ́щасѧ, то́й па́ки прїи́детъ съ пло́тїю: ѻ҆нѝ же съ ра́достїю возврати́вшесѧ во і҆ерⷭ҇лимъ, хва́лѧхꙋ тебѣ̀, и҆́стиннаго бг҃а, и҆ живоно́сномꙋ гро́бꙋ твоемꙋ̀, въ не́мже тридне́внѡ положе́нъ бы́лъ є҆сѝ, съ весе́лїемъ возглаша́хꙋ:

<red>Р</red>а́дꙋйсѧ, живоно́сный гро́бе, собы́вшимсѧ въ тебѣ̀ всѣ́хъ на́съ въ вѣ́рѣ во хрⷭ҇та ѹ҆твѣрди́вый. Ра́дꙋйсѧ, пред̾ мꙋчи́тели и҆ врагѝ и҆́стины, наде́ждою воскресе́нїѧ непобѣди́мы на́съ сотвори́вый. Ра́дꙋйсѧ, въ не́мже сщ҃еннота́йнѣ, въ кꙋпе́ли креще́нїѧ, всѝ вѣ́рꙋющїе хрⷭ҇тꙋ̀ спогреба́ютсѧ. Ра́дꙋйсѧ, и҆з̾ негѡ́же креще́ннїи, ѹ҆ме́рши грѣхꙋ̀, къ но́вѣй жи́зни со хрⷭ҇то́мъ совостаю́тъ. Ра́дꙋйсѧ, ꙗ҆́кѡ пред̾ тобо́ю ѿ бл҃года́ти воскресе́нїѧ, въ тебѣ̀ почі́ющей, всѧ̀ крѣ́пость а҆́да и҆счеза́етъ. Ра́дꙋйсѧ, ꙗ҆́кѡ и҆з̾ тебѣ̀, ѿ полноты̀ си́лы бж҃їей, на тебѣ̀ ꙗ҆́вльшейсѧ, зарѧ̀ жи́зни вѣ́чныѧ незаходи́мѡ сїѧ́етъ.

<red>Р</red>а́дꙋйсѧ, живоно́сный гро́бе, и҆з̾ негѡ́же хрⷭ҇то́съ воскре́се.
