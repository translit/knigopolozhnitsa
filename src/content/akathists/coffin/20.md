---
title: "І҆́косъ і҃"
navigation:
  key: akathists-coffin-20
  title: "І҆́косъ і҃"
  parent: akathists-coffin
  order: 20
type: "akathist"
---

## І҆́косъ і҃:

<red>М</red>р҃і́а магдали́на, ꙗ҆́кѡ теплѣ́йшаѧ къ тебѣ̀, хрⷭ҇тꙋ̀ бг҃ꙋ, вѣ́рою, ѕѣлѡ̀ ра́нѡ прише́дши на гро́бъ тво́й, сподо́бисѧ ѹ҆зрѣ́ти тѧ̀, жизнода́вца, и҆ жела́ше ѡ҆блобыза́ти пречи́стыѧ но́зѣ твоѝ: но ты̀ ѹ҆́бѡ, ꙗ҆́кѡ влⷣка всѧ́ческихъ, не прикаса́йсѧ мнѣ̀, ре́клъ є҆сѝ: не ѹ҆́бѡ взыдо́хъ ко ѻ҆ц҃ꙋ моемꙋ̀, и҆ди́ же къ бра́тїи мое́й и҆ рцы̀ и҆̀мъ ѡ҆ воста́нїи мое́мъ: тѣ́мже, ꙗ҆́кѡ бл҃говѣ́стїе носѧ́щаѧ, нб҃о и҆ зе́млю ѡ҆глаша́ше, вопїю́ще:

<red>Р</red>а́дꙋйсѧ, живоно́сный гро́бе, въ не́мже хрⷭ҇то́съ пречⷭ҇тою пло́тїю, ѹ҆снꙋ̀ и҆ почѝ ꙗ҆́кѡ ле́въ, ники́мже возбꙋди́мый. Ра́дꙋйсѧ, и҆з̾ негѡ́же ꙗ҆́кѡ бг҃ъ, самовла́стнѣ воста̀, ничи́мже ѹ҆держи́мый. Ра́дꙋйсѧ, ꙗ҆́кѡ ѡ҆ бы́вшемъ въ тебѣ̀ а҆́дъ нево́лею и҆́стинствꙋетъ гл҃го́лѧ: ѹ҆́не мнѣ̀ бѧ́ше, а҆́ще бы ѿ мр҃і́и ро́ждшагѡсѧ не прїѧ́лъ. Ра́дꙋйсѧ, ꙗ҆́кѡ тобо́ю посра́мленъ, кн҃зь тмы̀ рыда́етъ. Ра́дꙋйсѧ, ꙗ҆́кѡ тобо́ю ѡ҆бра́дованъ, ли́къ а҆́гг҃льскїй торжествꙋ́етъ. Ра́дꙋйсѧ, но́выѧ бл҃года́ти храни́лище и҆ непрестаю́щихъ чꙋде́съ и҆сто́чниче.

<red>Р</red>а́дꙋйсѧ, живоно́сный гро́бе, и҆з̾ негѡ́же хрⷭ҇то́съ воскре́се.
