---
title: "І҆́косъ и҃"
navigation:
  key: akathists-coffin-16
  title: "І҆́косъ и҃"
  parent: akathists-coffin
  order: 16
type: "akathist"
---

## І҆́косъ и҃:

<red>Н</red>о́вое и҆ пресла́вное чꙋ́до показа́лъ є҆сѝ воскресе́нїемъ твои́мъ, хрⷭ҇т̀е бж҃е на́шъ, печа́ти гро́ба не вреди́въ, ꙗ҆́коже и҆ дв҃ы въ рождествѣ̀ твое́мъ: тѣ́мже почита́емъ вѡ́льнаѧ страда̑нїѧ твоѧ̀, славосло́вимъ крⷭ҇тъ и҆ погребе́нїе, и҆ пресла́вномꙋ воскресе́нїю твоемꙋ̀ покланѧ́ющесѧ, къ живоно́сномꙋ гро́бꙋ твоемꙋ̀ съ весе́лїемъ зове́мъ:

<red>Р</red>а́дꙋйсѧ, всест҃ы́й гро́бе, и҆з̾ негѡ́же хрⷭ҇то́съ, ꙗ҆́коже проречѐ, воскре́се и҆ собо́ю ве́сь мі́ръ ѡ҆бновѝ. Ра́дꙋйсѧ, ѿ негѡ́же всеѕло́бный вра́гъ ро́да чл҃вѣ́ческагѡ лютѣ́йшїй ѹ҆да́ръ во главꙋ̀ прїѧ̀. Ра́дꙋйсѧ, ꙗ҆́кѡ ѿ тебѣ̀ ѿвале́нный ка́мень а҆́дова врата̀ сокрꙋшѝ и҆ ве́рєи желѣ́зныѧ сотрѐ. Ра́дꙋйсѧ, ꙗ҆́кѡ и҆з̾ тебѣ̀ всемі́рное со́лнце пра́вды возсїѧ̀ и҆ мглꙋ̀ невѣ́рїѧ разгна̀. Ра́дꙋйсѧ, ꙗ҆́кѡ въ тебѣ̀ хрⷭ҇тꙋ̀ возле́гшꙋ, всѧ̑ концы̀ землѝ вонѝ безсме́ртїѧ и҆спо́лнишасѧ. Ра́дꙋйсѧ, ꙗ҆́кѡ тебѣ̀ ѿкры́вшꙋсѧ, и҆сто́чникъ на́шегѡ тлѣ́нїѧ заключи́сѧ.

<red>Р</red>а́дꙋйсѧ, живоно́сный гро́бе, и҆з̾ негѡ́же хрⷭ҇то́съ воскре́се.
