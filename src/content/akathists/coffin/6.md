---
title: "І҆́косъ г҃"
navigation:
  key: akathists-coffin-6
  title: "І҆́косъ г҃"
  parent: akathists-coffin
  order: 6
type: "akathist"
---

## І҆́косъ г҃:

<red>И҆́</red>же и҆ногда̀ стра́ха ра́ди і҆ꙋде́йска потае́нъ сы́й ѹ҆чени́къ тво́й, хрⷭ҇тѐ, їѡ́сифъ, и҆́же ѿ а҆рїмаѳе́а, и҆спросѝ ѹ҆ пїла́та бж҃е́ственное тѣ́ло твоѐ и҆ съ нїкоди́момъ, смѣше́нїемъ смѵ́рны и҆ а҆ло́ѧ пома́завъ є҆̀ и҆ плащани́цею чи́стою ѡ҆бви́въ, во гро́бѣ но́вѣ положѝ, въ не́мже никто́же ѿ чл҃вѣ́къ погребе́нъ бы́сть, то́кмѡ ты̀ є҆ди́нъ, да ѡ҆ст҃и́ши земно́е є҆стество̀: ѹ҆вѣ́дѣвъ же по си́хъ твоѐ и҆з̾ ме́ртвыхъ воскресе́нїе, прише́дъ ко гро́бꙋ твоемꙋ̀, со ѹ҆миле́нїемъ возгласѝ:

<red>Р</red>а́дꙋйсѧ, живоно́сный гро́бе, не кꙋстоді́ею, па́че же а҆рха́гг҃лами и҆ а҆́гг҃лами стрего́мый. Ра́дꙋйсѧ, ꙗ҆́кѡ ѿ тебѣ̀ хрⷭ҇то́съ со сла́вою и҆зше́дъ, безꙋ́мныѧ стра́жы пїла́товы недоꙋмѣ́нїемъ и҆ ѹ҆́жасомъ поразѝ. Ра́дꙋйсѧ, ꙗ҆́кѡ печа́тей гро́бныхъ не вреди́въ, бг҃опроти́внаго каїа́фꙋ посрамѝ. Ра́дꙋйсѧ, ꙗ҆́кѡ и҆з̾ тебѐ воскре́сшꙋ хрⷭ҇тꙋ̀, свѣ́тлый де́нь всемі́рнаго бг҃овѣ́дѣнїѧ наста̀. Ра́дꙋйсѧ, ꙗ҆́кѡ тобо́ю і҆́дѡлы и҆ кꙋмі́ры по всѣ́мъ концє́мъ землѝ сокрꙋша́тсѧ. Ра́дꙋйсѧ, ꙗ҆́кѡ на тебѣ̀ хра́мы бг҃а и҆́стиннагѡ по все́й вселе́ннѣй ѹ҆твердѧ́тсѧ.

<red>Р</red>а́дꙋйсѧ, живоно́сный гро́бе, и҆з̾ негѡ́же хрⷭ҇то́съ воскре́се.
