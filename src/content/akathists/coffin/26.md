---
title: "Мл҃тва"
navigation:
  key: akathists-coffin-26
  title: "Мл҃тва"
  parent: akathists-coffin
  order: 26
type: "akathist"
---

## Мл҃тва:

<versal>С</versal>ла́ва тебѣ̀ гдⷭ҇и, і҆и҃се хрⷭ҇тѐ, бж҃е мо́й, ꙗ҆́кѡ па́ки сподо́билъ мѧ̀ є҆сѝ недосто́йнаго преше́дщи по́прище ст҃а́гѡ поста̀, поклони́тисѧ бж҃е́ственнымъ страсте́мъ твои́мъ и҆ ви́дѣти всера́достный де́нь пресла́внагѡ и҆з̾ го́рба воскресе́нїѧ твоегѡ̀, въ ѻ҆́нь же своболи́лъ є҆сѝ сꙋ́щыѧ во а҆́дѣ ѿ вѣ́къ свѧ̑занныѧ дꙋ́ши пра́ведныхъ. Тоѧ̀ бж҃е́стыенныѧ свобо́ды дꙋ́ха и҆ пло́ти, дража́йшїй спⷭ҇телю мо́й, и҆ а҆́зъ жела́ю, да разрѣши́ши мѧ̀, свѧ́зана сꙋ́ща мно́гими грѣхи, и҆ да сотвори́ши возсїѧ́ти живоно́сномꙋ свѣ́тꙋ воскресе́нїѧ твоегѡ̀ въ мра́чнѣй дꙋшѝ мое́й: ви́ждꙋ бо безчи́слєнныѧ щедрѡ́ты и҆ неизрече́нное чл҃вѣколю́бїе твоѐ, ꙗ҆́кѡ не то́чїю ѿ небытїѧ̀ въ бытїѐ мѧ̀ приве́лъ є҆сѝ, и҆ ѻ҆́браза твоегѡ̀ подо́бїемъ ѹ҆краси́въ, всеѧ̀ до́льней тва́ри влады́кꙋ поста́вилъ мѧ̀ є҆сѝ, но и҆ посе́мъ па́дша съ высоты̀ и҆ врагꙋ̀ порабо́тившасѧ, не ѡ҆ста́вилъ є҆сѝ, но и҆скꙋпи́въ мѧ̀ безцѣ́нною кро́вїю твое́ю, бл҃года́тїю креще́нїѧ снабди́лъ мѧ̀ є҆сѝ, да востекꙋ̀ на пе́рвое достоѧ́нїе. А҆́зъ же ѻ҆каѧ́нный, запѧ́тъ бы́въ ѹ҆мо́мъ пло́тскимъ, ѡ҆брати́хсѧ вспѧ́ть и҆ па́ки ра́бъ сотвори́хсѧ грѣха̀ и҆ страсте́й, доне́лѣже є҆ди́нъ по є҆ди́номꙋ погꙋби́хъ всѣ̀ да́ры бл҃года́ти твоеѧ̀. И҆ ны́нѣ ѹ҆́бѡ, что̀ сотворю̀, не вѣ́мъ: ѻ҆ба́че помѧнꙋ́въ глаго́лы пречⷭ҇тыхъ ѹ҆́стъ твои́хъ, ꙗ҆́кѡ не прише́лъ є҆сѝ призва́ти пра́ведники, но грѣ́шники въ покаѧ́нїе, и҆ а҆́зъ, ꙗ҆́кѡ є҆ди́нъ ѿ си́хъ, съ вѣ́рою и҆ смире́нїемъ прихождꙋ̀ къ живоно́сномꙋ гро́бꙋ твоемꙋ̀, не а҆рома́ты и҆ воню̀ мѵ́ра носѧ́й, на́гъ бо є҆́смь и҆ пꙋ́стъ благи́хъ дѣ́лъ, но па́че наде́ждꙋ и҆мы́й ѡ҆брѣстѝ въ не́мъ проще́нїе грѣха́мъ мои́мъ и҆ ѡ҆бновле́нїе нечи́стомꙋ житїю̀ моемꙋ̀. При́зри ѹ҆̀бѡ на мѧ̀ ка́ющасѧ и҆ слꙋжи́ти тебѣ̀ хотѧ́ща, и҆ не ѿри́ни ѿ бл҃года́ти воскресе́нїѧ твоегѡ̀. Живоно́сною сме́ртїю твое́ю и҆ погребе́нїемъ ѹ҆мертвѝ моѧ̀ лю́тыѧ стра̑сти, да, ꙗ҆́кѡ ме́ртвъ и҆ погребе́нъ, живꙋ̀ въ мі́рѣ се́мъ. Пресла́внымъ воста́нїемъ твои́мъ воздви́гни мою̀ дꙋ́шꙋ, ѹ҆мерщвле́ннꙋю грѣхмѝ, и҆ ѡ҆живѝ со́вѣсть, є҆ѧ́же ничто́же въ мі́рѣ нꙋ́жнѣйши є҆́сть. Вознесе́нїемъ твои́мъ ѿто́ргни мѧ̀ ѿ сꙋ́етныхъ и҆ дꙋшетлѣ́нныхъ бла̑гъ земны́хъ, и҆ сотворѝ мѧ̀ гѡ́рнѧѧ мꙋ́дроствовати, ꙗ҆́кѡ да не ктомꙋ̀ себѣ̀ живѧ̀ и҆ ѹ҆гожда́ѧ, но тебѣ̀, гдⷭ҇ꙋ и҆ бг҃ꙋ моемꙋ̀, слꙋжа̀ и҆ рабо́таѧ, ꙗ҆́коже сподо́бихсѧ поклони́тисѧ воскресе́нїю твоемꙋ̀ на землѝ, та́кѡ сподо́бленъ бꙋ́дꙋ ви́дѣти тебѐ, дража́йшаго и҆скꙋпи́телѧ моего̀, и҆ на нб҃сѝ, за прїѧ́тїе сме́рти кре́стныѧ сла́вою и҆ че́стїю вѣнча́нна, и҆ ста́въ ѡ҆деснꙋ́ю вели́чествїѧ твоегѡ̀, со а҆рха́гг҃лы и҆ а҆́гг҃лы, и҆ со всѣ́ми и҆скꙋ́пленными тобо́ю бра́тїѧми мои́ми, во вѣ́ки вѣкѡ́въ пою̀ тебѣ̀: А҆ллилꙋ́їѧ. <red>А҆</red>ми́нь.

{% illustration "small-ornaments/ornament-from-12th-century-armenian-gospel-crider", "small" %}
