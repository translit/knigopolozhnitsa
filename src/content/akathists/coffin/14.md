---
title: "І҆́косъ з҃"
navigation:
  key: akathists-coffin-14
  title: "І҆́косъ з҃"
  parent: akathists-coffin
  order: 14
type: "akathist"
---

## І҆́косъ з҃:

<red>П</red>о пресла́вномъ воста́нїи твое́мъ, хрⷭ҇тѐ, лꙋцѣ̀ и҆ клеѡ́пѡ ꙗ҆ви́лсѧ є҆сѝ, ꙗ҆́кѡ стра́нникъ, на пꙋтѝ въ є҆ммаꙋ́съ, и҆ бесѣ́дꙋющымъ и҆̀мъ ѡ҆ приклю́чшихсѧ въ і҆ерꙋсали́мѣ, зазира́емъ бы́лъ є҆сѝ ѿ ни́хъ, ꙗ҆́кѡ є҆ди́нъ невѣ́дый бы́вшагѡ: ты́ же, ꙗ҆́кѡ всевѣ́дꙋщїй, прорѡ́чествїѧ ѿкры́въ и҆ невѣ́рствїе и҆́хъ ѡ҆бличи́въ, позна́лсѧ є҆сѝ и҆́ма въ преломле́нїи хлѣ́ба: тѣ́мже ѹ҆́бѡ съ ра́достїю вели́кою возврати́вшесѧ во і҆ерꙋсали́мъ, и҆ ѹ҆зрѣ́вше вертогра́дъ і҆ѡ́сифовъ, возгласи́ша:

<red>Р</red>а́дꙋйсѧ, живоно́сный гро́бе, и҆з̾ негѡ́же, ꙗ҆́кѡ і҆ѡ́на и҆з̾ чре́ва ки́това, хрⷭ҇то́съ тридне́венъ произы́де. Ра́дꙋйсѧ, ꙗ҆́кѡ послѣ́днее вита́лище бы́лъ є҆сѝ томꙋ̀, и҆́же на землѝ не и҆мѣ̀ гдѣ̀ главꙋ̀ подклони́ти. Ра́дꙋйсѧ, ꙗ҆́кѡ тобо́ю положи́сѧ предѣ́лъ во́льномꙋ ѹ҆ничиже́нїю на́съ ра́ди спⷭ҇телѧ мі́рꙋ. Ра́дꙋйсѧ, ꙗ҆́кѡ въ тебѣ̀ преднача́сѧ торжество̀ побѣди́телѧ а҆́да и҆ сме́рти. Ра́дꙋйсѧ, ꙗ҆́кѡ не ктомꙋ̀ мо́гꙋтъ законопрестꙋ́пнїи ѡ҆клевета́ти лже́ю воста́нїе и҆з̾ гро́ба сн҃а чл҃вѣ́ческагѡ. Ра́дꙋйсѧ, ꙗ҆́кѡ тобо́ю нб҃о и҆ землѧ̀ и҆ преиспо́днѧѧ ѡ҆брѣто́ша ра́дость.

<red>Р</red>а́дꙋйсѧ, живоно́сный гро́бе, и҆з̾ негѡ́же хрⷭ҇то́съ воскре́се.
