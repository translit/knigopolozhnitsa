---
title: "І҆́косъ ѳ҃"
navigation:
  key: akathists-coffin-18
  title: "І҆́косъ ѳ҃"
  parent: akathists-coffin
  order: 18
type: "akathist"
---

## І҆́косъ ѳ҃:

<red>П</red>о воста́нїи твое́мъ и҆з̾ гро́ба, две́ремъ заключе́ннымъ, ко ѹ҆ченикѡ́мъ твои́мъ вше́лъ є҆сѝ, и҆ вкꙋ́шъ ѿ хлѣ́ба и҆ со́та, сла́дость церко́внаѧ, не привидѣ́нїе пред̾ ни́ми, но и҆́стиннаго и҆́хъ ѹ҆чи́телѧ и҆ гдⷭ҇а бы́ти ѹ҆вѣ́рилъ є҆сѝ: тѣ́мже свобо́ждшесѧ ѿ недоꙋмѣ́нїи и҆ стра́ха, съ ра́достїю неизрече́нною посѣща́хꙋ мѣ́сто погребе́нїѧ твоегѡ̀, гл҃го́люще:

<red>Р</red>а́дꙋйсѧ, живоно́сный гро́бе, въ не́мже бг҃ъ сло́во, пло́тїю ѹ҆снꙋ́въ, сщ҃еннота́йнѣ тридне́внова. Ра́дꙋйсѧ, ꙗ҆́кѡ то́йже воста́нїемъ свои́мъ всѧ̑ ѿ вѣ́ка ѹ҆снꙋ́вшыѧ возбꙋди́лъ є҆́сть. Ра́дꙋйсѧ, ꙗ҆́кѡ въ тебѣ̀ со́лнцꙋ пра́вды, хрⷭ҇тꙋ̀, заше́дшꙋ, сꙋ́щымъ во а҆́дѣ и҆ сѣ́ни сме́ртнѣй свѣ́тъ жи́зни возсїѧ̀. Ра́дꙋйсѧ, ꙗ҆́кѡ и҆з̾ тебѣ̀ произше́дый, воскресе́нїе и҆ живо́тъ вѣ́чный всѣ́мъ дарова̀. Ра́дꙋйсѧ, ꙗ҆́кѡ а҆́гг҃лꙋ ѡ҆ тебѣ̀ бл҃говѣствꙋ́ющꙋ, пла́чъ и҆ рыда́нїе а҆да́мово преста̀. Ра́дꙋйсѧ, ꙗ҆́кѡ ка́меню ѿ тебѣ̀ ѿпа́дшꙋ, каменносерде́чнїи ꙗ҆зы́цы навы́кнꙋтъ вѣ́ровати въ жи́знь вѣ́чнꙋю.

<red>Р</red>а́дꙋйсѧ, живоно́сный гро́бе, и҆з̾ негѡ́же хрⷭ҇то́съ воскре́се.
