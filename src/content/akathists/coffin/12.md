---
title: "І҆́косъ ѕ҃"
navigation:
  key: akathists-coffin-12
  title: "І҆́косъ ѕ҃"
  parent: akathists-coffin
  order: 12
type: "akathist"
---

## І҆́косъ ѕ҃:

<red>Ѹ҆́</red>трꙋ сꙋ́щꙋ глꙋбокꙋ̀, же́ны прїидо́ша на гро́бъ тво́й, і҆и҃се, но жела́емаго тѣ́ла твоегѡ̀ не ѡ҆брѣ́тше, недоꙋмѣ́нїемъ и҆ печа́лїю ѡ҆держи́ми бѧ́хꙋ: ты́ же, ѹ҆тѣ́шителю скорбѧ́щихъ, ꙗ҆́вльсѧ и҆̀мъ посредѝ вертогра́да, є҆ди́нымъ гла́сомъ: марі́е, пла́чъ и҆́хъ на ра́дость преложи́лъ є҆сѝ: тѣ́мже позна́вше воскресе́нїе твоѐ, съ весе́лїемъ восклица́хꙋ:

<red>Р</red>а́дꙋйсѧ, живоно́сный гро́бе, въ не́мже хрⷭ҇тꙋ̀ все́льшꙋсѧ, а҆́дѡва ѡ҆скꙋдѣ́ша ца̑рствїѧ. Ра́дꙋйсѧ, ꙗ҆́кѡ тебѣ̀ ѿ первосвѧще́нникѡвъ запечатлѣ́нꙋ бы́вшꙋ, влады́ка сѣ́ни сме́ртныѧ съ тре́петомъ и҆здадѐ ѹ҆́зники, ꙗ҆̀же ѿ вѣ́ка содержа́лъ є҆́сть. Ра́дꙋйсѧ, ꙗ҆́кѡ въ трꙋ́сѣ, при воста́нїи и҆з̾ тебє̀ со сла́вою и҆скꙋпи́телѧ чл҃вѣ́кѡвъ, всѧ̀ тва́рь ѡ҆брѣ́те вѣ́чное ѹ҆спокое́нїе. Ра́дꙋйсѧ, ꙗ҆́кѡ въ тебѣ̀ ѻ҆́бразъ всемі́рнагѡ воскресе́нїѧ бг҃олѣ́пнѡ пред̾изѡбрази́сѧ. Ра́дꙋйсѧ, ꙗ҆́кѡ тобо́ю ли́къ а҆пⷭ҇льскїй въ вѣ́рѣ и҆ любвѝ ѹ҆тверди́сѧ. Ра́дꙋйсѧ, и҆ ты̀, і҆ѡ́сифе, толи́кое сокро́вище въ твое́мъ вертогра́дѣ стѧжа́вый.

<red>Р</red>а́дꙋйсѧ, живоно́сный гро́бе, и҆з̾ негѡ́же хрⷭ҇то́съ воскре́се.
