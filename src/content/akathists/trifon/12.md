---
title: "І҆́косъ ѕ҃"
navigation:
  key: akathists-trifon-12
  title: "І҆́косъ ѕ҃"
  parent: akathists-trifon
  order: 12
type: "akathist"
---

## І҆́косъ ѕ҃:

<red>Б</red>л҃годарѧ́ще тѧ̀, ца́рь вложѝ въ рꙋ́цѣ твоѝ, мꙋ́чениче, да́ры и҆ зла́то, ты́ же, хрⷭ҇та̀ бг҃а прїѻбре́вый, ни во что́же вмѣни́лъ є҆сѝ всѧ̀, ꙗ҆́же въ мі́рѣ се́мъ ꙗ҆́кѡ блага̀ почита́ютсѧ, и҆ прїѧ́лъ є҆сѝ да́ры царе́вы, да послꙋжи́ши си́ми бли́жнимъ твои́мъ, и҆ ше́дъ во ѻ҆те́чество твоѐ компса́дꙋ, да́лъ є҆сѝ всѧ̀ ни́щимъ, си́рымъ и҆ всѣ́мъ въ нꙋждѣ̀ сꙋ́щимъ, непреста́ннѡ памѧтꙋ́ѧ, ꙗ҆́кѡ расточи́въ бога́тство земно́е тлѣ́нное, собере́ши себѣ̀ на нб҃си бога́тство нетлѣ́нное вѣ́чное. Мы́ же, наꙋча́емїи тобо́ю та́кожде твори́ти, вопїе́мъ тѝ си́це:

<red>Р</red>а́дꙋйсѧ, трѵ́фѡне, дꙋ́шꙋ свою̀ чꙋ́ждꙋ сребролю́бїѧ показа́вый. Ра́дꙋйсѧ, милосе́рдїе дꙋшѝ твоеѧ̀ вы́нꙋ ꙗ҆влѧ́ѧй. Ра́дꙋйсѧ, ни́щихъ пита́тель бы́вый. Ра́дꙋйсѧ, неимꙋ́щимъ сострада́нїе показа́вый. Ра́дꙋйсѧ, за́повѣдь хрⷭ҇та̀ просѧ́щемꙋ ѹ҆ тебѐ да́й и҆спо́лнивый. Ра́дꙋйсѧ, и҆ на́съ и҆сполнѧ́ти за́повѣди бж҃їѧ наꙋчи́вый. Ра́дꙋйсѧ, ꙗ҆́коже ше́ствїемъ въ ри́мъ и҆ возвраще́нїемъ свои́мъ въ компса́дꙋ мно́гихъ ѹ҆тѣ́шивый, ѡ҆бодри́вый и҆ возвесели́вый. Ра́дꙋйсѧ, показа́вый на́мъ ѻ҆́бразъ, ка́кѡ бога́тствомъ ги́бнꙋщимъ на землѝ неги́блющее бога́тство на нб҃сѝ собира́ти. Ра́дꙋйсѧ, бли́жнимъ слꙋжи́ти на́съ наꙋча́ѧй. Ра́дꙋйсѧ, бли́жнихъ люби́ти на́съ наставлѧ́ющїй. Ра́дꙋйсѧ, ѻ҆́бразъ житїѧ̀ пра́веднагѡ на́мъ показꙋ́ющїй. Ра́дꙋйсѧ, ꙗ҆́кѡ пра́вило вѣ́ры въ бг҃а, наде́жды на негѡ̀, любвѐ къ немꙋ̀ и҆ бли́жнимъ и҆ про́чихъ хрⷭ҇тїа́нскихъ добродѣ́телей ꙗ҆вѝ на́мъ собо́ю.

<red>Р</red>а́дꙋйсѧ, трѵ́фѡне, ско́рый помо́щниче всѣ́мъ, съ вѣ́рою и҆ любо́вїю къ тебѣ̀ притека́ющимъ.
