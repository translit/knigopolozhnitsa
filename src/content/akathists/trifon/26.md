---
title: "Мл҃тва а҃"
navigation:
  key: akathists-trifon-26
  title: "Мл҃тва а҃"
  parent: akathists-trifon
  order: 26
type: "akathist"
---

## Мл҃тва а҃:

<versal>Ѽ</versal> ст҃ы́й мꙋ́чениче хрⷭ҇то́въ трѵ́фѡне, ско́рый помо́щниче и҆ всѣ́мъ къ тебѣ̀ прибѣга́ющимъ и҆ молѧ́щимсѧ пред̾ ст҃ы́мъ твои́мъ ѻ҆́бразомъ скоропослꙋ́шный предста́телю! Ѹ҆слы́ши ны́нѣ и҆ на всѧ̑кїй ча̑съ моле́нїе на́съ, недосто́йныхъ рабѡ́въ твои́хъ, почита́ющихъ ст҃ꙋ́ю па́мѧть твою̀ (во всечестнѣ́мъ хра́мѣ се́мъ), и҆ предста́тельствꙋй ѡ҆ на́съ пред̾ гдⷭ҇ѣмъ на всѧ́комъ мѣ́стѣ. Ты́ бо, ѹ҆го́дниче хрⷭ҇то́въ, въ вели́кихъ чꙋдесѣ́хъ возсїѧ́вый, и҆сточа́ѧй цѣ́льбы притека́ющимъ къ тебѣ̀ съ вѣ́рою и҆ сꙋ́щїѧ въ ско́рбехъ чл҃вѣки застꙋпа́ѧй, са́мъ ѻ҆бѣща́лсѧ є҆сѝ пре́жде и҆схо́да твоегѡ̀ ѿ житїѧ̀ сегѡ̀ тлѣ́ннагѡ моли́тисѧ за ны́ ко гдⷭ҇ꙋ и҆ и҆спроси́лъ є҆сѝ ѹ҆ негѡ̀ да́ръ се́й: а҆́ще кто̀ въ како́й ли́бо нꙋждѣ̀, печа́ли и҆ болѣ́зни дꙋше́вней и҆лѝ тѣле́сней призыва́ти начне́тъ ст҃о́е и҆́мѧ твоѐ, то́й да и҆зба́вленъ бꙋ́детъ ѿ всѧ́кагѡ прило́га ѕла́гѡ. И҆ ꙗ҆́коже ты̀ и҆ногда̀ дще́рь царе́вꙋ, въ ри́мѣ гра́дѣ ѿ дїа́вола мꙋ́чимꙋ, и҆сцѣли́лъ є҆сѝ, си́це и҆ на́съ ѿ лю́тыхъ є҆гѡ̀ ко́зней сохранѝ во всѧ̑ дни̑ живота̀ на́шегѡ, наипа́че же въ де́нь послѣ́днѧгѡ на́шегѡ и҆здыха́нїѧ предста́тельствꙋй ѡ҆ на́съ. Бꙋди на́мъ тогда̀ помо́щникъ и҆ ско́рый прогони́тель лꙋка́выхъ дꙋ́хѡвъ, и҆ къ црⷭ҇твїю нбⷭ҇номꙋ предводи́тель. И҆ и҆дѣ́же ты̀ ны́нѣ предстои́ши съ ли́ки ст҃ы́хъ ѹ҆ прⷭ҇то́ла бж҃їѧ, молѝ гдⷭ҇а, да сподо́битъ и҆ на́съ прича́стники бы́ти присносꙋ́щнагѡ весе́лїѧ и҆ ра́дости, да съ тобо́ю кꙋ́пнѡ прославлѧ́емъ ѻ҆ц҃а̀ и҆ сн҃а и҆ ст҃а́гѡ ѹ҆тѣ́шителѧ дх҃а во вѣ́ки. <red>А҆</red>ми́нь.
