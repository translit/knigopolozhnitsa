---
title: "І҆́косъ ѳ҃"
navigation:
  key: akathists-trifon-18
  title: "І҆́косъ ѳ҃"
  parent: akathists-trifon
  order: 18
type: "akathist"
---

## І҆́косъ ѳ҃:

<red>В</red>ѣті́ѧ многовѣща́нный а҆кѵїлі́нъ, ви́дѧ, ꙗ҆́кѡ ты́ не ѹ҆боѧ́лсѧ є҆сѝ преще́нїй лю́тыхъ, ꙗ҆́кѡ ѻ҆вча̀ кро́ткое ꙗ҆ви́сѧ, и҆́ща прельсти́ти тѧ̀ словесы̀ ласка́тельными, но ничто́же ѹ҆спѣва́ѧ, па́ки въ во́лка лю́тагѡ ѡ҆бра́щьсѧ, ѹ҆сꙋгꙋблѧ́ше преще́нїѧ своѧ̀. Ты́ же тве́рдъ и҆ непоколеби́мъ пребы́лъ є҆сѝ бл҃года́тїю бж҃їею, воздвиза́ѧ вѣ́рныхъ возглаша́ти тебѣ̀ сицева́ѧ:

<red>Р</red>а́дꙋйсѧ, преще́нїй лю́тыхъ не ѹ҆боѧ́выйсѧ. Ра́дꙋйсѧ, сме́рти тѣле́сной не ѹ҆страши́выйсѧ. Ра́дꙋйсѧ, дꙋ́шꙋ свою̀ за вѣ́рꙋ правосла́внꙋю положи́ти не ѿре́кшїйсѧ. Ра́дꙋйсѧ, ра́зꙋмъ соверше́нный въ то́мъ положи́вый, да сохрани́ши вѣ́рꙋ и҆́стиннꙋю во є҆ди́нагѡ бг҃а. Ра́дꙋйсѧ, не къ земнѣ́й, но къ нбⷭ҇нѣй мꙋ́дрости ѹ҆стреми́выйсѧ. Ра́дꙋйсѧ, и҆ге́мѡнꙋ, врагꙋ̀ твоемꙋ̀, сп҃се́нїѧ жела́вый. Ра́дꙋйсѧ, къ позна́нїю и҆́стиннагѡ бг҃а привестѝ мꙋчи́телѧ твоегѡ̀ тща́выйсѧ. Ра́дꙋйсѧ, проповѣ́дниче хрⷭ҇то́въ сладкогла́сный. Ра́дꙋйсѧ, хрⷭ҇тїани́не, хрⷭ҇то́мъ возлю́бленный. Ра́дꙋйсѧ, во́лею на страда́нїѧ ше́дый. Ра́дꙋйсѧ, мꙋче́нїй тѣ́хъ за хрⷭ҇та̀, ꙗ҆́кѡ сокро́вища, хотѣ́вый. Ра́дꙋйсѧ, во вре́мѧ мꙋче́нїй лю́тыхъ бж҃е́ственнымъ свѣ́томъ ѡ҆сїѧ́нный.

<red>Р</red>а́дꙋйсѧ, трѵ́фѡне, ско́рый помо́щниче всѣ́мъ, съ вѣ́рою и҆ любо́вїю къ тебѣ̀ притека́ющимъ.
