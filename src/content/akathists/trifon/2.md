---
title: "І҆́косъ а҃"
navigation:
  key: akathists-trifon-2
  title: "І҆́косъ а҃"
  parent: akathists-trifon
  order: 2
type: "akathist"
---

## І҆́косъ а҃:

<red>Ѻ҆́</red>бразꙋ бл҃гоче́стїѧ роди́телей твои́хъ подража́ѧ, хрⷭ҇тїа́нскїѧ нра́вы ѿ лѣ́тъ ма́лыхъ прїѧ́лъ є҆сѝ, ст҃ы́й мꙋ́чениче, и҆ ма́лъ сы́й лѣ́ты, ста́ръ же ра́зꙋмомъ, вои́стинꙋ хрⷭ҇тїани́нъ соверше́нъ ꙗ҆ви́лсѧ є҆сѝ. Мы́ же, воспомина́юще добродѣ́тельное житїѐ твоѐ, восхвалѧ́емъ тѧ̀ си́це:

<red>Р</red>а́дꙋйсѧ, добронра́вныхъ роди́телей бл҃гочести́вый сы́не. Ра́дꙋйсѧ, вели́кое и҆̀хъ ѹ҆тѣше́нїе. Ра́дꙋйсѧ, а҆́гг҃ла твоегѡ̀ храни́телѧ непреста́нное весе́лїе. Ра́дꙋйсѧ, ѿ ю҆́ности твоеѧ̀ всегѡ̀ себѐ бг҃ꙋ преда́вый. Ра́дꙋйсѧ, ѿ ю҆́ности хрⷭ҇та̀ возлюби́вый. Ра́дꙋйсѧ, ѿ ма́лыхъ лѣ́тъ бл҃года́ть бж҃їю ѻ҆би́льнѡ стѧжа́вый. Ра́дꙋйсѧ, дꙋ́шꙋ свою̀ непоро́чнꙋ ꙗ҆ви́вый. Ра́дꙋйсѧ, себѐ самагѡ̀ въ хра́мъ дх҃а ст҃а́гѡ ѹ҆гото́вавый. Ра́дꙋйсѧ, ѻ҆́трокомъ ѻ҆́бразъ житїѧ̀ ст҃а́гѡ показа́вый. Ра́дꙋйсѧ, бл҃гоче́стїемъ твои́мъ вѣ́рныѧ возвеселѧ́ѧй. Ра́дꙋйсѧ, ѿ ма́лыхъ лѣ́тъ за всѧ̑ сїѧ̑ бг҃омъ возлю́бленный.

<red>Р</red>а́дꙋйсѧ, трѵ́фѡне, ско́рый помо́щниче всѣ́мъ, съ вѣ́рою и҆ любо́вїю къ тебѣ̀ притека́ющимъ.
