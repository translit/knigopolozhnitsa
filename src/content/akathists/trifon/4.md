---
title: "І҆́косъ в҃"
navigation:
  key: akathists-trifon-4
  title: "І҆́косъ в҃"
  parent: akathists-trifon
  order: 4
type: "akathist"
---

## І҆́косъ в҃:

<red>С</red>и́лꙋ вѣ́ры твоеѧ̀ показꙋ́ѧ, влⷣка хрⷭ҇то́съ дарова̀ тебѣ̀, ст҃ы́й мꙋ́чениче, є҆щѐ ѻ҆́трокꙋ бы́вшꙋ, да́ръ чꙋдотворе́нїй. Сегѡ̀ ра́ди вопїе́мъ тѝ:

<red>Р</red>а́дꙋйсѧ, ѿ ма́лыхъ лѣ́тъ соверше́ннꙋю любо́вь къ бг҃ꙋ показа́вый. Ра́дꙋйсѧ, за́повѣдей є҆гѡ̀ не то́кмо слы́шатель, но и҆ дѣ́латель ѿ младе́нчества бы́вый. Ра́дꙋйсѧ, ѿ ю҆́ности твоеѧ̀ добродѣ́тели хрⷭ҇тїа́нскїѧ стѧжа́вый. Ра́дꙋйсѧ, ѿ ма́лыхъ лѣ́тъ житїе́мъ, вѣ́рою и҆ любо́вїю твоею̀ бг҃ꙋ ѹ҆годи́вый. Ра́дꙋйсѧ, да́ръ и҆сцѣле́нїй ѿ негѡ̀ прїѧ́вый. Ра́дꙋйсѧ, да́ръ то́й на по́льзꙋ бли́жнимъ и҆ждива́ющїйй. Ра́дꙋйсѧ, многоразли̑чныѧ болѣ́зни и҆сцѣлѧ́ющїй. Ра́дꙋйсѧ, въ недꙋ́зѣхъ ѡ҆блегче́нїе да́рꙋющїй. Ра́дꙋйсѧ, страда́нїѧ въ ра́дость ѡ҆браща́ющїй. Ра́дꙋйсѧ, и҆сцѣле́нїѧ сїѧ̑ во сла́вꙋ бж҃їю соверша́ющїй. Ра́дꙋйсѧ, тѣ́ми и҆́стинꙋ вѣ́ры правосла́вныѧ показꙋ́ющїй. Ра́дꙋйсѧ, тѣ́ми на́съ къ славосло́вїю бг҃а возбꙋжда́ѧй.

<red>Р</red>а́дꙋйсѧ, трѵ́фѡне, ско́рый помо́щниче всѣ́мъ, съ вѣ́рою и҆ любо́вїю къ тебѣ̀ притека́ющимъ.
