---
title: "Конда́къ в҃і"
navigation:
  key: akathists-trifon-23
  title: "Конда́къ в҃і"
  parent: akathists-trifon
  order: 23
type: "akathist"
---

## Конда́къ в҃і:

<red>Н</red>е то́кмѡ на землѝ, ст҃ы́й мꙋ́чениче, бы́лъ є҆сѝ помо́щникъ и҆ застꙋ́пникъ всѣ́мъ, твоеѧ̀ по́мощи тре́бꙋющимъ, но и҆ по сме́рти не престае́ши и҆збавлѧ́ти ѿ бѣ́дъ къ тебѣ̀ съ вѣ́рою и҆ любо́вїю притека́ющихъ, ꙗ҆́коже и҆зба́вилъ є҆сѝ ца́рскагѡ гнѣ́ва болѧ́рина трѵ́фѡна, є҆гда̀ внеза́пꙋ ꙗ҆ви́лсѧ є҆мꙋ̀ на конѣ̀ и҆ да́лъ є҆сѝ є҆мꙋ̀ ѿлетѣ́вшагѡ ца́рскагѡ со́кола. Ѻ҆́ный же трѵ́фѡнъ соко́льникъ на мѣ́стѣ се́мъ, и҆дѣ́же є҆мꙋ ѿ тебѐ по́мощь ꙗ҆ви́сѧ, во бл҃годаре́нїе тебѣ̀ за и҆збавле́нїе своѐ воздви́же ст҃ы́й хра́мъ во и҆́мѧ твоѐ, мꙋ́чениче трѵ́фѡне. Мы́ же бл҃годѣѧ́нїѧ ѿ тебѐ бы́вшаѧ воспомина́юще, возно́симъ бл҃года́рственнꙋю бг҃ꙋ пѣ́снь: <red>А҆</red>ллилꙋ́їа.
