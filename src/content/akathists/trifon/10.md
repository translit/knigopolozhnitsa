---
title: "І҆́косъ є҃"
navigation:
  key: akathists-trifon-10
  title: "І҆́косъ є҃"
  parent: akathists-trifon
  order: 10
type: "akathist"
---

## І҆́косъ є҃:

<red>Ѹ҆</red>вѣре́нїѧ и҆ща̀, тебѣ̀ прише́дшꙋ въ ри́мъ, ст҃ы́й трѵ́фѡне, ꙗ҆́кѡ ты̀ є҆сѝ то́й, є҆го́же ѹ҆боѧ́сѧ де́монъ, молѝ тѧ̀ і҆мпера́торъ горді́анъ, да ꙗ҆ви́ши и҆ є҆мꙋ̀, и҆ сѷнкли́тꙋ є҆гѡ̀, и҆ лю́дємъ въ чꙋ́вственномъ ви́дѣ дїа́вола, и҆ не ѿре́клсѧ є҆сѝ, но, возложи́въ на сѧ̀ по́стъ, помоли́сѧ гдⷭ҇ꙋ дні́й ше́сть. Въ де́нь же се́дмый, прише́дшимъ царю̀, сѷинкли́тꙋ и҆ лю́дємъ, возопи́лъ є҆сѝ: тебѣ̀ глаго́лю, дꙋшѣ̀ нечи́стый, во и҆́мѧ гдⷭ҇а моегѡ̀ і҆и҃са хрⷭ҇та̀ ꙗ҆ви́сѧ сѣ́мѡ и҆ покажѝ сво̀й де́монскїй ѻ҆́бразъ здѣ̀ сꙋ́щимъ, и҆ безси́лїе своѐ и҆сповѣ́ждь. И҆ бы́сть та́кѡ. И҆ зрѧ́хꙋ всѝ безѻбра́зїе де́монское и҆ дивлѧ́хꙋсѧ вѣ́рѣ ст҃а́гѡ, вопїю́ще:

<red>Р</red>а́дꙋйсѧ, трѵ́фѡне, є҆го́же де́мони ѡ҆слꙋ́шатисѧ не мо́гꙋтъ. Ра́дꙋйсѧ, трѵ́фѡне, по є҆го́же велѣ́нїю дꙋ́си нечи́стїи въ тѣле́снѣмъ ви́дѣ ꙗ҆влѧ́ютсѧ. Ра́дꙋйсѧ, трѵ́фѡне, си́лою бж҃їею повелѣ́вый дїа́волꙋ и҆сповѣ́дати, ꙗ҆́кѡ на хрⷭ҇тїа́ны, и҆́же ст҃ꙋ́ю правосла́внꙋю и҆ а҆по́стольскꙋю вѣ́рꙋ соде́ржатъ, вла́сти не и҆́мать. Ра́дꙋйсѧ, трѵ́фѡне, є҆мꙋ́же возвѣ́щенѡ бы́сть, ꙗ҆́кѡ де́мони вла́сть и҆́мꙋтъ мꙋ́чати то́кмо тѣ́хъ, и҆́же свои́мъ по́хотемъ грѣхо́внымъ слѣ́дꙋютъ и҆ дѣла̀, ѹ҆го́днаѧ дїа́волꙋ, творѧ́тъ. Ра́дꙋйсѧ, трѵ́фѡне, ꙗ҆́кѡ наꙋчи́лъ є҆сѝ на́съ бѣ́гати ꙗ҆зы́ческагѡ нече́стїѧ. Ра́дꙋйсѧ, трѵ́фѡне, ꙗ҆́кѡ наꙋча́еши всѣ́хъ бѣ́гати всѧ́кагѡ грѣха̀, въ добродѣ́телѣхъ же подвиза́тисѧ. Ра́дꙋйсѧ, вѣ́рꙋ правосла́внꙋю тве́рдо содержа́ти наставлѧ́ѧй на́съ. Ра́дꙋйсѧ, хотѧ́щимъ бл҃гоче́стнѡ жи́ти помога́ѧй.

<red>Р</red>а́дꙋйсѧ, трѵ́фѡне, ско́рый помо́щниче всѣ́мъ, съ вѣ́рою и҆ любо́вїю къ тебѣ̀ притека́ющимъ.
