---
title: "І҆́косъ г҃"
navigation:
  key: akathists-trifon-6
  title: "І҆́косъ г҃"
  parent: akathists-trifon
  order: 6
type: "akathist"
---

## І҆́косъ г҃:

<red>В</red>и́дѧ дарова́ннꙋю тѝ, ст҃ы́й мꙋ́чениче, си́лꙋ бж҃їю, вспѧ́ть бѣжа́ша де́мони, и҆́миже ѡ҆держи́ми бѧ́хꙋ бѣснова́тїи лю́дїе. Ви́дѧщїи же сїѧ̑, воспѣва́хꙋ тѝ си́це:

<red>Р</red>а́дꙋйсѧ, ѿ бг҃а вла́сть на нечи́стыѧ дꙋ́хи прїѧ́вый. Ра́дꙋйсѧ, си́лою бж҃їею си́хъ и҆згонѧ́ющїй. Ра́дꙋйсѧ, врагꙋ̀ чл҃вѣ́ческомꙋ вреди́ти лю́демъ возбранѧ́ющїй. Ра́дꙋйсѧ, ко́зни дїа́вола и҆ а҆́гглѡвъ є҆гѡ̀ разрꙋша́ющїй. Ра́дꙋйсѧ, си́лꙋ и҆̀хъ низлага́ющїй. Ра́дꙋйсѧ, безси́лїе и҆̀хъ ꙗ҆влѧ́ющїй. Ра́дꙋйсѧ, стра́хомъ и҆ тре́петомъ и҆̀хъ поража́ющїй. Ра́дꙋйсѧ, вѣ́ры хрⷭ҇то́вы си́лꙋ показꙋ́ющїй. Ра́дꙋйсѧ, вѣ́рныхъ къ прославле́нїю бг҃а воздвиза́ющїй. Ра́дꙋйсѧ, въ бѣ́дахъ и҆ ско́рбехъ сꙋ́щихъ прибѣга́ти къ предста́тельствꙋ ст҃ы́хъ наставлѧ́ющїй. Ра́дꙋйсѧ, въ нꙋ́ждахъ на́шихъ ѡ҆браща́тисѧ къ бг҃ꙋ наꙋча́ющїй. Ра́дꙋйсѧ, помо́щниче на́шъ, бг҃омъ на́мъ дарова́нный.

<red>Р</red>а́дꙋйсѧ, трѵ́фѡне, ско́рый помо́щниче всѣ́мъ, съ вѣ́рою и҆ любо́вїю къ тебѣ̀ притека́ющимъ.
