---
title: "І҆́косъ и҃"
navigation:
  key: akathists-trifon-16
  title: "І҆́косъ и҃"
  parent: akathists-trifon
  order: 16
type: "akathist"
---

## І҆́косъ и҃:

<red>Є҆</red>гда̀ вопросѝ тѧ̀ и҆ге́мѡнъ на сꙋди́лище: кто̀ є҆сѝ, ка́ѧ сꙋдьба̀ твоѧ̀, и҆ ка́кѡ вѣ́рꙋеши; ты̀, не ѡ҆бинꙋ́ѧсѧ, ѿвѣща́лъ є҆сѝ є҆мꙋ̀ си́це: трѵ́фѡнъ и҆́мѧ моѐ: ѻ҆те́чество компса́да: сꙋдьбы́ же нѣ́сть ѹ҆ на́съ, занѐ вѣ́рꙋемъ, ꙗ҆́кѡ всѧ̑ про́мысломъ бж҃їимъ быва́ютъ. По вѣ́рѣ же хрⷭ҇тїани́нъ є҆́смь, хрⷭ҇то́съ же є҆́сть и҆ моѧ̀ си́ла, и҆ моѧ̀ крѣ́пость, и҆ сла́ва, и҆ ра́дость моѧ̀. Сїѐ и҆сповѣ́данїе твоѐ слы́шаще, ѹ҆бл҃жа́емъ тѧ̀, ст҃ы́й трѵ́фѡне, си́це:

<red>Р</red>а́дꙋйсѧ, неправе́дномꙋ сꙋди́лищꙋ дерзнове́ннѡ предста́вый. Ра́дꙋйсѧ, вѣ́рꙋющихъ въ про́мыслъ бж҃їй ѹ҆крѣплѧ́ющїй. Ра́дꙋйсѧ, лю́ди, живо́тъ сво́й сꙋдьбѣ̀ ввѣрѧ́ющїѧ, посрамлѧ́ѧй. Ра́дꙋйсѧ, наꙋча́ѧй на́съ во всѣ́мъ ѹ҆пова́нїе на́ше на бг҃а возлага́ти. Ра́дꙋйсѧ, вы́нꙋ себѣ̀ бы́ти слꙋжи́телѧ хрⷭ҇то́ва и҆сповѣ́дꙋѧй. Ра́дꙋйсѧ, и҆сповѣ́данїемъ тѣ́мъ весе́лїе вѣ́рнымъ да́рꙋѧй. Ра́дꙋйсѧ, собо́рища нечести́выхъ и҆сповѣ́данїемъ ст҃ы́мъ ѿлꙋчи́выйсѧ. Ра́дꙋйсѧ, грѧдꙋ́щихъ мꙋче́нїй за и҆сповѣ́данїе и҆́стиннагѡ бг҃а не ѹ҆страши́выйсѧ. Ра́дꙋйсѧ, и҆́стинꙋ є҆ди́нꙋю бж҃е́ственнꙋю возлюби́вый. Ра́дꙋйсѧ, лжѝ и҆ ѻ҆тца̀ є҆ѧ, дїа́вола, ѿвергі́йсѧ. Ра́дꙋйсѧ, хрⷭ҇та̀ свои́мъ ѹ҆пова́нїемъ и҆менꙋ́ѧй. Ра́дꙋйсѧ, є҆гѡ̀ свое́ю крѣ́постїю нарица́ѧй.

<red>Р</red>а́дꙋйсѧ, трѵ́фѡне, ско́рый помо́щниче всѣ́мъ, съ вѣ́рою и҆ любо́вїю къ тебѣ̀ притека́ющимъ.
