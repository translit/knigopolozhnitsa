---
title: "І҆́косъ а҃і"
navigation:
  key: akathists-trifon-22
  title: "І҆́косъ а҃і"
  parent: akathists-trifon
  order: 22
type: "akathist"
---

## І҆́косъ а҃і:

<red>Ꙗ҆́</red>кѡ стѣ́нꙋ тве́рдꙋ и҆ непоколеби́мꙋ ви́дѣ тѧ̀ нечести́вый сꙋдїѧ̀, ѻ҆ба́че не просла́ви бг҃а, дарова́вшагѡ тебѣ̀ крѣ́пость сїю̀, но па́че тща́шесѧ склони́ти тѧ̀ и҆ ле́стїю, и҆ стра́хомъ сме́рти, да принесе́ши же́ртвꙋ бѣ́совѡмъ. Ты́ же, ст҃ы́й мꙋ́чениче, и҆сповѣ́давъ во ѹ҆́шїю всѣ́хъ вѣ́рꙋ хрⷭ҇то́вꙋ, ѡ҆бличи́лъ є҆сѝ безꙋ́мїе гони́телей и҆ показа́лъ є҆сѝ мꙋ́дрость тѣ́хъ, и҆́же во хрⷭ҇та̀ вѣ́рꙋютъ: и҆ге́мѡнъ же, и҆змышлѧ́ѧ на тѧ̀ и҆на́ѧ мꙋче́нїѧ, повелѣ̀ тѧ̀ со столпа̀ снѧ́ти и҆, привѧза́въ къ коню̀ своемꙋ̀, влечѣ̀ за собо́ю. Мы́ же потщи́мсѧ просла́вити страда́нїѧ твоѧ̀ си́це:

<red>Р</red>а́дꙋйсѧ, ѹ҆ѧ́звленный тѣ́ломъ и҆ за коне́мъ бы́стро влеко́мый. Ра́дꙋйсѧ, хла́дъ зи́мнїй претерпѣ́вый. Ра́дꙋйсѧ, наꙋча́ѧй на́съ въ ско́рбехъ земны́хъ ѹ҆́мъ сво́й къ бг҃ꙋ ѹ҆стремлѧ́ти. Ра́дꙋйсѧ, наставлѧ́ѧй въ мі́рѣ се́мъ хла́дномъ согрева́тисѧ любо́вїю, ꙗ҆́же къ бг҃ꙋ. Ра́дꙋйсѧ, дѣ́ломъ на́мъ показꙋ́ѧй, ка́кѡ подоба́етъ ни во что́же вмѣнѧ́ти скоропреходѧ́щїѧ на землѝ страда́нїѧ. Ра́дꙋйсѧ, любвѐ и҆ милосе́рдїѧ ко всѣ́мъ лю́демъ и҆спо́лненный. Ра́дꙋйсѧ, ра́ди любвѐ то́ѧ за врагѝ своѧ̀ моли́твы бг҃ꙋ возноси́вый. Ра́дꙋйсѧ, па́ки въ темни́цꙋ вве́рженный и҆ въ заточе́нїи лю́томъ томле́нїе, мꙋ́кꙋ и҆ болѣ́зни претерпѣ́вый. Ра́дꙋйсѧ, ꙗ҆́снѡ ꙗ҆влѧ́ющїй, ꙗ҆́кѡ лютѣ́йшаѧ страда́нїѧ земна́ѧ ничто́же сꙋ́ть, а҆́ще къ бг҃ꙋ прибѣгаю́тъ лю́дїе и҆ бг҃а ра́ди те́рпѧтъ ско́рби и҆ ра́ны. Ра́дꙋйсѧ, на ѹ҆сѣкнове́нїе главы̀ твоеѧ̀ ра́достнѡ ше́дый и҆ пред̾ ѹ҆сѣкнове́нїемъ тѣ́мъ въ рꙋ́цѣ бг҃а твоегѡ̀, є҆го́же ра́ди всѧ̀ лю́таѧ под̾ѧ́лъ є҆сѝ, дꙋ́шꙋ свою̀ ст҃ꙋ́ю преда́вый. Ра́дꙋйсѧ, пре́жде ѹ҆сѣкнове́нїѧ моли́выйсѧ ѡ҆ всѧ́комъ, и҆́же воспомина́ти тѧ̀ и҆ въ па́мѧть твою̀ ст҃ы́ѧ же́ртвы приноси́ти бꙋ́детъ, да ѹ҆слы́шитъ є҆гѡ̀ гдⷭ҇ь и҆ всѧ́кое проше́нїе є҆гѡ̀ и҆спо́лнитъ. Ра́дꙋйсѧ, по ѹ҆спе́нїи твое́мъ въ видѣ́нїи повелѣ́вый погребстѝ тѧ̀ во ѻ҆те́чествїи твое́мъ, наꙋча́ѧ тѣ́мъ и҆ на́съ своѐ ѻ҆те́чество люби́ти.

<red>Р</red>а́дꙋйсѧ, трѵ́фѡне, ско́рый помо́щниче всѣ́мъ, съ вѣ́рою и҆ любо́вїю къ тебѣ̀ притека́ющимъ.
