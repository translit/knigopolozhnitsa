---
title: "І҆́косъ в҃і"
navigation:
  key: akathists-trifon-24
  title: "І҆́косъ в҃і"
  parent: akathists-trifon
  order: 24
type: "akathist"
---

## І҆́косъ в҃і:

<red>П</red>ою́ще твоѧ̀ многоразли́чнаѧ чꙋдеса̀, твою̀ ди́внꙋю и҆ ско́рꙋю по́мощь, ꙗ҆́кѡ никого́же ѹ҆се́рднѡ прибѣга́ющагѡ къ тебѣ̀ съ вѣ́рою, любо́вїю и҆ ѹ҆пова́нїемъ никогда́же ѿри́нꙋлъ є҆сѝ, но всѣ́хъ къ тебѣ̀ притека́ющихъ и҆ пред̾ ст҃о́ю і҆кѡ́ною твое́ю смире́ннѡ молѧ́щихсѧ ѿ внеза́пныхъ бѣ́дъ и҆ ско́рбей и҆збавлѧ́еши, про́чее вре́мѧ живота̀ и҆̀хъ во бл҃гѡ ѹ҆строѧ́еши, недꙋ́зи врачꙋ́еши, печа́ли ѹ҆толѧ́еши и҆ комꙋ́ждо въ бѣ́дахъ и҆ ско́рбехъ къ тебѣ̀ припадаю́щемꙋ по́мощь и҆ ѡ҆сла́бꙋ да́рꙋеши, бл҃года́рнѣ восхвалѧ́емъ тѧ̀ си́це:

<red>Р</red>а́дꙋйсѧ, на́ша моле́нїѧ и҆ проше́нїѧ прїе́млѧй. Ра́дꙋйсѧ, за ны́ пред̾ прⷭ҇то́ломъ бж҃їимъ молѧ́щїйсѧ. Ра́дꙋйсѧ, ѿ бг҃а ми́лости на́мъ непреста́ннѡ просѧ́щїй. Ра́дꙋйсѧ, ѿ неча́ѧнныхъ бѣ́дъ и҆ ѕо́лъ непрело́жное на́ше и҆збавле́нїе. Ра́дꙋйсѧ, ѿ бѣ́дъ и҆ напа́стей, дви́жимыхъ на ны̀ грѣ́хъ ра́ди на́шихъ, ско́рое прибѣ́жище. Ра́дꙋйсѧ, мно́гїѧ сле́зы, ѿ ско́рби пролива́емыѧ, и҆зсꙋши́вый. Ра́дꙋйсѧ, мно́гїѧ печа́ли ѹ҆толи́вый. Ра́дꙋйсѧ, ꙗ҆́кѡ никто́же, припа́дый къ ст҃ѣ́й і҆кѡ́нѣ твое́й, то́щь ѿ неѧ̀ ѿи́де. Ра́дꙋйсѧ, всѧ́кагѡ притека́ющагѡ къ тебѣ̀ под̾ кро́въ сво́й и҆ застꙋпле́нїе прїе́млѧй. Ра́дꙋйсѧ, здра́вїѧ тре́бꙋющимъ ско́рое и҆сцѣле́нїе. Ра́дꙋйсѧ, ѡ҆ста́вленныхъ врача́ми и҆ ра́ди неисцѣ́льныхъ и҆ тѧ́жкихъ недꙋ́гъ свои́хъ ча́ющихъ себѣ̀ сме́рти, ско́рое и҆ безме́здное врачева́нїе. Ра́дꙋйсѧ, и҆ ны́нѣ, ꙗ҆́коже и҆ дре́влѣ, жи́вꙋ тѝ сꙋ́щꙋ, неизсѧка́емый и҆сто́чниче неизче́тныхъ и҆ многоѻбра́зныхъ чꙋдотворе́нїй.

<red>Р</red>а́дꙋйсѧ, трѵ́фѡне, ско́рый помо́щниче всѣ́мъ, съ вѣ́рою и҆ любо́вїю къ тебѣ̀ притека́ющимъ.
