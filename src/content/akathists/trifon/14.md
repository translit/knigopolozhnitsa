---
title: "І҆́косъ з҃"
navigation:
  key: akathists-trifon-14
  title: "І҆́косъ з҃"
  parent: akathists-trifon
  order: 14
type: "akathist"
---

## І҆́косъ з҃:

<red>Ꙗ҆́</red>кѡ ѹ҆кры́тисѧ не мо́жетъ гра́дъ верхꙋ̀ горы̀ стоѧ́й, та́кѡ и҆ тебѣ̀, ст҃ы́й мꙋ́чениче, гоне́нїю ѿ декі́ѧ царѧ̀ на хрⷭ҇тїа́нъ бы́вшꙋ, невозмо́жнѡ бы́сть ѹ҆кры́тисѧ ѿ мꙋчи́телей, и҆́бо ты̀, ꙗ҆́вѣ без̾ стра́ха хрⷭ҇та̀ всѣ́мъ и҆сповѣ́давъ, си́лою сло́ва ѡ҆браще́нїе мно́гихъ ко хрⷭ҇тꙋ̀ ѹ҆стро́илъ и҆ мно́гїѧ ѿ недꙋ́гъ и҆́менемъ є҆гѡ̀ и҆сцѣли́лъ є҆сѝ. ѹ҆вѣ́дѣвше же ѡ҆ тебѣ̀, ст҃ы́й трѵ́фѡне, и҆ге́мѡнъ а҆кѵїлі́нъ, взѧ̀ тѧ̀ и҆ пред̾ сꙋ́дищемъ поста́ви, ты́ же всѧ̀ грѧдꙋ́щаѧ на тѧ̀ въ рꙋ́цѣ бг҃а твоегѡ̀ преда́лъ є҆сѝ, ра́дꙋѧсѧ, ꙗ҆́кѡ и҆ тѧ̀ сподо́би гдⷭ҇ь бы́ти ѻ҆́бщника страда́нїй є҆гѡ̀, и҆ вѣ́рнїи, ви́дѧще ре́вность твою̀ по бз҃ѣ, вопїѧ́хꙋ ти:

<red>Р</red>а́дꙋйсѧ, трѵ́фѡне, ко сп҃се́нїю мно́гихъ приве́дый. Ра́дꙋйсѧ, мно́гихъ ѿ ѕловѣ́рїѧ къ вѣ́рѣ и҆́стинней, правосла́внѣй ѡ҆брати́вый. Ра́дꙋйсѧ, чꙋдесы̀ твои́ми, си́лою бж҃їею содѣ́ѧнными въ вѣ́рѣ, и҆́ми воспрїѧ́той, и҆̀хъ ѹ҆тверди́вый. Ра́дꙋйсѧ, ꙗ҆́кѡ дѣ́йственнаѧ вѣ́ра твоѧ̀ въ бг҃а вы́нꙋ всѣ́мъ по все́й вселе́нней ꙗ҆ви́сѧ. Ра́дꙋйсѧ, безме́здный врачꙋ̀, си́лою бж҃їею, ꙗ҆́коже дре́влѣ, та́кожде и҆ ны́нѣ всѧ́кꙋю болѣ́знь ско́рѡ врачꙋ́ющїй. Ра́дꙋйсѧ, наде́ждо ѡ҆ста́вленныхъ врача́ми. Ра́дꙋйсѧ, ско́рое ѹ҆тѣше́нїе болѧ́щихъ, къ тебѣ̀ съ моли́твою прибѣга́ющихъ. Ра́дꙋйсѧ, небоѧ́зненнѡ проповѣ́давый хрⷭ҇то́вꙋ вѣ́рꙋ. Ра́дꙋйсѧ, ѿ невѣ́рныхъ за про́повѣдь хрⷭ҇та̀ бг҃а на мꙋче́нїе ꙗ҆́тый. Ра́дꙋйсѧ, не ѹ҆страши́выйсѧ грѧдꙋ́щагѡ мꙋче́нїѧ. Ра́дꙋйсѧ, наꙋча́ющїй на́съ не боѧ́тисѧ чл҃вѣ́ческихъ преще́нїй. Ра́дꙋйсѧ, во всѣ́мъ на бг҃а ѹ҆пова́нїе возложи́вый.

<red>Р</red>а́дꙋйсѧ, трѵ́фѡне, ско́рый помо́щниче всѣ́мъ, съ вѣ́рою и҆ любо́вїю къ тебѣ̀ притека́ющимъ.
