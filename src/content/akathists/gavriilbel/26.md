---
title: "Мл҃тва"
navigation:
  key: akathists-gavriilbel-26
  title: "Мл҃тва"
  parent: akathists-gavriilbel
  order: 26
type: "akathist"
---

## Мл҃тва:

<versal>М</versal>лⷣнческагѡ неѕло́бїѧ храни́телю и҆ мч҃ническагѡ мꙋ́жества носи́телю, гаврїи́ле бл҃же́нне, страны̀ на́шеѧ а҆дама́нте драгоцѣ́нный и҆ і҆ꙋде́йскагѡ нече́стїѧ ѡ҆бличи́телю! Къ тебѣ̀ мы̀, грѣ́шнїи, мл҃твеннѡ прибѣга́емъ, и҆ ѡ҆ грѣсѣ́хъ свои́хъ сокрꙋша́ющесѧ, малодꙋ́шїѧ же своегѡ̀ стыдѧ́щесѧ, любо́вїю зове́мъ тѝ: на́шихъ скве́рнъ не возгнꙋша́йсѧ, чистоты̀ сы́й сокро́вище, на́шегѡ малодꙋ́шїѧ не ѡ҆мерзѝ, долготерпѣ́нїѧ ѹ҆ч҃телю: но па́че си́хъ, не́мѡщи на́шѧ ѿ нб҃съ ви́дѧ, тѣ́хъ и҆сцѣле́нїе на́мъ твое́ю пода́ждь мл҃твою, и҆ твоеѧ̀ хрⷭ҇тꙋ̀ вѣ́рности подража́тєли на́съ бы́ти наꙋчѝ. А҆́ще ли терпѣли́внѡ крⷭ҇тъ и҆скꙋше́нїй и҆ ѕлострада́нїй понестѝ не возмо́жемъ, ѻ҆ба́че и҆ тогда̀ млⷭ҇тивыѧ твоеѧ̀ по́мощи не лишѝ на́съ, ѹ҆го́дниче бж҃їй, но свобо́дꙋ и҆ ѡ҆сла́бꙋ на́мъ ѹ҆ гдⷭ҇а и҆спросѝ. Та́же и҆ молѧ́щыѧсѧ ѡ҆ ча́дѣхъ свои́хъ ма́тєри ѹ҆слы́ши, здра́вїю и҆ сп҃се́нїю млⷣнцємъ ѿ гдⷭ҇а пода́тисѧ ѹ҆молѧ́ѧй. Нѣ́сть такова́гѡ жесто́кагѡ срⷣца, є҆́же слы́шанїемъ ѡ҆ мꙋ́кахъ твои́хъ, ст҃ы́й млⷣнче, не ѹ҆мили́тсѧ: и҆ а҆́ще кромѣ̀ сегѡ̀ ѹ҆миле́ннагѡ воздыха́нїѧ никоегѡ́же бл҃га́гѡ дѣѧ́нїѧ принестѝ возмо́жемъ, но и҆ таковы́мъ ѹ҆миле́ннымъ по́мысломъ на́шѧ ѹ҆мы̀ и҆ срⷣца̀, бл҃же́нне, просвѣти́въ, на и҆справле́нїе житїѧ̀ на́шегѡ, блгⷣтїю бж҃їею на́съ наста́ви. Вложѝ въ на́съ ѡ҆ сп҃се́нїи дꙋшѝ и҆ ѡ҆ сла́вѣ бж҃їей ре́вность неꙋста́ннꙋю, и҆ ѡ҆ часѣ̀ сме́ртнѣмъ па́мѧть неꙋсы́пнꙋю храни́ти помозѝ на́мъ. Наипа́че же въ сме́ртнѣмъ ѹ҆спе́нїи на́шемъ терза̑нїѧ де́мѡнскаѧ и҆ по́мыслы ѿча́ѧнїѧ ѿ дꙋ́шъ на́шихъ предста́тельствомъ твои́мъ ѿженѝ, и҆ сїѧ̑ ѹ҆пова́нїемъ бжⷭ҇твеннагѡ проще́нїѧ и҆спо́лни, во є҆́же и҆ тогда̀ и҆ ны́нѣ сла́вити на́мъ млⷭ҇рдїе ѻ҆ц҃а̀ и҆ сн҃а и҆ ст҃а́гѡ дх҃а, и҆ твоѐ крѣ́пкое застꙋпле́нїе во вѣ́ки вѣкѡ́въ. <red>А҆</red>ми́нь.
