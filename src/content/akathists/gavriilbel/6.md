---
title: "І҆́косъ г҃"
navigation:
  key: akathists-gavriilbel-6
  title: "І҆́косъ г҃"
  parent: akathists-gavriilbel
  order: 6
type: "akathist"
---

## І҆́косъ г҃:

<red>И҆</red>мы́й, мч҃ниче бж҃їй, нб҃о покро́вомъ и҆ ни́вꙋ зеле́нꙋ ѻ҆дро́мъ ѹ҆покое́нїѧ, трїѐ дни̑ безвѣ́стнѣ непогребе́нъ пребы́лъ є҆сѝ. Тьмы̑ пти́цъ хи́щныхъ, съ ни́миже псѡ́въ а҆́лчныхъ мно́жество, непоро́чное тѣ́ло твоѐ ѡ҆крꙋжа́хꙋ, ѻ҆ба́че прикоснꙋ́тисѧ є҆мꙋ̀ ника́кѡ дерза́юще: пси́ бо мꙋ́дрїи тѣ́лꙋ твоемꙋ̀ ѿ пти́цъ хи́щныхъ стра́жею бы́ша. Ѡ҆ се́мъ зна́менїе бж҃їе разꙋмѣ́юще, гл҃го́лемъ:

<red>Р</red>а́дꙋйсѧ, бг҃олюбе́зное ча́до хрⷭ҇то́во: ра́дꙋйсѧ, ди́внагѡ смотре́нїѧ бж҃їѧ и҆сполне́нїе. Ра́дꙋйсѧ, сн҃ꙋ бж҃їю вожделѣ́нный: ра́дꙋйсѧ, првⷣникѡмъ ст҃ы̑мъ є҆динонра́вниче. Ра́дꙋйсѧ, пте́нче чи́стый, въ гнѣ́зда небє́снаѧ прїѧ́тый: ра́дꙋйсѧ, ра́йскагѡ дре́ва вѣ́тве млада́ѧ. Ра́дꙋйсѧ, нбⷭ҇ныхъ свѣ́тлостей сїѧ́нїе: ра́дꙋйсѧ, свѣ́тлаѧ ѕвѣздо̀, на тве́рди нбⷭ҇нѣй блиста́ющаѧ.

<red>Р</red>а́дꙋйсѧ, гаврїи́ле, мч҃ниче хрⷭ҇то́въ и҆ ѻ҆троча̀ чⷭ҇тѣ́йшее.
