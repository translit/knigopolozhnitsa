---
title: "І҆́косъ ѕ҃"
navigation:
  key: akathists-gavriilbel-12
  title: "І҆́косъ ѕ҃"
  parent: akathists-gavriilbel
  order: 12
type: "akathist"
---

## І҆́косъ ѕ҃:

<red>В</red>озсїѧ̀ на́мъ но́вое чꙋ́до, промышле́нїѧ бжⷭ҇твеннагѡ та́йнꙋ ꙗ҆влѧ́ѧ, є҆гда̀ цр҃ковь ѕвѣрко́вскаѧ въ пла́мени ѻ҆гнѧ̀ поги́бе, ѻ҆ба́че мо́щи твоѧ̑ ст҃ы̑ѧ подъ спꙋ́домъ є҆ѧ̀ хранѧ́щыѧсѧ, неврежде́нны ѡ҆брѣто́шасѧ. Ѡ҆ се́мъ дивѧ́щесѧ, вѣ́рою съ чи́стымъ срⷣцемъ возглаша́емъ тѝ, просла́вленный млⷣнче гаврїи́ле:

<red>Р</red>а́дꙋйсѧ, и҆спо́лнивый на себѣ̀ сло́во бж҃їе, ꙗ҆́кѡ храни́тъ гдⷭ҇ь кѡ́сти првⷣныхъ: ра́дꙋйсѧ, ѹ҆тверди́вый сло́во хрⷭ҇та̀ бг҃а, ꙗ҆́кѡ вла́съ главы̀ ва́шеѧ не поги́бнетъ. Ра́дꙋйсѧ, сокро́вище дх҃о́вное, вѣ́рныхъ богатѧ́щее: ра́дꙋйсѧ, ѡ҆тра́днымъ ѹ҆пова́нїемъ на сп҃си́тєльнаѧ ѡ҆бѣтова̑нїѧ на́съ веселѧ́ѧй. Ра́дꙋйсѧ, на нб҃сѝ и҆ на землѝ а҆́гг҃лы и҆ чл҃вѣ̑ки досто́йнѡ возлю́бленный: ра́дꙋйсѧ, мл҃твами твои́ми созда́телѧ ѹ҆млⷭ҇тивлѧ́ѧй. Ра́дꙋйсѧ, и҆збра́нниче бж҃їй: ра́дꙋйсѧ, ѱалти́рю, сла́вꙋ творца̀ возвѣща́ѧй.

<red>Р</red>а́дꙋйсѧ, гаврїи́ле, мч҃ниче хрⷭ҇то́въ и҆ ѻ҆троча̀ чⷭ҇тѣ́йшее.
