---
title: "І҆́косъ в҃"
navigation:
  key: akathists-gavriilbel-4
  title: "І҆́косъ в҃"
  parent: akathists-gavriilbel
  order: 4
type: "akathist"
---

## І҆́косъ в҃:

<red>Р</red>а́зꙋмъ хрⷭ҇тоꙋбі́йствомъ недꙋ́гꙋющїй и҆мѣ́ѧ мꙋчи́тель, роди́телємъ твои̑мъ на ма́ло вре́мѧ и҆зъ до́мꙋ и҆зше́дшымъ, ле́стїю ꙗ҆́тъ тѧ̀, гаврїи́ле, и҆ во гра́дъ бѣлосто́къ ѹ҆везѐ, ѿ чи́стыѧ твоеѧ̀ кро́ве а҆́ки ѕвѣ́рь хи́щный жа́ждай наслади́тисѧ. Є҆гда́ же безкро́венъ и҆ ме́ртвъ бы́лъ є҆сѝ, мꙋчи́телїе низри́нꙋвше тѧ̀ на ни́вꙋ жи́тню зеле́нꙋ, бли́зъ ве́си ѕвѣркѝ тѣ́ло твоѐ верго́ша. Таково́мꙋ ѹ҆̀бо по́двигꙋ во страда́нїи твое́мъ дивѧ́щесѧ, вопїе́мъ тѝ:

<red>Р</red>а́дꙋйсѧ, та́йныхъ ѹ҆бі́йцъ же́ртво кро́ткаѧ: ра́дꙋйсѧ, претерпѣ́вый стра̑шнаѧ мꙋчє́нїѧ. Ра́дꙋйсѧ, ꙗ҆вле́й на себѣ̀ хрⷭ҇то́выхъ стрⷭ҇те́й и҆з̾ѻбраже́нїе: ра́дꙋйсѧ, по́сланный ѿ гдⷭ҇а ѡ҆бличи́ти заблꙋждє́нїѧ. Ра́дꙋйсѧ, ѹ҆твержде́нїе вѣ́ры: ра́дꙋйсѧ, цр҃кве свѣти́льниче немерца́ѧй. Ра́дꙋйсѧ, ꙗ҆́кѡ сопричте́нъ є҆сѝ ликѡ́мъ мч҃никѡвъ: ра́дꙋйсѧ, ꙗ҆́кѡ мꙋче́ньми твои́ми просла́висѧ ѻ҆ц҃ъ нбⷭ҇ный.

<red>Р</red>а́дꙋйсѧ, гаврїи́ле, мч҃ниче хрⷭ҇то́въ и҆ ѻ҆троча̀ чⷭ҇тѣ́йшее.
