---
title: "І҆́косъ з҃"
navigation:
  key: akathists-feodorov-14
  title: "І҆́косъ з҃"
  parent: akathists-feodorov
  order: 14
type: "akathist"
---

## І҆́косъ з҃:

<red>Ч</red>ꙋ́до но́вое ꙗ҆вѝ на́мъ гдⷭ҇ь мольба́ми твои́ми, бцⷣе, є҆гда̀ сгорѣ́вшꙋ храмꙋ̀, въ не́мже бѣ̀ поста́вленъ ст҃ы́й ѡ҆́бразъ тво́й, сохранѝ є҆гѡ̀ въ пе́плѣ невреди́ма ѿ ѻ҆гнѧ̀, и҆ та́кѡ мне́вшихъ сгорѣ́вша є҆гѡ̀ печа́ль въ ра́дость преложѝ. Мы̀ же, чꙋ́до сїѐ вѣ́дѧще, воспѣва́емъ тѝ такова́ѧ:

<red>Р</red>а́дꙋйсѧ, кꙋпино̀ неѡпали́маѧ; ра́дꙋйсѧ, ѻ҆́гненный столпѣ̀, сꙋ́щїѧ во тьмѣ̀ наставлѧ́ѧй. Ра́дꙋйсѧ, животѐ, дх҃омъ позлаще́нный, невмѣсти́магѡ бг҃а вмѣсти́вшїй; ра́дꙋйсѧ, кади́льнице злата́ѧ, ꙗ҆́кѡ ѳѷмїа́мъ бл҃гоꙋха́нный, мл҃твы твоѧ̀ за ны̀ къ бг҃ꙋ сн҃ꙋ при́снѡ возносѧ́щаѧ. Ра́дꙋйсѧ, же́злѣ а҆арѡ́новъ къ ꙗ҆вле́нїю въ мі́ръ сн҃а твоегѡ̀ прозѧ́бшїй; ра́дꙋйсѧ, рꙋно̀ гедеѡ́ново, блгⷣтїю бж҃їею во сп҃се́нїе на́ше ѡ҆роше́нное. Ра́дꙋйсѧ, горо̀ несѣко́маѧ, ѿ неѧ́же ѿсѣче́сѧ краеꙋго́льный ка́мень хрⷭ҇то́съ; ра́дꙋйсѧ, хра́ме ѡ҆дꙋшевле́нный, въ не́мже всели́сѧ бжⷭ҇тво̀ тѣле́снѣ. Ра́дꙋйсѧ, дѣ́вства ѡ҆хране́нїе; ра́дꙋйсѧ, сꙋпрꙋ́жєства бл҃гослове́нїе. Ра́дꙋйсѧ, па́че всѣ́хъ гдⷭ҇а возлюби́вшаѧ; ра́дꙋйсѧ, па́че всѣ́хъ ѿ него̀ превознесе́ннаѧ.

<red>Р</red>а́дꙋйсѧ, мт҃и бж҃їѧ, предста́тельницѣ и҆ застꙋ́пнице на̑ша ѹ҆сє́рднаѧ.
