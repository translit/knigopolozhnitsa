---
title: "І҆́косъ ѳ҃"
navigation:
  key: akathists-feodorov-18
  title: "І҆́косъ ѳ҃"
  parent: akathists-feodorov
  order: 18
type: "akathist"
---

## І҆́косъ ѳ҃:

<red>В</red>ѣті̑ѧ многовѣща́нныѧ, ꙗ҆́кѡ ры́бы безгла́сны зри́мъ ѡ҆ тебѣ̀, бцⷣе: недоꙋмѣва́ютъ бо глаго́лати ѡ҆ сла́вныхъ чꙋдесѣ́хъ, ѿ ꙗ҆вле́нїѧ твоеѧ̀ і҆кѡ́ны быва́емыхъ. Мы̀ же ѻ҆́нѣмъ дивѧ́щесѧ бл҃года́рнѡ вопїе́мъ тѝ:

<red>Р</red>а́дꙋйсѧ, слѣпы́хъ прозрѣ́нїе; ра́дꙋйсѧ, хромы́хъ хожде́нїе. Ра́дꙋйсѧ, ѿ те́мныхъ и҆ лꙋка́выхъ дꙋхѡ́въ и҆сцѣлѧ́ющаѧ; ра́дꙋйсѧ, лꙋча́ми ѿ твоегѡ̀ пречⷭ҇таго ѡ҆́браза и҆зшѣ́дшими врагѡ́въ землѝ на́шеѧ ѿгна́вшаѧ. Ра́дꙋйсѧ, больны̑мъ видѣ́нїе твоѐ дарова́вшаѧ; ра́дꙋйсѧ, молѧ́щымсѧ ꙗ҆влѣ́нней і҆кѡ́нѣ твое́й и҆сцѣле́нїе подаю́щаѧ. Ра́дꙋйсѧ, разсла́бленныхъ ѿ ѻ҆дра̀ болѣ́зни воздвига́ющаѧ; ра́дꙋйсѧ, нѣмы̑мъ разрѣша́ющаѧ ѹ҆ста̀. Ра́дꙋйсѧ, ѿ плѣ́на вра̑жїѧ возвраща́ющаѧ; ра́дꙋйсѧ, лю̑тыѧ плѡ́ти стра́сти ѹ҆толѧ́ющаѧ. Ра́дꙋйсѧ, дꙋ́ши вѣ̑рныхъ неизрече́ннымъ млⷭ҇рдїемъ твои̑мъ ѹ҆милѧ́ющаѧ; ра́дꙋйсѧ, неизглагѡ́ланнымъ твои̑мъ чл҃вѣколю́бїемъ ѹ҆ныва́ющихъ ѡ҆бодрѧ́ющаѧ.

<red>Р</red>а́дꙋйсѧ, мт҃и бж҃їѧ, предста́тельницѣ и҆ застꙋ́пнице на̑ша ѹ҆сє́рднаѧ.
