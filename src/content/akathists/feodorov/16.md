---
title: "І҆́косъ и҃"
navigation:
  key: akathists-feodorov-16
  title: "І҆́косъ и҃"
  parent: akathists-feodorov
  order: 16
type: "akathist"
---

## І҆́косъ и҃:

<red>В</red>ъ вы́шнихъ пребыва́ющи селе́нїихъ, и҆ ни́жнихъ не разлꙋчи́ласѧ є҆сѝ, бцⷣе, чꙋдесы̀ твои́ми всѣ́хъ просвѣща́ющи приходѧ́щихъ къ тебѣ̀ вѣ́рою: сегѡ̀ ра́ди и҆ слы́шиши ѿ на́съ сїѧ̀:

<red>Р</red>а́дꙋйсѧ, мт҃и хрⷭ҇та̀ бг҃а на́шегѡ, на нб҃сѝ пребыва́ющаѧ; ра́дꙋйсѧ, на землѝ на́съ не ѡ҆ставлѧ́ющаѧ. Ра́дꙋйсѧ, ра́ди вели̑чества твоегѡ̀ на нб҃сѝ а҆́гг҃лы ѡ҆крꙋже́ннаѧ; ра́дꙋйсѧ, ра́ди сла́вы твоеѧ̀ на землѝ ѿ человѣ́къ прославлѧ́емаѧ. Ра́дꙋйсѧ, тебѣ̀ бо слꙋ́жатъ всѧ̑ нбⷭ҇ныѧ си̑лы; ра́дꙋйсѧ, тебѣ̀ бо, по бз҃е, хвале́нїе возно́сѧтъ херꙋві́ми и҆ серафі́ми. Ра́дꙋйсѧ, лицѣ̀ бж҃їе вы́нꙋ на нб҃сѝ созерца́ющаѧ; ра́дꙋйсѧ, пред̾ прⷭ҇то́ломъ сн҃а твоегѡ̀ мт҃рнїѧ рꙋ́цѣ твоѝ за ны̀ молѧ́щисѧ простира́ющаѧ. Ра́дꙋйсѧ, на́съ сꙋ́щихъ на землѝ ѿ всѧ́кагѡ ѕла̀ ѡ҆мофо́ромъ твои̑мъ покрыва́ющаѧ; ра́дꙋйсѧ, вѣ̑рныхъ ѿ всѧ́кихъ дꙋшепа́гꙋбныхъ дѣ́лъ ѹ҆далѧ́ющаѧ. Ра́дꙋйсѧ, рожде́нїемъ сн҃а бж҃їѧ две́ри црⷭ҇тва хрⷭ҇то́ва на́мъ ѿве́рзшаѧ; ра́дꙋйсѧ, наде́ждою прїѧ́ти нбⷭ҇ныхъ бла́гъ вѣ̑рныхъ дꙋ́ши ѹ҆слажда́ющаѧ.

<red>Р</red>а́дꙋйсѧ, мт҃и бж҃їѧ, предста́тельницѣ и҆ застꙋ́пнице на̑ша ѹ҆сє́рднаѧ.
