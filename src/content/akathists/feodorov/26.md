---
title: "Мл҃тва"
navigation:
  key: akathists-feodorov-26
  title: "Мл҃тва"
  parent: akathists-feodorov
  order: 26
type: "akathist"
---

## Мл҃тва:

<versal>Ѽ</versal> премлⷭ҇рдаѧ гпⷭ҇жѐ, цр҃и́це бцⷣе! Прїимѝ смире́нное моле́нїе на́ше, и҆ не ѿри́ни на́съ, застꙋпле́нїе и҆ прибѣ́жище на́ше, и҆ не возгнꙋша́йсѧ на́съ недосто́йныхъ, но, ꙗ҆́кѡ млⷭ҇рдаѧ мт҃и, не преста́ни молѧ́щи, є҆го́же родила̀ є҆сѝ, да да́рꙋетъ на́мъ проще́нїе мно́гихъ согрѣше́нїй на́шихъ, да сп҃се́тъ на́съ и҆́миже вѣ́сть сꙋдьба́ми. Поми́лꙋй на́съ, влⷣчце, поми́лꙋй на́съ, нѣ́сть бо на́мъ сп҃се́нїѧ ѿ дѣ́лъ. Тѣ́мже вѣ́рнѡ вопїе́мъ тѝ: поми́лꙋй рабы̑ твоѧ̑, и҆ непло́дное срⷣце на́ше покажѝ плодоно́сно дѣ́лы бл҃ги́ми. При́зри на на́съ недосто́йныхъ, ты̀ бо є҆сѝ ѹ҆пова́нїе и҆ покро́въ на́шъ, жи́знь и҆ свѣ́тъ срⷣцꙋ на́шемꙋ. Ꙗ҆́кѡ невече́рнїй свѣ́тъ ѿ чре́ва твоегѡ̀ воздви́гшаѧ, ѡ҆зарѝ дꙋ́шꙋ на́шꙋ, и҆ ѿженѝ всѧ́кꙋ мглꙋ̀ ѿ срⷣца на́шегѡ. Да́рꙋй на́мъ ѹ҆миле́нїе, покаѧ́нїе и҆ сокрꙋше́нїе серде́чное. Сподо́би на́съ по всѧ̑ дни̑ жи́зни на́шеѧ твори́ти во́лю сн҃а твоегѡ̀ и҆ бг҃а на́шегѡ и҆ во все́мъ бл҃гоꙋгожда́ти є҆мꙋ̀ є҆ди́номꙋ. Ѽ бг҃омт҃и! Не преста́ни молѧ́щи ро́ждшагосѧ ѿ тебє̀ за всѧ̑ притека́ющыѧ съ вѣ́рою къ семꙋ̀ ст҃о́мꙋ ѡ҆́бразꙋ твоемꙋ̀, и҆ подава́й и҆̀мъ ско́рꙋю по́мощь и҆ ѹ҆тѣше́нїе въ ско́рбехъ и҆ напа́стехъ и҆ ѕлострада́нїихъ: и҆зба́ви и҆̀хъ ѿ клеветы̀ и҆ ѕло́бы чл҃вѣ́ческїѧ, ѿ вра̑гъ ви́димыхъ и҆ неви́димыхъ и҆ всѧ́кїѧ нꙋ́жды и҆ печа́ли. Сп҃сѝ ѻ҆те́чество на́ше, гра́дъ на́шъ, до́мъ се́й и҆ всѧ̑ гра́ды и҆ страны̑ ѿ всѧ́кихъ бѣ́дъ и҆ нꙋ́ждъ, и҆ сотворѝ млⷭ҇тива на́мъ бы́ти бг҃а на́шего, ѿвратѝ всѧ́кїй гнѣ́въ є҆гѡ̀, на ны̀ дви́жимый, и҆ и҆зба́ви ны̀ ѿ належа́щагѡ и҆ пра́веднагѡ є҆гѡ̀ преще́нїѧ. Ѽ бг҃олюби́ваѧ влⷣчце, а҆́гг҃лѡвъ ѹ҆краше́нїе, мч҃нкѡвъ сла́во и҆ всѣ́хъ ст҃ы́хъ ра́досте! Съ ни́ми молѝ гдⷭ҇а, да сподо́битъ на́съ въ покаѧ́нїи сконча́ти жи́зни на́шеѧ тече́нїе. Въ сме́рти же ча́съ, прест҃а́ѧ дв҃о, и҆зба́ви на́съ ѿ вла́сти бѣсо́вскїѧ, и҆ ѡ҆сꙋжде́нїѧ, и҆ ѿвѣ́та, и҆ стра́шнагѡ и҆спыта́нїѧ, и҆ мыта́рствъ го́рькихъ, и҆ ѻ҆гнѧ̀ вѣ́чнагѡ, да сподо́бльшесѧ сла́внагѡ црⷭ҇твїѧ бж҃їѧ, велича́емъ тѧ̀ и҆ сла́вимъ вопло́щшагосѧ ѿ тебє̀ хрⷭ҇та̀ бг҃а на́шего, є҆мꙋ́же сла́ва со ѻ҆ц҃е́мъ и҆ ст҃ы́мъ дх҃омъ, ны́нѣ и҆ при́снѡ и҆ во вѣ́ки вѣкѡ́въ. <red>А҆</red>ми́нь.

{% illustration "small-ornaments/medallion-lukovich", "small" %}
