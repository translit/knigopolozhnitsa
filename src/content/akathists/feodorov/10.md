---
title: "І҆́косъ є҃"
navigation:
  key: akathists-feodorov-10
  title: "І҆́косъ є҃"
  parent: akathists-feodorov
  order: 10
type: "akathist"
---

## І҆́косъ є҃:

<red>В</red>и́дѣвше жи́телїе гра́да городца̀ ѡ҆́бразъ тво́й, влⷣчцѣ, во хра́ме гра́да костромы̀ стоѧ́щїй, и҆ на рꙋкꙋ̑ твое́ю держи́ма бг҃омладенца і҆и҃са, ско́рбїю ѡ҆держи́ми бѣ́ша: занѐ ѿше́ствїе є҆гѡ̀ бы́сть и҆з̾ гра́да и҆́хъ. Мы̀ же, ѻ҆бра́довани бл҃говоле́нїемъ твои̑мъ ко гра́дꙋ на́шемꙋ, прино́симъ тѝ да̑ры, и҆ съ любо́вїю лобыза́юще тво́й ст҃ы́й ѡ҆́бразъ, вопїе́мъ тѝ:

<red>Р</red>а́дꙋйсѧ, ѕвѣздо̀, сл҃нцѣ пра̑вды на́мъ ꙗ҆́вльшаѧ; ра́дꙋйсѧ, возлюби́вшаѧ сїю̀ странꙋ̀. Ра́дꙋйсѧ, ѡ҆брѣ́тенїе тебѣ̀ и҆́щꙋщихъ; ра́дꙋйсѧ, ра́достїю неизрече́нною вѣ̑рныхъ срⷣца̀ и҆сполнѧ̑ющаѧ. Ра́дꙋйсѧ, сокро́вище блгⷣти неистощи́мое; ра́дꙋйсѧ, млⷭ҇ти приснотекꙋ́щїй и҆сто́чниче. Ра́дꙋйсѧ, ѿ тѧ́жкихъ бѣ́дъ спаса́ющаѧ; ра́дꙋйсѧ, ѿ смертонѡ́сныѧ ꙗ҆́звы и҆збавлѧ́ющаѧ. Ра́дꙋйсѧ, всегѡ̀ мі́ра хода́таице; ра́дꙋйсѧ, всѣ́хъ недꙋ́гꙋющихъ цѣли́тельнице. Ра́дꙋйсѧ, красото̀ несравне́ннаѧ; ра́дꙋйсѧ, добро́то несказа́ннаѧ.

<red>Р</red>а́дꙋйсѧ, мт҃и бж҃їѧ, предста́тельницѣ и҆ застꙋ́пнице на̑ша ѹ҆сє́рднаѧ.
