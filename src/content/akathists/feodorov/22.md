---
title: "І҆́косъ а҃і"
navigation:
  key: akathists-feodorov-22
  title: "І҆́косъ а҃і"
  parent: akathists-feodorov
  order: 22
type: "akathist"
---

## І҆́косъ а҃і:

<red>С</red>вѣтопрїе́мнꙋю свѣщꙋ̀, дре́вле ꙗ҆́вльшꙋюсѧ, зри́мъ во ст҃ѣ́й і҆кѡ́нѣ твое́й, бцⷣе дв҃о, є҆гда̀ гра́дъ на́шъ защити́ла є҆сѝ ѿ разорє́нїѧ врагѡ́въ землѝ на́шеѧ лꙋча́ми, ѿ ст҃ы́ѧ твоеѧ̀ і҆кѡ́ны и҆сходѧ́щими. Сегѡ̀ ра́ди съ вѣ́рою припа́дающе къ не́й и҆ съ любо́вїю лобыза́юще ю҆̀, вопїе́мъ тѝ:

<red>Р</red>а́дꙋйсѧ, мт҃и, превѣ́чнагѡ свѣ́та хрⷭ҇та̀, ѹ҆че́нїемъ є҆гѡ̀ дꙋ́ши просвѣща́ющаѧ; ра́дꙋйсѧ, блгⷣтїю бж҃їею невѣ́рꙋющихъ къ вѣ́рѣ въ бг҃а приводѧ́щаѧ. Ра́дꙋйсѧ, пꙋтешѣ́ствꙋющымъ спꙋтешѣ́ствꙋющаѧ; ра́дꙋйсѧ, нꙋ́ждно пла́вающихъ ко́рмчаѧ. Ра́дꙋйсѧ, ѿ всѧ́кїѧ скѡ́рби, гнѣ́ва и҆ нꙋ́жды спаса́ющаѧ; ра́дꙋйсѧ, ѿ гла́да, гꙋби́тельства, трꙋ́са и҆ ѻ҆гнѧ̀ сохранѧ́ющаѧ. Ра́дꙋйсѧ, и҆збавлѧ́ющаѧ ѿ и҆ноплеме́нныхъ; ра́дꙋйсѧ, ѡ҆хранѧ́ющаѧ ѿ междоꙋсо́бныѧ бра́ни. Ра́дꙋйсѧ, въ ст҃ѣ́й і҆кѡ́нѣ твое́й ꙗ҆́кѡ сл҃нцѣ въ костромски́хъ предѣ́лахъ возсїѧ́вшаѧ; ра́дꙋйсѧ, здѣ̀ ѿра́сль ца́рственнꙋю возвели́чившаѧ. Ра́дꙋйсѧ, тобо́ю бо ѹ҆твержда́ютсѧ ца́рства; ра́дꙋйсѧ, тобо́ю бо вѣнча́ютсѧ ца́рїе.

<red>Р</red>а́дꙋйсѧ, мт҃и бж҃їѧ, предста́тельницѣ и҆ застꙋ́пнице на̑ша ѹ҆сє́рднаѧ.
