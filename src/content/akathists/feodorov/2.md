---
title: "І҆́косъ а҃"
navigation:
  key: akathists-feodorov-2
  title: "І҆́косъ а҃"
  parent: akathists-feodorov
  order: 2
type: "akathist"
---

## І҆́косъ а҃:

<red>А҆́</red>гг҃лъ гаврїи́лъ ѿ бг҃а по́сланъ бы́сть во гра́дъ назаре́тъ ко пречⷭ҇тѣй дв҃ѣ мр҃і́и, и҆ вше́дъ къ не́й речѐ: Ра́дꙋйсѧ, блгⷣтнаѧ, гдⷭ҇ь съ тобо́ю, бл҃гослове́нна ты̀ въ жена́хъ. А҆́гг҃льскомꙋ гла́сꙋ подража́юще, и҆ мы̀, грѣ́шнїи, ра́дости бл҃годаре́нїѧ въ срⷣцы свое́мъ и҆спо́лнени, пред̾ ꙗ҆влє́ннымъ ѻ҆́бразомъ твои̑мъ благохвалє́нїѧ на̑ша возноси́ти къ тебѣ̀ дерза́емъ, прест҃а́ѧ бцⷣе:

<red>Р</red>а́дꙋйсѧ, ѻ҆́трасле ѿ ко́рене даві́дѡва бл҃гослове́ннаѧ; ра́дꙋйсѧ, ѻ҆бѣ́томъ роди́телей въ же́ртвꙋ бг҃ꙋ принесє́ннаѧ. Ра́дꙋйсѧ, ст҃ы́хъ првⷣныхъ і҆ѡакі́ма и҆ а҆́нны дщѝ бг҃ода́ннаѧ; ра́дꙋйсѧ, трїе́хъ лѣ́тъ во хра́мъ бж҃їй введе́ннаѧ и҆ та́мѡ воспита́ннаѧ. Ра́дꙋйсѧ, та́мѡ смире́нїемъ и҆ чⷭ҇то́тою всѣ́хъ ѹ҆диви́вшаѧ; ра́дꙋйсѧ, та́мѡ а҆́гг҃льскїѧ бесѣ̑ды сподо́бльшаѧсѧ. Ра́дꙋйсѧ, дв҃о, ѡ҆ зача́тїи бг҃а сло́ва благовѣ́стїе во смире́нїи прїе́мшаѧ; ра́дꙋйсѧ, и҆збра́ннаѧ ѻ҆трокови́цѣ, къ зача́тїю бг҃а сло́ва си́лою свы́ше ѡ҆сѣне́ннаѧ. Ра́дꙋйсѧ, та́йнꙋ воплоще́нїѧ сн҃а бж҃їѧ, ѿ вѣкѡ́въ въ бз҃е сокрове́ннꙋю, ѿкры́вшаѧ; ра́дꙋйсѧ, а҆́гнице, ро́ждшаѧ а҆́гнца хрⷭ҇та̀, взе́мшаго грѣхи̑ мі́ра. Ра́дꙋйсѧ, тобо́ю бо и҆збавлѧ́емсѧ мꙋ́къ а҆́довыхъ; ра́дꙋйсѧ, тобо́ю бо сподоблѧ́емсѧ вѣ́чныѧ жи̑зни.

<red>Р</red>а́дꙋйсѧ, мт҃и бж҃їѧ, предста́тельницѣ и҆ застꙋ́пнице на̑ша ѹ҆сє́рднаѧ.
