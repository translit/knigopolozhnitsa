---
title: "І҆́косъ ѕ҃"
navigation:
  key: akathists-feodorov-12
  title: "І҆́косъ ѕ҃"
  parent: akathists-feodorov
  order: 12
type: "akathist"
---

## І҆́косъ ѕ҃:

<red>В</red>озсїѧ́вша блгⷣть ѿ чꙋ́днагѡ ѡ҆́браза твоегѡ̀, чⷭ҇таѧ, вѣ́рꙋ немощствꙋ́ющихъ ѹ҆твердѝ, вѣ̑рныхъ же возвеселѝ срⷣца̀ любо́вїю. Сегѡ̀ ра́ди ра́дꙋющесѧ вопїе́мъ тѝ:

<red>Р</red>а́дꙋйсѧ, прест҃а́ѧ дв҃о, свѣ́тѡмъ нбⷭ҇ныѧ и҆́стины на́съ ѡ҆зарѧ́ющаѧ; ра́дꙋйсѧ, мглꙋ̀ грѣхо́внꙋю ѿ на́съ ѿгонѧ́ющаѧ. Ра́дꙋйсѧ, чꙋдесы̀ твои́ми къ бг҃овѣ́денїю на́съ приводѧ́щаѧ; ра́дꙋйсѧ, всѣ́хъ ка́ющихсѧ грѣ̑шникъ ко бл҃гоче́стїю подвиза́ющаѧ. Ра́дꙋйсѧ, всѣ́хъ притека́ющихъ къ тебѣ̀ крѣ́пкое застꙋпле́нїе; ра́дꙋйсѧ, немощствꙋ́ющихъ ѹ҆мо́мъ ѹ҆твержде́нїе. Ра́дꙋйсѧ, и҆знемога́ющихъ въ вѣ́рѣ возставлѧ́ющаѧ; ра́дꙋйсѧ, ти́хое приста́нище въ мо́ре жите́йстѣмъ ѡ҆бꙋрева́ємымъ. Ра́дꙋйсѧ, ѕлы̑ѧ совѣ́ты сынѡ́въ поги́бельныхъ ѿкрыва́ющаѧ; ра́дꙋйсѧ, вознесе́ннꙋю горды́ню врагѡ́въ ѻ҆те́чества на́шегѡ смирѧ́ющаѧ. Ра́дꙋйсѧ, правосла́вныхъ царе́й держа́во; ра́дꙋйсѧ, всѣ́хъ хрⷭ҇тїа́нъ похвало̀.

<red>Р</red>а́дꙋйсѧ, мт҃и бж҃їѧ, предста́тельницѣ и҆ застꙋ́пнице на̑ша ѹ҆сє́рднаѧ.
