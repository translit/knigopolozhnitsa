---
title: "Мл҃тва"
navigation:
  key: akathists-nativity-26
  title: "Мл҃тва"
  parent: akathists-nativity
  order: 26
type: "akathist"
---

## Мл҃тва:

<versal>П</versal>ребезнача́льное нача́ло, бж҃е ст҃ы́й и҆ вѣ́чный, и҆ всеѧ̑ тва̑ри содѣ́телю. Кі́ими словесы̀ возбл҃годари́мъ и҆ кі́ими пѣ́сньми возвели́чимъ твоѐ на́съ ра́ди чл҃вѣ́къ неизрече́нное снисхожде́нїе; во́лею бж҃ества̀ своегѡ̀ не ѿстꙋ́пльше, и҆ не́дръ ѻ҆́ч҃ихъ не разлꙋча́ѧсѧ, бг҃ъ сы́й, ꙗ҆́кѡ чл҃вѣ́къ, въ верте́пѣ безслове́снѣмъ ны́нѣ положи́лсѧ є҆сѝ, хрⷭ҇те бж҃е на́шъ. Кто̀ и҆сповѣ́сть неизглаго́ланнагѡ сегѡ̀ та́инства вели́чїе и҆ пресла́внагѡ сбы́тїѧ та́инство; сн҃ъ бж҃їй, сн҃ъ дв҃ы ꙗ҆влѧ́етсѧ, да свободи́тъ мі́ръ ѿ клѧ́твы зако́нныѧ, и҆ сыны̀ грѣха̀ и҆ беззако́нїѧ ча́дами бж҃їими, наслѣ́дниками вѣ́чныхъ бл҃гъ содѣ́лаетъ, себе́ же, ꙗ҆́кѡ же́ртвꙋ непоро́чнꙋю и҆ всест҃ꙋ́ю, въ зало́гъ сп҃се́нїѧ па́дшагѡ чл҃вѣ́ка да принесе́тъ. І҆и҃се сладча́йшїй, влⷣко всеми́лостивый. Твои́мъ пребжⷭ҇твеннымъ снизхожде́нїемъ ю҆до́ль земна́ѧ въ хра́мъ бжⷭ҇твенныѧ сла́вы твоеѧ̀ ѡ҆ст҃и́сѧ, и҆ всѣ̀ живꙋ́щїи на не́й нбⷭ҇нымъ весе́лїемъ и҆спо́лнишасѧ. Сподо́би ѹ҆́бѡ и҆ на́съ въ де́нь пресла́внагѡ рождества̀ твоегѡ̀ чⷭ҇тымъ се́рдцемъ и҆ ѿве́рстою дꙋше́ю и҆сповѣ́дати тѧ̀ и҆́стиннагѡ а҆́гнца бж҃їѧ, ѹ҆слажда́ющагѡ и҆ ѹ҆крѣплѧ́ющагѡ на́съ наде́ждою грѧдꙋ́щихъ бл҃гъ въ неме́ркнꙋющемъ свѣ́тѣ трисїѧ́тельнагѡ бж҃ества̀, и҆́мже всѧ̑ живе́тъ и҆ дви́жетсѧ, и҆́мже ѡ҆бновле́нїе на́шегѡ первоѻбра́знагѡ бытїѧ̀ да ѹ҆соверши́тсѧ. Є҆́й, гдⷭ҇и, всѧ̑кагѡ бл҃годѣѧ́нїѧ бога́тый да́телю, и҆ пода́телю бл҃гі́й, за є҆́же та́кѡ возлюби́лъ є҆сѝ мі́ръ, ꙗ҆́кѡ всѧ̑ ско́рби и҆ болѣ́зни на́ша на себѣ̀ понестѝ и҆зво́лилъ є҆сѝ, не ѡ҆ста́ви на́съ, до́ндеже сꙋета̀ земна́ѧ скорбьмѝ и҆ напа́стьми не и҆зсꙋши́ла дꙋшѝ на́ша, и҆ не поги́бе пꙋ́ть сп҃се́нїѧ под̾ нога́ма на́шима, да не посмѣю́тсѧ ѡ҆ на́съ вразѝ на́ши, но да́рꙋй на́мъ въ свѣ́тѣ твоегѡ̀ бжⷭ҇твеннагѡ ѿкрове́нїѧ позна́ти пꙋ́ть мі́ра, добра̀ и҆ и҆́стины, и҆ воззовѝ ненасы́тною жа́ждою по тебѣ̀, спⷭ҇телѣ на́шемъ, во є҆́же твори́ти во́лю твою̀ пребл҃гꙋ́ю во стра́сѣ твое́мъ, и҆ въ похвалꙋ̀ неизрече́нномꙋ снизхожде́нїю твое́мъ, ꙗ҆́кѡ кади́ло бл҃гово́нное, приноси́ти тебѣ̀ житїѐ нескве́рное и҆ любо́вь нелицемѣ́рнꙋю, да въ дѣ́лѣхъ на́шихъ и҆ во ѹ҆пова́нїи вѣ́ры на́шеѧ непреста́ннѡ соверша́етсѧ во́лѧ твоѧ̀ ст҃а́ѧ, и҆ во вѣ́ки не ѹ҆мо́лкнетъ под̾ нб҃сѣ́мъ сла́ва твоѧ̀: сла́ва, ꙗ҆́кѡ є҆диноро́днагѡ ѿ ѻ҆ц҃а̀, и҆спо́лнь блгⷣти и҆ и҆́стины. Ꙗ҆́кѡ ѡ҆ тебѣ̀, ны́нѣ пло́тїю ѿ безневѣ́стныѧ и҆ пречⷭ҇тыѧ дв҃ы мр҃і́и ро́ждшемсѧ, всѧ̑ колѣ́на нбⷭ҇наѧ и҆ земна́ѧ, ра́дости и҆сполнѧ́ющесѧ, велегла́снѡ и҆сповѣ́дꙋютъ: съ на́ми бг҃ъ, є҆мꙋ́же че́сть и҆ поклоне́нїе подоба́етъ ѻ҆ц҃ꙋ̀ и҆ сн҃ꙋ, и҆ ст҃о́мꙋ дх҃ꙋ, во вѣ́ки вѣкѡ́въ. <red>А҆</red>ми́нь.

{% illustration "small-ornaments/ornament-from-12th-century-armenian-gospel-crider", "small" %}
