---
title: "І҆́косъ і҃"
navigation:
  key: akathists-nativity-20
  title: "І҆́косъ і҃"
  parent: akathists-nativity
  order: 20
type: "akathist"
---

## І҆́косъ і҃:

<red>С</red>тѣна̀ и҆ сто́лпъ ѕло́бы бг҃опроти́вныѧ и҆́рѡдъ пребеззако́нный показа́сѧ, жи́знь всѣ́мъ подаю́щагѡ ѹ҆би́ти бг҃обо́рецъ тща́шесѧ, и҆ неѕлоби́выѧ младє́нцы, ꙗ҆́кѡ кла́сы незрѣ́лы, мече́мъ пожина́хꙋсѧ: тѣ́мже и҆ мы̀ ѕло̑бꙋ всѧ̑кꙋю ѿ серде́цъ на́шихъ ѿри́нꙋвше, на́съ сп҃сти прише́дшагѡ просла́вимъ, вопїю́ще:

<red>С</red>ла́ва тебѣ̀, и҆́рѡдово ѹ҆мышле́нїе тще́тнѡ показа́вый. Сла́ва тебѣ̀, ѿ тогѡ̀ и҆збїе́нныѧ младє́нцы со а҆́гг҃лы сопричты́й. Сла́ва тебѣ̀, ѕло́бы потреби́телю. Сла́ва тебѣ̀, смире́нїѧ наста́вниче и҆ сме́ртныхъ люби́телю. Сла́ва тебѣ̀, ро́гъ го́рдости сломи́вый. Сла́ва тебѣ̀, свѣ́тъ пра́вды всѣ́мъ возсїѧ́вый. Сла́ва тебѣ̀, кро́тости и҆ смире́нїю всѣ́хъ собо́ю наꙋчи́вый. Сла́ва тебѣ̀, всѧ̑ въ твоѐ позна́нїе приведы́й. Сла́ва тебѣ̀, тѧ̀ ро́ждшїѧ ѹ҆тро́бꙋ твои́мъ рождество́мъ ѡ҆ст҃и́вый. Сла́ва тебѣ̀, ѿ па́стырей чꙋ́до и҆ ѿ волхвѡ́въ да́ры прїѧ́вый. Сла́ва тебѣ̀, и҆ безслове́сныѧ тебѣ̀ слꙋжи́ти наꙋчи́вый. Сла́ва тебѣ̀, всю̀ тва́рь ѡ҆ст҃и́вый.

<rubric>І҆и҃се, сн҃е бж҃їй, воплоти́выйсѧ на́съ ра́ди, сла́ва тебѣ̀.</rubric>
