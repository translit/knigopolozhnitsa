---
title: "І҆́косъ д҃"
navigation:
  key: akathists-nativity-8
  title: "І҆́косъ д҃"
  parent: akathists-nativity
  order: 8
type: "akathist"
---

## І҆́косъ д҃:

<red>С</red>лы́шаша па́стырїе а҆́гг҃ла, возвѣща́юща и҆́мъ ро́ждшагосѧ сп҃са мі́рꙋ во гра́дѣ дв҃довѣ, и҆, ско́ро те́кше, ви́дѣша сегѡ̀ ꙗ҆́кѡ а҆́гнца непоро́чна, во чре́вѣ дв҃ыѧ ѹ҆па́сшасѧ, во ꙗ҆́слѣхъ лежа́ща, и҆ ро́ждшꙋю, бл҃гоговѣ́йнѡ слꙋжа́щꙋ, и҆ і҆ѡ́сифа, со стра̑хомъ предстоѧ̑ща: сказа́ша ѡ҆ глаго́ланныхъ къ ни́мъ и҆, поклони́вшесѧ ро́ждшемꙋсѧ, ре́ша:

<red>С</red>ла́ва тебѣ̀, а҆́гнче бж҃їй, сп҃се мі́ра. Сла́ва тебѣ̀, сн҃е бж҃їй, неизрече́нное чꙋ́до на́мъ показа́вый. Сла́ва тебѣ̀, а҆́гг҃льскихъ пѣ́нїй слы́шатели на́съ бы́ти ꙗ҆ви́вый. Сла́ва тебѣ̀, съ ни́ми и҆ на́съ славосло́вити тѧ̀ наꙋчи́вый. Сла́ва тебѣ̀, а҆́гг҃лы и҆ чл҃вѣки пѣ́ти тѧ̀ вразꙋми́вый. Сла́ва тебѣ̀, на землѝ и҆ на нб҃си ра́дость сотвори́вый. Сла́ва тебѣ̀, ꙗ҆́кѡ ѡ҆ тебѣ̀ нбⷭ҇наѧ сра́дꙋютсѧ земны́мъ. Сла́ва тебѣ̀, ꙗ҆́кѡ тобо́ю земна́ѧ совокꙋплѧ́ютсѧ нбⷭ҇нымъ. Сла́ва тебѣ̀, крѣ́пость дїа́волю не́мощнꙋ показа́вшемꙋ. Сла́ва тебѣ̀, ѿ тогѡ̀ мꙋчи̑тельства на́съ и҆зба́вльшемꙋ. Сла́ва тебѣ̀, въ тѧ̀ вѣ́рꙋющимъ неизрече́ннаѧ ра́досте. Сла́ва тебѣ̀, лю́бѧщимъ тѧ̀ неизглаго́ланнаѧ сла́досте.

<rubric>І҆и҃се, сн҃е бж҃їй, воплоти́выйсѧ на́съ ра́ди, сла́ва тебѣ̀.</rubric>
