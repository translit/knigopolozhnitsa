---
title: "Мл҃тва"
navigation:
  key: akathists-ioasafbel-26
  title: "Мл҃тва"
  parent: akathists-ioasafbel
  order: 26
type: "akathist"
---

## Мл҃тва:

<versal>Ѽ</versal> ст҃и́телю хрⷭ҇то́въ і҆ѡаса́фе, чꙋдотво́рче бѣлогра́дскїй! Вѣ́рꙋемъ грѣ́щнїи и҆ недосто́йнїи, ꙗ҆́кѡ ѻ҆́чи гдⷭ҇ни на пра́ведныхъ и҆ ѹ҆́ши є҆гѡ̀ на мл҃твꙋ и҆́хъ, и҆ тогѡ̀ ра́ди къ мл҃твамъ твои̑мъ прибѣга́емъ и҆ хода́тайства твоегѡ̀ за на́съ про́симъ, по глаго́лꙋ а҆пⷭ҇льскомꙋ ѹ҆пова́юще, ꙗ҆́кѡ любы̀ твоѧ̀ николи́же ѿпада́етъ. Во грѣсѣ́хъ и҆ болѣ́знехъ на́шихъ льнꙋ̀ кꙋрѧ́щемꙋсѧ и҆ тро́сти сокрꙋше́ннѣй ѹ҆подо́бихомсѧ, и҆, а҆́ще живе́мъ, ми́лостїю бг҃а живе́мъ и҆ за мл҃твы пра́вєдникъ є҆гѡ̀. Приклонѝ ѹ҆̀бо и҆ ты̀, ѻ҆́тче пра́ведне, се́рдце твоѐ къ моле́нїю на́шемꙋ, и҆ предста́тельствомъ твои́мъ да́ждь ро́дꙋ хрїстїа́нскомꙋ ѿ гдⷭ҇а ми́ръ и҆ бл҃гослове́нїе. Правосла́вїе ѹ҆крѣпѝ, нападє́нїѧ же лꙋка́внꙋющихъ и҆ беззако́нныхъ на цр҃ковь бж҃їю ѿженѝ. Ѹ҆молѝ ѻ҆ц҃а нбⷭ҇наго и҆зба́витисѧ на́мъ ѿ наше́ствїѧ. вра́жескагѡ, ѿ междоꙋсо́бїй же и҆ смѧте́нїй наро́дныхъ, ѿ гꙋби́тельныхъ повѣ́трїй и҆ смертоно́сныѧ ꙗ҆́звы, ѿ гла́да, ѻ҆гнѧ̀, пото́па и҆ и҆ны́хъ бѣ́дъ и҆ ѡ҆бстоѧ́нїй. И҆спросѝ ѹ҆ хрⷭ҇та̀ бг҃а дꙋша́мъ на́шимъ крѣ́пость и҆ тѣлесє́мъ на́шимъ потре́бное здра́вїе, болѣ́знемъ же и҆сцѣле́нїе: хромы̑мъ хожде́нїе, слѣпы̑мъ прозрѣ́нїе, разсла́блєннымъ ѹ҆твержде́нїе, печа̑льнымъ ѹ҆тѣше́нїе и҆ ѿ всѣ́хъ скорбе́й и҆збавле́нїе. Ѿпа́дшїѧ же лозы̀ хрⷭ҇то́вы вѣ̑тви па́ки съ то́ю соединѝ, є҆ѧ́же и҆ са́мъ прича́стникъ бы́ти сподо́билсѧ є҆сѝ, да та́кѡ просла́витсѧ тобо́ю пречестно́е и҆ великолѣ́пое и҆́мѧ бг҃а на́шегѡ, ѻ҆ц҃а̀ и҆ сн҃а и҆ ст҃а́гѡ дх҃а, ны́нѣ и҆ при́снѡ, и҆ во вѣ́ки вѣкѡ́въ. <red>А҆</red>ми́нь.

{% illustration "small-ornaments/medallion-lukovich", "small" %}
