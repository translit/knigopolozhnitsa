---
title: "І҆́косъ і҃"
navigation:
  key: akathists-ioasafbel-20
  title: "І҆́косъ і҃"
  parent: akathists-ioasafbel
  order: 20
type: "akathist"
---

## І҆́косъ і҃:

<red>С</red>тѣно́ю крѣ́пкою ѡ҆гради́лъ є҆сѝ лю́ди твоѧ̑, бл҃же́нне, на ѡ҆снова́нїи вѣ́ры сїю̀ положи́въ, ѿ ка́менїй же наде́жды и҆ любвѐ тꙋ́ю воздви́гнꙋвъ и҆ па́мѧтїю по́двигѡвъ твои́хъ на вѣ́ки ѹ҆крѣпи́въ. Си́хъ ра́ди пѣ́снь слага́емъ тебѣ̀, взыва́юще:

<red>Р</red>а́дꙋйсѧ, ѡ҆бы́чаєвъ ѕлы́хъ гони́телю, до́брыхъ же защити́телю. Ра́дꙋйсѧ, ѡ҆́бласти твоеѧ̀ премꙋ́дрый ѹ҆прави́телю. Ра́дꙋйсѧ, рѡссі́йскїѧ страны̀ ѡ҆рꙋ́жїе дх҃о́вное. Ра́дꙋйсѧ, зерца́ло свѣ́тлое пра́вды цр҃ко́вныѧ. Ра́дꙋйсѧ, человѣкоꙋго́дїѧ ра́ди никого́же пощади́вый. Ра́дꙋйсѧ, мздопрїи́мство ꙗ҆́вѣ ѡ҆бличи́вый. Ра́дꙋйсѧ, стра́ха ра́ди человѣ́ча двє́ри пра́вды николи́же затвори́вый. Ра́дꙋйсѧ, є҆ди́номꙋ стра́хꙋ бж҃їю се́рдце твоѐ покори́вый. Ра́дꙋйсѧ, пла́менемъ гнѣ́ва гдⷭ҇нѧ врагѝ вѣ́ры ѡ҆палѧ́ѧй. Ра́дꙋйсѧ, ꙗ҆́рость гнѣ́ва непра́веднагѡ кро́тостїю ѹ҆тиша́ѧй. Ра́дꙋйсѧ, воево́до хрⷭ҇то́въ неꙋстраши́мый. Ра́дꙋйсѧ па́стырю, всѧ̑ любѧ́й и҆ ѿ всѣ́хъ люби́мый.

<red>Р</red>а́дꙋйсѧ, ст҃и́телю хрⷭ҇то́въ і҆ѡаса́фе, чꙋдотво́рче преди́вный.
