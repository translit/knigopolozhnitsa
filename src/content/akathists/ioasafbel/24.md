---
title: "І҆́косъ в҃і"
navigation:
  key: akathists-ioasafbel-24
  title: "І҆́косъ в҃і"
  parent: akathists-ioasafbel
  order: 24
type: "akathist"
---

## І҆́косъ в҃і:

<red>П</red>ою́ще пра́ведное житїѐ твоѐ, і҆ѡаса́фе бл҃же́нне, сла́вѧще трꙋды̀ твоѧ̑ и҆ восхождє́нїѧ ѿ сла́вы въ сла́вꙋ, зри́мъ и҆ и҆сповѣ́дꙋемъ, ꙗ҆́кѡ кончи́на твоѧ̀ рожде́нїе бы́сть въ жи́знь приснотекꙋ́щꙋю, є҆ѧ́же стрꙋѧ́ми бл҃года́тными и҆ на́съ земны́хъ ѡ҆кроплѧ́еши, и҆ ѿ болѣ́зней дꙋше́вныхъ и҆ тѣле́сныхъ, гдⷭ҇ꙋ и҆зволѧ́ющꙋ, свобожда́еши, недꙋ́гꙋющимъ и҆ присноскѡ́рбнымъ многоча́стнѣ въ видѣ́нїи ꙗ҆влѧ́ѧсѧ и҆ ѹ҆тѣше́нїе приносѧ̀, наипа́че же молѧ́щимсѧ пред̾ гробни́цею твое́ю неви́димѡ вне́млеши и҆ ви́димѡ по́мощь подае́ши. Тѣ́мже, бл҃года́рственнѡ воспѣва́юще тѧ̀, глаго́лемъ:

<red>Р</red>а́дꙋйсѧ, ра́дости прїѻбщи́выйсѧ, въ печа́ли же сꙋ́щихъ не забы́вый. Ра́дꙋйсѧ, ѹ҆́хо твоѐ ко ю҆до́ли скорбе́й приклони́вый, Ра́дꙋйсѧ, ꙗ҆́коже і҆лїѧ̀ ѳесві́тѧнинъ, ѻ҆гне́мъ ре́вности по бз҃ѣ горѧ́й. Ра́дꙋйсѧ, стопа́ми чꙋдотво́рца мѵ́ръ лѷкі́йскихъ въ хи̑жины бѣ́дныхъ входѧ́й. Ра́дꙋйсѧ, ѿча̑ѧннымъ неча́ѧнное вспоможе́нїе. Ра́дꙋйсѧ, разсла́блєеннымъ бл҃года́тное ѹ҆крѣпле́нїе. Ра́дꙋйсѧ, ꙗ҆́кѡ твои́ми м҃лтвами хромі́и хожда́хꙋ. Ра́дꙋйсѧ, ꙗ҆́кѡ тобо́ю слѣпі́и зрѣ́нїе полꙋча́хꙋ. Ра́дꙋйсѧ, ѿ многоѡбра́зныхъ недꙋ́гѡвъ и҆сцѣлѧ́ѧй. Ра́дꙋйсѧ, во́ины правосла̑вныѧ на бра́ни ѡ҆хранѧ́ѧй. Ра́дꙋйсѧ, землѝ рѡссі́йскїѧ защи́тниче вѣ́рный. Ра́дꙋйсѧ, правосла́вїѧ побо́рниче нелицемѣ́рный.

<red>Р</red>а́дꙋйсѧ, ст҃и́телю хрⷭ҇то́въ і҆ѡаса́фе, чꙋдотво́рче преди́вный.
