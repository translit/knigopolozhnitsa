---
title: "І҆́косъ д҃"
navigation:
  key: akathists-ioasafbel-8
  title: "І҆́косъ д҃"
  parent: akathists-ioasafbel
  order: 8
type: "akathist"
---

## І҆́косъ д҃:

<red>С</red>лы́шахꙋ бли́жнїи и҆ да́льнїи ѡ҆ трꙋдѣ́хъ твои́хъ неꙋста́нныхъ, і҆ѡаса́фе, ка́кѡ пе́рвѣе во гра́дѣ лꙋбна́хъ ѡ҆би́тель, тобо́ю бл҃гоꙋкраша́емаѧ, бл҃гословлѧ́ше тебѣ̀, и҆гꙋ́мена своего̀, по си́хъ же ла́ѵра се́ргїева тобо́ю ѡ҆бнови́сѧ, є҆ли́кѡ строе́нїемъ домо́внымъ, та́кѡ и҆ житїѧ̀ и҆́ноческагѡ и҆справле́нїемъ. Тогѡ̀ ра́ди гла́съ наро́дный восхвалѧ́ше тѧ̀ си́ми:

<red>Р</red>а́дꙋйсѧ, хра́мѡве ст҃ы́хъ и҆скꙋ́сный ѹ҆строи́телю. Ра́дꙋйсѧ, честны́хъ ѡ҆би́телей ѹ҆се́рдный ѹ҆краси́телю. Ра́дꙋйсѧ, ревни́телю бл҃голѣ́пїѧ цр҃ко́внагѡ. Ра́дꙋйсѧ, па́че си́хъ рачи́телю дѣ́ланїѧ дх҃о́внагѡ. Ра́дꙋйсѧ, въ се́рдцѣ твое́мъ ѡ҆́бразъ хрⷭ҇та̀ носи́вый. Ра́дꙋйсѧ, сп҃си́телѧ твоего̀ до конца̀ возлюби́вый. Ра́дꙋйсѧ, проповѣ́дниче, є҆го́же послꙋ́шаше въ сла́дость рѡссі́йскаѧ цари́ца. Ра́дꙋйсѧ, и҆́стины глаша́таю, не взира́ѧй на ли́ца. Ра́дꙋйсѧ, бг҃омы́слїю дѣѧ́нїе приложи́вый. Ра́дꙋйсѧ, терпѣ́нїю житїе́мъ твои́мъ всѧ̑ наꙋчи́вый. Ра́дꙋйсѧ, ꙗ҆́кѡ въ по́тѣ лица̀ твоегѡ̀ бг҃а ра́ди трꙋди́лсѧ є҆сѝ. Ра́дꙋйсѧ, ꙗ҆́кѡ въ по́двизѣ до́брѣ дꙋ́хъ тво́й ѹ҆соверши́лъ є҆сѝ.

<red>Р</red>а́дꙋйсѧ, ст҃и́телю хрⷭ҇то́въ і҆ѡаса́фе, чꙋдотво́рче преди́вный.
