---
title: "І҆́косъ г҃"
navigation:
  key: akathists-ioasafbel-6
  title: "І҆́косъ г҃"
  parent: akathists-ioasafbel
  order: 6
type: "akathist"
---

## І҆́косъ г҃:

<red>И҆</red>мѣ́ѧ ѻ҆рꙋ́жїе непобѣди́мое кре́стъ, на се́рдце твое́мъ вѣ́рою начерта́нный, проти́вꙋ страсте́й и҆ грѣхѡ́въ сме́ртныхъ, возстаю́щихъ на ны̀, крѣ́пкѡ ѡ҆полчи́лсѧ є҆сѝ, и҆, гдⷭ҇ꙋ побѣ̑ды на ты̑ѧ врагѝ дарова́вшꙋ, сложи́лъ є҆сѝ пѣ́снь честны̑мъ добродѣ́телемъ, є҆́йже внима́юще, и҆ мы̀ бл҃года́рными ѹ҆сты̀ си́це тѝ воспѣва́емъ:

<red>Р</red>а́дꙋйсѧ, смире́нїѧ ѡ҆́бразе, и҆мже горды́нѧ низлага́етсѧ. Ра́дꙋйсѧ, бл҃госе́рдїѧ пра́вило, и҆́мже всѧ́ческаѧ ѕло́ба побѣжда́етсѧ. Ра́дꙋйсѧ, цѣломꙋ́дрїѧ носи́телю и҆ нечи́стыхъ по́мыслѡвъ ѿраже́нїе. Ра́дꙋйсѧ, любвѐ крѣ́пкїѧ рачи́телю и҆ не́нависти и҆стребле́нїе. Ра́дꙋйсѧ, поста̀ ѡ҆рꙋ́жїемъ ѿ плѣ́на страсте́й свободи́выйсѧ. Ра́дꙋйсѧ, кро́тости си́лою ѿ гнѣ́ва непра́веднагѡ ѡ҆гради́выйсѧ. Ра́дꙋйсѧ, стра́же бл҃гоче́стїѧ, ѿ сна̀ грѣхо́внаго дꙋ́шꙋ твою̀ ѡ҆хранѧ́ѧй. Ра́дꙋйсѧ, добродѣ́телей содрꙋ́жествомъ ѿ сме́ртныѧ тлѝ тꙋ́ю и҆збавлѧ́ѧй. Ра́дꙋйсѧ, ѹ҆го́дниче бж҃їй, си́ми добродѣ́тельми въ па́мѧти хрїстїа́нъ преꙋкра́шенный. Ра́дꙋйсѧ, свѣти́льниче вѣ́ры, ѿ сл҃нца пра́вды во црⷭ҇твїи нбⷭ҇нѣмъ возжже́нный. Ра́дꙋйсѧ, и҆сто́чниче, въ жи́знь вѣ́чнꙋю текі́й. Ра́дꙋйсѧ, на дїа́вола крѣ́пцѣ возмогі́й.

<red>Р</red>а́дꙋйсѧ, ст҃и́телю хрⷭ҇то́въ і҆ѡаса́фе, чꙋдотво́рче преди́вный.
