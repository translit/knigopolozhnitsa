---
title: "І҆́косъ є҃"
navigation:
  key: akathists-ioasafbel-10
  title: "І҆́косъ є҃"
  parent: akathists-ioasafbel
  order: 10
type: "akathist"
---

## І҆́косъ є҃:

<red>В</red>и́дѣвше тѧ̀ лю́дїе бѣлогра́дстїи наста́вника до́бра бж҃е́ственныхъ ѹ҆че́нїй, на престо́лѣ ст҃и́тельстѣмъ ꙗ҆́вльшасѧ и҆ ѻ҆те́ческихъ преда́нїй храни́телѧ вѣ́рна себѣ̀ показꙋ́юща, сꙋдїю́ же нелицепрїѧ́тна и҆ па́стырѧ неꙋсы́пна быва́юща, ра́довахꙋсѧ ѕѣлѡ̀ и҆ є҆динодꙋ́шїѣ восхвалѧ́хꙋ тѧ̀, глаго́люще:

<red>Р</red>а́дꙋйсѧ, ѹ҆чи́телю и҆́стиннаго бг҃опозна́нїѧ. Ра́дꙋйсѧ, гони́телю волшебства̀ и҆ гада́нїѧ. Ра́дꙋйсѧ, ѡ҆бличи́телю ѕлочести́вагѡ невѣ́рїѧ. Ра́дꙋйсѧ, и҆скорени́телю раско́ла и҆ сꙋевѣ́рїѧ. Ра́дꙋйсѧ, вельмо́жꙋ невозде́ржнаго ст҃о́мꙋ постꙋ̀ наꙋчи́вый. Ра́дꙋйсѧ, ѹ҆ста́вы ѻ҆те́чєскїѧ во ѡ҆би́телехъ крѣ́пкѡ водвори́вый. Ра́дꙋйсѧ, правосла́вныѧ и҆́стины насади́телю. Ра́дꙋйсѧ, ѹ҆чи́лищъ бл҃гоче́стїѧ покрови́телю. Ра́дꙋйсѧ, и҆́мже латі́нстїи ѡ҆бы́чаи и҆згонѧ́ютсѧ. Ра́дꙋйсѧ, и҆́мже сѣмена̀ пра́вды хрⷭ҇то́вы посѣѧва́ютсѧ. Ра́дꙋйсѧ, и҆́щꙋщимъ наꙋче́нїѧ ѿвє́рстаѧ врата̀. Ра́дꙋйсѧ, сла́вы бж҃їѧ немѡ́лчнаѧ ѹ҆ста̀.

<red>Р</red>а́дꙋйсѧ, ст҃и́телю хрⷭ҇то́въ і҆ѡаса́фе, чꙋдотво́рче преди́вный.
