---
title: "І҆́косъ и҃"
navigation:
  key: akathists-ioasafbel-16
  title: "І҆́косъ и҃"
  parent: akathists-ioasafbel
  order: 16
type: "akathist"
---

## І҆́косъ и҃:

<red>В</red>сѣ́мъ се́рдцемъ твои́мъ и҆ ст҃о́ю любо́вїю твое́ю ме́ньшей бра́тїи послꙋжи́лъ є҆сѝ, ст҃и́телю і҆ѡаса́фе, а҆́лчꙋщыѧ пита́ѧ, до́мы си́рыхъ и҆ ѹ҆бо́гихъ согрѣва́ѧ, свои́ма рꙋка́ма дрова̀ вдови́цамъ ѹ҆готовлѧ́ѧ, ми́лостыни же твоѧ̑ творѧ̀ въ та́йнѣ. Но гдⷭ҇ꙋ и҆зво́лившꙋ, ꙗ҆ви́шасѧ мі́рови бл҃га́ѧ дѣла̀ твоѧ̑, ꙗ҆́же сла́вѧще, взыва́емъ тѝ си́це:

<red>Р</red>а́дꙋйсѧ, дре́во бл҃года́тное, ѿ є҆гѡ́же плодѡ́въ пита́ютсѧ а҆́лчꙋщїи. Ра́дꙋйсѧ, и҆сто́чниче ѹ҆тѣше́нїй, ѿ негѡ́же напоѧ́ютсѧ жа́ждꙋщїи. Ра́дꙋйсѧ, ꙗ҆́кѡ шꙋ́йца твоѧ̀ не вѣ́дѣ, ꙗ҆́же творѧ́ше десни́ца. Ра́дꙋйсѧ, ꙗ҆́кѡ трапе́за твоѧ̀ бы́сть ѹ҆тѣше́нїе сꙋ́щимъ въ темни́цахъ. Ра́дꙋйсѧ, пи́щею твое́ю воево́дꙋ ѡ҆па́льнаго пита́вый. Ра́дꙋйсѧ, ꙗ҆́кѡ воспрети́ти сїѐ тебѣ̀ не возмо́же прави́тель лꙋка́вый. Ра́дꙋйсѧ, разбо́йники, напа́дшїѧ на тѧ̀, сло́вомъ твои́мъ ѹ҆стыди́вый. Ра́дꙋйсѧ, є҆ди́наго ѿ ни́хъ къ покаѧ́нїю коне́чномꙋ ѡ҆брати́вый. Ра́дꙋйсѧ, ма́терей, млеко́мъ пита́ющихъ, бл҃го́е защище́нїе. Ра́дꙋйсѧ, ѡ҆ ѻ҆троча́техъ ма́лыхъ мꙋ́дрое попече́нїе. Ра́дꙋйсѧ, ꙗ҆́кѡ ми́лость и҆ сꙋ́дъ во є҆ди́но совокꙋпи́лъ є҆сѝ. Ра́дꙋйсѧ, ꙗ҆́кѡ любо́вїю твое́ю наро́днꙋю любо́вь себѣ̀ стѧжа́лъ є҆сѝ.

<red>Р</red>а́дꙋйсѧ, ст҃и́телю хрⷭ҇то́въ і҆ѡаса́фе, чꙋдотво́рче преди́вный.
