---
title: "І҆́косъ в҃"
navigation:
  key: akathists-ioasafbel-4
  title: "І҆́косъ в҃"
  parent: akathists-ioasafbel
  order: 4
type: "akathist"
---

## І҆́косъ в҃:

<red>Р</red>а́зꙋмъ тво́й, наꙋче́нїемъ кни́жнымъ въ бг҃оѧвле́нстѣмъ бра́тствѣ просвѣща́емый, бг҃омыслїю пре́далъ є҆сѝ, і҆ѡаса́фе, сокрѡ́вища премꙋ́дрости не себѣ̀ собира́ѧ, па́че же си́ми въ бг҃а богатѣ́ѧ, моли́твою же и҆ поще́нїемъ во слꙋже́нїе хрⷭ҇тꙋ себѣ̀ ѹ҆готовлѧ́ѧ. Тѣ́мже и҆ во ю҆́ности твое́й сицевы́хъ ѹ҆блаже́нїй досто́инъ ꙗ҆ви́лсѧ є҆сѝ:

<red>Р</red>а́дꙋйсѧ, ѡ҆́бразе чистоты̀ и҆ цѣломꙋ́дрїѧ. Ра́дꙋйсѧ, рачи́телю благі́й смиренномꙋ́дрїѧ. Ра́дꙋйсѧ, ѿри́нꙋвый, ꙗ҆́коже со́ръ, мі́ра сегѡ̀ дꙋшетлѣ̑нныѧ сла́дѡсти. Ра́дꙋйсѧ, ѡ҆мы́вый дꙋ́шꙋ твою̀ слеза́ми чи́стыми мла́дости. Ра́дꙋйсѧ, дѣ́вство твоѐ нерастлѣ́ннѡ гдⷭ҇еви сохрани́вый. Ра́дꙋйсѧ, прельщє́нїѧ во́зраста ю҆́нагѡ побѣди́вый. Ра́дꙋйсѧ, весно̀, лꙋча́ми бл҃года́ти ѡ҆сїѧ́ннаѧ. Ра́дꙋйсѧ, ѹ҆́тро, добродѣ́тельми ѡ҆бл҃гоꙋха́нное. Ра́дꙋйсѧ, ꙗ҆́ко хрⷭ҇тꙋ пꙋте́мъ ѹ҆́зкимъ послѣ́довалъ є҆сѝ. Ра́дꙋйсѧ, ꙗ҆́кѡ го́рнѧгѡ ѻ҆те́чествїѧ дости́гнꙋти возжелѣ́лъ є҆сѝ. Ра́дꙋйсѧ, на ра́ло гдⷭ҇не рꙋ́цѣ твоѝ возложи́вый. Ра́дꙋйсѧ, лица̀ твоегѡ̀ николи́же вспѧ́ть ѡ҆брати́вый.

<red>Р</red>а́дꙋйсѧ, ст҃и́телю хрⷭ҇то́въ і҆ѡаса́фе, чꙋдотво́рче преди́вный.
