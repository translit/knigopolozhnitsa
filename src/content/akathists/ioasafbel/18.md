---
title: "І҆́косъ ѳ҃"
navigation:
  key: akathists-ioasafbel-18
  title: "І҆́косъ ѳ҃"
  parent: akathists-ioasafbel
  order: 18
type: "akathist"
---

## І҆́косъ ѳ҃:

<red>В</red>ѣті́й многовѣща́нныхъ па́че гла́съ наро́дный немо́лчнѡ сла́витъ тѧ̀, і҆ѡаса́фе блаже́нне. Тѣ́мже и҆ ны́нѣ прїимѝ похвалы̑ сїѧ̑ ѿ всѣ́хъ насъ, во ѹ҆миле́нїи серде́цъ къ тебѣ̀ зовꙋ́щихъ:

<red>Р</red>а́дꙋйсѧ, ꙗ҆́кѡ мл҃твы твоѧ̑ всенѡ́щныѧ бл҃года́ть бж҃їю на зе́млю низвожда́хꙋ. Ра́дꙋйсѧ, ꙗ҆́кѡ дні́е твоѝ многотрꙋ́днїи бл҃го цр҃кви и҆ лю́демъ приноша́хꙋ. Ра́дꙋйсѧ, ѡ҆ ѻ҆вца́хъ слове́сныхъ ста́да твоегѡ̀ па́стырское попече́нїе при́снѡ ꙗ҆влѧ́ѧй. Ра́дꙋйсѧ, чи́нъ цр҃ко́вный бл҃голѣ́пнѡ и҆справлѧ́ѧй. Ра́дꙋйсѧ, бра̑ни и҆ сва̑ры преще́нїемъ твои́мъ ѹ҆кроти́вый. Ра́дꙋйсѧ, ми́рномꙋ житїю̀ пресвѵ́теры и҆ дїа́коны наꙋчи́вый. Ра́дꙋйсѧ, ꙗ҆́кѡ въ тебѣ̀ но́вый сосꙋ́дъ бл҃года́ти ѿкры́сѧ. Ра́дꙋйсѧ, ꙗ҆́кѡ тобо́ю пеща́нскїй ѻ҆́бразъ бг҃омт҃ре ꙗ҆ви́сѧ. Ра́дꙋйсѧ, та̑инъ серде́чныхъ ꙗ҆́вное возвѣще́нїе. Ра́дꙋйсѧ, грѧдꙋ́щихъ ди́вное прозрѣ́нїе. Ра́дꙋйсѧ, завѣ́та є҆ѵⷢ҇льскагѡ вѣ́рный храни́телю. Ра́дꙋйсѧ, за́повѣдей цр҃ко́вныхъ нелицемѣ́рный блюсти́телю.

<red>Р</red>а́дꙋйсѧ, ст҃и́телю хрⷭ҇то́въ і҆ѡаса́фе, чꙋдотво́рче преди́вный.
