---
title: "Мл҃тва в҃"
navigation:
  key: akathists-alexijmech-27
  title: "Мл҃тва в҃"
  parent: akathists-alexijmech
  order: 27
type: "akathist"
---

## Мл҃тва в҃:

<versal>Ѽ</versal> всѣчтⷭ҇ый и҆ пребл҃же́нный ѻ҆́тче на́шъ а҆леѯі́е, ди́вный ста́рче моско́вскїй и҆ всеѧ̀ цр҃кви рѡссі́йскїѧ похвало̀ и҆ ра́дованїе. Ве́лїю любо́вь ко гдⷭ҇ꙋ и҆мѣ́ѧ, завѣ́ты є҆ѵⷢ҇льскїѧ непрело́жнѡ и҆спо́лнѧѧ, дꙋ́шꙋ твою̀ за па́ствꙋ полага́лъ є҆сѝ, ми́лꙋющимъ се́рдцемъ болѣ́зꙋѧ ѡ҆ всѣ́хъ, просѧ́щихъ твоеѧ̀ помо́щи. Прїимѝ ма́лое сїѐ моле́нїе на́ше, и҆ ꙗ҆́кѡ въ земно́мъ житїѝ твое́мъ ѿира́лъ є҆сѝ всѧ́кꙋ слезꙋ̀, ѡ҆блегча́лъ є҆сѝ всѧ́кꙋ ско́рбь, та́къ и҆ ны́нѣ, млⷭ҇рдый мл҃твенниче и҆ хода́таю на́шъ, возьмѝ тѧ́готы, болѣ́зи и҆ ско́рби на́ша, и҆спо́лни стра́ждꙋщаѧ сердца̀ ра́достїю, ѹ҆молѝ чл҃вѣколю́бца бг҃а ѡ҆ проще́нїи безчи́сленныхъ прегрѣше́нїй на́шихъ, да ѡ҆чи́стивъ дꙋ́шꙋ покаѧ́нїемъ, къ дѣ́ланїю до́бромꙋ пристꙋ́пимъ. Є҆́й, ста́рче бл҃гі́й, бꙋ́ди и҆ на́мъ па́стыремъ до́брымъ, наставлѧ́ѧ на стезю̀ сп҃се́нїѧ, да мл҃твами твои́ми безпоро́чнѡ прейде́мъ пꙋ́ть житїѧ̀ на́шегѡ и҆ ѻ҆брѧ́щемъ ѻ҆те́чество нбⷭ҇ное, и҆дѣ́же ты̀ со а҆́гг҃лы и҆ всѣ́ми ст҃ы́ми предстои́ши прⷭ҇то́лꙋ ст҃ы́ѧ трⷪ҇цы, сла́вѧще безнача́льнагѡ ѻ҆ц҃а̀ со є҆диноро́днымъ є҆гѡ̀ сн҃омъ и҆ прест҃ы́мъ, и҆ бл҃ги́мъ, и҆ животворѧ́щимъ є҆гѡ̀ дх҃омъ во вѣ́ки вѣкѡ́въ. <red>А҆</red>ми́нь.

{% illustration "small-ornaments/ornament-from-12th-century-armenian-gospel-crider", "small" %}
