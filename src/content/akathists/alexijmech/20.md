---
title: "І҆́косъ і҃"
navigation:
  key: akathists-alexijmech-20
  title: "І҆́косъ і҃"
  parent: akathists-alexijmech
  order: 20
type: "akathist"
---

## І҆́косъ і҃:

<red>С</red>тѣна̀ непоколеби́маѧ ѹ҆пова́нїѧ на гдⷭ҇а ꙗ҆ви́лсѧ є҆сѝ, ѻ҆́тче а҆леѯі́е, ꙗ҆́кѡ скала̀ крѣ́пкаѧ сокрꙋша́ѧ треволне́нїе жите́йское, малодꙋ́шїе и҆ ѹ҆ны́нїе въ дꙋ́шахъ люде́й, къ тебѣ̀ прибѣга́ющихъ и҆ съ любо́вїю зовꙋ́щихъ тѝ:

<red>Р</red>а́дꙋйсѧ, а҆дама́нте вѣ́ры несокрꙋши́мый. Ра́дꙋйсѧ, ѹ҆зрѣ́вшїй съ бг҃омо́льцы хра́ма пред̾ годи́ною бѣ́дствїй, ка́кѡ лїѧ́ше слє́зы бг҃омт҃рь на чꙋдотво́рнѣй і҆кѡ́нѣ є҆ѧ̀ ѳео́дѡровской. Ра́дꙋйсѧ, раздѣ́ливый съ наро́домъ рѡссі́йскимъ ско́рби, бг҃омъ низпосла́нные. Ра́дꙋйсѧ, гла́дъ и҆ хла́дъ прїѧ́вый ꙗ҆́кѡ наказа́нїе бж҃їе. Ра́дꙋйсѧ, зла́то въ горни́лѣ ско́рбей ѡ҆чи́щенное. Ра́дꙋйсѧ, наде́ждею на млⷭ҇рдїе бж҃їе стра́ждꙋщїѧ дꙋ́ши врачева́вый. Ра́дꙋйсѧ, помо́щниче ско́рый. Ра́дꙋйсѧ, призыва́ющимъ тѧ̀ въ ско́рбныхъ ѡ҆бстоѧ́нїѧхъ щи́тъ и҆ ѡ҆гражде́нїе.

<red>Р</red>а́дꙋйсѧ, првⷣный ста́рче а҆леѯі́е, ѹ҆тѣ́шителю бл҃гостный.
