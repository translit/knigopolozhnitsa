---
title: "І҆́косъ г҃"
navigation:
  key: akathists-alexijmech-6
  title: "І҆́косъ г҃"
  parent: akathists-alexijmech
  order: 6
type: "akathist"
---

## І҆́косъ г҃:

<red>И҆</red>мѣ́ѧ тща́нїе къ соверше́нїю слꙋ́жбъ цр҃ко́вныхъ, на кі́йждо де́нь слꙋже́нїе бж҃е́ственныѧ лїтꙋргі́и ѹ҆чини́лъ є҆сѝ и҆ къ покровꙋ̀ бг҃омт҃ри и҆ застꙋ́пничествꙋ ст҃и́телѧ нїкола́ѧ прибѣга́ѧ, ве́сь пꙋ́ть житїѧ̀ твоегѡ̀ мл҃твою̀ ѡ҆зари́лъ є҆сѝ. Сегѡ̀ ра́ди воспѣва́емъ тѧ̀ си́це:

<red>Р</red>а́дꙋйсѧ, слꙋжи́телю ѻ҆лтарѧ̀ ре́вностный. Ра́дꙋйсѧ, ꙗ҆́кѡ бо́дрствовалъ є҆сѝ въ мл҃твенномъ по́двизѣ непреста́ннѡ. Ра́дꙋйсѧ, въ бз҃ѣ̀ всѐ ѹ҆пова́нїе твоѐ полага́вый. Ра́дꙋйсѧ, въ до́лгихъ и҆спыта́нїѧхъ непоколеби́мъ пребы́вый. Ра́дꙋйсѧ, ꙗ҆́кѡ кре́стъ на пе́рси прїѧ́въ, сраспина́лъ є҆сѝ хрⷭ҇тꙋ̀ пло́ть свою̀ со страстьмѝ и҆ похотьмѝ. Ра́дꙋйсѧ, ꙗ҆́кѡ полꙋчи́въ є҆пїтрахи́ль на вы́ю свою̀, да́ры дх҃а ст҃а́гѡ неѡскꙋ́днѡ и҆сточа́лъ є҆сѝ. Ра́дꙋйсѧ, ꙗ҆́кѡ по́ѧсомъ препоѧ́савъ чре́сла своѧ̀, заꙋ́тро на ни́вы дѣ́ланїѧ гдⷭ҇нѧ и҆зше́лъ є҆сѝ. Ра́дꙋйсѧ, ꙗ҆́кѡ взѧ́всѧ за ра́ло хрⷭ҇то́во, не направлѧ́лъ є҆сѝ вспѧ́ть стопы̀ твоѧ̀.

<red>Р</red>а́дꙋйсѧ, првⷣный ста́рче а҆леѯі́е, ѹ҆тѣ́шителю бл҃гостный.
