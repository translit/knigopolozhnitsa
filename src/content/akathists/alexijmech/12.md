---
title: "І҆́косъ ѕ҃"
navigation:
  key: akathists-alexijmech-12
  title: "І҆́косъ ѕ҃"
  parent: akathists-alexijmech
  order: 12
type: "akathist"
---

## І҆́косъ ѕ҃:

<red>В</red>озсїѧ́лъ є҆сѝ въ первопресто́льнѣмъ гра́дѣ москвѣ̀ глаша́таемъ жи́зни невѣтша́ющїѧ, дре́внимъ ѻ҆тцє́мъ, въ пꙋсты́нѣхъ подвиза́вшимсѧ, ра́вный: лю́дємъ, въ сꙋетѣ̀ пребыва́ющимъ и҆ разли́чными ѕлоꙋчє́нїи прельща́емымъ, ѿкрыва́лъ є҆сѝ любо́вь, млⷭ҇рдїе и҆ пра́вдꙋ бж҃їю. Таково́мꙋ ѡ҆ тебѣ̀ произволе́нїю бж҃їю дивѧ́щесѧ, вопїе́мъ тѝ:

<red>Р</red>а́дꙋйсѧ, неꙋста́нный проповѣ́дниче любвѐ къ бг҃ꙋ и҆ бли́жнимъ. Ра́дꙋйсѧ, ꙗ҆́кѡ вслѣ́дъ за а҆пⷭ҇ломъ наставлѧ́лъ є҆сѝ дрꙋ́гъ дрꙋ́га тѧ́готы носи́ти. Ра́дꙋйсѧ, во гра́дѣ ꙗ҆́кѡ въ пꙋсты́ни живы́й. Ра́дꙋйсѧ, пꙋсты́ню гра́да бога́тствомъ сле́зъ твои́хъ ѡ҆роси́вый. Ра́дꙋйсѧ, ꙗ҆́кѡ пожи́лъ є҆сѝ въ мі́рѣ преми́рнѡ. Ра́дꙋйсѧ, ꙗ҆́кѡ и҆ на землѝ вы́нꙋ предстоѧ́лъ є҆сѝ хрⷭ҇тꙋ̀. Ра́дꙋйсѧ, ѡ҆жесточе́ннаѧ сердца̀ теплото́ю твоеѧ̀ любвѐ воздѣ́лавый. Ра́дꙋйсѧ, и҆ ны́нѣ помога́еши стра́ждꙋщимъ дꙋше́вный поко́й ѻ҆брѣта́ти.

<red>Р</red>а́дꙋйсѧ, првⷣный ста́рче а҆леѯі́е, ѹ҆тѣ́шителю бл҃гостный.
