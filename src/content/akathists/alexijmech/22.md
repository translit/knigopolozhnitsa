---
title: "І҆́косъ а҃і"
navigation:
  key: akathists-alexijmech-22
  title: "І҆́косъ а҃і"
  parent: akathists-alexijmech
  order: 22
type: "akathist"
---

## І҆́косъ а҃і:

<red>С</red>вѣтоза́рнымъ свѣти́льникомъ ꙗ҆ви́лсѧ є҆сѝ, да́рѡвъ бж҃їихъ и҆спо́лненъ и҆ ѹ҆множа́ѧй тала́нты, ꙗ҆́же дадѐ тебѣ̀ всѣ́хъ бг҃ъ. Въ житїѝ бо твое́мъ ꙗ҆влѧ́лъ є҆сѝ да́ры прозрѣ́нїѧ и҆ и҆сцѣле́нїѧ, подвиза́ѧ на́съ глаго́лати тебѣ̀ похвалы̀ сїѧ̀:

<red>Р</red>а́дꙋйсѧ, ꙗ҆́кѡ ѿ дѣ́тскихъ лѣ́тъ бы́лъ є҆сѝ гдⷭ҇ꙋ вѣ́рѣнъ. Ра́дꙋйсѧ, мно́гихъ дарова́нїй ѿ негѡ̀ сподо́бивыйсѧ. Ра́дꙋйсѧ, лꙋчꙋ̀ блгⷣти въ мі́рѣ ꙗ҆́вленный. Ра́дꙋйсѧ, ри́зами свѣ́та хрⷭ҇то́ва ѻ҆дѣѧ́нный. Ра́дꙋйсѧ, помогі́й ѻ҆брѣстѝ сы́на ѿча́ѧвшейсѧ ма́тери и҆з̾ гра́да тобо́льска, ю҆́же къ тебѣ̀ прпⷣбный серафі́мъ напра́ви. Ра́дꙋйсѧ, и҆ ны́нѣ въ трꙋ́дныхъ ѡ҆бстоѧ́нїѧхъ ѡ҆ на́съ къ бг҃ꙋ хода́таеши. Ра́дꙋйсѧ, прозорли́востїю и҆ чꙋдотворе́ньми лю́ди въ вѣ́рѣ стоѧ́ти ѹ҆тверди́вый. Ра́дꙋйсѧ, ѻ҆те́ческимъ попече́нїемъ и҆ мл҃твою̀ не и҆мѣ́вшїѧ вѣ́ры дꙋ́ши къ бг҃ꙋ ѡ҆брати́вый.

<red>Р</red>а́дꙋйсѧ, првⷣный ста́рче а҆леѯі́е, ѹ҆тѣ́шителю бл҃гостный.
