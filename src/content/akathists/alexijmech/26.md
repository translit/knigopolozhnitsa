---
title: "Мл҃тва а҃"
navigation:
  key: akathists-alexijmech-26
  title: "Мл҃тва а҃"
  parent: akathists-alexijmech
  order: 26
type: "akathist"
---

## Мл҃тва а҃:

<versal>К</versal>ъ тебѣ̀, ѽ првⷣный ѻ҆́тче а҆леѯі́е, мы̀, грѣ́шнїи и҆ недосто́йнїи, притека́емъ и҆ со ѹ҆миле́нїемъ взыва́емъ тѝ: при́зри ны́нѣ млⷭ҇тивнѡ съ высоты̀ ст҃ы́ѧ своеѧ̀ на ѻ҆те́чество на́ше и҆ на́съ, тѧ̀ прославлѧ́ющихъ. Прїѧ́вшїй въ житїѝ свое́мъ тѧготы̀ люде́й и҆ се́рдцемъ ми́лꙋющимъ понесы́й ско́рби и҆̀хъ, прїимѝ въ мл҃твенное твоѐ предста́тльство и҆ на́съ, грѣхѝ мно́гими ѡ҆бремене́нныхъ и҆ сꙋето́ю мі́ра сегѡ̀ ѹ҆трꙋжде́нныхъ. Въ тебѣ̀, ѽ ди́вный ста́рче, просла́висѧ гдⷭ҇ь, ꙗ҆ви́въ тѧ̀ та́инникомъ млⷭ҇ти бж҃їей. Тѧ̀ призыва́емъ неѿстꙋ́пнѡ: бꙋ́ди вра́чъ дꙋ́шамъ и҆ тѣлесе́мъ на́шимъ, ѹ҆ныва́ющимъ ѹ҆тѣ́шитель, малодꙋ́шнымъ дерзнове́нїе низпослѝ, помраче́нныхъ ѕло́бою всепроще́нїю наꙋчѝ, воздержа́нїю спосо́бствꙋй. Воспламенѝ, бл҃гі́й дѣ́лателю вїногра́да хрⷭ҇то́ва, хла́дные сердца̀ на́ша ре́вностїю слꙋже́нїѧ твоегѡ̀, наꙋчѝ мл҃твѣ непреста́нной и҆ дѣ́ѧтельной любвѣ̀ съ ѹ҆тѣсне́нїемъ себѣ̀ ра́ди бл҃га бли́жнихъ на́шихъ. Ѹ҆крѣпѝ мл҃твами твои́ми ча́да цр҃кви на́шеѧ, да поживе́мъ въ любвѣ̀ и҆ ми́рѣ, а҆ внѣ̀ ѡ҆гра́ды цр҃ковныѧ пребыва́ющїи да ѹ҆разꙋмѣ́ютъ хрⷭ҇то́вꙋ и҆́стинꙋ и҆ вкꙋ́пѣ съ на́ми просла́вѧтъ животворѧ́щꙋю и҆ нераздѣ́льнꙋю трⷪ҇цꙋ и҆ твоѐ млⷭ҇тивное предста́тльство во вѣ́ки вѣкѡ́въ. <red>А҆</red>ми́нь.
