---
title: "І҆́косъ а҃"
navigation:
  key: akathists-artemijverk-2
  title: "І҆́косъ а҃"
  parent: akathists-artemijverk
  order: 2
type: "akathist"
---

## І҆́косъ а҃:

<red>А҆́</red>гг҃льскїй нра́въ и҆ дꙋ́шꙋ непоро́чнꙋю и҆мѣ́ѧ ѿ ст҃ы́ѧ кꙋпе́ли кр҃ще́нїѧ, и҆збѣ́глъ є҆сѝ ѡ҆бы́чныхъ свѣ́та сегѡ̀ сꙋ́етствъ и҆ собла́знѡвъ, чꙋ́ждъ бы́лъ є҆сѝ претыка́нїй и҆ паде́нїй, вта́йнѣ чⷭ҇тымъ срⷣцемъ молѧ́сѧ къ є҆ди́номꙋ всеблаго́мꙋ бг҃ꙋ ми́лостивѡ взира́ющемꙋ на кро́ткихъ и҆ смире́нныхъ. Сегѡ̀ ра́ди є҆диногла́снѡ вопїе́мъ тѝ:

<red>Р</red>а́дꙋйсѧ, ме́ждꙋ человѣ́ки ди́вное ꙗ҆вле́нїе ст҃ы́ни. Ра́дꙋйсѧ, ѻ҆ц҃ꙋ̀ нбⷭ҇номꙋ возлю́бленный. Ра́дꙋйсѧ, сн҃ꙋ бж҃їю вожделѣ́нный. Ра́дꙋйсѧ, ст҃о́мꙋ дх҃ꙋ сосꙋ́де драгі́й и҆ чи́стый. Ра́дꙋйсѧ, цр҃и́цы нбⷭ҇ныѧ пла́менный почита́телю. Ра́дꙋйсѧ, ст҃ы́мъ а҆́гг҃лѡмъ и҆́стинный дрꙋ́же и҆ є҆динонра́вниче. Ра́дꙋйсѧ, пра́ведникѡмъ ст҃ы̑мъ всѣ̑мъ слико́вниче. Ра́дꙋйсѧ, цр҃кве хрⷭ҇то́вой ѹ҆краше́нїе. Ра́дꙋйсѧ, дѣ́лателю благі́й, въ ма́лѣ вѣ́рный, над̾ мно́гимъ поста́вленный. Ра́дꙋйсѧ, вше́дый въ ра́дость гдⷭ҇а твоегѡ̀. Ра́дꙋйсѧ, носѧ́й вѣне́цъ нетлѣ́нїѧ. Ра́дꙋйсѧ, просла́вленный ѿ гдⷭ҇а бг҃а дарова́нїемъ и҆сцѣле́нїй.

<red>Р</red>а́дꙋйсѧ, предста́телю на́шъ, а҆рте́мїе првⷣный.
