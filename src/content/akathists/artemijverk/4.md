---
title: "І҆́косъ в҃"
navigation:
  key: akathists-artemijverk-4
  title: "І҆́косъ в҃"
  parent: akathists-artemijverk
  order: 4
type: "akathist"
---

## І҆́косъ в҃:

<red>В</red>кꙋси́въ во мла́дости бл҃же́ннагѡ житїѧ̀ твоегѡ̀ сла́дость бжⷭ҇твенныѧ бл҃года́ти, чꙋ́ждый мїрскі́ѧ ѹ҆тѣ́хи ѻ҆трокѡ́въ, ты̀ бы́лъ є҆сѝ потае́нный се́рдца чл҃вѣ́къ въ нетлѣ́нномъ ѹ҆краше́нїи кро́ткагѡ и҆ молчали́вагѡ дꙋ́ха, є҆́же є҆́сть, по а҆пⷭ҇лꙋ, пред̾ бг҃омъ многоцѣ́нно. Прїимѝ ѹ҆́бѡ ѿ пѣвцє́въ твои́хъ хвалꙋ̀ сїю̀:

<red>Р</red>а́дꙋйсѧ, смире́ннагѡ и҆ бл҃года́тнагѡ ѻ҆́трочества хрⷭ҇то́ва подража́телю. Ра́дꙋйсѧ, бл҃года́ти бж҃їей храни́телю. Ра́дꙋйсѧ, роди́телей твои́хъ почита́телю. Ра́дꙋйсѧ, въ домꙋ̀ ѻ҆́ч҃емъ ѡ҆́бразъ кро́тости и҆ послꙋша́нїѧ. Ра́дꙋйсѧ, све́рстникѡвъ твои́хъ примѣ́ръ бл҃гонра́вїѧ. Ра́дꙋйсѧ, храни́телю чистоты̀ се́рдца. Ра́дꙋйсѧ, сокрꙋше́нїѧ серде́чнагѡ таи́нниче. Ра́дꙋйсѧ, прїѧ́тное бл҃гоꙋха́нїе дꙋхо́внагѡ ѹ҆миле́нїѧ. Ра́дꙋйсѧ, не прїи́мшїй и҆скꙋ́са мїрски́хъ сласте́й. Ра́дꙋйсѧ, ѿ грѣхо́вныхъ страсте́й свобо́дꙋ ѹ҆лꙋчи́вый. Ра́дꙋйсѧ, бл҃гоговѣ́йное ѻ҆троча̀, стѧжа́вшее дх҃а стра́ха бж҃їѧ. Ра́дꙋйсѧ, бг҃олюбе́зное ча́до, па́че жи́зни твоѧ̀ возлюби́вшее хрⷭ҇та̀ бг҃а.

<red>Р</red>а́дꙋйсѧ, предста́телю на́шъ, а҆рте́мїе првⷣный.
