---
title: "І҆́косъ в҃і"
navigation:
  key: akathists-artemijverk-24
  title: "І҆́косъ в҃і"
  parent: akathists-artemijverk
  order: 24
type: "akathist"
---

## І҆́косъ в҃і:

<red>П</red>ою́ще тебѣ̀ ны́нѣ, а҆́ще и҆ недостѡ́йныѧ, но ѹ҆сє́рдныѧ хвалы̑ бре́нными и҆ нечи́стыми ѹ҆сты̀, бл҃гоговѣ́йнѡ мо́лимъ тѧ̀, ст҃ы́й пра́ведный а҆рте́мїе: при́зри на мнѡ́гїѧ на́шѧ не́мѡщи дꙋшє́вныѧ и҆ тѣлє́сныѧ, и҆ пода́ждь на́мъ по́мощь къ соверше́нїю до́брыхъ дѣ́лъ, и҆ ко всегда́шнемꙋ прославле́нїю ст҃а́гѡ твоегѡ̀ и҆́мени, вопїю́щымъ тѝ:

<red>Р</red>а́дꙋйсѧ, во́ине цр҃ѧ̀ ца́рствꙋющихъ. Ра́дꙋйсѧ, слꙋго̀ гдⷭ҇а госпо́дствꙋющихъ. Ра́дꙋйсѧ, ра́бе вѣ́рный владѣ́ющагѡ всѧ́кимъ созда́нїемъ. Ра́дꙋйсѧ, вѣнча́нный вѣнце́мъ нетлѣ́нїѧ ѿ самагѡ̀ нетлѣ́ннагѡ бг҃а. Ра́дꙋйсѧ, ѹ҆краше́нный нетлѣ́нною дїади́мою црⷭ҇твїѧ хрⷭ҇то́ва. Ра́дꙋйсѧ, ѡ҆блече́нный въ блестѧ́щꙋю порфѵ́рꙋ за чистотꙋ̀ се́рдца и҆ неѕло́бїе. Ра́дꙋйсѧ, прїе́мый ѿ рꙋкѝ бж҃їѧ пе́рстень сыноположе́нїѧ. Ра́дꙋйсѧ, наслѣ́дниче нбⷭ҇нагѡ црⷭ҇твїѧ. Ра́дꙋйсѧ, предста́телю мо́щный, спобо́рствꙋѧй правосла́вномꙋ цр҃ю̀ на́шемꙋ на ра́тꙋющихъ. Ра́дꙋйсѧ, вождю̀, спосо́бствꙋѧй неви́димѡ во бране́хъ на́шемꙋ во́инствꙋ. Ра́дꙋйсѧ, защища́ѧй предѣ́лы на́шегѡ ѻ҆те́чествїѧ тве́рдымъ щито́мъ твоегѡ̀ покро́ва. Ра́дꙋйсѧ, спасе́нїѧ на́шегѡ споспѣ́шниче и҆ хода́таю твои́ми ко гдⷭ҇ꙋ бг҃ꙋ ѡ҆ на́съ грѣ́шныхъ мл҃твами.

<red>Р</red>а́дꙋйсѧ, предста́телю на́шъ, а҆рте́мїе првⷣный.
