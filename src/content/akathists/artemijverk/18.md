---
title: "І҆́косъ ѳ҃"
navigation:
  key: akathists-artemijverk-18
  title: "І҆́косъ ѳ҃"
  parent: akathists-artemijverk
  order: 18
type: "akathist"
---

## І҆́косъ ѳ҃:

<red>В</red>ѣті̑и многослове́снїи, не могꙋ́щїи ѹ҆смотрѣ́ти ѻ҆́комъ ра́зꙋма, ѡ҆мраче́ннагѡ го́рдостїю и҆ страстьмѝ, премꙋ́дрости тво́рческїѧ въ ѹ҆строе́нїи вселе́нныѧ, не мо́гꙋтъ ѹ҆разꙋмѣ́ти прославле́нїѧ моще́й ст҃а́гѡ ѹ҆го́дника бж҃їѧ. Мы́ же соверше́нною вѣ́рою въ простотѣ̀ се́рдца возглаша́емъ тебѣ̀, просла́вленный моли́твенниче на́шъ:

<red>Р</red>а́дꙋйсѧ, преда́вый вѣ̑рнымъ въ зало́гъ любвѐ нетлѣ̑нныѧ своѧ̑ мо́щи. Ра́дꙋйсѧ, ѹ҆вѣрѧ́ѧ на́съ въ и҆́стинѣ воскрⷭ҇нїѧ и҆ жи́зни вѣ́чныѧ. Ра́дꙋйсѧ, и҆спо́лнивый на себѣ̀ сло́во бж҃їе: храни́тъ гдⷭ҇ь всѧ̑ кѡ́сти пра́ведныхъ. Ра́дꙋйсѧ, ѹ҆тверди́вый и҆сполне́нїемъ сло́во хрⷭ҇та̀ бг҃а: вла́съ главы̀ ва́шеѧ не поги́бнетъ. Ра́дꙋйсѧ, съ че́стїю принесе́нный и҆з̾ де́бри въ правосла́вный хра́мъ длѧ ѻ҆́бщагѡ чествова́нїѧ и҆ поклоне́нїѧ. Ра́дꙋйсѧ, свидѣ́тельствꙋемый ѿ гдⷭ҇а бг҃а да́ромъ чꙋдотворе́нїй. Ра́дꙋйсѧ, ꙗ҆́кѡ чи́стаѧ ра́ка ст҃ы́хъ моще́й, и҆ ны́нѣ привлека́етъ сердца̀ ѡ҆бѣ́тныхъ страннолю́бцєвъ на поклоне́нїе тебѣ̀. Ра́дꙋйсѧ, ꙗ҆ви́вый и҆́стинꙋ слове́съ писа́нїѧ: въ па́мѧть вѣ́чнꙋю бꙋ́детъ првⷣникъ, и҆ првⷣникъ ꙗ҆́кѡ фі́нїѯъ процвѣте́тъ, и҆ ꙗ҆́кѡ ке́дръ и҆́же въ лїва́нѣ ѹ҆мно́житсѧ. Ра́дꙋйсѧ, загражда́ѧй ѹ҆ста̀ прерєка́ющаѧ. Ра́дꙋйсѧ, ѡ҆бꙋздова́ѧй ѧ҆зы́къ невѣ́рїѧ и҆ хꙋлы̀. Ра́дꙋйсѧ, смирѧ́ѧй горды́ню дерза́ющымъ на ст҃ы́ню. Ра́дꙋйсѧ, ра́зꙋмъ кичли́вый плѣнѧ́ѧй въ послꙋша́нїе хрⷭ҇то́вой вѣ́ры. Ра́дꙋйсѧ, въ дꙋ́сѣ блаже́нныѧ простоты̀ и҆ неѕло́бїѧ дости́гнꙋвый нб҃а.

<red>Р</red>а́дꙋйсѧ, предста́телю на́шъ, а҆рте́мїе првⷣный.
