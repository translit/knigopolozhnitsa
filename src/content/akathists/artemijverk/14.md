---
title: "І҆́косъ з҃"
navigation:
  key: akathists-artemijverk-14
  title: "І҆́косъ з҃"
  parent: akathists-artemijverk
  order: 14
type: "akathist"
---

## І҆́косъ з҃:

<red>Д</red>и́вно бы́сть твоѐ призва́нїе въ нбⷭ҇ный і҆ерⷭ҇ли́мъ. Ѿ земна́гѡ бо трꙋда̀ на ло́но а҆враа́мово, и҆ ѿ малолю́днагѡ мѣ́ста въ премі́рнꙋю сла́вꙋ вели́чественнѡ пренесена̀ бы́сть бл҃же́ннаѧ дꙋша̀ твоѧ̀, пра́ведне а҆рте́мїе, воздꙋ́хꙋ шꙋмѧ́щꙋ, громѡ́мъ и҆ мо́лнїѧмъ свирѣпѣ́ющымъ, и҆ вода́мъ ѿ движе́нїѧ вѣ́тра, ꙗ҆́кѡ рꙋка́ми, пле́щꙋщымъ. Тѣ́мже и҆ мы̀ ликꙋ́юще, воспое́мъ:

<red>Р</red>а́дꙋйсѧ, но́вый ѡ҆ на́съ къ бг҃ꙋ предста́телю. Ра́дꙋйсѧ, въ вѣ́чный покро́въ приснодѣ́вствꙋющїѧ цр҃и́цы вше́дый. Ра́дꙋйсѧ, а҆́гг҃лѡмъ собесѣ́дниче. Ра́дꙋйсѧ, раѧ̀ нбⷭ҇нагѡ жи́телю. Ра́дꙋйсѧ, безстра́стїѧ наслѣ́дниче пра́ведный. Ра́дꙋйсѧ, свѣдѣ́телю на́мъ жи́зни безсме́ртныѧ. Ра́дꙋйсѧ, и҆збѣжа́вый воздꙋ́шныхъ и҆стѧза́телей, пораже́нныхъ стрѣла́ми мо́лнїй при твое́мъ ѿше́ствїи на нб҃о. Ра́дꙋйсѧ, не ѹ҆́зрѣвшїй ме́рзкихъ де́монскихъ зра́кѡвъ. Ра́дꙋйсѧ, ра́йскаѧ вѣ́тве, бл҃гоꙋха́нїемъ веселѧ́щаѧ. Ра́дꙋйсѧ, благово́ннаѧ є҆де́мскаѧ ро́зо, дꙋ́шы на́шѧ бл҃гоꙋха́ющаѧ. Ра́дꙋйсѧ, прекра́сный гро́зде, на трапе́зѣ царе́вой положе́нный. Ра́дꙋйсѧ, те́плый на́шъ мл҃твенниче.

<red>Р</red>а́дꙋйсѧ, предста́телю на́шъ, а҆рте́мїе првⷣный.
