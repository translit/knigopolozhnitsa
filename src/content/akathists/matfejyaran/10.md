---
title: "І҆́косъ є҃"
navigation:
  key: akathists-matfejyaran-10
  title: "І҆́косъ є҃"
  parent: akathists-matfejyaran
  order: 10
type: "akathist"
---

## І҆́косъ є҃:

<red>В</red>ѣ́дꙋще бг҃оꙋго́днꙋю мл҃твꙋ твою̀, и҆з̾ градѡ́въ и҆ ве́сей во мно́жествѣ стека́хꙋсѧ къ тебѣ̀ лю́дїе бж҃їи, наꙋче́нїѧ ра́ди дꙋхо́внагѡ, и҆ ни є҆ди́нъ неꙋтѣ́шенъ ѿи́де ѿ тебє̀, ѻ҆́тче матѳе́е, и҆ на́съ не лишѝ воды̀ живы́ѧ, ѿ тебє̀ и҆сте́кшїѧ, да и҆ мы̀ въ ра́дости возглаго́лемъ тѝ сицєва́ѧ:

<red>Р</red>а́дꙋйсѧ, вмѣсти́лище добродѣ́телей дх҃о́вныхъ. Ра́дꙋйсѧ, и҆звѣ́стное ѡ҆ лю́дехъ попече́нїе. Ра́дꙋйсѧ, вкꙋ́пѣ со всѣ́ми ст҃ы́ми землѝ вѧ́тскїѧ возносѧ́й бл҃гомѡ́щныѧ мл҃твы ко хрⷭ҇тꙋ̀. Ра́дꙋйсѧ, ꙗ҆́кѡ ѻ҆те́цъ чадолюби́вый млⷭ҇тивнѡ назира́ѧй ча̑да твоѧ̑ дꙋхѡ́внаѧ. Ра́дꙋйсѧ, а҆гг҃лонра́вный человѣ́че. Ра́дꙋйсѧ, безпомо́щныхъ ско́рый помо́щниче. Ра́дꙋйсѧ, всѣ́хъ ст҃ы́хъ при́сный дрꙋ́же. Ра́дꙋйсѧ, ско́рый пред̾ бг҃омъ хода́таю.

<red>Р</red>а́дꙋйсѧ, прпⷣбне ѻ҆́тче на́шъ матѳе́е, ꙗ҆ра́нскїй чꙋдотво́рче.
