---
title: "Мл҃тва г҃"
navigation:
  key: akathists-matfejyaran-28
  title: "Мл҃тва г҃"
  parent: akathists-matfejyaran
  order: 28
type: "akathist"
---

## Мл҃тва г҃:

<versal>Ѽ</versal> прпⷣбне ѻ҆́тче на́шъ матѳе́е, ꙗ҆ра́нскїй чꙋдотво́рче! Ѿ ю҆́ности твоеѧ̀ всѣ́мъ се́рдцемъ хрⷭ҇та̀ возлюби́вый, и҆спо́лненный дх҃а вѣ́ры и҆ бл҃гоче́стїѧ, невозвра́тнымъ жела́нїемъ томꙋ̀ є҆ди́номꙋ послѣ́довалъ є҆сѝ, се́рдцемъ смире́ннымъ всѧ̑ за́пѡвѣди гдⷭ҇ни и҆сполнѧ́ѧ. Ты̀ ѡ҆́бразъ а҆́гг҃льскагѡ житїѧ̀ прїѧ́лъ є҆сѝ, нелѣ́ностнѡ подвиза́ѧсѧ въ постѣ̀, бдѣ́нїи и҆ мл҃твѣ, возше́лъ є҆сѝ на высотꙋ̀ добродѣ́телей, воспрїе́мъ ѿ всеще́драгѡ бг҃а мно́жество бл҃года́тныхъ дарѡ́въ дх҃о́вныхъ. Да́ръ прозорли́вости, да́ръ недꙋ́гѡвъ дꙋше́вныхъ и҆ тѣле́сныхъ врачева́нїѧ є҆щѐ ѻ҆би́льнѡ въ тебѣ̀ ꙗ҆ви́сѧ. Мнѡ́гимъ бы́лъ є҆сѝ до́брый наста́вникъ и҆ ѹ҆тѣ́шитель, па́стырь и҆ мл҃твенникъ. Во дни̑ ско́рби и҆ лю́тагѡ гоне́нїѧ ѿ безбо́жныхъ, во дни̑ нестрое́нїѧ и҆ смꙋ́ты ты̀, ꙗ҆́кѡ ѕвѣзда̀ свѣтоза́рнаѧ въ нощѝ, правосла̑внымъ лю́демъ вѣ́рный пꙋ́ть сп҃се́нїѧ ѡ҆зари́лъ є҆сѝ, па́стырей въ по́двизѣ и҆сповѣ́дничества и҆ мч҃нчества ѹ҆твержда́ѧ, мона́шествꙋющихъ непрело́жнѡ слѣ́довати за́повѣдемъ хрⷭ҇то́вымъ наꙋча́ѧ, мно́жество вѣ́рныхъ ча̑дъ цр҃кве на́шеѧ ѹ҆тѣша́ѧ и҆ вразꙋмлѧ́ѧ. Са́мъ же гонє́нїѧ, скѡ́рби и҆ болѣ̑зни претерпѣ́въ, ны́нѣ ѻ҆ч҃ества нбⷭ҇нагѡ дости́глъ є҆сѝ, по преставле́нїи твое́мъ дꙋ́хомъ ѿ на́съ не ѿлꙋча́ѧсѧ, ѻ҆би́льнѡ бл҃года́тнꙋю по́мощь подава́ѧ всѣ̑мъ съ вѣ́рою и҆ любо́вїю притека́ющымъ къ тебѣ̀. Тѣ́мже смире́ннѡ мо́лимъ тѧ̀, прпⷣбне ѻ҆́тче на́шъ матѳе́е, ны́нѣ вкꙋ́пѣ съ прпⷣбными трѵ́фѡномъ, леѡні́домъ, стефа́номъ, бл҃же́ннымъ проко́пїемъ и҆ всѣ́ми ст҃ы́ми землѝ вѧ́тскїѧ, вознесѝ твоѧ̑ бл҃гомѡ́щныѧ мл҃твы ко хрⷭ҇тꙋ̀ сп҃сꙋ на́шемꙋ и҆ и҆спросѝ ѹ҆ негѡ̀ вѣ́ры правосла́вныѧ ѹ҆твержде́нїе, па́стырємъ ре́вности, мона́шествꙋющымъ въ по́двизѣхъ бл҃ги́хъ нелѣ́ностнѡ подвиза́тисѧ, всѣ̑мъ же хрⷭ҇тїа́нѡмъ бл҃гочести́вагѡ и҆ добродѣ́тельнагѡ жи́тельства. Наꙋчѝ на́съ все́ю дꙋше́ю и҆ се́рдцемъ возноси́ти пречтⷭ҇но́е, великолѣ́пое и҆́мѧ гдⷭ҇а на́шегѡ і҆и҃са хрⷭ҇та̀, є҆го́же возлюби́лъ є҆сѝ, съ ни́мже прославлѧ́юще безнача́льнаго є҆гѡ̀ ѻ҆ц҃а̀ и҆ всест҃а́го дх҃а, ны́нѣ и҆ при́снѡ, и҆ во вѣ́ки вѣкѡ́въ. <red>А҆</red>ми́нь.

{% illustration "small-ornaments/medallion-lukovich", "small" %}
