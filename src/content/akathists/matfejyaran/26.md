---
title: "Мл҃тва а҃"
navigation:
  key: akathists-matfejyaran-26
  title: "Мл҃тва а҃"
  parent: akathists-matfejyaran
  order: 26
type: "akathist"
---

## Мл҃тва а҃:

<versal>Ѽ</versal> бж҃е́ственныѧ бл҃года́ти до́брый и҆ кра́сный сосꙋ́де, прпⷣбне ѻ҆́тче матѳе́е! Къ тебѣ̀ мы̀ грѣ́шнїи и҆ смире́нїи мл҃твеннѡ прибѣга́емъ и҆ и҆з̾ глꙋбины̀ се́рдца взыва́емъ: при́зри на ны̀ и҆ ѹ҆молѝ чл҃вѣколю́бца бг҃а, да не ѡ҆сꙋ́дитъ на́съ по беззако́нїємъ на́шымъ, но да сотвори́тъ съ на́ми по вели́цѣй свое́й млⷭ҇ти. Сохранѝ на́съ твои́мъ застꙋпле́нїемъ ѿ ѡ҆блежа́щагѡ ны̀ сꙋемꙋ́дрїѧ и҆ неправовѣ́рїѧ и҆ ꙗ҆́кѡ па́стырь до́брый ѹ҆пасѝ заблꙋ́ждшыѧ ѻ҆́вцы ста́да хрⷭ҇то́ва и҆ во дво́ры гдⷭ҇ни си́хъ вселѝ. Ѡ҆градѝ на́съ ѿ собла́знѡвъ, є҆ресе́й и҆ раско́лѡвъ и҆ наста́ви тве́рдѡ въ вѣ́рѣ правосла́внѣй подвиза́тисѧ. Сохранѝ зе́млю вѧ́тскꙋю и҆ всѧ̑ вє́си и҆ гра́ды рѡссі̑йскїѧ неврєди́мы ѿ всѧ́кагѡ ѕла̀. Ѹ҆молѝ гдⷭ҇а, да низпосле́тъ на́мъ ти́хое и҆ бг҃оꙋго́дное житїѐ, ѹ҆врачꙋ́етъ свое́ю бл҃гостїю на́шѧ болѣ̑зни дꙋшє́вныѧ и҆ тѣлє́сныѧ, согрѣ́етъ сердца̀ на̑ша любо́вїю дрꙋ́гъ ко дрꙋ́гꙋ и҆ сотвори́тъ ны̀ братолюби̑вы и҆ є҆диномы́слєнны. При́зри на всѣ́хъ съ вѣ́рою къ тебѣ̀ притека́ющихъ и҆ просѧ́щихъ ѹ҆ тебє̀ вєли́кїѧ и҆ бѡга́тыѧ млⷭ҇ти. Да сподо́битъ гдⷭ҇ь чⷭ҇тнѡ пра́зднꙋющихъ ст҃ꙋ́ю па́мѧть твою̀ грѣхѡ́въ ѡ҆ставле́нїѧ, да и҆ мы̀ всѝ съ тобо́ю просла́вимъ всест҃о́е и҆́мѧ ѻ҆ц҃а̀, и҆ сн҃а, и҆ ст҃а́гѡ дх҃а, во вѣ́ки вѣкѡ́въ. <red>А҆</red>ми́нь.
