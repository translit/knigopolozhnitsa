---
title: "Мл҃тва в҃"
navigation:
  key: akathists-matfejyaran-27
  title: "Мл҃тва в҃"
  parent: akathists-matfejyaran
  order: 27
type: "akathist"
---

## Мл҃тва в҃:

<versal data-diacritics="true">Ꙗ҆́</versal>кѡ ѳѷмїа́мъ бл҃гоꙋха́нный, бг҃ови возжже́нный, сꙋ́ть ст҃ы̑ѧ мѡ́щи твоѧ̑, прпⷣбне ѻ҆́тче матѳе́е. Воне́ю сла́дкою всѣ́хъ вѣ́рныхъ сердца̀ наполнѧ́еши, къ мл҃твѣ и҆ бл҃гоꙋгожде́нїю гдⷭ҇еви и҆ бли̑жнимъ на ра́дость сп҃се́нїѧ воздвиза́еши. Приходѧ́щїи же къ ра́цѣ твое́й ѡ҆сщ҃а́ютсѧ, дх҃о́внымъ мѵ́ромъ помазꙋ́ютсѧ, ѿ бѣ́дъ и҆ напа́стей и҆збавлѧ́ютсѧ. Ѽ, прпⷣбне ѻ҆́тче, смире́ннѡ припа́даемъ ко ст҃ы́мъ моще́мъ твои̑мъ и҆ вопїе́мъ тѝ: молѝ влⷣкꙋ хрⷭ҇та̀, млⷭ҇ть ѡ҆брѣстѝ на́мъ въ де́нь послѣ́днѧгѡ и҆спыта́нїѧ сꙋ́днагѡ и҆ сподо́би на́съ со всѣ́ми ст҃ы́ми сла́вити, восхвалѧ́ти и҆ велича́ти чл҃вѣколю́бца бг҃а, ѻ҆ц҃а̀, и҆ сн҃а, и҆ ст҃а́го дх҃а, во вѣ́ки вѣкѡ́въ. <red>А҆</red>ми́нь.
