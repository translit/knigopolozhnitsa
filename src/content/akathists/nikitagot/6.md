---
title: "І҆́косъ г҃"
navigation:
  key: akathists-nikitagot-6
  title: "І҆́косъ г҃"
  parent: akathists-nikitagot
  order: 6
type: "akathist"
---

## І҆́косъ г҃:

<red>И҆</red>мѣ́ѧй ве́лїю ѡ҆ хрⷭ҇тѣ̀ крѣ́пость, вре́менныѧ мꙋ́ки, мꙋчи́телемъ тебѣ̀ налага́емыѧ, нїки́то премꙋ́дре, ни во что́же вмѣни́лъ є҆сѝ и҆ ра́дꙋѧсѧ во ѻ҆́гнь вше́лъ є҆сѝ: во ѻ҆гнѝ бо, ꙗ҆́кѡ въ цвѣ́тницѣ, сла́вꙋ бж҃їю воспѣ́лъ є҆сѝ. Тѣ́мже и҆ мы́ тѧ̑ сла́вимъ и҆ воспѣва́емъ гла́сы таковы́ми:

<red>Р</red>а́дꙋйсѧ, страстоте́рпче хрⷭ҇то́въ, въ чꙋдесѣ́хъ преди́вный. Ра́дꙋйсѧ, во ѻ҆гнѝ сме́рть вкꙋси́вый и҆ не ѡ҆пале́нъ пребы́вый. Ра́дꙋйсѧ, а҆ѳана́риха и҆ клевре́ты є҆гѡ̀ си́мъ ѹ҆диви́вый. Ра́дꙋйсѧ, всѧ̀ вѣ́рныѧ ѹ҆тѣ́шивый. Ра́дꙋйсѧ, всѣ́мъ ѡ҆ гдⷭ҇ѣ терпѧ́щимъ ѹ҆твержде́нїе. Ра́дꙋйсѧ, лѣни́вымъ и҆ слабодꙋ́шнымъ ѡ҆бличе́нїе. Ра́дꙋйсѧ, чꙋдесы̀ мно́гими по сме́рти просла́вленный. Ра́дꙋйсѧ, бл҃года́ть цѣле́бнꙋю ѿ гдⷭ҇а прїе́мый. Ра́дꙋйсѧ, го́тѳскїѧ страны̀ сла́во и҆ похвало̀. Ра́дꙋйсѧ, цр҃кви ст҃ы́ѧ ра́дованїе и҆ ѹ҆тѣше́нїе. Ра́дꙋйсѧ, ст҃ы́й предста́телю и҆ моли́твенниче на́шъ ко гдⷭ҇ꙋ. Ра́дꙋйсѧ, ѻ҆би́тели сеѧ̀ ст҃ы́ѧ при́сный застꙋ́пниче. Ра́дꙋйсѧ, во́ине і҆и҃совъ добропобѣ́дный. Ра́дꙋйсѧ, люби́миче є҆гѡ̀ прїи́скреннїй.

<red>Р</red>а́дꙋйсѧ, великомꙋ́чениче и҆ чꙋдотво́рче нїки́то.
