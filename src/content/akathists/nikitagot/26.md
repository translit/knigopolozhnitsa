---
title: "Мл҃тва"
navigation:
  key: akathists-nikitagot-26
  title: "Мл҃тва"
  parent: akathists-nikitagot
  order: 26
type: "akathist"
---

## Мл҃тва:

<versal>Ѽ</versal> вели́кїй страстоте́рпче хрⷭ҇то́въ и҆ чꙋдотво́рче великомꙋ́чениче нїки́то! Припа́дающе къ ст҃о́мꙋ и҆ чꙋдотво́рномꙋ ѻ҆́бразꙋ твоемꙋ̀, по́двиги же и҆ чꙋдеса̀ твоѧ̀ и҆ мно́гое сострада́нїе твоѐ къ лю́демъ прославлѧ́юще, мо́лимъ тѧ̀ прилѣ́жнѡ: ꙗ҆вѝ на́мъ, смире́ннымъ и҆ грѣ́шнымъ, ст҃о́е и҆ многомо́щное твоѐ застꙋпле́нїе, сѐ бо грѣ́хъ ра́ди на́шихъ не и҆́мамы свобо́ды ча́дъ бж҃їихъ, є҆́же ѡ҆ потре́бахъ на́шихъ гдⷭ҇а и҆ влⷣкꙋ на́шегѡ дерзнове́ннѡ проси́ти, но тебѐ моли́твенника къ немꙋ̀ бл҃гопрїѧ́тнагѡ предлага́емъ и҆ ѡ҆ твое́мъ предста́тельствѣ взыва́емъ, и҆спросѝ на́мъ ѹ҆ гдⷭ҇а бл҃гопотре́бныѧ да́ры дꙋша́мъ и҆ тѣлесе́мъ на́шимъ, вѣ́рꙋ пра́вꙋю, спасе́нїѧ наде́ждꙋ несꙋмнѣ́ннꙋю, любо́вь же ко всѣ́мъ нелицемѣ́рнꙋю, во и҆скꙋше́нїихъ мꙋ́жество, въ ѕлострада́нїихъ терпѣ́нїе, въ моли́твахъ постоѧ́нство, дꙋ́шъ и҆ тѣле́съ здра́вїе, землѝ плодоно́сїе, воздꙋ́ха бл҃горастворе́нїе, жите́йскихъ потре́бъ дово́льство, ми́рное и҆ бл҃гоче́стное на землѝ житїѐ, хрⷭ҇тїа́нскꙋю житїѧ̀ кончи́нꙋ и҆ до́брый ѿвѣ́тъ на стра́шнѣмъ сꙋди́щѣ хрⷭ҇то́вѣмъ. Мо́лимъ тѧ̀, страстоте́рпче хрⷭ҇то́въ, моли́сѧ гдⷭ҇еви: стра́ждꙋщꙋю странꙋ̀ рѡссі́йскꙋю ѿ лю́тыхъ безбо́жникъ и҆ вла́сти и҆̀хъ гдⷭ҇ь да свободи́тъ, и҆ да возста́витъ престо́лъ правосла́вныхъ царе́й: вѣ́рныхъ рабѡ́въ твои́хъ, въ ско́рби и҆ печа́ли де́нь и҆ но́щь вопїю́щихъ къ тебѣ̀, многоболѣ́зный во́пль да ѹ҆слы́шитъ, и҆ да и҆зведе́тъ ѿ поги́бели живо́тъ на́шъ: всѣ́мъ же лю́демъ правосла́внымъ ꙗ҆вѝ твоѐ ст҃о́е застꙋпле́нїе: болѧ́щїѧ и҆сцѣлѝ, скорбѧ́щїѧ ѹ҆тѣ́ши, бѣ́дствꙋющимъ помозѝ. Є҆́й, ѹ҆го́дниче бж҃їй и҆ мꙋ́чениче долготерпѣли́вый! Не забꙋ́ди ст҃ꙋ́ю ѻ҆би́тель твою̀ и҆ всѧ̀ живꙋ́щїѧ въ не́й и҆ подвиза́ющїѧсѧ и҆́нокини же и҆ мїрскі́ѧ, но поспѣшѝ и҆́мъ въ смире́нїи и҆ терпѣ́нїи носи́ти и҆́го хрⷭ҇то́во и҆ ѿ всѧ́кихъ бѣ́дъ и҆ и҆скꙋше́нїй ми́лостивнѣ и҆зба́ви. Всѣ́хъ ѹ҆́бѡ на́съ приведѝ въ ти́хое приста́нище сп҃се́нїѧ и҆ наслѣ́дники сподо́би бы́ти пресвѣ́тлагѡ црⷭ҇твїѧ хрⷭ҇то́ва ст҃ы́ми твои́ми моли́твами, да сла́вимъ и҆ пое́мъ вели́кїѧ щедро́ты ѻ҆ц҃а̀ и҆ сн҃а и҆ ст҃а́гѡ дх҃а, въ трⷪ҇цѣ сла́вимагѡ и҆ покланѧ́емагѡ бг҃а, и҆ твоѐ ст҃о́е застꙋпле́нїе во вѣ́ки вѣкѡ́въ. <red>А҆</red>ми́нь.

{% illustration "small-ornaments/ornament-from-12th-century-armenian-gospel-crider", "small" %}
