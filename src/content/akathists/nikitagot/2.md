---
title: "І҆́косъ а҃"
navigation:
  key: akathists-nikitagot-2
  title: "І҆́косъ а҃"
  parent: akathists-nikitagot
  order: 2
type: "akathist"
---

## І҆́косъ а҃:

<red>А҆́</red>гг҃льски на землѝ пожи́въ, побѣ́ды тезоимени́те великомꙋ́чениче нїки́то, ты̀ ꙗ҆́кѡ а҆́гг҃лъ бл҃гі́й въ странѣ̀ го́тѳстѣй просїѧ́лъ є҆сѝ, вѣ́рꙋ хрⷭ҇то́вꙋ лю́демъ, тмо́ю невѣ́рїѧ помраче́ннымъ проповѣ́дꙋѧ, тѣ́мже а҆пⷭ҇лѡмъ ра́вный дѣѧ́нїи твои́ми показа́лсѧ є҆сѝ. Мы́ же по до́лгꙋ тѧ̑, ꙗ҆́кѡ проповѣ́дника хрⷭ҇то́ва, ѹ҆блажа́емъ, со ѹ҆миле́нїемъ зовꙋ́ще тѝ си́це:

<red>Р</red>а́дꙋйсѧ, бл҃говѣ́стниче є҆ѵⷢ҇льскїѧ и҆́стины. Ра́дꙋйсѧ, ꙗ҆зы́ческое нече́стїе попра́вый. Ра́дꙋйсѧ, вѣ́рꙋ хрⷭ҇то́вꙋ возлюби́вый. Ра́дꙋйсѧ, странꙋ̀ го́тѳскꙋю дꙋхо́внѡ просвѣти́вый. Ра́дꙋйсѧ, дїа́вола и҆ слꙋгѝ є҆гѡ̀ ѡ҆бличи́вый. Ра́дꙋйсѧ, по и҆́мени твоемꙋ̀ тѣ́хъ побѣдоно́снѡ низложи́вый. Ра́дꙋйсѧ, да́же до кро́ве во и҆сповѣ́данїи хрⷭ҇то́вѣ послꙋжи́вый. Ра́дꙋйсѧ, мꙋче́нїѧ многови́днаѧ за хрⷭ҇та̀ до́блестнѡ претерпѣ́вый. Ра́дꙋйсѧ, ѻ҆гне́мъ всесожже́нный и҆ во ѻ҆би́тели ра́йскїѧ вознесе́нный. Ра́дꙋйсѧ, же́ртва непоро́чнаѧ трⷪ҇цѣ ст҃ѣ́й ꙗ҆ви́выйсѧ. Ра́дꙋйсѧ, сто́лпе крѣ́пкїй ст҃ы́ѧ цр҃кве. Ра́дꙋйсѧ, красото̀ и҆ ѡ҆снова́нїе вѣ́ры хрⷭ҇то́вы.

<red>Р</red>а́дꙋйсѧ, великомꙋ́чениче и҆ чꙋдотво́рче нїки́то.
