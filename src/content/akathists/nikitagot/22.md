---
title: "І҆́косъ а҃і"
navigation:
  key: akathists-nikitagot-22
  title: "І҆́косъ а҃і"
  parent: akathists-nikitagot
  order: 22
type: "akathist"
---

## І҆́косъ а҃і:

<red>С</red>вѣтоза́рный свѣти́льникъ и҆ преди́вный чꙋдотво́рецъ великомꙋ́ченикъ нїки́та ꙗ҆ви́сѧ, то́й бо ѿ лѣ́тъ дре́внихъ ѻ҆те́чествїе на́ше и҆ ѻ҆би́тель на́шꙋ свои́ми моли́твами и҆ щедро́тами не ѡ҆ставлѧ́етъ, но ꙗ҆́кѡ побѣди́тель, всѧ̑ врагѝ на́ша ви́димыѧ же и҆ неви́димыѧ ѻ҆тража́етъ и҆ бл҃гоче́стнѡ въ ми́рѣ жи́ти на́съ ѹ҆строѧ́етъ. Тѣ́мже и҆ ѿ на́съ, ѹ҆го́дниче бж҃їй, сїѐ бл҃года́рное славосло́вїе прїимѝ:

<red>Р</red>а́дꙋйсѧ, вели́кїй на́шъ предста́телю. Ра́дꙋйсѧ, на́шихъ врагѡ́въ неви́димыхъ побѣди́телю. Ра́дꙋйсѧ, преѻблада́ти и҆́мъ над̾ на́ми не попꙋща́ѧй. Ра́дꙋйсѧ, всѧ̑ ко́зни и҆̀хъ, а҆́ки паꙋчи́нꙋ, расторга́ѧй. Ра́дꙋйсѧ, и҆ въ ча́съ сме́ртный лю́бѧщихъ и҆ чтꙋ́щихъ тѧ̀ не ѡ҆ставлѧ́ѧй. Ра́дꙋйсѧ, ѿ наси́лїѧ дїа́вольскагѡ и҆̀хъ мо́щнѡ сохранѧ́ѧй. Ра́дꙋйсѧ, ѡ҆ сп҃се́нїи на́шемъ бг҃а вы́нꙋ ѹ҆молѧ́ѧй. Ра́дꙋйсѧ, на мыта́рствахъ воздꙋ́шныхъ вѣ́рнымъ по́мощь твою̀ ꙗ҆влѧ́ѧй. Ра́дꙋйсѧ, и҆ на землѝ недꙋ́гѡвъ лю́тыхъ прогони́телю. Ра́дꙋйсѧ, болѣ́зней неисцѣли́мыхъ цѣли́телю. Ра́дꙋйсѧ, безнаде́жныхъ наде́ждо. Ра́дꙋйсѧ, хрⷭ҇тїа́нъ похвало̀.

<red>Р</red>а́дꙋйсѧ, великомꙋ́чениче и҆ чꙋдотво́рче нїки́то.
