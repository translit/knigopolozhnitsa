---
title: "І҆́косъ ѳ҃"
navigation:
  key: akathists-nikitagot-18
  title: "І҆́косъ ѳ҃"
  parent: akathists-nikitagot
  order: 18
type: "akathist"
---

## І҆́косъ ѳ҃:

<red>В</red>ѣті́йство на́ше не довлѣ́етъ просла́вити тѧ̀ по достоѧ́нїю, великомꙋ́чениче хрⷭ҇то́въ нїки́то, ѻ҆ба́че ты̀, ꙗ҆́кѡ бл҃гі́й и҆ ми́лостивый подража́тель хрⷭ҇то́въ, не возгнꙋша́йсѧ на́шихъ ѹ҆бо́гихъ пѣсноглаше́нїй, но прїимѝ сїѧ̀ въ бл҃гѡ, произволе́нїѧ серде́цъ на́шихъ вѣ́дый, и҆ неѿстꙋ́пенъ бꙋ́ди на́мъ помо́щникъ, всѧ̑ бл҃га́ѧ да́рꙋѧ на́мъ твои́ми моли́твами, да бл҃гоꙋмиле́ннѡ тебѣ̀ зове́мъ:

<red>Р</red>а́дꙋйсѧ, ке́дре бл҃госѣнноли́ственный, и҆́мже покрыва́ютсѧ мно́зи. Ра́дꙋйсѧ, цвѣ́те прекра́сный, и҆́мже ѹ҆тѣша́ютсѧ лю́дїе. Ра́дꙋйсѧ, ма́слино бл҃гопло́днаѧ, є҆ле́й ми́лости на́мъ ѻ҆би́льнѡ и҆сточа́ющаѧ. Ра́дꙋйсѧ, кѷпарі́се са́да хрⷭ҇то́ва, приходѧ́щїѧ къ тебѣ̀ бл҃гоꙋха́ѧй. Ра́дꙋйсѧ, хрⷭ҇толюби́вомꙋ во́инствꙋ неви́димый воево́до. Ра́дꙋйсѧ, и҆новѣ́рныхъ во́євъ стра́хъ и҆ пораже́нїе. Ра́дꙋйсѧ, страны̀ хрⷭ҇тїа́нскїѧ великоимени́тый покрови́телю. Ра́дꙋйсѧ, со ст҃и́телемъ нїкола́емъ при́сный є҆ѧ̀ предста́телю. Ра́дꙋйсѧ, на нечести́вагѡ мама́ѧ вели́комꙋ кнѧ́зю дими́трїю неви́димо посо́бствовавый. Ра́дꙋйсѧ, царю̀ і҆ѡа́ннꙋ под̾ каза́нїю бл҃года́тнѡ спобо́рствовавшїй. Ра́дꙋйсѧ, соиме́ннагѡ тѝ болѧ́рина рома́нова, твоегѡ̀ ѹ҆се́рднагѡ чти́телѧ, родонача́льника до́ма ца́рскагѡ ꙗ҆ви́вый. Ра́дꙋйсѧ, хра́мъ бж҃їй, во и҆́мѧ твоѐ и҆́мъ созда́нный, бл҃говоле́нїемъ твои́мъ ѡ҆сѣни́вый.

<red>Р</red>а́дꙋйсѧ, великомꙋ́чениче и҆ чꙋдотво́рче нїки́то.
