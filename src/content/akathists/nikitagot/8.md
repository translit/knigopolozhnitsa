---
title: "І҆́косъ д҃"
navigation:
  key: akathists-nikitagot-8
  title: "І҆́косъ д҃"
  parent: akathists-nikitagot
  order: 8
type: "akathist"
---

## І҆́косъ д҃:

<red>С</red>лы́шавше, диви́шасѧ хрⷭ҇тїа́не, ка́ко ѕвѣзда̀ лꙋчеза́рнаѧ въ нощѝ дрꙋ́гꙋ твоемꙋ̀ марїа́нꙋ ст҃ы́ѧ мо́щи твоѧ̀, мꙋ́чениче нїки́то, показа̀, ꙗ҆́коже дре́влѣ волхва́мъ въ виѳлее́мѣ хрⷭ҇та̀ ро́ждшагосѧ. Ѡ҆ се́мъ ѹ҆́бѡ марїа́нъ ра́дꙋѧсѧ, че́стнѡ тѣ́ло твоѐ, страстоте́рпче, въ домꙋ̀ свое́мъ погреба́етъ, си́це къ тебѣ̀ взыва́ѧ:

<red>Р</red>а́дꙋйсѧ, ѹ҆го́дниче бж҃їй, на нб҃сѝ и҆ на землѝ просла́вленный. Ра́дꙋйсѧ, вѣнцено́сче добропобѣ́дный. Ра́дꙋйсѧ, сокро́вище и҆сцѣле́нїй многоцѣ́нное. Ра́дꙋйсѧ, мѷроꙋха́нный ра́йскагѡ прозѧбе́нїѧ цвѣ́те. Ра́дꙋйсѧ, нбⷭ҇ныхъ ра́дованїе и҆ земны́хъ ѹ҆тѣше́нїе. Ра́дꙋйсѧ, болѧ́щихъ безме́здное врачева́нїе. Ра́дꙋйсѧ, пресвѣ́тлагѡ мꙋ́ченическагѡ во́инства добро́то. Ра́дꙋйсѧ, вѣ́рныхъ некра́домое бога́тство. Ра́дꙋйсѧ, нбⷭ҇нымъ зна́менїемъ погребе́нїе чтⷭ҇но́е ѹ҆лꙋчи́вый. Ра́дꙋйсѧ, да́ры бл҃года́тными дрꙋ́гꙋ твоемꙋ̀ возда́вый. Ра́дꙋйсѧ, и҆зѻби́лїемъ бла́гъ земны́хъ до́мъ є҆гѡ̀ бл҃гослови́вый. Ра́дꙋйсѧ, чꙋдесы̀ мно́гими ѻ҆́ный просла́вивый.

<red>Р</red>а́дꙋйсѧ, великомꙋ́чениче и҆ чꙋдотво́рче нїки́то.
