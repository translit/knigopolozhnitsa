---
title: "І҆́косъ є҃"
navigation:
  key: akathists-transfiguration-10
  title: "І҆́косъ є҃"
  parent: akathists-transfiguration
  order: 10
type: "akathist"
---

## І҆́косъ є҃:

<red>В</red>и́дѣвше а҆пⷭ҇ли тѧ̀ на ѳавѡ́рѣ во ѻ҆́бразѣ чл҃вѣ́честѣмъ сꙋ́щагѡ, сла́вою же бж҃е́ственною преѻбрази́вшасѧ и҆ съ мѡѷсе́ѡмъ и҆ и҆лїе́ю ѡ҆ и҆сходѣ твое́мъ бесѣ́дꙋюща, разꙋмѣ́ша присносꙋ́щнꙋю си́лꙋ твою̀ и҆ бж҃ество̀ под̾ покро́вомъ пло́ти сокрыва́емо, и҆ ѹ҆жа́сни бы́ша, послꙋ́шающе глаго́лемыхъ и҆ наслажда́ющесѧ зрѣ́нїѧ твоеѧ̀ бж҃е́ственныѧ сла́вы, ю҆́же толи̑ко ви́дѣша, є҆ли́ка тѣле́сныхъ ѻ҆че́съ зрѣ́нїе и҆̀хъ вмѣсти́ти мо́жаше. Съ ни́миже и҆ мы̀ пое́мъ тебѣ̀ такова́ѧ:

<red>І҆</red>и҃се, возсїѧ́вый ѹ҆ченикѡ́мъ твои́мъ неизрече́ннꙋю и҆ бг҃сїѧ́ннꙋю сла́вꙋ твою̀, возсїѧ́й въ дꙋ́шахъ на́шихъ свѣ́тъ тво́й присносꙋ́щный. І҆и҃се, прича́стивый первостоѧ́тели зако́на и҆ бл҃года́ти преми́рнагѡ свѣ́та твоегѡ̀, причаще́нїемъ тогѡ̀ соберѝ ѹ҆́мъ на́шъ приснозаблꙋ́дшїй. І҆и҃се, сокрове́ннꙋю во пло́ти мо́лнїю бж҃ества̀ твоегѡ̀ на ѳавѡ́рѣ ма́ло ѡ҆бнажи́вый, ѡ҆бнажѝ сокрове́нныѧ грѣхопаде́нїѧ въ ѹ҆бо́гой со́вѣсти мое́й і҆и҃се, несозда́ннагѡ свѣ́та твоегѡ̀ лꙋча́ми и҆з̾ пло́ти твоеѧ̀ ст҃ꙋ́ю го́рꙋ ѡ҆зари́вый, ѡ҆зарѝ свѣ́тъ за́повѣдей твои́хъ во мра́чней дꙋшѝ мое́й. І҆и҃се, преѻбраже́нїемъ причи́стыѧ пло́ти твоеѧ̀ просвѣти́вый мі́ра концы̀, просвѣтѝ и҆ ѹ҆кра́си на́съ помраче́нныхъ. І҆и҃се, блиста́нїемъ ѳавѡ́рскагѡ свѣ́та твоегѡ̀ ѡ҆чи́стивый, ꙗ҆́кѡ снѣ́гъ, твоѧ̀ ѹ҆ченикѝ, ѡ҆чи́сти и҆ ѡ҆бновѝ на́съ потемне́нныхъ.

<rubric>І҆и҃се, превѣ́чный бж҃е, добро̀ на́мъ всегда̀ бы́ти под̾ кро́вомъ бл҃года́ти твоеѧ̀.</rubric>
