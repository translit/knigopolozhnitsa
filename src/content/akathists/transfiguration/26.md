---
title: "Мл҃тва"
navigation:
  key: akathists-transfiguration-26
  title: "Мл҃тва"
  parent: akathists-transfiguration
  order: 26
type: "akathist"
---

## Мл҃тва:

<versal>Г</versal>дⷭ҇и і҆и҃се хрⷭ҇тѐ, бж҃е на́шъ, во свѣ́тѣ живы́й непристꙋ́пнемъ, сїѧ́нїе сы́й сла́вы ѻ҆́ч҃їѧ и҆ ѻ҆́бразъ ѵ҆поста́си є҆гѡ̀. Є҆гда̀ прїи́де и҆сполне́нїе време́нъ, мы̀ за млⷭ҇рдїе неизрече́нное къ па́дшемꙋ ро́дꙋ чл҃вѣ́ческомꙋ себѐ ѹ҆мали́лъ є҆сѝ, зра́къ раба̀ прїѧ́лъ є҆сѝ, смири́лъ є҆сѝ себѐ, послꙋ́шливъ быс́ть да́же до сме́рти. Ѻ҆ба́че пре́ждѣ крⷭ҇та̀ и҆ во́льныѧ стра́сти твоеѧ̀ на горѣ̀ ѳавѡ́рстѣй преѻбрази́лсѧ є҆сѝ въ бж҃е́ственнѣй сла́вѣ свое́й пред̾ ст҃ы́ми твои́ми ѹ҆ченикѝ и҆ а҆пⷭ҇лы, ма́ло скры́въ пло́ти воспрїѧ́тїе, да є҆гда̀ тѧ̀ ѹ҆́зрѧтъ распина́ема, и҆ сме́рти предава́ема, ѹ҆разꙋмѣ́ютъ ѹ҆́бѡ страда́нїе твоѐ во́льное и҆ бж҃ество̀. Да́рꙋй же и҆ на́мъ всѣ́мъ, пречⷭ҇тыѧ пло́ти твоеѧ̀ преѻбраже́нїе пра́зднꙋющимъ, чи́стымъ се́рдцемъ и҆ нескве́рными ѹ҆мы̀ взы́ти на ст҃ꙋ́ю го́рꙋ твою̀, въ селе́нїѧ ст҃ы́ѧ сла́вы твоеѧ̀, и҆дѣ́же гла́съ чи́стъ пра́зднꙋющихъ, гла́съ несказа́ннагѡ ра́дованїѧ, да та́мѡ кꙋ̑пнѡ съ ни́ми лице́мъ къ лицꙋ̀ ѹ҆зри́мъ сла́вꙋ твою̀ въ невече́рнемъ днѝ цр҃ствїѧ твоегѡ̀, и҆ со всѣ́ми ст҃ы́ми, ѿ вѣ́ка тебѣ̀ бл҃гоꙋгоди́вшими просла́вимъ всест҃о́е и҆́мѧ твоѐ со безнача́льнымъ твои́мъ ѻ҆ц҃е́мъ и҆ прест҃ы́мъ и҆ бл҃ги́мъ и҆ животворѧ́щимъ твои́мъ дх҃омъ ны́нѣ и҆ при́снѡ и҆ во вѣ́ки вѣкѡ́въ. <red>А҆</red>ми́нь.

{% illustration "small-ornaments/medallion-lukovich", "small" %}
