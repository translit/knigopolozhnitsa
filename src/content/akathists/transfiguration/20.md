---
title: "І҆́косъ і҃"
navigation:
  key: akathists-transfiguration-20
  title: "І҆́косъ і҃"
  parent: akathists-transfiguration
  order: 20
type: "akathist"
---

## І҆́косъ і҃:

<red>Ц</red>р҃ю̀ превѣ́чный. Всѧ̀ твори́ши на́шегѡ ра́ди сп҃се́нїѧ. Менѐ ра́ди воспрїѧ́лъ є҆сѝ пло́ть пречⷭ҇тꙋю ѿ прест҃ы́ѧ дв҃ы мр҃і́и и҆ въ зра́цѣ раба̀ прише́лъ є҆сѝ въ мі́ръ се́й. Та́кожде и҆ преѻбрази́лсѧ є҆сѝ на ст҃ѣ́й горѣ̀, не себѐ ѹ҆гожда́ѧ, не тре́бꙋетъ бо свѣ́тъ просвѣще́нїѧ, но на́съ ра́ди ѡ҆сꙋжде́нныхъ, да на́шꙋ просвѣти́ши тмꙋ̀ и҆ на́съ, во тмѣ̀ сѣдѧ́щихъ и҆ средѝ сѣ́ни сме́ртныѧ, ѿ сынѡ́въ гнѣ́ва въ возлю́бленныѧ ча́да твоѧ̀ да преѻбрази́ши. Сегѡ̀ ра́ди бл҃года́рственнѡ вопїе́мъ тебѣ̀ такова́ѧ:

<red>І҆</red>и҃се, зра́къ рабі́й на ѳавѡ́рѣ преѻбрази́вый, да на́съ и҆з̾ рабѡ́въ грѣха̀ ча́да бж҃їѧ сотвори́ши. І҆и҃се, да́же до пло́ти себѐ и҆стощи́вый, да на́ше па́дшее є҆стество̀ съ собо́ю преѻбрази́ши. І҆и҃се, неизрече́нное бл҃голѣ́пїе цр҃ства твоегѡ̀ на ѳавѡ́рѣ ꙗ҆ви́вый, ра́дость, ми́ръ и҆ пра́вдꙋ ѡ҆ дꙋ́сѣ ст҃ѣ въ на́съ ѹ҆твердѝ. І҆и҃се, бж҃е́ственнымъ блиста́нїемъ пло́ти твоеѧ̀ всю̀ тва́рь ѡ҆бж҃ивый, ѡ҆бж҃е́нїемъ пло́ти во второ́мъ прише́ствїи твое́мъ на́съ ѡ҆бновѝ. І҆и҃се, ѻ҆́гнь бж҃ества̀ твоегѡ̀ на ѳавѡ́рѣ ꙗ҆ви́вый, ѻ҆гне́мъ невеще́ственнымъ грѣхѝ моѧ̀ попалѝ. І҆и҃се, сладча́йшею бесѣ́дою твое́ю та́мѡ ѹ҆ченикѝ своѧ̀ напита́вый, ст҃ы́ми та́йнами твои́ми гла́днꙋю дꙋ́шꙋ мою̀ ѡ҆ст҃ѝ.

<rubric>І҆и҃се, превѣ́чный бж҃е, добро̀ на́мъ всегда̀ бы́ти под̾ кро́вомъ бл҃года́ти твоеѧ̀.</rubric>
