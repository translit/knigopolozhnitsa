---
title: "І҆́косъ а҃"
navigation:
  key: akathists-transfiguration-2
  title: "І҆́косъ а҃"
  parent: akathists-transfiguration
  order: 2
type: "akathist"
---

## І҆́косъ а҃:

<red>А҆́</red>гг҃лѡмъ недовѣ́домое и҆ чл҃вѣ́кѡмъ непристꙋ́пное твоѐ, свѣтода́вче хрⷭ҇те, бж҃ество̀, незаходи́тельными мо́лнїѧми и҆ лꙋча́ми невече́рнѧгѡ свѣ́та твоегѡ̀, ꙗ҆ви́лъ є҆сѝ на горѣ̀ ѳавѡ́рстѣй нача́льнѣйшимъ ѹ҆ченикѡ́мъ твои́мъ, ті́и же бж҃е́ственнымъ и҆змѣни́шасѧ ѹ҆́жасомъ, ѻ҆́блакомъ ѡ҆сїѧ́вшесѧ свѣ́тлымъ и҆ гла́съ ѻ҆т҃чь слы́шавше, разꙋмѣ́ша твоегѡ̀ вочл҃вѣ́ченїѧ та́инство, вопїю́ще тебѣ̀ такова́ѧ:

<red>І҆</red>и҃се, сн҃е бж҃їй безсме́ртный, просвѣтѝ на́съ свѣ́томъ лица̀ твоегѡ̀ ѡ҆сїѧ́ннагѡ. І҆и҃се, бл҃гі́й бж҃е всеси́льный, возбꙋдѝ на́съ спѧ́щихъ и҆з̾ глꙋбины̀ тмы̀ сна̀ грѣхо́внагѡ. І҆и҃се, во свѣ́тѣ живы́й непристꙋ́пнемъ, и҆з̾ ѻ҆́бласти те́мныѧ и҆зведѝ на́съ. І҆и҃се, сла́вою твое́ю и҆спо́лнивый ве́сь мі́ръ, во ѻ҆би́тели ра́йскїѧ введѝ на́съ. І҆и҃се, свѣ́те мі́ра, ѿ мі́ра лꙋка́вагѡ свободѝ на́съ во тмѣ̀ сѣдѧ́щихъ. І҆и҃се, со́лнце пра́вды, си́лою и҆ пра́вдою ѡ҆блекѝ на́съ, въ сѣ́ни сме́ртней спѧ́щихъ.

<rubric>І҆и҃се, превѣ́чный бж҃е, добро̀ на́мъ всегда̀ бы́ти под̾ кро́вомъ бл҃года́ти твоеѧ̀.</rubric>
