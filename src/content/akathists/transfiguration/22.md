---
title: "І҆́косъ а҃і"
navigation:
  key: akathists-transfiguration-22
  title: "І҆́косъ а҃і"
  parent: akathists-transfiguration
  order: 22
type: "akathist"
---

## І҆́косъ а҃і:

<red>С</red>вѣ́тъ сы́й непристꙋ́пенъ и҆ свѣ́та пода́тель, і҆и҃се, безнача́льный и҆ присносꙋ́щный свѣ́те, свѣ́тъ тво́й въ мі́ръ прине́слъ є҆сѝ, є҆гда̀ съ пречⷭ҇тою пло́тїю твое́ю вше́лъ є҆сѝ на го́рꙋ ѳавѡ́рскꙋю и҆ та́мѡ несозда́нный и҆ бж҃е́ственный свѣ́тъ ꙗ҆ви́лъ є҆сѝ ѹ҆ченикѡ́мъ твои́мъ, сла́вы ѻ҆ч҃їѧ показꙋ́ѧ ѻ҆́бразъ. Сегѡ̀ свѣ́та твоегѡ̀ преесте́ственнагѡ прича́стники бы́ти жела́юще, и҆з̾ глꙋбины̀ дꙋшѝ вопїе́мъ тебѣ̀ такова́ѧ:

<red>І҆</red>и҃се хрⷭ҇тѐ, свѣ́те и҆́стинный, по́мыслы до́брыми дꙋ́шꙋ мою̀ живѝ во всѧ̀ днѝ земна́гѡ стра́нствїѧ моегѡ̀. І҆и҃се цр҃ю̀, свѣ́те безнача́льный, ѹ҆га́сшїй свѣти́льникъ дꙋшѝ моеѧ̀ па́ки возжгѝ до днѐ сконча́нїѧ моегѡ̀. І҆и҃се, свѣ́те ти́хїй, живо́тъ даѧ́й, свѣ́тъ и҆ живо́тъ низпослѝ дꙋшѝ мое́й въ ча́съ ѹ҆жа́сный сме́рти моеѧ̀. І҆и҃се, свѣ́те ст҃ы́й, свѣтѧ́й и҆ горѧ́й, и҆з̾ ѻ҆гнѧ̀ неꙋгаси́магѡ и҆ тмы̀ кромѣ́шныѧ и҆зхи́ти мѧ̀ тогда̀. І҆и҃се, сладча́йшїй и҆ ст҃ѣ́йшїй свѣ́те, къ свѣ́тꙋ нбⷭ҇нагѡ черто́га твоегѡ̀ средѝ го́рькихъ мыта́рствъ воздꙋ́шныхъ проведѝ мѧ̀. І҆и҃се, со́лнца всѧ́кагѡ свѣтлѣ́йшїй свѣ́те, во свѣ́тлостѧхъ ст҃ы́хъ твои́хъ въ невече́рнемъ днѝ цр҃ствїѧ твоегѡ̀ просвѣтѝ мѧ̀.

<rubric>І҆и҃се, превѣ́чный бж҃е, добро̀ на́мъ всегда̀ бы́ти под̾ кро́вомъ бл҃года́ти твоеѧ̀.</rubric>
