---
title: "І҆́косъ в҃"
navigation:
  key: akathists-transfiguration-4
  title: "І҆́косъ в҃"
  parent: akathists-transfiguration
  order: 4
type: "akathist"
---

## І҆́косъ в҃:

<red>Р</red>а́зꙋма неꙋразꙋмѣ́нна во́льнагѡ твоегѡ̀ страда́нїѧ не разꙋмѣ́ша ѹ҆ченицы̀ твоѝ, гдⷭ҇и. Сегѡ̀ ра́ди пре́ждѣ крⷭ҇та̀ твоегѡ̀ но́щїю глꙋбо́кою возве́лъ є҆сѝ на го́рꙋ высо́кꙋ лꙋ́чшїѧ ѹ҆ченикѝ твоѧ̀, да ви́дѧтъ чꙋ́до стра́шнагѡ преѻбраже́нїѧ твоегѡ̀ и҆ нестерпи́мое бж҃е́ственнагѡ прише́ствїѧ твоегѡ̀ и҆здале́ча присносꙋ́щное бл҃голѣ́пїе, да є҆гда̀ тѧ̀ ѹ҆зрѧ́тъ распина́ема, страда́нїе ѹ҆́бѡ твоѐ, да ѹ҆разꙋмѣ́ютъ во́льное. Сегѡ̀ ра́ди вопїе́мъ тебѣ̀ си́це:

<red>І҆</red>и҃се, ѿ ѹ҆до́лїй на го́рꙋ высо́кꙋ возведы́й твоѧ̀ ѹ҆ченикѝ, возведѝ и҆ на́съ горѣ̀, да го́рнихъ наꙋ́чимсѧ и҆ска́ти наслажде́нїй. І҆и҃се, ѿ жите́йскихъ попече́нїй и҆ мно́жества наро́днагѡ ѿлꙋчи́вый петра̀ и҆ зеведе́овыхъ, ѿлꙋчѝ на́шъ ѹ҆́мъ ѿ бла́гъ земны́хъ, да до́льныхъ навы́кнемъ и҆збѣга́ти пристра́стїй. І҆и҃се, мно́гими трꙋды̀ на преве́лїю высотꙋ̀ возне́сый дрꙋ́ги своѧ̀, и҆ на́съ мно́гими трꙋды̀ и҆ по́ты наꙋчѝ по всѧ̀ днѝ подвиза́тисѧ. І҆и҃се, въ молча́нїи ночны́ѧ моли́твы преѻбраже́нїе твоѐ ѹ҆ченикѡ́мъ показа́вый, и҆ ны́нѣ вѣ́рнымъ твои́мъ сподо́би сла́достїю слове́съ твои́хъ въ нощѝ просвѣща́тисѧ. І҆и҃се, тре́хъ то́чїю свидѣ́телей сла́вы твоеѧ̀ въ тишинѣ̀ ѳавѡ́рстей ꙗ҆ви́вый, и҆ ны́нѣ безмо́лвнымъ и҆ пꙋсты́ннымъ да́ждь сла́вꙋ твою̀ всегда̀ созерца́ти. І҆и҃се, ѳавѡ́ръ и҆ є҆рмѡ́нъ ѡ҆ и҆́мени твое́мъ возвесели́вый, да́ждь на́мъ призыва́нїемъ сладча́йшагѡ и҆́мени твоегѡ̀ восхо́дъ горѣ̀ соверша́ти.

<rubric>І҆и҃се, превѣ́чный бж҃е, добро̀ на́мъ всегда̀ бы́ти под̾ кро́вомъ бл҃года́ти твоеѧ̀.</rubric>
