---
title: "І҆́косъ д҃"
navigation:
  key: akathists-transfiguration-8
  title: "І҆́косъ д҃"
  parent: akathists-transfiguration
  order: 8
type: "akathist"
---

## І҆́косъ д҃:

<red>С</red>лы́шавше мѡѷсе́й и҆ и҆лїѧ̀ на ѳавѡ́рѣ глаго́лы твоѧ̀ ѡ҆ и҆схо́дѣ твое́мъ, є҆го́же хотѧ́ше сконча́ти во і҆ерⷭ҇ли́мѣ, бы́ша всемꙋ̀ мі́рꙋ свидѣ́телїе твоѝ, гдⷭ҇и, ꙗ҆́кѡ ты̀ є҆сѝ вои́стинꙋ сн҃ъ бж҃їй на сп҃се́нїе люде́й ѿ бг҃а ѻ҆ц҃а̀ по́сланный и҆ гла́сомъ съ нб҃сѣ̀ тѣ́мъ пока́занный. Мѡѷсе́й ѹ҆́бѡ ѿ ме́ртвыхъ призва́нъ бы́сть да свидѣ́тельствꙋетъ во а҆́дѣ де́ржимымъ твоѐ въ мі́ръ прише́ствїе. И҆лїѧ́ же ѿ ра́ѧ при́званъ бы́сть, да ска́жетъ є҆но́хꙋ сла́вꙋ твою̀ въ преѻбраже́нїи пречи́стыѧ пло́ти твоеѧ̀ ви́дѣннꙋю. Мы́ же, чꙋдѧ́щесѧ та́йнѣ прⷪ҇рѡ́къ твои́хъ на ѳавѡ́рѣ ꙗ҆вле́нїѧ, со ѹ҆миле́нїемъ зове́мъ тебѣ̀:

<red>І҆</red>и҃се, бг҃ви́дцꙋ мѡѷсе́ю, лицѐ твоѐ ѹ҆зрѣ́ти восхотѣ́вшемꙋ, на ѳавѡ́рѣ лице́мъ къ лицꙋ̀ ꙗ҆ви́выйсѧ, ꙗ҆вѝ на́мъ въ грѧдꙋ́щемъ вѣ́цѣ лица̀ твоегѡ̀ сла́дость превожделѣ́ннꙋю. І҆и҃се, въ бг҃ови́дѣнїи за́днихъ твои́хъ дре́влѣ мѡѷсе́ю сїѧ́нїе сла́вы твоеѧ̀ показа́вый, покажѝ на́мъ во цр҃ствїи твое́мъ лице́мъ къ лицꙋ̀ зра́ка твоегѡ̀ добро́тꙋ неизрече́ннꙋю. І҆и҃се, въ тишинѣ̀ и҆ гла́сѣ хла́да то́нка и҆лїю̀ ѿкрове́нїемъ свои́мъ наста́вивый, наста́ви мѧ̀ чꙋ́днѡ въ тишинѣ̀ безстра́стїѧ бж҃е́ственнагѡ. І҆и҃се, на ѻ҆́гненней колесни́цѣ неѡпа́льнагѡ нб҃оше́ственника твоегѡ̀ и҆лїю̀ въ ра́й возведы́й, возведѝ мѧ̀ ди́внѡ на высотꙋ̀ житїѧ̀ соверше́ннѣйшагѡ. І҆и҃се, дре́влѣ съ прⷪ҇ро́ки многоѻ́бразнѡ глаго́лавый, и҆ на ѳавѡ́рѣ и҆схо́дъ сво́й и҆́мъ возвѣсти́вый, глаго́лами живота̀ вѣ́чнагѡ напита́й а҆́лчꙋщꙋю дꙋ́шꙋ мою̀. І҆и҃се, при ѹ҆стѣ́хъ дво́ю свидѣ́телей та́йнꙋ преѻбраже́нїѧ ѹ҆ченикѡ́мъ твои́мъ ѿкры́вый, воздыха́ньми неизглаго́ланными ст҃а́гѡ дх҃а воспламенѝ хла́днꙋю вѣ́рꙋ мою̀.

<rubric>І҆и҃се, превѣ́чный бж҃е, добро̀ на́мъ всегда̀ бы́ти под̾ кро́вомъ бл҃года́ти твоеѧ̀.</rubric>
