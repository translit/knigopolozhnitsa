---
title: "І҆́косъ г҃"
navigation:
  key: akathists-transfiguration-6
  title: "І҆́косъ г҃"
  parent: akathists-transfiguration
  order: 6
type: "akathist"
---

## І҆́косъ г҃:

<red>И҆</red>мѣ́ѧй пре́ждѣ крⷭ҇та̀ и҆ во́льнагѡ страда́нїѧ твоегѡ̀ ꙗ҆ви́ти ѹ҆ченикѡ́мъ ѿча́сти бж҃ества сла́вꙋ твою̀, хрⷭ҇те сп҃се на́шъ, ты̀ тре́хъ то́чїю ѿ живꙋ́щихъ на землѝ и҆збира́еши, да зри́телїе бж҃е́ственныѧ твоеѧ̀ сла́вы бꙋ́дꙋтъ, и҆́бо ті́и трѝ пред̾ ѻ҆чи́ма твои́ма лꙋ́чши бѧ́хꙋ па́че всѣ́хъ наро́дѡвъ и҆ ꙗ҆зы́къ: пе́тръ, ꙗ҆́кѡ па́че и҆ны́хъ тебѣ̀ возлюби́вый, и҆ ꙗ҆́кѡ пе́рвый ѿ всѣ́хъ сн҃а бж҃їѧ тебѣ̀ и҆сповѣ́давый, і҆а́кѡвъ, ꙗ҆́кѡ пе́рвый во а҆пⷭ҇лѣхъ наде́жды ра́ди бꙋ́дꙋщихъ бл҃гъ под̾ ме́чъ главꙋ̀ свою̀ преклони́вый и҆ та́кѡ нача́ло мꙋ́ченикѡмъ твои́мъ положи́вый, і҆ѡа́ннъ же, ꙗ҆́кѡ дѣ́вственникъ и҆ па́че всѣ́хъ чистотꙋ̀ пло́ти и҆ дꙋ́ха цѣломꙋ́дреннѡ сохрани́вый и҆ сегѡ̀ ра́ди бл҃года́ть ѡ҆со́бнꙋю па́че и҆ны́хъ полꙋчи́вый къ зрѣ́нїю неизрече́нныхъ ѿкрове́нїй и҆ бж҃е́ственныѧ сла́вы твоеѧ̀. Съ ни́миже прїимѝ и҆ ѿ на́съ похвалы̀ тебѣ̀ сицевы́ѧ:

<red>І҆</red>и҃се, ѿ петра̀ пре́ждѣ преѻбраже́нїѧ твоегѡ̀ и҆сповѣ́данїе вѣ́ры прїе́мый, прїимѝ и҆ моѐ те́плое и҆сповѣ́данїе. І҆и҃се, томꙋ̀ же петрꙋ̀ на ѳавѡ́рѣ дерзнове́нїе дарова́вый глаго́лати съ тобо́ю, возглаго́ли бл҃га́ѧ и҆ ми́рнаѧ въ се́рдцѣ мое́мъ. І҆и҃се, сынѡ́въ зеведе́євыхъ за пла́мень любвѝ и҆̀хъ сына́ми гро́мовыми нарекі́й, гро́момъ гнѣ́ва твоегѡ̀ не поразѝ мѧ̀. І҆и҃се, тѣ́мъ же ѹ҆ченикѡ́мъ ѻ҆́гнь съ нб҃сѣ̀ на самарѧ́нъ низвестѝ не попꙋсти́вый, ѻ҆́гнь страсте́й ѹ҆гасѝ во мнѣ̀. І҆и҃се, съ дѣ́вственнымъ і҆ѡа́нномъ въ чистотѣ̀ пло́ти и҆ дꙋ́ха на ѳавѡ́ръ го́рнїй возведѝ мѧ̀. І҆и҃се, съ мꙋ́жественнымъ і҆а́кѡвомъ, первѣ́е ча́щꙋ твою̀ и҆спи́вшимъ, въ ра́й введѝ мѧ̀.

<rubric>І҆и҃се, превѣ́чный бж҃е, добро̀ на́мъ всегда̀ бы́ти под̾ кро́вомъ бл҃года́ти твоеѧ̀.</rubric>
