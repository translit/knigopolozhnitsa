---
title: "І҆́косъ ѳ҃"
navigation:
  key: akathists-klimentochr-18
  title: "І҆́косъ ѳ҃"
  parent: akathists-klimentochr
  order: 18
type: "akathist"
---

## І҆́косъ ѳ҃:

<red>В</red>ѣті̑и многовѣща́ннїи недоꙋмѣ́ютъ восхвали́ти всѧ̑ трꙋды̀ твоѧ̑, ст҃и́телю ѻ҆́ч҃е кли́менте, сщ҃е́нства бо чи́номъ пра́вѡ пра́вилъ є҆сѝ, возводѧ̀ въ са́ны досто́йныхъ, невѣ́ждъ гра́мматѣ ѹ҆чѧ̀, преꙋспѣ́вшымъ глꙋбинꙋ̀ премⷣрости бж҃їѧ преподаѧ̀, и҆ всѣ̑мъ всѧ̑ быва́ѧ да всѧ́кѡ мно́гихъ соверши́ши въ слꙋже́нїе лю́демъ. Сегѡ̀ ра́ди тѧ̀ прославлѧ́емъ взыва́юще:

<red>Р</red>а́дꙋйсѧ, свѣти́ло а҆рхїере́йскагѡ слꙋже́нїѧ: ра́дꙋйсѧ, є҆ресе́й всѧ́ческихъ погꙋбле́нїе. Ра́дꙋйсѧ, а҆рхїпа́стырю ѻ҆ве́цъ слове́сныхъ: ра́дꙋйсѧ, вмѣсти́лище дарова́нїй нбⷭ҇ныхъ. Ра́дꙋйсѧ, ѻ҆́бразе ст҃и́тельства многотрꙋ́днагѡ: ра́дꙋйсѧ, пра́вило разсꙋжде́нїѧ бл҃горазꙋ́мнагѡ. Ра́дꙋйсѧ, сщ҃е́нства бл҃гоговѣ́йнагѡ ѹ҆краше́нїе: ра́дꙋйсѧ, хла́де то́нкїй дꙋхо́внагѡ ѹ҆тѣше́нїѧ. Ра́дꙋйсѧ, и҆сто́чниче неѡсла́бный ѹ҆се́рдїѧ: ра́дꙋйсѧ, вѣща́нїе кро́ткое наказа́нїѧ. Ра́дꙋйсѧ, правосла́вїѧ непоколеби́мое бл҃гостоѧ́нїе: ра́дꙋйсѧ, слове́нскихъ стра́нъ и҆зрѧ́дное достоѧ́нїе.

<red>Р</red>а́дꙋйсѧ, ст҃и́телю ѻ҆́ч҃е кли́менте, ѻ҆́хрїдскїй чꙋдотво́рче, просвѣти́телю равноапⷭ҇льный ꙗ҆зы̑къ слове́нскихъ.
