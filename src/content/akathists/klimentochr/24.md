---
title: "І҆́косъ в҃і"
navigation:
  key: akathists-klimentochr-24
  title: "І҆́косъ в҃і"
  parent: akathists-klimentochr
  order: 24
type: "akathist"
---

## І҆́косъ в҃і:

<red>П</red>ою́ще тебѣ̀ похвалꙋ̀, ст҃и́телю ѻ҆́ч҃е кли́менте, проповѣ́дꙋемъ многоѧвлє́ннаѧ ѿ моще́й твои́хъ чꙋдеса̀: бѣ́си бо прогонѧ́ютсѧ, сꙋхі̑ѧ рꙋ́цѣ и҆ но́зѣ ѡ҆живлѧ́ютсѧ, слѣпа̑ѧ ѻ҆чеса̀ и҆сцѣле́нїе по вѣ́рѣ ѿ гро́ба твоегѡ̀ прїе́млютъ. Тѣ́мже воспѣва́емъ тѝ сицєва́ѧ:

<red>Р</red>а́дꙋйсѧ, ра́ка бо твоѧ̀ врачевство̀ дꙋхо́вное подае́тъ: ра́дꙋйсѧ, мл҃тва бо въ хра́мѣ твое́мъ и҆збавле́нїе ѿ болѣ́зней хода́тайствꙋетъ. Ра́дꙋйсѧ, чꙋдотво́рче, сꙋхі̑ѧ ѹ҆́ды и҆сцѣлѧ́ющїй: ра́дꙋйсѧ, противобо́рче, чл҃вѣ́ки ѿ бѣсѡ́въ свобожда́ющїй. Ра́дꙋйсѧ, предста́телю, ѿ нападе́нїй вра́жїихъ защища́ющїй: ра́дꙋйсѧ, цѣли́телю, стра̑сти всѧ̑кїѧ врачꙋ́ющїй. Ра́дꙋйсѧ, лю́демъ правосла̑внымъ пꙋ́ть просвѣща́ющїй: ра́дꙋйсѧ, дꙋ́шы и҆́хъ ѿ тьмы̀ во свѣ́тъ и҆зима́ющїй. Ра́дꙋйсѧ, чꙋде́съ неизче́тныхъ рѣко̀: ра́дꙋйсѧ, всѣ́хъ правосла́вныхъ похвало̀. Ра́дꙋйсѧ, гра́да ѻ҆́хрїдскагѡ сла́вы ѡ҆сїѧ́нїе: ра́дꙋйсѧ, ꙗ҆зы̑къ слове́нскихъ крѣ́пкое ѡ҆гражде́нїе.

<red>Р</red>а́дꙋйсѧ, ст҃и́телю ѻ҆́ч҃е кли́менте, ѻ҆́хрїдскїй чꙋдотво́рче, просвѣти́телю равноапⷭ҇льный ꙗ҆зы̑къ слове́нскихъ.
