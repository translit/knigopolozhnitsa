---
title: "І҆́косъ а҃і"
navigation:
  key: akathists-klimentochr-22
  title: "І҆́косъ а҃і"
  parent: akathists-klimentochr
  order: 22
type: "akathist"
---

## І҆́косъ а҃і:

<red>С</red>вѣтосїѧ́ющꙋю свѣщꙋ́ тѧ ви́дѧ, ст҃и́телю ѻ҆́ч҃е кли́менте, сѷмеѡ́нъ ца́рь не ѿпꙋска́ше тѧ̀, ꙗ҆́коже и҆ мы̀ сщ҃е́нныхъ но́гъ твои́хъ дꙋхо́внѣ держа́щесѧ неѿпꙋсти́тельнѡ про́симъ съ на́ми вы́нꙋ твоегѡ̀ пребыва́нїѧ, и҆ ѿ всегѡ̀ срⷣца бл҃гохва́лѧще тѧ̀ вопїе́мъ:

<red>Р</red>а́дꙋйсѧ, ꙗ҆́кѡ безстра́стїе безпло́тныхъ прїѡбрѣ́лъ є҆сѝ. Ра́дꙋйсѧ, ꙗ҆́кѡ а҆́гг҃льскаѧ достѡ́инства стѧжа́лъ є҆сѝ. Ра́дꙋйсѧ, ꙗ҆́кѡ фарїсе́йское киче́нїе возненави́дѣлъ є҆сѝ: ра́дꙋйсѧ, ꙗ҆́кѡ мытаре́вꙋ смире́нїю подража́лъ є҆сѝ. Ра́дꙋйсѧ, бг҃одꙋхнове́нными ѹ҆чє́нїи па́ствꙋ наста́вивый: ра́дꙋйсѧ, ѿ є҆ресе́й всѧ́ческихъ люде́й твои́хъ сохрани́вый. Ра́дꙋйсѧ, а҆рхїере́євъ ст҃ы́хъ первопрⷭ҇то́льниче: ра́дꙋйсѧ, сщ҃е́нникѡвъ бл҃гоговѣ́йныхъ наста́вниче. Ра́дꙋйсѧ, бг҃ꙋ добродѣ́тельми чи́стыми ѹ҆годи́вый: ра́дꙋйсѧ, а҆́гг҃лѡвъ ст҃ы́хъ пра́вдою свое́ю ѡ҆бвесели́вый. Ра́дꙋйсѧ, ꙗ҆́кѡ бл҃же́ннꙋю жи́знь вѣ́чнꙋю ны́нѣ наслѣ́дствꙋеши: ра́дꙋйсѧ, ꙗ҆́кѡ притека́ющымъ къ тебѣ̀ блгⷣть и҆злива́еши.

<red>Р</red>а́дꙋйсѧ, ст҃и́телю ѻ҆́ч҃е кли́менте, ѻ҆́хрїдскїй чꙋдотво́рче, просвѣти́телю равноапⷭ҇льный ꙗ҆зы̑къ слове́нскихъ.
