---
title: "І҆́косъ а҃"
navigation:
  key: akathists-klimentochr-2
  title: "І҆́косъ а҃"
  parent: akathists-klimentochr
  order: 2
type: "akathist"
---

## І҆́косъ а҃:

<red>А҆́</red>гг҃ла тѧ̀ почита́емъ цр҃кве ѻ҆́хрїдскїѧ, ст҃и́телю ѻ҆́ч҃е кли́менте, ѿ слове́нскихъ первоꙋчи́телей просвѣще́нїе є҆ѵⷢ҇лїа прїе́мша. Са́мъ ѹ҆̀бо внꙋшѝ смире́нномꙋ срⷣцꙋ на́шемꙋ воспѣ́ти тебѣ̀ хвале́бнꙋю пѣ́снь по достоѧ́нїю взыва́юще:

<red>Р</red>а́дꙋйсѧ, роди́телємъ твои̑мъ сы́не бг҃омъ да́нный: ра́дꙋйсѧ, во ст҃и́телѧ бг҃омъ пред̾избра́нный. Ра́дꙋйсѧ, ѿ ма́тернихъ сосє́цъ бл҃гочⷭ҇тїю воспита́нный: ра́дꙋйсѧ, ѿ ю҆́ности пра́вый дх҃ъ стѧжа́вый. Ра́дꙋйсѧ, и҆зъ дѣ́тства въ нб҃о взо́ръ впери́вый: ра́дꙋйсѧ, ѿ пе́рвагѡ дыха́нїѧ бг҃а возлюби́вый. Ра́дꙋйсѧ, и҆ мл҃твою къ бг҃ꙋ возноси́выйсѧ: ра́дꙋйсѧ, и҆ цѣломꙋ́дрїѧ бл҃гоꙋха́нїемъ ѹ҆краси́выйсѧ. Ра́дꙋйсѧ, къ просвѣще́нїю ꙗ҆зы̑къ слове́нскихъ роди́выйсѧ: ра́дꙋйсѧ, ѿ ст҃ы́хъ меѳо́дїа и҆ кѷрі́лла вѣ́рѣ наꙋчи́выйсѧ. Ра́дꙋйсѧ, въ правосла́вїи премꙋ́дрѡ и҆́ми ѹ҆твержде́нный: ра́дꙋйсѧ, бл҃говѣ́стїѧ хрⷭ҇то́ва дѣ́лателю неꙋста́нный.

<red>Р</red>а́дꙋйсѧ, ст҃и́телю ѻ҆́ч҃е кли́менте, ѻ҆́хрїдскїй чꙋдотво́рче, просвѣти́телю равноапⷭ҇льный ꙗ҆зы̑къ слове́нскихъ.
