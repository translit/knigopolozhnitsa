---
title: "І҆́косъ д҃"
navigation:
  key: akathists-klimentochr-8
  title: "І҆́косъ д҃"
  parent: akathists-klimentochr
  order: 8
type: "akathist"
---

## І҆́косъ д҃:

<red>С</red>лы́шавъ бл҃говѣ́рный ца́рь бори́съ прише́ствїе твоѐ, и҆ и҆̀же съ тобо́ю въ зе́млю свою̀, ст҃и́телю ѻ҆́ч҃е кли́менте, повелѣ̀ а҆́бїе ва́съ къ себѣ̀ посла́ти со всѧ́кою че́стїю и҆ поспѣ́шностїю, и҆ска́ше бо мꙋже́й дово́льныхъ къ проповѣ́данїю сло́ва бж҃їѧ словє́нскимъ лю́демъ свои̑мъ новокрещє́ннымъ. Сра́дꙋющесѧ ѹ҆̀бо є҆мꙋ̀ и҆ мы̀ къ тебѣ̀ вопїе́мъ:

<red>Р</red>а́дꙋйсѧ, бжⷭ҇твеннымъ свѣ́томъ на́съ ѡ҆зари́вый: ра́дꙋйсѧ, догма̑ты чи́стыми на́съ ѹ҆мꙋдри́вый. Ра́дꙋйсѧ, трꙋды̑ а҆пⷭ҇льскими бг҃а просла́вивый: ра́дꙋйсѧ, а҆́гг҃ла земна́гѡ въ житїѝ твое́мъ ꙗ҆ви́вый. Ра́дꙋйсѧ, вѣ́ры правосла́вныѧ ѹ҆ч҃телю: ра́дꙋйсѧ, слꙋже́нїѧ цр҃ко́внагѡ люби́телю. Ра́дꙋйсѧ, смире́нїемъ и҆ кро́тостїю блиста́ѧй: ра́дꙋйсѧ, а҆́гг҃лѡмъ небє́снымъ подража́ѧй. Ра́дꙋйсѧ, ꙗ҆́кѡ ши́покъ при вода́хъ присноцвѣтꙋ́щїй: ра́дꙋйсѧ, вѣ́рꙋ живꙋ́ю въ срⷣцѣ свое́мъ и҆мꙋ́щїй. Ра́дꙋйсѧ, ꙗ҆́кѡ крі́нъ блгⷣтїю цр҃ковь ѡ҆бл҃гоꙋха́ѧй: ра́дꙋйсѧ, вѣнцы̀ небє́сныѧ на землѝ предвосхища́ѧй.

<red>Р</red>а́дꙋйсѧ, ст҃и́телю ѻ҆́ч҃е кли́менте, ѻ҆́хрїдскїй чꙋдотво́рче, просвѣти́телю равноапⷭ҇льный ꙗ҆зы̑къ слове́нскихъ.
