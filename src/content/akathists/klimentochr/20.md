---
title: "І҆́косъ і҃"
navigation:
  key: akathists-klimentochr-20
  title: "І҆́косъ і҃"
  parent: akathists-klimentochr
  order: 20
type: "akathist"
---

## І҆́косъ і҃:

<red>С</red>тѣна̀ и҆ ѡ҆гражде́нїе всѣ̑мъ бы́лъ є҆сѝ, ст҃и́телю ѻ҆́ч҃е кли́менте, безпѡ́мощнымъ помога́ѧ и҆ ѡ҆би́димыхъ застꙋпа́ѧ, да́ромъ же чꙋдотворе́нїѧ разсла́бленныхъ ѹ҆крѣплѧ́ѧ, хромы́хъ и҆справлѧ́ѧ, слѣпы̑мъ зрѣ́нїе подава́ѧ. Сегѡ̀ ра́ди прославлѧ́емъ тѧ̀ вопїю́ще си́це:

<red>Р</red>а́дꙋйсѧ, цѣли́телю пантелеи́монꙋ монасты́рь воздви́гнꙋвый: ра́дꙋйсѧ, блгⷣтїю и҆сцѣле́нїй томꙋ̀ подража́вый. Ра́дꙋйсѧ, тѧ̀ почита́ющыѧ ѿ ѕѡ́лъ и҆збавлѧ́ѧй: ра́дꙋйсѧ, къ тебѣ̀ притека́ющихъ дꙋ́шы ѹ҆веселѧ́ѧй. Ра́дꙋйсѧ, ꙗ҆́кѡ къ тебѣ̀ прибѣга́юще ѿ напа́стей сохранѧ́емсѧ: ра́дꙋйсѧ, предъ лице́мъ бо твои́мъ те́плѣ ѡ҆ грѣсѣ́хъ ка́емсѧ. Ра́дꙋйсѧ, къ соверше́нствꙋ нбⷭ҇нагѡ ѻ҆ц҃а̀ воспары́й: ра́дꙋйсѧ, любо́вь до́брагѡ па́стырѧ хрⷭ҇та̀ прїѡбрѣты́й. Ра́дꙋйсѧ, всѣ́ми добродѣ́тельми ѡ҆блада́вый: ра́дꙋйсѧ, безпло́тныхъ житїѐ соверши́вый. Ра́дꙋйсѧ, ꙗ҆́кѡ тебѐ похвалѧ́юще всѧ̑ словє́нскїѧ страны̑ ликовствꙋ́ютъ: ра́дꙋйсѧ, ꙗ҆́кѡ всѧ́каѧ цр҃ковь правосла́внаѧ тебѐ чествꙋ́етъ.

<red>Р</red>а́дꙋйсѧ, ст҃и́телю ѻ҆́ч҃е кли́менте, ѻ҆́хрїдскїй чꙋдотво́рче, просвѣти́телю равноапⷭ҇льный ꙗ҆зы̑къ слове́нскихъ.
