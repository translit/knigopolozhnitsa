---
title: "Мл҃тва"
navigation:
  key: akathists-klimentochr-26
  title: "Мл҃тва"
  parent: akathists-klimentochr
  order: 26
type: "akathist"
---

## Мл҃тва:

<versal>С</versal>т҃и́телю ѻ҆́ч҃е кли́менте равноапⷭ҇льне, па́стырю до́брый всѣ́хъ слове́нскихъ ꙗ҆зы̑къ, и҆́же дꙋ́шꙋ твою̀ ст҃ꙋ́ю положи́вый за на́съ, ѻ҆́вцы твоѧ̑, и҆ мно́гими пѡ́ты бг҃ꙋ ста́до соверши́вый, на мѣ́стѣ ѕла́чнѣ всели́въ на́съ ѧ҆зы́комъ твои́мъ сказꙋ́емыхъ писа́нїй, на водѣ̀ ѹ҆покое́нїѧ воспита́въ ст҃ы́мъ креще́нїемъ, и҆ на стези̑ пра́вды наста́вивъ дѣ́ланїемъ добродѣ́тели. Тобо́ю всѧ̑ страны̑ словє́нскїѧ бг҃а позна́ша, цє́ркви же и҆́хъ пѣ́сньми ѹ҆краси́шасѧ, и҆ пра́здницы чте́нїѧми ѹ҆ѧсни́шасѧ. Тобо́ю сщ҃е́нницы по сщ҃є́ннымъ канѡ́нѡмъ бл҃гочⷭ҇тнѡ жи́ти наказа́шасѧ. Тобо́ю мона́шествꙋющїи житїѧ́ми ст҃ы́хъ къ по́двигꙋ наста́вишасѧ. Но, ѽ земны́й а҆́гг҃ле и҆ нбⷭ҇ный чл҃вѣ́че, гдⷭ҇еви ѹ҆гото́вавый лю́ди и҆збра̑нны, ревни́тели дѡ́брымъ дѣлѡ́мъ, тѧ̀ мо́лимъ и҆ тебѣ̀ ми́ли дѣ́емсѧ: па́ки и҆ па́ки назира́й твоѐ достоѧ́нїе, ꙗ҆́кѡ бо́лѣе ны́нѣ могі́й не́же дре́вле въ тѣлесѝ сы́й, и҆ лꙋка̑выѧ ѿженѝ є҆́рєси, ꙗ҆̀же разорѧ́ютъ ста́до твоѐ ꙗ҆́коже болѣ̑зни гꙋби́тєльныѧ, разрѣва́ютъ и҆ растлѣва́ютъ ѻ҆́вцы па́жити твоеѧ̀, ст҃ы́й и҆ бл҃гі́й на́шъ па́стырю. Соблюди́ же на́съ неискꙋшє́нныѧ твоѧ̑ воспи́танники ва́рварскихъ нахожде́нїй, и҆ всегда̀ назира́й, наипа́че же ны́нѣ, є҆гда̀ ско́рбь бли́зъ и҆ нѣ́сть помога́ѧй, и҆ є҆гда̀ вразѝ бра̑ни хотѧ́тъ, ꙗ҆́кѡ да трꙋ̑пїѧ ча̑дъ твои́хъ бра́шно пти́цамъ небє́снымъ низве́ргнꙋтсѧ. Сокрꙋшѝ ѹ҆̀бо ѧ҆̀ десни́цею тобо́ю слꙋжи́магѡ бг҃а, ми́ръ лю́демъ твои̑мъ да́рꙋѧ, ꙗ҆́кѡ да во всѧ́комъ бл҃гочⷭ҇тїи поживе́мъ, и҆ тебѣ̀ пра́здники составлѧ́емъ во всѧ́комъ весе́лїи, сла́вѧще въ трⷪ҇цѣ є҆ди́наго бг҃а, ѻ҆ц҃а̀ и҆ сн҃а и҆ ст҃а́гѡ дх҃а, ны́нѣ и҆ при́снѡ и҆ во вѣ́ки вѣкѡ́въ. <red>А҆</red>ми́нь.
