---
title: "І҆́косъ з҃"
navigation:
  key: akathists-klimentochr-14
  title: "І҆́косъ з҃"
  parent: akathists-klimentochr
  order: 14
type: "akathist"
---

## І҆́косъ з҃:

<red>Н</red>о́вый па́ѵелъ ꙗ҆ви́лсѧ є҆сѝ на землѝ слове́нстѣй, ст҃и́телю ѻ҆́ч҃е кли́менте, бжⷭ҇твєнныѧ догма́ты вѣ́ры и҆ сп҃си́тєльныѧ за́пѡвѣди проповѣ́дꙋѧ лю́демъ къ правосла́вномꙋ вѣ́дѣнїю и҆ бл҃гочⷭ҇тномꙋ жи́тельствꙋ. Тѣ́мже дивѧ́щесѧ глꙋбинѣ̀ ѹ҆че́нїѧ, си́це тѧ̀ пѣсносло́вимъ:

<red>Р</red>а́дꙋйсѧ, на́съ къ бг҃ꙋ приводѧ́й началопа́стырю: ра́дꙋйсѧ, люде́й твои́хъ дꙋхо́вный предста́телю. Ра́дꙋйсѧ, а҆рхїпа́стырю по хрⷭ҇тꙋ̀ сострада́тельный: ра́дꙋйсѧ, къ нꙋжда́мъ ча̑дъ твои́хъ ѻ҆́ч҃е снисходи́тельный. Ра́дꙋйсѧ, невеще́ственное житїѐ и҆мꙋ́щїй: ра́дꙋйсѧ, съ невеще́ственными ли̑ки бг҃ꙋ пою́щїй. Ра́дꙋйсѧ, ѿ земна́гѡ пристра́стїѧ ѿстꙋпи́вый: ра́дꙋйсѧ, си́мъ а҆́гг҃льское безстра́стїе ѹ҆лꙋчи́вый. Ра́дꙋйсѧ, пꙋ́ть къ нб҃сѝ па́ствѣ твое́й показꙋ́ѧй: ра́дꙋйсѧ, безсре́бреннѡ тꙋ́не всѣ́хъ врачꙋ́ѧй. Ра́дꙋйсѧ, почита́ющихъ тѧ̀ напа́стей и҆збавлѧ́ѧй: ра́дꙋйсѧ, врачевство̀ дꙋша́мъ и҆ тѣлесє́мъ подава́ѧй.

<red>Р</red>а́дꙋйсѧ, ст҃и́телю ѻ҆́ч҃е кли́менте, ѻ҆́хрїдскїй чꙋдотво́рче, просвѣти́телю равноапⷭ҇льный ꙗ҆зы̑къ слове́нскихъ.
