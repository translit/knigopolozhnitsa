---
title: "І҆́косъ ѳ҃"
navigation:
  key: akathists-elijah-18
  title: "І҆́косъ ѳ҃"
  parent: akathists-elijah
  order: 18
type: "akathist"
---

## І҆́косъ ѳ҃:

<red>В</red>ѣті̑ѧ многовѣ́щанныѧ недоꙋме́ютъ дово́льнѡ разꙋмѣ́ти и҆ и҆з̾ѧсни́ти, ка́кѡ ты̀, великоимени́те и҆лїѐ, во плотѝ сы́й чл҃вѣ́честѣй и҆ подобостра́стенъ на́мъ бы́въ, восхи́щенъ є҆сѝ съ тѣ́ломъ твои́мъ на нб҃о, ꙗ҆́вльшейсѧ тебѣ̀ колесни́цей ѻ҆́гненнѣй съ ко́ни ѻ҆́гненными. Сла́вѧще ѹ҆̀бѡ просла́вльшагѡ тѧ̀ гдⷭ҇а и҆ дивѧ́щесѧ восхи́щенїю твоемꙋ̀, бл҃гоговѣ́йнѡ зове́мъ тѝ:

<red>Р</red>а́дꙋйсѧ, пречꙋ́днымъ воздержа́нїемъ ве́тхагѡ чл҃вѣ́ка въ себѣ̀ ѹ҆мертви́вый. Ра́дꙋйсѧ, ѻ҆гне́мъ бж҃е́ственныѧ ре́вности всѧ́кое веще́ственное помышле́нїе въ себѣ̀ попали́вый. Ра́дꙋйсѧ, преложе́нїемъ твои́мъ на нб҃о ро́дъ чл҃вѣ́ческїй возвесели́вый и҆ жи́знь вѣ́чнꙋю ѹ҆вѣ́ривый. Ра́дꙋйсѧ, че́стїю и҆ сла́вою преесте́ственною ѿ бг҃а почте́нный и҆ па́че всѣ́хъ дре́внихъ прⷪ҇ро́кѡвъ просла́вленный. Ра́дꙋйсѧ, ѿ а҆́гг҃льскихъ ли́кѡвъ въ селе́нїихъ нбⷭ҇ныхъ ра́достнѡ срѣ́теннїй. Ра́дꙋйсѧ, ꙗ҆́кѡ и҆́мѧ твоѐ во всѣ́мъ мі́рѣ почита́етсѧ, и҆ ре́вность твоѧ̀ по бз҃ѣ ѕѣлѡ̀ прославлѧ́етсѧ.

<red>Р</red>а́дꙋйсѧ, и҆лїѐ, вели́кїй прⷪ҇ро́че, втора́гѡ прише́ствїѧ хрⷭ҇то́ва сла́вный прⷣте́че.
