---
title: "І҆́косъ є҃"
navigation:
  key: akathists-elijah-10
  title: "І҆́косъ є҃"
  parent: akathists-elijah
  order: 10
type: "akathist"
---

## І҆́косъ є҃:

<red>В</red>и́дѣвше всѝ лю́дїе і҆и҃левы, по мл҃твѣ твое́й, ѻ҆́гнь ѿ гдⷭ҇а съ нб҃сѣ сше́дый на же́ртвꙋ твою̀, всехва́льне прⷪ҇ро́че, и҆ всю̀ ю҆̀ поже́гшїй, дрова̀ же, и҆ ка́мень, и҆ пе́рсть, и҆ во́дꙋ потрѣби́вый, падо́ша на ли́ца своѧ̀, взыва́юще: вои́стиннꙋ гдⷭ҇ь бг҃ъ то́й є҆́сть бг҃ъ. И҆ вѣ́роваша лю́дїе бг҃ови, стꙋ́дныѧ же проро́ки ты̀ закла́лъ є҆сѝ. Сла́вѧще ѹ҆̀бѡ всеси́льнагѡ, чꙋдодѣ́ющагѡ бг҃а, тебѣ̀, ѹ҆го́дникꙋ є҆гѡ̀, глаго́лемъ си́це:

<red>Р</red>а́дꙋйсѧ, преве́лїе дерзнове́нїе ко вцⷣѣ всѧ́ческихъ стѧжа́вый. Ра́дꙋйсѧ, зна́менїи и҆ чꙋдесы̀ бж҃е́ственнꙋю и҆́стинꙋ ѹ҆твѣрди́вый. Ра́дꙋйсѧ, пре́лесть де́монскꙋю посрами́вый, и҆́стиннꙋю же вѣ́рꙋ просла́вивый. Ра́дꙋйсѧ, невѣ́рныѧ и҆́стиннымъ бг҃овѣ́дѣнїемъ просвѣти́вый. Ра́дꙋйсѧ, трикра́тнымъ лїѧ́нїемъ на же́ртвенникъ воды̀, та́йнꙋ прест҃ыѧ трⷪ҇цы ꙗ҆ви́вый. Ра́дꙋйсѧ, ꙗ҆́кѡ всѐ є҆стество̀ сꙋ́щихъ тебѣ̀ повинова́сѧ, ѻ҆́гнь же и҆ вода̀ тебѣ̀ слꙋжа́хꙋ.

<red>Р</red>а́дꙋйсѧ, и҆лїѐ, вели́кїй прⷪ҇ро́че, втора́гѡ прише́ствїѧ хрⷭ҇то́ва сла́вный прⷣте́че.
