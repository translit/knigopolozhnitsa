---
title: "І҆́косъ и҃"
navigation:
  key: akathists-elijah-16
  title: "І҆́косъ и҃"
  parent: akathists-elijah
  order: 16
type: "akathist"
---

## І҆́косъ и҃:

<red>В</red>е́сь бы́лъ є҆сѝ смире́нїемъ ве́лїимъ ѹ҆кра́шенъ, прⷪ҇ро́че бж҃їй, сегѡ̀ ра́ди съ го́рдостїю прише́дшихъ къ тебѣ̀ двꙋ́хъ пѧтдесѧтонача́льникѡвъ съ во́ины, да привѣдꙋ́тъ тебѣ̀ къ беззако́нномꙋ царю̀ ѻ҆хозі́и, ѻ҆гне́мъ попали́лъ є҆сѝ, со смире́нїемъ же прише́дшагѡ къ тебѣ̀ а҆́вдїа, и҆̀же пита́ше ѹ҆чени́ки прⷪ҇ро́ческїѧ, поми́ловалъ є҆сѝ. Сегѡ̀ ра́ди прино́симъ тѝ похва́льныѧ пѣ́сни сїѧ̀:

<red>Р</red>а́дꙋйсѧ, го́рдыхъ смири́телю и҆ кара́телю, смире́нныхъ же покро́ве и҆ застꙋ́пниче. Ра́дꙋйсѧ, мздои́мныхъ сꙋ́дей наказа́телю, пра́во же сꙋдѧ́щимъ помо́щниче. Ра́дꙋйсѧ, правовѣ́рномꙋ во́инствꙋ во бра́нѣхъ спобо́рниче, нечести́выхъ же сꙋпоста́тъ низложи́телю. Ра́дꙋйсѧ, премꙋ́дростїю, ꙗ҆́кѡ бро́нею, ѡ҆блече́нный и҆ пра́вдою, ꙗ҆́кѡ щито́мъ, ѡ҆гражде́нный. Ра́дꙋйсѧ, ре́вностїю по бз҃ѣ, ꙗ҆́кѡ мече́мъ, воѻрꙋже́нный и҆ посто́мъ, ꙗ҆́кѡ крила́ми, ѡ҆криле́нный. Ра́дꙋйсѧ, вѣ́рою, ꙗ҆́кѡ шле́момъ сп҃се́нїѧ, покрове́нный и҆ любо́вїю, ꙗ҆́кѡ вѣнце́мъ пресвѣ́тлымъ, вѣнча́нный.

<red>Р</red>а́дꙋйсѧ, и҆лїѐ, вели́кїй прⷪ҇ро́че, втора́гѡ прише́ствїѧ хрⷭ҇то́ва сла́вный прⷣте́че.
