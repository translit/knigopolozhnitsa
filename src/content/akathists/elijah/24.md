---
title: "І҆́косъ в҃і"
navigation:
  key: akathists-elijah-24
  title: "І҆́косъ в҃і"
  parent: akathists-elijah
  order: 24
type: "akathist"
---

## І҆́косъ в҃і:

<red>П</red>ою́ще твою̀ пла́меннꙋю ре́вность по бз҃ѣ и҆ равноа́гг҃льное житїѐ, ди́внаѧ же твоѧ̀ и҆ пресла́внаѧ чꙋдеса̀ и҆ преве́лїе бл҃говоле́нїе къ тебѣ̀ гдⷭ҇а, восхвалѧ́емъ тѧ̀, великоимѣни́те прⷪ҇ро́че и҆лїѐ, ѻ҆ба́че, не мо́гꙋще досто́йнѡ и҆з̾ѻбрази́ти вели́чїе и҆ сла́вꙋ твою̀, со ѹ҆миле́нїемъ зове́мъ тѝ сицева̑ѧ:

<red>Р</red>а́дꙋйсѧ, ковче́же бж҃е́ственныѧ сла́вы и҆ всечтⷭ҇ны́й хра́ме прест҃ы́ѧ трⷪ҇цы. Ра́дꙋйсѧ, свѣти́льниче невече́рнїй цр҃квей и҆ бл҃гово́нный цвѣ́те ра́ѧ бж҃е́ственнагѡ. Ра́дꙋйсѧ, бл҃гочести́выхъ пꙋсты́нникѡвъ рꙋководи́телю, дѣ́вственникѡвъ же наста́вниче и҆ ѹ҆крѣпле́нїе. Ра́дꙋйсѧ, ꙗ҆́кѡ грѣ́шникѡвъ къ покаѧ́нїю возбꙋжда́еши и҆ всемꙋ̀ ро́дꙋ хрⷭ҇тїа́нскомꙋ жи́знь вѣ́чнꙋю хода́тайствꙋеши. Ра́дꙋйсѧ, ꙗ҆́кѡ во свѣ́тлостехъ ст҃ы́хъ неизрече́нныѧ сла́вы наслажда́ешисѧ и҆ непреста́ннѡ гдⷭ҇а славосло́виши. Ра́дꙋйсѧ, ꙗ҆́кѡ въ концѣ̀ време́нъ ве́лїѧ зна́менїѧ и҆ чꙋдеса̀ и҆́маши соверши́ти на ѹ҆твержде́нїе люде́й во и҆́стиннѣй вѣ́рѣ и҆ на ѡ҆бличе́нїе а҆нті́хрїста.

<red>Р</red>а́дꙋйсѧ, и҆лїѐ, вели́кїй прⷪ҇ро́че, втора́гѡ прише́ствїѧ хрⷭ҇то́ва сла́вный прⷣте́че.
