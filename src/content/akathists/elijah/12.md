---
title: "І҆́косъ ѕ҃"
navigation:
  key: akathists-elijah-12
  title: "І҆́косъ ѕ҃"
  parent: akathists-elijah
  order: 12
type: "akathist"
---

## І҆́косъ ѕ҃:

<red>В</red>озсїѧ́въ ве́лїею ре́вностїю по бз҃ѣ вседержи́тели, ѕѣлѡ̀ скорбе́лъ є҆сѝ, прⷪ҇ро́че, ꙗ҆́кѡ ѡ҆ста́виша завѣ́тъ є҆гѡ̀ сынѡ́ве і҆и҃левы, ѻ҆лтарѝ є҆гѡ̀ раскопа́ша и҆ прⷪ҇рѡ́ки и҆зби́ша. Гдⷭ҇ь же во ѹ҆тѣше́нїе твоѐ возвѣстѝ тебѣ̀, ꙗ҆́кѡ не ве́сь і҆и҃ль ѿстꙋпѝ ѿ негѡ̀, но и҆́мать се́дмь ты́сѧщъ сокрове́нныхъ рабѡ́въ свои́хъ, и҆̀же не преклони́ша колѣ́на своѧ̀ ваа́лꙋ. Тѣ́мже, воспомина́юще ре́вность твою̀ по бз҃ѣ, пое́мъ тѝ со бл҃гоговѣ́нїемъ сицева̑ѧ:

<red>Р</red>а́дꙋйсѧ, вѣ́рный слꙋжи́телю и҆ бли́жнїй дрꙋ́же гдⷭ҇ень. Ра́дꙋйсѧ, ѻ҆́бразе и҆ похвало̀ бл҃гочести̑выхъ па́стырей. Ра́дꙋйсѧ, наста́вниче сп҃се́нїѧ и҆ просвѣще́нїе во тмѣ̀ седѧ́щихъ. Ра́дꙋйсѧ, защи́тникѡмъ и҆́стины мꙋ́жество внꙋша́ѧй, въ по́двизѣхъ же и҆ страда́нїихъ за пра́вдꙋ и҆̀хъ ѹ҆крѣплѧ́ѧй. Ра́дꙋйсѧ, ꙗ҆́кѡ серафі́мскою пла̑менною любо̑вїю къ бг҃ꙋ горѣ́лъ є҆сѝ. Ра́дꙋйсѧ, ꙗ҆́кѡ и҆ гдⷭ҇ь во всѣ̑мъ послꙋ́шаше тебѣ̀ и҆ по проше́нїю твоемꙋ̀ всѧ̀ творѧ́ше.

<red>Р</red>а́дꙋйсѧ, и҆лїѐ, вели́кїй прⷪ҇ро́че, втора́гѡ прише́ствїѧ хрⷭ҇то́ва сла́вный прⷣте́че.
