---
title: "І҆́косъ г҃"
navigation:
  key: akathists-elijah-6
  title: "І҆́косъ г҃"
  parent: akathists-elijah
  order: 6
type: "akathist"
---

## І҆́косъ г҃:

<red>И҆</red>мѣ́ѧ ве́лїе бл҃говоле́нїе къ тебѣ̀, прⷪ҇ро́че, гдⷭ҇ь восхотѣ̀ ѿлꙋчи́ти тѧ̀ ѿ беззако́нныхъ сы́нѡвъ і҆и҃лѧ, да не съ ни́ми тѣ́рпиши гла́дъ и҆ жа́ждꙋ, и҆ повелѣ̀ тебѣ̀ и҆́ти къ пото́кꙋ хора́ѳовꙋ, и҆дѣ́же вра́нѡве пита́хꙋ тѧ̀, приносѧ́ще хлѣ́бъ и҆ мѧ́со. Тѣ́мже прино́симъ тебѣ̀ похва́льнаѧ сїѧ̀:

<red>Р</red>а́дꙋйсѧ, посто́мъ и҆ бде́нїемъ всѧ̀ земна́ѧ и҆ сꙋ́етнаѧ помышле́нїѧ и҆стреби́вый. Ра́дꙋйсѧ, мл҃твою и҆ бг҃омы́слїемъ ѹ҆́мъ тво́й въ го́рнѧѧ впери́вый. Ра́дꙋйсѧ, патрїа́рхѡвъ велича́нїе и҆ прⷪ҇ро́кѡвъ красото̀. Ра́дꙋйсѧ, дѣ́вственникѡвъ похвало̀ и҆ преподо́бныхъ сла́во. Ра́дꙋйсѧ, ст҃и́телей наста́вниче и҆ мꙋ́ченикѡвъ крѣ́посте. Ра́дꙋйсѧ, ꙗ҆́кѡ нече́стїемъ и҆ невѣ́рїемъ ѡ҆слѣплє́нныхъ сы́нѡвъ і҆и҃левыхъ на пꙋ́ть и҆́стины ѡ҆брати́лъ є҆сѝ.

<red>Р</red>а́дꙋйсѧ, и҆лїѐ, вели́кїй прⷪ҇ро́че, втора́гѡ прише́ствїѧ хрⷭ҇то́ва сла́вный прⷣте́че.
