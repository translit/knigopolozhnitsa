---
title: "І҆́косъ з҃"
navigation:
  key: akathists-elijah-14
  title: "І҆́косъ з҃"
  parent: akathists-elijah
  order: 14
type: "akathist"
---

## І҆́косъ з҃:

<red>Н</red>о́вое нечести́вый ца́рь а҆хаа́въ къ беззако́нїемъ свои́мъ приложѝ ѕлодѣѧ́нїе, є҆гда̀ повелѣ̀ ѹ҆би́ти непови́ннагѡ навꙋѳе́ѧ и҆ восхи́ти вїногра́дъ є҆гѡ̀. Сегѡ̀ ра́ди, ѡ҆блича́ѧ законопрестꙋ́пнагѡ царѧ̀, проре́клъ є҆сѝ є҆мꙋ̀, прⷪ҇ро́че, ꙗ҆́кѡ и҆дѣ́же ѹ҆мерщвле́нъ бы́сть навꙋѳе́й, та́мѡ и҆ є҆гѡ̀ кро́вь сви́нїи и҆ псѝ поли́жꙋтъ, и҆ женꙋ̀ є҆гѡ і҆езаве́ль снѣдѧ́тъ псѝ, и҆ ве́сь до́мъ є҆гѡ̀ и҆стреби́тсѧ. Вѣ́дꙋще ѹ҆̀бѡ мы̀ сбы́вшеесѧ стра́шное сїѐ прорече́нїе, ѹ҆жаса́емсѧ, зовꙋ́ще:

<red>Р</red>а́дꙋйсѧ, ѡ҆би́дѧщихъ и҆ жестокосе́рдныхъ гро́зный ѿмсти́телю. Ра́дꙋйсѧ, си́рыхъ и҆ напаствꙋ́емыхъ крѣ́пкїй застꙋ́пниче. Ра́дꙋйсѧ, непочита́ющихъ ст҃ы́хъ пра́здникѡвъ правосла́вныѧ цр҃квѣ кара́телю. Ра́дꙋйсѧ, проде́рзыхъ хꙋ́льникѡвъ и҆́менѣ бж҃їѧ низложи́телю. Ра́дꙋйсѧ, сло́вомъ ѡ҆бличе́нїѧ, ꙗ҆́кѡ гро́момъ, беззако́нныѧ поража́ѧй. Ра́дꙋйсѧ, бꙋ́дꙋщаѧ, ꙗ҆́кѡ настоѧ́щаѧ, вѣ́дый и҆ да́льнѧѧ, ꙗ҆́кѡ бли́зъ сꙋ́щаѧ, прорица́ѧй.

<red>Р</red>а́дꙋйсѧ, и҆лїѐ, вели́кїй прⷪ҇ро́че, втора́гѡ прише́ствїѧ хрⷭ҇то́ва сла́вный прⷣте́че.
