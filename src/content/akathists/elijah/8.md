---
title: "І҆́косъ д҃"
navigation:
  key: akathists-elijah-8
  title: "І҆́косъ д҃"
  parent: akathists-elijah
  order: 8
type: "akathist"
---

## І҆́косъ д҃:

<red>С</red>лы́шавъ нечести́вый ца́рь а҆хаа́въ повелѣ́нїе твоѐ, ѡ҆ є҆́же собра́ти всѧ̀ колѣ́на і҆и҃лева на го́рꙋ карми́льскꙋю, и҆ привестѝ на ню̀ стꙋ́дныѧ проро́ки ваа́ловы, а҆́бїе посла́въ, собра̀ всѧ̑, и҆ са́мъ прїи́де та́мѡ. Ты́ же, ревни́телю сла́вы бж҃їѧ, хотѧ̀ коне́чнѣ посрами́ти ме́рзкїѧ і҆́дѡлы и҆ просла́вити и҆́стиннагѡ бг҃а, повелѣ́лъ є҆сѝ ѹ҆гото́вати двѣ̀ же́ртвы, ѻ҆гнѧ̀ же на ты́ѧ не возгнѣща́ти, ре́къ: и҆ бꙋ́детъ бг҃ъ, и҆́же а҆́ще послꙋ́шаетъ ѻ҆гне́мъ, то́й є҆́сть бг҃ъ. То̀ слы́шавше всѝ лю́дїе, реша̀: до́бръ глаго́лъ и҆лїи́нъ, є҆го́же глаго́ла да бꙋ́детъ та́кѡ. Мы́ же, велича́юще тѧ̀, зове́мъ:

<red>Р</red>а́дꙋйсѧ, вели́кїй посла́нниче цр҃ѧ̀ нбⷭ҇нагѡ и҆ провозвѣ́стниче ст҃ы́хъ велѣ́нїй є҆гѡ̀. Ра́дꙋйсѧ, а҆дама́нте, неѡдоли́мый въ ре́вности и҆ непоколеби́мый сто́лпе бл҃гоче́стїѧ. Ра́дꙋйсѧ, си́льный защи́тниче и҆́стины и҆ твѣ́рдый противобо́рниче врагѡ́въ бж҃їихъ. Ра́дꙋйсѧ, нече́стїѧ и҆скорени́телю и҆ насади́телю бл҃гоче́стїѧ. Ра́дꙋйсѧ, пла́менный ревни́телю бж҃е́ственныѧ сла́вы. Ра́дꙋйсѧ, ꙗ҆́кѡ и҆ въ послѣ́днїѧ днѝ мі́ра и҆́маши проповѣ́дывати и҆́стиннагѡ бг҃а и҆ ѡ҆блича́ти ѡ҆каѧ́ннагѡ а҆нті́хрїста.

<red>Р</red>а́дꙋйсѧ, и҆лїѐ, вели́кїй прⷪ҇ро́че, втора́гѡ прише́ствїѧ хрⷭ҇то́ва сла́вный прⷣте́че.
