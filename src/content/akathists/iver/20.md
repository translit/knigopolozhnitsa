---
title: "І҆́косъ і҃"
navigation:
  key: akathists-iver-20
  title: "І҆́косъ і҃"
  parent: akathists-iver
  order: 20
type: "akathist"
---

## І҆́косъ і҃:

<red>С</red>тѣна̀ є҆сѝ и҆́ноческомꙋ чи́нꙋ, бцⷣе, и҆ всѣ̑мъ, къ тебѣ̀ прибѣга́ющымъ: и҆́бо нб҃сѐ и҆ землѝ творе́цъ все́льсѧ въ дѣ́вственной ѹ҆тро́бѣ твое́й, наꙋчѝ всѣ́хъ чистоты̀ и҆ цѣломꙋ́дрїѧ ревни́телей возглаша́ти тебѣ̀:

<red>Р</red>а́дꙋйсѧ, дѣ́вства сосꙋ́де и҆збра́нный: ра́дꙋйсѧ, чистѣ́йшїй ѡ҆́бразе цѣломꙋ́дрїѧ. Ра́дꙋйсѧ, черто́же безсѣ́меннагѡ ѹ҆невѣ́щенїѧ: ра́дꙋйсѧ, невѣ́сто неневѣ́стнаѧ. Ра́дꙋйсѧ, сѣ́ѧтелѧ чистоты̀ ро́ждшаѧ: ра́дꙋйсѧ, вѣ́рныхъ гдⷭ҇ви сочета́вшаѧ. Ра́дꙋйсѧ, въ бꙋ́ри и҆скꙋше́нїй ско́раѧ помо́щнице: ра́дꙋйсѧ, прило́ги врага̀ ѿража́ющаѧ. Ра́дꙋйсѧ, мглꙋ̀ дꙋшевре́дныхъ страсте́й ѿгонѧ́ющаѧ: ра́дꙋйсѧ, по́мыслы ѡ҆чища́ющаѧ. Ра́дꙋйсѧ, земны̑ѧ сла̑сти презира́ти наꙋча́ющаѧ: ра́дꙋйсѧ, къ го́рнемꙋ ѹ҆мы̀ и҆ сердца̀ направлѧ́ющаѧ.

<red>Р</red>а́дꙋйсѧ, бл҃га́ѧ врата́рнице, двє́ри ра̑йскїѧ вѣ̑рнымъ ѿверза́ющаѧ.
