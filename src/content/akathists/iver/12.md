---
title: "І҆́косъ ѕ҃"
navigation:
  key: akathists-iver-12
  title: "І҆́косъ ѕ҃"
  parent: akathists-iver
  order: 12
type: "akathist"
---

## І҆́косъ ѕ҃:

<red>В</red>озсїѧ̀ ра́дость ве́лїѧ слы́шавшымъ твоѧ̑, бг҃ома́ти, ѡ҆бѣтова̑нїѧ, и҆ тебѣ̀, нбⷭ҇нѣй врата́рницѣ, хра́мъ на вратѣ́хъ ѻ҆би́тели съ весе́лїемъ и҆́ноцы воздвиго́ша и҆ возопи́ша та́кѡ:

<red>Р</red>а́дꙋйсѧ, храни́тельнице на́ша въ настоѧ́щемъ вѣ́цѣ: ра́дꙋйсѧ, предста́тельнице́ на́ша въ бꙋ́дꙋщемъ. Ра́дꙋйсѧ, стра́хꙋ бж҃їю на́съ наꙋча́ющаѧ: ра́дꙋйсѧ, на пꙋ́ть добродѣ́тели наставлѧ́ющаѧ. Ра́дꙋйсѧ, дерзнове́нїе на́ше и҆ наде́ждо: ра́дꙋйсѧ, ѹ҆пова́нїе на́ше и҆ покро́въ. Ра́дꙋйсѧ, благоꙋтро́бїе сн҃а своегѡ̀ къ на́мъ преклони́вшаѧ: ра́дꙋйсѧ, бл҃года́ть є҆гѡ̀ неѡскꙋ́днѡ пребыва́ти съ на́ми возвѣща́ющаѧ. Ра́дꙋйсѧ, ст҃ꙋ́ю і҆кѡ́нꙋ зало́гомъ млⷭ҇ти да́вшаѧ: ра́дꙋйсѧ, да́ръ чꙋдодѣ́йствїѧ є҆́й дарова́вшаѧ. Ра́дꙋйсѧ, прило́гъ всѧ́кагѡ ѕла̀ ѿ ѻ҆би́тели ѿража́ющаѧ: ра́дꙋйсѧ, всемꙋ̀ бл҃го́мꙋ вхо́дъ ѿверза́ющаѧ.

<red>Р</red>а́дꙋйсѧ, бл҃га́ѧ врата́рнице, двє́ри ра̑йскїѧ вѣ̑рнымъ ѿверза́ющаѧ.
