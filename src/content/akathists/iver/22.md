---
title: "І҆́косъ а҃і"
navigation:
  key: akathists-iver-22
  title: "І҆́косъ а҃і"
  parent: akathists-iver
  order: 22
type: "akathist"
---

## І҆́косъ а҃і:

<red>С</red>вѣтопрїе́мнꙋю свѣщꙋ̀, сꙋ́щымъ во тьмѣ̀ бѣ́дъ ꙗ҆́вльшꙋюсѧ, зри́мъ ст҃ꙋ́ю і҆кѡ́нꙋ бг҃омт҃ре: невеще́ственный бо ѻ҆́гнь благода́ти прїе́млющи, лꙋча́ми чꙋде́съ всѣ́хъ ѡ҆зарѧ́етъ, наꙋча́ющи си́це взыва́ти бл҃гослове́ннѣй:

<red>Р</red>а́дꙋйсѧ, во всѧ́кихъ нꙋ́ждахъ ско́рое вспоможе́нїе: ра́дꙋйсѧ, въ печа́лехъ бы́строе ѹ҆слы́шанїе. Ра́дꙋйсѧ, ѿ ѻ҆гнѧ̀, меча̀ и҆ наше́ствїѧ и҆ноплеме́нныхъ на́съ и҆збавлѧ́ющаѧ: ра́дꙋйсѧ, ѿ гла́да и҆ напра́сныѧ сме́рти на́съ свобожда́ющаѧ. Ра́дꙋйсѧ, ѿ ꙗ҆́звы и҆ всегꙋби́тельства сме́ртнагѡ на́съ соблюда́ющаѧ: ра́дꙋйсѧ, бѣ́дствꙋющымъ въ пꙋтѝ, на сꙋ́шѣ и҆ на вода́хъ внеза́пное вспоможе́нїе. Ра́дꙋйсѧ, ꙗ҆́звъ дꙋше́вныхъ и҆ тѣле́сныхъ врачева́нїе: ра́дꙋйсѧ, ѡ҆ста́вленныхъ врача́ми въ своѝ рꙋ́ки прїе́млющаѧ. Ра́дꙋйсѧ, милосе́рдаѧ ѹ҆тѣ́шительницѣ всѣ́хъ скорбѧ́щихъ и҆ ѡ҆бремене́нныхъ: ра́дꙋйсѧ, не ѿверга́ющаѧ всѣ́хъ презрѣ́нныхъ и҆ ѿве́рженныхъ. Ра́дꙋйсѧ, са́мыхъ ѿча́ѧнныхъ и҆з̾ ро́ва поги́бели и҆схища́ющаѧ: ра́дꙋйсѧ, и҆ менѐ, ѡ҆бнаже́ннаго до́брыхъ дѣ́лъ, не ѡ҆ставлѧ́ющаѧ свои́мъ покро́вомъ и҆ застꙋпле́нїемъ.

<red>Р</red>а́дꙋйсѧ, бл҃га́ѧ врата́рнице, двє́ри ра̑йскїѧ вѣ̑рнымъ ѿверза́ющаѧ.
