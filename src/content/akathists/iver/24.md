---
title: "І҆́косъ в҃і"
navigation:
  key: akathists-iver-24
  title: "І҆́косъ в҃і"
  parent: akathists-iver
  order: 24
type: "akathist"
---

## І҆́косъ в҃і:

<red>П</red>ою́ще твоѧ̑ чꙋдеса̀, ꙗ҆влѧ́ємаѧ на́мъ въ жи́зни се́й, хва́лимъ тѧ̀, бцⷣе, ꙗ҆́кѡ млⷭ҇ти и҆сто́чникъ неисчерпа́емый. Но, припа́даѧ къ тебѣ̀ пред̾ чꙋдотво́рною і҆кѡ́ною твое́ю, мо́лимъ тѧ̀ смире́ннѡ, бꙋ́ди на́мъ покро́въ и҆ защище́нїе и҆ въ де́нь кончи́ны на́шеѧ, и҆ є҆гда̀ и҆́мамы предста́ти на сꙋ́дъ стра́шномꙋ прⷭ҇то́лꙋ сн҃а твоегѡ̀, да вопїе́мъ тѝ:

<red>Р</red>а́дꙋйсѧ, во сла́вѣ присѣдѧ́щаѧ прⷭ҇то́лꙋ сн҃а твоегѡ̀, и҆ та́мѡ на́съ воспомина́ющаѧ: ра́дꙋйсѧ, съ сн҃омъ твои́мъ и҆ бг҃омъ вѣ́чнѡ црⷭ҇твꙋющаѧ, и҆ ѡ҆ на́съ хода́тайствꙋющаѧ. Ра́дꙋйсѧ, ѹ҆пова́ющымъ на тѧ̀ коне́цъ живота̀ непосты́денъ да́рꙋющаѧ: ра́дꙋйсѧ, безболѣ́зненнꙋю и҆ ми́рнꙋю кончи́нꙋ ѹ҆строѧ́ющаѧ. Ра́дꙋйсѧ, мыта́рствъ го́рькихъ и҆збавле́нїе: ра́дꙋйсѧ, ѿ вла́сти кнѧ́зѧ воздꙋ́шнагѡ ѡ҆свобожде́нїе. Ра́дꙋйсѧ, грѣхѡ́въ на́шихъ непоминове́нїе: ра́дꙋйсѧ, по гдⷭ҇ѣ ѹ҆пова́нїе на́мъ бл҃же́нныѧ жи́зни. Ра́дꙋйсѧ, ѹ҆пова́ющымъ на тѧ̀, ѡ҆деснꙋ́ю сн҃а твоегѡ̀ стоѧ́нїе ѹ҆строѧ́ющаѧ: ра́дꙋйсѧ, бл҃же́ннагѡ гла́са ѻ҆́нагѡ, нбⷭ҇нагѡ црⷭ҇твїѧ наслѣ́дїе ѡ҆бѣща́ющагѡ, слы́шати сподоблѧ́ющаѧ. Ра́дꙋйсѧ, бл҃га́ѧ мт҃и, всѣ́хъ чтꙋ́щихъ тѧ̀ жи́ти съ собо́ю вселѧ́ющаѧ: ра́дꙋйсѧ, крѣ́пкаѧ наде́ждо вѣ́чнагѡ сп҃се́нїѧ всѣ̑мъ хрⷭ҇тїа́нѡмъ.

<red>Р</red>а́дꙋйсѧ, бл҃га́ѧ врата́рнице, двє́ри ра̑йскїѧ вѣ̑рнымъ ѿверза́ющаѧ.
