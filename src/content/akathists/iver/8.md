---
title: "І҆́косъ д҃"
navigation:
  key: akathists-iver-8
  title: "І҆́косъ д҃"
  parent: akathists-iver
  order: 8
type: "akathist"
---

## І҆́косъ д҃:

<red>В</red>и́дѣша и҆́ноцы ст҃ы́ѧ горы̀ ꙗ҆́вльшїйсѧ въ мо́ри ꙗ҆́кѡ пла́мень, ꙗ҆́кѡ сто́лпъ ѻ҆́гненъ, є҆гѡ́же ве́рхъ досѧза́ше нб҃сѝ, ꙗ҆́кѡ сл҃нце сїѧ́ющее, и҆ въ нощѝ притеко́ша къ кра́ю мо́рѧ, и҆ ви́дѣвше ст҃ꙋ́ю і҆кѡ́нꙋ бг҃омт҃ре, по мо́рю носи́мꙋю си́лою свы́ше, возопи́ша бл҃года́тнѣй:

<red>Р</red>а́дꙋйсѧ, кꙋпино̀, законополо́жникомъ предзри́маѧ: ра́дꙋйсѧ, сто́лпе ѻ҆́гненный, наставлѧ́ѧй сꙋ́щыѧ во тьмѣ̀. Ра́дꙋйсѧ, лѣ́ствице, досѧза́ющаѧ до нб҃съ, є҆́юже сни́де бг҃ъ: ра́дꙋйсѧ, мо́сте, преводѧ́й сꙋ́щихъ ѿ землѝ на нб҃о. Ра́дꙋйсѧ, зарѐ та́инственнагѡ днѐ: ра́дꙋйсѧ, ѕвѣздо̀, ꙗ҆влѧ́ющаѧ сл҃нце. Ра́дꙋйсѧ, свѣ́тъ неизрече́нный роди́вшаѧ: ра́дꙋйсѧ, є҆́же ка́кѡ ни є҆ди́наго же наꙋчи́вшаѧ. Ра́дꙋйсѧ, ѡ҆блече́ннаѧ въ сл҃нце, сїѧ́ющаѧ бл҃года́тїю и҆ сла́вою все́й вселе́ннѣй: ра́дꙋйсѧ, мо́лнїе, дꙋ́ши просвѣща́ющаѧ и҆ вѣ́рныхъ смы́слы ѡ҆зарѧ́ющаѧ. Ра́дꙋйсѧ, свѣ́тлосте, во тьмѣ̀ свѣтѧ́щаѧ: ра́дꙋйсѧ, ꙗ҆́кѡ многосвѣ́тлое возсїѧва́еши просвѣще́нїе.

<red>Р</red>а́дꙋйсѧ, бл҃га́ѧ врата́рнице, двє́ри ра̑йскїѧ вѣ̑рнымъ ѿверза́ющаѧ.
