---
title: "І҆́косъ і҃"
navigation:
  key: akathists-descent-20
  title: "І҆́косъ і҃"
  parent: akathists-descent
  order: 20
type: "akathist"
---

## І҆́косъ і҃:

<red>Ц</red>р҃ю̀ нбⷭ҇ный и҆ жи́зни пода́телю. Црⷭ҇тво твоѐ црⷭ҇тво всѣ́хъ вѣкѡ́въ и҆ влады́чество твоѐ во всѧ̑комъ ро́дѣ и҆ ро́дѣ. Соше́дъ же на а҆пⷭ҇лы. Ты̀ ꙗ҆ви́лъ є҆сѝ и҆́ми црⷭ҇тво не ѿ мі́ра сегѡ̀ цр҃ковь хрⷭ҇то́вꙋ, ю҆́же и҆спо́лнилъ є҆сѝ безчи́сленными да́ры блгⷣти твоеѧ̀, и҆́миже, ꙗ҆́кѡ фі́нїѯъ процвѣ́те и҆ ꙗ҆́кѡ ке́дръ, и҆́же въ лїва́нѣ ѹ҆мно́жисѧ. И҆҆ та́кѡ твое́ю блгⷣтїю напоѧ́ема, цр҃ковь процвѣ́те многочи́сленными со́нмы дѣ́вственникъ, ѹ҆чи́телей, мꙋ́ченикѡвъ, и҆сповѣ́дникѡвъ, прпⷣбныхъ, пꙋсты́нникѡвъ, да и҆спо́лнитсѧ ѻ҆сі́и прⷪ҇ро́ка предрече́нїе: процвѣте́тъ, ꙗ҆́кѡ цвѣ́тъ и҆ простре́тъ коре́нїе, ꙗ҆́кѡ дꙋбра́ва и҆ ꙗ҆́кѡ ма́слина плодови́та бꙋ́детъ. Зрѧ́ще ѹ҆́бѡ сїѝ со́нмы дꙋхоно́сныхъ ѻ҆тцє́въ, тобо́ю, ст҃ы́й дꙋшѐ, возраще́нныхъ, воззове́мъ тебѣ̀ такова́ѧ:

<red>П</red>рїидѝ, и҆сто́чниче бжⷭ҇твенныхъ сокро́вищъ, вдохнѝ на́мъ свѣтоно́сный твоѧ̀ дарова́нїѧ. Прїидѝ, пода́телю и҆ соверши́телю на́шегѡ ѡ҆сщ҃е́нїѧ, ѡ҆ст҃ѝ ѹ҆́мъ, се́рдце и҆ всѧ̑ на̑ша помышле́нїѧ. Прїидѝ, бл҃гости и҆ милосе́рдїѧ неизнꙋрѧ́емое храни́лище, сохранѝ въ на́съ жи́знь дꙋхо́внꙋю под̾ кро́вомъ твоеѧ̀ бл҃гости. Прїидѝ, настоѧ́щихъ и҆ грѧдꙋ́щихъ бл҃гъ несконча́емое сокро́вище, соблюдѝ на́съ въ чистотѣ̀ со́вѣсти въ преднача́тїе вѣ́чныѧ ра́дости. Прїидѝ, па́дшихъ всенаде́жное воста́нїе, тобо́ю бо и҆сточа́ютсѧ блгⷣтныѧ стрꙋ́и напоѧ́ющїѧ всѧ̑кꙋ тва́рь ко ѡ҆живле́нїю. Прїидѝ, ме́ртвыхъ дꙋ́хомъ и҆ тѣ́ломъ бл҃го́е воздви́женїе, тобо́ю бо подаю́тсѧ всѧ̑ си́лы къ животꙋ̀ и҆ бл҃гоче́стїю, воздвиза́ющїѧ всѧ̑кꙋ пло́ть къ воскреше́нїю.

<rubric>Прїидѝ, ѹ҆тѣ́шитель бл҃гі́й, всели́сѧ въ ны̀, и҆ сп҃сѝ дꙋ́ши на́ша.</rubric>
