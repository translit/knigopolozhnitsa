---
title: "І҆́косъ а҃"
navigation:
  key: akathists-descent-2
  title: "І҆́косъ а҃"
  parent: akathists-descent
  order: 2
type: "akathist"
---

## І҆́косъ а҃:

<red>А҆́</red>гг҃лѡвъ творе́цъ и҆ гдⷭ҇ь си́лъ съ нб҃сѣ̀ соше́дъ и҆ пло́тское воспрїе́мъ є҆стество̀ на́ше, прїи́де на зе́млю, да сп҃се́тъ крⷭ҇то́мъ и҆ воскресе́нїемъ свои́мъ па́дшїй дре́влѣ ро́дъ чл҃вѣ́чь, и҆ па́ки восше́дъ на нб҃о, сѣ́де ѡ҆де́снꙋю бг҃а и҆ ѻ҆ц҃а̀, да совознесе́тъ и҆ ѡ҆бж҃итъ є҆стество̀ на́ше, и҆ да сози́ждетъ на землѝ црⷭ҇тво пра́вды и҆ ми́ра ѡ҆ дꙋ́сѣ ст҃ѣ, є҆го́же никто́же мо́жетъ ви́дѣти, а҆́ще кто̀ не роди́тсѧ свы́ше тѣ́мже дꙋ́хомъ. Сегѡ̀ ра́ди гдⷭ҇ь на́шъ, ко ѻ҆ц҃ꙋ̀ ѿходѧ̀, не ѡ҆ста́ви на́съ си́рыхъ, но ѻ҆бѣтова̀ грѣ́шникѡмъ свои́мъ, глаго́люще: а҆́зъ ѹ҆молю̀ ѻ҆ц҃а̀ и҆ и҆на́гѡ ѹ҆тѣ́шителѧ да́стъ ва́мъ, да бꙋ́детъ съ ва́ми во вѣ́къ, дх҃ъ и҆́стины, є҆го́же мі́ръ не мо́жетъ прїѧ́ти, нижѐ зна́етъ є҆гѡ̀, и҆́же ѿ ѻ҆ц҃а̀ и҆схо́дитъ, то́й свидѣ́тельствꙋетъ ѡ҆ мнѣ̀. Ѹ҆тѣ́шитель, дх҃ъ ст҃ы́й, то́й вы наꙋ́читъ всемꙋ̀ и҆ воспомѧ́нетъ, ꙗ҆́же ре́къ ва́мъ. Семꙋ̀ ѻ҆бѣтова́нїю внѣ́млюще, а҆пⷭ҇ли молѧ́хꙋ тебѣ̀, ст҃ы́й ѹ҆тѣ́шителю, да ско́ро сни́деши, вопїю́ще тебѣ̀ си́це:

<red>П</red>рїидѝ, ѹ҆тѣшителю бл҃гі́й, вы́нꙋ ѿ ѻ҆ц҃а̀ и҆сходѧ́ѧй. Прїидѝ, нбⷭ҇ной пара́клите, при́снѡ въ снѣ почива́ѧй. Прїидѝ, пода́телю жи́зни, приклонѝ нб҃са̀ и҆ сни́ди. Прїидѝ, нбⷭ҇ный цр҃ю̀, прикосни́сѧ гора́мъ и҆ возды́мѧтсѧ. Прїидѝ, всест҃ы́й дꙋ́ше, и҆ наста́ви на́съ свѣ́томъ и҆́стины твоеѧ̀. Прїидѝ, кристаллови́дный живо́те, и҆ просвѣтѝ мі́ръ ѻ҆гне́мъ блгⷣти твоеѧ̀.

<rubric>Прїидѝ, ѹ҆тѣ́шитель бл҃гі́й, всели́сѧ въ ны̀, и҆ сп҃сѝ дꙋ́ши на́ша.</rubric>
