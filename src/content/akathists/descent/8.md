---
title: "І҆́косъ д҃"
navigation:
  key: akathists-descent-8
  title: "І҆́косъ д҃"
  parent: akathists-descent
  order: 8
type: "akathist"
---

## І҆́косъ д҃:

<red>С</red>лы́шаще шꙋ́мъ съ нб҃сѣ̀ и҆ колеба́нїе воздꙋ́шное ви́дѧще, бг҃олюби́вїи а҆пⷭ҇ли и҆ всѝ сꙋ́щїи съ ни́ми и҆спо́лнишасѧ ѹ҆́жаса, занѐ въ дыха́нїи бꙋ́рнѣ соше́ствїе ѹ҆тѣ́шителево ѹ҆разꙋмѣ́ша и҆ въ шꙋ́мѣ нб҃снѣмъ гла́съ гдⷭ҇ень ѡ҆щꙋти́ша, въ себѣ̀ помы́сливше: сѐ гла́съ гдⷭ҇ень возгремѣ̀ въ крѣ́пости. Сѐ гла́съ гдⷭ҇а и҆сточа́ющагѡ пла́мень ѻ҆гнѧ̀, ꙗ҆́коже дв҃дъ предречѐ. Сѐ бꙋ́рѧ ѿ гдⷭ҇а, ꙗ҆́коже і҆еремі́ѧ возвѣстѝ. Въ сїѐ вре́мѧ гдⷭ҇ь на́шъ восхотѣ̀ посла́ти ѹ҆тѣ́шителѧ и҆на́гѡ и҆ дарова́ти зако́нъ но́въ, ꙗ҆́коже дре́влѣ на сїна́и. Та́мо ѿ гла́са є҆гѡ̀ колеба́шесѧ гора̀, зде́сь же ѿ дыха́нїѧ ѹ҆тѣ́шителева потрѧсе́сѧ го́рница, та́мо бы́ша гро́ми и҆ мо́лнїѧ, зде́сь же пронесе́сѧ шꙋ́мъ съ нб҃сѣ̀. Ѻ҆ба́че пристꙋпи́хомъ не къ горѣ̀ ѡ҆сѧза́емой и҆ ѻ҆гне́мъ пыла́ющей, но къ сїѡ́нстѣй горѣ̀, къ і҆ерⷭ҇ли́мꙋ нбⷭ҇номꙋ, къ хода́таю завѣ́та но́вагѡ, да прїи́мемъ црⷭ҇тво непоколеби́мѡ, и҆ да воспрїи́мемъ блгⷣть дх҃а, є҆́ю же послꙋ́жимъ бл҃гоꙋго́днѡ, вопїю́ще є҆мꙋ̀ си́це:

<red>П</red>рїидѝ, дꙋшѐ стра́ха бж҃їѧ, не во ѻ҆гнѣ̀ и҆ бꙋ́рѣ, но во гла́сѣ хла́да то́нка, да на́съ ѿ дꙋ́ха боѧ́зни ра́бскїѧ свободи́ши. Прїидѝ, дꙋшѐ сн҃оположе́нїѧ, а҆пⷭ҇лы во є҆ди́нѡ ста́до совокꙋпи́вый, да и҆ на́съ ча́да бж҃їѧ сотвори́ши. Прїидѝ, дꙋшѐ премꙋ́дрости и҆ ѿкрове́нїѧ, да воспомѧне́ши на̑мъ всѧ̑ словеса̀ хрⷭ҇то́вы въ позна́нїе є҆гѡ̀. Прїидѝ, дꙋшѐ вѣ́дѣнїѧ и҆ бл҃гоче́стїѧ, да просвѣти́ши ѻ҆́чи серде́чный свѣ́томъ за́повѣдей є҆гѡ̀. Прїидѝ, дꙋшѐ бж҃їѧ ст҃ы́ни, да ѡ҆блече́ши на́съ си́л̑ою свы̑ше ѿ свои́хъ нбⷭ҇ныхъ высѡ́тъ. Прїидѝ, дꙋшѐ всѧ́кїѧ бл҃гостыни, да ѡ҆кропи́ши на́съ росо́ю блгⷣти по мно́жествꙋ свои́хъ щедрѡ́тъ.

<rubric>Прїидѝ, ѹ҆тѣ́шитель бл҃гі́й, всели́сѧ въ ны̀, и҆ сп҃сѝ дꙋ́ши на́ша.</rubric>
