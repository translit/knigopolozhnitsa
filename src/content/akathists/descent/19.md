---
title: "Конда́къ і҃"
navigation:
  key: akathists-descent-19
  title: "Конда́къ і҃"
  parent: akathists-descent
  order: 19
type: "akathist"
---

## Конда́къ і҃:

<red>С</red>пⷭ҇нїѧ де́нь се́й вели́кїй пѧтидесѧ́тницы пра́здникъ, въ ѻ҆́ньже, ѹ҆тѣ́шителю бл҃гі́й, цр҃ковь хрⷭ҇то́вꙋ до сконча́нїѧ вѣ́ка ѡ҆блгⷣтилъ є҆сѝ и҆ всю̀ тва́рь твои́мъ живоно́снымъ дыха́нїемъ ѡ҆бнови́лъ є҆сѝ, вездѣ̀ сы́й и҆ всѧ̀ и҆сполнѧ́ѧй, ты̀ и҆дѣ́же хо́щеши ды́шиши, всѧ̑ живи̑ши и҆ повсю́дꙋ въ мі́рѣ разлива́еши свою̀ живонача́льнꙋю си́лꙋ: тебѣ̀ пое́тъ со́лнце, тебѣ̀ сла́витъ лꙋна̀, тебѣ̀ слꙋ́житъ свѣ́тъ, тебѣ̀ рабо́таютъ и҆сто́чницы, тобо́ю є҆ди́нъ до́ждь напоѧ́етъ зе́млю и҆ быва́етъ бѣ́лъ въ крі́нѣхъ, и҆ кра́сенъ въ ро́захъ, багрѧ́нъ же въ фїа́лкахъ, та́кѡ многоѻбра́зна блгⷣть твоѧ̀: є҆ди́номꙋ ѹ҆́бѡ дае́ши сло́во премꙋ́дрости, дрꙋго́мꙋ да́ръ прⷪ҇ро́чества, и҆но́мꙋ сказа́нїе бжⷭ҇твенныхъ писа́нїй: є҆ди́нагѡ ѹ҆крѣплѧ́еши на цѣломꙋ́дрїе, дрꙋга́гѡ ѹ҆́чиши пости́тисѧ и҆ подвиза́тисѧ, ѻ҆́вагѡ же ѹ҆готовлѧ́еши на мꙋ́ченичество. Всѧ́ же сїѧ̀ дѣ́йствꙋеши ты̀, є҆ди́ный дꙋ́ше, раздѣлѧ́ѧ коемꙋ́ждо хо́щеши, да всѧ̑кое дыха́нїе пое́тъ тебѣ̀: <red>А҆</red>ллилꙋ́їа.
