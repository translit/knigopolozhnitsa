---
title: "І҆́косъ г҃"
navigation:
  key: akathists-descent-6
  title: "І҆́косъ г҃"
  parent: akathists-descent
  order: 6
type: "akathist"
---

## І҆́косъ г҃:

<red>И҆́</red>мꙋще стра́хъ ве́лїй, а҆пⷭ҇ли въ смꙋще́нїи бы́ша, ка́кѡ не́мощнымъ и҆́мъ сꙋ́щимъ, ꙗ҆́коже а҆́гнцамъ без̾ па́стырѧ, проповѣ́дати є҆ѵⷢ҇лїе все́й тва́ри, сегѡ̀ ра́ди, є҆гда̀ сконча́вахꙋсѧ дні́е пѧтьдесѧ́тницы, бы́ша всѝ вкꙋ́пѣ на моли́твѣ и҆ вознесо́ша те́плѣ моле́нїе ко па́стырю своемꙋ̀, глаго́люще: цр҃ю̀ а҆́гг҃лѡвъ, ѹ҆правлѧ́ѧй всѣ́ми на землѝ и҆ на мо́ри. Рабѝ твоѝ вопїю́тъ къ тебѣ̀: ско́ро послѝ на́мъ всест҃а́гѡ дх҃а твоегѡ̀. Гдⷭ҇ь же и҆̀хъ пло́тїю на нб҃сѣ́хъ ѻ҆ц҃ꙋ̀ сосѣдѧ́й, ѹ҆слы́шавъ моле́нїе сїѐ речѐ: самовла́стный ѹ҆тѣ́шителю, снизойдѝ, ча́ютъ бо тѧ̀ ѹ҆ченицы̀ моѝ, и҆̀хже собра́хъ къ тебѣ̀ и҆ ко ѻ҆ц҃ꙋ̀, те́плѣ бо вопїю́тъ къ тебѣ̀, глаго́люще:

<red>П</red>рїидѝ, дꙋшѐ бл҃гі́й и҆ наста́ви на́съ на зе́млю пра́вꙋ. Прїидѝ, свѣ́те ст҃ы́й, и҆ напра́ви сто́пы на́ши на стезю̀ ми́рнꙋ. Прїидѝ, влⷣко непостижи́ме, всѣ́мъ хотѧ́щимъ сп҃сти́сѧ несꙋмнѣ́нное ѹ҆пова́нїе. Прїидѝ, неизслѣди́мый цр҃ю̀, всѣ́мъ жа́ждꙋщимъ пра́вды блгⷣтное насыще́нїе. Прїидѝ, дꙋшѐ живы́й и҆ животворѧ́й, твое́ю бо блгⷣтїю живе́мъ и҆ дви́жемсѧ и҆ є҆́смы. Прїидѝ, свѣ́те ст҃ы́й и҆ свѣтоносѧ́й, твое́ю бо чⷭ҇тото́ю возвыша́емсѧ, свѣтлѣ́емсѧ и҆ храни́мы.

<rubric>Прїидѝ, ѹ҆тѣ́шитель бл҃гі́й, всели́сѧ въ ны̀, и҆ сп҃сѝ дꙋ́ши на́ша.</rubric>
