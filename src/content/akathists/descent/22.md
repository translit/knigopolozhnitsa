---
title: "І҆́косъ а҃і"
navigation:
  key: akathists-descent-22
  title: "І҆́косъ а҃і"
  parent: akathists-descent
  order: 22
type: "akathist"
---

## І҆́косъ а҃і:

<red>С</red>вѣ́та со́лнечнагѡ свѣтлѣ́е ꙗ҆ви́сѧ блгⷣть твоѧ̀, свѣ́тоно́сный дꙋшѐ, всѧ́ бо просвѣтлѧ́еши, ѡ҆чища́еши и҆ ѡ҆свѣща́еши твои́мъ ѻ҆гнено́снымъ ѡ҆сїѧ́нїемъ. Ты́ бо сошѣ́лъ на прест҃ꙋ́ю дв҃ꙋ мр҃і́ю, содѣ́лалъ є҆сѝ ю҆̀ пресвѣ́тлый хра́мъ дѣ́вства и҆ пречⷭ҇тый до́мъ бжⷭ҇тва сн҃ꙋ бж҃їю. Въ ꙗ҆вле́нїи же твое́мъ во і҆ѻрда́нѣ при кр҃ще́нїи гдⷭ҇немъ въ ви́дѣ голꙋби́нѣ ты̀ ѿве́рзлъ є҆сѝ нб҃са̀ грѣхопаде́нїемъ а҆да́мовымъ заключе́ннаѧ и҆ ѡ҆бж҃илъ є҆сѝ пречⷭ҇тꙋю пло́ть хрⷭ҇то́вꙋ. Въ соше́ствїи же твое́мъ на а҆пⷭ҇лы и҆спо́лнилъ є҆сѝ бжⷭ҇твеннагѡ присꙋ́тствїѧ своегѡ̀ всю̀ цр҃ковь, невѣ́стꙋ хрⷭ҇то́вꙋ, да бꙋ́детъ непоро́чна и҆ ст҃а. Сегѡ̀ ра́ди то́чиши въ не́й прⷪ҇ро́чествїѧ, и҆ сщ҃е́нники соверша́еши, собира́еши ве́сь собо́ръ церко́вный, и҆ схо́диши, ꙗ҆́кѡ ѻ҆́гнь съ нб҃сѣ̀ въ бжⷭ҇твеннꙋю лїтꙋргі́ю и҆ во всѣ́хъ т́аинствахъ, и҆ та́кѡ всѧ̑ цр҃ковь ѻ҆дѣва́етсѧ свѣ́томъ блгⷣти твоеѧ̀, ꙗ҆́кѡ ри́зою, да во свѣ́тѣ твое́мъ ѹ҆зри́мъ свѣ́тъ, и҆ да воспое́мъ тебѣ̀ си́це:

<red>П</red>рїидѝ, чⷭ҇тото́ю сїѧ́ющїй дꙋшѐ, ст҃ꙋ́ю дв҃ꙋ чⷭ҇тꙋ въ рождествѣ̀ сохрани́вый, да и҆ на́мъ блгⷣть дѣ́вства и҆ чⷭ҇тоты̀ препода́си. Прїидѝ, нб҃са̀ разве́рзшїй нбⷭ҇ный цр҃ю̀, на сп҃са хрⷭ҇та̀ при кр҃ще́нїи низше́дый, да и҆ всѣ́мъ вѣ́рꙋющимъ въ негѡ̀ пꙋ́ть на нб҃о ѿве́рзеши. Прїидѝ, со́лнце незаходи́мое и҆ несокрыва́емое, да свѣ́тъ возсїѧ́ши пра́веднымъ и҆ пра́вымъ се́рдцемъ весе́лїе. Прїидѝ, сїѧ́нїе присносїѧ́ющее и҆ немерца́ющее, да внꙋ́трь на́съ возсїѧ́еши цр҃ковь бж҃їѧ дх҃а въ твоѣ̀ бжⷭ҇твенное посѣще́нїе. Прїидѝ, свѣ́те ст҃ы́й и҆ животворѧ́й, просвѣтѝ мі́ръ твои́мъ бжⷭ҇твеннымъ ѡ҆сїѧ́нїемъ. Прїидѝ, ѻ҆гню̀ ѿ ѻ҆гнѧ̀ происходѧ́й и҆ бг҃отворѧ́й, ѡ҆зарѝ на́съ твои́мъ ѻ҆гнено́снымъ вдохнове́нїемъ.

<rubric>Прїидѝ, ѹ҆тѣ́шителю бл҃гі́й, всели́сѧ въ ны̀ и҆ сп҃сѝ дꙋ́ши на́ша.</rubric>
