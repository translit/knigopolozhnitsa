---
title: "І҆́косъ в҃"
navigation:
  key: akathists-descent-4
  title: "І҆́косъ в҃"
  parent: akathists-descent
  order: 4
type: "akathist"
---

## І҆́косъ в҃:

<red>Р</red>а́зꙋмъ бжⷭ҇твенный ѡ҆ грѧдꙋ́щемъ црⷭ҇твїи бж҃їи ѿкрыва́ѧ, гдⷭ҇ь на́шъ собра̀ ѹ҆ченикѝ своѧ̀ всѧ̑ вкꙋ̑пѣ на горѣ̀ є҆леѡ́нстѣй, и҆ повелѣ̀ и҆́мъ по вознесе́нїи є҆гѡ̀ на нб҃о ѿ і҆ерⷭ҇ли́ма не ѿлꙋча́тисѧ, но жда́ти ѻ҆бѣтова́нїѧ ѻ҆́ч҃а, до́ндеже ѡ҆блекꙋ́тсѧ си́лою свы́ше, ꙗ҆́кѡ не по мно́зѣхъ днѣ́хъ и҆́мꙋтъ крⷭ҇ти́тисѧ дх҃омъ ст҃ы́мъ. И҆҆ та́кѡ заповѣ́давъ, речѐ и҆́мъ: наше́дшꙋ ст҃о́мꙋ дх҃ꙋ на вы̀, прїими́те си́лꙋ и҆ бꙋ́дете мѝ свидѣ́тели во і҆ерⷭ҇ли́мѣ и҆ во все́й і҆ꙋде́и и҆ самарі́и и҆ да́же до послѣ́днихъ землѝ. И҆ сїѧ̀ ре́къ, вознесе́сѧ на нб҃о. Ѹ҆чени́цы же, возврати́вшесѧ во і҆ерⷭ҇ли́мъ, взыдо́ша въ го́рницꙋ и҆ бѧ́хꙋ всѝ терпѧ́ще є҆динодꙋ́шнѡ въ моли́твѣ и҆ моле́нїи и҆ поще́нїи съ же́нами и҆ мр҃і́ею мт҃рїю і҆и҃совою и҆ съ бра́тїею є҆гѡ̀, ча́юще соше́ствїе ѹ҆тѣ́шителѧ и҆ пою́ще є҆мꙋ̀ си́це:

<red>П</red>рїидѝ, дꙋ́ше гдⷭ҇ствꙋѧй и҆ животворѧ́ѧй, ѻ҆ц҃ꙋ̀ собезнача́льный и҆ соприсносꙋ́щный. Прїидѝ, дꙋ́ше и҆́стинный и҆ всебл҃гі́й, съ сн҃омъ кꙋпносꙋ́щный и҆ равноче́стный. Прїидѝ, дꙋшѐ влⷣчный, ѿ ѻ҆ч҃ескагѡ соста́ва и҆ ѿ бжⷭ҇твенныхъ и҆ безнача́льныхъ ѹ҆́стъ є҆гѡ̀ несказа́ннѡ и҆сходѧ́ѧй. Прїидѝ, дꙋ́ше хрⷭ҇то́въ, соѷпоста́сное дыха́нїе и҆ премꙋ́дрости си́ло, въ сн҃ѣ нераздѣ́льнѡ пребыва́ѧй. Прїидѝ, непостижи́мый просвѣти́телю, ѿкрове́нїе та́йны прест҃ы́ѧ трⷪ҇цы лю́демъ да́ровати восхотѣ́вый. Прїидѝ, премꙋ́дрый всепосѣти́телю, ве́сь мі́ръ блгⷣтными дарова́нїѧми и҆спо́лнити возжела́вый.

<rubric>Прїидѝ, ѹ҆тѣ́шитель бл҃гі́й, всели́сѧ въ ны̀, и҆ сп҃сѝ дꙋ́ши на́ша.</rubric>
