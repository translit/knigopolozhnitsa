---
title: "І҆́косъ є҃"
navigation:
  key: akathists-descent-10
  title: "І҆́косъ є҃"
  parent: akathists-descent
  order: 10
type: "akathist"
---

## І҆́косъ є҃:

<red>В</red>и́дѣвше соше́ствїе ѹ҆тѣ́шителѧ въ ви́дѣ ѻ҆́гненныхъ ꙗ҆зы́къ, а҆пⷭ҇ли ѹ҆диви́шасѧ, ка́кѡ дыха́нїе бꙋ́рнѡ съ пла́менемъ совокꙋпи́сѧ, и҆ ка́кѡ съ вѣ́тры ви́дѣны бы́ша свѣти́льницы, съ росо́ю же и҆́скры. Наипа́че же ѡ҆б̾ѧ́ша и҆̀хъ стра́хъ бжⷭ҇твенный, є҆гда̀ ѻ҆́гненнїи ꙗ҆зы́цы, сѣ́дше над̾ глава́ми и҆̀хъ, не ѡ҆пали́ша власы̀, но па́че просвѣща́хꙋ мы́сли и҆̀хъ, и҆ та́кѡ ѻ҆гнедохнове́ннымъ ѡ҆заре́нїемъ ст҃а́гѡ дх҃а просвѣща́еми, ѹ҆разꙋмѣ́ша прорече́нїе дв҃дово: ѻ҆́гнь ѿ лица̀ є҆гѡ̀ воспламени́тсѧ: ѹ҆́глїе возгоре́сѧ ѿ негѡ̀. И҆҆ приклонѝ нб҃са̀ и҆ сни́де. И҆ просла́виша бг҃а, ꙗ҆́кѡ прїи́де ѻ҆бѣтова́нный ѹ҆тѣ́шитель, да ѻ҆́гненное кр҃ще́нїе воспрїѧ́вше ѿ негѡ̀, бл҃года́рственнѡ возопїю́тъ є҆мꙋ̀ си́це:

<red>П</red>рїидѝ, ѻ҆гнено́сный дꙋшѐ, да ѻ҆́гненнымъ кр҃ще́нїемъ ве́сь мі́ръ просвѣти́ши. Прїидѝ, ѻ҆́гнь подаѧ́й, бж҃е, да те́рнїе на́шихъ прегрѣше́нїй попали́ши. Прїидѝ, ѻ҆́гнь бжⷭ҇твенный на зе́млю низводѧ́й, гдⷭ҇и, да ѹ҆га́сшїѧ свѣти́льницы дꙋ́шъ на́шихъ па́ки возже́ши. Прїидѝ, ѻ҆́гненныѧ рѣ́ки а҆пⷭ҇ломъ ѡ҆роша́ѧй, влⷣко, да тѣ́ми ве́сь мі́ръ ѻ҆гне́мъ блгⷣти твоеѧ̀ ѡ҆бнови́ши. Прїидѝ, во ѻ҆́гненныхъ ꙗ҆зы́цѣхъ всемꙋ̀ мі́рꙋ на моли́твѣ возглаго́лавый дꙋшѐ, воздыха́нїи неизглаго́ланными наꙋчѝ на́съ ѡ҆ чесо́мъ мо́литисѧ нбⷭ҇номꙋ ѻ҆ц҃ꙋ̀. Прїидѝ, во ѻ҆гнѣ̀ и҆ бꙋ́рѣ бжⷭ҇тво прест҃ы́ѧ трⷪ҇цы ѿкры́вый, цр҃ю̀, ѻ҆гнедохнове́ннымъ дыха́нїемъ воспламенѝ ѻ҆́гнь бжⷭ҇твенныѧ любвѐ и҆ въ на̑ши хла̑дныѧ сердца̀.

<rubric>Прїидѝ, ѹ҆тѣ́шитель бл҃гі́й, всели́сѧ въ ны̀, и҆ сп҃сѝ дꙋ́ши на́ша.</rubric>
