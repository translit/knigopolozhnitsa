---
title: "І҆́косъ и҃"
navigation:
  key: akathists-descent-16
  title: "І҆́косъ и҃"
  parent: akathists-descent
  order: 16
type: "akathist"
---

## І҆́косъ и҃:

<red>В</red>е́сь и҆спо́лненъ бы́въ ѻ҆гнено́сныѧ блгⷣти дх҃а бж҃їѧ, ст҃ы́й пе́тръ, воста́въ съ є҆динонадесѧ́тми, воздви́же гла́съ сво́й и҆ нача̀ проповѣ́довати собра́ннымъ ѿ ꙗ҆зы́къ вели́чїѧ бж҃їѧ и҆ стра́шное твоѐ, ст҃ы́й ѹ҆тѣ́шителю, во ѻ҆́гненныхъ ꙗ҆зы́цѣхъ схожде́нїе, є҆́же прⷪ҇ро́къ і҆ѡи́ль дре́влѣ предречѐ, глаго́лѧ ѡ҆ се́мъ вели́комъ и҆ просвѣще́нномъ днѣ̀ гдⷭ҇немъ: и҆золью̀ ѿ дх҃а мо́егѡ на всѧ̑кꙋ пло́ть, на рабы̀ моѧ̀ и҆ на рабы́ни моѧ̀, и҆ прорекꙋ́тъ сынѡ́ве ва́ши и҆ дще́ри ва́ши и҆ ю҆́ноши ва́ши видѣ́нїѧ ѹ҆́зрѧтъ. Си́мъ ст҃ы́мъ дх҃омъ и҆спо́лненнїи бы́вше, а҆пⷭ҇ли не вїно́мъ ѹ҆пи́шасѧ, но ѹ҆пое́нїемъ дх҃а, но́вагѡ вїногра́да рожде́нїѧ бжⷭ҇твеннагѡ весе́лїѧ прїѻбщи́вшесѧ, вопїю́ще и҆ глаго́люще си́це:

<red>П</red>рїидѝ, бжⷭ҇твенный ѹ҆тѣ́шителю, во і҆ѻрда́нѣ на сп҃са на́шегѡ въ ви́дѣ голꙋби́не снисше́дый, дарꙋй на́мъ кри́лѣ голꙋби́не кро́тости и҆ чистоты̀, да полети́мъ и҆ почі́емъ. Прїидѝ, сладча́йшїй дꙋшепосѣти́телю, въ сїѡ́нѣ ко а҆пⷭ҇ломъ во ѻ҆́гненныхъ ꙗ҆зы́цѣхъ прише́дый, ѡ҆росѝ на́съ ѻ҆гне́мъ блгⷣти твоеѧ̀, да вѣ́рою и҆ любо́вїю воспламенѣ́емъ. Прїидѝ, ст҃ы́й живонача́льный дꙋшѐ, дре́влѣ въ чл҃вѣ́цѣхъ пло́ть сꙋ́щихъ пребыва́ти не восхотѣ́вый, свободѝ на́съ зако́номъ дꙋ́ха ѿ зако́на пло́ти, да па́ки живе́ши въ на́съ. Прїидѝ, вели́кїй непостижи́мый бж҃е, въ послѣ́докъ дні́й си́хъ ѿ дх҃а твоегѡ̀ на всѧ̑кꙋ пло̑ть и҆зли́вый, сподо́би на́мъ не по пло́ти жи́ти, но по дꙋ́хꙋ, да всегда̀ пребꙋ́деши въ на́съ. Прїидѝ, дꙋ́ше всѧ́кїѧ чистоты̀, помозѝ на́мъ, да пло́ть не похо́тствꙋетъ на дꙋ́хъ на́шъ, и҆ да тобо́ю води́ми бꙋ́демъ. Прїидѝ, при́сный на́шъ живо́те, споборѝ на́мъ, да не сѣ́емъ въ пло́ть и҆ тлѣ́нїе, но въ дꙋ́хъ, да ѿ дх҃а твоегѡ̀ жи́знь вѣ́чнꙋю пожне́мъ.

<rubric>Прїидѝ, ѹ҆тѣ́шитель бл҃гі́й, всели́сѧ въ ны̀, и҆ сп҃сѝ дꙋ́ши на́ша.</rubric>
