---
title: "І҆́косъ ѕ҃"
navigation:
  key: akathists-descent-12
  title: "І҆́косъ ѕ҃"
  parent: akathists-descent
  order: 12
type: "akathist"
---

## І҆́косъ ѕ҃:

<red>В</red>озсїѧ̀ ве́лїе просвѣще́нїе блгⷣти бж҃їей все́й цр҃кви хрⷭ҇то́вой въ вели́кїй се́й пѧтидесѧ́тный де́нь, є҆гда̀ во ѻ҆́гненныхъ ꙗ҆зы́цѣхъ ты̀ са́мъ сꙋще́ственнѡ снисшѣ́лъ є҆сѝ на а҆пⷭ҇лы и҆ на всѧ̑ вѣ̑рꙋющїѧ, ст҃ы́й животворѧ́щїй и҆ всеси́льный дꙋшѐ, є҆ди́нъ сы́й ѿ прест҃ы́ѧ трⷪ҇цы, и҆ бога́тнѡ и҆зли́лъ є҆сѝ не нѣ́кїѧ ѻ҆́ч҃їи да́ры, ꙗ҆́коже пре́жде, но ѿ всеѧ̀ полноты̀ бжⷭ҇тва и҆зли́лъ є҆сѝ ѿ дх҃а твоегѡ̀ на всѧ́кꙋ пло́ть, не въ мѣ́рꙋ бо пода́стъ бг҃ъ дх҃а, и҆ потеко́ша рѣ́ки воды̀ живы́ѧ блгⷣти твоеѧ̀ ѿ і҆ерⷭ҇ли́ма во всю̀ вселе́ннꙋю, и҆ та́кѡ заверши́шасѧ тѣле́сныѧ дѣла̀ хрⷭ҇то́вы и҆ прїѧ́ша нача́ло дѣла̀ твоѧ̀, дꙋшѐ, да сози́ждетсѧ црⷭ҇твїе твоѐ въ чл҃вѣ́цѣхъ и҆ да преѻбрази́тсѧ тобо́ю ме́ртвеннаѧ пло́тскаѧ жи́знь на́ша на живꙋ́ю и҆ дꙋхо́внꙋю. Сегѡ̀ ра́ди всѝ води́мїи тобо́ю да воспое́мъ тебѣ̀ си́це:

<red>П</red>рїидѝ, ѹ҆тѣ́шительный дꙋ́ше, съ нбⷭ҇ныхъ высо́тъ соше́дый, да безкни́жныѧ ѹ҆ченикѝ хрⷭ҇то́вы нб҃ота́инники сотвори́ши. Прїидѝ, нбⷭ҇ный цр҃ю, вездѣ̀ сы́й и҆ всѧ̀ и҆сполнѧ́ѧй, да во хрⷭ҇та̀ вѣ́рꙋющїѧ дꙋхо́вныѧ жи́зни сопричте́ши. Прїидѝ, неꙋмалѧ́емое сокро́вище блгⷣти, да прїѻбщи́ши на́съ дарѡ́въ твои́хъ, и҆ ра́йскою ра́достїю возвесели́мсѧ. Прїидѝ, неꙋвѧда́емый цвѣ́те чⷭ҇тоты̀, да ѡ҆кропи́ши на́съ ѵ҆ссо́помъ твои́мъ и҆ па́че снѣ́га ѹ҆бѣли́мсѧ. Прїидѝ, зи́ждителю всеѧ̑ тва́ри, да ца́рствꙋеши и҆ госпо́дствꙋеши над̾ всѣ́ми си́лами дꙋшѝ моеѧ̀. Прїидѝ, влⷣко нб҃а и҆ землѝ, да вла́ствꙋеши и҆ ѹ҆правлѧ́еши над̾ всѣ́ми движе́нїѧми се́рдца моегѡ̀.

<rubric>Прїидѝ, ѹ҆тѣ́шитель бл҃гі́й, всели́сѧ въ ны̀, и҆ сп҃сѝ дꙋ́ши на́ша.</rubric>
