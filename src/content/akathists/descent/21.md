---
title: "Конда́къ а҃і"
navigation:
  key: akathists-descent-21
  title: "Конда́къ а҃і"
  parent: akathists-descent
  order: 21
type: "akathist"
---

## Конда́къ а҃і:

<red>П</red>ѣ́нїе дꙋхо́вное воспое́мъ тебѣ̀, ст҃ы́й ѹ҆тѣ́шителю, твоѐ во ѻ҆́гненныхъ ꙗ҆зы́цѣхъ на а҆пⷭ҇лы соше́ствїе пра́зднꙋюще и҆ си́мъ па́ѵловымъ глаго́ломъ послѣ́дꙋюще: помолюс́ѧ дꙋ́хомъ, помолю́сѧ и҆ ѹ҆мо́мъ, воспою̀ дꙋ́хомъ, воспою̀ и҆ ѹ҆мо́мъ. И҆҆ та́кѡ дꙋ́хомъ на моли́твѣ и҆ въ слꙋже́нїи пламенѣ́юще, да не ѹ҆га́симъ плотоꙋго́дїемъ дх҃а твоегѡ̀, во ст҃о́мъ кр҃ще́нїи воспрїѧ́тагѡ, но при́снѡ да взира́емъ на ѹ҆вѣ́ровавшихъ въ де́нь соше́ствїѧ твоегѡ̀: ті́и бо внима́юще сло́вꙋ петро́вꙋ: спаса́йтесѧ ѿ ро́да сегѡ̀ развраще́ннагѡ, вы́нꙋ бѧ́хꙋ въ ѹ҆че́нїи а҆пⷭ҇лъ, въ ѻ҆бще́нїи и҆ преломле́нїи хлѣ́ба жи́зни и҆ въ моли́твахъ, и҆ бы́сть на всѧ́кой дꙋшѣ̀ стра́хъ бж҃їй, и҆ бѧ́хꙋ всѝ вкꙋ́пѣ є҆динодꙋ́шнѡ, и҆́мꙋще всѧ̑ ѻ҆́бща, и҆ съ ра́достїю въ простотѣ̀ се́рдца воспѣва́хꙋ бг҃ꙋ: <red>А҆</red>ллилꙋ́їа.
