---
title: "І҆́косъ з҃"
navigation:
  key: akathists-descent-14
  title: "І҆́косъ з҃"
  parent: akathists-descent
  order: 14
type: "akathist"
---

## І҆́косъ з҃:

<red>Н</red>о́вое чꙋдо твоѐ, ѹ҆тѣ́шителю, бы́сть во зна́менїе всѣ́мъ, и҆ и҆спо́лни ѹ҆́жаса ꙗ҆зы́кѡвъ собра́нїѧ на пра́здникъ прише́дшихъ: ви́дѧхꙋ бо ѹ҆ченикѡ́въ сп҃совыхъ ѻ҆́гненными ꙗ҆зы́ки глаго́лющихъ и҆ кі́йждо ѿ ни́хъ свою̀ бесѣ́дꙋ слы́шаше. И҆ дивлѧ́хꙋсѧ всѝ, дрꙋ́гъ дрꙋ́гꙋ глаго́люще: не всѝ ли сїѝ глаго́лющїи галїле́ѧне сꙋ́ть, и҆ ка́кѡ мы̀ слы́шимъ кі́йждо сво́й ꙗ҆зы́къ, въ нѣ́мже роди́хомсѧ: ка́кѡ сотвори́шасѧ соѻте́чественницы всѣ́мъ ꙗ҆зы́кѡмъ; ви́дѣлъ ли є҆́сть пе́тръ є҆гѵ́петъ; живѧ́ше ли когда̀ а҆ндре́й въ месопота́мїи; ви́дѣша ли когда̀ памфѵ́лїю сыны̀ зеведе́овы; ка́кѡ ꙗ҆ви́шасѧ сїѝ ри́млѧнѡмъ, ꙗ҆́кѡ не ва́рвари, парфѧ́нѡмъ, ꙗ҆́кѡ и҆́мъ подо́бнїи, мидѧ́номъ же, ꙗ҆́кѡ своѝ. Ѻ҆ба́че є҆ли́цы бл҃гоговѣ́йнїи бы́ша, ті́и просла́виша бг҃а, вопїю́ще ѹ҆тѣ́шителю си́це:

<red>П</red>рїидѝ, во прⷪ҇ро́цѣхъ глаго́лавый бжⷭ҇твенный дꙋ́ше, возглаго́ли ми́рнаѧ и҆ бл҃га́ѧ въ сердца́хъ на́шихъ. Прїидѝ, во а҆пⷭ҇лѣхъ проповѣ́давый ѻ҆́гненными ꙗ҆зы́ки безсме́ртный цр҃ю̀, возсїѧ́й мо́лнїѧми бжⷭ҇тва въ дꙋ́шахъ на́шихъ. Прїидѝ, живо́те безнача́льный, раздѣле́нныѧ ꙗ҆зы́ки въ соедине́нїе призва́вый, и҆ въ на́съ дꙋ́хъ вра́жїѧ раздѣле́нїѧ всеконе́чнѡ потребѝ. Прїидѝ, любы̀ безконе́чнаѧ, а҆пⷭ҇лы на ве́чери сою́зомъ любвѐ свѧ́завый, и҆ въ на́съ дꙋ́хъ бра́тскїѧ любвѐ навѣ́ки насадѝ. Прїидѝ, съ нб҃сѣ̀ снисше́дый ѹ҆тѣ́шителю на́шъ, да на стезѝ нб҃сныѧ наста́виши на́съ, тебѣ̀ пою́щихъ. Прїидѝ, ѿ земны́хъ горѣ̀ возвыша́ѧй бж҃е на́шъ да ѿ сла́дости мїрски́хъ красѡ́тъ и҆зба́виши на́съ тебѣ̀ вопїю́щихъ.

<rubric>Прїидѝ, ѹ҆тѣ́шитель бл҃гі́й, всели́сѧ въ ны̀, и҆ сп҃сѝ дꙋ́ши на́ша.</rubric>
