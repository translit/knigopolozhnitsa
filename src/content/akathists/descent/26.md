---
title: "Мл҃тва на соше́ствїе ст҃а́гѡ дх҃а"
navigation:
  key: akathists-descent-26
  title: "Мл҃тва на соше́ствїе ст҃а́гѡ дх҃а"
  parent: akathists-descent
  order: 26
type: "akathist"
---

## Мл҃тва на соше́ствїе ст҃а́гѡ дх҃а:

<versal>Ѽ</versal> нбⷭ҇ный цр҃ю̀, ѹ҆тѣ́шителю ст҃ы́й, дꙋшѐ и҆стины, вездѣ̀ сы́й и҆ всѧ̑ и҆сполнѧ́ѧй, никогда́же начина́емый, нижѐ престаѧ́й, но со ѻ҆ц҃е́мъ и҆ сн҃омъ при́снѡ сꙋ́щїй, первѣ́е во а҆́гг҃льскихъ во́инствахъ дѣ́йствовавый, свѧще́нїе да́рꙋѧ; и҆ при мїробытїѝ въ нача́лѣ верхꙋ̀ воды̀ носи́выйсѧ, ꙗ҆́кѡ жи́зни пода́тель, въ ра́й же первозда́нныѧ лю́ди дыха́нїемъ жи́зни воѻдꙋшеви́вый и҆ сла́дкимъ ѻ҆бще́нїемъ бжⷭ҇твеннымъ ѹ҆тѣша́вый ѧ҆̀, по грѣхопаде́нїи же прароди́телей на́шихъ не восхотѣ́вый съ па́дшими сына́ми чл҃вѣ́ческими пребыва́ти, занѐ пло́ть бы́ша, но то́чїю во и҆збра́ннѣхъ патрїа́рсѣхъ и҆ прⷪ҇ро́цѣхъ дре́влѣ ѻ҆тцє́мъ глаго́лавый, въ послѣ́докъ же дне́й си́хъ, восхотѣ́въ и҆зли́ти ѿ дх҃а своегѡ̀ на всѧ̑кꙋ пло̑ть, первѣ́е на чтⷭ҇нѣ́йшꙋю го́рнихъ си́лъ прест҃ꙋ́ю дв҃ꙋ мр҃їю низше́дый и҆ ве́лїе та́инство воплоще́нїѧ сн҃а бж҃їѧ То́ю неизрече́ннѡ соверши́вый, и҆ па́ки на то́мъ же сн҃ѣ бж҃їемъ, во пло́ти на і҆ѻрда́нъ прише́дшемъ, въ ви́дѣ голꙋби́нѣ почи́вый, по се́мъ же въ вели́кїй де́нь пѧтидесѧ́тницы сꙋще́ственнѡ въ видѣ́нїи ѻ҆́гненныхъ ꙗ҆зы́къ на а҆пⷭ҇лы соше́дый и҆ си́ми всю̀ вселе́ннꙋю просвѣти́вый и҆ ст҃ꙋ́ю цр҃ковь до сконча́нїѧ вѣ́ка свое́ю бжⷭ҇твенною блгⷣтїю и҆зѻби́льнѡ и҆спо́лнивый, во є҆́же па́дшее є҆стество̀ на́ше ѡ҆бж҃ити и҆ па́ки къ ра́йскомꙋ бл҃же́нствꙋ возврати́ти. Призрѝ ѹ҆́бѡ въ се́й вели́кїй, соверше́нный и҆ коне́чный пѧтидесѧ́тный пра́здникъ на моле́нїѧ рабѡ́въ твои́хъ колѣнопреклоне́ннѡ тебѣ̀ возноси́мый, и҆ ѡ҆чи́сти на́съ сщ҃е́ннымъ наи́тїемъ твои́мъ ѿ мно́жества согрѣше́нїй на́шихъ во всѣ́мъ житїѝ на́ми содѣ́ѧнныхъ. Є҆ди́не чⷭ҇тый и҆ прест҃ы́й дꙋ́ше, ѡ҆чисти на́съ ѿ мно́гїѧ нечисто̑ты на̑шеѧ, да не па́ки ѡ҆ста́виши на́съ, а҆́ще по пло́ти жи́ти бꙋ́демъ, ꙗ҆́кѡ не и҆́мать ѻ҆бита́ти дх҃ъ тво́й въ чл҃вѣ́цѣхъ пло́ть сꙋ́щихъ, занѐ пло́ть и҆ кро́вь црⷭ҇твїѧ бж҃їѧ наслѣ́дити не мо́гꙋтъ. Сегѡ̀ ра́ди мо́лимъ тѧ̀: ѹ҆гасѝ живоно́снымъ дыха́нїемъ твои́мъ ве́сь пла́мень стра́стей на́шихъ, да не твори́мъ плотоꙋго́дїѧ въ по́хотѣхъ, но води́мїи тобо́ю, да бꙋ́демъ прославлѧ́ти тѧ̀ въ дꙋша́хъ и҆ тѣлесѣ́хъ на́шихъ. И҆ и҆зба́ви на́съ ѿ дꙋ́ха пра́здности, ѹ҆ны́нїѧ, печа́ли и҆ го́рдости и҆ да́рꙋй на́мъ дꙋ́хъ кро́тости и҆ чистоты̀, дꙋ́хъ смире́нїѧ и҆ цѣломꙋ́дрїѧ, дꙋ́хъ терпе́нїѧ и҆ любвѐ, да прїи́деши во внꙋ́треннюю хра́минꙋ дꙋ́шъ на́шихъ и҆ воцари́шисѧ та́мѡ над̾ страстѧ́ми на́шими, во є҆́же сѣ́ѧти на́мъ ктомꙋ̀ ѹ҆же́ не въ пло́ть и тлѣ́нїе, но въ дꙋ́хъ, да ѿ дх҃а твоегѡ̀ пожне́мъ живо́тъ вѣ́чный въ послѣ́днее воскресе́нїе и҆ просла́вимъ тѧ̀ съ ли́ки ст҃ы́хъ со ѻ҆ц҃е́мъ и҆ сн҃омъ во вѣ́ки вѣкѡ́въ. <red>А҆</red>ми́нь.

{% illustration "small-ornaments/ornament-from-12th-century-armenian-gospel-crider", "small" %}
