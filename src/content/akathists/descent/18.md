---
title: "І҆́косъ ѳ҃"
navigation:
  key: akathists-descent-18
  title: "І҆́косъ ѳ҃"
  parent: akathists-descent
  order: 18
type: "akathist"
---

## І҆́косъ ѳ҃:

<red>В</red>ѣті́и бжⷭ҇твенныѧ ст҃і́и а҆пⷭ҇ли, пре́жде безкни́жнїи рыбарі́е, ны́нѣ же мꙋ́дрїи бг҃осло́вцы ꙗ҆ви́шасѧ, пре́жде починѧ́хꙋ мрежѝ своѧ̀, ны́нѣ же ѡ҆блече́ннїи си́лою свы́ше ѿ дх҃а ст҃а́гѡ, нача́ша про́повѣдь слова̀ бж҃їѧ, пре́жде то́чїю ры́бъ ѹ҆ловлѧ́хꙋ, ны́нѣ же сотвори́шасѧ ловцы̀ чл҃вѣ́кѡвъ и҆ лю́ди безчи́сленнїи и҆з̾ глꙋбо́кїѧ тмы̀ нача́хꙋ и҆зыма́ти. Пре́ждѣ боѧ́щїисѧ, ны́нѣ же дерзнове́нїе прїѧ́вшїи и҆ ра́дости и҆спо́лненнїи ѿ тебє̀, ст҃ы́й ѹ҆тѣ́шителю, ті́и ѹ҆разꙋмѣ́ша, ꙗ҆́кѡ но́ва тва́рь ны́нѣ сꙋ́ть и҆ каковы́й ве́лїй да́ръ полꙋчи́ша по ѻ҆бѣтова́нїю гдⷭ҇ню, сегѡ̀ ра́ди ны́нѣ ѿбѣжѐ ѿ ни́хъ стра́хъ и҆ дꙋ́хъ не́мощи и҆ ті́и ѡ҆щꙋти́ша, ꙗ҆́кѡ ѹ҆жѐ и҆́мꙋтъ си́лꙋ по повеле́нїю гдⷭ҇ню пройтѝ да́же до коне́цъ вселе́нныѧ, ѹ҆ча́ще всѧ̑ ꙗ҆зы́ки и҆ крⷭ҇тѧ́ще и҆̀хъ во и҆́мѧ ѻ҆ц҃а̀ и҆ сн҃а и҆ ст҃а́гѡ дх҃а. Сегѡ̀ ра́ди въ весе́лїи дꙋ́ха возопи́ша си́це:

<red>П</red>рїидѝ, свѣ́те живонача́льный, да всѧ̑ ꙗ҆зы̑ки свѣ́томъ бг҃овѣ́дѣнїѧ просвѣти́ши. Прїидѝ, животѐ безнача́льный, да всѧ̑ чл҃вѣ̑ки къ но́вой жи́зни во хрⷭ҇тѣ̀ прїѻбщи́ши. Прїидѝ, теплото̀ живи́тельнаѧ, да дꙋ́хомъ любвѐ твоеѧ̀ хла́дныѧ сердца̀ невѣ́рныхъ ꙗ҆зы́кѡвъ воспламени́ши. Прїидѝ, сла́досте неизрече́ннаѧ, да блгⷣтїю твое́ю всѣ́хъ вкꙋси́вшихъ ю҆̀ па́че ме́да и҆ со́та ѹ҆слади́ши. Прїидѝ, рад́ованїе на́ше непреста́нное, да на́съ ско́рбныхъ и҆ печа́льныхъ ѡ҆чище́нїемъ со́вѣсти возвесели́ши. Прїидѝ, сокро́вище на́ше превожделѣ́нное, да на́съ ни́щихъ и҆ ѹ҆́богихъ мно́жествомъ дарова́нїй дꙋхо́вныхъ ѡ҆богати́ши.

<rubric>Прїидѝ, ѹ҆тѣ́шитель бл҃гі́й, всели́сѧ въ ны̀, и҆ сп҃сѝ дꙋ́ши на́ша.</rubric>
