---
title: "Конда́къ є҃"
navigation:
  key: akathists-avramijrost-9
  title: "Конда́къ є҃"
  parent: akathists-avramijrost
  order: 9
type: "akathist"
---

## Конда́къ є҃:

<red>Б</red>г҃оте́чнаѧ ѕвѣзда̀ ꙗ҆ви́лсѧ є҆сѝ, ѻ҆́ч҃е а҆вра́мїе, въ предѣ́лѣхъ гра́да росто́ва возсїѧ́вшаѧ; не терпѧ̀ бо сла́вы и похвале́нїѧ человѣ́ческагѡ, ѹ҆мы́слилъ є҆сѝ сокры́тисѧ въ невѣ́дѡмыѧ страны̑. тѣ́мже прише́дъ въ чꙋ́дскїй коне́цъ, всели́лсѧ є҆сѝ бли́зъ є҆зе́ра не́ро въ пꙋ́стѣ мѣ́стѣ, и҆дѣ́же і҆́дѡлъ веле́съ стоѧ́ше, є҆мꙋ́же неразꙋ́мнїи лю́дїе покланѧ́хꙋсѧ, ты̀ же вѣ́рою крѣ́пкѡ воспѣва́лъ є҆сѝ бг҃ꙋ: <red>А҆</red>ллилꙋ́їа.
