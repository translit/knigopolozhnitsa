---
title: "Мл҃тва"
navigation:
  key: akathists-stefansur-26
  title: "Мл҃тва"
  parent: akathists-stefansur
  order: 26
type: "akathist"
---

## Мл҃тва:

<versal>Ѽ</versal> сщ҃е́ннаѧ главо̀, крѣ́пкїй на́шъ мл҃твенниче и҆ застꙋ́пниче, ст҃и́телю ѻ҆́ч҃е на́шъ стефа́не, ѹ҆слы́ши на́съ съ вѣ́рою и҆ любо́вїю призыва́ющихъ тѧ̀. помина́й на́съ ѹ҆ прⷭ҇то́ла вседержи́телева и҆ не преста́й моли́тисѧ ѡ҆ на́съ. И҆спросѝ предста́тельствомъ твои́мъ ѹ҆ всеми́лостивѣйшегѡ сп҃са на́шегѡ ми́ръ цр҃кви, є҆гѡ̀ па́стырємъ, бж҃їю ре́вность и҆ си́лꙋ, правосла́вной странѣ̀ на́шей ми́ръ и҆ сп҃се́нїе. ѹ҆молѝ нбⷭ҇нагѡ ѻ҆ц҃а̀ на́шего всѣ̑мъ пода́ти коемꙋ́ждо бл҃гопотре́бенъ да́ръ: вѣ́рꙋ и҆́стиннꙋю, наде́ждꙋ тве́рдꙋю, любо́вь неѡскꙋ́днꙋю, гра́дѡвъ на́шихъ ѹ҆твержде́нїе, мі́ра ѹ҆мире́нїе, ѿ гла́да и҆ гꙋби́тельства и҆збавле́нїе, ѿ наше́ствїѧ и҆ноплемє́нникъ сохране́нїе, ю҆́нымъ бл҃го́е въ вѣ́рѣ возраста́нїе, ста̑рымъ и҆ немощны̑мъ ѹ҆тѣше́нїе и҆ ѹ҆крѣпле́нїе, болѧ́щымъ и҆сцѣле́нїе, си̑рымъ и҆ вдови́цамъ ми́лость и҆ застꙋпле́нїе, бѣ́дствꙋющым по́мощь. Не посрамѝ на́съ во ѹ҆пова́нїи на́шемъ, споспѣ́шствꙋй, ꙗ҆́кѡ ѻ҆тє́цъ чадолюби́вый, и҆ на́мъ понестѝ благо́е и҆́го хрⷭ҇то́во во благодꙋ́шїи и҆ терпѣ́нїи и҆ всѣ́хъ на́съ ѹ҆пра́ви въ ми́рѣ и҆ покаѧ́нїи непосты́днѡ живо́тъ сво́й ѡ҆конча́ти и҆ црⷭ҇твїѧ бж҃їѧ наслѣ́дницы бы́ти, и҆дѣ́же ты̀ ны́нѣ водворѧ́ешисѧ со а҆́гг҃лы и҆ всѣ́ми ст҃ы́ми, вы́нꙋ хвалѧ̀ бг҃а, въ трⷪ҇цѣ сла́вимого, ѻ҆ц҃а̀ и҆ сн҃а и҆ ст҃а́гѡ дх҃а. <red>А҆</red>ми́нь.

{% illustration "small-ornaments/ornament-from-12th-century-armenian-gospel-crider", "small" %}
