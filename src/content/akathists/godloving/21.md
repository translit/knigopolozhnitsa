---
title: "Конда́къ а҃і"
navigation:
  key: akathists-godloving-21
  title: "Конда́къ а҃і"
  parent: akathists-godloving
  order: 21
type: "akathist"
---

## Конда́къ а҃і:

<red>П</red>ѣ́нїе бл҃года́рственное всеꙋмиле́ннѡ прино́ситъ тебѣ̀, бг҃олюби́ваѧ мт҃и, всѧ̑ страна̀ рѡссі́йскаѧ за чꙋ́дное и҆збавле́нїе ѿ смертоно́сныѧ ꙗ҆́звы, то́ль ги́бельнѡ ю҆̀ порази́вшїѧ. Свѣ́тлїи днѝ ди́вныхъ и҆сцѣле́нїй наче́ртаны на сердца́хъ вѣ́рꙋющихъ, и҆ молє́нїѧ тє́плыѧ возно́сѧтсѧ на всѧ̑кое лѣ́то въ па́мѧть сегѡ̀ ра́достнагѡ торжества̀, є҆гда̀ ст҃а́ѧ і҆кѡ́на твоѧ̀, влⷣчце, съ пѣ́нїи дꙋхо́вными прино́ситсѧ въ сла́вный гра́дъ влади́мїръ. Красꙋ́йсѧ и҆ ликꙋ́й, бл҃гослове́нный гра́дѣ. Торжествꙋ́йте, правовѣ́рнїи, зрѧ́ще несо́мꙋю і҆кѡ́нꙋ влⷣчицы, и҆сточа́ющꙋю неизче́тныѧ и҆сцѣлє́нїѧ всѣ́мъ притека́ющымъ къ не́й съ вѣ́рою и҆ любо́вїю. Преклонѧ́емъ и҆ мы̀ колѣ̑на пред̾ тобо́ю, прест҃а́ѧ бцⷣе, велича́емъ тѧ̀ и҆ мо́лимъ: прїимѝ ми́лостивнѡ и҆ ѿ на́съ же́ртвꙋ хвалы̀ и҆ прославле́нїѧ, приноси́мꙋю тебѣ̀ ѿ недосто́йныхъ ра́бъ твои́хъ, вопїю́щихъ бг҃ꙋ: <red>А҆</red>ллилꙋ́їа.
