---
title: "Конда́къ і҃"
navigation:
  key: akathists-godloving-19
  title: "Конда́къ і҃"
  parent: akathists-godloving
  order: 19
type: "akathist"
---

## Конда́къ і҃:

<red>С</red>п҃стѝ хотѧ̀ свою̀ дꙋ́шꙋ, бл҃гочести́вый ца́рь ѳео́дѡръ, любо́вїю бжⷭ҇твенною разжига́емъ, до́брѣ подвиза́сѧ, пребыва́ѧ въ постѣ и҆ моли́твѣ, и҆ вельмѝ любѧ́ше бг҃олюби́вꙋю ѻ҆би́тель, ча́сто ю҆̀ посѣща́ше. Є҆ди́ножды же съ те́плою моли́твою пред̾ чꙋдотво́рною твое́ю і҆кѡ́ною, бг҃олюби́ваѧ мт҃и, ѿ ѹ҆се́рдїѧ своегѡ̀ въ да́ръ тебѣ̀ принесѐ носи́мый на пе́рсѣхъ свои́хъ чтⷭ҇ны́й кре́стъ, каме́ньми драги́ми ѹ҆краше́нный. Взира́юще на сїѐ ди́вное ѹ҆краше́нїе і҆кѡ́ны твоеѧ̀, ѽ, пречⷭ҇таѧ, ра́дꙋемсѧ всѝ дꙋхо́внѡ ѡ҆ се́мъ, ка́кѡ тѧ̀, цр҃и́цꙋ и҆ влⷣчцꙋ, сла́вѧтъ и҆ чтꙋ́тъ всѝ вѣ́рнїи, и҆ молѧ́щесѧ вопїе́мъ бг҃ꙋ: <red>А҆</red>ллилꙋ́їа.
