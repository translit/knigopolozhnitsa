---
title: "І҆́косъ а҃і"
navigation:
  key: akathists-godloving-22
  title: "І҆́косъ а҃і"
  parent: akathists-godloving
  order: 22
type: "akathist"
---

## І҆́косъ а҃і:

<red>С</red>вѣтоза́рнꙋю і҆кѡ́нꙋ твою̀, бг҃олюби́ваѧ мт҃и, съ бл҃гоговѣ́нїемъ зри́мъ въ бжⷭ҇твенныхъ хра́мѣхъ твои́хъ, ра́дꙋющесѧ. Кто̀ не прибѣга́ше къ тебѣ̀, влⷣчце; Кто̀ не покланѧ́шесѧ; Кто̀ нѐ лобыза́ше твоѧ̀ пречⷭ҇тыѧ стѡпы̀; Кто̀ не ѹ҆молѧ́ше тѧ̀, застꙋ́пницꙋ на́шꙋ; Ѽ, прест҃а́ѧ дѣ́во, прїимѝ вѣ́рꙋ и҆ ѹ҆се́рдїе на́ше, напра́ви пꙋ́ть на́шъ на стезѝ и҆́стины, ѹ҆молѝ гдⷭ҇а и҆ сн҃а твоегѡ̀, да сп҃се́тъ на́съ, и҆́миже вѣ́сть сꙋдьба́ми, да нѐ поги́бнемъ въ нераска́ѧнїи ѡ҆ на́шихъ грѣхопаде́нїихъ, и҆ ѹ҆слы́ши молє́нїѧ къ тебѣ̀ взыва́ющихъ:

<red>Р</red>а́дꙋйсѧ, блгⷣтнаѧ, всѣ́ми добродѣ́тельми преꙋкраше́ннаѧ, свое́ю блгⷣтїю на́съ нѐ ѡ҆ставлѧ́ющаѧ. Ра́дꙋйсѧ, храни́тельнице на́ша, въ ча́съ сме́ртный тмꙋ̀ вра́жїю ѿгонѧ́ющаѧ и҆ по сме́рти на́съ ѹ҆покоева́ющаѧ. Ра́дꙋйсѧ, ми́лостиваѧ, ми́лость свою̀ на́мъ ꙗ҆влѧ́ющаѧ въ де́нь и҆спыта́нїѧ, въ ѻ҆́ньже ѿкры́ютсѧ дѣла̀ на́ша, до́браѧ же и҆ ѕла̑ѧ. Ра́дꙋйсѧ, милосе́рдаѧ, застꙋпле́нїе на́мъ посыла́ющаѧ и҆ тѣ́мъ въ бꙋ́дꙋщемъ вѣ́чныѧ ра́дости сподоблѧ́ющаѧ.

<red>Р</red>а́дꙋйсѧ, бг҃олюби́ваѧ цр҃и́це бцⷣе, наде́ждо и прибѣ́жище на́ше.
