---
title: "Мл҃тва в҃"
navigation:
  key: akathists-godloving-27
  title: "Мл҃тва в҃"
  parent: akathists-godloving
  order: 27
type: "akathist"
---

## Мл҃тва в҃:

<versal>Ѽ</versal> чꙋ́днаѧ и҆ вы́сшаѧ всѣ́хъ тва́рей цр҃и́цѣ бцⷣе, нбⷭ҇нагѡ цр҃ѧ̀ хрⷭ҇та̀ бг҃а на́шегѡ мт҃и. Ѹ҆слы́ши на́съ, грѣ́шныхъ и҆ недосто́йныхъ ра́бъ твои́хъ, въ ча́съ сѣ́й молѧ́щихсѧ и҆ припа́дающихъ къ тебѣ̀ съ воздыха́нїемъ и҆ слеза́ми и҆ ѹ҆ми́льнѡ глаго́лющихъ: и҆зведѝ на́съ ѿ ро́ва страсте́й, влⷣчце: и҆зба́ви на́съ ѿ всѧ̑кїѧ ско́рби и҆ печа́ли: ѡ҆градѝ ѿ всѧ̑кїѧ напа́сти и҆ ѕлы́хъ клеве́тъ, ѿ непра́веднагѡ и҆ лю́тагѡ навѣ́та вра́жїѧ. Мо́жеши бо, ѽ, блгⷣтнаѧ мт҃рь на́ша, не то́чїю ѿ всѧ̑кагѡ ѕла̀ сохрани́ти лю́ди твоѧ̑, но и҆ всѧ́кимъ бл҃годѣѧ́нїемъ снабди́ти и҆ сп҃сти: ра́звѣ тебѣ̀ и҆ны́ѧ предста́тельницы въ бѣда́хъ и҆ ѡ҆бстоѧ́нїихъ и҆ те́плыѧ хода́таицы ѡ҆ на́съ, грѣ́шныхъ, не и҆́мамы къ сн҃ꙋ твоемꙋ̀, хрⷭ҇тꙋ̀ бг҃ꙋ на́шемꙋ, є҆го́же ѹ҆молѝ, влⷣчицѣ, да, сп҃се́ннїи тобо́ю, сла́вимъ и҆ въ бꙋ́дꙋщемъ вѣ́цѣ всест҃о́е и҆́мѧ сн҃а твоегѡ̀ и҆ бг҃а на́шегѡ, кꙋ́пнѡ со ѻ҆ц҃е́мъ и ст҃ы́мъ дх҃омъ, ны́нѣ и҆ въ безконе́чныѧ вѣ́ки. <red>А҆</red>ми́нь.

{% illustration "small-ornaments/medallion-lukovich", "small" %}
