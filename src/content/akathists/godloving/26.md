---
title: "Мл҃тва а҃"
navigation:
  key: akathists-godloving-26
  title: "Мл҃тва а҃"
  parent: akathists-godloving
  order: 26
type: "akathist"
---

## Мл҃тва а҃:

<versal>Ѽ</versal> пречⷭ҇таѧ гпⷭ҇жѐ бцⷣе, мт҃и бг҃олюби́ваѧ, наде́ждо на́шегѡ сп҃се́нїѧ. Воззрѝ ми́лостивнѡ на предстоѧ́щыѧ съ вѣ́рою и҆ любо́вїю и҆ покланѧющы́ѧсѧ пречⷭ҇томꙋ ѻ҆́бразꙋ твоемꙋ̀, прїимѝ на́ше хвале́бное пѣ́нїе сїѐ и҆ проле́й те́плꙋю твою̀ моли́твꙋ ѡ҆ на́съ, грѣ́шныхъ, ко гдⷭ҇ꙋ, да, презрѣ́въ всѧ̑ на́ша согрѣшє́нїѧ, сп҃се́тъ и҆ поми́лꙋетъ на́съ. Ѽ, преди́внаѧ влⷣчице. Покажѝ на на́съ чꙋ́дныѧ ми́лѡсти твоѧ̑: и҆зба́ви на́съ ѿ всѧ́кїѧ ско́рби, наста́ви на пꙋ́ть всѧ́кїѧ добродѣ́тели и҆ бл҃госты́ни, сп҃сѝ ѿ и҆скꙋше́нїй, бѣ́дъ и҆ болѣ́зней, и҆змѝ ѿ на́съ ѡ҆клевета̑нїѧ и҆ ссо́ры, сохранѝ ѿ молнїено́снагѡ гро́ма, ѿ запале́нїѧ ѻ҆́гненнагѡ, ѿ гла́да, трꙋ́са, пото́па и҆ смертоно́сныѧ ꙗ҆́звы, пода́й на́мъ свою̀ ми́лостивꙋю по́мощь на пꙋтѝ, въ мо́ри и҆ на сꙋ́шѣ, да нѐ поги́бнемъ лю́тѣ. Ѽ, всеми́лостиваѧ бг҃олюби́ваѧ мт҃и, съ тве́рдымъ ѹ҆пова́нїемъ возсыла́емъ къ тебѣ̀ на́шꙋ ѹ҆бо́гꙋю моли́твꙋ. Не ѿри́ни на́шихъ сле́зъ и҆ воздыха́нїй, нѐ забꙋ́ди на́съ во всѧ̑ днѝ живота̀ на́шегѡ, но всегда̀ пребыва́й съ на́ми и҆ твои́мъ застꙋпле́нїемъ и҆ хода́тайствомъ ѹ҆ гдⷭ҇а пода́ждь на́мъ ѿра́дꙋ, ѹ҆тѣше́нїе, защи́тꙋ и҆ по́мощь, да вы́нꙋ сла́вимъ и҆ велича́емъ пребл҃гословенное и҆ всепѣ́тое и҆́мѧ твоѐ. <red>А҆</red>ми́нь.
