---
title: "І҆́косъ і҃"
navigation:
  key: akathists-godloving-20
  title: "І҆́косъ і҃"
  parent: akathists-godloving
  order: 20
type: "akathist"
---

## І҆́косъ і҃:

<red>С</red>тѣна̀ є҆сѝ ты̀, ѡ҆гражда́ющаѧ ны̀ ѿ всѧ́кихъ болѣ́зней, прест҃а́ѧ бцⷣе, є҆гда̀ со ѹ҆миле́нною моли́твою призыва́емъ въ по́мощь на́шꙋ твоѐ ма́тернее милосе́рдїе. А҆́ще бо ты̀ не бы̀ предстоѧ́ла, бг҃олюби́ваѧ мт҃и, молѧ́щи ѡ҆ на́съ, кто́ бы на́съ и҆зба́вилъ ѿ смертоно́сныхъ ра́нъ и҆ ꙗ҆́звъ всегꙋби́тельныхъ. Со ѹ҆миле́нїемъ созерца́емъ, ка́кѡ на пꙋтѝ блгⷣтнагѡ ше́ствїѧ твоегѡ̀ всѝ болѧ́щїи чꙋде́снѡ и҆сцѣлѧ́хꙋсѧ и҆ стрꙋ́пи на тѣлесѣ́хъ во мгнове́нїе ѻ҆́ка врачева́хꙋсѧ. Тѣ́мже и҆ мы̀, припа́дающе къ цѣльбоно́снѣй і҆кѡ́нѣ твое́й, мо́лимъ тѧ̀, влⷣчце: не ѡ҆ста́ви ны̀ ми́лостїю твое́ю пребога́тою, и҆зба́ви ны̀ ѿ всѧ́кихъ болѣ́зней, наипа́че же ѿ смертоно́сныѧ ꙗ҆́звы и҆ па́гꙋбы. Ѽ прест҃а́ѧ бцⷣе, бл҃госпѣ́шнѡ сп҃сѝ на́съ и҆ поми́лꙋй съ вѣ́рою и҆ любо́вїю вопїю́щихъ тѝ и҆з̾ глꙋбины̀ дꙋшѝ:

<red>Р</red>а́дꙋйсѧ, страны̀ на́шеѧ правосла́вныѧ ди́внаѧ покрови́тельнице, многа́жды ѿ бѣ́дъ и҆ напа́стей ю҆̀ и҆збавлѧ́вшаѧ. Ра́дꙋйсѧ, страда́льцєвъ блгⷣтнымъ ѹ҆тѣше́нїемъ вѣнча́ющаѧ и҆ разсла́блєннымъ ско́рое возставле́нїе даю́щаѧ. Ра́дꙋйсѧ, слѣпы̑мъ прозрѣ́нїе и҆ хромы́мъ ѿ недꙋ́га и҆̀хъ ди́вное и҆збавле́нїе дарова́вшаѧ. Ра́дꙋйсѧ, пораже́нныхъ разли́чными недꙋ́гами и҆ болѣ́зньми чꙋде́снѡ и҆сцѣлѧ́ющаѧ. Ра́дꙋйсѧ, скорбѧ́щихъ роди́телей въ лише́нїи ча́дъ и҆̀хъ ѹ҆тѣша́ющаѧ блгⷣтною твое́ю по́мощїю. Ра́дꙋйсѧ, цѣли́тельнице на́ша въ страда́нїихъ тѣле́сныхъ и҆ бл҃га́ѧ ѹ҆тѣ́шительнице въ печа́лѣхъ на́шихъ дꙋше́вныхъ.

<red>Р</red>а́дꙋйсѧ, бг҃олюби́ваѧ цр҃и́це бцⷣе, наде́ждо и҆ прибѣ́жище на́ше.
