---
title: "І҆́косъ в҃"
navigation:
  key: akathists-godloving-4
  title: "І҆́косъ в҃"
  parent: akathists-godloving
  order: 4
type: "akathist"
---

## І҆́косъ в҃:

<red>Р</red>азꙋмѣ́ти хотѧ̀ чꙋ́до, ꙗ҆вле́нное ми́лостїю твое́ю, прест҃а́ѧ бцⷣе, є҆гда̀ ко́ни, ве́зшїи ст҃ы́й ѻ҆́бразъ, ста́ша, и҆ лю́дїе не возмого́ша подви́гнꙋти и҆̀хъ ко ше́ствїю, бл҃говѣ́рный кн҃зь а҆ндре́й нача̀ со слеза́ми моли́тисѧ къ тебѣ̀, влⷣцѣ, да пока́жеши, пречⷭ҇таѧ, во́лю ст҃ꙋ́ю свою̀: ты́ же въ видѣ́нїи бл҃говоли́ла є҆сѝ ѿкры́ти пребл҃гі́й совѣ́тъ тво́й. Тѣ́мже и҆ мы̀, чꙋ́до сїѐ воспомина́юще, прекло́нше колѣ̑на, взыва́емъ си́це:

<red>Р</red>а́дꙋйсѧ, просла́вившаѧ мѣ́сто ѻ҆би́тели твоеѧ̀ ди́внымъ чꙋдодѣ́йствїемъ и҆ въ се́мъ преиз̾ѻби́льнꙋю ми́лость на́мъ показа́вшаѧ. Ра́дꙋйсѧ, странꙋ̀ влади́мїрскꙋю свѣ́томъ свои́мъ ѡ҆зари́вшаѧ и҆ лꙋчѝ свѣ́та на всѣ́хъ на́съ простира́ющаѧ. Ра́дꙋйсѧ, всебл҃га́ѧ на́ша наста́вницѣ, любо́вїю на́съ привлека́ющаѧ. Ра́дꙋйсѧ, ѡ҆храни́тельнице на́ша ѿ бѣ́дъ и҆ болѣ́зней. Ра́дꙋйсѧ, ѹ҆ гдⷭ҇а сп҃се́нїѧ на́шегѡ хода́таице, цари́це на́ша нбⷭ҇наѧ. Ра́дꙋйсѧ, за всѧ̑ бл҃годѣѧ́нїѧ твоѧ̀ бл҃годаре́нїю на́съ наꙋча́ющаѧ.

<red>Р</red>а́дꙋйсѧ, бг҃олюби́ваѧ цр҃и́це бцⷣе, наде́ждо и҆ прибѣ́жище на́ше.
