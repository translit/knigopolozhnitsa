---
title: "І҆́косъ и҃"
navigation:
  key: akathists-godloving-16
  title: "І҆́косъ и҃"
  parent: akathists-godloving
  order: 16
type: "akathist"
---

## І҆́косъ и҃:

<red>В</red>сѐ вели́чїе чꙋдє́съ твои́хъ, пречⷭ҇таѧ, нѣ́сть и҆счи́слити возмо́жно, є҆гда̀ безбо́жный ца́рь баты́й, разорѧ́ѧ гра́ды и҆ вє́си и҆̀ хра́мы сожига́ѧ, со мно́гою ра́тїю прибли́зисѧ и҆ ко ст҃ѣ́й ѻ҆би́тели твое́й, пречⷭ҇таѧ, вни́де въ цр҃ковь и҆, ѡ҆брѣ́тъ чꙋдотво́рнꙋю і҆кѡ́нꙋ, де́рзостнѡ положѝ рꙋ́кꙋ на драгі́ѧ ри̑зы є҆ѧ̀ и҆ хра́мъ со всѣ́мъ бога́тствомъ ѻ҆гню̀ предадѐ, то́чїю є҆ди́нъ ѻ҆́бразъ тво́й, влⷣчце, цѣ́лъ ѡ҆брѣ́тесѧ и҆ ничи́мже поврежде́нъ бы́сть. Ѽ, ве́лїе чꙋ́до. Ѽ, ко́ль ди̑вны зна́мєнїѧ блгⷣти ꙗ҆влѧ́еши на́мъ, пречⷭ҇таѧ. Кто̀ не ѹ҆бл҃жи́тъ тѧ̀; Кто̀ не воспое́тъ твоѧ̀ сла̑внаѧ чꙋдєса̀; И҆ мы̀, грѣ́шнїи, со ѹ҆миле́нїемъ взира́юще на ст҃ꙋ́ю і҆кѡ́нꙋ твою̀, то́ль чꙋде́снѡ ѿ поги́бельнагѡ пла́мене сохра́ншꙋюсѧ, со слеза́ми взыва́емъ си́це:

<red>Р</red>а́дꙋйсѧ, ꙗ҆́кѡ кꙋпина̀, ѻ҆гне́мъ горѣ́вшаѧ и҆ неѡпа́льна пребы́вшаѧ. Ра́дꙋйсѧ, ꙗ҆́кѡ блгⷣть тебѣ̀ даде́сѧ си́лꙋ ѻ҆́гненнꙋю ѹ҆гаша́ти. Ра́дꙋйсѧ, въ годи́нꙋ напа́стей и҆ и҆спыта́нїй ѡ҆ста́вльшаѧ на́мъ ст҃ꙋ́ю і҆кѡ́нꙋ свою̀ во ѹ҆тѣше́нїе. Ра́дꙋйсѧ, ꙗ҆́кѡ бл҃госты́нею свое́ю ѹ҆гаша́еши въ на́съ ѻ҆́гнь нече́стїѧ пла́менемъ ѻ҆гнѧ̀ бжⷭ҇твеннагѡ. Ра́дꙋйсѧ, просла́вившаѧ чꙋдесы̑ і҆кѡ́нꙋ твою̀. Ра́дꙋйсѧ, ꙗ҆́кѡ моли́твою и҆ лобыза́нїемъ і҆кѡ́ны твоеѧ̀ вси́ мы прїе́млемъ блгⷣтное ѹ҆тѣше́нїе.

<red>Р</red>а́дꙋйсѧ, бг҃олюби́ваѧ цр҃и́це бцⷣе, наде́ждо и прибѣ́жище на́ше.
