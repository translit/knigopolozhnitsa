---
title: "І҆́косъ д҃"
navigation:
  key: akathists-godloving-8
  title: "І҆́косъ д҃"
  parent: akathists-godloving
  order: 8
type: "akathist"
---

## І҆́косъ д҃:

<red>С</red>лы́ша гдⷭ҇ь молє́нїѧ твоѧ̑, бг҃оизбра́ннаѧ цр҃и́це нбⷭ҇наѧ, ѻ҆бѣща̀ вы́нꙋ и҆сполнѧ́ти, ꙗ҆́кѡ пребл҃гїѧ мт҃ере, прошє́нїѧ твоѧ̀. Ты́ же, ѽ, влⷣчце, тогда̀ рекла̀ є҆сѝ ко гдⷭ҇ꙋ ѹ҆сты̀ свои́ми: влⷣко многоми́лостиве, гдⷭ҇и, і҆и҃се хрⷭ҇те, сн҃ѣ и҆ бж҃е мо́й, молю̀ тѧ̀, да пребꙋ́детъ бжⷭ҇твеннаѧ блгⷣть на лю́дехъ твои́хъ, и҆ свѣтоза́рный лꙋ́чъ сла́вы твоеѧ̀ да нисхо́дитъ всегда̀ на мѣ́сто сїѐ, мно́ю и҆збра́нное. И҆́стиннѡ и҆сповѣ́дꙋемъ, ѽ, пречⷭ҇таѧ, ꙗ҆́кѡ ско́ро помога́еши съ вѣ́рою къ тебѣ̀ прибѣга́ющымъ, и҆, со ѹ҆миле́нїемъ воспѣва́юще тебѣ̀, зове́мъ си́це:

<red>Р</red>а́дꙋйсѧ, моли́твеннице на́ша пред̾ гдⷭ҇емъ и҆ сн҃омъ твои́мъ. Ра́дꙋйсѧ, застꙋ́пнице всегѡ̀ ро́да чл҃вѣ́ческагѡ и҆ защи́тнице наро́да правосла́внагѡ. Ра́дꙋйсѧ, ма́тернюю любо́вь твою̀ всегда̀ на́мъ ꙗ҆влѧ́ющаѧ и҆ всѧ̑ бл҃га̑ѧ на́мъ да́рꙋющаѧ. Ра́дꙋйсѧ, ра́дости на́мъ, блгⷣти же и҆ сла́вы вѣ́чнаѧ хода́таице, ди́внаѧ на́ша ѹ҆тѣ́шительнице. Ра́дꙋйсѧ, бытїѐ ѻ҆би́тели и҆ ниспосла́ние на ню̀ блгⷣти предвозвѣсти́вшаѧ. Ра́дꙋйсѧ, въ па́мѧть твоегѡ̀ ꙗ҆вле́нїѧ хра́мъ во сла́вꙋ ржⷭ҇тва̀ твоегѡ̀ ѹ҆стро́ити ѹ҆каза́вшаѧ и҆ та́мѡ цр҃кви хрⷭ҇то́вой ди́вное ѹ҆краше́нїе ꙗ҆ви́вшаѧ.

<red>Р</red>а́дꙋйсѧ, бг҃олюби́ваѧ цр҃и́це бцⷣе, наде́ждо и҆ прибѣ́жище на́ше.
