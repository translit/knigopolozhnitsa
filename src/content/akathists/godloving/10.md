---
title: "І҆́косъ є҃"
navigation:
  key: akathists-godloving-10
  title: "І҆́косъ є҃"
  parent: akathists-godloving
  order: 10
type: "akathist"
---

## І҆́косъ є҃:

<red>В</red>идѣ́нїе чꙋ́дное бг҃омт҃ре и҆ ст҃ы́ѧ словеса̀ є҆ѧ̀ прїе́млѧ съ ра́достнымъ тре́петомъ, бл҃говѣ́рный кн҃зь ѹ҆миле́ннѡ со слеза́ми падѐ на зе́млю и҆ сла́достнѡ возбл҃годарѝ всевы́шнѧгѡ, ꙗ҆́кѡ сподо́бисѧ ѹ҆зрѣ́ти тѧ̀, прест҃ꙋ́ю бцⷣꙋ. Посе́мъ ѹ҆ско́ри цр҃ковь заложи́ти, и҆дѣ́же ны́нѣ бг҃олюби́ваѧ ѻ҆би́тель, и҆́менемъ твои́мъ красꙋ́ющисѧ, мо́литсѧ за ве́сь мі́ръ пред̾ пречⷭ҇тымъ твои́мъ ѻ҆́бразомъ. Созерца́юще въ таково́мъ собы́тїи зна́менїе блгⷣти, дерза́емъ воспѣва́ти си́це:

<red>Р</red>а́дꙋйсѧ, ми́лостиваѧ, ꙗ҆́кѡ ѹ҆стро́ила є҆сѝ ти́хое приста́нище и҆́щꙋщим сп҃се́нїѧ. Ра́дꙋйсѧ, пресвѣ́тлаѧ, ꙗ҆́кѡ свѣ́тъ подава́еши всѣ́мъ хотѧ́щымъ жи́ти въ преподо́бїи и҆ тѣ́мъ показꙋ́еши пра̑выѧ стезѝ къ цр҃ствїю нбⷭ҇номꙋ. Ра́дꙋйсѧ, те́плаѧ хода́таице ѡ҆ живꙋ́щихъ въ ѻ҆би́телѣхъ твои́хъ, ми́лость свою̀ вы́нꙋ и҆̀мъ ѻ҆бѣща́вшаѧ. Ра́дꙋйсѧ, ꙗ҆́кѡ въ трꙋдѣ́хъ и҆́ноческихъ и҆̀мъ всегда̀ помога́еши и҆ къ трꙋдолю́бїю подвиза́еши. Ра́дꙋйсѧ, ꙗ҆́кѡ въ ке́ллїѧхъ мона́шескихъ на моли́твꙋ вразꙋмлѧ́еши и҆ къ добродѣ́тельномꙋ житїю̀ ре́вностнѡ возбꙋжда́еши. Ра́дꙋйсѧ, храни́тельнице ди́внаѧ ѻ҆би́телей ст҃ы́хъ, ꙗ҆́кѡ твое́ю блгⷣтною си́лою ѻ҆́ныѧ зи́ждѧтсѧ и҆ преспѣва́ютъ въ бл҃гоче́стїи.

<red>Р</red>а́дꙋйсѧ, бг҃олюби́ваѧ цр҃и́це бцⷣе, наде́ждо и҆ прибѣ́жище на́ше.
