---
title: "І҆́косъ ѳ҃"
navigation:
  key: akathists-simonzeal-18
  title: "І҆́косъ ѳ҃"
  parent: akathists-simonzeal
  order: 18
type: "akathist"
---

## І҆́косъ ѳ҃:

<red>В</red>ѣті́йство чл҃вѣ́ческое не довлѣ́етъ къ досто́йномꙋ прославле́нїю твои́хъ по́двигѡвъ и҆ чꙋде́съ, сі́мѡне прехва́льне, ѻ҆ба́че прїимѝ, ѹ҆чени́че сп҃совъ, бл҃гоꙋтро́бнѡ и҆ ми́лостивѡ сїѧ̀ ма́лыѧ на́ша и҆ нехи́тростныѧ пѣ́сни, въ похвалꙋ̀ тебѣ̀ приноси́мыѧ съ вѣ́рою и҆ любо́вїю, и҆ ѹ҆слы́ши вопїю́щихъ тѝ си́це:

<red>Р</red>а́дꙋйсѧ, ѿ восто́ка и҆ до за́пада хвали̑мый и҆ сла̑вимый. Ра́дꙋйсѧ, і҆ве́рскꙋю странꙋ̀ кончи́ною твое́ю ѡ҆ст҃и́вый. Ра́дꙋйсѧ, ꙗ҆́кѡ ло́зꙋ бл҃гопло̑днꙋю въ не́й, ні́нꙋ равноапⷭ҇тольнꙋю, дꙋхо́внѡ возрасти́вый. Ра́дꙋйсѧ, со́нмы ст҃ы́хъ ѿ нѣ̑дръ є҆ѧ̀ хрⷭ҇тꙋ̀ плодопринесы́й. Ра́дꙋйсѧ, го́ры и҆ ѹ҆до́лїѧ є҆ѧ̀ подви́жниками бл҃гоче́стїѧ просла́вивый. Ра́дꙋйсѧ, ꙗ҆́кѡ ѻ҆те́цъ со ча́ды, со ст҃ы́ми і҆ве́рскими въ ѻ҆би́телѣхъ ра́йскихъ торжествꙋ́ѧй.

<red>Р</red>а́дꙋйсѧ, сі́мѡне, а҆пⷭ҇ле хрⷭ҇то́въ и҆ мл҃твенниче ѡ҆ дꙋша́хъ на́шихъ.
