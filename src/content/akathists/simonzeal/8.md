---
title: "І҆́косъ д҃"
navigation:
  key: akathists-simonzeal-8
  title: "І҆́косъ д҃"
  parent: akathists-simonzeal
  order: 8
type: "akathist"
---

## І҆́косъ д҃:

<red>С</red>лы́шавъ бжⷭ҇твенный гла́съ хрⷭ҇та̀ жизнода́вца, тридне́внѡ воскре́сшагѡ ѿ ме́ртвыхъ и҆ две́рємъ затворе́ннымъ вше́дшагѡ ко ѹ҆ченикѡ́мъ свои́мъ, и҆, ми́ръ ва́мъ, ре́кшагѡ, сі́мѡне бг҃оно́сне, ѕѣлѡ̀ возра́довалсѧ є҆сѝ и҆ томꙋ̀, ꙗ҆́кѡ бг҃ꙋ, бл҃гоговѣ́йнѡ поклони́лсѧ є҆сѝ, всѣ́мъ же пото́мъ возвѣща́лъ є҆сѝ немо́лчнѡ непрело́жнꙋю и҆́стинꙋ є҆гѡ̀ воскресе́нїѧ. Ѡ҆ се́мъ и҆ мы̀ хвале́бнѡ тебѣ̀ зове́мъ:

<red>Р</red>а́дꙋйсѧ, ми́ръ хрⷭ҇то́въ досто́йнѡ прїе́мый въ непоро́чный сосꙋ́дъ дꙋшѝ твоеѧ̀. Ра́дꙋйсѧ, ми́ромъ тѣ́мъ мі́ра концы̀ ѹ҆миротвори́вый бл҃года́тнѡ. Ра́дꙋйсѧ, дре́внїѧ вражды̀ і҆дѡлослꙋжи́тельныѧ потреби́телю. Ра́дꙋйсѧ, и҆́стины воскресе́нїѧ хрⷭ҇то́ва ѻ҆чеви́дный и҆ громогла́сный свидѣ́телю. Ра́дꙋйсѧ, две́рємъ затворе́ннымъ ди́внѡ проше́дшагѡ хрⷭ҇та̀ созерца́телю. Ра́дꙋйсѧ, пребжⷭ҇твеннагѡ и҆ радостотво́рнагѡ гла́са є҆гѡ̀ слы́шателю.

<red>Р</red>а́дꙋйсѧ, сі́мѡне, а҆пⷭ҇ле хрⷭ҇то́въ и҆ мл҃твенниче ѡ҆ дꙋша́хъ на́шихъ.
