---
title: "І҆́косъ і҃"
navigation:
  key: akathists-simonzeal-20
  title: "І҆́косъ і҃"
  parent: akathists-simonzeal
  order: 20
type: "akathist"
---

## І҆́косъ і҃:

<red>Ц</red>р҃ѧ̀ нбⷭ҇нагѡ хрⷭ҇та̀ и҆збра́нный ѹ҆ченичѐ, сі́мѡне бл҃же́нне, помоли́сѧ є҆мꙋ̀ за ны̀, грѣ́шныѧ, да ре́вность твоѧ̀ бг҃олюбе́знаѧ ѡ҆ хране́нїи зако́на є҆гѡ̀ да́рꙋетсѧ и҆ на́мъ недосто́йнымъ, во є҆́же бы́ти на́мъ гото́выми на по́двиги добродѣ̑ланїѧ хрⷭ҇тїа́нскагѡ и҆ на и҆сповѣ̑данїе правосла́вныѧ на́шеѧ вѣ́ры, не словесы̀ то́кмѡ, но и҆ дѣ́лы, и҆ ꙗ҆ви́тисѧ ча́дами твои́ми, не по и҆́мени то́кмѡ, но са́мою и҆́стиною. Ѡ҆ се́мъ тѧ̀ мо́лимъ и҆ зове́мъ:

<red>Р</red>а́дꙋйсѧ, ѕвѣздо̀ пресвѣ́тлаѧ, всѣ́хъ пꙋтеводѧ́щаѧ къ со́лнцꙋ пра́вды хрⷭ҇то́вꙋ. Ра́дꙋйсѧ, свѣщѐ неꙋгаси́маѧ, въ мл҃твахъ присногорѧ̑щаѧ ѹ҆ прⷭ҇то́ла гдⷭ҇а сла́вы. Ра́дꙋйсѧ, сто́лпе непоколеби̑мый ст҃ы́ѧ хрⷭ҇то́вы цр҃кве. Ра́дꙋйсѧ, фїа́ле златы́й, и҆злива́ѧй стрꙋѝ на́мъ цѣле́бныѧ. Ра́дꙋйсѧ, прїе́мый ѿ хрⷭ҇та̀ вла́сть вѧза́ти и҆ рѣши́ти. Ра́дꙋйсѧ, полꙋчи́вый ѿ негѡ̀ блгⷣтныѧ да́ры дх҃а ст҃а́гѡ.

<red>Р</red>а́дꙋйсѧ, сі́мѡне, а҆пⷭ҇ле хрⷭ҇то́въ и҆ мл҃твенниче ѡ҆ дꙋша́хъ на́шихъ.
