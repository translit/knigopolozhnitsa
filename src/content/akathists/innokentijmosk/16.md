---
title: "І҆́косъ и҃"
navigation:
  key: akathists-innokentijmosk-16
  title: "І҆́косъ и҃"
  parent: akathists-innokentijmosk
  order: 16
type: "akathist"
---

## І҆́косъ и҃:

<red>В</red>е́сь є҆сѝ пре́данъ бы́въ дꙋше́ю же и҆ тѣ́ломъ завѣ́тамъ хрⷭ҇то́вымъ, мꙋ́жественнѡ прїѧ́тъ вѣ́сть ѡ҆ бл҃же́ннѣй кончи́нѣ сꙋпрꙋ́жницы твоеѧ̀, посѣтѝ ст҃ы́ни кі́евскїѧ и҆ се́ргїевскїѧ, молѧ́сѧ ѹ҆се́рднѡ гдⷭ҇ꙋ ѡ҆ дарова́нїи тѝ бл҃года́ти ве́лїѧ и҆ по́мощи въ трꙋдѣ́хъ, съ бл҃годаре́нїемъ прїѧ́тъ ѿ рꙋкѝ ст҃и́телѧ фїла́рета чи́нъ а҆́гг҃льскїй и҆ са́нъ а҆рхїере́йскїй. Мы́ же помина́ющїи сїѐ дерза́емъ вопи́ти къ тебѣ̀ си́це:

<red>Р</red>а́дꙋйсѧ, і҆ѡа́ннꙋ крⷭ҇ти́телю въ кр҃ще́нїи люде́й поревнова́вый. Ра́дꙋйсѧ, кѷрі́ллꙋ и҆ меѳо́дїю въ просвѣще́нїи ра́вный. Ра́дꙋйсѧ, ге́рманꙋ а҆лѧ́скинскомꙋ сомоли́твенниче и҆́стинный. Ра́дꙋйсѧ, нїкола́ѧ ꙗ҆по́нскагѡ наста́вниче сла́вный. Ра́дꙋйсѧ, і҆нноке́нтїѧ и҆ркꙋ́тскагѡ въ проповѣ́данїи подража́телю. Ра́дꙋйсѧ, фїларе́та моско́вскагѡ дѣ́лъ вели́кїй послѣ́дователю. Ра́дꙋйсѧ, вѣнце́мъ терпѣ́нїѧ на землѝ вѣнча́нный. Ра́дꙋйсѧ, свѣ́томъ вѣ́чнымъ на нб҃сѝ ѡ҆сїѧ́нный.

<red>Р</red>а́дꙋйсѧ, ст҃и́телю моско́вскїй і҆нноке́нтїе, а҆пⷭ҇лѡмъ ра́вный и҆ а҆лѧ́ски просвѣти́телю.
