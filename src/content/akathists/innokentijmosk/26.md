---
title: "Мл҃тва а҃"
navigation:
  key: akathists-innokentijmosk-26
  title: "Мл҃тва а҃"
  parent: akathists-innokentijmosk
  order: 26
type: "akathist"
---

## Мл҃тва а҃:

<versal>Ѽ</versal> па́стырю до́брый и҆ ѹ҆чи́телю премꙋ́дрый, ѻ҆́бразе бл҃гонра́вїѧ всѣ́мъ, бл҃гоче́стнѡ жи́ти хотѧ́щимъ, ст҃и́телю ѻ҆́тче нашъ і҆нноке́нтїе! Къ тебѣ̀, ꙗ҆́кѡ ча́да ко ѻ҆тцꙋ̀, прибѣга́емъ и҆ мо́лимсѧ, помина́ѧ твою̀ любо́вь къ лю́демъ: бꙋ́ди щи́тъ несокрꙋши́мъ ст҃ѣ́й цр҃кви правосла́внѣй и҆ ѻ҆те́чествꙋ на́шемꙋ, а҆рхїере́и бл҃голѣ́епїемъ ст҃и́тельства и҆ премꙋ́дростїю ѹ҆кра́си, па́стыремъ въ слꙋже́нїи ре́вность да́рꙋй, мона́шествꙋющїѧ къ по́двигѡмъ до́брагѡ тече́нїѧ въ послꙋша́нїи ѹ҆твердѝ, правосла́внымъ хрⷭ҇тїа́нѡмъ вѣ́рꙋ ст҃ꙋ́ю непоро́чнꙋ соблюстѝ ѹ҆молѝ, мі́ръ ве́сь предста́тельствомъ твои́мъ ѹ҆мирѝ. Те́плый на́шъ моли́твенниче, всерѡссі́йскїй свѣти́льниче, просвѣти́телю сиби́ри и҆ а҆ме́рики, ѡ҆сѣнѝ го́рнимъ бл҃гослове́нїемъ на́съ, въ ско́рбехъ сꙋ́щихъ, и҆ пода́ждь ѹ҆тѣше́нїе и҆ и҆збавле́нїе ѿ болѣ́зней дꙋше́вныхъ и҆ тѣле́сныхъ: и҆спросѝ на́мъ свы́ше дꙋ́хъ кро́тости, цѣломꙋ́дрїѧ, смиренномꙋ́дрїѧ, терпѣ́нїѧ и҆ любвѐ, да про́чее вре́мѧ житїѧ̀ на́шегѡ въ вѣ́рѣ и҆ покаѧ́нїи поживе́мъ и҆ въ жи́зни вѣ́чнѣй бл҃года́рне восхва́лимъ просла́вльшагѡ тѧ̀ гдⷭ҇а ѻ҆ца̀ и҆ сн҃а, и҆ ст҃а́гѡ дх҃а, трⷪ҇цꙋ є҆диносꙋ́щнꙋю и҆ нераздѣ́льнꙋю, ны́нѣ и҆ при́снѡ и҆ во вѣ́ки вѣкѡ́въ. <red>А҆</red>ми́нь.
