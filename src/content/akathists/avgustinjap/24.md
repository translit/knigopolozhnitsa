---
title: "І҆́косъ в҃і"
navigation:
  key: akathists-avgustinjap-24
  title: "І҆́косъ в҃і"
  parent: akathists-avgustinjap
  order: 24
type: "akathist"
---

## І҆́косъ в҃і:

<red>Д</red>ꙋшѐ моѧ̀ всеѻкаѧ́ннаѧ, дꙋшѐ безпло́днаѧ, гдѣ̀ сꙋ́ть плоды̀ твоѝ; тє́рнїѧ ѹ҆нза̑ющаѧ и҆ грѣсѝ преѡгорчева́ющїи; и҆̀хже потщи́сѧ покаѧ́нїемъ ѹ҆вѧ́дшыѧ сотвори́ти, взыва́лъ є҆сѝ, ѻ҆́ч҃е, де́ннѡ и҆ но́щнѡ. Мы́ же тебѣ̀ зове́мъ:

<red>Р</red>а́дꙋйсѧ, за́падныхъ ѻ҆ц҃є́въ велича́йшїй: ра́дꙋйсѧ, въ пе́рсѣхъ свои́хъ бг҃очл҃вѣ́ка носѧ́й. Ра́дꙋйсѧ, ѕвѣздо̀ лꙋчеза́рнѣйшаѧ, ѿ за̑падъ возсїѧ́вшаѧ: ра́дꙋйсѧ, свѣти́льниче всесвѣ́тлѣйшїй, подсл҃нечнꙋю ѡ҆зари́вшїй. Ра́дꙋйсѧ, ꙗ҆́кѡ ве́сь є҆сѝ сщ҃еннолѣ́пенъ и҆ ѡ҆сщ҃е́нъ: ра́дꙋйсѧ, ꙗ҆́кѡ ве́сь є҆сѝ бжⷭ҇твенною блгⷣтїю ѹ҆кра́шенъ. Ра́дꙋйсѧ, ꙗ҆́кѡ вѣ́чнагѡ бл҃же́нства ѹ҆лꙋчи́лъ є҆сѝ: ра́дꙋйсѧ, ꙗ҆́кѡ вѣ̑чныѧ мꙋ̑ки и҆збѣ́глъ є҆сѝ. Ра́дꙋйсѧ, а҆́гг҃лѡмъ собесѣ́дниче: ра́дꙋйсѧ, ст҃ы̑мъ сотаи́нниче. Ра́дꙋйсѧ, пѣ́снь пѣ́сней бг҃ови ны́нѣ воспѣва́ѧй: ра́дꙋйсѧ, несказа́ннꙋю сла́вꙋ вѣ́чнѡ вкꙋша́ѧй.

<red>Р</red>а́дꙋйсѧ, ѻ҆́ч҃е сладча́йшїй.
