---
title: "Мл҃тва"
navigation:
  key: akathists-avgustinjap-26
  title: "Мл҃тва"
  parent: akathists-avgustinjap
  order: 26
type: "akathist"
---

## Мл҃тва:

<versal>Ѽ</versal> пресла́вный хрⷭ҇то́въ ст҃и́телю, вселе́нскїѧ цр҃кве похвало̀ и҆ ѹ҆ч҃телю бг҃омꙋ́дрый, правосла́вїѧ наста́вниче и҆ покаѧ́нїѧ проповѣ́дниче, бл҃же́нне а҆ѵгꙋсті́не, при́зри съ го́рнихъ высо́тъ на на́съ недосто́йныхъ, и҆́щꙋщихъ твоеѧ̀ по́мощи и҆ млⷭ҇рдїѧ: ѹ҆молѝ влⷣкꙋ всѧ́ческихъ, є҆мꙋ́же на землѝ всѣ́мъ житїе́мъ твои́мъ слꙋжи́лъ є҆сѝ, да да́рꙋетъ на́мъ неꙋкло́нное хране́нїе неповрежде́нныѧ пра́выѧ вѣ́ры, ю҆́же ѿ гдⷭ҇а чрезъ ѹ҆ч҃никѝ є҆гѡ̀ прїѧ́ли є҆смы̀, да помо́жетъ запечатлѣва́ти ю҆̀ дѣ̑лы любвѐ и҆ млⷭ҇рдїѧ, и҆ да споспѣшествꙋ́етъ на́мъ во бл҃ги́хъ на́шихъ начина́нїѧхъ: защити́ ны ѿ ѕло́бныхъ навѣ̑тъ вра́жїихъ, и҆ помозѝ всѣ̑мъ на́мъ твои́мъ хода́тайствомъ ѹ҆лꙋчи́ти црⷭ҇твїе нбⷭ҇ное, и҆дѣ́же ты̀ ны́нѣ въ незаходи́мѣй сїѧ́еши сла́вѣ предъ лице́мъ всемлⷭ҇рднагѡ бг҃а, въ трⷪ҇цѣ покланѧ́емагѡ и҆ сла́вимагѡ во всѧ̑ вѣ́ки вѣкѡ́въ. <red>А҆</red>ми́нь.
