---
title: "І҆́косъ д҃"
navigation:
  key: akathists-avgustinjap-8
  title: "І҆́косъ д҃"
  parent: akathists-avgustinjap
  order: 8
type: "akathist"
---

## І҆́косъ д҃:

<red>В</red>озше́лъ є҆сѝ на высотꙋ̀ ве́лїю, ѻ҆́ч҃е, бг҃осло́вїѧ: сегѡ̀ ра́ди и҆ ꙗ҆̀же ѡ҆ трⷪ҇цѣ сказꙋ́еши, є҆ди́наго бг҃а правосла́внѡ и҆сповѣ́дꙋѧ и҆ во трїе́хъ ли́цѣхъ, є҆диносꙋ́щныхъ же и҆ равноче́стныхъ и҆ нераздѣ́льныхъ любомꙋ́дреннѣйше догма́тствꙋѧ на посрамле́нїе ѕловѣ́рныхъ, не вѣ́дꙋщихъ пѣ́ти тѝ си́це:

<red>Р</red>а́дꙋйсѧ, бг҃осло́вѡвъ бжⷭ҇твенное ѹ҆краше́нїе: ра́дꙋйсѧ, любосло́вѡвъ сла́дкое наслажде́нїе. Ра́дꙋйсѧ, трⷪ҇чности ѹ҆ч҃телю достосла́вный: ра́дꙋйсѧ, хрⷭ҇тїа́нства защи́тителю досточⷭ҇тны́й. Ра́дꙋйсѧ, а҆рїа̑нъ въ бѣ́гство ѡ҆браще́нїе: ра́дꙋйсѧ, пела̑гїанъ низверже́нїе. Ра́дꙋйсѧ, і҆ꙋде́йскихъ ба̑снь ѡ҆проверже́нїе: ра́дꙋйсѧ, манїхе́йскагѡ пꙋстосло́вїѧ погꙋбле́нїе. Ра́дꙋйсѧ, ѻ҆рїгені́стѡвъ ѡ҆бличи́вый: ра́дꙋйсѧ, донаті́стѡвъ низпрове́ргнꙋвый. Ра́дꙋйсѧ, прїскїллїоні́тѡвъ наказа́телю: ра́дꙋйсѧ, всѣ̑мъ є҆ретїкѡ́мъ пригово́ръ ѡ҆сꙋди́тельный.

<red>Р</red>а́дꙋйсѧ, ѻ҆́ч҃е сладча́йшїй.
