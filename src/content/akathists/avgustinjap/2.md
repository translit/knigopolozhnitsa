---
title: "І҆́косъ а҃"
navigation:
  key: akathists-avgustinjap-2
  title: "І҆́косъ а҃"
  parent: akathists-avgustinjap
  order: 2
type: "akathist"
---

## І҆́косъ а҃:

<red>С</red>лы́шанїе стра́нное ꙗ҆́вѣ и҆́стиннагѡ покаѧ́нїѧ не престае́ши вѣща́ти, сщ҃е́нне а҆ѵгꙋсті́не, ѻ҆ба́че и҆ словесы̑ любо́вными хрⷭ҇та̀ і҆и҃са воспѣ́лъ є҆сѝ: тѣ́ми на́съ ра́ди чꙋдодѣ́йствꙋѧ, вперѧ́еши зва́ти тѝ та́кѡ:

<red>Р</red>а́дꙋйсѧ, ѻ҆гню̀ свѣтлѣ́йшїй и҆ надеждосїѧ́тельный: ра́дꙋйсѧ, свирѣ́ле нектарото́чнаѧ и҆ дꙋ́шꙋ веселѧ́щаѧ. Ра́дꙋйсѧ, и҆сто́чниче бжⷭ҇твенный, є҆диносло́вїе и҆сточа́ѧй: ра́дꙋйсѧ, пото́че преди́вный, ѹ҆чє́нїѧ и҆злива́ѧй. Ра́дꙋйсѧ, ꙗ҆́кѡ бг҃осло́вствꙋеши ѡ҆ созерца́нїи хрⷭ҇та̀: ра́дꙋйсѧ, ꙗ҆́кѡ любомꙋ́дрствꙋеши ѡ҆ срⷣцѣ сокрꙋше́ннѣмъ. Ра́дꙋйсѧ, и҆зба́вителѧ пла́меннѣйшїй рачи́телю: ра́дꙋйсѧ, вдх҃нове́ннѣйшїй тогѡ̀ славослови́телю. Ра́дꙋйсѧ, житїѧ̀ го́речь живописꙋ́ѧй: ра́дꙋйсѧ, ѡ҆ безꙋ́мїи мі́ра возвы́шеннѡ повѣствꙋ́ѧй. Ра́дꙋйсѧ, жела́нїе ꙗ҆́сное, къ бг҃ꙋ простира́ющеесѧ: ра́дꙋйсѧ, любы̀ ѕѣ́льнаѧ, вѣ́чнагѡ вожделѣ́ющаѧ.

<red>Р</red>а́дꙋйсѧ, ѻ҆́ч҃е сладча́йшїй.
