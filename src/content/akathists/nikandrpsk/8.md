---
title: "І҆́косъ д҃"
navigation:
  key: akathists-nikandrpsk-8
  title: "І҆́косъ д҃"
  parent: akathists-nikandrpsk
  order: 8
type: "akathist"
---

## І҆́косъ д҃:

<red>С</red>ꙋ́щꙋ тѝ на мѣ́стѣ, вели́кїй подви́жниче, и҆дѣ́же бѣ̀ ѹ҆стро́ено жили́ще твоѐ, бо́гꙋ та́кѡ дѣ́йствꙋющꙋ, тече́нїе твоѐ соверша́лъ є҆сѝ въ те́плыхъ мл҃твахъ, во ѹ҆пова́нїи несомни́тельнѣмъ, ꙗ҆́кѡ не и҆знемо́жетъ ѿ бг҃а всѧ́къ глаго́лъ, и҆ въ любвѝ, ѿ неѧ́же ни ра́нами, ни преще́нїемъ, ни гла́домъ, ни и҆но́ю ко́ею нꙋ́ждею ѿвлече́нъ бы́ти возмо́глъ є҆сѝ: ѻ҆ба́че дїа́волъ, ꙗ҆́кѡ лѣ́въ, и҆скі́й кого̀ поглоти́ти, наꙋстѝ безчеловѣ̑чныѧ разбо́йники, є҆́же преда́ти тѧ̀ гꙋбле́нїю, но ничто́же возмо́же. па́че же просла́висѧ твоѐ неизрече́нное терпѣ́нїе: є҆гда̀ бо ѿ ꙗ҆́звы копїе́мъ въ ре́бра ве́сь ѡ҆багре́нъ бы́лъ є҆сѝ кро́вїю, тогда̀ возопи́лъ є҆сѝ въ дꙋшѝ твое́й, ꙗ҆́кѡже стефа́нъ: ѻ҆́ч҃е, ѿпꙋстѝ и҆мъ! мы́ же зрѧ́ще твоѐ крѣ́пкое благодꙋ́шїе, со ѹ҆дивле́нїемъ вопїе́мъ тѝ такова̑ѧ:

<red>Р</red>а́дꙋйсѧ, страда́льче, посвѧти́вый въ же́ртвꙋ прїѧ́тнꙋ бг҃ови себѐ сама́го: ра́дꙋйсѧ, не ѹ҆боѧ́выйсѧ ѿ ѹ҆бива́ющихъ тѣ́ло, дꙋши́ же не могꙋ́щихъ ѹ҆би́ти. Ра́дꙋйсѧ, ка́меню непоколеби́мый, ѿ негѡ̀же всѧ̑ во́лны свирѣ́пствꙋющыѧ сокрꙋша́ютсѧ: ра́дꙋйсѧ, ꙗ҆́кѡ въ тебѣ̀ вѣ́ра, любы̀, смире́нїе и҆ неѕло́бїе ꙗ҆влѧ́ютсѧ. Ра́дꙋйсѧ, мꙋ́жꙋ скорбе́й, ра́дꙋѧйсѧ со ст҃ы́мъ па́ѵломъ во страда́нїихъ свои́хъ: ра́дꙋйсѧ, прїе́млѧй ра́дость, весе́лїе и҆ мздꙋ̀ мно́гꙋ на нб҃сѣ́хъ. Ра́дꙋйсѧ, кро́вїю твое́ю, ꙗ҆́кѡ гла́сомъ вопїю́щымъ на нб҃о, ѻ҆́выхъ ѡ҆слѣпле́нїемъ ѻ҆че́съ и҆ потопле́нїемъ порази́вый: ра́дꙋйсѧ, то́южде кро́вїю ѻ҆́выхъ на пꙋ́ть и҆́стинный раска́ѧнїѧ ѡ҆брати́вый. Ра́дꙋйсѧ, прише́дшымъ и҆мъ къ тебѣ̀ не грѡ́зныѧ и҆ мє́стныѧ взо́ры ꙗ҆ви́вый: ра́дꙋйсѧ, ꙗ҆́кѡ ѻ҆те́цъ сердобо́лный развраще́нныхъ ча́дъ не ѡ҆скорби́вый. Р]а́дꙋйсѧ, и҆злїѧ́нїемъ кро́ве твоеѧ̀ вѣнча́выйсѧ съ мч҃ники и҆ стрⷭ҇тоте́рпцы: ра́дꙋйсѧ, не то́чїю всѣ́хъ притека́ющихъ къ тебѣ̀ съ вѣ́рою, но и҆ ѡ҆ вразѣ́хъ твои́хъ те́плый мл҃твенниче.

<red>Р</red>а́дꙋйсѧ, пребл҃же́нне нїка́ндре, прпⷣбне ѻ҆́ч҃е на́шъ.
