---
title: "І҆́косъ в҃"
navigation:
  key: akathists-nikandrpsk-4
  title: "І҆́косъ в҃"
  parent: akathists-nikandrpsk
  order: 4
type: "akathist"
---

## І҆́косъ в҃:

<red>Р</red>азꙋмѣ́въ гдⷭ҇ь, напои́вый тѧ̀, прпⷣбне, слове́снымъ и҆ неле́стнымъ млеко́мъ бл҃гоче́стїѧ, сподо́би тѧ̀ преспѣва́ти въ мꙋ́жа, въ мѣ́рꙋ во́зраста соверше́нна, возраста́юща во сп҃се́нїе, да вкꙋси́ши, ꙗ҆́кѡ бла́гъ гдⷭ҇ь: къ немꙋ́же приходѧ̀, са́мъ ꙗ҆́кѡ ка́менїе жи́во зи́ждешисѧ въ хра́мъ дꙋхо́венъ, въ ст҃и́тельство свѧ́тѡ, возноси́ти жє́ртвы дꙋхѡ́вныѧ бл҃гопрїѧ̑тны бг҃ови: и҆ да бл҃гоꙋспѣ́еши въ се́мъ, ѹ҆дали́всѧ ѿ до́мꙋ твоегѡ̀, вда́лъ є҆сѝ себѐ мꙋ́жꙋ бг҃обоѧзли́вꙋ, навы́кнꙋти ѿ негѡ̀, ꙗ҆́же сꙋ́ть на потре́бꙋ: ѹ҆вѣ́дѣти писа́нїѧ, въ ни́хже сокрове́нъ є҆́сть живо́тъ вѣ́чный, и҆ да наꙋчи́ши на́съ приглаша́ти тебѣ̀ такова̑ѧ:

<red>Р</red>а́дꙋйсѧ, ю҆́ноше, всѧ̑ дѣ̑тскаѧ и҆гра̑лища, ꙗ҆́кѡ поползнове́нїе ко ѕлꙋ̀, презрѣ́вый: ра́дꙋйсѧ, мꙋдрова́нїемъ го́рнихъ, а҆ не земны́хъ, ꙗ҆́кѡ многоцѣ́ннымъ би́серомъ, сїѧ́вый. Ра́дꙋйсѧ, ѻ҆́нымъ лицѣ̀ твоѐ и҆ се́рдце ѹ҆краси́вый: ра́дꙋйсѧ, гдⷭ҇а ѿ всѣ́ѧ дꙋшѝ и҆ всѣ́ѧ крѣ́пости твоеѧ̀ возлюби́вый. Ра́дꙋйсѧ, не то́чїю де́нь сꙋббѡ́тный, но и҆ всѧ̑ дни̑ живота̀ гдⷭ҇ꙋ бг҃ꙋ свѧти́вый: ра́дꙋйсѧ, николи́же и҆́мене гдⷭ҇а бг҃а твоегѡ̀ всꙋ́е прїе́мый. Ра́дꙋйсѧ, роди́телей твои́хъ любо́вїю, послꙋша́нїемъ и҆ воздаѧ́нїемъ до́лжнымъ почти́вый: ра́дꙋйсѧ, бли́жнѧго твоего̀, ꙗ҆́кѡ себѐ са́маго возлюби́вый. Ра́дꙋйсѧ, ю҆́ность твою̀ въ цѣломꙋ́дрїи ѡ҆бꙋчи́вый: ра́дꙋйсѧ, ꙗ҆́кѡ дѣ́вꙋ чи́стꙋ, женихꙋ̀ хрⷭ҇тꙋ̀ себѐ ѡ҆брꙋчи́вый. Ра́дꙋйсѧ, пи̑саннаѧ въ зако́нѣ бл҃года́тїю бж҃їею сотвори́вый, и҆ въ ѹ҆соверше́нїе сегѡ̀ є҆щѐ є҆ди́но доконча́вый: ра́дꙋйсѧ, всѧ̑ и҆мѣ̑нїѧ твоѧ̑ прода́вый, и҆ да живо́тъ вѣ́чный наслѣ́диши, ни́щымъ разда́вый.

<red>Р</red>а́дꙋйсѧ, пребл҃же́нне нїка́ндре, прпⷣбне ѻ҆́ч҃е на́шъ.
