---
title: "Конда́къ д҃"
navigation:
  key: akathists-nikandrpsk-7
  title: "Конда́къ д҃"
  parent: akathists-nikandrpsk
  order: 7
type: "akathist"
---

## Конда́къ д҃:

<red>Б</red>ꙋ́рѧ смꙋще́нїѧ, воздвиза́емаѧ вѣ́тры многоразли́чныхъ ѡ҆ прпⷣбнѣмъ житїѝ твое́мъ помышле́нїй, пребыва́ющихъ съ тобо́ю во ѡ҆бщежи́тельствѣ, коле́блетъ кора́бль смире́нїѧ твоегѡ̀. Ты́ же, смире́нїѧ рачи́телю, па́че и҆ па́че и҆сполнѧ́ѧсѧ ѻ҆́нымъ, грѧде́ши па́ки въ пꙋсты́ню, ю҆́же тѝ ѹ҆ка́за гла́съ неви́димагѡ ѿ ѻ҆лтарѧ̀ и҆сходѧ́й, да та́мѡ на вѧ́щшыѧ по́двиги, препоѧ́савсѧ си́лою свы́ше, ѡ҆брати́шисѧ, попира́ѧ си́лою креста̀ всѧ̑ сопроти́внагѡ кѡ́зни, да та́кѡ сопле́тъ побѣдоно́сный вѣне́цъ, ѹ҆досто́ишисѧ прїѧ́ти на главꙋ̀ твою̀ ѿ рꙋ́ки гдⷭ҇а, всегда̀ побѣди́тели на́съ творѧ́щагѡ, поѧ̀ є҆мꙋ̀: <red>А҆</red>ллилꙋ́їа.
