---
title: "І҆́косъ в҃і"
navigation:
  key: akathists-nikandrpsk-24
  title: "І҆́косъ в҃і"
  parent: akathists-nikandrpsk
  order: 24
type: "akathist"
---

## І҆́косъ в҃і:

<red>П</red>ою́ще бл҃гоговѣ́йнѡ пꙋсты́нничєскїѧ по́двиги твоѧ̑, ѹ҆го́дниче бж҃їй нїка́ндре, и҆́миже дости́глъ є҆сѝ безсме́ртныѧ сла́вы на нб҃сѣ́хъ, и҆ вѣ́чное твоѐ ѹ҆спе́нїе въ сме́рти, прославлѧ́емъ се́рдцемъ и҆ ѹ҆стна́ми бг҃а всѧ́кагѡ ѹ҆тѣше́нїѧ и҆ щедро́тъ, дарова́вшагѡ на́мъ тебѣ̀, такова́го мꙋ́жественнаго подви́жника на невиди́мыхъ врагѡ́въ въ послѣ́дованїе, и҆ такова́го ми́лостиваго ѻ҆тца̀, и҆же и҆ по преставле́нїи свое́мъ на́съ не ѡ҆ставлѧ́еши, но ѻ҆би́льными чꙋде́съ вода́ми всегда̀ напаѧ́еши, ѡ҆чища́еши и҆ прохлажда́еши. тѣ́мже надгро́бнꙋю соверша́юще пѣ́снь, ѹ҆бл҃жа́емъ достопамѧтное житїѐ твоѐ любе́знымъ воспомина́нїемъ и҆ ѹ҆се́рднымъ цѣлова́нїемъ:

<red>Р</red>а́дꙋйсѧ, человѣ́че бж҃їй, девѧтїю̀ бл҃же́нствы є҆ѵⷢ҇льскими ѹ҆кра́шенный: ра́дꙋйсѧ, во свѣтѣ́нїе чꙋде́сное цр҃кви правосла́внѣй на высотѣ̀ поста́вленный. Ра́дꙋйсѧ, ѹ҆подо́бивыйсѧ ѻ҆нꙋ́фрїю и҆ се́ргїю вели́кимъ, подража́ѧ житїе́мъ въ пꙋсты́ни: ра́дꙋйсѧ, а҆леѯа́ндрꙋ сви́рскомꙋ, ꙗ҆́вльшемꙋсѧ тѝ сꙋгꙋ́бѡ на ѹ҆крѣпле́нїе проти́вꙋ нападе́нїй бѣсо́вскихъ, послѣ́довавый во свѧты́ни. Ра́дꙋйсѧ, мѡѷсе́ю бг҃ови́дцꙋ поревнова́вый въ презрѣ́нїи вре́менныхъ сла́достей: ра́дꙋйсѧ, поноше́нїе хрⷭ҇то́во вмѣни́вый бо́лшее бога́тство, па́че всѣ́хъ сокро́вищъ, взира́ѧ на мздовоздаѧ́нїе нбⷭ҇ныхъ ра́достей. Ра́дꙋйсѧ, ми́ръ и҆мѣ́вый и҆ свѧты́ню со всѣ́ми, и҆́хже ра́ди зри́ши бг҃а: ра́дꙋйсѧ, по степе́нємъ добродѣ́телей пристꙋпи́вый ко гра́дꙋ бг҃а жива́гѡ, ко і҆ерⷭ҇ли́мꙋ нбⷭ҇номꙋ. Ра́дꙋйсѧ, ѿтꙋ́дꙋ хода́тайствомъ твои́мъ ниспосыла́ѧй всѧ̑ на́мъ бл҃га̑ѧ вре́мєннаѧ и҆ вѣ̑чнаѧ: ра́дꙋйсѧ, побѣди́телю ви́димыхъ и҆ невиди́мыхъ врагѡ́въ, сотворе́нный столпо́мъ въ цр҃кви, на не́мже напи́сано и҆́мѧ бж҃їе. Ра́дꙋйсѧ, ѹ҆ме́рый мі́рови жи́въ же бг҃ови, мє́ртвымъ дꙋше́ю да́рꙋѧй жи́ти: ра́дꙋйсѧ, жи́вый во вѣ́ки во црⷭ҇твїи нбⷭ҇нѣмъ со хрⷭ҇то́мъ, съ ни́мже и҆ на́мъ молѝ бы́ти.

<red>Р</red>а́дꙋйсѧ, пребл҃же́нне нїка́ндре, прпⷣбне ѻ҆́ч҃е на́шъ.
