---
title: "І҆́косъ ѕ҃"
navigation:
  key: akathists-nikandrpsk-12
  title: "І҆́косъ ѕ҃"
  parent: akathists-nikandrpsk
  order: 12
type: "akathist"
---

## І҆́косъ ѕ҃:

<red>В</red>озсїѧ́лъ є҆сѝ ца́рствꙋ правосла́внѡ рѡссі́йскомꙋ под̾ лѣ́ты вели́кїй свѣти́льникъ, поста́вленный не под̾ спꙋ́домъ, но на свѣ́щницѣ, и҆спо́лненъ є҆ле́а чи́ста вѣ́ры, надє́жды и҆ любвѐ къ сотво́ршемꙋ тѧ̀, па́че же хрⷭ҇тїа́нскагѡ терпѣ́нїѧ, неѕло́бїѧ и҆ чꙋ́днагѡ воздержа́нїѧ ѿ бра́шенъ, да ꙗ҆ви́ши всѣ̑мъ любо́вїю чтꙋ́щымъ тѧ̀, ꙗ҆́кѡ не ѡ҆ хлѣ́бѣ є҆ди́нѣмъ жи́въ бꙋ́детъ человѣ́къ, но ѡ҆ всѧ́комъ глаго́лѣ, и҆сходѧ́щемъ и҆з̾ ѹ҆́стъ бж҃їихъ. тѣ́мже и҆ мы̀, покрыва́емїи тмо́ю грѣхопаде́нїй, а҆́лчꙋщїи и҆ жа́ждꙋщїи дꙋ́хомъ, взира́юще на тѧ̀, ра́дѡстнаѧ пригла́шаемъ тѝ та́кѡ:

<red>Р</red>а́дꙋйсѧ, во́ине хрⷭ҇та̀ бг҃а на́шегѡ и҆збра́нный, пребыва́ѧй є҆мꙋ̀ вѣ́ренъ да́же до сме́рти: ра́дꙋйсѧ, во бра́ни житїѧ̀ невиди́мыхъ врагѡ́въ мꙋ́жественнѣ побѣди́вый. Ра́дꙋйсѧ, во слꙋже́нїи твое́мъ, ꙗ҆́кѡ тече́цъ ско́рый, не возврати́выйсѧ вспѧ́ть: ра́дꙋйсѧ, сѣ́мѧ сло́ва бж҃їѧ не на се́рдце ка́менно, но на се́рдце пло́тѧно прїи́мый. Ра́дꙋйсѧ, произрасти́вый благі̑ѧ плоды̀, съ ни́миже ꙗ҆ви́лсѧ мі́рови: ра́дꙋйсѧ, ꙗ҆́кѡ тѣ́ми мі́ръ прославлѧ́етъ ѻ҆ц҃а̀, и҆же є҆́сть на нб҃сѣ́хъ. Ра́дꙋйсѧ, наде́ждꙋ твою̀ и҆ въ жи́зни и҆ въ сме́рти возложи́вый на гдⷭ҇а є҆ди́на: ра́дꙋйсѧ, то́ю покори́вый всѧ̑ тебѣ̀ сопроти̑внаѧ. Ра́дꙋйсѧ, ѻ҆́ною, ꙗ҆́кѡ непобѣди́мымъ щито́мъ, себѐ ѡ҆гради́вый: ра́дꙋйсѧ, любо́вїю твое́ю неразлꙋ́чнѡ себѐ женихꙋ̀ хрⷭ҇тꙋ̀ ѹ҆невѣ́стивый. Ра́дꙋйсѧ, то́ю всѣ́хъ бл҃же́нствъ, и҆̀хже стѧжа̀ кро́вїю свое́ю, при́снѡ наслажда́ѧйсѧ: ра́дꙋйсѧ, ꙗ҆́кѡ сѣдѣ́нїемъ хрⷭ҇та̀ ѡ҆деснꙋ́ю бг҃а и҆ хода́тайствомъ є҆гѡ̀ вопи́лъ є҆сѝ въ се́рдцы твое́мъ: а҆́вва ѻ҆́ч҃е!

<red>Р</red>а́дꙋйсѧ, пребл҃же́нне нїка́ндре, прпⷣбне ѻ҆́ч҃е на́шъ.
