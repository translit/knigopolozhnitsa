---
title: "І҆́косъ є҃"
navigation:
  key: akathists-nikandrpsk-10
  title: "І҆́косъ є҃"
  parent: akathists-nikandrpsk
  order: 10
type: "akathist"
---

## І҆́косъ є҃:

<red>В</red>и́дѣвше правосла́вныѧ цр҃кве бл҃гочести̑ваѧ ча̑да, па́че же ѡ҆кре́стнїи, ре́вностное твоѐ по за́повѣдемъ гдⷭ҇нимъ житїѐ, и҆ блгⷣть дх҃а ст҃а́гѡ ѡ҆бита́ющꙋю въ се́рдцы твое́мъ, є҆́юже ѹ҆мꙋдри́всѧ во сп҃се́нїе, преподава́лъ є҆сѝ послꙋ́шающымъ тѧ̀ ѻ҆те́ческаѧ наказа̑нїѧ, и҆ є҆́юже врачева́лъ є҆сѝ не то́кмѡ недꙋ̑ги дꙋшє́вныѧ, но и҆ тѣлє́сныѧ, притека́хꙋ къ тебѣ̀ съ вѣ́рою не возвраща́ющесѧ тщы̀, но ꙗ҆́кѡже ѡ҆́блацы поднебеснїи и҆спо́лнени вла́ги, ѡ҆роша́хꙋ ни̑вы серде́цъ свои́хъ, возвраща́юще бл҃гі̑ѧ плоды̀ вѣ́ры и҆ вопїю́ще такова̑ѧ:

<red>Р</red>а́дꙋйсѧ, и҆сто́чниче, посредѣ̀ безво́дныхъ мѣ́стъ и҆сточа́ѧй сла́дкїѧ во́ды поле́зныхъ ѹ҆че́нїй: ра́дꙋйсѧ, наста́вниче предо́брый въ наде́жди тре́бꙋющихъ ѡ҆ бж҃їи милосе́рдїи ѹ҆вѣре́нїй. Ра́дꙋйсѧ, дре́во бл҃госѣнноли́ственное, ѹ҆спокоѧ́ющее прохла́дою и҆ ѹ҆тѣше́нїемъ во ю҆до́ли сѣ́й стра́нствꙋющихъ: ра́дꙋйсѧ, соверше́нными плода́ми ѻ҆́нагѡ насыща́ющее пра́вды хрⷭ҇то́вы а҆́лчꙋщихъ. Ра́дꙋйсѧ, мѷрова́рнице, на всѧ̑ недꙋ́ги врачєва́нїѧ содержа́щаѧ: ра́дꙋйсѧ, ѻ҆́наѧ, ꙗ҆́кѡ вра́чъ скороми́лостивый, безме́зднѡ недꙋ́гꙋющымъ подава́ѧй. Ра́дꙋйсѧ, ми́лости превели́кїѧ и҆ скорбѧ́щымъ скоропредста́тельнагѡ сострада́нїѧ храни́лище: ра́дꙋйсѧ, непови́нныхъ разрѣше́нїе и҆ ѡ҆сꙋжде́нныхъ пра́ведное сꙋди́лище. Ра́дꙋйсѧ, потща́выйсѧ ѡ҆ нищетѣ̀ дꙋхо́внѣй и҆ то́ю всели́вый внꙋ́трь тебѣ̀ црⷭ҇твїе бж҃їе: ра́дꙋйсѧ, прилѣжа́вый неѡсла́бнѡ чистотѣ̀ дꙋше́внѣй и҆ тѣле́снѣй, и҆ то́ю же зрѧ́й бг҃а. Ра́дꙋйсѧ, свѣти́льниче, є҆ле́емъ даро́ванїй дх҃а ст҃а́гѡ возжже́нный: ра́дꙋйсѧ, на высо́ко мѣ́сто сла́вы нбⷭ҇ныѧ вознесе́нный.

<red>Р</red>а́дꙋйсѧ, пребл҃же́нне нїка́ндре, прпⷣбне ѻ҆́ч҃е на́шъ.
