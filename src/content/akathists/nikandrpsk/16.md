---
title: "І҆́косъ и҃"
navigation:
  key: akathists-nikandrpsk-16
  title: "І҆́косъ и҃"
  parent: akathists-nikandrpsk
  order: 16
type: "akathist"
---

## І҆́косъ и҃:

<red>В</red>е́сь бы́въ пре́данъ бг҃ꙋ: ра́зꙋмомъ, ꙗ҆́кѡ помышлѧ́ти ѡ҆ не́мъ, во́лею, ꙗ҆́кѡ твори́ти ѹ҆го́днаѧ є҆мꙋ̀: па́мѧтїю, приводѧ̀ себѣ̀ неѡб̾е́млемое присносꙋ́щїе є҆гѡ̀, всѧ̑ назира́ющее и҆ всѧ̑ вѣ́дꙋщее, предста́вилъ є҆сѝ томꙋ̀ и҆ тѣ́ло твоѐ, изможди́въ и҆ ѡ҆чи́стивъ є҆̀ бдѣ́нїемъ, поще́нїемъ и҆ чꙋ́днымъ воздержа́нїемъ, да сподо́бишисѧ бы́ти селе́нїе бг҃ꙋ вы́шнемꙋ, да пребꙋ́деши во хрⷭ҇тѣ, и҆ то́й въ тебѣ̀. сегѡ̀ ра́ди во вре́мѧ ст҃а́гѡ поста̀ притека́лъ є҆сѝ въ демѧ́нскꙋю ѡ҆би́тель, и҆ въ соверше́нїе всѣ́хъ твои́хъ добродѣ́телей, наслажда́лсѧ є҆сѝ трапе́зы гдⷭ҇ни, вкꙋша́ѧ со бл҃гоговѣ́нїемъ и҆ весе́лїемъ тѣ́ло и҆ кро́вь і҆и҃са хрⷭ҇та̀. мы́ же взира́юще на тѧ̀, любе́знѡ вопїе́мъ тѝ:

<red>Р</red>а́дꙋйсѧ, и҆́стинный ѹ҆ченичѐ хрⷭ҇то́въ, є҆го́же жела́нїемъ возжелѣ́лъ є҆сѝ и҆спо́лнити во́лю: ра́дꙋйсѧ, ше́ствовавый ѿ вѣ́ры въ вѣ́рꙋ, ѿ сла́вы въ сла́вꙋ. Ра́дꙋйсѧ, приснотекꙋ́щагѡ живода́тельнагѡ и҆сто́чника сла́достей наслади́выйсѧ: ра́дꙋйсѧ, вкꙋше́нїемъ бра́шна неги́блющагѡ, вѣ́чнагѡ, предвкꙋси́вый нбⷭ҇наѧ бл҃же́нства. Ра́дꙋйсѧ, ѹ҆досто́ивыйсѧ непостижи́магѡ та́инства, на не́же прини́кнꙋти а҆́гг҃ли жела́ютъ, ѻ҆́бщникъ бы́ти: ра́дꙋйсѧ, чре́зъ соедине́нїе сїѐ призва́нный со хрⷭ҇то́мъ въ црⷭ҇твѣ сла́вы жи́ти. Ра́дꙋйсѧ, человѣ́че и҆спо́лненный бг҃омы́слїѧ и҆ презрѣ́вый всѧ̑ земна̑ѧ: ра́дꙋйсѧ, во ѿвраще́нїе є҆́же не ви́дѣти сꙋеты̀, главꙋ̀ и҆ лицѣ̀ схи́мою покры́вый. Ра́дꙋйсѧ, ѡ҆ вре́мени кончи́ны твоеѧ̀, є҆́же ѿ человѣ́къ никто́же вѣ́сть, предвозвѣсти́вый: ра́дꙋйсѧ, по нѣ́коемъ недꙋ́зѣ ма́лѣмъ крестоѡбра́знѡ рꙋ́цѣ къ пе́рсемъ сложивый. Ра́дꙋйсѧ, дꙋ́хъ тво́й съ весе́лїемъ въ рꙋ́цѣ гдⷭ҇ни преда́вый: ра́дꙋйсѧ, житїѐ земно́е бжⷭ҇твеннымъ гла́сомъ: бл҃гослове́нъ бг҃ъ, си́це бл҃говоли́вый, сла́ва тебѣ̀, запечатлѣ́вый.

<red>Р</red>а́дꙋйсѧ, пребл҃же́нне нїка́ндре, прпⷣбне ѻ҆́ч҃е на́шъ.
