---
title: "І҆́косъ а҃"
navigation:
  key: akathists-nikandrpsk-2
  title: "І҆́косъ а҃"
  parent: akathists-nikandrpsk
  order: 2
type: "akathist"
---

## І҆́косъ а҃:

<red>А҆</red>гг҃льскими девѧточи́сленными си́лами ѡ҆крꙋжа́емый сла́вы гдⷭ҇ь, пред̾ꙋвѣ́девъ неꙋкло́нное се́рдца твоегѡ̀ и҆зволе́нїе, ꙗ҆́кѡ хо́щеши бы́ти поко́ривымъ ѹ҆ченико́мъ и҆ тщали́вымъ и҆сполни́телемъ за́повѣдей є҆гѡ̀, вдохнꙋ̀ тебѣ̀, ꙗ҆́кѡже дре́влѣ прⷪ҇ро́чицѣ а҆́ннѣ, є҆́же прибѣга́ти ко хра́мꙋ гдⷭ҇ню, да наꙋчи́шисѧ та́мѡ нача́ломъ премꙋ́дрости, ꙗ҆́же є҆́сть стра́хъ гдⷭ҇ень: тѣ́мже и҆ наꙋчѝ на́съ со ѹ҆дивле́нїемъ воспѣва́ти тебѣ̀ такова̑ѧ:

<red>Р</red>а́дꙋйсѧ, бл҃гочести́вагѡ ко́рене бл҃го́е прозѧбе́нїе: ра́дꙋйсѧ, чꙋ́дное всѣ́хъ хрⷭ҇тїа́нскихъ добродѣ́телей плодоприноше́нїе. Ра́дꙋйсѧ, младе́нче, при кꙋпѣ́ли ѡ҆бновле́нїѧ посвѧти́вый себѐ гдⷭ҇ꙋ на слꙋжє́нїѧ вѣ̑рнаѧ: ра́дꙋйсѧ, пома́занниче, воспрїе́мый свы́ше всеѡрꙋ́жїѧ дꙋхѡ́внаѧ. Ра́дꙋйсѧ, тѣ́ми ѿ ю҆́ности на тѣ́ло своѐ, на мі́ръ сѣ́й и҆ дїа́вола себѐ ѡ҆полчи́вый: ра́дꙋйсѧ, ра́зꙋмъ сво́й ко свѣ́тꙋ бг҃овѣ́денїѧ воспери́вый. Ра́дꙋйсѧ, ѻ҆чи́ма твои́ма всю́дꙋ гдⷭ҇а и҆ска́вый и҆ въ не́мъ намѣ́ренїе полага́вый: ра́дꙋйсѧ, слꙋ́хи твоѧ̑ на воспрїѧ́тїе глаго́лѡвъ бо́жїихъ, и҆́миже возражда́етсѧ вѣ́ра, ѡ҆брати́вый. Ра́дꙋйсѧ, ѹ҆ста̀ твоѧ̀ на славосло́вїе бж҃їе и҆ ѱалмопѣ́нїе, на назида́нїе и҆́скреннемꙋ твоемꙋ̀ въ дꙋшеполе́знѣмъ ѿверза́ѧй. Ра́дꙋйсѧ, рꙋ́цѣ твоѝ на творе́нїе бл҃годѣѧ́нїѧ тре́бꙋющымъ ѹ҆строѧ́ѧй: ра́дꙋйсѧ, но́зѣ твоѝ ше́ствовати по пꙋте́мъ ѡ҆правда́нїй гдⷭ҇нихъ ѹ҆правлѧ́ѧй. Ра́дꙋйсѧ, всѧ̑ твоѧ̑ дꙋшє́внаѧ и҆ тѣлє́снаѧ чꙋ̑вства на бл҃гоꙋгожде́нїе пода́телю всѣ́хъ бла́гъ ѹ҆стремлѧ́ѧй.

<red>Р</red>а́дꙋйсѧ, пребл҃же́нне нїка́ндре, прпⷣбне ѻ҆́ч҃е на́шъ.
