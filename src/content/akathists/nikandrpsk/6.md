---
title: "І҆́косъ г҃"
navigation:
  key: akathists-nikandrpsk-6
  title: "І҆́косъ г҃"
  parent: akathists-nikandrpsk
  order: 6
type: "akathist"
---

## І҆́косъ г҃:

<red>И҆</red>мѣ́ѧ ѡ҆снова́нїе бг҃оꙋго́днагѡ житїѧ̀ твоегѡ̀, преблаже́нне ѻ҆́ч҃е на́шъ, смире́нїе, кро́тость и҆ нетщесла́вїе, да ѻ҆ц҃ъ тво́й, ви́дѧ въ та́йнѣ, возда́стъ тебѣ̀ ꙗ҆́вѣ, мни́лъ є҆сѝ мѣста̀ пꙋсты̑ннаѧ бы́ти сокрове́нїе твоеѧ̀ добродѣ́тели. но ꙗ҆́кѡже рече́сѧ: нѣ́сть гла́съ, и҆же не ѹ҆слы́шитсѧ: та́кѡ и҆ свѧто́е житїѐ твоѐ просла́висѧ во ѡ҆кре́стныхъ страна́хъ. И҆ да не ка́кѡ па́костникъ пло́ти, а҆́ггелъ сатани́нъ, препне́тъ твоемꙋ̀ ше́ствїю, и҆ да не и҆скꙋси́тъ тѧ̀ похвали́тисѧ ѡ҆ се́мъ: сегѡ̀ ра́ди ѡ҆ста́вивъ мѣ́сто пребыва́нїѧ твоегѡ̀, бг҃ꙋ лꙋ́чшее что̀ ѡ҆ тебѣ̀ предзрѣ́вшꙋ, прите́клъ є҆сѝ во ѡ҆би́тель ст҃а́гѡ і҆ѡа́нна бг҃ослова, и҆ ѿкрове́ннымъ гласо́мъ пред̾ цр҃ковїю и҆ а҆́гглами и҆зре́къ сщ҃е́нныѧ ѡ҆бѣ́ты, вда́лъ є҆сѝ себѐ во слꙋже́нїе и҆́ноческое. тѣ́мже воспѣва́емъ тѝ такова̑ѧ:

<red>Р</red>а́дꙋйсѧ, во́ине, не двѣма̀ господи́нома рабо́тати, но є҆ди́номꙋ то́чїю, живꙋ́щемꙋ на нб҃сѣ́хъ, восхотѣ́вый: ра́дꙋйсѧ, всѧ̑ повелѣ̑ннаѧ чре́з̾ нача́льникѡвъ поста́вленныхъ ѿ негѡ̀ съ ра́достїю, а҆ не съ воздыха́нїемъ твори́вый. Ра́дꙋйсѧ, понесы́й терпѣливодꙋ́шнѡ и҆ са́маѧ вели̑каѧ ѡ҆ѕлоблє́нїѧ: ра́дꙋйсѧ, пло́ть твою̀ вою́ющꙋю на дꙋ́ха ѹ҆мертви́вый чре́з̾ моли́твꙋ и҆ сꙋрѡ́ваѧ пощє́нїѧ. Ра́дꙋйсѧ, ѹ҆едине́ннѡ въ бг҃омы́слїи и҆ слеза́хъ но́щи проводи́вый: ра́дꙋйсѧ, тѣ́ло твоѐ, во ѹ҆мерщвле́нїе страсте́й, на снѣде́нїе лета́ющымъ живо́тнымъ ѡ҆бнажи́вый. Ра́дꙋйсѧ, кровьмѝ мꙋ́ченическими во свидѣ́тельство непрело́жныѧ вѣ́ры ѡ҆багре́нный: ра́дꙋйсѧ, по распѧ́тїи вѣ́тхагѡ а҆да́ма, но́вымъ, и҆же є҆́сть хрⷭ҇то́съ, въ прпⷣбїи и҆ пра́вдѣ ѡ҆животворе́нный. Ра́дꙋйсѧ, крести́выйсѧ во хрⷭ҇та̀: ра́дꙋйсѧ, ѡ҆блекі́йсѧ во всѧ̑ велелѣ́пѡты є҆гѡ̀. Ра́дꙋйсѧ, хлѣ́ба а҆́гг҃льскагѡ во дворѣ́хъ вы́шнѧгѡ сїѡ́на вкꙋша́ѧй: ра́дꙋйсѧ, глаго́ломъ бж҃їимъ на трꙋды̀ многоразли̑чныѧ себѐ ѹ҆крѣплѧ́ѧй.

<red>Р</red>а́дꙋйсѧ, пребл҃же́нне нїка́ндре, прпⷣбне ѻ҆́ч҃е на́шъ.
