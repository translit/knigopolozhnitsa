---
title: "І҆́косъ ѳ҃"
navigation:
  key: akathists-nikandrpsk-18
  title: "І҆́косъ ѳ҃"
  parent: akathists-nikandrpsk
  order: 18
type: "akathist"
---

## І҆́косъ ѳ҃:

<red>В</red>иті́й многовѣща́нных ѧ҆зы́къ недоꙋмѣ́етъ тѧ̀, досто́йный всѧ́кїѧ сла́вы, сла́внѣ прпⷣбне ѻ҆́ч҃е нїка́ндре, по достоѧ́нїю восхвали́ти и҆ бл҃голѣ́пнѡ просла́вити па́че-є҆сте́ствєннаѧ дѣла̀ твоѧ̑, ꙗ҆̀же твори́лъ є҆сѝ на землѝ во пло́ти сꙋ́щꙋ тѝ. но и҆ по преставле́нїи твое́мъ въ вѣ́чное ца́рство сла́вы, и҆дѣ́же ны́нѣ по трꙋдѣ́хъ и҆ по́двизѣхъ сла́достнѡ почива́еши, мнѡ́гаѧ и҆ пресла́внаѧ чꙋдеса̀ твори́ти на́мъ не престае́ши: честна́ѧ бо ра́ка, и҆дѣ́же почива́ютъ ст҃ы̑ѧ твоѧ̑ мо́щи, є҆́сть подо́бна сїлѡа́мꙋ, ѿнꙋ́дꙋже хро́мїи, слѣпі́и, недꙋ́жнїи и҆ разсла́бленнїи здра́вїе ѹ҆лꙋча́ютъ. Мы́ же, и҆мꙋ́ще таково́е безцѣ́нное сокро́вище, бл҃года́рствїем ѹ҆бѣжда́еми, воспѣва́емъ та́кѡ:

<red>Р</red>а́дꙋйсѧ, земны́й а҆́гг҃ле и҆ нбⷭ҇ный человѣ́че: ра́дꙋйсѧ, во пло́ти жи́вый дꙋхо́внѡ, въ мі́рѣ преми́рнѡ. Ра́дꙋйсѧ, честно́е носи́ло и҆ похвале́нїе ст҃ы́ѧ трⷪ҇цы: ра́дꙋйсѧ, трича́стное дꙋшѝ твоеѧ̀ посвѧти́вый є҆ди́номꙋ гдⷭ҇ꙋ. Ра́дꙋйсѧ, крило́ма ра́зꙋма возлетѣ́вый къ трисо́лнечномꙋ свѣ́тꙋ: ра́дꙋйсѧ, во́лею твое́ю потща́выйсѧ свѧти́ти себѐ, ꙗ҆́кѡже ст҃ъ гдⷭ҇ь бг҃ъ на́шъ. Ра́дꙋйсѧ, и҆мѣ́ѧй попече́нїе не себѣ̀ то́чїю, но и҆ всѣ̑мъ бл҃же́нства дости́гнꙋти: ра́дꙋйсѧ, и҆спо́лненный ми́ра и҆ любвѐ бж҃їѧ, и҆́миже ко всѣ̑мъ миролюби́въ и҆ братолюби́въ бы́лъ є҆сѝ. Ра́дꙋйсѧ, ѡ҆сѣнѧ́емый дꙋ́хомъ бл҃года́тей, и҆ притека́ющихъ къ тебѣ̀ во сп҃се́нїе ѹ҆мꙋдрѧ́ѧй: ра́дꙋйсѧ, въ раска́ѧнїе прише́дшихъ милосе́рдїемъ бж҃їимъ ѹ҆тѣша́ѧй. Ра́дꙋйсѧ, пред̾ лице́мъ бж҃їимъ, ꙗ҆́кѡ ра́бъ пред̾ гдⷭ҇емъ, ходи́вый: ра́дꙋйсѧ, подви́жниче, та́кѡ текі́й, ꙗ҆́кѡ дости́глъ є҆сѝ вѣнца̀ твоегѡ̀, є҆го́же и҆ на́съ ѹ҆лꙋчи́ти сподо́би.

<red>Р</red>а́дꙋйсѧ, пребл҃же́нне нїка́ндре, прпⷣбне ѻ҆́ч҃е на́шъ.
