---
title: "І҆́косъ і҃"
navigation:
  key: akathists-nikandrpsk-20
  title: "І҆́косъ і҃"
  parent: akathists-nikandrpsk
  order: 20
type: "akathist"
---

## І҆́косъ і҃:

<red>С</red>тѣна̀ неѡбори́маѧ є҆сѝ всѣ̑мъ земнорѡ́днымъ, ко ско́ромꙋ твоемꙋ̀ застꙋпле́нїю и҆ предста́тельствꙋ притека́ющымъ, пребл҃же́нне ѻ҆́ч҃е нїка́ндре! Тѣ́мже и҆ на́мъ ко ст҃ы̑мъ моща́мъ твои̑мъ, неви́димыми а҆́гг҃лами стрегѡ́мымъ, съ вѣ́рою приходѧ́щымъ, и҆ ми́лостивыѧ коемꙋ́ждо по потре́бѣ по́мощи просѧ́щымъ, бꙋ́ди стѣна̀ крѣ́пкаѧ и҆ ѡ҆пло́тъ нерꙋши́мый, ѿ всѧ́кихъ на́съ бѣ́дъ застѣнѧ́ѧ и҆ ѡ҆гражда́ѧ, за є҆́же мы̀ вопїе́мъ тебѣ̀ такова̑ѧ:

<red>Р</red>а́дꙋйсѧ, бы́стрый предста́телю, прїе́млѧй прошє́нїѧ на̑ша и҆ на же́ртвенникъ бл҃гоꙋтро́бїѧ бж҃їѧ возносѧ́й: ра́дꙋйсѧ, коегѡ́ждо прошє́нїѧ въ и҆́хъ по́льзꙋ и҆сполнѧ́ѧй. Ра́дꙋйсѧ, ско́рое ѹ҆слы́шанїе ни́щихъ: ра́дꙋйсѧ, сердобо́льный сꙋдїѐ вдови́цъ и҆ ѻ҆́тче си́рыхъ. Ра́дꙋйсѧ, ѡ҆ѕлоблѧ́емыхъ непови́ннѡ ре́вностный защити́телю: ра́дꙋйсѧ, болѧ́щихъ дꙋше́ю и҆ тѣ́ломъ безме́здный и҆сцѣли́телю. Ра́дꙋйсѧ, пи́ще и҆ ѿра́до а҆́лчꙋщихъ и҆ жа́ждꙋщихъ: ра́дꙋйсѧ, согрѣ́ѧнїе во мра́зѣхъ сꙋ́щихъ. Ра́дꙋйсѧ, ѡ҆бꙋрева́емыхъ немѧте́жное приста́нище: ра́дꙋйсѧ, до́брый ко́рмчїю, житїѧ̀ сегѡ̀ кора́бль ѹ҆правлѧ́ѧй. Ра́дꙋйсѧ, ѡ҆скꙋдѣ́нїѧ ѡ҆би́тели твоеѧ̀ бога́тнѣ и҆спо́лнивый: ра́дꙋйсѧ, хра́мы свѧты̑ѧ и҆ зда̑нїѧ, снѣдє́нныѧ ѻ҆гне́мъ, согреѧ́нїемъ серде́цъ бл҃гоговѣ́ющихъ бл҃голѣ́пнѣ ѡ҆бнови́вый.

<red>Р</red>а́дꙋйсѧ, пребл҃же́нне нїка́ндре, прпⷣбне ѻ҆́ч҃е на́шъ.
