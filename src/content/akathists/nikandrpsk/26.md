---
title: "Мл҃тва"
navigation:
  key: akathists-nikandrpsk-26
  title: "Мл҃тва"
  parent: akathists-nikandrpsk
  order: 26
type: "akathist"
---

## Мл҃тва:

<versal>Ѽ</versal> прпⷣбне и҆ достобл҃же́нне ѻ҆́ч҃е на́шъ нїка́ндре, по́стниче терпѣливодꙋ́шный, безмо́лвїѧ рачи́телю предо́блїй, ѹ҆чи́телю дꙋхо́вный сп҃сти́сѧ хотѧ́щымъ, наказа́телю прети́хїй лѣни̑вымъ, разрѣши́телю тлетво́рныхъ страсте́й неѕло́бивый, мꙋ́жꙋ жела́нїй, прозорли́вства прⷪ҇ро́ческагѡ и҆сполне́нїе, предвозгла́снаѧ цѣвни́це бꙋ́дꙋщихъ, а҆дама́нте вѣ́ры во хрⷭ҇та̀ несѣко́мый, незы́блемый сто́пе терпѣ́нїѧ, соверши́телю за́повѣдїй творца̀ твоегѡ̀ бл҃гопослꙋ́шливый, плотоно́сный а҆́гг҃ле и҆ дх҃а ст҃а́гѡ вмести́лище бл҃гово́нное, жи́телю пꙋсты́нный и҆ бѣсѡ́въ прогони́телю, и҆сполни́телю всѣ́хъ добродѣ́телей смиренномꙋ́дрый. нбⷭ҇ный человѣ́че и҆ сожи́телю го́рнимъ чинонача́лїємъ, земны́й а҆́гг҃ле, кро́тостїю дꙋ́ха кро́ткихъ землю̀ наслѣ́довавый, дрꙋ́же хрⷭ҇то́въ и҆ ѹ҆го́дниче прест҃ы́ѧ бцⷣы, ꙗ҆́же и҆ ра́кꙋ цѣльбоно́сныхъ моще́й твои́хъ во хра́мѣ свое́мъ просла́вити бл҃гоизволѝ. Ꙗ҆́кѡ мт҃и сꙋ́щи творца̀ и҆ зижди́телѧ всѣ́ѧ тва́ри и҆ храни́тельница всѣ́хъ трꙋжда́ющихсѧ и҆ ѡ҆бремене́нныхъ, та́ѧ бо незави́стнѡ и҆ ѿ ра́ки твоеѧ̀, прпⷣбне, чꙋде́сномꙋ дождю̀ на вѣ́рныхъ и҆злива́тисѧ повелѣ̀. Къ не́йже припа́дающе любе́знѡ мо́лимъ тѧ̀, досточꙋ́дне: не преста́й мл҃ти прест҃ꙋ́ю и҆ живонача́льнꙋю трⷪ҇цꙋ, низпосла́ти держа́вѣ на́шей здра́вїе, тишинꙋ̀ и҆ долгоде́нствїе, на враги́ же побѣ́дꙋ и҆ ѡ҆доле́нїе, и҆ ѿ навѣ̑тъ вра́жїихъ во́инствꙋ сохрани́тисѧ въ ми́рѣ: цр҃квамъ согла́сїе, и҆ всѣ̑мъ лю́демъ тишинꙋ̀, и҆ из̾ѡби́лїе бл҃ги́хъ дарова́ти. И҆ ѹ҆гасѝ, блаже́нне, мл҃твами твои́ми, парѧ́щыѧ на ны̀ разжжє́нныѧ бѣсѡ́вскїѧ стрѣ́лы, да не прико́снетсѧ на́мъ ѕло́ба грѣхо́внаѧ, и҆ всѣ̑мъ всѧ̑ ми́лостивнѣ да́рꙋѧ, при́зри и҆ на мѧ̀ смире́ннаго своего̀ раба̀: свѧ́занъ бо є҆́смь лю́тѣ плени́цами прегрѣше́нїй, и҆ влеко́мъ, ѹ҆вы̀ мнѣ̀! Въ пꙋчи́нꙋ стра́стнагѡ мо́рѧ неѡдержа́ннѡ. сегѡ̀ ра́ди прилѣ́жнѡ молю̀ свѧты́ню твою̀, пребога́те, и҆ припа́даю любе́знѡ къ ра́цѣ моще́й твои́хъ со слеза́ми, предста́ни мнѣ̀ на пꙋтѝ бѣ́дственнагѡ житїѧ̀ сегѡ̀: расто́ргни ѹ҆́зы, ѿженѝ стра̑сти, ѡ҆сла́би ѿ грѣхо́вныхъ вери́гъ, и҆зба́ви мѧ̀ ѿ належа́щїѧ ско́рби и҆ всѧ́кагѡ ѕла̀, разрѣшѝ мѧ̀ ѿ болѣ́зненныхъ ѹ҆́зъ и҆ сп҃се́нїе да́рꙋй, ꙗ҆́кѡ да спа́ссѧ моли́твами твои́ми, воспою̀ и҆ просла́влю въ трⷪ҇цѣ сла́вимаго є҆ди́наго бг҃а, ѻ҆ц҃а̀ и҆ сн҃а и҆ ст҃а́гѡ дх҃а, ны́нѣ и҆ въ безконє́чные вѣ́ки вѣкѡ́въ. <red>А҆</red>ми́нь.

{% illustration "small-ornaments/ornament-from-12th-century-armenian-gospel-crider", "small" %}
