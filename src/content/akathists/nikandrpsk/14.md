---
title: "І҆́косъ з҃"
navigation:
  key: akathists-nikandrpsk-14
  title: "І҆́косъ з҃"
  parent: akathists-nikandrpsk
  order: 14
type: "akathist"
---

## І҆́косъ з҃:

<red>Н</red>о́вагѡ тѧ̀ прⷪ҇ро́ка ꙗ҆вѝ ди́вный въ высо́кихъ гдⷭ҇ь, раздѣлѧ́ѧй коемꙋ́ждо дарова̑нїѧ ст҃а́гѡ дх҃а, дарова́въ тебѣ̀ си́лꙋ прозорли́вости: благоро́днꙋ бо нѣ́коемꙋ мꙋ́жꙋ петрꙋ̀, заматорѣ́вшꙋ во дне́хъ свои́хъ съ жено́ю и҆ безча́днꙋ, чꙋде́снѡ приведе́нномꙋ къ тебѣ̀, предре́клъ є҆сѝ, ꙗ҆́кѡ и҆́мать роди́тисѧ сы́нъ є҆мꙋ̀, и҆ ꙗ҆́кѡ воздви́гнетсѧ на мѣ́стѣ безмо́лвїѧ твоегѡ̀ хра́мъ прест҃ы́ѧ бг҃омт҃ре, и҆ распространи́тсѧ мѣ́сто сїѐ и҆ просла́витсѧ, є҆́же и҆ сбы́стсѧ, чесово́мꙋ ѹ҆дивлѧ́ющесѧ, вопїе́мъ тѝ:

<red>Р</red>а́дꙋйсѧ, мꙋ́жꙋ прорѣче́нїй, и҆сполне́нїемъ дѣ́ла ѹ҆вѣнча́нныхъ: ра́дꙋйсѧ, бꙋ̑дꙋщаѧ ꙗ҆́кѡ настѡѧ́щаѧ блгⷣтїю бж҃їею созерца́ѧй. Ра́дꙋйсѧ, бл҃гогла́снаѧ трꙋба̀, є҆́юже воздвиза́ютсѧ сердца̀ земноро́дныхъ ѹ҆ны́лаѧ: ра́дꙋйсѧ, дꙋхо́внаѧ скрижа́ль, на не́йже и҆з̾ѡбражена̀ сꙋ́ть предсказа̑нїѧ нело́жнаѧ. Ра́дꙋйсѧ, и҆́нокѡвъ пꙋстынножи́тельныхъ наста́вниче и҆ ѡ҆снова́телю: ра́дꙋйсѧ, мл҃твами твои́ми ѡ҆би́тели чꙋ́дныѧ распространи́телю. Ра́дꙋйсѧ, ѡ҆скꙋдѣ̑нїѧ монасты̑рскаѧ ѻ҆би́льнѣ и҆спо́лнивый и҆ ѿ хи́щникѡвъ чꙋде́снѣ защити́вый: ра́дꙋйсѧ, до́брѣ ста́до тобо́ю собра́нное ко сп҃се́нїю наставлѧ́ѧй. Ра́дꙋйсѧ, ѡ҆́бразе нищеты̀ дꙋхо́вныѧ бл҃гови́дный: ра́дꙋйсѧ, всѧ̑ мі́ра сегѡ̀ кра̑снаѧ, ꙗ҆́кѡ скороисчеза̑ющаѧ, бг҃а ра́ди презрѣ́вый. Ра́дꙋйсѧ, мнѡ́гїѧ лю́ди ѿ пꙋтѝ грѣхо́внагѡ ко гдⷭ҇ꙋ ѡ҆брати́вый и҆ сп҃сы́й: ра́дꙋйсѧ, призыва́ющихъ тѧ̀ ѹ҆тѣше́нїй дꙋхо́вныхъ и҆сполнѧ́ѧй.

<red>Р</red>а́дꙋйсѧ, пребл҃же́нне нїка́ндре, прпⷣбне ѻ҆́ч҃е на́шъ.
