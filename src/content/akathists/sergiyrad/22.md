---
title: "І҆́косъ а҃і"
navigation:
  key: akathists-sergiyrad-22
  title: "І҆́косъ а҃і"
  parent: akathists-sergiyrad
  order: 22
type: "akathist"
---

## І҆́косъ а҃і:

<red>С</red>вѣтоза́рное свѣти́ло въ правосла́вной рѡссі́йстѣй держа́вѣ и҆ во все́й вселе́ннѣй бл҃года́тїю немерца́ющагѡ сл҃нца хрⷭ҇та̀ і҆и҃са просвѣща́ющею, возсїѧ́вшее, зри́мъ тѧ̀ бг҃омꙋ́дре ѻ҆́тче: съ невеще́ственными бо въ вы́шнихъ предстоѧ̀ прⷭ҇то́лꙋ трⷪ҇цы прест҃ы́ѧ, ра́дости превели́кїѧ и҆спо́лненъ є҆сѝ, и҆ бж҃е́ственными лꙋча́ми трисо́лнечнагѡ свѣ́та ѡ҆сїѧва́емь, ѡ҆блиста́еши вѣ́рныхъ, вопїю́щихъ къ тебѣ̀ такова̑ѧ:

<red>Р</red>а́дꙋйсѧ, возше́дый на го́рꙋ превысо́кꙋ добродѣ́телей бж҃е́ственныхъ: ра́дꙋйсѧ, ꙗ҆́кѡ ѿ тоѧ̀ ѹ҆до́бь возше́лъ є҆сѝ на го́рꙋ нбⷭ҇нꙋю. Ра́дꙋйсѧ, ꙗ҆́кѡ ѿ ѡ҆би́тели земны́ѧ во ѡ҆би́тель нбⷭ҇нꙋю водвори́лсѧ є҆сѝ: ра́дꙋйсѧ, ꙗ҆́кѡ восходѧ̀ та́мѡ дꙋше́ю, на́мъ мо́щи твоѧ̑ ст҃ы̑ѧ ѡ҆ста́вилъ є҆сѝ. Ра́дꙋйсѧ, ꙗ҆́кѡ мо́щи твоѧ̑ и҆сцѣлѣва́ютъ всѧ̑кїѧ скѡ́рби и҆ болѣ̑зни: ра́дꙋйсѧ, ꙗ҆́кѡ моще́й твои́хъ де́мѡни трепе́щꙋтъ. Ра́дꙋйсѧ, ꙗ҆́кѡ твоѧ̑ мо́щи комꙋ́ждо въ приключи́вшихсѧ печа́лехъ быва́ютъ ѹ҆веселе́нїе: ра́дꙋйсѧ, дꙋше́ю востекі́й въ сїѡ́нъ го́рнїй, къ цр҃ю̀ нбⷭ҇номꙋ. Ра́дꙋйсѧ, ꙗ҆́кѡ та́мѡ предстоѧ̀, ѡ҆ всѣ́хъ на́съ къ немꙋ̀ те́плѣ хода́тайствꙋеши: ра́дꙋйсѧ, ꙗ҆́кѡ бл҃гоꙋтро́бїе є҆гѡ̀ ѡ҆ всѣ́хъ чтꙋ́щихъ па́мѧть твою̀ ѹ҆милостивлѧ́еши. Ра́дꙋйсѧ, странѣ̀ на́шей на проти́вныхъ побѣ́дꙋ мл҃твою твое́ю содѣва́ющїй: ра́дꙋйсѧ, всѣ̑мъ правовѣ̑рнымъ всѧ́кое проше́нїе, во и҆́хъ по́льзꙋ и҆сполнѧ́ющїй.

<red>Р</red>а́дꙋйсѧ, се́ргїе, ско́рый помо́щниче и҆ пресла́вный чꙋдотво́рче.
