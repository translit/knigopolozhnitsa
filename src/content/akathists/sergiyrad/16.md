---
title: "І҆́косъ и҃"
navigation:
  key: akathists-sergiyrad-16
  title: "І҆́косъ и҃"
  parent: akathists-sergiyrad
  order: 16
type: "akathist"
---

## І҆́косъ и҃:

<red>В</red>е́сь є҆сѝ, прпⷣбне ѻ҆́тче се́ргїе, въ вы́шнихъ, но и҆ ни́жнихъ не ѡ҆ставлѧ́еши: при́снѡ со хрⷭ҇то́мъ цр҃е́мъ вѣ́чнымъ ца́рствꙋеши, и҆ на́съ грѣ́шныхъ и҆ недосто́йныхъ пред̾ ни́мъ воспомина́еши, молѧ́сѧ ѡ҆ спасе́нїи на́шемъ. тѣ́мже ѿ ѹ҆се́рдїѧ на́шего вопїе́мъ къ тебѣ̀ си́це:

<red>Р</red>а́дꙋйсѧ, ѡ҆ста́вльшїй и҆мѣ́нїе и҆ возлюби́вый нищетꙋ̀ хрⷭ҇то́вꙋ: ра́дꙋйсѧ, дости́гшїй къ неистощи́момꙋ бога́тствꙋ. Ра́дꙋйсѧ, дх҃ꙋ ст҃о́мꙋ подклони́вшїйсѧ со всѧ́кимъ смире́нїемъ: ра́дꙋйсѧ, во́ине хрⷭ҇то́въ непобѣди́мый ꙗ҆́вльшїйсѧ. Ра́дꙋйсѧ, крило́ма бг҃омы́слїѧ сѣ̑ти вра̑жїѧ сокрꙋши́вый: ра́дꙋйсѧ, смире́нїемъ возвыша́емый, въ вѣ̑чныѧ кро́вы возлетѣ́вшїй. Ра́дꙋйсѧ, просвѣще́нный внꙋ́трь бл҃года́тїю: ра́дꙋйсѧ, и҆стреби́вшїй страсте́й мглꙋ̀ дꙋшевре́днꙋю. Ра́дꙋйсѧ, въ по́двизѣхъ дневны́хъ и҆ нощны́хъ тече́нїе соверши́вый: ра́дꙋйсѧ, въ невече́рнемъ днѝ црⷭ҇твїѧ бж҃їѧ при́снѡ почива́ѧй. Ра́дꙋйсѧ, та́мѡ снѣде́нїѧ пи́щи разꙋ́мныѧ сподо́бльшїйсѧ: ра́дꙋйсѧ, ꙗ҆́кѡ тогѡ̀ блаже́нства ѿ бг҃а вѣ́чнѡ ѹ҆досто́ивыйсѧ.

<red>Р</red>а́дꙋйсѧ, се́ргїе, ско́рый помо́щниче и҆ пресла́вный чꙋдотво́рче.
