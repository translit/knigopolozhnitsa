---
title: "І҆́косъ в҃"
navigation:
  key: akathists-sergiyrad-4
  title: "І҆́косъ в҃"
  parent: akathists-sergiyrad
  order: 4
type: "akathist"
---

## І҆́косъ в҃:

<red>Р</red>а́зꙋмъ, є҆щѐ сꙋ́щꙋ тѝ во чре́вѣ ма́терни, ст҃ꙋ́ю трⷪ҇цꙋ просла́вити і҆и҃съ хрⷭ҇то́съ дарова́вый, и҆ вѣ́рꙋ крѣ́пкꙋю, наде́ждꙋ несꙋмнѣ́ннꙋю, любо́вь и҆́стиннꙋю къ немꙋ̀ и҆мѣ́ти ѹ҆тверди́вый, сподо́би тѧ̀ во и҆́мѧ ст҃ы́ѧ трⷪ҇цы пресла́вный хра́мъ и҆ ѻ҆би́тель чꙋ́днꙋю ѹ҆стро́ити, и҆ во ѻ҆́нꙋ мно́жество и҆́нѡкъ собра́ти. сегѡ̀ ра́ди вѣ́рнїи наꙋчи́шасѧ воспѣва́ти тебѣ̀ та́кѡ:

<red>Р</red>а́дꙋйсѧ, честно́е прест҃ы́ѧ трⷪ҇цы носи́ло и҆ похвале́нїе: ра́дꙋйсѧ, до́брѣ ста́до, тобо́ю со́бранное, во спасе́нїе наставлѧ́ѧй. Ра́дꙋйсѧ, честны́й ѻ҆́бразе а҆́гнцємъ и҆ па́стырємъ: ра́дꙋйсѧ, пра́вило вѣ́ры и҆ ѻ҆́бразе кро́тости дꙋхо́вныѧ. Ра́дꙋйсѧ, свѧты́нѧмъ чи́стое и҆ непоро́чное жили́ще: ра́дꙋйсѧ, є҆щѐ въ жи́зни сподо́бивыйсѧ ви́дѣти прест҃ꙋ́ю бцⷣꙋ со двѣма̀ а҆пⷭ҇лома. Ра́дꙋйсѧ, ѹ҆досто́ивыйсѧ во вре́мѧ соверше́нїѧ лїтꙋргі́и сослꙋже́нїѧ а҆́гг҃льскагѡ: ра́дꙋйсѧ, во ст҃ꙋ́ю лїтꙋргі́ю въ бл҃года́ти бж҃їей ве́сь, а҆́ки во ѻ҆гнѝ стоѧ́щїй. Ра́дꙋйсѧ, ѻ҆́нымъ бж҃е́ственнымъ ѻ҆гне́мъ, въ поти́ръ вше́дшимъ, причасти́выйсѧ: ра́дꙋйсѧ, досто́инъ бы́вый а҆́гг҃льскагѡ собесѣ́дованїѧ. Ра́дꙋйсѧ, преиспо́лненный всѧ́кїѧ бл҃госты́ни: ра́дꙋйсѧ, чистоты̀ дꙋше́вныѧ и҆ тѣле́сныѧ ѹ҆се́рдный храни́телю.

<red>Р</red>а́дꙋйсѧ, се́ргїе, ско́рый помо́щниче и҆ пресла́вный чꙋдотво́рче.
