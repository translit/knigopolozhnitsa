---
title: "І҆́косъ є҃"
navigation:
  key: akathists-sergiyrad-10
  title: "І҆́косъ є҃"
  parent: akathists-sergiyrad
  order: 10
type: "akathist"
---

## І҆́косъ є҃:

<red>В</red>и́дѣвъ прпⷣбный се́ргїй, ꙗ҆́кѡ въ мі́рѣ се́мъ всѧ́чєскаѧ сꙋета̀ и҆ тлѣ́нїю прича́стна, потща́сѧ вседꙋ́шнѡ превѣ́чномꙋ бг҃ꙋ бл҃гоꙋгоди́ти, и҆ вои́стиннꙋ не вотщѐ потрꙋди́сѧ: премѣни́ бо тлѣ̑ннаѧ на нетлѣ̑ннаѧ, наипа́че же предстоѧ́нїѧ сподо́бисѧ ѹ҆ стра́шнагѡ прⷭ҇то́ла влады́чнѧ въ сла́вѣ вѣ́чнѣй. тѣ́мже вопїе́мъ є҆мꙋ̀:

<red>Р</red>а́дꙋйсѧ, ꙗ҆́кѡ и҆дѣ́же хрⷭ҇то́съ въ тѣлесѝ, та́можде и҆ ты̀ пребыва́еши: ра́дꙋйсѧ, та́мѡ, ꙗ҆́кѡ въ зерца́лѣ, въ бз҃ѣ всѧ̑ є҆мꙋ̀ любє́знаѧ созерца́еши. Ра́дꙋйсѧ, созерца́ѧ въ не́мъ молѧ́щихсѧ тѝ ѡ҆ по́мощи, мл҃твою твое́ю и҆̀мъ поле́зное хода́тайствꙋеши: ра́дꙋйсѧ, ско́рый помо́щниче призыва́ющымъ тѧ̀ во бра́нехъ правосла̑внымъ. Ра́дꙋйсѧ, мл҃твою твое́ю рѡссі́йстѣй странѣ̀ побѣ̑ды на проти́вныѧ подава́ѧй: ра́дꙋйсѧ, скорбѧ́щымъ скоропредста́тельный ѹ҆тѣ́шителю. Ра́дꙋйсѧ, не́мощей тѣле́сныхъ и҆ дꙋше́вныхъ немздопрїе́мный и҆сцѣли́телю: ра́дꙋйсѧ, мнѡ́гаѧ чꙋдеса̀ бл҃года́тїю дх҃а ст҃а́гѡ содѣва́ѧй. Ра́дꙋйсѧ, хромы̑мъ хожде́нїе и҆ слѣпы̑мъ прозрѣ́нїе подава́ѧй: ра́дꙋйсѧ, гро́зде ві́нный, пита́ющїй на́съ и҆ веселѧ́щїй. Ра́дꙋйсѧ, розго̀ хрⷭ҇та̀ лозы̀ и҆́стинныѧ, мно́гъ пло́дъ въ посо́бїе правосла̑внымъ творѧ́щаѧ: ра́дꙋйсѧ, благі́й ра́бе и҆ вѣ́рный, и҆ до́брый дѣ́лателю вїногра́да хрⷭ҇то́ва.

<red>Р</red>а́дꙋйсѧ, се́ргїе, ско́рый помо́щниче и҆ пресла́вный чꙋдотво́рче.
