---
title: "І҆́косъ з҃"
navigation:
  key: akathists-sergiyrad-14
  title: "І҆́косъ з҃"
  parent: akathists-sergiyrad
  order: 14
type: "akathist"
---

## І҆́косъ з҃:

<red>Н</red>о́вꙋю бл҃года́ть показа̀ всѣ́хъ творе́цъ и҆ влⷣка тебѣ̀, бг҃омꙋ́дре се́ргїе: а҆́ще бо и҆ ѹ҆́мерлъ є҆сѝ на землѝ пло́тїю, но дꙋше́ю въ вы́шнѣмъ селе́нїи всегда̀ жи́въ сы́й, мнѡ́гаѧ и҆ пресла̑внаѧ чꙋдеса̀ въ мі́рѣ живꙋ́щымъ лю́демъ дѣ́йствꙋеши, и҆ те́плымъ твои́мъ хода́тайствомъ посо́бствꙋеши, вопїю́щымъ къ тебѣ̀ такова̑ѧ:

<red>Р</red>а́дꙋйсѧ, дѣ́вственниче дꙋше́ю и҆ тѣ́ломъ: ра́дꙋйсѧ, и҆́нокѡмъ наста́вниче преди́вный. Ра́дꙋйсѧ, дꙋ́шъ на́шихъ ра́дованїе: ра́дꙋйсѧ, бы́строе ни́щымъ ѹ҆слы́шанїе. Ра́дꙋйсѧ, скорбѧ́щымъ прїѧ́тное попече́нїе: ра́дꙋйсѧ, чистоты̀ ѹ҆се́рдный храни́телю. Ра́дꙋйсѧ, ненадє́жнымъ надѣ́ѧнїе: ра́дꙋйсѧ, всеѧ̀ рѡссі́и ѹ҆веселе́нїе. Ра́дꙋйсѧ, дре́во чꙋдото́чное раѧ̀ і҆и҃сова: ра́дꙋйсѧ, крі́не ра́йскагѡ прозѧбе́нїѧ. Ра́дꙋйсѧ, мѵ́ро хрⷭ҇то́ва бл҃гоꙋха́нїѧ: ра́дꙋйсѧ, ꙗ҆́кѡ тобо́ю прино́ситсѧ ра́дованїе.

<red>Р</red>а́дꙋйсѧ, се́ргїе, ско́рый помо́щниче и҆ пресла́вный чꙋдотво́рче.
