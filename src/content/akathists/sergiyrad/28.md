---
title: "Мл҃тва г҃"
navigation:
  key: akathists-sergiyrad-28
  title: "Мл҃тва г҃"
  parent: akathists-sergiyrad
  order: 28
type: "akathist"
---

## Мл҃тва г҃:

<versal>Ѽ</versal> нбⷭ҇нагѡ граждани́не і҆ерⷭ҇ли́ма, прпⷣбне ѻ҆́тче се́ргїе! Воззрѝ на на́съ ми́лостивѡ, и҆ къ землѝ приве́рженныхъ возведѝ къ высотѣ̀ нбⷭ҇нѣй. ты̀ горѣ̀ на нб҃сѝ, мы̀ на землѝ ни́зꙋ, ѹ҆далены̀ ѿ тебѐ, не толи́ко мѣ́стомъ, є҆ли́кѡ грѣхмѝ свои́ми и҆ беззакѡ́нїи: но къ тебѣ̀, ꙗ҆́кѡ на́мъ сро́дномꙋ, прибѣга́емъ и҆ взыва́емъ, наста́ви на́съ ходи́ти пꙋте́мъ твои́мъ, вразꙋмѝ и҆ рꙋково́дствꙋй. сво́йственно є҆́сть тебѣ̀, ѻ҆́тче на́шъ, бл҃гоꙋтро́бїе и҆ человѣколю́бїе: на землѝ живꙋ́щꙋ не ѡ҆ свое́мъ то́кмѡ спасе́нїи бы́сть тебѣ̀ попече́нїе, но и҆ ѡ҆ всѣ́хъ къ тебѣ̀ притека́ющихъ. наставлє́нїѧ твоѧ̑ бы́ша тро́стїю кни́жника скоропи́сца, на се́рдцѣ ка́ждагѡ глаго́лы жи́зни начертава́ющаѧ. не тѣлє́сныѧ бо то́кмѡ врачева́лъ є҆сѝ болѣ̑зни, но па́че дꙋше́вныхъ вра́чь и҆зѧ́щный ꙗ҆ви́лсѧ є҆сѝ, и҆ всѧ̀ твоѧ̀ ст҃а́ѧ жи́знь бы́сть зерца́ломъ всѧ́кїѧ добродѣ́тели. а҆́ще толи́къ бы́лъ є҆сѝ, свѧ́тче бж҃їй, на землѝ: коли́къ ны́нѣ є҆сѝ на нб҃сѝ! ты̀ дне́сь предстои́ши прⷭ҇то́лꙋ свѣ́та непристꙋ́пнагѡ, и҆ въ не́мъ, ꙗ҆́кѡ въ зерца́лѣ, зри́ши всѧ̑ на́шѧ нꙋ̑жды и҆ прошє́нїѧ: ты̀ водворѧ́ешисѧ вкꙋ́пѣ со а҆́гг҃лы, ѡ҆ є҆ди́номъ грѣ́шницѣ ка́ющемсѧ ра́дꙋющимисѧ. и҆ человѣколю́бїе бж҃їе є҆́сть неистощи́мо, и҆ твоѐ къ немꙋ̀ дерзнове́нїе мно́го: не преста́ни ѡ҆ на́съ вопїѧ̀ ко гдⷭ҇ꙋ. и҆спросѝ предста́тельствомъ твои́мъ ѹ҆ всемлⷭ҇тивагѡ бг҃а на́шегѡ ми́ръ цр҃кви є҆гѡ̀, под̾ зна́менїемъ крⷭ҇та̀ вои́нствꙋющей, согла́сїе въ вѣ́рѣ и҆ є҆диномꙋ́дрїе, сꙋемꙋ́дрїѧ же и҆ раско́лѡвъ и҆стребле́нїе, ѹ҆твержде́нїе во бл҃ги́хъ дѣ́лѣхъ, больны̑мъ и҆сцѣле́нїе, печа̑льнымъ ѹ҆тѣше́нїе, ѡ҆би́жєннымъ застꙋпле́нїе, бѣ́дствꙋющымъ по́мощь. не посрамѝ на́съ, къ тебѣ̀ съ вѣ́рою притека́ющихъ. а҆́ще бо и҆ недосто́йни є҆смы̀ толи́кагѡ ѻ҆тца̀ и҆ хода́таѧ, но ты̀, подража́тель бы́въ человѣколю́бїѧ бж҃їѧ, сотворѝ ны̀ достѡ́йны чрез̾ ѡ҆браще́нїе ѿ ѕлы́хъ дѣ́лъ къ бл҃го́мꙋ житїю̀. всѧ̀ бг҃опросвѣще́ннаѧ рѡссі́ѧ, твои́ми чꙋдесы̀ и҆спо́лненнаѧ и҆ млⷭ҇тьми ѡ҆бл҃годѣ́тельствованнаѧ, и҆сповѣ́дꙋетъ тѧ̀ бы́ти своегѡ̀ покрови́телѧ и҆ застꙋ́пника. ꙗ҆вѝ дрє́внїѧ ми́лѡсти твоѧ̑, и҆ и҆́хже ѻ҆тцє́мъ спомоществова́лъ є҆сѝ, не ѿри́ни и҆ на́съ, ча́дъ и҆́хъ, стопа́ми и҆́хъ къ тебѣ̀ ше́ствꙋющихъ. вѣ́рꙋемъ, ꙗ҆́кѡ дꙋ́хомъ на́мъ соприсꙋ́тствꙋеши. и҆дѣ́же бо є҆́сть гдⷭ҇ь, ꙗ҆́кѡже сло́во є҆гѡ̀ ѹ҆чи́тъ на́съ, та́мѡ и҆ слꙋга̀ є҆гѡ̀ бꙋ́детъ. ты̀ вѣ́рный є҆сѝ ра́бъ гдⷭ҇нь, и҆ бг҃ꙋ вездѣ̀ сꙋ́щꙋ, ты̀ въ нѣ́мъ є҆сѝ, и҆ ѻ҆́нъ въ тебѣ̀ є҆́сть, па́че же и҆ тѣ́ломъ съ на́ми є҆сѝ. сѐ нетлѣ̑нныѧ и҆ живонѡ́сныѧ твоѧ̑ мо́щи, ꙗ҆́кѡ сокро́вище безцѣ́нное, врꙋчѝ на́мъ чꙋде́съ бг҃ъ. предстоѧ̀ и҆̀мъ, ꙗ҆́кѡ тебѣ̀ жи́вꙋ сꙋ́щꙋ, припа́даемъ и҆ мо́лимсѧ: прїимѝ молє́нїѧ на̑ша и҆ вознесѝ и҆̀хъ на же́ртвенникъ бл҃гоꙋтро́бїѧ бж҃їѧ, да прїи́мемъ тобо́ю бл҃года́ть и҆ бл҃говре́меннꙋ въ нꙋ́ждахъ на́шихъ по́мощь. ѹ҆крѣпѝ на́съ малодꙋ́шныхъ, и҆ ѹ҆твердѝ на́съ въ вѣ́рѣ, да несомнѣ́ннѡ ѹ҆пова́емъ полꙋчи́ти всѧ̑ блага̑ѧ ѿ бл҃госе́рдїѧ влⷣки мл҃твами твои́ми. па́ствꙋ же твою̀ дꙋхо́внꙋю, тобо́ю со́браннꙋю, не преста́ни ѹ҆правлѧ́ти жезло́мъ дꙋхо́вныѧ мꙋ́дрости: подвиза́ющымсѧ помозѝ, разсла́блєнныѧ возста́ви, споспѣшѝ и҆́го хрⷭ҇то́во нестѝ во бл҃годꙋ́шїи и҆ терпѣ́нїи, и҆ всѣ́хъ на́съ ѹ҆пра́ви въ ми́ре и҆ покаѧ́нїи сконча́ти живо́тъ на́шъ и҆ пресели́тисѧ со ѹ҆пова́нїемъ въ бл҃жє́нныѧ нѣ́дра а҆враа́мѡва, и҆дѣ́же ты̀ ра́достнѡ по трꙋдѣ́хъ и҆ по́двизѣхъ ны́нѣ почива́еши, прославлѧ́ѧ со всѣ́ми ст҃ы́ми бг҃а, въ трⷪ҇цѣ сла́вимаго, ѻ҆ц҃а̀ и҆ сн҃а и҆ ст҃а́го дх҃а. <red>А҆</red>ми́нь.

{% illustration "small-ornaments/medallion-lukovich", "small" %}
