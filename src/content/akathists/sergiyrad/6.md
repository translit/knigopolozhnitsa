---
title: "І҆́косъ г҃"
navigation:
  key: akathists-sergiyrad-6
  title: "І҆́косъ г҃"
  parent: akathists-sergiyrad
  order: 6
type: "akathist"
---

## І҆́косъ г҃:

<red>И҆</red>мꙋ́ще помышле́нїе роди́телїе твоѝ и҆ лю́дїе ѡ҆ трикра́тномъ твое́мъ во чре́вѣ ма́тернемъ въ цр҃кви глаше́нїи, и҆ ѹ҆ди́вльшесѧ, разꙋмѣ́ша нѣ́что пресла́вное и҆ чꙋ́дное бы́ти: и҆ по си́хъ ѹ҆вѣ́дѣвше твоѐ ра́достное рожде́нїе, ра́довахꙋсѧ, и҆ ра́дѡстнаѧ тебѣ̀ приноша́хꙋ глаго́люще:

<red>Р</red>а́дꙋйсѧ, ѻ҆троча̀ добродꙋше́вное и҆ бл҃гонаде́жное: ра́дꙋйсѧ, дѣ́тище, всѧ́кїѧ бл҃года́ти бж҃їѧ и҆спо́лненное. Ра́дꙋйсѧ, пречꙋ́дное въ младе́нчествѣ по́стничество на́мъ ꙗ҆влѧ́ѧй: ра́дꙋйсѧ, ѻ҆́нымъ мно́гихъ приводѧ́й во ѹ҆дивле́нїе и҆ ѹ҆веселѧ́ѧй. Ра́дꙋйсѧ, ꙗ҆́кѡ съ тобо́ю всегда̀ бѣ̀ блгⷣть гдⷭ҇нѧ: ра́дꙋйсѧ, ѿ ю҆́ности твоеѧ̀ всѣ́мъ се́рдцемъ и҆ мы́слїю бг҃а возлюби́вый. Ра́дꙋйсѧ, кро́тость, смире́нїе и҆ бдѣ́нїе и҆мѣ́вый: ра́дꙋйсѧ, всѧ̑ мі́ра сегѡ̀ кра̑снаѧ, ꙗ҆́кѡ ско́ро и҆счеза̑ющаѧ, презрѣ́вый. Ра́дꙋйсѧ, всѧ̑ плотскі̑ѧ по́хѡти бг҃а ра́ди ѹ҆мертви́вый: ра́дꙋйсѧ, многоѻбра́зныѧ кѡ́зни лꙋка́вагѡ си́лою бж҃їею побѣди́вый. Ра́дꙋйсѧ, мнѡ́гїѧ лю́ди ѿ грѣхо́внагѡ пꙋтѝ ко гдⷭ҇ꙋ ѡ҆брати́вый и҆ спасы́й: ра́дꙋйсѧ, ꙗ҆́кѡ тобо́ю сла́достей дꙋхо́вныхъ и҆сполнѧ́емсѧ.

<red>Р</red>а́дꙋйсѧ, се́ргїе, ско́рый помо́щниче и҆ пресла́вный чꙋдотво́рче.
