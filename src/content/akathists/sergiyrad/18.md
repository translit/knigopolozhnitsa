---
title: "І҆́косъ ѳ҃"
navigation:
  key: akathists-sergiyrad-18
  title: "І҆́косъ ѳ҃"
  parent: akathists-sergiyrad
  order: 18
type: "akathist"
---

## І҆́косъ ѳ҃:

<red>В</red>ѣті̑ѧ многовѣща̑нныѧ недоꙋмѣ́ютъ досто́йнѡ сла́вити тѧ̀, досто́йный всѧ́кїѧ сла́вы, сла́вне прпⷣбне ѻ҆́тче се́ргїе: и҆́бо пачеєсте́ствєннаѧ мнѡ́гаѧ пресла̑внаѧ чꙋдодѣ́йствїѧ, є҆щѐ жи́въ сꙋ́щь, показа́лъ є҆сѝ: но и҆ по сме́рти та̑ѧ бл҃года́тїю бж҃їею твори́ти не престае́ши. мы́ же, любо́вїю понꙋжда́еми, дерза́емъ пѣ́ти тебѣ̀ си́це:

<red>Р</red>а́дꙋйсѧ, земны́й а҆́гг҃ле и҆ нбⷭ҇ный человѣ́че: ра́дꙋйсѧ, во пло́ти живы́й дꙋхо́внѡ, на землѝ небе́снѡ. Ра́дꙋйсѧ, въ человѣ́чествѣ пребыва́ѧй а҆́гг҃льски, въ мі́рѣ премі́рнѡ: ра́дꙋйсѧ, дꙋше́вныма свои́ма ѻ҆чи́ма вы́нꙋ гдⷭ҇а созерца́вый. Ра́дꙋйсѧ, пред̾ лице́мъ бж҃їимъ, ꙗ҆́кѡ ра́бъ пред̾ гдⷭ҇емъ, ходи́вый: ра́дꙋйсѧ, пред̾ ѻ҆́нымъ, ꙗ҆́кѡ сы́нъ пред̾ ѻ҆тце́мъ, ꙗ҆́кѡ ѹ҆чени́къ пред̾ ѹ҆чи́телемъ, ше́ствовавый. Ра́дꙋйсѧ, ꙗ҆́кѡ во́инъ пред̾ воево́дою гото́въ сы́й всѧ̑ повелѣ̑ннаѧ и҆́мъ твори́ти: ра́дꙋйсѧ, до́брый ста́да своегѡ̀ и҆́ночествꙋющихъ наста́вниче и҆ прави́телю. Ра́дꙋйсѧ, ше́ствовавый ѿ си́лы въ си́лꙋ, до́ндеже ꙗ҆ви́сѧ тебѣ̀ бг҃ъ богѡ́въ въ сїѡ́нѣ: ра́дꙋйсѧ, є҆ди́наго гдⷭ҇а возлюби́вый, и҆ къ немꙋ̀ ѻ҆чеса̀ своѧ̑ вы́нꙋ и҆мѣ́вый. Ра́дꙋйсѧ, во всѧ̑ дни̑ живота̀ своегѡ̀ є҆го̀ и҆ска́вый и҆ въ не́мъ намѣ́ренїе полага́вый: ра́дꙋйсѧ, ничесогѡ̀ на нб҃сѝ и҆ на землѝ, ра́звѣ хрⷭ҇та̀ і҆и҃са, ви́дѣти жела́вый.

<red>Р</red>а́дꙋйсѧ, се́ргїе, ско́рый помо́щниче и҆ пресла́вный чꙋдотво́рче.
