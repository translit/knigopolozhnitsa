---
title: "І҆́косъ д҃"
navigation:
  key: akathists-sergiyrad-8
  title: "І҆́косъ д҃"
  parent: akathists-sergiyrad
  order: 8
type: "akathist"
---

## І҆́косъ д҃:

<red>С</red>лы́шаша, прпⷣбне ѻ҆́тче се́ргїе, бли́жнїи и҆ да́льнїи а҆гг҃лоподо́бное твоѐ житїѐ, и҆ бл҃года́ти чꙋде́съ стрꙋю̀ вы́нꙋ текꙋ́щꙋю, ꙗ҆́кѡ мл҃твою твое́ю прокаже́ннїи ѡ҆чища́ютсѧ, слѣпі́и прозира́ютъ, хромі́и хо́дѧтъ и҆ разноѻбра́зныхъ недꙋ̑гъ съ вѣ́рою притека́ющїи здра́вїе ѹ҆лꙋча́ютъ, си́хъ и҆зба́вльшесѧ вопїѧ́хꙋ къ тебѣ̀ такова̑ѧ:

<red>Р</red>а́дꙋйсѧ, мѷрова́рнице на всѧ̑ недꙋ́ги врачева́нїе подава́ющаѧ: ра́дꙋйсѧ, безме́зднѡ па́че є҆стества̀ врачꙋ̀ скороми́лостивый. Ра́дꙋйсѧ, ми́лости превели́кїѧ и҆ скѡ́рбнымъ сострада́нїѧ сокро́вище: ра́дꙋйсѧ, всеꙋсе́рднагѡ ѡ҆ лю́дехъ промышле́нїѧ прїѧ́телище. Ра́дꙋйсѧ, дꙋ́шꙋ свою̀ за человѣ́ки положи́ти гото́вый: ра́дꙋйсѧ, ѹ҆веселе́нїе и҆ ѿра́до къ тебѣ̀ прибѣга́ющымъ. Ра́дꙋйсѧ, мертвеца̀ пресла́внѡ мл҃твою твое́ю ѡ҆живи́вый: ра́дꙋйсѧ, ѡ҆скꙋдѣ́нїе монасты́рское въ пи́щи и҆спо́лнивый. Ра́дꙋйсѧ, на сꙋ́сѣ мѣ́стѣ пото́къ во́дный тещѝ ѹ҆ бг҃а и҆спроси́вый: ра́дꙋйсѧ, ꙗ҆́кѡ та́ѧжде вода̀ мл҃твою твое́ю и҆сцѣлѧ́ющи недꙋ́ги, чꙋдодѣ́йствꙋетъ. Ра́дꙋйсѧ, чꙋде́съ пꙋчи́но бг҃омъ и҆злїѧ́ннаѧ: ра́дꙋйсѧ, жела́емыхъ бла̑гъ прише́дшымъ къ тебѣ̀ пода́телю.

<red>Р</red>а́дꙋйсѧ, се́ргїе, ско́рый помо́щниче и҆ пресла́вный чꙋдотво́рче.
