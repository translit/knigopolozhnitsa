---
title: "І҆́косъ а҃"
navigation:
  key: akathists-sergiyrad-2
  title: "І҆́косъ а҃"
  parent: akathists-sergiyrad
  order: 2
type: "akathist"
---

## І҆́косъ а҃:

<red>А҆́</red>гг҃лѡвъ творе́цъ, пред̾ꙋвѣ́дѣвый, по самовла́стномꙋ чи́стагѡ се́рдца твоегѡ̀ и҆зволе́нїю, всеꙋсе́рдствꙋющее є҆гѡ̀ во́ли и҆сполне́нїе, є҆щѐ во чре́вѣ ма́терни трикра́тнымъ возглаше́нїемъ, показа́ тѧ мі́рꙋ и҆́стиннаго слꙋжи́телѧ бы́ти ст҃ы́ѧ трⷪ҇цы, и҆ наꙋчѝ всѣ́хъ вопи́ти тебѣ̀ си́це:

<red>Р</red>а́дꙋйсѧ, ꙗ҆́кѡ пре́жде вѣ̑къ и҆́маши вѣ́рный ра́бъ хрⷭ҇то́въ бы́ти пред̾ꙋсмо́тренный: ра́дꙋйсѧ, во ѻ҆́ноже вре́мѧ во бл҃же́нное и҆ нбⷭ҇ное жили́ще пред̾ꙋста́вленный. Ра́дꙋйсѧ, ѿ чре́ва ма́тернѧ на слꙋ́жбꙋ нбⷭ҇нагѡ цр҃ѧ̀, ꙗ҆́кѡ во́инъ хотѧ́щїй вѣ́ренъ є҆мꙋ̀ бы́ти, призва́нный: ра́дꙋйсѧ, ꙗ҆́кѡ бл҃года́тїю бж҃їею ѡ҆правда́нный. Ра́дꙋйсѧ, не то́чїю въ рѡссі́и, но и҆ во все́й вселе́ннѣй просла́вленный: ра́дꙋйсѧ, трикра́тнымъ твои́мъ во чре́вѣ возглаше́нїемъ роди́телей и҆ всѣ́хъ слы́шащихъ ѹ҆диви́вый. Ра́дꙋйсѧ, по рожде́нїи свое́мъ по́стное и҆́ноческое житїѐ показа́вый: ра́дꙋйсѧ, ѿ сосца̀ ма́тернѧ воздержа́нїе чꙋ́дное ꙗ҆ви́вый. Ра́дꙋйсѧ, ꙗ҆́кѡ въ сре́дꙋ и҆ пѧто́къ млека̀ ника́коже вкꙋси́вый: ра́дꙋйсѧ, роди́телей благи́хъ до́брый и҆ и҆збра́нный пло́де. Ра́дꙋйсѧ, ра́дости скорбѧ́щымъ, и҆ ми́лости съ вѣ́рою ѹ҆ тебѐ просѧ́щымъ пода́телю: ра́дꙋйсѧ, печа́лей ѕлы́хъ во всѧ́кихъ приключе́нїихъ ѿгони́телю.

<red>Р</red>а́дꙋйсѧ, се́ргїе, ско́рый помо́щниче и҆ пресла́вный чꙋдотво́рче.
