---
title: "І҆́косъ і҃"
navigation:
  key: akathists-sergiyrad-20
  title: "І҆́косъ і҃"
  parent: akathists-sergiyrad
  order: 20
type: "akathist"
---

## І҆́косъ і҃:

<red>С</red>тѣна̀ є҆сѝ всѣ̑мъ человѣ́кѡмъ, къ застꙋпле́нїю твоемꙋ̀ прибѣга́ющымъ, прпⷣбне бг҃омꙋ́дре се́ргїе. тѣ́мже и҆ на́мъ къ тебѣ̀ приходѧ́щымъ, и҆ млⷭ҇тивагѡ твоегѡ̀ во всѧ́кихъ нꙋ́ждахъ застꙋпле́нїѧ ѹ҆ цр҃ѧ̀ нбⷭ҇нагѡ просѧ́щымъ, бꙋ́ди стѣна̀ крѣ́пкаѧ и҆ ѡ҆гражде́нїе непреѡбори́мое, ѿ всѧ́кихъ на́съ бѣ́дъ и҆ напа́стей застѣнѧ́ѧ и҆ ѡ҆гражда́ѧ, за є҆́же мы̀ вопїе́мъ тебѣ̀ такова̑ѧ:

<red>Р</red>а́дꙋйсѧ, во́ине цр҃ѧ̀ нбⷭ҇нагѡ, не ѡ҆бѧза́выйсѧ кꙋ́плѧми жите́йскими, да є҆мꙋ̀ ѹ҆го́денъ бꙋ́деши: ра́дꙋйсѧ, не восхотѣ́вый двѣма̀ господи́нома, бг҃ꙋ и҆ мі́рꙋ рабо́тати, но є҆ди́номꙋ бг҃ꙋ то́чїю. Ра́дꙋйсѧ, ѿ ю҆́ности на тѣ́ло своѐ, на мі́ръ се́й и҆ дїа́вола воѡрꙋжи́выйсѧ: ра́дꙋйсѧ, посто́мъ, покло́ны, стоѧ́нїемъ на мл҃твѣ, бдѣ́нїемъ ѹ҆мертви́вый пло́ть свою̀. Ра́дꙋйсѧ, ѹ҆мертви́вый ѻ҆́нꙋю пре́ждѣ не́жели ѻ҆на̀ жива̀ страсте́мъ бѧ́ше: ра́дꙋйсѧ, ме́ртвꙋ содѣ́ѧвый горта́нь проти́вꙋ прїима́нїѧ сласте́й. Ра́дꙋйсѧ, ме́ртвъ сотвори́вый ѧ҆зы́къ проти́вꙋ глаго́ланїѧ скве́рныхъ, клеве́тныхъ и҆ ло́жныхъ: ра́дꙋйсѧ, мє́ртвы ѹ҆стро́ивый ѹ҆шеса̀ проти́вꙋ слы́шанїѧ дꙋшевре́дныхъ. Ра́дꙋйсѧ, мє́ртвы содѣ́ѧвый рꙋ́цѣ проти́вꙋ грабле́нїѧ и҆ всѧ́кихъ ѕѡ́лъ творе́нїѧ: ра́дꙋйсѧ, ме́ртво сотвори́вый чре́во проти́вꙋ ѡ҆б̾ѧде́нїѧ и҆ пїѧ́нства. Ра́дꙋйсѧ, мє́ртва содѣ́лавый трꙋда́ми чрє́сла своѧ̑ проти́вꙋ нечистоты̀: ра́дꙋйсѧ, мє́ртвы сотвори́вый нѡ́зѣ проти́вꙋ тече́нїѧ въ пꙋ́ть грѣ́шникѡвъ, и҆ на совѣ́тъ нечести́выхъ.

<red>Р</red>а́дꙋйсѧ, се́ргїе, ско́рый помо́щниче и҆ пресла́вный чꙋдотво́рче.
