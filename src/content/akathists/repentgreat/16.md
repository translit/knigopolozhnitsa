---
title: "І҆́косъ и҃"
navigation:
  key: akathists-repentgreat-16
  title: "І҆́косъ и҃"
  parent: akathists-repentgreat
  order: 16
type: "akathist"
---

## І҆́косъ и҃:

<red>В</red>е́сь а҆́зъ, ѹ҆ѧзви́хсѧ помышле́ньми мои́ми и҆ и҆спо́лнихсѧ ра́нъ, ꙗ҆́кѡ впа́дый въ разбо́йники, и҆, ви́дѣвъ мѧ̀, свѧще́нникъ мимои́де и҆ леві́тъ та́кожде, ѹ҆зрѣ́въ лежа́ща въ бѣдѣ̀, презрѣ̀. Но ты̀ са́мъ, хрⷭ҇те, возле́й на мѧ̀ ма́сло и҆ вїно̀, та́кѡ тебѣ̀ вопїю́щагѡ:

<red>М</red>лⷭ҇тиве, да, бꙋ́детъ мѝ кꙋпе́лїю ѡ҆чище́нїѧ и҆ питїе́мъ ѿра́ды кро́вь твоѧ̀ и҆ вода̀, и҆сте́кшаѧ и҆з̾ ре́бръ твои́хъ, и҆ ѡ҆животворѝ мѧ̀ собо́ю. Млⷭ҇тиве, ꙗ҆́кѡ фарїсе́й, надмѣва́юсѧ и҆, ꙗ҆́коже ѻ҆́нъ, де́рзость пред̾ тобо́й сотворѧ́ю, но потребѝ во мнѣ̀ грѣ́хъ и҆ се́рдце сми́реннѡ мѝ да́рꙋй. Млⷭ҇тиве, вѣ́мъ, ꙗ҆́кѡ согрѣши́хъ пред̾ тобо́ю, но ка́ющасѧ а҆́зъ прїимѝ мѧ̀, вопїю́ща возста́ви, да не бꙋ́дꙋ стѧжа́нїемъ и҆ снѣ́дїю врага̀, са́мъ ѹ҆млⷭ҇рдисѧ надо мно́ю. Млⷭ҇тиве, не послꙋ́шахъ а҆́зъ гла́са твоегѡ̀, ни писа́нїю твоемꙋ̀ покори́хсѧ, тѣ́мже и҆ на́гъ предстою̀ пред̾ тобо́ю. Млⷭ҇тиве, но́щь грѣха̀ моегѡ̀ бы́сть мѝ тмо́ю и҆ глꙋбо́кимъ мра́комъ, но ты̀, сп҃си́телю мо́й, сы́номъ днѣ̀ мѧ̀ содѣ́лай. Млⷭ҇тиве, ѹ҆вы̀ мнѣ̀, ꙗ҆́кѡ ѹ҆́мъ ѡ҆скверни́хъ нечистото́ю, но молю̀ бл҃гость твою̀, ѡ҆мы́й мѧ̀ въ кꙋпе́ли сле́зъ мои́хъ и҆, ꙗ҆́кѡ снѣ́гъ, ѹ҆бѣлѝ ѻ҆де́ждꙋ пло́ти моеѧ̀.

<rubric>Млⷭ҇тиве, поми́лꙋй мѧ̀, па́дшагѡ.</rubric>
