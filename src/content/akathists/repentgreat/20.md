---
title: "І҆́косъ і҃"
navigation:
  key: akathists-repentgreat-20
  title: "І҆́косъ і҃"
  parent: akathists-repentgreat
  order: 20
type: "akathist"
---

## І҆́косъ і҃:

<red>Ц</red>р҃ю̀ ст҃ы́й, вре́мѧ житїѧ̀ моегѡ̀ ма́ло и҆ и҆спо́лненѡ болѣ́зней и҆ лꙋка́вства, но въ покаѧ́нїи мѧ̀ прїимѝ и҆ въ ра́зꙋмъ призовѝ, да не бꙋ́дꙋ стѧжа́нїемъ, ни бра́шномъ чꙋ́ждемꙋ, са́мъ ѹ҆млⷭ҇рдисѧ над̾ вопїю́щимъ:

<red>М</red>лⷭ҇тиве, ты̀ є҆сѝ приста́нище неѡбꙋрева́емое, ѹ҆скорѝ и҆ и҆змѝ мѧ̀ и҆з̾ глꙋбины̀ грѣха̀, да не ѿча́ѧнїѧ поглоти́тъ мѧ̀ ѻ҆́гнь. Млⷭ҇тиве, а҆́зъ є҆́смь дра́хма поги́бшаѧ, взыщѝ мѧ̀, возжжѝ сво́й свѣ́тъ и҆ ѡ҆брѧ́щи сво́й ѻ҆́бразъ. Млⷭ҇тиве, дв҃дъ ѹ҆́бѡ сꙋгꙋ́бѡ согрѣшѝ, ѻ҆ба́че пла́касѧ го́рькѡ, а҆́зъ же па́че сегѡ̀ ѕло̀ содѣ́ѧвъ, плодѡ́въ не принесо́хъ тѝ покаѧ́нїѧ. Млⷭ҇тиве, соломѡ́нъ, нѣ́когда премꙋ́дрый, возлюбѝ распꙋ́тныхъ же́нъ и҆ ѿ бг҃а ѿстꙋпѝ, семꙋ̀ же и҆ а҆́зъ подража́хъ въ мы́слехъ посты́днымъ произволе́нїемъ. Млⷭ҇тиве, ѹ҆вы̀ мнѣ̀. Въ ме́рзостѣхъ сравни́хсѧ а҆́зъ съ а҆ха́вомъ, дꙋ́шꙋ бо содѣ́ѧвъ свою̀ вита́лищемъ пло́тскихъ нечисто́тъ и҆ сосꙋ́домъ гнꙋ́сныхъ страсте́й. Млⷭ҇тиве, ѡ҆черни́сѧ всѧ̑ доброта̀ во мнѣ̀, и҆ ѿ страсте́й свѣти́льникъ ѹ҆га́се, но ѹ҆млⷭ҇рдисѧ и҆ возда́ждь мѝ, ꙗ҆́коже пое́тъ дв҃дъ, ра́дованїе.

<rubric>Млⷭ҇тиве, поми́лꙋй мѧ̀, па́дшагѡ.</rubric>
