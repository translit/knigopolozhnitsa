---
title: "І҆́косъ в҃і"
navigation:
  key: akathists-repentgreat-24
  title: "І҆́косъ в҃і"
  parent: akathists-repentgreat
  order: 24
type: "akathist"
---

## І҆́косъ в҃і:

<red>П</red>ла́чꙋ и҆ рыда́ю, гдⷭ҇и, ѡ҆ содѣ́ѧнныхъ мно́ю ѕлы́хъ и҆ бл҃гость твою̀ молю̀: плодѡ́въ досто́йныхъ покаѧ́нїѧ не и҆стѧ́жи ѿ менє̀, и҆́бо крѣ́пость моѧ̀ во мнѣ̀ ѡ҆скꙋдѣ̀: се́рдце мѝ да́рꙋй при́снѡ сокрꙋше́нное, нищетꙋ̀ же дꙋхо́внꙋю, да сїѧ̀ тебѣ̀ принесꙋ̀, ꙗ҆́кѡ прїѧ́тнꙋю же́ртвꙋ. Сп҃сѝ мѧ̀, тебѣ̀ вопїю́щагѡ:

<red>М</red>лⷭ҇тиве, ви́ждь стра́хъ мо́й, ви́ждь сокрꙋше́нїе дꙋшѝ моеѧ̀ и҆ проще́нїе мѝ да́рꙋй. Млⷭ҇тиве, ты̀ є҆сѝ сꙋдїѧ̀ мо́й и҆ бг҃ъ, да вне́млетъ семꙋ̀ дꙋша̀ моѧ̀ и҆ да ѿстꙋ́питъ ѿ всѧ́кагѡ грѣха̀, ꙗ҆́коже ты̀ повелѣва́еши. Млⷭ҇тиве, не вни́ди со мно́ю въ сꙋ́дъ, не и҆стѧзꙋ́й моѧ̑ дѣѧ̑нїѧ, но пре́зри, ꙗ҆́кѡ ще́дръ, прегрѣше́нїѧ моѧ̑ и҆ сп҃сѝ мѧ̀, всеси́льне. Млⷭ҇тиве, тебѣ̀ припа́даю, согрѣши́хъ тѝ, ѡ҆чи́сти, возмѝ бре́мѧ ѿ менє̀ тѧ́жкое грѣхо́вное и҆, ꙗ҆́кѡ бл҃гоꙋтро́бенъ, да́ждь мѝ сле́зы ѹ҆миле́нїѧ. Млⷭ҇тиве, повѣ́дахъ тѝ грѣхѝ, ꙗ҆́же содѣ́ѧхъ, и҆ дꙋшѝ и҆ тѣ́ла моегѡ̀ ꙗ҆́звы, ꙗ҆́же внꙋ́трь ѹ҆бі́йственнїи по́мыслы разбо́йнически на мѧ̀ возложи́ша. Млⷭ҇тиве, пове́ржена мѧ̀ пред̾ враты̀ твои́ми, ꙗ҆́кѡ непотре́бнагѡ, не низведѝ менѐ во а҆́дъ, но пре́ждѣ конца̀ да́ждь мѝ ѡ҆ставле́нїе прегрѣше́нїй.

<rubric>Млⷭ҇тиве, поми́лꙋй мѧ̀, па́дшагѡ.</rubric>
