---
title: "І҆́косъ ѕ҃"
navigation:
  key: akathists-repentgreat-12
  title: "І҆́косъ ѕ҃"
  parent: akathists-repentgreat
  order: 12
type: "akathist"
---

## І҆́косъ ѕ҃:

<red>В</red>онмѝ, нб҃о, и҆ возглаго́лю, землѣ̀, внꙋша́й гла́съ, ка́ющїйсѧ къ бг҃ꙋ. Кто́ бо ѿ чл҃вѣ̑къ согрѣшѝ та́кѡ, ꙗ҆́коже а҆́зъ: ѹ҆́мъ и҆зра́ненъ, болѣ́знꙋетъ тѣ́ло, немоществꙋ́етъ дꙋ́хъ, ѹ҆мно́жишасѧ стрꙋ́пы. Врачꙋ̀ блгⷣтный, пре́жде да́же до конца̀ не поги́бнꙋ, сп҃си мѧ̀, та́кѡ тебѣ̀ вопїю́щагѡ:

<red>М</red>лⷭ҇тиве, ты̀ є҆сѝ бг҃ъ, и҆спытꙋ́ѧй сердца̀, и҆стѧзꙋ́ѧй намѣ́ренїѧ и҆ и҆зѡблича́ѧй дѣла̀, попалѝ те́рнїе грѣхѡ́въ мои́хъ и҆ ꙗ҆вѝ мѧ̀ чи́ста пред̾ тобо́ю. Млⷭ҇тиве, ты̀ є҆сѝ па́стырь до́брый, взыщѝ менѐ, ꙗ҆́кѡ ѻ҆вцꙋ̀, въ те́рнїи грѣхѡ́въ погиба́ющагѡ. Млⷭ҇тиве, ты̀ є҆сѝ мо́й созда́тель, тобо́ю, сп҃се, ѡ҆правда́юсѧ. Млⷭ҇тиве, ты̀ є҆сѝ жи́зни и҆сто́чникъ, и҆сточѝ дꙋшѣ̀ мое́й жи́знь, ѡ҆животворѝ ю҆̀, до́ндеже не пости́же мѧ̀ кончи́на. Млⷭ҇тиве, подо́бникъ бы́хъ и҆́же при нѡ́и грѣхѝ сотвѡ́ршимъ, тѣ́мже, ꙗ҆́коже ѻ҆́ныѧ, погрꙋжа́юсѧ въ вода́хъ пото́па. Млⷭ҇тиве, не прикры́хъ а҆́зъ бли́жнѧгѡ срамоты̀, со́вѣсть ѡ҆скверни́хъ на́глымъ ѧ҆зыковѣща́нїемъ, ѹ҆подо́бисѧ си́мъ ха́мꙋ ѻ҆тцеꙋбі́йце.

<rubric>Млⷭ҇тиве, поми́лꙋй мѧ̀, па́дшагѡ.</rubric>
