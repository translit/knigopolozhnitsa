---
title: "І҆́косъ ѳ҃"
navigation:
  key: akathists-repentgreat-18
  title: "І҆́косъ ѳ҃"
  parent: akathists-repentgreat
  order: 18
type: "akathist"
---

## І҆́косъ ѳ҃:

<red>В</red>ѣті̑ѧ многовѣща́нныѧ недоꙋмѣва́ютъ, кі́ими словесы̀ побꙋжда́ти мѧ̀ къ покаѧ́нїю: ѡ҆жесточи́сѧ бо се́рдце во мнѣ̀, и҆ не и҆́мамъ а҆́зъ нижѐ сле́зъ, нижѐ пла́ча. Млⷭ҇тиве, ще́дре, косни́сѧ се́рдца моегѡ̀ бл҃гостїю свое́ю и҆ дх҃омъ влⷣчнимъ ѹ҆твердѝ мѧ̀, тꙋ́чꙋ сле́зъ пошлѝ мѝ, рабꙋ̀ твоемꙋ̀, тебѣ̀ молѧ́щемꙋсѧ:

<red>М</red>лⷭ҇тиве, ꙗ҆́кѡ кровоточи́ваѧ, прибѣго́хъ къ тебѣ̀, каса́ѧсѧ воскри́лїй ри́зъ твои́хъ, да рече́ши и҆ мнѣ̀, ꙗ҆́коже ѻ҆́ной: вѣ́ра твоѧ̀ сп҃сѐ тѧ̀. Млⷭ҇тиве, и҆сточѝ мѝ стрꙋ́и живи́тельныѧ и҆з̾ пречⷭ҇тыхъ жи́лъ твои́хъ, напо́й мѧ̀, ꙗ҆́кѡ самарѧ́ныню, да не вжа́ждꙋсѧ во вѣ́къ. Млⷭ҇тиве, да бꙋ́дꙋтъ сїлѡа́момъ сле́зы моѧ̑ мнѣ̀, да ѡ҆мы́ю и҆́ми ѕѣ̑ницы дꙋшѝ моеѧ̀ и҆ ѹ҆мо́мъ ѹ҆́зрю свѣ́тъ тво́й присносꙋ́щный. Млⷭ҇тиве, приношꙋ̀ тебѣ̀ сле́зы ѻ҆че́й мои́хъ и҆ глꙋбо́кїе вздо́хи. Сердцѐ вопїе́тъ во мнѣ̀: бж҃е, согрѣши́хъ пред̾ тобо́ю: ѹ҆млⷭ҇рдисѧ, простѝ. Млⷭ҇тиве, ꙗ҆́кѡ даѳа́нъ и҆ а҆вїрѡ́нъ, ѹ҆дали́сѧ ѿ тебє̀ дꙋша̀ моѧ̀, тѣ́мже и҆ зовꙋ̀ тѝ: пощадѝ, да не поглоти́тъ мѧ̀ землѧ̀, ꙗ҆́коже ѻ҆́ныхъ. Млⷭ҇тиве, во́лны грѣхѡ́въ мои́хъ покры́ли мѧ̀ сꙋ́ть, ꙗ҆́коже вса́дники є҆гѵ́петскїѧ чермно́е мо́ре, но воззовѝ мѧ̀ и҆з̾ а҆́да преиспо́днѧгѡ и҆ и҆зба́ви ѿ тлѣ́нїѧ живо́тъ мо́й.

<rubric>Млⷭ҇тиве, поми́лꙋй мѧ̀, па́дшагѡ.</rubric>
