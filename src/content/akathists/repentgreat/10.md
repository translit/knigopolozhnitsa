---
title: "І҆́косъ є҃"
navigation:
  key: akathists-repentgreat-10
  title: "І҆́косъ є҃"
  parent: akathists-repentgreat
  order: 10
type: "akathist"
---

## І҆́косъ є҃:

<red>В</red>и́дите, ви́дите, ꙗ҆́кѡ а҆́зъ є҆́смь бг҃ъ. Внѣмлѝ, дꙋшѐ моѧ̀, гдⷭ҇а вопїю́ща, ѹ҆дали́сѧ пре́жнѧгѡ грѣха̀ и҆ ѹ҆бо́йсѧ гдⷭ҇а, ꙗ҆́кѡ пра́веднагѡ сꙋдїѝ и҆ бг҃а. Ѻ҆брати́сѧ, пока́йсѧ, ѿкры́й сокрове́ннаѧ, припадѝ къ немꙋ̀, ꙗ҆́кѡ блꙋ́дный сы́нъ, со слеза́ми и҆, бїѧ̀ въ пе́рси, глаго́ли бг҃ꙋ, всѧ̑ вѣ́дꙋщемꙋ:

<red>М</red>лⷭ҇тиве, и҆зра́ненъ и҆ и҆з̾ѧ́звленъ є҆́смь а҆́зъ: сѐ стрѣ̑лы врага̀ пронзо́ша дꙋ́шꙋ и҆ тѣ́ло, тѣ́мже и҆ прибѣго́хъ къ тебѣ̀ со слеза́ми. Млⷭ҇тиве, ꙗ҆́кѡ мыта́рь, вопїю̀ тѝ: ѡ҆чи́сти, ѡ҆чи́сти мѧ̀, никто́же бо сꙋ́щихъ и҆з̾ а҆да́ма, ꙗ҆́коже а҆́зъ согрѣши́хъ тебѣ̀. Млⷭ҇тиве, снимѝ тѧ́жкое бре́мѧ грѣхѡ́въ мои́хъ и҆ ѡ҆ста́ви мѝ прегрѣшє́нїѧ. Млⷭ҇тиве, во̑льнаѧ моѧ̑ и҆ нево̑льнаѧ согрѣшє́нїѧ, ꙗ҆́внаѧ и҆ та́йнаѧ, вѣ́домаѧ и҆ невѣ́домаѧ, прости́въ, сп҃сѝ мѧ̀. Млⷭ҇тиве, бꙋ́рѧ страсте́й потоплѧ́етъ мѧ̀, и҆ нѣ́сть мѝ сп҃се́нїѧ, но прострѝ и҆ мнѣ̀ твою̀ рꙋкꙋ̀, ꙗ҆́кѡ петро́ви. Млⷭ҇тиве, не затворѝ двє́ри млⷭ҇рдїѧ твоегѡ̀ въ де́нь сꙋ́дный, но ѿве́рзи ѧ҆̀ ка́ющемꙋсѧ тебѣ̀ го́рцѣ.

<rubric>Млⷭ҇тиве, поми́лꙋй мѧ̀, па́дшагѡ.</rubric>
