---
title: "І҆́косъ г҃"
navigation:
  key: akathists-repentgreat-6
  title: "І҆́косъ г҃"
  parent: akathists-repentgreat
  order: 6
type: "akathist"
---

## І҆́косъ г҃:

<red>И҆</red>мѣ́ѧй во ѹ҆мѣ̀ мно́жество содѣ́ѧнныхъ мно́ю лю́тыхъ, трепе́щꙋ ѡ҆каѧ́нный. И҆ что̀ ѹ҆́бѡ сотворю̀, є҆гда̀ прїи́детъ гдⷭ҇ь со тма́ми а҆́гг҃лъ сꙋди́ти вселе́ннѣй; Ѹ҆вы̀ мнѣ̀, ѹ҆вы̀. Бж҃е ѻ҆тцє́въ, пре́ждѣ да́же не затвори́ши мѝ две́рь твоегѡ̀ млⷭ҇рдїѧ, къ тебѣ̀ прибѣга́ю, ще́дре, и҆ вкꙋ́пѣ съ дв҃домъ вопїю̀:

<red>М</red>лⷭ҇тиве, во грѣсѣ́хъ рожде́нъ є҆́смь а҆́зъ и҆ приложи́хъ къ ꙗ҆́звамъ свои́мъ и҆ны̑ѧ ра̑ны, но поми́лꙋй мѧ̀, ѻ҆тцє́въ бж҃е. Млⷭ҇тиве, ꙗ҆́кѡ дв҃дъ согрѣши́хъ тебѣ̀ и҆ а҆́зъ: ѹ҆ра́нихъ бо дꙋ́шꙋ свою̀ стрѣло́ю прелюбодѣ́йства, но, ꙗ҆́коже и҆ ѻ҆́нъ, вопїю̀ тѝ: поми́лꙋй мѧ̀ по млⷭ҇ти твое́й. Млⷭ҇тиве, возбꙋдѝ ѹ҆́мъ мо́й ко ѡ҆браще́нїю, прїимѝ мѧ̀, ка́ющагосѧ, ѹ҆млⷭ҇рдисѧ къ взываю́щемꙋ: согрѣши́хъ тѝ, сп҃сѝ. Млⷭ҇тиве, ни стра́нника, ни пꙋ́тника не введо́хъ а҆́зъ под̾ кро́въ сво́й, ѿри́нꙋвъ бл҃го́е произволе́нїе самарїтѧ́нки, тѣ́мже и҆ рыда́ю: не лишѝ мѧ̀ твоегѡ̀ черто́га. Млⷭ҇тиве, сребролю́бїемъ ѡ҆держи́мь є҆́смь а҆́зъ, тѣ́мже, ꙗ҆́кѡ гїе́зїй, и҆ ѡ҆сꙋжда́юсѧ. Млⷭ҇тиве, произволе́нїемъ бы́хъ ѹ҆бі́йца со́вѣсти дꙋше́внѣй, воѻрꙋжи́всѧ на ню̀ лꙋка́выми мои́ми дѣѧ́ньми.

<rubric>Млⷭ҇тиве, поми́лꙋй мѧ̀, па́дшагѡ.</rubric>
