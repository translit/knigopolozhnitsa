---
title: "Мл҃тва"
navigation:
  key: akathists-repentgreat-26
  title: "Мл҃тва"
  parent: akathists-repentgreat
  order: 26
type: "akathist"
---

## Мл҃тва:

<versal>Г</versal>дⷭ҇и, гдⷭ҇и, сѐ предстою̀ пред̾ тобо́ю, ꙗ҆́кѡ блꙋ́дный сы́нъ, и҆сповѣ́дꙋѧ грѣхѝ своѧ̑ бл҃гости твое́й. Согрѣши́хъ тѝ, сп҃си́тель мо́й, согрѣши́хъ. Ѿ ю҆́ности бо моеѧ̀ грѣ̑хъ содѣ́ѧхъ и҆ ѡ҆скверни́хъ дꙋ́шꙋ и҆ тѣ́ло дѣѧ́ньми лю́тыми. Согрѣши́хъ тѝ, ꙗ҆́коже пра́ѻтцы на́ши а҆да́мъ и҆ є҆́ѵа, преслꙋ́шавъ за́повѣди твоѧ̀: согрѣши́хъ, ꙗ҆́коже ка́їнъ и҆ ꙗ҆́кѡ всѝ лю́дїе грѣ̑шницы ве́тхагѡ и҆ но́вагѡ завѣ́та. Ѹ҆́мъ ѡ҆черни́хъ по́мыслами неподо́бными, се́рдце и҆спо́лнихъ нечистото́ю и҆ всѧ́кимъ грѣхо́внымъ чꙋ́вствомъ, во́лю ѡ҆сла́бихъ лѣ́ностїю и҆ скло́нностїю ко грѣхꙋ̀. Ве́сь ѡ҆бло́женъ є҆́смь ꙗ҆́звами грѣхо́вными, ꙗ҆́коже впа́дшїй въ разбо́йники: всѝ ра̑ны дꙋшѝ моеѧ̀ и҆сточа́ютъ гно́й. Кто̀ и҆сцѣли́тъ мѧ̀; и҆лѝ кто̀ возста́витъ мѧ̀ и҆з̾ глꙋбины̀ грѣхо́вныѧ жизни, а҆́ще не ты̀, врачꙋ̀ бл҃года́тный; Сегѡ̀ ра́ди къ тебѣ̀ прибѣго́хъ, цр҃ю̀ мо́й и҆ бж҃е мо́й, сле́знѡ молѧ́сѧ. Ѹ҆врачꙋ́й и҆ и҆сцѣлѝ мѧ̀. Ѹ҆́мъ мо́й ѡ҆чи́сти ѿ непотре́бныхъ по́мыслѡвъ, се́рдце свободѝ ѿ грѣхо́вныѧ нечистоты̀, да возмогꙋ̀ чи́стымъ се́рдцемъ и҆ ѹ҆мо́мъ сла́вити тѧ̀, созда́телѧ моегѡ̀ и҆ бг҃а. Во́лю мою̀ ѹ҆крѣпѝ на дѣла̀ бл҃га̑ѧ, во є҆́же твори́ти мѝ то́чїю ѹ҆го́днаѧ тебѣ̀ и҆ досто́йнаѧ твоеѧ̀ ст҃ы́ни. Простѝ мѝ всѧ́кое согрѣше́нїе, во́льное и҆ нево́льное, и҆ всѧ̑, ꙗ҆́же въ вѣ́дѣнїи и҆ въ невѣ́дѣнїи содѣ́ѧнное мно́ю. Ты̀ є҆сѝ сама̀ бл҃гость и҆ сама̀ любо́вь и҆ и҆́маши вла́сть ѿпꙋща́ти грѣхѝ, и҆ тебѣ̀ сла́вꙋ возсыла́емъ со ѻ҆ц҃е́мъ и҆ ст҃ы́мъ дх҃омъ ны́нѣ, и҆ прⷭ҇нѡ, и҆ во вѣ́ки вѣкѡ́въ. <red>А҆</red>ми́нь.

{% illustration "small-ornaments/ornament-from-12th-century-armenian-gospel-crider", "small" %}
