---
title: "І҆́косъ в҃"
navigation:
  key: akathists-repentgreat-4
  title: "І҆́косъ в҃"
  parent: akathists-repentgreat
  order: 4
type: "akathist"
---

## І҆́косъ в҃:

<red>Р</red>азꙋмѣ́хъ а҆́зъ, сп҃си́телю мо́й, ꙗ҆́кѡ нѣ́сть въ жи́зни ни грѣха̀, ни дѣѧ́нїѧ, ни ѕла̀, въ ко́емъ а҆́зъ не согрѣши́хъ бы ѹ҆мо́мъ, сло́вомъ и҆ произволе́нїемъ па́че всѣ́хъ чл҃вѣ̑къ. Со́вѣсть ѡ҆блича́етъ мѧ̀, со́вѣсть ѡ҆сꙋжда́етъ мѧ̀ въ ѕлы́хъ дѣ́лѣхъ мои́хъ. Но сꙋдїѐ, и҆зба́вителю мо́й и҆ вѣ́дче, пощадѝ, и҆зба́ви и҆ сп҃сѝ мѧ̀, раба̀ твоегѡ̀, тебѣ̀ вопїю́щагѡ:

<red>М</red>лⷭ҇тиве, согрѣши́хъ, согрѣши́хъ, прода́въ дꙋ́шꙋ свою̀ грѣхѡ́внымъ на́выкамъ, ꙗ҆́коже бра́тїѧ і҆ѡ́сифа. Млⷭ҇тиве, ꙗ҆́коже ка́їнъ, и҆ а҆́зъ принесо́хъ тѝ же́ртвꙋ поро́чнꙋю: дѣѧ̑нїѧ сквє́рнаѧ и҆ житїѐ непотре́бное, тѣ́мже и҆ ѹ҆сꙋди́хсѧ. Млⷭ҇тиве, ѿ ю҆́ности за́повѣди твоѧ̑ престꙋпи́въ, въ ѹ҆ны́нїи житїѐ преидо́хъ, сп҃сѝ мѧ̀ млⷭ҇тїю твое́ю. Млⷭ҇тиве, ꙗ҆́кѡ блꙋ́дный сы́нъ, расточи́хъ и҆ а҆́зъ бога́тство своѐ въ блꙋдѣ̀ и҆ гла́домъ дꙋше́внымъ и҆стаѧва́ю, тѣ́мже и҆ вопїю̀ тѝ: ще́дрый, напита́й мою̀ дꙋ́шꙋ блⷣгтїю твое́ю. Млⷭ҇тиве, ве́сь а҆́зъ ѹ҆ѧзви́хсѧ помышле́нїѧми мои́ми, ве́сь и҆спо́лнихсѧ ра́нъ, ꙗ҆́кѡ впады́й въ разбо́йники, но ты̀, прише́дъ, и҆сцѣлѝ мѧ̀. Млⷭ҇тиве, внѣ́мли стена́нїѧмъ дꙋшѝ моеѧ̀, прїимѝ слезы ѻ҆че́й мои́хъ и҆ ѡ҆чисти мѧ̀, ка́ющагосѧ.

<rubric>Млⷭ҇тиве, поми́лꙋй мѧ̀, па́дшагѡ.</rubric>
