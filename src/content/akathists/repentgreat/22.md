---
title: "І҆́косъ а҃і"
navigation:
  key: akathists-repentgreat-22
  title: "І҆́косъ а҃і"
  parent: akathists-repentgreat
  order: 22
type: "akathist"
---

## І҆́косъ а҃і:

<red>С</red>вѣтода́вче гдⷭ҇и, ниспослѝ свѣ́тъ тво́й и҆ просвѣтѝ се́рдце моѐ, дꙋ́шꙋ мою̀ ѿ всѧ́кагѡ грѣха̀ ѡ҆чи́сти, къ тебѣ́ бо, ꙗ҆́кѡ і҆ѡ́на, вопїю̀, си́це глаго́лѧ:

<red>М</red>лⷭ҇тиве, и҆счезаютъ днѝ моѝ, ꙗ҆́кѡ со́нъ, тѣ́мже и҆ пла́чꙋ, ꙗ҆́кѡ є҆зекі́ѧ на ло́жи, продлѝ мою̀ жи́знь и҆ да ѻ҆мы́ю своѧ̑ согрѣшє́нїѧ. Млⷭ҇тиве, ꙗ҆́кѡ разбо́йникъ, вопїю̀: помѧнѝ мѧ̀. Ꙗ҆́кѡ пе́тръ, пла́чꙋ го́рькѡ, ꙗ҆́кѡ мы́тарь, взыва́ю: простѝ мѧ̀, сп҃си́телю. Млⷭ҇тиве, ꙗ҆́кѡ блꙋдни́ца, пролива́ю сле́зы, прїимѝ моѐ рыда́нїе, ꙗ҆́коже нѣ́когда жєны̀ ханане́йскїѧ. Млⷭ҇тиве, ты̀ є҆сѝ є҆ди́нъ вра́чъ, ѹ҆врачꙋ́й ꙗ҆́звы дꙋшѝ моеѧ̀, возложѝ на ню̀ пла́стырь, возле́й ма́сло и҆ вїно̀ и҆ да́рꙋй мѝ ѹ҆миле́нїе и҆ сле́зы. Млⷭ҇тиве, ꙗ҆́кѡ кровоточи́ваѧ, прикаса́юсѧ къ воскри́лїѧмъ ри́зъ твои́хъ и҆ пла́чꙋ, ꙗ҆́кѡ ма́рѳа и҆ мр҃і́ѧ над̾ ла́заремъ. Млⷭ҇тиве, и҆злива́ю сле́зы моѧ̑ тебѣ̀, ꙗ҆́кѡ сосꙋ́дъ мѵ́ра на главꙋ̀, приношꙋ̀ моле́нїе и҆ прошꙋ̀ проще́нїе мѝ да́ровати.

<rubric>Млⷭ҇тиве, поми́лꙋй мѧ̀, па́дшагѡ.</rubric>
