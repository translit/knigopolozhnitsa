---
title: "І҆́косъ з҃"
navigation:
  key: akathists-elisavetakn-14
  title: "І҆́косъ з҃"
  parent: akathists-elisavetakn
  order: 14
type: "akathist"
---

## І҆́косъ з҃:

<red>Н</red>о́вое чꙋ́до показа̀ гдⷭ҇ь, є҆гда̀ дарова̀ тѝ, ст҃а́ѧ є҆лїсаве́то, бл҃года́ть и҆ си́лꙋ немощны̑ѧ и҆сцѣлѧ́ти, безнадє́жныѧ ѹ҆тѣша́ти, заблꙋ́ждшыѧ вразꙋмлѧ́ти. Ты́ же, ѡ҆блегче́нїе и҆ ѿра́дꙋ съ любо́вїю подаю́щи, си̑рымъ, забвє́ннымъ и҆ немощны̑мъ смире́ннѡ послꙋжи́ла є҆сѝ. Тѣ́мже и҆ на́съ ѹ҆бо́гихъ твое́ю мл҃твою ѿ страсте́й грѣхо́вныхъ и҆сцѣлѝ и҆ бꙋ́ди на́мъ ко сп҃се́нїю ѹ҆пра́вительница, да бл҃года́рственнѡ воспое́мъ тѝ:

<red>Р</red>а́дꙋйсѧ, въ послꙋша́нїи дꙋхѡ́внымъ ѻ҆тцє́мъ и҆ вели̑кимъ ста́рцємъ пожи́вшаѧ: ра́дꙋйсѧ, вели́каѧ ма́тꙋшка людьмѝ рѡссі́йскими нарече́ннаѧ. Ра́дꙋйсѧ, да́ръ немощны̑ѧ дꙋ́шы врачева́ти ѿ бг҃а стѧжа́вшаѧ: ра́дꙋйсѧ, болѧ́щыѧ ѿ ѻ҆дра̀ болѣ́зни возставлѧ́ющаѧ. Ра́дꙋйсѧ, вдови́цъ и҆ сиро́тъ бл҃госе́рдаѧ попечи́тельнице: ра́дꙋйсѧ, а҆́лчꙋщихъ пита́тельнице и҆ сꙋ́щымъ въ бѣда́хъ ско́раѧ застꙋ́пнице. Ра́дꙋйсѧ, всѣ́ми презрѣ́нныхъ и҆ ѿве́рженныхъ не ѡ҆ставлѧ́ющаѧ: ра́дꙋйсѧ, мнѡ́гїѧ дꙋ́шы ѿ тьмы̀ грѣхо́вныѧ и҆ поги́бели сп҃са́ющаѧ. Ра́дꙋйсѧ, ѹ҆ныва́ющымъ въ ско́рбехъ и҆ ѡ҆бстоѧ́нїихъ мꙋ́драѧ ѹ҆тѣ́шительнице: ра́дꙋйсѧ, и҆ на́съ, ѹ҆дрꙋче́нныхъ болѣ́зньми и҆ немощьмѝ, ѹ҆крѣплѧ́ющаѧ. Ра́дꙋйсѧ, ка́ющымсѧ грѣ́шникѡмъ пред̾ гдⷭ҇емъ предста́тельнице: ра́дꙋйсѧ, лю́демъ рѡссі̑йскимъ бг҃одарова́ннаѧ помо́щнице.

<red>Р</red>а́дꙋйсѧ, бл҃говѣ́рнаѧ кнѧги́не є҆лїсаве́то, прпⷣбномч҃нце достосла́внаѧ.
