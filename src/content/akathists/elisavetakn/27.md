---
title: "И҆́на мл҃тва"
navigation:
  key: akathists-elisavetakn-27
  title: "И҆́на мл҃тва"
  parent: akathists-elisavetakn
  order: 27
type: "akathist"
---

## И҆́на мл҃тва:

<red>Ѽ</red> ст҃ы̑ѧ новомч҃нцы цр҃кве рꙋ́сскїѧ, вели́каѧ кнѧги́не є҆лїсаве́то и҆ пречтⷭ҇на́ѧ и҆́нокине варва́ро, кꙋ́пнѡ є҆ѵⷢ҇льскїѧ за́пѡвѣди дѣ́ломъ во ѻ҆би́тели млⷭ҇рдїѧ соверши́вшыѧ, вѣ́ры ра́ди правосла́вныѧ до сме́рти подвиза́вшыѧсѧ и҆ до́брый пло́дъ въ терпѣ́нїи стрⷭ҇те́й хрⷭ҇тꙋ̀ прине́сшыѧ! Моли́тесѧ є҆мꙋ̀, ꙗ҆́кѡ побѣди́телю сме́рти, да ѹ҆тверди́тъ цр҃ковь рꙋ́сскꙋю правосла́внꙋю и҆ ѻ҆те́чество на́ше. Се́ бо лꙋка́вый вра́гъ воѡрꙋжа́етсѧ на ны̀, хотѧ̀ на́съ погꙋби́ти въ междоꙋсо́бныхъ бра́нехъ, ско́рбехъ, печа́лехъ, болѣ́знехъ, нꙋ́ждахъ и҆ бѣда́хъ лю́тыхъ. Ѹ҆моли́те гдⷭ҇а низложи́ти всѧ̑ немощны̑ѧ де́рзѡсти є҆гѡ̀: вѣ́рꙋ въ сердца́хъ люде́й правосла́вныхъ ѹ҆крѣпи́те, на́мъ же мꙋ́жества да́ръ низпосли́те, да, ѿве́ргшесѧ себє̀ и҆ взе́мше крⷭ҇тъ сво́й, послѣ́дꙋемъ хрⷭ҇тꙋ̀, распина́юще пло́ть свою̀ со страстьмѝ и҆ похотьмѝ. Сохрани́те на́съ ѿ всѧ́кагѡ ѕла̀, ѡ҆ст҃и́те пꙋти̑ жи́зни на́шеѧ, да́рꙋйте покаѧ́нїе нелицемѣ́рное, тишинꙋ̀ и҆ ми́ръ дꙋша́мъ на́шымъ, и҆спроси́те ѹ҆ гдⷭ҇а всѣ̑мъ на́мъ мыта́рствъ го́рькихъ и҆ вѣ́чныѧ мꙋ́ки и҆зба́витисѧ и҆ нбⷭ҇номꙋ црⷭ҇твїю наслѣ́дникѡмъ бы́ти со всѣ́ми ст҃ы́ми, ѿ вѣ́ка ѹ҆годи́вшими бг҃ꙋ, да ра́дꙋющесѧ воздади́мъ хвалꙋ̀, че́сть и҆ поклоне́нїе ѻ҆ц҃ꙋ̀, и҆ сн҃ꙋ, и҆ ст҃о́мꙋ дх҃ꙋ, во вѣ́ки вѣкѡ́въ. <red>А҆</red>ми́нь.

{% illustration "small-ornaments/medallion-lukovich", "small" %}
