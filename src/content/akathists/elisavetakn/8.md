---
title: "І҆́косъ д҃"
navigation:
  key: akathists-elisavetakn-8
  title: "І҆́косъ д҃"
  parent: akathists-elisavetakn
  order: 8
type: "akathist"
---

## І҆́косъ д҃:

<red>С</red>лы́шавше рѡссі́йстїи лю́дїе ѡ҆ ѹ҆бїе́нїи сꙋпрꙋ́га твоегѡ̀, молѧ́хꙋ бг҃а, да ѹ҆крѣпи́тъ тѧ̀, ст҃а́ѧ є҆лїсаве́то, въ несе́нїи ско́рби сеѧ̀. Ты́ же, є҆ѵⷢ҇льскою любо́вїю дви́жима, въ темни́цѣ ѹ҆бі́йцꙋ посѣти́ла є҆сѝ, къ покаѧ́нїю є҆го̀ подвиза́ющи и҆ мл҃твы возносѧ́щи ко гдⷭ҇ꙋ ѡ҆ проще́нїи є҆го̀. Сегѡ̀ ра́ди прїимѝ ѿ на́съ недосто́йныхъ похвалы̑ сїѧ̑:

<red>Р</red>а́дꙋйсѧ, за́повѣдь хрⷭ҇то́вꙋ ѡ҆ любвѝ ко врагѡ́мъ и҆спо́лнившаѧ: ра́дꙋйсѧ, ѹ҆бі́йцꙋ сꙋпрꙋ́га твоегѡ̀ є҆ѵⷢ҇льски прости́вшаѧ. Ра́дꙋйсѧ, мнѡ́ги скѡ́рби и҆ бѣды̑ претерпѣ́вшаѧ: ра́дꙋйсѧ, въ ско́рбехъ и҆ печа́лехъ на́мъ помога́ющаѧ. Ра́дꙋйсѧ, заблꙋ́ждшихъ на пꙋ́ть и҆́стины и҆ покаѧ́нїѧ наставлѧ́ющаѧ: ра́дꙋйсѧ, ѡ҆ поми́лованїи грѣ́шныхъ те́плѣ хода́тайствꙋющаѧ. Ра́дꙋйсѧ, во тьмѣ̀ печа́лей свѣ́томъ наде́жды на́съ ѡ҆зарѧ́ющаѧ: ра́дꙋйсѧ, пꙋтево́днаѧ ѕвѣздо̀ всѣ̑мъ сп҃се́нїѧ ча́ющымъ. Ра́дꙋйсѧ, ѡ҆каменѣ̑ннаѧ сердца̀ на̑ша во ѹ҆миле́нїе приводѧ́щаѧ: ра́дꙋйсѧ, ѡ҆ всѧ́кой ско́рби на́шей хрⷭ҇та̀ ѹ҆молѧ́ющаѧ. Ра́дꙋйсѧ, ѕло́бꙋ мі́ра добро́мъ побѣжда́вшаѧ: ра́дꙋйсѧ, лю́демъ рѡссі̑йскимъ любо́вь и҆́стиннꙋю показа́вшаѧ.

<red>Р</red>а́дꙋйсѧ, бл҃говѣ́рнаѧ кнѧги́не є҆лїсаве́то, прпⷣбномч҃нце достосла́внаѧ.
