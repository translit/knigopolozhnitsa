---
title: "І҆́косъ в҃і"
navigation:
  key: akathists-elisavetakn-24
  title: "І҆́косъ в҃і"
  parent: akathists-elisavetakn
  order: 24
type: "akathist"
---

## І҆́косъ в҃і:

<red>С</red>вѣ́та нбⷭ҇нагѡ и҆ бл҃гоꙋха́нїѧ чꙋ́днагѡ хра́мъ ст҃ы́ѧ мѷроно́сицы марі́и магдали́ни во і҆ерⷭ҇ли́мѣ и҆спо́лнисѧ, є҆гда̀ гро́бъ съ тѣ́ломъ твои́мъ ѿве́рстъ бы́сть. Тѣ́мже ны́нѣ цр҃кве правосла́вныѧ ча̑да всѝ ра́дꙋютсѧ и҆ ликꙋ́ютъ ѡ҆ гдⷭ҇ѣ, притека́юще къ чꙋдото́чнѣй ра́цѣ моще́й твои́хъ, прпⷣбномч҃нце є҆лїсаве́то, и҆ бл҃годарѧ́ще просла́вльшаго тѧ̀ гдⷭ҇а, пою́тъ си́це:

<red>Р</red>а́дꙋйсѧ, ꙗ҆́кѡ мо́щи твоѧ̑ нетлѣ́нїемъ процвѣто́ша: ра́дꙋйсѧ, во ст҃ꙋ́ю зе́млю тѣ́ломъ принесе́ннаѧ. Ра́дꙋйсѧ, въ садꙋ̀ моле́нїѧ гдⷭ҇нѧ погребе́ннаѧ: ра́дꙋйсѧ, во хра́мѣ ст҃ы́ѧ мѷроно́сицы ѹ҆покое́ннаѧ. Ра́дꙋйсѧ, ꙗ҆вле́нїемъ моще́й твои́хъ цр҃ковь рꙋ́сскꙋю возвесели́вшаѧ: ра́дꙋйсѧ, сꙋ́щихъ въ разсѣ́ѧнїи рѡссі́йскихъ люде́й дꙋхо́внѡ ѹ҆крѣпи́вшаѧ. Ра́дꙋйсѧ, ꙗ҆́кѡ гдⷭ҇ь чрез̾ мо́щи твоѧ̑ и҆сцѣлѧ́етъ всѧ̑кїѧ скѡ́рби и҆ болѣ̑зни: ра́дꙋйсѧ, по мо́рю жите́йскомꙋ пла́вающихъ ти́хое приста́нище. Ра́дꙋйсѧ, вѣне́цъ добродѣ́телей собра́вшаѧ: ра́дꙋйсѧ, сла́вою и҆ че́стїю ѿ бг҃а вѣнча́ннаѧ. Ра́дꙋйсѧ, го́рнѧгѡ і҆ерⷭ҇ли́ма бл҃же́ннаѧ ѡ҆бита́тельнице: ра́дꙋйсѧ, ко і҆ерⷭ҇ли́мꙋ нбⷭ҇номꙋ всѣ̑мъ на́мъ пꙋтеводи́тельнице.

<red>Р</red>а́дꙋйсѧ, бл҃говѣ́рнаѧ кнѧги́не є҆лїсаве́то, прпⷣбномч҃нце достосла́внаѧ.
