---
title: "І҆́косъ и҃"
navigation:
  key: akathists-elisavetakn-16
  title: "І҆́косъ и҃"
  parent: akathists-elisavetakn
  order: 16
type: "akathist"
---

## І҆́косъ и҃:

<red>В</red>сѧ̀ бл҃года́тїю бжⷭ҇твенною просвѣща́ема, ст҃а́ѧ є҆лїсаве́то, мы́сленныма ѻ҆чи́ма гнѣ́вное посѣще́нїе бж҃їе страны̀ на́шеѧ зрѣ́ла є҆сѝ и҆ прⷪ҇ро́чески вѣща́ла є҆сѝ, ꙗ҆́кѡ мно́зи мч҃нцы и҆ и҆сповѣ̑дницы въ землѝ рꙋ́сстѣй возсїѧ́ютъ. Тѣ́мже всѐ ѹ҆пова́нїе на бж҃їю мт҃рь возложи́ти лю́ди рѡссі̑йскїѧ призыва́ла є҆сѝ, вѣ́рꙋющи, ꙗ҆́кѡ мл҃твами є҆ѧ̀ ѹ҆стро́итсѧ и҆ бл҃гослови́тсѧ землѧ̀ на́ша. Мы́ же, вѣ́дꙋще прорече́нїѧ твоегѡ̀ ѡ҆ сꙋдьбѣ̀ ѻ҆тчи́зны на́шеѧ сбытїѐ, ѹ҆бл҃жа́емъ тѧ̀ си́це:

<red>Р</red>а́дꙋйсѧ, хра́мъ покро́ва прест҃ы́ѧ бцⷣы во ѻ҆би́тели воздви́гшаѧ: ра́дꙋйсѧ, въ рꙋ́цѣ пречⷭ҇тѣй мт҃ри ѻ҆би́тель твою̀ преда́вшаѧ. Ра́дꙋйсѧ, хра́мѡвъ ст҃ы́хъ и҆ бл҃голѣ́пныхъ ѹ҆строи́тельнице: ра́дꙋйсѧ, къ бцⷣѣ неꙋсы́пнаѧ мл҃твеннице. Ра́дꙋйсѧ, хра́мы бж҃їи сосꙋ́дами и҆ ри́зами бл҃гоꙋкраси́вшаѧ: ра́дꙋйсѧ, ꙗ҆́кѡ се́рдце твоѐ ѻ҆би́телїю ст҃а́гѡ дх҃а содѣ́ласѧ. Ра́дꙋйсѧ, житїе́мъ свои́мъ гдⷭ҇ꙋ и҆ мт҃ри є҆гѡ̀ вѣ́рнѡ послꙋжи́вшаѧ: ра́дꙋйсѧ, всѐ ѹ҆пова́нїе на бг҃а возлага́ти на́съ наꙋча́ющаѧ. Ра́дꙋйсѧ, кро́тость, тишинꙋ̀ и҆ ми́ръ сердца́мъ на́шымъ подаю́щаѧ: ра́дꙋйсѧ, бл҃года́тными да̑ры свѣ́тлѡ ѹ҆краше́ннаѧ. Ра́дꙋйсѧ, мꙋ́жественнѣ скѡ́рби и҆ клеветꙋ̀ претерпѣ́вшаѧ: ра́дꙋйсѧ, себѣ̀ въ же́ртвꙋ бг҃ꙋ ѹ҆гото́вившаѧ.

<red>Р</red>а́дꙋйсѧ, бл҃говѣ́рнаѧ кнѧги́не є҆лїсаве́то, прпⷣбномч҃нце достосла́внаѧ.
