---
title: "І҆́косъ ѕ҃"
navigation:
  key: akathists-elisavetakn-12
  title: "І҆́косъ ѕ҃"
  parent: akathists-elisavetakn
  order: 12
type: "akathist"
---

## І҆́косъ ѕ҃:

<red>В</red>озсїѧ́ла є҆сѝ свѣ́томъ и҆́ноческагѡ житїѧ̀ въ странѣ̀ рѡссі́йстѣй, прпⷣбнаѧ ма́ти на́ша є҆лїсаве́то, въ постѣ̀ и҆ мл҃твѣ, въ нощны́хъ бдѣ́нїихъ и҆ стро́гомъ воздержа́нїи пребыва́ющи, бл҃гоче́стїю и҆ смире́нїю се́стры ѻ҆би́тели твоеѧ̀ поꙋча́ла є҆сѝ. Мы́ же, тобо́ю на пꙋ́ть тѣ́сный по́двига дꙋхо́внагѡ наставлѧ́еми, ѹ҆бл҃жа́емъ тѧ̀:

<red>Р</red>а́дꙋйсѧ, пꙋ́ть равноа́гг҃льнагѡ житїѧ̀ и҆збра́вшаѧ: ра́дꙋйсѧ, въ цѣломꙋ́дрїи чистотꙋ̀ се́рдца твоегѡ̀ сохра́ньшаѧ. Ра́дꙋйсѧ, въ нестѧжа́нїи высотꙋ̀ дꙋ́ха твоегѡ̀ показа́вшаѧ: ра́дꙋйсѧ, въ послꙋша́нїи бг҃ꙋ и҆ бли̑жнимъ послꙋжи́вшаѧ. Ра́дꙋйсѧ, мꙋ́драѧ кнѧги́не и҆ и҆́нокине пречтⷭ҇на́ѧ: ра́дꙋйсѧ, ѻ҆́бразе жена́мъ хрⷭ҇тїа̑нскимъ. Ра́дꙋйсѧ, посто́мъ, бдѣ́нїемъ и҆ непреста́нными мл҃твами бг҃ꙋ ѹ҆годи́вшаѧ: ра́дꙋйсѧ, ѿ сна̀ грѣхо́внагѡ дꙋ́шы на́шѧ пробꙋжда́ющаѧ. Ра́дꙋйсѧ, ко и҆сполне́нїю за́повѣди ѡ҆ любвѝ къ бг҃ꙋ и҆ бли̑жнимъ всѣ́хъ наставлѧ́ющаѧ: ра́дꙋйсѧ, мл҃твѣ те́плой на́съ наꙋча́ющаѧ. Ра́дꙋйсѧ, наста́внице и҆́нокинѧмъ и҆ собесѣ́днице а҆́гг҃лѡмъ: ра́дꙋйсѧ, въ со́нмѣ прпⷣбныхъ же́нъ на нб҃сѝ просла́вленнаѧ.

<red>Р</red>а́дꙋйсѧ, бл҃говѣ́рнаѧ кнѧги́не є҆лїсаве́то, прпⷣбномч҃нце достосла́внаѧ.
