---
title: "І҆́косъ а҃і"
navigation:
  key: akathists-elisavetakn-22
  title: "І҆́косъ а҃і"
  parent: akathists-elisavetakn
  order: 22
type: "akathist"
---

## І҆́косъ а҃і:

<red>С</red>вѣ́тъ бжⷭ҇твенный ѡ҆сїѧ̀ тѧ̀, стрⷭ҇тоте́рпице ст҃а́ѧ кнѧги́не є҆лїсаве́то, кꙋ́пнѡ съ прпⷣбномч҃нцею варва́рою, ѡ҆ хрⷭ҇тѣ̀ сестро́ю твое́ю, и҆ съ про́чими стрⷭ҇тотє́рпцы и҆мени́тыми, є҆гда̀ въ глꙋбо́кїй ро́въ низри́нꙋша ва́съ нечести́вїи. Ты́ же, ра̑ны вели́кагѡ кнѧ́зѧ і҆ѡа́нна ѡ҆бѧзꙋ́ющи и҆ страда̑нїѧ бли́жнихъ ѡ҆блегча́ющи, воспѣва́ла є҆си ̀ сщ҃є́ннаѧ пѣснопѣ̑нїѧ, за ѹ҆бива́ющихъ си́це молѧ́щисѧ: ѻ҆́ч҃е, ѿпꙋстѝ и҆̀мъ, не вѣ́дѧтъ бо, что̀ творѧ́тъ. Ѹ҆врачꙋ́й и҆ на́шихъ дꙋ́шъ ра̑ны, прпⷣбнаѧ ма́ти, да съ любо́вїю воспое́мъ тѝ:

<red>Р</red>а́дꙋйсѧ, мч҃нческꙋю кончи́нꙋ свою̀ пред̾ꙋвѣ́дѣвшаѧ: ра́дꙋйсѧ, стрⷭ҇тоте́рпице великоимени́таѧ. Ра́дꙋйсѧ, стрⷭ҇те́мъ хрⷭ҇тѡ́вымъ прїѡбщи́вшаѧсѧ: ра́дꙋйсѧ, си́лою бжⷭ҇твенною въ страда́нїихъ ѹ҆крѣплѧ́емаѧ. Ра́дꙋйсѧ, за мꙋчи́телей свои́хъ, хрⷭ҇тꙋ̀ подража́ющи, моли́вшаѧсѧ: ра́дꙋйсѧ, до са́мыѧ кончи́ны твоеѧ̀ пѣ́снь бг҃ꙋ воспѣва́вшаѧ. Ра́дꙋйсѧ, кро́вїю свое́ю зе́млю рꙋ́сскꙋю ѡ҆роси́вшаѧ: ра́дꙋйсѧ, со́нмꙋ но́выхъ мч҃нкъ сопричте́ннаѧ. Ра́дꙋйсѧ, ꙗ҆́кѡ ли́кꙋ прпⷣбныхъ и҆ првⷣныхъ же́нъ прїѡбщи́ласѧ є҆сѝ: ра́дꙋйсѧ, ст҃ы́хъ бл҃говѣ́рныхъ кнѧги́нь землѝ рꙋ́сскїѧ досто́йнаѧ сонаслѣ́днице. Ра́дꙋйсѧ, же́ртво непоро́чнаѧ и҆ бл҃гопрїѧ́тнаѧ, бг҃ꙋ принесе́ннаѧ: ра́дꙋйсѧ, со всѣ́ми ст҃ы́ми землѝ на́шеѧ торжествꙋ́ющаѧ.

<red>Р</red>а́дꙋйсѧ, бл҃говѣ́рнаѧ кнѧги́не є҆лїсаве́то, прпⷣбномч҃нце достосла́внаѧ.
