---
title: "І҆́косъ а҃"
navigation:
  key: akathists-elisavetakn-2
  title: "І҆́косъ а҃"
  parent: akathists-elisavetakn
  order: 2
type: "akathist"
---

## І҆́косъ а҃:

<red>А҆́</red>гг҃льскимъ попече́нїемъ храни́маѧ и҆ ма́терїю твое́ю бл҃гоче́стїю поꙋча́емаѧ, въ трꙋдѣ́хъ, мл҃твахъ и҆ ми́лостыни и҆змла́да ѻ҆́бразъ добродѣ́тельнагѡ житїѧ̀ ꙗ҆ви́ла є҆сѝ. По кончи́нѣ же ма́тере твоеѧ̀ и҆ бли́жнихъ сро́дникѡвъ крⷭ҇тный пꙋ́ть, гдⷭ҇емъ заповѣ́данный, ѹ҆разꙋмѣ́ла є҆сѝ. Тѣ́мже, дивѧ́щесѧ таково́мꙋ ѿ ю҆́ности твоемꙋ̀ и҆збра́нїю, со ѹ҆миле́нїемъ взыва́емъ тѝ:

<red>Р</red>а́дꙋйсѧ, ѿ ю҆́ности хрⷭ҇та̀ возлюби́вшаѧ: ра́дꙋйсѧ, во мла́дости нача́тки бл҃гоче́стїѧ прїи́мшаѧ. Ра́дꙋйсѧ, хрⷭ҇то́ва а҆́гнице и҆збра́ннаѧ: ра́дꙋйсѧ, стра́хъ бж҃їй въ дꙋшѝ воспрїѧ́вшаѧ. Ра́дꙋйсѧ, добродѣ́тєли ма́тере твоеѧ̀ наслѣ́дствовавшаѧ: ра́дꙋйсѧ, трꙋдолю́бїю и҆ млⷭ҇рдїю є҆́ю наꙋче́ннаѧ. Ра́дꙋйсѧ, се́рдцемъ въ бз҃ѣ ѹ҆твержде́ннаѧ: ра́дꙋйсѧ, съ вѣ́рою и҆ ѹ҆пова́нїемъ крⷭ҇тъ тво́й поне́сшаѧ. Ра́дꙋйсѧ, землѝ ѻ҆те́чества твоегѡ̀ цвѣ́те бл҃гоꙋха́нный: ра́дꙋйсѧ, чистото́ю жи́зни твоеѧ̀ нб҃са̀ возвесели́вшаѧ. Ра́дꙋйсѧ, на слꙋже́нїе стра́ждꙋщымъ бг҃омъ и҆збра́ннаѧ: ра́дꙋйсѧ, пред̾ гдⷭ҇емъ ѡ҆ на́съ те́плаѧ мл҃твеннице.

<red>Р</red>а́дꙋйсѧ, бл҃говѣ́рнаѧ кнѧги́не є҆лїсаве́то, прпⷣбномч҃нце достосла́внаѧ.
