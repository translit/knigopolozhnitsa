---
title: "І҆́косъ в҃"
navigation:
  key: akathists-elisavetakn-4
  title: "І҆́косъ в҃"
  parent: akathists-elisavetakn
  order: 4
type: "akathist"
---

## І҆́косъ в҃:

<red>Р</red>а́зꙋмъ просвѣще́нъ и҆мꙋ́щи и҆ всѐ ѹ҆пова́нїе на бг҃а возложи́вши, не ѹ҆боѧ́ласѧ є҆сѝ, ст҃а́ѧ є҆лїсаве́то, ѡ҆ста́вити до́мъ ѻ҆тца̀ твоегѡ̀ и҆ въ но́вое ѻ҆те́чество всели́тисѧ, є҆гда̀ бра́комъ сочета́ласѧ є҆сѝ съ рѡссі́йскимъ вели́кимъ кнѧ́земъ се́ргїемъ. Мы́ же съ любо́вїю взыва́емъ тѝ си́це:

<red>Р</red>а́дꙋйсѧ, ѿ за́пада на восто́къ прише́дшаѧ: ра́дꙋйсѧ, въ но́вѣмъ ѻ҆те́чествїи є҆дине́нїе съ цр҃ковїю ѡ҆брѣ́тшаѧ. Ра́дꙋйсѧ, за́пѡвѣди гдⷭ҇ни и҆спо́лнити возжелѣ́вшаѧ: ра́дꙋйсѧ, въ сердца́хъ на́шихъ по бз҃ѣ ревнова́нїе воспламенѧ́ющаѧ. Ра́дꙋйсѧ, въ сꙋпрꙋ́жествѣ цѣломꙋ́дреннѣ пожи́вшаѧ: ра́дꙋйсѧ, въ добродѣ́ланїи на́съ наставлѧ́ющаѧ. Ра́дꙋйсѧ, бл҃говѣ́рнаѧ кнѧги́не, странѣ̀ на́шей вѣ́рнѡ послꙋжи́вшаѧ: ра́дꙋйсѧ, сꙋпрꙋ́гꙋ твоемꙋ̀ въ дѣ́лѣхъ бл҃ги́хъ мꙋ́драѧ помо́щнице. Ра́дꙋйсѧ, семе́йствъ бл҃гочести́выхъ покрови́тельнице: ра́дꙋйсѧ, матери́нскою любо́вїю на́съ согрѣва́ющаѧ. Ра́дꙋйсѧ, красото́ю дꙋше́вною и҆ тѣле́сною всѣ́хъ ѹ҆дивлѧ́ющаѧ: ра́дꙋйсѧ, всегѡ̀ мі́ра хрⷭ҇тїа́нскагѡ ѹ҆краше́нїе.

<red>Р</red>а́дꙋйсѧ, бл҃говѣ́рнаѧ кнѧги́не є҆лїсаве́то, прпⷣбномч҃нце достосла́внаѧ.
