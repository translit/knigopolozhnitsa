---
title: "І҆́косъ і҃"
navigation:
  key: akathists-virgin-21
  title: "І҆́косъ і҃"
  parent: akathists-virgin
  order: 21
type: "akathist"
---

## І҆́косъ і҃:

<red>С</red>тѣна̀ є҆сѝ дѣ́вамъ, бцⷣе дв҃о, и҆ всѣ̑мъ къ тебѣ̀ прибѣга́ющымъ: и҆́бо нб҃сѐ и҆ землѝ творе́цъ ѹ҆стро́и тѧ̀ пречⷭ҇таѧ, все́льсѧ во ѹ҆тро́бѣ твое́й, и҆ всѧ̑ приглаша́ти тебѣ̀ наꙋчи́въ:

<red>Р</red>а́дꙋйсѧ, сто́лпе дѣ́вства: ра́дꙋйсѧ, две́рь сп҃се́нїѧ: ра́дꙋйсѧ, нача́льнице мы́сленнагѡ назда́нїѧ: ра́дꙋйсѧ, пода́тельнице бж҃е́ственныѧ бл҃гости. Ра́дꙋйсѧ, ты́ бо ѡ҆бнови́ла є҆сѝ зача̑тыѧ стꙋ́днѡ: ра́дꙋйсѧ, ты́ бо наказа́ла є҆сѝ ѡ҆кра́дєнныѧ ѹ҆мо́мъ. Ра́дꙋйсѧ, тли́телѧ смы́слѡвъ ѹ҆пражднѧ́ющаѧ: ра́дꙋйсѧ, сѣ́ѧтелѧ чⷭ҇тоты̀ ро́ждшаѧ. Ра́дꙋйсѧ, черто́же безсѣ́меннагѡ ѹ҆невѣ́щенїѧ: ра́дꙋйсѧ, вѣ́рныхъ гдⷭ҇еви сочета́вшаѧ. Ра́дꙋйсѧ, до́браѧ младопита́тельнице дѣ́вамъ: ра́дꙋйсѧ, невѣстокраси́тельнице дꙋ́шъ ст҃ы́хъ.

<red>Р</red>а́дꙋйсѧ, невѣ́сто неневѣ́стнаѧ.
