---
title: "І҆́косъ г҃"
navigation:
  key: akathists-ignatijbr-6
  title: "І҆́косъ г҃"
  parent: akathists-ignatijbr
  order: 6
type: "akathist"
---

## І҆́косъ г҃:

<red>И҆</red>мѣ́ѧ въ дꙋшѝ свое́й пла́менное жела́нїе мі́ръ ѡ҆ста́вити и҆ хрⷭ҇тꙋ̀ послѣ́довати, не ѹ҆боѧ́лсѧ є҆сѝ ни гнѣ́ва царе́ва, ни преще́нїй ѻ҆те́ческихъ и҆, є҆щѐ въ мі́рѣ жи́вый, и҆́ноческимъ житїе́мъ себѐ ѹ҆кра́силъ є҆сѝ. Тѣ́мже, почита́ѧ мꙋ́жество твоѐ и҆ любо́вь къ сладча́йшемꙋ гдⷭ҇ꙋ і҆и҃сꙋ, блажи́мъ тѧ̀ си́це:

<red>Р</red>а́дꙋйсѧ, во мла́дости твое́й а҆дама́нтовꙋ тве́рдость дꙋ́ха проѧви́вый: ра́дꙋйсѧ, при́снѡ прїѡбще́нїѧ ст҃ы́хъ хрⷭ҇то́выхъ та̑йнъ ꙗ҆́кѡ велича́йшагѡ сокро́вища жела́вый. Ра́дꙋйсѧ, на нб҃сѣ́хъ ны́нѣ хрⷭ҇та̀ прїѡбща́ѧйсѧ, ꙗ҆́кѡже вожделѣ́лъ є҆сѝ, є҆щѐ сы́й на землѝ: ра́дꙋйсѧ, ꙗ҆́кѡ сѣ́мѧ бж҃їе, всѣ́ѧнное въ до́брꙋю землю̀ се́рдца твоегѡ̀, ѡ҆би́льными слеза́ми ѡ҆роша́лъ є҆сѝ. Ра́дꙋйсѧ, ꙗ҆́кѡ посредѣ̀ мїрски́хъ пле́велъ, стори́чный пло́дъ добродѣ́телей гдⷭ҇ꙋ прине́слъ є҆сѝ: ра́дꙋйсѧ, чистоты̀ дꙋше́вныѧ и҆ тѣле́сныѧ ѹ҆се́рдный храни́телю. Ра́дꙋйсѧ, цѣломꙋ́дрїѧ ди́вное ѹ҆краше́нїе: ра́дꙋйсѧ, ꙗ҆́кѡ бл҃голѣ́пїе ли́ка твоегѡ̀ ѡ҆ дꙋше́внѣй красотѣ̀ твое́й свидѣ́тельствоваше.

<red>Р</red>а́дꙋйсѧ, ст҃и́телю і҆гна́тїе, покаѧ́нїѧ и҆ моли́твы дѣ́лателю и҆ ѹ҆чи́телю преизрѧ́дный.
