---
title: "І҆́косъ в҃і"
navigation:
  key: akathists-ignatijbr-24
  title: "І҆́косъ в҃і"
  parent: akathists-ignatijbr
  order: 24
type: "akathist"
---

## І҆́косъ в҃і:

<red>П</red>ою́ще бг҃а, ди́внагѡ во ст҃ы́хъ свои́хъ, хва́лимъ тѧ̀, і҆гна́тїе блаже́нне, ꙗ҆́кѡ дрꙋга̀ хрⷭ҇то́ва, блаже́нство ра́йское неꙋкло́ннымъ творе́нїемъ за́повѣдей гдⷭ҇нихъ стѧжа́вшагѡ. Молѝ ѡ҆ на́съ грѣ́шныхъ, да и҆ мы̀ ѻ҆́бщницы съ тобо́ю ве́чери гдⷭ҇нѣй бꙋ́демъ, ѹ҆миле́ннѡ зовꙋ́ще тѝ:

<red>Р</red>а́дꙋйсѧ, глꙋбоча́йшимъ смире́нїемъ твои́мъ, нището́ю дꙋхо́вною црⷭ҇тво нбⷭ҇ное ѡ҆брѣты́й: ра́дꙋйсѧ, добродѣ́тель сїю̀ во ѡ҆снова́нїе всѣ́хъ по́двигѡвъ и҆́ноческихъ полага́ти заповѣ́давый. Ра́дꙋйсѧ, во пла́чи ѡ҆ грѣсѣ́хъ свои́хъ самѣ́мъ гдⷭ҇омъ ѹ҆тѣ́шенный: ра́дꙋйсѧ, за кро́тость дꙋшѝ твоеѧ̀ наслѣ́дїе жи́зни вѣ́чныѧ полꙋчи́вый. Ра́дꙋйсѧ, въ земно́мъ житїѝ пра́вды хрⷭ҇то́вы, а҆ не бра́шна тлѣ́ннагѡ и҆ска́вый, ны́нѣ же на нб҃сѣ́хъ є҆́ю ѡ҆би́льнѡ насыща́ѧйсѧ: ра́дꙋйсѧ, за милосе́рдїе твоѐ къ бли̑жнимъ ѿ бг҃а щедрода́вца поми́лованный. Ра́дꙋйсѧ, за а҆гг҃лоподо́бнꙋю чистотꙋ̀ се́рдца твоегѡ̀ бг҃а ѹ҆зрѣ́вый: ра́дꙋйсѧ, всѧ̑ клеветы̑ и҆ поношє́нїѧ ненави́дѧщымъ тѧ̀ гдⷭ҇а ра́ди проща́вый и҆ за сїѐ, ꙗ҆́кѡ миротво́рецъ, вели́кагѡ сокро́вища, ѹ҆сыновле́нїѧ бг҃ꙋ сподо́бивыйсѧ.

<red>Р</red>а́дꙋйсѧ, ст҃и́телю і҆гна́тїе, покаѧ́нїѧ и҆ моли́твы дѣ́лателю и҆ ѹ҆чи́телю преизрѧ́дный.
