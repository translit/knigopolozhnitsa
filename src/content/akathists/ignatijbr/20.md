---
title: "І҆́косъ і҃"
navigation:
  key: akathists-ignatijbr-20
  title: "І҆́косъ і҃"
  parent: akathists-ignatijbr
  order: 20
type: "akathist"
---

## І҆́косъ і҃:

<red>С</red>ко́рый помо́щникъ и҆ ѹ҆тѣ́шитель бы́лъ є҆сѝ, ст҃и́телю і҆гна́тїе, не то́кмѡ къ тебѣ̀ приходѧ́щымъ, но и҆ дале́че сꙋ́щымъ, писа́ньми твои́ми и҆́хъ ѹ҆тѣша́ѧ, дꙋ́хъ и҆́хъ ѡ҆бодрѧ́ѧ и҆ вразꙋмлѧ́ѧ. сегѡ̀ ра́ди и҆ возглаша́ютъ тѝ всѝ чтꙋ́щїи бг҃омꙋ̑драѧ творє́нїѧ твоѧ̑:

<red>Р</red>а́дꙋйсѧ, па́стырю на́шъ до́брый: ра́дꙋйсѧ, приходѧ́щихъ къ тебѣ̀ николи́же ѿвраща́ѧйсѧ. Ра́дꙋйсѧ, просѧ́щихъ твоеѧ̀ по́мощи бли́жнихъ и҆ да́льнихъ любо́вїю свое́ю ѡ҆б̾е́млѧй: ра́дꙋйсѧ, чтꙋ́щихъ со тща́нїемъ писа̑нїѧ твоѧ̑ въ тѣснѣ́йшее є҆дине́нїе съ дꙋше́ю твое́ю прїе́млѧй. Ра́дꙋйсѧ, ча́дъ свои́хъ дꙋхо́вныхъ хрⷭ҇тїа́нскомꙋ терпѣ́нїю ѹ҆чи́вый: ра́дꙋйсѧ, въ страда́нїихъ на́шихъ промышле́нїе бж҃їе ѡ҆ сп҃се́нїи на́шемъ ви́дѣти наставлѧ́ѧй. Ра́дꙋйсѧ, всецѣ́лѡ преда́тисѧ про́мыслꙋ бж҃їю ча̑да своѧ̑ наꙋчи́вый: ра́дꙋйсѧ, соверше́нїѧ над̾ на́ми во́ли є҆гѡ̀, ꙗ҆́кѡ ми́лости вели́кїѧ, проси́ти ѹ҆ гдⷭ҇а заповѣ́давый.

<red>Р</red>а́дꙋйсѧ, ст҃и́телю і҆гна́тїе, покаѧ́нїѧ и҆ моли́твы дѣ́лателю и҆ ѹ҆чи́телю преизрѧ́дный.
