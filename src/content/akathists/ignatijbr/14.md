---
title: "І҆́косъ є҃"
navigation:
  key: akathists-ignatijbr-14
  title: "І҆́косъ є҃"
  parent: akathists-ignatijbr
  order: 14
type: "akathist"
---

## І҆́косъ є҃:

<red>Н</red>о́вѣй ѡ҆би́тели прпⷣбнагѡ се́ргїѧ бли́зъ ца́рствꙋющагѡ гра́да дарова́ тѧ̀ гдⷭ҇ь, ꙗ҆́кѡ предстоѧ́телѧ и҆ до́брагѡ па́стырѧ, неꙋсы́пнѡ ѡ҆ слове́снѣмъ ста́дѣ свое́мъ пекꙋ́щагосѧ и҆ ѡ҆ бл҃голѣ́пїи ѡ҆би́тели ревнꙋ́ющаго. Сегѡ̀ ра́ди и҆ славлѧ́хꙋ тѧ̀ бра́тїѧ твоѧ̑, взыва́ющи:

<red>Р</red>а́дꙋйсѧ, нбⷭ҇номꙋ покрови́телю ѡ҆би́тели твоеѧ̀, прпⷣбномꙋ се́ргїю, и҆гꙋ́менꙋ ра́донежскомꙋ, подража́вый: ра́дꙋйсѧ, ди́вными хра́мы и҆ строе́ньми сїю̀ ѹ҆краси́вый. Ра́дꙋйсѧ, ꙗ҆́кѡ ѻ҆ц҃ъ чадолюби́вый ча̑дъ свои́хъ по пꙋтѝ сп҃се́нїѧ въ црⷭ҇твїе нбⷭ҇ное веды́й: ра́дꙋйсѧ, жа́ждавшихъ встꙋпи́ти на пꙋ́ть и҆́ноческїй съ любо́вїю во ѡ҆би́тель прїима́вый. Ра́дꙋйсѧ, провини́вшихсѧ и҆́нокѡвъ ѹ҆вѣщева́ньми свои́ми къ сле́зномꙋ раска́ѧнїю приводи́вый: ра́дꙋйсѧ, ꙗ҆́кѡ па́стырь до́брый житїе́мъ свои́мъ и҆ нра́вомъ всѣ̑мъ бра́тїѧмъ примѣ́ръ по́двига и҆́ноческагѡ подава́вый. Ра́дꙋйсѧ, за сп҃се́нїе и҆́хъ дꙋ́шꙋ свою̀ положи́ти гото́вый: ра́дꙋйсѧ, мона́шествꙋющихъ сла́во и҆ похвало̀.

<red>Р</red>а́дꙋйсѧ, ст҃и́телю і҆гна́тїе, покаѧ́нїѧ и҆ моли́твы дѣ́лателю и҆ ѹ҆чи́телю преизрѧ́дный.
