---
title: "Мл҃тва"
navigation:
  key: akathists-ignatijbr-26
  title: "Мл҃тва"
  parent: akathists-ignatijbr
  order: 26
type: "akathist"
---

## Мл҃тва:

<versal>Ѽ</versal> вели́кїй и҆ пречꙋ́дный ѹ҆го́дниче хрⷭ҇то́въ, ст҃и́телю ѻ҆́ч҃е і҆гна́тїе! Ми́лостивѡ прїимѝ моли̑твы на́шѧ съ любо́вїю и҆ бл҃годаре́нїемъ тебѣ̀ приноси́мыѧ. Ѹ҆слы́ши на́съ си́рыхъ и҆ безпо́мощныхъ, къ тебѣ̀ съ вѣ́рою и҆ любо́вїю припа́дающихъ и҆ твоегѡ̀ те́плагѡ предста́тельства ѡ҆ на́съ пред̾ прⷭ҇то́ломъ гдⷭ҇а сла́вы просѧ́щихъ. Вѣ́мы, ꙗ҆́кѡ мно́гѡ мо́жетъ мл҃тва пра́ведника, влⷣкꙋ ѹ҆милостивлѧ́ющаѧ. Ты̀ ѿ лѣ́тъ младе́нческихъ гдⷭ҇а пла́меннѡ возлю́билъ є҆сѝ и҆ є҆мꙋ̀ є҆ди́номꙋ слꙋжи́ти восхотѣ́въ, всѧ̑ кра̑снаѧ мі́ра сегѡ̀ ни во что́же вмѣни́лъ є҆сѝ. Ты̀, ѿве́ргсѧ себє̀ и҆ взе́мъ крⷭ҇тъ тво́й, хрⷭ҇тꙋ̀ послѣ́довалъ є҆сѝ. Ты̀ пꙋ́ть ѹ҆́зкїй и҆ приско́рбный житїѧ̀ и҆́ноческагѡ во́лею себѣ̀ и҆збра́лъ є҆сѝ и҆ на се́мъ пꙋтѝ добродѣ́тєли вєли́кїѧ стѧжа́лъ є҆сѝ. Ты̀ писа́ньми твои́ми сердца̀ человѣ́кѡвъ глꙋбоча́йшагѡ бл҃гоговѣ́нїѧ и҆ поко́рности пред̾ всемогꙋ́щимъ творце́мъ и҆сполнѧ́лъ є҆сѝ, грѣ́шникѡвъ же па́дшихъ мꙋ́дрыми словесы̀ твои́ми въ созна́нїи своегѡ̀ ничто́жества и҆ своеѧ̀ грехо́вности, въ покаѧ́нїи и҆ смире́нїи прибѣга́ти къ бг҃ꙋ наставлѧ́лъ є҆сѝ, ѡ҆бодрѧ́ѧ и҆́хъ ѹ҆пова́нїемъ на є҆гѡ̀ милосе́рдїе. Ты̀ николи́же притека́вшихъ къ тебѣ̀ ѿверга́лъ є҆сѝ, но всѣ̑мъ ѻ҆те́цъ чадолюби́вый и҆ па́стырь до́брый бы́лъ є҆сѝ. И҆ ны́нѣ не ѡ҆ста́ви на́съ, ѹ҆се́рднѡ тебѣ̀ молѧ́щихсѧ и҆ твоеѧ̀ по́мощи и҆ предста́тельства просѧ́щихъ. И҆спросѝ на́мъ ѹ҆ человѣколюби́вагѡ гдⷭ҇а на́шегѡ здра́вїе дꙋше́вное и҆ тѣле́сное, ѹ҆твердѝ вѣ́рꙋ на́шꙋ, ѹ҆крѣпѝ си́лы на́шѧ, и҆знемога́ющыѧ во и҆скꙋше́нїихъ и҆ ско́рбехъ вѣ́ка сегѡ̀, согрѣ́й ѻ҆гне́мъ мл҃твы ѡ҆хладѣ̑вшаѧ сердца̀ на̑ша, помоги на́мъ, покаѧ́нїемъ ѡ҆чи́стившимсѧ, хрⷭ҇тїа́нскꙋю кончи́нꙋ живота̀ сегѡ̀ полꙋчи́ти и҆ въ черто́гъ сп҃совъ преꙋкра́шенный вни́ти со всѣ́ми и҆збра́нными и҆ та́мѡ кꙋ́пнѡ съ тобо́ю покланѧ́тисѧ ѻ҆ц҃ꙋ̀ и҆ сн҃ꙋ и҆ ст҃о́мꙋ дх҃ꙋ во вѣ́ки вѣкѡ́въ. <red>А҆</red>ми́нь.

{% illustration "small-ornaments/medallion-lukovich", "small" %}
