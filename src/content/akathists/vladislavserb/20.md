---
title: "І҆́косъ і҃"
navigation:
  key: akathists-vladislavserb-20
  title: "І҆́косъ і҃"
  parent: akathists-vladislavserb
  order: 20
type: "akathist"
---

## І҆́косъ і҃:

<red>С</red>тѣна̀ ꙗ҆ви́лсѧ є҆сѝ странѣ̀ твое́й несокрꙋши́маѧ, бг҃омꙋ́дрый и҆ неѡбори́мый защи́тниче всѣ̑мъ призыва́ющимъ тѧ̀, занѐ та́кѡ бл҃говолѝ ѡ҆ тебѣ̀ нб҃сѝ и҆ землѝ творе́цъ гдⷭ҇ь, прославлѧ́ѧ ѹ҆го́дника своегѡ̀. Ꙗ҆́кѡ же при гробни́цѣ твое́й соверша́шисѧ зна̑менїѧ чꙋдесы̀, и҆ и҆зы́де молва̀ по все́й странѣ̀, и҆ понꙋ́ди кра́лѧ ѹ҆́роша торже́ственнѡ ѡ҆брѣ́сти нетлѣ́нное тѣ́ло твоѐ длѧ̀ поклоне́нїѧ хрⷭ҇тїа́нѡмъ. Мы́ же и҆з̾ глꙋбины̀ се́рдца съ ѹ҆пова́нїемъ глаго́лемъ тѝ моли́твенниче на́шъ, пѣ́нїѧ такова̑ѧ:

<red>Р</red>а́дꙋйсѧ, моли́твенникъ на́шъ пред̾ бг҃омъ те́плый. Ра́дꙋйсѧ, ꙗ҆́кѡ и҆зы́де по все́й странѣ̀ вѣща́нїе ѡ҆ чꙋдесѣ́хъ твои́хъ. Ра́дꙋйсѧ, ꙗ҆́кѡ ѹ҆спе́нїе твоѐ торжествꙋ́етъ правосла́внаѧ цр҃ковь. Ра́дꙋйсѧ, просла́вленный бг҃омъ на нб҃сѝ и҆ на землѝ. Ра́дꙋйсѧ, ꙗ҆вле́нїемъ моще́й твои́хъ, цр҃ковь се́рбскꙋю возвесели́вшїй. Ра́дꙋйсѧ, чтꙋ́щїе па́мѧть твою̀ и҆ мы̀ ны́нѣ восхвалѧ́емъ гдⷭ҇а. Ра́дꙋйсѧ, гра́домъ се́рбскимъ похвало̀ и҆ ѹ҆твержде́нїе. Ра́дꙋйсѧ, ꙗ҆́кѡ тобо́ю ди́венъ бг҃ъ во ст҃ы́хъ свои́хъ ꙗ҆влѧ́етсѧ.

<red>Р</red>а́дꙋйсѧ, бг҃овѣ́нчанный царю̀ владисла́ве, правосла́вїѧ бл҃гі́й ревни́телю.
