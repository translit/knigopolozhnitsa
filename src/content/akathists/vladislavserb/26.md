---
title: "Мл҃тва"
navigation:
  key: akathists-vladislavserb-26
  title: "Мл҃тва"
  parent: akathists-vladislavserb
  order: 26
type: "akathist"
---

## Мл҃тва:

<versal>Ѽ</versal> ст҃ы́й и҆ сла́вный ѹ҆го́дниче хрⷭ҇то́въ, царю̀ владисла́ве. Ско́рый помо́щниче и҆ те́плый застꙋ́пниче съ вѣ́рою притека́ющихъ къ тебѣ̀. Предстоѧ̀ со дерзнове́нїемъ нбⷭ҇номꙋ цр҃ю̀, и҆спросѝ ѹ҆ негѡ̀ проще́нїе согрѣше́нїй на́шихъ. И҆ ѡ҆ є҆́же и҆зба́витьсѧ на́мъ ѿ всегꙋби́тельныѧ ꙗ҆́звы, трꙋ́са, пото́па, ѻ҆́гнѧ, меча̀, и҆ вѣ́чныѧ ка́зни. Молѝ бл҃гость є҆гѡ̀, є҆́же ѹ҆ще́дрити всѧ́кꙋю странꙋ̀ хрⷭ҇тїа́нскꙋю. И҆схода́тайствꙋй ѹ҆ гдⷭ҇а на врагѝ побѣ́дꙋ и҆ ѡ҆дале́нїе, все́мꙋ же мі́рꙋ тишинꙋ̀, къ правосла́вїю ѡ҆браще́нїе, тве́рдость въ вѣ́рѣ и҆ преспѣѧ́нїе во бл҃гочтⷭ҇їи. На́мъ же, чтꙋ́щимъ па́мѧть твою̀, и҆спросѝ блгⷣтное ѹ҆крѣпле́нїе въ моли́твѣ и҆ дѣ́лѣхъ бл҃ги́хъ, да бл҃гоꙋго́дное влⷣкѣ на́шемꙋ хрⷭ҇тꙋ̀ бг҃ꙋ здѣ̀ творѧ́ще, сподо́бимсѧ моли́твами твои́ми, бл҃же́не, наслѣ́довати црⷭ҇тво нбⷭ҇ное, длѧ̀ вѣ́чнагѡ прославле́нїѧ є҆гѡ̀ со ѻ҆ц҃е́мъ и҆ ст҃ы́мъ дх҃омъ во вѣ́ки вѣкѡ́въ. <red>А҆</red>ми́нь.

{% illustration "small-ornaments/medallion-lukovich", "small" %}
