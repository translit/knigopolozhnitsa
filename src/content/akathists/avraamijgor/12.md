---
title: "І҆́косъ ѕ҃"
navigation:
  key: akathists-avraamijgor-12
  title: "І҆́косъ ѕ҃"
  parent: akathists-avraamijgor
  order: 12
type: "akathist"
---

## І҆́косъ ѕ҃:

<red>В</red>озсїѧ̀ свѣ́тъ ра́дости въ бг҃оꙋго́дней дꙋшѝ твое́й, є҆гда̀ се́ргїемъ прпⷣбнымъ на безмо́лвїе бл҃гословлѧ́емь, ѹ҆зрѣ́лъ є҆сѝ и҆з̾ десни́цы є҆гѡ̀ ꙗ҆́кѡ пла́мень ѻ҆́гнененъ на тебѐ низходѧ́щь, и҆ всего̀ тебѐ ѡ҆крꙋжа́ющь: мы́ же въ видѣ́нїи се́мъ проразꙋмѣва́юще чи́стое, ꙗ҆́кѡ пла́мень ѻ҆гнѧ̀, житїѐ твоѐ ѡ҆ гдⷭ҇ѣ, ѹ҆блажа́емъ тѧ̀ си́це:

<red>Р</red>а́дꙋйсѧ, безмо́лвный ѧ҆зы́комъ и҆ ѹ҆ста́ми, но бл҃гоглаго́ливый ѹ҆мо́мъ и҆ се́рдцемъ мл҃твенниче; ра́дꙋйсѧ, а҆́ще нѐ сло́вомъ, но па́че бл҃ги́ми дѣ́лы и҆ житїе́мъ дрꙋги́хъ поꙋча́ѧй. Ра́дꙋйсѧ, воздержа́нїемъ чꙋ́вствъ свои́хъ а҆́гг҃лѡвъ и҆ человѣ́кѡвъ ѹ҆диви́вый; ра́дꙋйсѧ, всѣ́хъ добродѣ́телей и҆́ноческихъ тве́рдое ѡ҆хране́нїе. Ра́дꙋйсѧ, любвѐ хрⷭ҇тїа́нскїѧ ревни́телю; ра́дꙋйсѧ, ѻ҆́чи ѹ҆ма̀ своегѡ̀ на высотꙋ̀ нбⷭ҇нꙋю тве́рдѡ впери́вый. Ра́дꙋйсѧ, бо́дрый во́ине хрⷭ҇то́въ, ѡ҆болче́нный въ броню̀ вѣ́ры и҆ любвѐ къ цр҃ю̀ нбⷭ҇номꙋ; ра́дꙋйсѧ, сокрове́нныхъ зри́телю, врага̀ те́мнагѡ навѣ́ты и҆ ловлє́нїѧ прозрѣва́ѧй и҆ бл҃гомо́щнѡ ѿража́ѧй. Ра́дꙋйсѧ, ѡ҆́бразе неѕло́бїѧ и҆ чⷭ҇тоты̀; ра́дꙋйсѧ, сла́дости ра́йскїѧ жела́телю. Ра́дꙋйсѧ, въ по́стѣ и҆ воздержа́нїи вели́кимъ ѻ҆ц҃є́мъ дрє́внимъ а҆рсе́нїю и҆ а҆нтѡ́нїю подража́ти тща́выйсѧ; ра́дꙋйсѧ, въ трꙋдѣ́хъ и҆ мл҃твенныхъ бдѣ́нїихъ вели́комꙋ се́ргїю поревнова́вый.

<red>Р</red>а́дꙋйсѧ, а҆враа́мїе бг҃оносне, ѻ҆́ч҃е на́шъ, и҆зрѧ́дный чꙋдотво́рче.
