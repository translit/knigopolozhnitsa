---
title: "Конда́къ а҃і"
navigation:
  key: akathists-avraamijgor-21
  title: "Конда́къ а҃і"
  parent: akathists-avraamijgor
  order: 21
type: "akathist"
---

## Конда́къ а҃і:

<rubric class="inline">Въ</rubric> пѣ́нїи немо́лчномъ крѣ́пкѡ ѹ҆тверди́въ бра́тїю свою̀ во второ́й ѡ҆би́тели твое́й, ꙗ҆́коже и҆ въ пе́рвой, поревнова́лъ є҆сѝ, ѻ҆́ч҃е пребл҃же́нне, на ѹ҆едине́нное пребыва́нїе па́ки и҆збра́ти себѣ̀ но́вꙋю пꙋсты́ню на рѣцѣ̀, ви́гою нарица́емѣй, и҆ тꙋ̀ длѧ ѹ҆мно́жившейсѧ бра́тїи въ че́сть собо́ра бцⷣы хра́мъ ѹ҆стро́ивъ и҆ ѡ҆би́тель ве́лїю возгради́въ, са́мъ, ꙗ҆́кѡ до́брый на пꙋтѝ сп҃се́нїѧ подви́жникъ, за́днѧѧ забыва́ѧ, въ прє́днѧѧ же простира́ѧсѧ, ѹ҆стреми́лсѧ є҆сѝ на сѣ́веръ да́лѣе, и҆ при є҆́зерѣ чꙋхло́мстѣмъ внизꙋ̀ горы̀ вели́кїѧ въ ма́лѣй цр҃кви, вно́вь тобо́ю ѹ҆стро́еннѣй, всели́сѧ є҆сѝ, и҆дѣ́же ѹ҆едине́ннѡ во всено́щныхъ бдѣ́нїихъ воспѣва́лъ є҆сѝ бг҃ꙋ: <red>А҆</red>ллилꙋ́їа.
