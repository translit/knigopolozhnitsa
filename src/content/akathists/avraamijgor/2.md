---
title: "І҆́косъ а҃"
navigation:
  key: akathists-avraamijgor-2
  title: "І҆́косъ а҃"
  parent: akathists-avraamijgor
  order: 2
type: "akathist"
---

## І҆́косъ а҃:

<red>А҆</red>гг҃лоподо́бнꙋю добро́тꙋ дꙋшѝ твоеѧ̀ прови́дѧ всѣ́ѧ тва́ри созда́тель, и҆збра̀ тѧ̀ ѿ ю҆́ности твоеѧ̀ въ жили́ще себѣ̀; є҆гѡ́же вмѣсти́лищемъ тща́лсѧ є҆сѝ бы́ти во всѧ̑ дни̑ живота̀ твоегѡ̀, и҆ дости́глъ є҆сѝ жела́ннагѡ. тѣ́мъ же дне́сь со а҆гг҃лы ликовствꙋ́ѧ на нб҃сѝ, прїимѝ ѿ на́съ, пребл҃же́нне, пѣ́нїѧ сїѧ̑:

<red>Р</red>а́дꙋйсѧ, ꙗ҆́кѡ по мїрско́мꙋ житїю̀ твоемꙋ̀ ма́лѡ на́мъ позна́лсѧ є҆сѝ, да взыскꙋ́емъ нбⷭ҇нагѡ; ра́дꙋйсѧ, по бл҃гоче́стїю твоеѧ̀ жи́зни роди́телей и҆ сро́дникѡвъ твои́хъ сꙋ́щихъ просла́вивый. Ра́дꙋйсѧ, дх҃о́вное родство̀ па́че плотска́гѡ ѿ ранних лѣ́тъ возлюби́вый; ра́дꙋйсѧ, сро́дники своѧ̑ по пло́ти хрⷭ҇та̀ ра́ди ѡ҆ста́вивый. Ра́дꙋйсѧ, дх҃омъ ст҃ы́мъ ѿ сꙋе́тъ мїрски́хъ воззва́вый, во є҆́же рабо́тати гдⷭ҇еви; ра́дꙋйсѧ, ѿ ю҆́ности въ во́инство хрⷭ҇то́во вписа́тисѧ и҆зво́ливый. Ра́дꙋйсѧ, кꙋ́плѧми жите́йскими не ѡ҆бѧза́выйсѧ, да воево́дѣ ѹ҆го́денъ бꙋ́деши; ра́дꙋйсѧ, къ ма́ломꙋ ста́дꙋ, ѡ҆ не́мъ же бл҃говолѝ ѻ҆ц҃ъ нбⷭ҇ный, сопричте́нный. Ра́дꙋйсѧ, всеѡрꙋ́жїемъ хрⷭ҇то́вымъ, въ вѣ́рѣ, любвѝ и҆ въ ѹ҆пова́нїи сп҃се́нїѧ ѡ҆болче́нный; ра́дꙋйсѧ, мꙋ́жественнѡ врагѡ́мъ пло́ти, мі́рꙋ и҆ дїа́волꙋ противоста́вый. Ра́дꙋйсѧ, ꙗ҆́кѡ, да и҆́мѧ твоѐ не на земны́хъ ха́ртїѧх, но въ нб҃сѣ́хъ напи́сано бꙋ́детъ, жела́нїе и҆мѣ́вый; ра́дꙋйсѧ, ꙗ҆́кѡ тогѡ̀ ра́ди па́че ди́венъ въ тебѣ̀ гдⷭ҇ь бг҃ъ, въ зна́менїихъ бл҃года́ти своеѧ̀, себѐ на́мъ ꙗ҆ви́лъ є҆́сть.

<red>Р</red>а́дꙋйсѧ, а҆враа́мїе бг҃оносне, ѻ҆́ч҃е на́шъ, и҆зрѧ́дный чꙋдотво́рче.
