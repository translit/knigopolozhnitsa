---
title: "Мл҃тва"
navigation:
  key: akathists-avraamijgor-26
  title: "Мл҃тва"
  parent: akathists-avraamijgor
  order: 26
type: "akathist"
---

## Мл҃тва:

<versal>Ѽ</versal> пречⷭ҇тна́ѧ и҆ сщ҃е́ннаѧ главо̀, ѻ҆́ч҃е пребл҃же́нне, а҆́вво а҆враа́мїе! не забꙋ́ди ни́щихъ свои́хъ до конца̀, но помина́й на́съ во ст҃ы́хъ свои́хъ и҆ бл҃гопрїѧ́тныхъ мл҃твахъ къ бг҃ꙋ. помѧнѝ ста́до своѐ, є҆́же са́мъ ѹ҆па́слъ є҆сѝ, и҆ не забꙋ́ди посѣща́ти на́съ ча̑дъ свои́хъ. молѝ за ны̀, ѻ҆́ч҃е сщ҃е́нный, за дѣ́ти своѧ̀ дꙋхѡ́вныѧ, ꙗ҆́кѡ и҆мѣ́ѧй дерзнове́нїе къ нбⷭ҇номꙋ цр҃ю: не премолчѝ за ны̀, вопїѧ̀ ко гдⷭ҇ꙋ, и҆ не пре́зри на́съ вѣ́рою и҆ любо́вїю чтꙋ́щихъ тѧ̀, но помина́й недосто́йныхъ ѹ҆ прⷭ҇то́ла вседержи́телева, и҆ не преста́й молѧ́сѧ ѡ҆ на́съ ко хрⷭ҇тꙋ̀ бг҃ꙋ, ꙗ҆́кѡ дана̀ тебѣ̀ бы́сть бл҃года́ть моли́тисѧ за ны̀. Не мни́мъ бо тѧ̀ ме́ртва сꙋ́ща: а҆́ще бо и҆ тѣ́ломъ преста́вилсѧ є҆сѝ ѿ на́съ, но и҆ по сме́рти ѹ҆́бѡ жи́въ сы́й пребыва́еши неѿстꙋ́пнѡ ѿ на́съ дх҃омъ, сохранѧ́ѧ на́съ ѿ стрѣ́лъ вра́жїихъ и҆ всѧ́кїѧ пре́лести бѣсѡ́вскїѧ и҆ ко́зней дїа́вольскихъ, па́стырю на́шъ до́брый. А҆́ще бо и҆ моще́й твои́хъ ра́ка предъ ѻ҆чи́ма на́шими ви́дима є҆́сть, но ст҃а́ѧ твоѧ̀ дш҃а̀ со а҆́гг҃льскими вѡ́инствы, со безпло́тными ли̑ки и҆ съ нбⷭ҇ными си́лами ѹ҆ прⷭ҇то́ла вседержи́телева предстоѧ́щи, досто́йнѡ весели́тсѧ. На́мъ бо тѧ̀ вѣ́дꙋщымъ вои́стиннꙋ и҆ по сме́рти ꙗ҆́кѡ жи́вꙋ тѝ сꙋ́щꙋ, тебѣ̀ припа́даемъ и҆ тебѣ̀ мо́лимсѧ, є҆́же моли́тисѧ ѡ҆ на́съ всеси́лномꙋ бг҃ꙋ ѡ҆ по́льзѣ дꙋ́шъ на́шихъ, и҆ и҆спроси́ти вре́мѧ на покаѧ́нїе и҆ невозбра́ннѡ преитѝ ѿ землѝ на нб҃о, мыта́рствъ же го́рькихъ, бѣсѡ́въ, воздꙋ́шныхъ кнѧжей и҆ вѣ́чныѧ мꙋ́ки и҆зба́витисѧ и҆ нбⷭ҇номꙋ црⷭ҇твїю наслѣ́дникѡмъ бы́ти со всѣ́ми пра́ведными, ѿ вѣ́ка ѹ҆годи́вшими гдⷭ҇ꙋ на́шемꙋ і҆и҃сꙋ хрⷭ҇тꙋ̀, є҆мꙋ̀ же подоба́етъ всѧ́каѧ сла́ва, че́сть и҆ поклоне́нїе со безнача́льнымъ є҆гѡ̀ ѻ҆ц҃е́мъ и҆ съ прест҃ы́мъ и҆ животворѧ́щимъ є҆гѡ̀ дх҃омъ ны́нѣ и҆ при́снѡ и҆ во вѣ́ки вѣкѡ́въ. <red>А҆</red>ми́нь.

{% illustration "small-ornaments/ornament-from-12th-century-armenian-gospel-crider", "small" %}
