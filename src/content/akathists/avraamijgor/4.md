---
title: "І҆́косъ в҃"
navigation:
  key: akathists-avraamijgor-4
  title: "І҆́косъ в҃"
  parent: akathists-avraamijgor
  order: 4
type: "akathist"
---

## І҆́косъ в҃:

<red>Р</red>а́зꙋмъ неꙋдобоꙋразꙋмева́емый мїрско́мꙋ человѣ́кꙋ ѿ ю҆́ности твоеѧ̀ стѧжа́лъ є҆сѝ, прпⷣбне ѻ҆́ч҃е на́шъ а҆враа́мїе, ꙗ҆́кѡ нбⷭ҇наѧ мꙋ́дрствовати, а҆ не земна̑ѧ, ѿ ра́ннѧгѡ во́зраста наꙋчи́лсѧ є҆сѝ: те́мъ же и҆ взыска́лъ є҆сѝ стезѝ къ нбⷭ҇нымъ ѡ҆би́телємъ въ пꙋсты́ннѣмъ жи́телствѣ. сегѡ̀ ра́ди вопїе́мъ тѝ:

<red>Р</red>а́дꙋйсѧ, води́тельствꙋ мꙋ́дрости нбⷭ҇ныѧ всегѡ̀ себѐ преда́вый; ра́дꙋйсѧ, всѧ́кое плотско́е мꙋдрова́нїе ѿ себѐ ѿри́нꙋвый. Ра́дꙋйсѧ, въ соблюде́нїи зако́на еѵⷢ҇льскагѡ неꙋкло́ннѡ ходи́вый; ра́дꙋйсѧ, чꙋ̑вства дꙋшѝ и҆ тѣла̀ твоегѡ̀ бг҃ови покори́вый. Ра́дꙋйсѧ, на ка́мени правосла̑вныѧ вѣ́ры крѣ́пкѡ себѐ поста́вивый; ра́дꙋйсѧ, бл҃гоче́стїѧ ревни́телю премꙋ́дрый. Ра́дꙋйсѧ, стра́хъ бж҃їй въ се́рдцы свое́мъ тве́рдѡ насади́вый; ра́дꙋйсѧ, любо́вїю ко хрⷭ҇тꙋ̀ бг҃ꙋ при́снѡ пламеневый. Ра́дꙋйсѧ, въ братолю́бїи и҆ неѕло́бїи ѡ҆́бразе бл҃гоподража́тельный; ра́дꙋйсѧ, всѧ́кꙋю го́рдость жите́йскꙋю въ себѐ и҆скорени́вый. Ра́дꙋйсѧ, вмѣ́сто земны́хъ тлѣ́нныхъ бла̑гъ возлюби́вый вѣ̑чнаѧ нбⷭ҇наѧ; ра́дꙋйсѧ, ѿ мі́ра до́льнагѡ въ мі́ръ го́рнїй ѹ҆́мъ и҆ се́рдце своѐ впери́вый.

<red>Р</red>а́дꙋйсѧ, а҆враа́мїе бг҃оносне, ѻ҆́ч҃е на́шъ, и҆зрѧ́дный чꙋдотво́рче.
