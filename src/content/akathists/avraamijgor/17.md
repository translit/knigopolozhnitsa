---
title: "Конда́къ ѳ҃"
navigation:
  key: akathists-avraamijgor-17
  title: "Конда́къ ѳ҃"
  parent: akathists-avraamijgor
  order: 17
type: "akathist"
---

## Конда́къ ѳ҃:

<red>В</red>сѧ́кое разꙋмѣ́нїе є҆сте́ственное превосходѧ́щїѧ ско́рби и҆ печа́ли и҆спо́лнисѧ бг҃олю́бное се́рдце твоѐ, бг҃оносне ѻ҆́ч҃е на́шъ а҆враа́мїе, є҆гда̀ и҆з̾ ма́лагѡ хра́ма, ѹ҆стро́еннагѡ тобо́ю на дрꙋго́й сме́жнѣй простра́ннѣйшей пе́рвыѧ горѣ̀, въ пе́рвꙋю же по поставле́нїи свое́мъ но́щь скры́сѧ і҆кѡ́на влⷣчцы, и҆ на то́мже дре́вѣ, и҆дѣ́же пе́рвѣе ꙗ҆ви́сѧ, ѡ҆брѣ́тесѧ: ты̀ же проразꙋмѣ́въ, ꙗ҆́кѡ новоизбра́нное тобо́ю мѣ́сто не ѹ҆го́дно є҆́сть є҆́й, нбⷭ҇нѣй цр҃и́цѣ, ѹ҆скори́лъ є҆сѝ и҆спра́вити помышле́нїе своѐ и҆ ѹ҆стро́енный тобо́ю хра́мъ на плещꙋ̀ своє́ю прене́слъ є҆сѝ на мѣ́сто пе́рвагѡ є҆ѧ̀ ꙗ҆вле́нїѧ, и҆ тꙋ̀ поста́вивъ пречꙋ́дный ѻ҆́бразъ є҆ѧ̀ на при́сное пребыва́нїе, хвале́бнѡ вопїѧ́лъ є҆сѝ пред̾ не́ю бг҃ꙋ: <red>А҆</red>ллилꙋ́їа.
