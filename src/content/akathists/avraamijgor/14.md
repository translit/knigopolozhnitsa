---
title: "І҆́косъ з҃"
navigation:
  key: akathists-avraamijgor-14
  title: "І҆́косъ з҃"
  parent: akathists-avraamijgor
  order: 14
type: "akathist"
---

## І҆́косъ з҃:

<red>Н</red>о́выѧ ра́дости и҆спо́лнисѧ се́рдце твоѐ, прпⷣбне ѻ҆́ч҃е на́шъ а҆враа́мїе, є҆гда̀, бг҃омъ води́мь, до га́лических стра́нъ дости́глъ є҆сѝ и҆ при горѣ̀ вели́цѣ ѡ҆б̾ ѻ҆́нъ по́лъ є҆зе́ра га́лическагѡ пꙋ́сто мѣ́сто съ дꙋбра̑вы высо́кими ѡ҆брѣ́тъ, всели́сѧ є҆сѝ тꙋ̀, да ꙗ҆ви́тсѧ въ прише́ствїи твое́мъ ко гра́дꙋ га́личꙋ и҆мѣ́ющее бы́ти бж҃їе къ лю́демъ страны̀ тоѧ̀ бл҃говоле́нїе. тѣ́мже привѣ́тственнѡ вопїе́мъ тѝ:

<red>Р</red>а́дꙋйсѧ, градѡ́въ и҆ населе́нныхъ мѣ́стъ бѣ́гаѧй, ꙗ҆́кѡ да взы́щеши гра́да грѧдꙋ́щагѡ; ра́дꙋйсѧ, і҆ерⷭ҇ли́ма нбⷭ҇нагѡ, ѡ҆снова́нїе незы́блемое и҆мꙋ́щагѡ, при́снѡ вожделѣва́ѧй. Ра́дꙋйсѧ, бл҃года́тїю бж҃їею води́мый, ꙗ҆́кѡ є҆ди́нъ ѿ дре́внихъ патрїа́рховъ; ра́дꙋйсѧ, смотре́нїемъ бж҃їимъ, ꙗ҆́кѡ ѕвѣзда̀ свѣ́тлаѧ, ѿ предѣ́лѡвъ ра́донежскихъ въ страны̑ га̑личскїѧ преше́дый. Ра́дꙋйсѧ, зарѐ ѹ҆́мнагѡ свѣ́та, на просвѣще́нїе ѡ҆кре́стныхъ жи́телей га́лича свѣ́тлѡ возблиста́вшаѧ; ра́дꙋйсѧ, ꙗ҆́кѡ свѣти́лникъ, въ нощѝ невѣдѣ́нїѧ ко ѻ҆заре́нїю всѣ́хъ и҆́щꙋщихъ свѣ́та по бл҃гопотрє́бнымъ мѣстѡ́мъ поставлѧ́емый. Ра́дꙋйсѧ, крі́не бл҃гоꙋха́ѧй въ де́брехъ пꙋсты́нныхъ, средѝ наро́да мгло́ю невѣ́дѣнїѧ покрытагѡ дикагѡ; ра́дꙋйсѧ, цвѣ́те дх҃о́вный, бл҃года́тїю привлека́ѧй взоры дꙋшє́вныѧ къ тебѣ̀ приходѧ́щихъ. Ра́дꙋйсѧ, го́рлице пꙋстыннолюби́ваѧ, га̑личскїѧ дє́бри ѡ҆гласи́вшаѧ пѣ́нїемъ сла́вы бж҃їѧ; ра́дꙋйсѧ, пчело̀ трꙋдолюби́ваѧ, сѡ́ты добродѣ́телей въ насыще́нїе бли́жнихъ съ собо́ю носѧ́щаѧ. Ра́дꙋйсѧ, па́стырю, распꙋжа́ємыѧ ѻ҆́вцы стада̀ хрⷭ҇то́ва бл҃гоискꙋ́снѡ созыва́ти ѹ҆стро́ивыйсѧ; ра́дꙋйсѧ, дре́во бл҃госѣнноли́ственное, ѿ бꙋ̑ри мїрска́гѡ мѧте́жа мно́гихъ ѹкры́ти при́снѡ гото́вое.

<red>Р</red>а́дꙋйсѧ, а҆враа́мїе бг҃оносне, ѻ҆́ч҃е на́шъ, и҆зрѧ́дный чꙋдотво́рче.
