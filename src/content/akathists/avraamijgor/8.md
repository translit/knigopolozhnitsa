---
title: "І҆́косъ д҃"
navigation:
  key: akathists-avraamijgor-8
  title: "І҆́косъ д҃"
  parent: akathists-avraamijgor
  order: 8
type: "akathist"
---

## І҆́косъ д҃:

<red>С</red>лы́шавъ ѡ҆ многотрꙋ́дномъ во ѡ҆би́тели прпⷣбнагѡ се́ргїа жи́телствѣ и҆ ѹ҆зрѣ́въ то́е самоли́чнѣ, не ѹ҆страши́лсѧ є҆сѝ всѧ́кꙋю тѣснотꙋ̀ и҆ ско́рбь пꙋстынножи́телства понестѝ: тѣ́мъ же и҆ бл҃года́ть терпѣ́нїѧ въ послꙋша́нїи тебѣ̀ дарова́сѧ. сегѡ̀ ра́ди на по́двизѣ се́мъ срѣта́емъ тѧ̀ привѣ̑тствїи си́ми:

<red>Р</red>а́дꙋйсѧ, ꙗ҆́кѡ бл҃го́е и҆́го хрⷭ҇то́во и҆змла́да возлю́билъ є҆сѝ; ра́дꙋйсѧ, ꙗ҆́кѡ и҆ прїѧ́ти на сѧ̀ бре́мѧ хрⷭ҇то́во не ѡ҆бинꙋ́лсѧ є҆сѝ. Ра́дꙋйсѧ, ꙗ҆́кѡ въ по́двизѣ сп҃се́нїѧ рꙋкꙋ̑ свою̀ на ра́ло возложи́въ, вспѧ́ть ника́коже ѡ҆брати́лсѧ є҆сѝ; ра́дꙋйсѧ, пло́ть свою̀ госпо́дствꙋ дꙋ́ха покори́вый. Ра́дꙋйсѧ, проти́вꙋ ко́зней дїа́вольскихъ ѡ҆рꙋ́жїемъ бж҃їимъ мꙋ́жественнѣ ратоборствовавый; ра́дꙋйсѧ, надъ лꙋка́вствїи врага̀, посо́бїемъ бл҃года́ти побѣ̑ды прїе́мый. Ра́дꙋйсѧ, и҆скꙋ́съ долготерпѣ́нїѧ бл҃госпѣ́шнѡ проше́дый; ра́дꙋйсѧ, є҆ди́наго гдⷭ҇а во всегда́шнюю по́мощь тѝ вседꙋ́шнѡ поискавый. Ра́дꙋйсѧ, да́нный ѿ бг҃а тѝ тала́нтъ сꙋгꙋ́бѡ возрасти́вый; ра́дꙋйсѧ, бл҃года́тїю бж҃їею прїѡсѣне́нный. Ра́дꙋйсѧ, вѣ́рный ра́бе, вѣ́дый во́лю гдⷭ҇а своегѡ̀ и҆ тꙋ́ю ст҃ѡ и҆спо́лнивый; ра́дꙋйсѧ, бл҃же́нный ра́бе, во всѧ̑ стра̑жи но́щи жите́йскїѧ, прише́ствїѧ гдⷭ҇нѧ въ бдѣ́нїи ѡ҆жида́вый.

<red>Р</red>а́дꙋйсѧ, а҆враа́мїе бг҃оносне, ѻ҆́ч҃е на́шъ, и҆зрѧ́дный чꙋдотво́рче.
