---
title: "І҆́косъ а҃і"
navigation:
  key: akathists-avraamijgor-22
  title: "І҆́косъ а҃і"
  parent: akathists-avraamijgor
  order: 22
type: "akathist"
---

## І҆́косъ а҃і:

<red>Л</red>ꙋчеза́рнымъ свѣти́лникомъ, на свѣ́щницѣ поста́вленнымъ, ꙗ҆ви́лсѧ є҆сѝ странѣ̀ чꙋ́хломстѣй, прпⷣбне а҆враа́мїе, ѻ҆́ч҃е на́шъ, є҆гда̀ прови́дѣлъ прозорли́выма ѻ҆чи́ма ѡ҆ вели́цѣй ѡ҆би́тели, и҆мѣ́вшей возгради́тисѧ нѣ́когда на горѣ̀, при не́йже всели́лсѧ є҆сѝ жи́ти, и҆ многотрꙋ́дномꙋ тѣ́лꙋ своемꙋ̀ во ѻ҆́нѣй положе́нꙋ бы́ти, пристꙋпи́лъ є҆сѝ ко ѹ҆строе́нїю на горѣ̀ то́й хра́ма въ че́сть покро́ва бцⷣы, и҆ при ѻ҆́номъ ко ѻ҆бщежи́тїю монасты́рскомꙋ всѐ нꙋ́жное ѹ҆стро́ивъ, и҆ бра́тїи тꙋ̀ пребыва́ти, са́мъ въ ма́лѣй цр҃кви, под̾ горо́ю ѹ҆стро́еннѣй, до бл҃же́ннагѡ преставле́нїѧ своегѡ̀ подвиза́лсѧ є҆сѝ, и҆ па́ствꙋ свою̀ сло́вомъ и҆ житїе́мъ до́брѣ поꙋчи́въ, ѿше́лъ є҆сѝ напослѣ́докъ ко гдⷭ҇ꙋ, прїѧ́ти мздꙋ̀ проти́вꙋ трꙋдѡ́въ твои́хъ; мы́ же ѡ҆ таковы́хъ и҆справле́нїихъ твои́хъ слы́шати сподо́бльшесѧ, не престае́мъ взыва́ти къ тебѣ̀ си́це:

<red>Р</red>а́дꙋйсѧ, розго̀, мно́гъ плѡ́дъ ѡ҆ хрⷭ҇тѐ сотво́ршаѧ; ра́дꙋйсѧ, сѣ́мѧ до́брое, на землѝ бла́зѣ посе́ѧнное и҆ стори́чный пло́дъ прине́сшее. Ра́дꙋйсѧ, трꙋдолю́бче, тече́нїе жи́зни своеѧ̀ въ вели́кихъ по́двизѣхъ соверши́вый; ра́дꙋйсѧ, ѿра́до къ тебѣ̀ прибѣга́ющымъ. Ра́дꙋйсѧ, ѡ҆мраче́нныхъ просвѣти́телю; ра́дꙋйсѧ, мнѡ́ги хра́мы бцⷣе любо́вїю воздви́гнꙋвый. Ра́дꙋйсѧ, ѡ҆би́тєли мнѡ́ги длѧ и҆́щꙋщихъ сп҃се́нїѧ до́брѣ ѹ҆стро́ивый; ра́дꙋйсѧ, длѧ водворившихсѧ въ ни́хъ до́брый ѹ҆чи́телю и҆ бг҃омꙋдрый наста́вниче. Ра́дꙋйсѧ, ѿ земны́хъ ѡ҆би́телей въ нбⷭ҇ныѧ водвори́выйсѧ; ра́дꙋйсѧ, со ст҃ы́ми во ѻ҆́нѣхъ почива́еши. Ра́дꙋйсѧ, ꙗ҆́кѡ съ ли́ки а҆́гг҃елѡвъ на нб҃сѣ́хъ тожествꙋ́еши; ра́дꙋйсѧ, ꙗ҆́кѡ вѣне́цъ црⷭ҇твїѧ ѿ хрⷭ҇та̀ цр҃ѧ̀ прїѧ́лъ є҆сѝ.

<red>Р</red>а́дꙋйсѧ, а҆враа́мїе бг҃оносне, ѻ҆́ч҃е на́шъ, и҆зрѧ́дный чꙋдотво́рче.
