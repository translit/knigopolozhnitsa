---
title: "І҆́косъ ѳ҃"
navigation:
  key: akathists-avraamijgor-18
  title: "І҆́косъ ѳ҃"
  parent: akathists-avraamijgor
  order: 18
type: "akathist"
---

## І҆́косъ ѳ҃:

<red>В</red>ѣті́йствꙋѧй ѧ҆зы́къ не мо́жетъ и҆зглаго́лати твоегѡ̀ терпѣ́нїѧ, ѻ҆́ч҃е прпⷣбне, ка́кѡ въ пꙋ́стѣ мѣ́сте пребыва́ѧ є҆ди́нъ, є҆ди́нымъ сꙋхи́мъ хлѣ́бомъ и҆ то̀ скꙋ́днѡ пита́лсѧ є҆сѝ, ка́кѡ боролсѧ є҆сѝ со мно́гими и҆скꙋше́нїи де́монѡвъ, и҆же ѻ҆вогда̀ въ ви́дѣ ѕвѣре́й ди́вїихъ, ѻ҆вогда̀ же въ ви́дѣ ѕмі̑й ꙗ҆дови́тыхъ ꙗ҆влѧ́хꙋсѧ и҆ ѹстраша́хꙋ тѧ̀, нꙋдѧ̀ ѿи́ти ѿ мѣ́ста тогѡ: ты́ же вѣ́рою и҆ крⷭ҇тнагѡ зна́менїѧ си́лою всѧ̑ кѡ́зни вра́жєскїѧ сла́внѡ побѣди́лъ є҆сѝ, ѕмі́євъ ꙗ҆дови́тыхъ ѿ всѣ́хъ и҆мѣ́ющихъ по́томъ ѹ҆стро́итисѧ ѡби́телей твои́хъ заклѧ́тїемъ свои́мъ навсегда̀ дале́че ѿгна́лъ є҆сѝ. сегѡ̀ ра́ди мы̀, ꙗ҆́кѡ вели̑ка ѹ҆го́дника тѧ̀ почита́юще, воспѣва́емъ си́це:

<red>Р</red>а́дꙋйсѧ, ꙗ҆́кѡ чистото́ю дꙋше́вною на нечи́стыѧ си̑лы крѣ́пкѡ побо́рствовалъ є҆сѝ; ра́дꙋйсѧ, ꙗ҆́кѡ бл҃года́тїю хрⷭ҇то́вою лю́таго мїродержи́телѧ держа́внѡ низложи́лъ є҆сѝ. Ра́дꙋйсѧ, ꙗ҆́кѡ мл҃твами твои́ми тмы̀ предста́телѧ а҆́ки мече́мъ порази́лъ є҆сѝ; ра́дꙋйсѧ, ꙗ҆́кѡ стрꙋѧ́ми сле́зными того̀ потопи́лъ є҆сѝ. Ра́дꙋйсѧ, щито́мъ вѣ́ры ѿ разжже́нныхъ стрѣ́лъ лꙋка́вагѡ ѡ҆гради́выйсѧ; ра́дꙋйсѧ, си́лою крⷭ҇тнагѡ зна́менїѧ полкѝ бѣсѡ́въ дале́че ѿ себѣ̀ ѿгна́вый. Ра́дꙋйсѧ, ѹ҆мерщвле́нїемъ страсте́й свои́хъ ве́сь ѹ҆ме́рый мі́рови; ра́дꙋйсѧ, дꙋ́хомъ свои́мъ вы́нꙋ живы́й бг҃ови. Ра́дꙋйсѧ, дꙋшевнима ѻ҆чи́ма свои́ма на прⷭ҇то́лѣ сла́вы гдⷭ҇а вы́нꙋ созерца́вый; ра́дꙋйсѧ, любо́вїю свое́ю къ бг҃ꙋ ѻ҆ц҃ꙋ̀ вожделѣ́вый. Ра́дꙋйсѧ, послꙋша́нїемъ свои́мъ бг҃ꙋ сн҃ꙋ послѣ́довавый; ра́дꙋйсѧ, чистото́ю свое́ю бг҃ꙋ дх҃ꙋ ст҃о́мꙋ во ѡ҆би́тель себѐ ѹ҆гото́вавый.

<red>Р</red>а́дꙋйсѧ, а҆враа́мїе бг҃оносне, ѻ҆́ч҃е на́шъ, и҆зрѧ́дный чꙋдотво́рче.
