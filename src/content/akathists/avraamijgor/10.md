---
title: "І҆́косъ є҃"
navigation:
  key: akathists-avraamijgor-10
  title: "І҆́косъ є҃"
  parent: akathists-avraamijgor
  order: 10
type: "akathist"
---

## І҆́косъ є҃:

<red>В</red>и́дѧ во ѡ҆би́тели се́ргїа прпⷣбнагѡ нѣ́кїихъ безмо́лвствꙋющихъ, поревнова́лъ є҆сѝ, прпⷣбне ѻ҆́ч҃е на́шъ а҆враа́мїе, на бо́льшїй по́двигъ прострѣ́тисѧ, ди́вномꙋ молча́нїю себѐ посвѧти́въ: не ѿлꙋча́ѧ бо себѐ ни ѿ є҆ди́нагѡ же послꙋ́шанїѧ ѡ҆би́тельнагѡ съ бра́тїею, по́двигъ молча́нїѧ не́слъ є҆сѝ, содѣ́йствꙋющꙋ тѝ въ то́мъ ст҃ы́ми свои́ми мл҃твами прпⷣбномꙋ се́ргїю. таково́мꙋ ѹ҆́бѡ тве́рдомꙋ и҆скꙋ́сꙋ твоемꙋ̀ въ терпѣ́нїи ѹ҆дивлѧ́ющесѧ, вопїе́мъ тѝ си́це:

<red>Р</red>а́дꙋйсѧ, вѣ́рный блюсти́телю вертогра́да дꙋшѝ твоеѧ̀; ра́дꙋйсѧ, загради́вый любомꙋ́дреннѡ вхо́ды и҆ и҆схо́ды мы́слєнныѧ ѿ прило́гѡвъ вра́жїихъ. Ра́дꙋйсѧ, ѹ҆мо́мъ свои́мъ въ і҆ерⷭ҇ли́мѣ нбⷭ҇нѣмъ жи́тельствовавый; ра́дꙋйсѧ, безмо́лвїемъ свои́мъ па́че сло́ва дрꙋги́хъ поꙋча́ѧй. Ра́дꙋйсѧ, загради́вый ѹ҆ста̀ своѧ̑ не глаго́лати тщеты̀ и҆ всѧ́кїѧ непра́вды; ра́дꙋйсѧ, и҆зощри́вый слꙋ́хъ сво́й на слꙋ́шанїе пѣснопѣ́нїй цр҃ко́вныхъ и҆ поꙋче́нїй бжⷭ҇твенныхъ. Ра́дꙋйсѧ, загради́вый слꙋ́хъ сво́й ѿ слы́шанїѧ слове́съ неподо́бныхъ и҆ праздносло́вїѧ дꙋшевре́днагѡ; ра́дꙋйсѧ, ѹ҆тверди́вый мы́шцы своѧ̑ на трꙋды̀ послꙋша́нїѧ и҆́ноческагѡ. Ра́дꙋйсѧ, свѧза́вый рꙋ́цѣ своѝ длѧ всѧ́кагѡ дѣла̀ бг҃ꙋ неꙋго́днагѡ; ра́дꙋйсѧ, но́зѣ своѝ скѡ́ры содѣ́лавый къ тече́нїю на славосло́вїе бж҃їе и҆ мл҃твꙋ. Ра́дꙋйсѧ, стопы̑ своѧ̑ ѹклони́вый ѿ ше́ствїѧ на совѣ́тъ неподо́бный; ра́дꙋйсѧ, ѹ҆мертви́вый чре́во своѐ на пресыще́нїе и҆ всѧ́кое невоздержа́нїе.

<red>Р</red>а́дꙋйсѧ, а҆враа́мїе бг҃оносне, ѻ҆́ч҃е на́шъ, и҆зрѧ́дный чꙋдотво́рче.
