---
title: "І҆́косъ и҃"
navigation:
  key: akathists-avraamijgor-16
  title: "І҆́косъ и҃"
  parent: akathists-avraamijgor
  order: 16
type: "akathist"
---

## І҆́косъ и҃:

<red>В</red>е́сь въ видѣ́нїе преврати́лсѧ є҆сѝ, прпⷣбне ѻ҆́ч҃е на́шъ а҆враа́мїе, є҆гда̀ въ полꙋ́нощи заре́ю чꙋ́днагѡ свѣ́та ѡ҆блиста́емаѧ і҆кѡ́на влⷣчцы съ дре́ва подви́жесѧ и҆ на прпⷣбныѧ рꙋ́цѣ твоѝ, мл҃твеннѡ къ пречꙋ́дномꙋ ѡ҆́бразꙋ є҆ѧ̀ воздѣ̑тыѧ, ники́мъ же носи́ма сни́де. Мы́ же зрѧ́ще тѧ̀ такова́гѡ ве́лїѧ дарова́нїѧ сподо́блшасѧ, ѹ҆блажа́емъ тѧ̀ си́це:

<red>Р</red>а́дꙋйсѧ, мꙋ́жꙋ жела́нїй гдⷭ҇нихъ и҆зрѧ́днѣйшїй; ра́дꙋйсѧ, ѿкрове́нїй гдⷭ҇нихъ прїе́мниче. Ра́дꙋйсѧ, свы́ше воззва́нный на го́рꙋ ꙗ҆вле́нїѧ прест҃ы́ѧ бг҃ома́тернїѧ і҆кѡ́ны; ра́дꙋйсѧ, ты́ѧжде са́мыѧ влⷣчцы покро́въ и҆ застꙋпле́нїе въ се́мъ ꙗ҆вле́нїи прозрѣ́вый и҆ въ пꙋте́хъ свои́хъ положи́вый. Ра́дꙋйсѧ, ѿ сегѡ̀ восхожде́нїѧ на го́рꙋ поꙋчавыйсѧ трꙋдолю́бномꙋ восхожде́нїю къ вы́шнемꙋ сїѡ́нꙋ; ра́дꙋйсѧ, ꙗ҆́кѡ ѿсю́дꙋ восхожде́нїѧ въ се́рдце свое́мъ полага́ѧ, преходи́лъ є҆сѝ ѿ си́лы въ си́лꙋ, до́ндеже дости́глъ є҆сѝ высоты̀ добродѣ́телей и҆ созерца́нїѧ дх҃о́внагѡ. Ра́дꙋйсѧ, слы́шателю гл҃го́лѡвъ нбⷭ҇ныхъ; ра́дꙋйсѧ, не то́чїю зри́телю, но и҆ прича́стниче, є҆щѐ сы́й на землѝ, свѣ́та нбⷭ҇нагѡ, ѿ і҆кѡ́ны прⷭ҇нодв҃ы возсїѧ́вшагѡ. Ра́дꙋйсѧ, гра́дъ бж҃їй, на верхꙋ̀ горы̀ ѹ҆стро́енный; ра́дꙋйсѧ, во ѹ҆миле́нїи серде́чнѣмъ пред̾ чꙋ́днѡ ꙗ҆́вльшеюсѧ тебѣ̀ і҆кѡ́ною похва̑лнаѧ сла́дкѡ воспѣ́вый. Ра́дꙋйсѧ, тꙋ́ю на пе́рси твоѧ̀ сла́внѡ низше́дшꙋю со стра́хомъ и҆ тре́петомъ ѡ҆блобыза́вый; ра́дꙋйсѧ, тꙋ́ю и҆ самꙋ́ю землю̀, дре́вомъ ꙗ҆вле́нїѧ є҆ѧ̀ ѡсѣне́ннꙋю, ѡ҆би́льнѡ слеза́ми свои́ми ѡ҆мочи́вый.

<red>Р</red>а́дꙋйсѧ, а҆враа́мїе бг҃оносне, ѻ҆́ч҃е на́шъ, и҆зрѧ́дный чꙋдотво́рче.
