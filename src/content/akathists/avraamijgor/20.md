---
title: "І҆́косъ і҃"
navigation:
  key: akathists-avraamijgor-20
  title: "І҆́косъ і҃"
  parent: akathists-avraamijgor
  order: 20
type: "akathist"
---

## І҆́косъ і҃:

<red>С</red>тѣно́ю тве́рдою и҆ ѡ҆пло́томъ нерꙋши́мымъ, ѡ҆гражда́ющимъ ѿ всѣ́хъ прило́гѡвъ вра́жїихъ, и҆мѣ́ѧ себѣ̀ чꙋдотво́рнꙋю і҆кѡ́нꙋ влⷣчцы, ѡ҆би́тель твоѧ̀ прпⷣбне ѻ҆́ч҃е, вско́рѣ процвѣтѐ, и҆ по́двиги и҆́ночествꙋющихъ въ не́й ѕѣлѡ̀ ѹ҆краси́сѧ. Ты̀ же, порꙋчи́въ ѡ҆би́тель сїю̀ предста́телствꙋ мт҃ре гдⷭ҇ни, и҆ въ зна́менїе тогѡ̀ ѡ҆́бразъ є҆ѧ̀ тꙋ̀ ѡ҆ста́вивъ, въ дрꙋгꙋ́ю пꙋсты́ню ѡ҆́тай ѿше́лъ є҆сѝ, и҆ въ не́й при ма́ломъ є҆́зерѣ ра́ди безмо́лвнагѡ жи́телства всели́тисѧ и҆зво́лилъ є҆сѝ, но ꙗ҆́кѡже речѐ гдⷭ҇ь: и҆дѣ́же бꙋ́детъ трꙋ́пъ, та́мѡ соберꙋ́тсѧ ѻ҆рлѝ, та́кѡ и҆ твоѐ бг҃оꙋгодное жи́телство не ѹ҆таи́сѧ ѿ и҆́щꙋщихъ сп҃се́нїѧ, и҆же ꙗ҆́кѡ пти̑цы легкокры́лїи ѿвсю́дꙋ къ тебѣ̀ сте́кшесѧ, ѹ҆моли́ша тѧ̀ тꙋ̀ хра́мъ бцⷣѣ воздви́гнꙋти, да прославлѧ́ютъ въ не́й гдⷭ҇а. тѣ́мже, ѹ҆го́дниче бж҃їй, ѹ҆блажа́емъ тѧ̀, взыва́юще си́це:

<red>Р</red>а́дꙋйсѧ, всѧ́комꙋ до́бромꙋ жела́нїю, ꙗ҆́кѡже и҆ жела́нїю бг҃олюбиваго кнѧ́зѧ га́личскагѡ дими́трїа, споспѣ́шествꙋѧй; ра́дꙋйсѧ, ѡ҆скꙋдѣва́ющихъ въ вѣ́рѣ бл҃года́тїю бж҃їю чре́зъ мл҃твы своѧ̀ восполнѧ́ѧй. Ра́дꙋйсѧ, предста́телствомъ къ бцⷣѣ немѡщны́ѧ врачꙋ́ѧй; ра́дꙋйсѧ, тѣле́съ на́шихъ здра́вїѧ ѡ҆храни́телю. Ра́дꙋйсѧ, дꙋ́шъ на́шихъ на стезѧ́хъ сп҃се́нїѧ рꙋководи́телю; ра́дꙋйсѧ, бꙋ́їихъ мꙋ́дрый наказа́телю. Ра́дꙋйсѧ, восхища́емых пре́лестїю вра́жїею ѿ двора̀ хрⷭ҇то́ва тща́ливѣйшїй взыска́телю; ра́дꙋйсѧ, до́брый лове́цъ люде́й распꙋжа́емыхъ и҆ско́ннымъ враго́мъ въ мре́жꙋ сп҃се́нїѧ ѹ҆ловлѧ́ѧй. Ра́дꙋйсѧ, вмѣ́сто сѣте́й въ пꙋсты́нныхъ мѣ́стѣхъ воздвиза́ѧй крѣ́пѡсти во сп҃се́нїе дꙋ́шъ погиба́ющихъ; ра́дꙋйсѧ, въ мѣ́стѣхъ твоегѡ̀ пребыва́нїѧ ѡ҆би́тєли и҆ мнѡ́ги цр҃кви созда́вый, ꙗ҆́коже све́точи на пꙋтѝ ко сп҃се́нїю. Ра́дꙋйсѧ, страннопресе́лниче, приносѧ́й бл҃говоле́нїе бж҃їе къ лю́демъ ненаꙋче́нымъ; ра́дꙋйсѧ, въ безмо́лвїи твое́мъ ѹ҆мѣ́вый приходѧ́щыѧ къ тебѣ̀ лю́ди наставлѧ́ти видѣ́нїемъ трꙋдѡ́въ и҆ чи́номъ твоегѡ̀ бг҃ослꙋже́нїѧ.

<red>Р</red>а́дꙋйсѧ, а҆враа́мїе бг҃оносне, ѻ҆́ч҃е на́шъ, и҆зрѧ́дный чꙋдотво́рче.
