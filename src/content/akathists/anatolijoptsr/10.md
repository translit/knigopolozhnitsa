---
title: "І҆́косъ є҃"
navigation:
  key: akathists-anatolijoptsr-10
  title: "І҆́косъ є҃"
  parent: akathists-anatolijoptsr
  order: 10
type: "akathist"
---

## І҆́косъ є҃:

<red>В</red>вои́нилсѧ є҆сѝ въ по́лкъ ста́рцєвъ ѻ҆́птинскихъ, ѻ҆́тче а҆нато́лїе, бронѧ́ми блгⷣти ѡ҆бло́женъ и҆ да́рами многоразли́чными ѡ҆крꙋже́нъ дх҃а ст҃а́гѡ. Сегѡ̀ ра́ди сп҃са́еши ѿ бѣ́дъ къ тебѣ̀ прибѣга̑ющїѧ и҆ въ бл҃года́рности зовꙋ̑щїѧ:

<red>Р</red>а́дꙋйсѧ, равностоѧ́телю ѻ҆тцє́въ ѻ҆́птинскихъ. Ра́дꙋйсѧ, є҆диномы́сленниче ст҃ы́хъ ѻ҆тцє́въ. Ра́дꙋйсѧ, цр҃ко́внагѡ преда́нїѧ непоколеби́мое ѹ҆твержде́нїе. Ра́дꙋйсѧ, цѣвни́це бл҃гозвꙋ́чнаѧ мꙋ́дрыхъ и҆зрече́нїй. Ра́дꙋйсѧ, да́рѡвъ многоразли́чныѧ блгⷣти сокро́вище. Ра́дꙋйсѧ, ско́рый пода́телю многоѻбра́зныѧ по́мощи. Ра́дꙋйсѧ, ꙗ҆́кѡ ѹ҆наслѣ́довалъ є҆сѝ а҆мвро́сїевꙋ любо́вь бг҃оподража́тельнꙋю. Ра́дꙋйсѧ, ꙗ҆́кѡ мака́рїево воспрїѧ́лъ є҆сѝ бг҃омꙋ́дрїе.

<red>Р</red>а́дꙋйсѧ, а҆нато́лїе, зерца́ло мл҃твы ѹ҆́мныѧ.
