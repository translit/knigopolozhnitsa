---
title: "І҆́косъ в҃і"
navigation:
  key: akathists-anatolijoptsr-24
  title: "І҆́косъ в҃і"
  parent: akathists-anatolijoptsr
  order: 24
type: "akathist"
---

## І҆́косъ в҃і:

<red>Є҆</red>стество̀ понꙋ́дилъ є҆сѝ трꙋда́ми по́стническими и҆ вышеесте́ственнꙋю свѣ́тлость и҆ а҆гг҃лоподо́бнꙋю добродѣ́тель стѧжа́лъ є҆сѝ, ѻ҆́тче а҆нато́лїе, ко гдⷭ҇ꙋ преста́вилсѧ є҆сѝ, по́честей вѣне́цъ ѿ негѡ̀ прїе́мъ. Сегѡ̀ ра́ди мы̀, ча̑да твоѧ̑, слове́сный вѣне́цъ похва́лъ тебѣ̀ прино́симъ:

<red>Р</red>а́дꙋйсѧ, моли́твеннаѧ похвало̀ ѻ҆́птинскагѡ ста́рчества. Ра́дꙋйсѧ, созерца́тельнаѧ высото̀ трꙋднодостижи́маѧ а҆́гг҃лѡмъ. Ра́дꙋйсѧ, ꙗ҆́кѡ чⷭ҇тотꙋ̀ ѹ҆ма̀ стѧжа́лъ є҆сѝ присносїѧ́тельнꙋю. Ра́дꙋйсѧ, ꙗ҆́кѡ трⷪ҇чнымъ свѣ́томъ ѡ҆зари́лсѧ є҆сѝ бг҃озри́тельнѡ. Ра́дꙋйсѧ, ѻ҆гнезра́чнымъ серафі́мамъ подо́бниче. Ра́дꙋйсѧ, шестокры́лымъ херꙋві́мамъ слико́вниче. Ра́дꙋйсѧ, ѹ҆́мныѧ мл҃твы тихогла́сное произведе́нїе. Ра́дꙋйсѧ, є҆ѧ́же таи́нственномꙋ сердцевраще́нїю на́съ наꙋче́нїе.

<red>Р</red>а́дꙋйсѧ, а҆нато́лїе, зерца́ло мл҃твы ѹ҆́мныѧ.
