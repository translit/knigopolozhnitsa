---
title: "Мл҃тва"
navigation:
  key: akathists-anatolijoptsr-26
  title: "Мл҃тва"
  parent: akathists-anatolijoptsr
  order: 26
type: "akathist"
---

## Мл҃тва:

<versal>Ѽ</versal> прпⷣбне, бг҃омꙋ́дре и҆ бг҃опросвѣще́нне ѻ҆́тче на́шъ а҆нато́лїе, ста́рчества ѻ҆́птинскагѡ свѣтоно́сное ѹ҆краше́нїе! Ты̀ первѣ́е понꙋ́дилъ є҆сѝ ѹ҆́мъ тво́й тѣ́сными враты̀ внꙋ́трь се́рдца входи́ти и҆ долготерпѣли́вымъ по́двигомъ та́мо ѡ҆ и҆́мени і҆и҃съ хрⷭ҇то́вѣ црⷭ҇твїе бж҃їе и҆ска́ти. Сегѡ̀ ра́ди не по мно́зѣ́мъ вре́мени дости́глъ є҆сѝ пред̾ враты̀ вожделѣ́ннагѡ безстра́стїѧ и҆ є҆щѐ на землѝ тебѣ̀ сꙋ́щꙋ нбⷭ҇ный гражда́нинъ бꙋ́дꙋщагѡ бл҃же́ннагѡ црⷭ҇твїѧ сподо́билсѧ є҆сѝ бы́ти. Тѣ́мже ѹ҆́бѡ, ѻ҆́тче приснопа́мѧтне, къ тебѣ̀ прибѣга́емъ, ꙗ҆́кѡ къ наста́вникꙋ и҆скꙋ́сномꙋ и҆ про́симъ и҆ мо́лимъ: наꙋчѝ ны̀, ча̑да твоѧ̑, семꙋ̀ сп҃си́тельномꙋ дѣ́ланїю є҆́же внꙋ́трь се́рдца своегѡ̀ неѿстꙋ́пнѡ пребыва́ти и҆ нелѣ́ностнѡ гдⷭ҇а і҆и҃са хрⷭ҇та̀ всѣ́мъ помышле́нїемъ свои́мъ, все́ю крѣ́постїю свое́ю люби́ти и҆ та́мо призыва́ти. Сохранѝ ны̀ невреди́мы ѿ всѣ́хъ навѣ̑тъ вра́жїихъ, ѿ всѣ́хъ пре́лестныхъ сѣ́тей дїа́вольскихъ. Пода́ждь на́мъ ра́зꙋмъ со смиренномꙋ́дрїемъ се́й по́двигъ проходи́ти, да не прельсти́тъ на́съ сꙋпоста́тъ, но да сокрꙋши́тсѧ є҆гѡ̀ ѕло́ба ѡ҆ тве́рдѣмъ ка́мени и҆́мене хрⷭ҇това, на́мъ же да ꙗ҆́витсѧ се́й ка́мень незы́блемѡ ѡ҆снова́нїе зда́нїѧ всѣ́хъ добродѣ́телей. Є҆́й, ѻ҆́тче, пода́ждь на́мъ, ꙗ҆́кѡ ѹ҆чи́тель ѹ҆ченикѡ́мъ, мл҃твꙋ молѧ́щимсѧ ю҆́же вдохнꙋ̀ въ тѧ̀ дх҃ъ ст҃ы́й, да предста́тельствомъ твои́мъ и҆ мы̀ ѹ҆лꙋчи́мъ прⷭ҇нодви́жнꙋю моли́твꙋ ко гдⷭ҇ꙋ і҆и҃сꙋ хрⷭ҇тꙋ̀. Є҆мꙋ́же че́сть и҆ поклоне́нїе и҆ моли́твенное славосло́вїе возсыла́емъ со безнача́льнымъ є҆гѡ̀ ѻ҆ц҃е́мъ и҆ прест҃ы́мъ и҆ бл҃ги́мъ и҆ животворѧ́щимъ є҆гѡ̀ дх҃омъ, ны́нѣ и҆ при́снѡ и҆ во вѣ́ки вѣкѡ́въ. <red>А҆</red>ми́нь.

{% illustration "small-ornaments/medallion-lukovich", "small" %}
