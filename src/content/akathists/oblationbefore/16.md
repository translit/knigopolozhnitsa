---
title: "І҆́косъ и҃"
navigation:
  key: akathists-oblationbefore-16
  title: "І҆́косъ и҃"
  parent: akathists-oblationbefore
  order: 16
type: "akathist"
---

## І҆́косъ и҃:

<red>С</red>їѐ твори́ти въ моѐ воспомина́нїе, ре́клъ є҆сѝ ѹ҆ченикѡ́мъ на ве́чери, препода́въ и҆́мъ под̾ ви́домъ хлѣ́ба тѣ́ло, а҆ под̾ ви́домъ вїна̀ кро́вь свою̀. Тѣ́мже ѹ҆́бѡ є҆ли́жды ѿ хлѣ́ба ꙗ҆ди́мъ и҆ ча́ши пїе́мъ, сме́рть твою̀ возвѣща́емъ, по сло́вꙋ ст҃а́гѡ па́ѵла. Воспомина́ѧ ѹ҆́бѡ ны́нѣ страда́нїѧ твоѧ̀, со ѹ҆миле́нїемъ зовꙋ̀ тѝ:

<red>І҆</red>и҃се, въ рꙋ́цѣ врагѡ́въ твои́хъ длѧ̑ сп҃се́нїѧ мі́ра себѐ произво́льнѣ преда́вый. І҆и҃се, легїо́нѡмъ а҆́гг҃лѡвъ въ защи́тꙋ твою̀ ꙗ҆ви́тисѧ не попꙋсти́вый. І҆и҃се, невѣ́рнагѡ ѹ҆ченика̀ воззрѣ́нїемъ на негѡ̀ и҆ гла́сомъ а҆ле́ктора къ пока́ѧнїю ѡ҆брати́вый. І҆и҃се, каїа́фе и҆ пила́тꙋ, неразꙋ́мнѡ вопроси́вшимъ тѧ̀, ѿвѣ́та не да́вый. І҆и҃се, со крⷭ҇та̀ распе́ншимъ тѧ̀ ѹ҆ ѻ҆ц҃а̀ ѿпꙋще́нїе грѣхѡ́въ проси́вый. І҆и҃се, мт҃ри твое́й возлю́бленнагѡ ѹ҆ченика̀ премлⷭ҇рднѣ ѹ҆сынови́вый.

<rubric>І҆и҃се, бж҃е се́рдца моегѡ̀, прїидѝ и҆ соедини́ мѧ̀ съ тобо́ю на вѣ́ки.</rubric>
