---
title: "І҆́косъ д҃"
navigation:
  key: akathists-oblationbefore-8
  title: "І҆́косъ д҃"
  parent: akathists-oblationbefore
  order: 8
type: "akathist"
---

## І҆́косъ д҃:

<red>А҆́</red>ще не снѣ́сте пло́ти сн҃а чл҃вѣ́ческагѡ и҆ не пїе́те кро́ве є҆гѡ̀, живота̀ не и҆́мате въ себѣ̀, провѣща́лъ є҆сѝ ко́снымъ во є҆́же вѣ́ровати і҆ꙋде́ѡмъ, є҆́же сло́во же́стоко къ слы́шанїю показа́сѧ и҆ нѣ́кїимъ ѿ ѹ҆чени́къ твои́хъ, невѣ́дꙋщимъ є҆щѐ та́инъ црⷭ҇твїѧ бж҃їѧ. Мы́ же, ѡ҆заре́ннїи свѣ́томъ є҆ѵⷢ҇лїѧ и҆ ѿкрове́ннымъ лицѣ́мъ бж҃е́ственнꙋю сла́вꙋ твою̀ зрѧ́ще, съ вѣ́рою и҆ любо́вїю зове́мъ тѝ:

<red>І҆</red>и҃се, всѧ̑ могі́й вели́чествомъ си́лы и҆ держа́вы твоеѧ̀. І҆и҃се, творѧ́й и҆ соверша́ѧй па́че, не́же мо́жемъ разꙋмѣ́ти и҆ помы́слити. І҆и҃се, ма́ннꙋ съ нб҃а нѣ́когда, въ зна́менїе настоѧ́щагѡ та́инства, ѡ҆дожди́вый. І҆и҃се, къ проѡбразова́нїю того́жде, во́дꙋ и҆з̾ ка́менє и҆сточи́вый. І҆и҃се, ѻ҆́блакъ кра́стелей въ напита́нїе а҆́лчꙋщимъ въ пꙋсты́нѣ і҆ꙋде́ѡмъ посла́вый. І҆и҃се, пред̾ ѻ҆́чїю сами́хъ сꙋмнѧ́щихсѧ і҆ꙋде́євъ, пѧ́тїю хлѣ́бы пѧ́ть ты́сѧщъ наро́да насы́тивый.

<rubric>І҆и҃се, бж҃е се́рдца моегѡ̀, прїидѝ и҆ соедини́ мѧ̀ съ тобо́ю на вѣ́ки.</rubric>
