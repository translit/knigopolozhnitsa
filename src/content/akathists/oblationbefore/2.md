---
title: "І҆́косъ а҃"
navigation:
  key: akathists-oblationbefore-2
  title: "І҆́косъ а҃"
  parent: akathists-oblationbefore
  order: 2
type: "akathist"
---

## І҆́косъ а҃:

<red>А҆́</red>гг҃ла твоегѡ̀ къ прови́дцꙋ і҆са́їи со ѹ҆́глемъ горѧ́щимъ ѿ ѻ҆лтарѧ̀ нбⷭ҇нагѡ посла́лъ є҆сѝ, во є҆́же ѡ҆чи́стити тѣ́мъ ѹ҆стнѣ̀ є҆гѡ, є҆гда̀ ви́дѣвъ тѧ̀, сѣдѧ́ща на престо́лѣ, ѡ҆ нечистотѣ̀ свое́й сокрꙋша́шесѧ: а҆́зъ же, ѡ҆скверне́нный дꙋше́ю и҆ тѣ́ломъ, ка́кѡ дерзнꙋ̀ пристꙋпи́ти ко причаще́нїю бж҃е́ственныхъ твои́хъ та́инъ, а҆́ще не ты̀ са́мъ ѡ҆чи́стиши мѧ̀ свы́ше. Тѣ́мже и҆з̾ глꙋбины̀ дꙋшѝ вопїю̀ тѝ:

<red>І҆</red>и҃се всебл҃гі́й, косни́сѧ ѻ҆гне́мъ бл҃года́ти твоеѧ̀ и҆ мои́хъ нечи́стыхъ ѹ҆стє́нъ. І҆и҃се, попалѝ те́рнїе мои́хъ мно́гихъ прегрѣше́нїй. І҆и҃се, сози́жди во мнѣ̀ се́рдце чи́сто, и҆ ѡ҆бновѝ во ѹ҆тро́бѣ мое́й дꙋ́хъ пра́вый. І҆и҃се, и҆зведѝ и҆з̾ темни́цы страсте́й бѣ́днꙋю дꙋ́шꙋ мою̀. І҆и҃се, потребѝ во мнѣ̀ нечи̑стыѧ по́мыслы и҆ ѕла̑ѧ похотѣ̑нїѧ. І҆и҃се, напра́ви сла̑быѧ стѡпы̀ моѧ̑ на пꙋ́ть за́повѣдей твои́хъ.

<rubric>І҆и҃се, бж҃е се́рдца моегѡ̀, прїидѝ и҆ соедини́ мѧ̀ съ тобо́ю на вѣ́ки.</rubric>
