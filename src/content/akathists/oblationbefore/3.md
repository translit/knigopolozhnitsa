---
title: "Конда́къ в҃"
navigation:
  key: akathists-oblationbefore-3
  title: "Конда́къ в҃"
  parent: akathists-oblationbefore
  order: 3
type: "akathist"
---

## Конда́къ в҃:

<red>Ж</red>ела́нїемъ возжела́вый ꙗ҆́сти со ѹ҆ченикѝ послѣ́днюю пред̾ страда́нїемъ твои́мъ па́схꙋ, да препода́си и҆̀мъ, средѝ є҆ѧ̀, послѣ́днїй и҆ наибо́льшїй зало́гъ любвѝ твоеѧ̀, пре́жде двою̀ дню̀ предпосла́лъ є҆сѝ два̀ ѿ ни́хъ во і҆ерⷭ҇ли́мъ, да ше́дше ѹ҆гото́ваютъ ю҆̀. Поꙋча́ѧсѧ ѿсю́дꙋ, ка́кѡ и҆ на́мъ подоба́етъ бл҃говре́меннѣ ѹ҆готовлѧ́ти себѐ къ снѣде́нїю на́шеѧ бж҃е́ственныѧ па́схи, си́рѣчь тѣ́ла и҆ кро́ви твоеѧ̀, бл҃года́рственнѡ зовꙋ̀ тѝ: <red>А҆</red>ллилꙋ́їа.
