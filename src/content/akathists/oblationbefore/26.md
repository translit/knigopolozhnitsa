---
title: "Мл҃тва"
navigation:
  key: akathists-oblationbefore-26
  title: "Мл҃тва"
  parent: akathists-oblationbefore
  order: 26
type: "akathist"
---

## Мл҃тва:

<versal>В</versal>лⷣко хрⷭ҇тѐ бж҃е, и҆́же страстьмѝ свои́ми стра́сти моѧ̀ и҆сцѣли́вый и҆ ꙗ҆́звами свои́ми ꙗ҆́звы моѧ̀ ѹ҆врачѣва́вый, да́рꙋй мнѣ̀, мно́го тебѣ̀ прегрѣши́вшемꙋ, сле́зы ѹ҆миле́нїѧ: срастворѝ моемꙋ̀ тѣ́лꙋ ѿ ѡ҆бонѧ́нїѧ животворѧ́щагѡ тѣ́ла твоегѡ̀, и҆ насладѝ дꙋ́шꙋ мою̀ твое́ю чтⷭ҇но́ю кро́вїю ѿ го́рести, є҆́ю же мѧ̀ сопроти́вникъ напоѝ: возвы́си мо́й ѹ҆́мъ къ тебѣ̀, до́лꙋ пони́кшїй, и҆ возведѝ ѿ про́пасти поги́бели: ꙗ҆́кѡ не и҆́мамъ покаѧ́нїѧ, не и҆́мамъ ѹ҆миле́нїѧ, не и҆́мамъ сле́зы ѹ҆тѣши́тельныѧ, возво́дѧщїѧ ча̑да ко своемꙋ̀ наслѣ́їю. Ѻ҆мрачи́хсѧ ѹ҆мо́мъ въ жите́йскихъ страстѣ́хъ, не могꙋ̀ воззрѣ́ти къ тебѣ̀ въ болѣ́зни, не могꙋ̀ согре̑тисѧ слеза̑ми, ꙗ҆́же къ тебѣ̀ любвѐ. Но, влⷣко гдⷭ҇и і҆и҃се хрⷭ҇тѐ, сокро́вище бл҃ги́хъ, да́рꙋй мнѣ̀ покаѧ́нїе всецѣ́лое и҆ се́рдце люботрꙋ́дное во взыска́нїе твоѐ, да́рꙋй мнѣ̀ бл҃года́ть твою̀ и҆ ѡ҆бновѝ во мнѣ̀ зра́ки твоегѡ̀ ѻ҆́браза. Ѡ҆ста́вихъ тѧ̀, не ѡ҆ста́ви менѐ: и҆зы́ди на взыска́нїе моѐ, возведѝ къ па́жити твое́й и҆ сопричтѝ мѧ̀ ѻ҆́вцамъ и҆збра́ннагѡ твоегѡ̀ ста́да, воспита́й мѧ̀ съ ни́ми ѿ ѕла́ка бжⷭ҇твенныхъ твои́хъ та́инствъ, мл҃твами пречⷭ҇тыѧ твоеѧ̀ мт҃рѣ и҆ всѣ́хъ ст҃ы́хъ твои́хъ. <red>А҆</red>ми́нь.

{% illustration "small-ornaments/ornament-from-12th-century-armenian-gospel-crider", "small" %}
