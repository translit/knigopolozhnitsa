---
title: "І҆́косъ з҃"
navigation:
  key: akathists-oblationbefore-14
  title: "І҆́косъ з҃"
  parent: akathists-oblationbefore
  order: 14
type: "akathist"
---

## І҆́косъ з҃:

<red>Щ</red>адѧ̀ не́мощь є҆стества̀ на́шегѡ, ѿвраща́ющагосѧ вкꙋше́нїѧ пло́ти чл҃вѣ́ческїѧ, не ꙗ҆́вѣ, но под̾ ви́домъ хлѣ́ба и҆ вїна̀ бл҃говоли́лъ є҆сѝ препода́ти на́мъ пречⷭ҇тое тѣ́ло и҆ кро́вь твою̀: премꙋ́дре и҆ чл҃вѣколю́бїе стро́ѧй всѐ дѣ́ло сп҃се́нїѧ на́шегѡ, і҆и҃се, са́маѧ сп҃си́тельнаѧ та́инства твоѧ̀ приспособлѧ́ѧй къ не́мощи на́шегѡ разꙋмѣ́нїѧ и҆ чꙋ́вствъ. Чꙋдѧ́сѧ ѡ҆ таково́мъ снисхожде́нїи премꙋ́дрости твоеѧ̀ къ не́мощи є҆стества̀ на́шегѡ, бл҃года́рнѣ славосло́влю тѧ̀ си́це:

<red>І҆</red>и҃се, премꙋ́дрѣ и҆ чл҃вѣколюбнѣ стро́ѧй всѐ дѣ̀ло сп҃се́нїѧ на́шегѡ. І҆и҃се, са́мыѧ сп҃си́тельныѧ та́инства твоѝ приспособлѧ́ѧй къ не́мощи на́шегѡ разꙋмѣ́нїѧ и҆ чꙋ́вствъ. І҆и҃се, во ѹ҆вѣре́нїе сꙋмнѧ́щихсѧ на ст҃ѣ́й трапе́зѣ мно́гажды вмѣ́стѡ хлѣ́ба и҆ вїна̀, са́мое тѣ́ло и҆ кро́вь твою̀ проѧви́вый. І҆и҃се, досто́йнымъ слꙋжи́телѧмъ ѻ҆лтарѧ̀ дх҃а прест҃а́гѡ на ѡ҆сщ҃е́нїе дарѡ́въ сходѧ́ща, показа́вый. І҆и҃се, вмѣ́стѡ недосто́йныхъ слꙋжи́телей ѻ҆лтарѧ̀ а҆́гг҃лѡвъ твои́хъ неви́димѡ, длѧ̀ соверше́нїѧ бжⷭ҇твеннагѡ та́инства, посыла́ѧй. І҆и҃се, ꙗ҆вле́нїемъ чꙋде́съ на ст҃ѣ́й трапе́зѣ мно́гїѧ из̾ са́мыхъ ѕловѣ́рныхъ къ вѣ́рѣ ѡ҆брати́вый.

<rubric>І҆и҃се, бж҃е се́рдца моегѡ̀, прїидѝ и҆ соединѝ мѧ̀ съ тобо́ю на вѣ́ки.</rubric>
