---
title: "Мл҃тва а҃"
navigation:
  key: akathists-grigorijvol-26
  title: "Мл҃тва а҃"
  parent: akathists-grigorijvol
  order: 26
type: "akathist"
---

## Мл҃тва а҃:

<versal>Ѽ</versal> сщ҃е́ннаѧ главо̀, прпⷣбне ѻ҆́ч҃е, пребл҃же́нне а҆́вво григо́рїе! Не забꙋ́ди ча̑дъ твои́хъ, и҆̀хже породи́лъ є҆сѝ бг҃оꙋго́дными трꙋда́ми и҆ мл҃твенными по́двиги, помина́й во ст҃ы́хъ твои́хъ бл҃гопрїѧ́тныхъ мл҃твахъ и҆ назида́й предста́тельствомъ твои́мъ ста́до твоѐ, є҆́же са́мъ па́слъ є҆сѝ: молѝ за ны̀, ѻ҆́ч҃е сщ҃е́нный, дѣ́ти твоѧ̑ дꙋхѡ́вныѧ, ꙗ҆́кѡ и҆мѣ́ѧ дерзнове́нїе къ нбⷭ҇номꙋ цр҃ю, не премолчѝ за ны̀ ко хрⷭ҇тꙋ̀ и҆ не пре́зри на́съ, вѣ́рою и҆ любо́вїю чтꙋ́щихъ тѧ̀. Помина́й недосто́йныхъ на́съ пред̾ прⷭ҇то́ломъ вседержи́телѧ, тебѣ̀ бо даде́сѧ блгⷣть моли́тисѧ за ны̀. А҆́ще бо тѣ́ломъ преста́вилсѧ є҆сѝ ѿ на́съ, но и҆ по сме́рти жи́въ во хрⷭ҇тѣ пребыва́еши. не ѿстꙋпѝ ѿ на́съ дꙋ́хомъ, сохранѧ́й на́съ ѿ стрѣ́лъ вра́жїихъ, ѿ пре́лести бѣсѡ́вскїѧ и҆ ко́зней дїа́вольскихъ, па́стырю на́шъ до́брый. се́ бо, ра́кою моще́й твои́хъ пребыва́ѧ съ на́ми, ст҃о́ю твое́ю дꙋше́ю съ нбⷭ҇ными си́лами ѹ҆ прⷭ҇то́ла вседержи́телева предстоѧ̀, досто́йнѡ сла́виши гдⷭ҇а. Тѣ́мже, припа́дающе со ѹ҆миле́нїемъ, мо́лимсѧ тебѣ̀ ѡ҆ сп҃се́нїи дꙋ́шъ на́шихъ: и҆спросѝ на́мъ вре́мѧ на покаѧ́нїе и҆ невозбра́ннѡ прейтѝ ѿ землѝ на нб҃о чрез̾ мыта̑рства го́рькихъ бѣсѡ́въ, да твои́мъ предста́тельствомъ вѣ́чныѧ мꙋ́ки и҆зба́вльшесѧ. Нбⷭ҇ное црⷭ҇твїе наслѣ́довати сподо́бимсѧ со всѣ́ми првⷣными, ѿ вѣ́ка ѹ҆годи́вшими хрⷭ҇тꙋ̀ гдⷭ҇ꙋ на́шемꙋ, є҆мꙋ́же подоба́етъ всѧ́каѧ сла́ва, че́сть и҆ поклоне́нїе, ны́нѣ и҆ въ безконє́чныѧ вѣ́ки вѣкѡ́въ. <red>А҆</red>ми́нь.
