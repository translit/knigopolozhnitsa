---
title: "І҆́косъ і҃"
navigation:
  key: akathists-grigorijvol-20
  title: "І҆́косъ і҃"
  parent: akathists-grigorijvol
  order: 20
type: "akathist"
---

## І҆́косъ і҃:

<red>С</red>тѣ́нꙋ крѣ́пкꙋ въ не́мощехъ и҆ забра́ло неѡбори́мо ѿ всѧ́кихъ навѣ́тѡвъ вра́жїихъ, показа̀ тѧ̀ вседѣ́тель чꙋдодѣ́йствїемъ во ст҃ѣ́мъ преставле́нїи твое́мъ: нача́вшꙋ бо соверша́тисѧ ѡ҆бы́чномꙋ надгро́бномꙋ ѡ҆ тебѣ̀ пѣ́нїю и҆ цѣлова́нїю послѣ́днемꙋ, бѣ́сный изцѣлѣ̀, и҆ ѡ҆держи́мый болѣ́знїю ѻ҆че́съ и҆́нокъ тогда̀ же и҆сповѣ́да пред̾ всѣ́ми внеза́пное своѐ изцѣле́нїе: ѡ҆бра́дѡваннаѧ же бра́тїѧ и҆ ѹ҆ченицы̀, ви́дѣвше таково́е прославле́нїе свы́ше своегѡ̀ па́стырѧ, воспѣ́ша є҆ди́нѣми ѹ҆сты̀:

<red>Р</red>а́дꙋйсѧ, а҆́вво всебл҃же́нне, бо́дрственнѡ соверши́вый до́брый по́двигъ: ра́дꙋйсѧ, къ премі́рномꙋ возше́дый пребыва́нїю. Ра́дꙋйсѧ, кла́сы присноживо́тїѧ пожа́вый: ра́дꙋйсѧ, блгⷣть чꙋде́съ ѿ бг҃а прїе́мый. Ра́дꙋйсѧ, бѣсѡ́вскїѧ полкѝ побѣди́вый: ра́дꙋйсѧ, всѧ̑ стрѣ́лы лꙋка́вагѡ разжжє́нныѧ ѹ҆гаси́вый. Ра́дꙋйсѧ, мо́ре жите́йское бл҃готи́шнѡ преплы́вый: ра́дꙋйсѧ, къ нестарѣ́ющейсѧ жи́зни преше́дый. Ра́дꙋйсѧ, нбⷭ҇ный поко́й ѻ҆́нагѡ вѣ́ка ѹ҆лꙋчи́вый.

<red>Р</red>а́дꙋйсѧ, ѹ҆го́дниче хрⷭ҇то́въ, григо́рїе бг҃омꙋ́дре.
