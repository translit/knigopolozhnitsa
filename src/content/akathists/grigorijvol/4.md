---
title: "І҆́косъ в҃"
navigation:
  key: akathists-grigorijvol-4
  title: "І҆́косъ в҃"
  parent: akathists-grigorijvol
  order: 4
type: "akathist"
---

## І҆́косъ в҃:

<red>Р</red>а́зꙋмъ лжеиме̾ненъ ко сп҃се́нїю вѣ́дѧ, ѡ҆зари́тисѧ свы́ше восхотѣ́лъ є҆сѝ: сегѡ̀ ра́ди съ ра́зꙋмомъ и҆ во́лю въ послꙋша́нїе плѣнѧ́ѧ вѣ́рѣ, въ терпѣ́нїи восхотѣ́лъ є҆сѝ стѧжа́ти дꙋ́шꙋ твою̀. Тѣ́мъ и҆ мы̀, ѿ ѻ҆́трочества тѧ̀ и҆збра́нный сосꙋ́дъ бл҃года́ти вѣ́дѧще, вопїе́мъ къ тебѣ̀:

<red>Р</red>а́дꙋйсѧ, дх҃а ст҃а́гѡ бл҃гопрїѧ́тное ѡ҆бита́лище: ра́дꙋйсѧ, бл҃года́тный пло́дъ въ дꙋшѝ твое́й воздѣ́лавый. Ра́дꙋйсѧ, насажде́нїе во дворѣ́хъ до́мꙋ бг҃а на́шегѡ кра́снѡ процвѣ́тшее: ра́дꙋйсѧ, а҆́гг҃ельское житїѐ возлюби́вый. Ра́дꙋйсѧ, ѿ млады́хъ ногте́й стезѧ́мъ подвигополо́жника послѣ́довавый и҆ дꙋ́шꙋ твою̀ бг҃ꙋ сочета́вый: ра́дꙋйсѧ, сла́дости плотска́гѡ сожи́тїѧ бг҃омꙋ́дре презрѣ́вый. Ра́дꙋйсѧ, ꙗ҆́кѡ и҆зволе́нїемъ бж҃їимъ и҆ роди́телїе твоѝ соизво́лиша, да рабо́тавши хрⷭ҇тꙋ̀: ра́дꙋйсѧ, ꙗ҆́кѡ возлюби́въ нищетꙋ̀ некра́домꙋ, бг҃а́тство роди́телей твои́хъ ѡ҆ста́вилъ є҆сѝ. Ра́дꙋйсѧ, ꙗ҆́кѡ рабы̑ твоѧ̀ и҆ рабы̑ни свободи́въ, всегѡ̀ себѐ хрⷭ҇тꙋ̀ порабо́тилъ є҆сѝ:

<red>Р</red>а́дꙋйсѧ, ѹ҆го́дниче хрⷭ҇то́въ, григо́рїе бг҃омꙋ́дре.
