---
title: "Мл҃тва в҃"
navigation:
  key: akathists-grigorijvol-27
  title: "Мл҃тва в҃"
  parent: akathists-grigorijvol
  order: 27
type: "akathist"
---

## Мл҃тва в҃:

<versal>Ѽ</versal> до́брый на́шъ па́стырю и҆ бг҃омꙋ́дрый наста́вниче, прпⷣбне ѻ҆́ч҃е григо́рїе! Ѹ҆слы́ши на́съ молѧ́щихсѧ тебѣ̀ и҆ призыва́ющихъ въ по́мощь ско́рое предста́тельство твоѐ. Ви́ждь на́съ грѣ́шныхъ въ толи́цѣхъ ѡ҆бстоѧ́нїихъ сꙋ́щихъ, ви́ждь на́съ немощны́хъ ѿвсю́дꙋ ѹ҆ловлѧ́емыхъ и҆ всѧ́кагѡ бл҃га̀ лише́нныхъ, и҆ ѹ҆мо́мъ ѿ малодꙋ́шїѧ помраче́нныхъ. Потщи́сѧ, ѹ҆го́дниче бж҃їй, не ѡ҆ста́вити на́съ во грѣхо́внѣмъ плѣнꙋ̀ бы́ти, да не бꙋ́демъ въ ра́дость врагѡ́мъ на́шимъ и҆ нѐ ѹ҆́мремъ въ лꙋка́выхъ дѣѧ́нїихъ на́шихъ. Молѝ ѡ҆ на́съ недосто́йныхъ сп҃са гдⷭ҇а, є҆мꙋ́же ты̀ со безпло́тными ли́ки предстои́ши. Ми́лостива къ на́мъ сотворѝ содѣ́телѧ на́шего въ ны́нѣшнемъ вѣ́цѣ и҆ въ бꙋ́дꙋщемъ, да не возда́стъ на́мъ по дѣлѡ́мъ на́шимъ и҆ по нечистотѣ̀ серде́цъ на́шихъ, но по свое́й, бл҃гости да возда́стъ на́мъ. На твое́ бо хода́тайство ѹ҆пова́юще, твои́мъ предста́тельствомъ хва́лимсѧ, твоѐ застꙋпле́нїе на по́мощь призыва́емъ, и҆ къ цѣльбоно́сномꙋ гро́бꙋ твоемꙋ̀ припа́дающе недосто́йнїи, изцелѣ́нїѧ про́симъ. И҆зба́ви на́съ, ѹ҆го́дниче хрⷭ҇то́въ, ѿ ѕлы́хъ, находѧ́щихъ на ны̀, и҆ ѹ҆кротѝ во́лны страсте́й и҆ бѣ́дъ востаю́щихъ на на́съ, да ра́ди ст҃ы́хъ твои́хъ мл҃твъ не ѡ҆бы́метъ на́съ напа́сть, и҆ не погрѧ́знемъ въ пꙋчи́нѣ грѣхо́внѣй и҆ въ ти́нѣ страсте́й на́шихъ. Молѝ, прпⷣбне ѻ҆́ч҃е на́шъ григо́рїе, хрⷭ҇та̀ бг҃а на́шего, да пода́стъ на́мъ ми́рное. жи́тельство, ѡ҆ставле́нїе грѣхѡ́въ и҆ дꙋша́мъ на́шимъ сп҃се́нїе и҆ ве́лїю млⷭ҇ть, ны́нѣ и҆ во вѣ́ки вѣкѡ́въ. <red>А҆</red>ми́нь.

{% illustration "small-ornaments/medallion-lukovich", "small" %}
