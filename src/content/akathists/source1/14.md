---
title: "І҆́косъ з҃"
navigation:
  key: akathists-source1-14
  title: "І҆́косъ з҃"
  parent: akathists-source1
  order: 14
type: "akathist"
---

## І҆́косъ з҃:

<red>Н</red>о́ваѧ кꙋпе́ль сїлѡа́мскаѧ, па́че ѻ҆́ныѧ дре́внїѧ, ꙗ҆ви́сѧ, пречⷭ҇таѧ влⷣчице, хра́мъ тво́й, въ не́мже покланѧ́емсѧ і҆кѡ́нѣ живоно́снагѡ и҆сто́чника, и҆́бо не є҆ди́ною въ лѣ́то и҆ то́кмѡ первѣ́е входѧ́щимъ здра́вїе тѣ́ла подае́ши, но вы́нꙋ всѧ́кїй недꙋ́гъ дꙋше́вный и҆ тѣле́сный врачꙋ́еши. Сегѡ̀ ра́ди вопїе́мъ тебѣ̀:

<red>Р</red>а́дꙋйсѧ, кꙋпе́ле, въ не́йже скѡ́рби на̑ша погрꙋжа́ютсѧ. Ра́дꙋйсѧ, ча́ше весе́лїѧ, въ не́йже печа̑ли на̑ша растворѧ́ютсѧ. Ра́дꙋйсѧ, ка́меню, жа́ждꙋщїѧ жи́зни напоѧ́ѧй. Ра́дꙋйсѧ, дре́во, го́рькїѧ воды̀ мо́рѧ жите́йскагѡ ѹ҆слажда́ющее. Ра́дꙋйсѧ, животво́рныѧ воды̀ и҆сто́чниче не и҆стоща́ющїйсѧ. Ра́дꙋйсѧ, ба́не, грѣхо́внꙋю сквѣ́рнꙋ со́вѣсти на́шеѧ ѡ҆мыва́ющаѧ.

<red>Р</red>а́дꙋйсѧ, влⷣчице, живоно́сный и҆сто́чникъ вѣ̑рнымъ и҆злива́ющаѧ.
