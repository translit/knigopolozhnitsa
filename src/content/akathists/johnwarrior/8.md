---
title: "І҆́косъ д҃"
navigation:
  key: akathists-johnwarrior-8
  title: "І҆́косъ д҃"
  parent: akathists-johnwarrior
  order: 8
type: "akathist"
---

## І҆́косъ д҃:

<red>С</red>лы́шавъ нечести́вый і҆ꙋлїа́нъ твоѐ ко хрⷭ҇тїа́нѡмъ млⷭ҇рдїе и҆ ѹ҆вѣ́дѣвъ тѧ̀ самагѡ̀ хрⷭ҇тїани́на бы́ти, раз̾ѧри́сѧ на тѧ̀ ѕло́бою и҆ повелѣ̀ привестѝ въ цр҃ьгра́дъ, ꙗ҆́кѡ ѕлодѣ́ѧ и҆ проти́вника царе́ва. Ты́ же, бл҃года́тїю бж҃їею ѹ҆крѣплѧ́емь, мꙋ́жественнѡ страда́нїѧ претерпѣ́лъ є҆сѝ и҆ ѿ вѣ́ры во хрⷭ҇та̀ ника́коже ѿстꙋпи́лъ є҆сѝ. Сегѡ̀ ра́ди велича́емъ тѧ̀ си́це:

<red>Р</red>а́дꙋйсѧ, и҆сповѣ́дниче вѣ́ры во хрⷭ҇та̀ неꙋстраши́мый. Ра́дꙋйсѧ, во́ине хрⷭ҇то́въ непобѣди́мый. Ра́дꙋйсѧ, ꙗ҆́кѡ со а҆рхїстрати́гами си́лъ нбⷭ҇ныхъ прⷭ҇то́лꙋ бж҃їю предстои́ши. Ра́дꙋйсѧ, ско́рый помо́щниче всѣ̑мъ за и҆́стинꙋ терпѧ́щимъ. Ра́дꙋйсѧ, и҆скꙋше́нїй и҆ собла́знѡвъ ѿ дїа́вола и҆збѣ́гнꙋвый. Ра́дꙋйсѧ, ꙗ҆́кѡ и҆ всѣ́хъ призыва́ющихъ тѧ̀ ѿ и҆скꙋше́нїй и҆збавлѧ́еши. Ра́дꙋйсѧ, за́мыслы бг҃оме́рзкагѡ мꙋчи́телѧ разсѣ́ѧвый. Ра́дꙋйсѧ, и҆ на́мъ сѣ́ти дїа́вола и҆збѣга́ти помога́ѧй. Ра́дꙋйсѧ, щито́мъ вѣ́ры себѐ самагѡ̀ ѿ стрѣ́лъ лꙋка́вагѡ защити́вый. Ра́дꙋйсѧ, и҆́мже и҆ на́съ ѿ и҆скꙋше́нїй ѡ҆хранѧ́ѧй. Ра́дꙋйсѧ, хрⷭ҇тїа́нскагѡ ро́да ѹ҆краше́нїе. Ра́дꙋйсѧ, нбⷭ҇ныхъ черто́гѡвъ ѡ҆бита́телю.

<red>Р</red>а́дꙋйсѧ, і҆ѡа́нне ст҃ы́й, во́ине и҆ пресла́вный чꙋдотво́рче.
