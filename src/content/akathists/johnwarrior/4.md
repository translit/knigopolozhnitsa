---
title: "І҆́косъ в҃"
navigation:
  key: akathists-johnwarrior-4
  title: "І҆́косъ в҃"
  parent: akathists-johnwarrior
  order: 4
type: "akathist"
---

## І҆́косъ в҃:

<red>Р</red>а́зꙋмъ несꙋмнѣ́нный и҆мѣ́лъ є҆сѝ въ себѣ̀, і҆ѡа́нне достохва́льне, є҆гда̀ сла́вꙋ мі́ра сегѡ̀ презрѣ́въ и҆ гнѣ́ва ца́рскагѡ не ѹ҆страши́всѧ, и҆сповѣ́далъ себѐ хрⷭ҇тїа́нина бы́ти, и҆ сегѡ̀ ра́ди, ꙗ҆́кѡ ѕлодѣ́й, въ темни́цꙋ всажде́нъ бы́лъ є҆сѝ. Таково́мꙋ твоемꙋ̀ ѡ҆ хрⷭ҇тѣ̀ дерзнове́нїю дивѧ́щесѧ, глаго́лемъ:

<red>Р</red>а́дꙋйсѧ, и҆сповѣ́дниче хрⷭ҇то́въ преизрѧ́дный. Ра́дꙋйсѧ, хрⷭ҇тꙋ̀ спострада́вый. Ра́дꙋйсѧ, і҆́дѡльскагѡ слꙋже́нїѧ пре́лесть ѡ҆бличи́вый. Ра́дꙋйсѧ, си́лою крⷭ҇та̀ врага̀ побѣди́вый. Ра́дꙋйсѧ, ꙗ҆́кѡ ѹ҆́зы и҆ темни́цꙋ за хрⷭ҇та̀ прїѧ́ти сподо́билсѧ є҆сѝ. Ра́дꙋйсѧ, ꙗ҆́кѡ хла́дъ и҆ наготꙋ̀ за хрⷭ҇та̀ предпоче́лъ є҆сѝ сла́вѣ грѣхо́внѣй. Ра́дꙋйсѧ, и҆сповѣ́дникѡвъ похвало̀. Ра́дꙋйсѧ, мч҃нкѡвъ ра́дованїе. Ра́дꙋйсѧ, въ земны́хъ во́инѣхъ до́блїй во́инъ цр҃ѧ нбⷭ҇нагѡ. Ра́дꙋйсѧ, ѹ҆бѣли́вый ри̑зы своѧ̑ въ кровѝ а҆́гнчей. Ра́дꙋйсѧ, цр҃кве хрⷭ҇то́вы защи́тниче. Ра́дꙋйсѧ, всѣ́хъ правосла́вныхъ застꙋ́пниче.

<red>Р</red>а́дꙋйсѧ, і҆ѡа́нне ст҃ы́й, во́ине и҆ пресла́вный чꙋдотво́рче.
