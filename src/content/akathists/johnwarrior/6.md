---
title: "І҆́косъ г҃"
navigation:
  key: akathists-johnwarrior-6
  title: "І҆́косъ г҃"
  parent: akathists-johnwarrior
  order: 6
type: "akathist"
---

## І҆́косъ г҃:

<red>И҆</red>мѣ́ѧ въ се́рдце свое́мъ тве́рдꙋю вѣ́рꙋ во хрⷭ҇та̀ и҆ си́лою тоѧ̀ воѻрꙋжи́всѧ, не ѹ҆боѧ́лсѧ є҆сѝ гнѣ́ва царе́ва и҆ сохранѧ́лъ є҆сѝ и҆фа̑льскїѧ лю́ди ѿ мꙋчи́телей. Сегѡ̀ ра́ди таково́е мꙋ́жество твоѐ похвалѧ́юще, блажи́мъ тѧ̀ си́це:

<red>Р</red>а́дꙋйсѧ, а҆дама́нте вѣ́ры хрⷭ҇то́вы. Ра́дꙋйсѧ, сто́лпе цр҃кве бж҃їѧ. Ра́дꙋйсѧ, вѣ́рныхъ наде́ждо и҆ застꙋпле́нїе. Ра́дꙋйсѧ, невѣ́рныхъ стра́хъ и҆ посрамле́нїе. Ра́дꙋйсѧ, вѣне́цъ и҆сповѣ́дника хрⷭ҇то́ва стѧжа́вый. Ра́дꙋйсѧ, ѻ҆рꙋ́жїемъ крⷭ҇та̀ врага̀ хрⷭ҇то́ва низложи́вый. Ра́дꙋйсѧ, хрⷭ҇та̀ па́че мі́ра возлюби́вый. Ра́дꙋйсѧ, за хрⷭ҇тїа́ны дꙋ́шꙋ свою̀ положи́вый. Ра́дꙋйсѧ, за́мыслы бг҃оме́рзкагѡ мꙋчи́телѧ разсѣ́ѧвый. Ра́дꙋйсѧ, ꙗ҆́кѡ въ темни́цѣхъ сꙋ́щихъ и҆ во ѹ҆́зѣхъ посѣща́лъ є҆сѝ. Ра́дꙋйсѧ, ꙗ҆́кѡ и҆ са́мъ за хрⷭ҇та̀ въ темни́цꙋ всажде́нъ бы́лъ є҆сѝ. Ра́дꙋйсѧ, ꙗ҆́звы гдⷭ҇а своегѡ̀ на тѣ́лѣ носи́вый.

<red>Р</red>а́дꙋйсѧ, і҆ѡа́нне ст҃ы́й, во́ине и҆ пресла́вный чꙋдотво́рче.
