---
title: "І҆́косъ і҃"
navigation:
  key: akathists-johnwarrior-20
  title: "І҆́косъ і҃"
  parent: akathists-johnwarrior
  order: 20
type: "akathist"
---

## І҆́косъ і҃:

<red>С</red>тѣна̀ є҆сѝ и҆ тве́рдое прибѣ́жище всѣ́мъ съ мл҃твою къ тебѣ̀ прибѣга́ющимъ, чꙋдотво́рче і҆ѡа́нне, сегѡ̀ ра́ди зове́мъ тѝ:

<red>Р</red>а́дꙋйсѧ, ско́рый послꙋ́шниче всѣ́хъ призыва́ющихъ тѧ̀. Ра́дꙋйсѧ, ꙗ҆́кѡ честны́ѧ мѡ́щи твоѧ̑ бл҃говолѝ бг҃ъ просла́вити чꙋдесы̀. Ра́дꙋйсѧ, ꙗ҆́кѡ и҆ ѿ і҆кѡ́нъ твои́хъ подае́тсѧ блгⷣть бж҃їѧ взира́ющимъ на ни́хъ съ вѣ́рою. Ра́дꙋйсѧ, ꙗ҆́кѡ въ созда́нныхъ на прославле́нїе и҆́мене твоегѡ̀ хра́мѣхъ незри́мѡ ѡ҆бита́еши. Ра́дꙋйсѧ, ꙗ҆́кѡ никто́же та́мѡ съ вѣ́рою молѧ́сѧ то́щь и҆ неꙋслы́шанъ и҆схо́дитъ. Ра́дꙋйсѧ, ꙗ҆́кѡ мл҃твами твои́ми подкрѣплѧ́еши на́ша молє́нїѧ ко прⷭ҇то́лꙋ вседержи́телѧ восходѧ̑щаѧ. Ра́дꙋйсѧ, ꙗ҆́кѡ коего́ждо прошє́нїѧ предвари́ти тщи́шисѧ. Ра́дꙋйсѧ, ꙗ҆́кѡ на стро́потнѣмъ пꙋтѝ грѣха̀ и҆дꙋ́щимъ вразꙋмлє́нїѧ подае́ши. Ра́дꙋйсѧ, ꙗ҆́кѡ и҆скꙋша́ємымъ ѿ дїа́вола ско́рꙋю по́мощь ꙗ҆влѧ́еши. Ра́дꙋйсѧ, ꙗ҆́кѡ всѣ́хъ и҆дтѝ на пꙋ́ть спⷭ҇нїѧ направлѧ̀еши. Ра́дꙋйсѧ, ꙗ҆́кѡ грѣ̑шныѧ на покаѧ́нїе наставлѧ́еши. Ра́дꙋйсѧ, ѹ҆го́дниче хрⷭ҇то́въ и҆ мл҃твенниче ѡ҆ на́съ бл҃гопрїѧ́тный.

<red>Р</red>а́дꙋйсѧ, і҆ѡа́нне ст҃ы́й, во́ине и҆ пресла́вный чꙋдотво́рче.
