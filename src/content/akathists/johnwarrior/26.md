---
title: "Мл҃тва"
navigation:
  key: akathists-johnwarrior-26
  title: "Мл҃тва"
  parent: akathists-johnwarrior
  order: 26
type: "akathist"
---

## Мл҃тва:

<versal>Ѽ</versal> пресла́вный ѹ҆го́дниче хрⷭ҇то́въ і҆ѡа́нне во́инственниче, хра́брый є҆сѝ въ ра́техъ, врагѡ́мъ прогони́тель и҆ ѡ҆би̑димымъ застꙋ́пникъ, всѣ̑мъ правосла̑внымъ хрⷭ҇тїа́нѡмъ вели́кїй застꙋ́пниче и҆ ѹ҆го́дниче хрⷭ҇то́въ. Помѧнѝ на́съ, грѣ́шныхъ и҆ недосто́йныхъ рабѡ́въ, въ бѣ́дахъ, въ ско́рбехъ и҆ печа́лехъ, и҆ во всѧ́цѣй ѕлѣ́й напа́сти, и҆ ѿ всѧ́кагѡ ѕла́гѡ и҆ ѡ҆би́дѧщагѡ человѣ́ка защитѝ на́съ: дана̀ бо тебѣ̀ блгⷣть ѿ бг҃а мл҃тисѧ за на́съ, грѣ́шныхъ, ѕлѣ̀ стра́ждꙋщихъ. И҆зба́ви на́съ ѿ ѡ҆би́дѧщихъ на́съ, бꙋ́ди на́мъ побо́рникъ крѣ́покъ на всѧ̑ ви̑димыѧ и҆ неви̑димыѧ врагѝ на́ша, ꙗ҆́кѡ да твое́ю по́мощїю и҆ крѣ́пкимъ предста́тельствомъ посра́мѧтсѧ всѝ ꙗ҆влѧ́ющїи на́мъ ѕла́ѧ! Ѽ, вели́кїй побо́рниче і҆ѡа́нне во́инственниче. Не забꙋ́ди на́съ, грѣ́шныхъ, молѧ́щихсѧ тебѣ̀ и҆ просѧ́щихъ по́мощи и҆ неѡскꙋ́дныѧ млⷭ҇ти, и҆ сподо́би на́съ, грѣ́шныхъ и҆ недосто́йнихъ рабѡ́въ, полꙋчи́ти ѿ бг҃а неизречє́ннаѧ бл҃га̑ѧ, ꙗ҆́же ѹ҆готѡ́вана лю́бѧщимъ є҆го̀, ꙗ҆́кѡ подоба́етъ є҆мꙋ̀ всѧ́каѧ сла́ва, че́сть и҆ поклоне́нїе, ѻ҆ц҃ꙋ̀ и҆ сн҃ꙋ и҆ ст҃о́мꙋ дх҃ꙋ, ны́нѣ и҆ при́снѡ и҆ во вѣ́ки вѣкѡ́въ. <red>А҆</red>ми́нь.

{% illustration "small-ornaments/ornament-from-12th-century-armenian-gospel-crider", "small" %}
