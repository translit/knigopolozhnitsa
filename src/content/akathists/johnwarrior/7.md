---
title: "Конда́къ д҃"
navigation:
  key: akathists-johnwarrior-7
  title: "Конда́къ д҃"
  parent: akathists-johnwarrior
  order: 7
type: "akathist"
---

## Конда́къ д҃:

<red>Б</red>ꙋ́рею помышле́нїй сꙋмни́тельныхъ колеба́шесѧ бл҃же́нный і҆ѡа́ннъ, є҆гда̀ по́сланъ бы́сть въ нꙋ́меры и҆фа̑льскїѧ, да мꙋ́читъ та́мѡ вѣ́рꙋющїѧ во хрⷭ҇та̀. А҆́ще ѹ҆́бо, глаго́лаше, по повелѣ́нїю царе́вꙋ и҆́мамъ бл҃говѣ̑рныѧ лю́ди мꙋ́чити и҆ ѹ҆бива́ти, ѡ҆сꙋжде́нъ бꙋ́дꙋ ѿ бг҃а, а҆́ще же не и҆дꙋ̀ та́мѡ, въ чи́нѣ во́инства моегѡ̀ ѡ҆брѧ́щꙋсѧ царю̀ проти́венъ и҆ пре́данъ бꙋ́дꙋ сме́рти лю́тѣй. Ѻ҆ба́че стра́хомъ бж҃їимъ води́мый, вѣ́рꙋ хрⷭ҇то́вꙋ въ се́рдце свое́мъ сохрани́лъ є҆сѝ да́же до ѕлострада́нїй и҆ ѹ҆́зъ темни́чныхъ, вопїѧ̀ хрⷭ҇тꙋ̀: <red>А҆</red>ллилꙋ́їа.
