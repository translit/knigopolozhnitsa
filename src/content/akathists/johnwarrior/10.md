---
title: "І҆́косъ є҃"
navigation:
  key: akathists-johnwarrior-10
  title: "І҆́косъ є҃"
  parent: akathists-johnwarrior
  order: 10
type: "akathist"
---

## І҆́косъ є҃:

<red>В</red>и́дѧ ст҃ы́й приводи́мыѧ пред̾ него̀ по повелѣ́нїю царе́вꙋ вѣ̑рныѧ хрⷭ҇тꙋ̀ лю́ди на мꙋче́нїе за вѣ́рꙋ хрⷭ҇то́вꙋ, ѕѣлѡ̀ скорбѣ̀, въ се́рдце свое́мъ пекі́йсѧ, да и҆зба́витъ и҆̀хъ ѿ рꙋкѝ мꙋчи́телевы. Таково́е твоѐ попече́нїе ѡ҆ ни́хъ похвалѧ́юще, зове́мъ тѝ:

<red>Р</red>а́дꙋйсѧ, любо́вь хрⷭ҇то́вꙋ въ се́рдце свое́мъ и҆мѣ́вый. Ра́дꙋйсѧ, ꙗ҆́кѡ то́ю согрѣва́емь, ѿ мꙋчи́телей вѣ̑рныѧ рабы̑ хрⷭ҇то́вы спаса́лъ є҆сѝ. Ра́дꙋйсѧ, велѣ̑нїѧ нечести́выхъ презрѣ́вый. Ра́дꙋйсѧ, за́повѣди хрⷭ҇то́вы сохрани́вый. Ра́дꙋйсѧ, вѣ́рныхъ рабѡ́въ хрⷭ҇то́выхъ дрꙋ́же. Ра́дꙋйсѧ, хрⷭ҇тїанъ застꙋ́пниче. Ра́дꙋйсѧ, сꙋ́щимъ въ темни́цѣхъ и҆ во ѹ҆́зѣхъ ѹ҆тѣ́шителю. Ра́дꙋйсѧ, ни́щихъ корми́телю. Ра́дꙋйсѧ, стра́нныхъ води́телю. Ра́дꙋйсѧ, немощствꙋ́ющихъ врачꙋ̀. Ра́дꙋйсѧ, си́рыхъ застꙋ́пниче. Ра́дꙋйсѧ, пла́чꙋщихъ ѹ҆тѣ́шителю.

<red>Р</red>а́дꙋйсѧ, і҆ѡа́нне ст҃ы́й, во́ине и҆ пресла́вный чꙋдотво́рче.
