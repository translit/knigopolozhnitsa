---
title: "І҆́косъ и҃"
navigation:
  key: akathists-burningbush-16
  title: "І҆́косъ и҃"
  parent: akathists-burningbush
  order: 16
type: "akathist"
---

## І҆́косъ и҃:

<red>В</red>е́сь мі́ръ хрⷭ҇тїа́нскїй сла́витъ и҆́мѧ твоѐ, пребл҃гослове́ннаѧ мр҃і́е бцⷣе, и҆ всѧ́комꙋ вѣ́рномꙋ сла́достнѡ и҆ ѹ҆тѣ́шительнѡ взира́ти на пречⷭ҇тагѡ ли́ка твоегѡ̀ подо́бїе, и҆́мже ѡ҆бы́кла є҆сѝ ꙗ҆влѧ́ти мно́гаѧ и҆ пресла́внаѧ чꙋдеса̀. Сѐ и҆ мы̀, смире́ннїи, твою̀ ст҃ꙋ́ю і҆кѡ́нꙋ ви́дѧще, бг҃олѣ́пнѡ є҆́й покланѧ́емсѧ и҆ съ любо́вїю ю҆̀ лобыза́емъ, ча́юще ѿ неѧ̀ по́мощи и҆ застꙋпле́нїѧ твоегѡ̀ держа́внагѡ, наипа́че во вре́мѧ безпомо́щїѧ на́шегѡ, є҆гда̀ грѣхъ ра́ди на́шихъ ѻ҆́гненное запале́нїе на ны̀ на́йдетъ внеза́пнѡ, да сп҃са́еми тобо́ю ѿ поги́бельнагѡ пла́мени бл҃года́рными ѹ҆сты̀ тебѣ̀ вопїе́мъ:

<red>Р</red>а́дꙋйсѧ, нерꙋкотворе́ннаѧ ски́нїе бг҃а сло́ва, херꙋві́мы превыша́ющаѧ и҆ серафі́мы превосходѧ́щаѧ ст҃ы́нею и҆ чⷭ҇тото́ю. Ра́дꙋйсѧ, ѻ҆́блаче ле́гкїй со́лнца пра́вды, и҆́мже нбⷭ҇ный къ земны́мъ прїи́де, да на нб҃о съ собо́ю на́съ возведе́тъ. Ра́дꙋйсѧ, ра́йскїѧ две́ри ѿве́рзшаѧ па́дшемꙋ чл҃вѣ́чествꙋ рождество́мъ твои́мъ ст҃ы́мъ. Ра́дꙋйсѧ, нб҃о и҆ зе́млю во є҆ди́нѡ совокꙋ́пльшаѧ пѣ́ти тебѣ̀ и҆ ро́ждшемꙋсѧ ѿ тебѐ немо́лчныѧ хвалы̀. Ра́дꙋйсѧ, бж҃е́ственный и҆сто́чниче, во́дꙋ жи́зни и҆сточи́вшїй, ѿ неѧ́же пїю́щїи къ томꙋ̀ не ѹ҆мира́ютъ. Ра́дꙋйсѧ, гро́здь сп҃се́нїѧ возрасти́вшаѧ бл҃гослове́ннаѧ лозо̀, вїно̀ безсме́ртїѧ и҆ска́пающїй чл҃вѣ́кѡмъ.

<red>Р</red>а́дꙋйсѧ, бл҃года́тнаѧ, кꙋпино̀ неѡпали́маѧ, ѻ҆́гненнагѡ запале́нїѧ на́съ и҆збавлѧ́ющаѧ.
