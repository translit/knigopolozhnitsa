---
title: "І҆́косъ є҃"
navigation:
  key: akathists-burningbush-10
  title: "І҆́косъ є҃"
  parent: akathists-burningbush
  order: 10
type: "akathist"
---

## І҆́косъ є҃:

<red>В</red>и́димъ і҆кѡ́нꙋ твою̀, влⷣчице, ꙗ҆́кѡ вои́стиннꙋ кꙋпинꙋ̀ неѡпали́мꙋю, во ѻ҆гнѝ несгора́ющꙋю, и҆ присꙋ́тствїемъ свои́мъ жили́ща чл҃вѣ́ческїѧ въ пла́мени несгара́емыми содѣ́ловающꙋю: тебѣ̀ бо даде́сѧ бл҃года́ть свы́ше, си́лꙋ є҆стества̀ ѻ҆́гненнагѡ ѹ҆кроща́ти, ѻ҆́гнь бж҃ества̀ во чре́вѣ твое́мъ неѡпа́льнѡ вмѣсти́вшей. Сеѧ̀ же бл҃года́ти и҆ ѻ҆́бразъ подо́бїѧ твоегѡ̀ прича́стенъ показа́сѧ, тѣ́мже ѿ вѣ́рныхъ неѡпали́мою кꙋпино́ю наименова́сѧ, є҆го́же мы̀ чествꙋ́емъ бл҃голѣ́пнѡ, и҆ тебѣ̀ хвале́бнѡ вопїе́мъ:

<red>Р</red>а́дꙋйсѧ, свѣщѐ неꙋгаси́маѧ, въ мл҃твахъ за на́съ ѹ҆ прⷭ҇то́ла гдⷭ҇нѧ присногорѧ́щаѧ. Ра́дꙋйсѧ, ѻ҆гне́мъ любвѐ бж҃їѧ и҆ на́ша хла́днаѧ сердца̀ воспламенѧ́ющаѧ. Ра́дꙋйсѧ, сѣ́нїю мл҃твъ твои́хъ зно́й страсте́й на́шихъ прохлажда́ющаѧ. Ра́дꙋйсѧ, въ ча́съ ско̑рби и҆ недоꙋмѣ́нїѧ по́мыслы дꙋшеполе̑зныѧ на́мъ низпосыла́ющаѧ. Ра́дꙋйсѧ, во вре́мѧ безпомо́щїѧ на́шегѡ, є҆гда̀ бѣ̑дствꙋемъ и҆ не и҆́мамы помога̑ющагѡ, на по́мощь къ на́мъ ѹ҆скорѧ́ющаѧ. Ра́дꙋйсѧ, въ годи́нꙋ несча́стїй внеза́пныхъ держа́вною рꙋко́ю твое́ю ѿ поги́бели на́съ и҆схища́ющаѧ.

<red>Р</red>а́дꙋйсѧ, бл҃года́тнаѧ, кꙋпино̀ неѡпали́маѧ, ѻ҆́гненнагѡ запале́нїѧ на́съ и҆збавлѧ́ющаѧ.
