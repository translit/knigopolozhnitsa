---
title: "Мл҃тва"
navigation:
  key: akathists-burningbush-26
  title: "Мл҃тва"
  parent: akathists-burningbush
  order: 26
type: "akathist"
---

## Мл҃тва:

<versal>Ѽ</versal> прест҃а́ѧ и҆ пребл҃гослове́ннаѧ мт҃и сладча́йшагѡ гдⷭ҇а на́шегѡ і҆и҃са хрⷭ҇та̀, припа́даемъ и҆ покланѧ́емсѧ тебѣ̀ пред̾ ст҃о́ю и҆ пречтⷭ҇но́ю і҆кѡ́ною твое́ю, є҆́юже ди́внаѧ и҆ пресла́внаѧ чꙋдеса̀ содѣва́еши, ѿ ѻ҆́гненнагѡ запале́нїѧ и҆ молнїено́снагѡ гро́ма жили́ща на́ша сп҃са́еши, недꙋ́жныѧ и҆сцѣлѧ́еши и҆ всѧ́кѡ бл҃го́е проше́нїе на́ше во бл҃го и҆сполнѧ́еши. Смире́ннѡ мо́лимъ тѧ̀, всеси́льнаѧ ро́да на́шегѡ застꙋ́пнице: сподо́би на́съ, немощны́хъ и҆ грѣ́шныхъ, твоегѡ̀ мт҃рнѧгѡ ѹ҆ча́стїѧ и҆ бл҃гопопече́нїѧ. Спасѝ и҆ сохранѝ, влⷣчице, под̾ кро́вомъ млⷭ҇ти твоеѧ̀ цр҃ковь ст҃ꙋ́ю, <red>[</red><rubric class="inline">и҆лѝ:</rubric> ѻ҆би́тель сїю̀<red>]</red>, всю̀ странꙋ̀ на́шꙋ правосла́внꙋю, и҆ всѧ̀ ны̀ припа́дающїѧ къ тебѣ̀ съ вѣ́рою и҆ любо́вїю, и҆ ѹ҆миле́ннѡ просѧ́щїѧ со слеза́ми твоегѡ̀ застꙋпле́нїѧ. Є҆́й, гпⷭ҇жѐ всемлⷭ҇тиваѧ, ѹ҆милосе́рдисѧ на на́съ, ѡ҆бꙋрева́емыхъ грѣха́ми мно́гими и҆ не и҆́мꙋщихъ дерзнове́нїѧ ко хрⷭ҇тꙋ̀ гдⷭ҇ꙋ проси́ти є҆гѡ̀ ѡ҆ поми́лованїи и҆ проще́нїи, но тебѣ̀ предлага́емъ къ немꙋ̀ на ѹ҆моле́нїе, мт҃рь є҆гѡ̀ по пло́ти. Ты́ же, всебл҃га́ѧ, прострѝ къ немꙋ̀ бг҃опрїи́мнїи рꙋ́цѣ твоѝ и҆ предста́тельствꙋй за на́съ пред̾ бл҃гостїю є҆гѡ̀, просѧ̀ на́мъ проще́нїѧ прегрѣше́нїй на́шихъ, бл҃гоче́стнагѡ ми́рнагѡ житїѧ̀, бл҃гі́ѧ хрⷭ҇тїа́нскїѧ кончи́ны и҆ до́брагѡ ѿвѣ́та на стра́шнѣмъ сꙋдѣ̀ є҆гѡ̀. Наипа́че же въ ча́съ гро́знагѡ посѣще́нїѧ бж҃їѧ, є҆гда̀ ѻ҆гне́мъ возгорѧ́тсѧ до́мы на́ша и҆лѝ молнїено́снымъ гро́момъ ѹ҆страша́еми бꙋ́демъ, ꙗ҆вѝ на́мъ млⷭ҇тивное твоѐ застꙋпле́нїе и҆ держа́вное вспоможе́нїе, да сп҃са́еми всеси́льными твои́ми ко гдⷭ҇ꙋ мл҃твами, вре́меннагѡ наказа́нїѧ бж҃їѧ здѣ̀ и҆збѣ́гнемъ, вѣ́чное бл҃же́нство ра́йское та́мѡ ѹ҆наслѣ́дꙋемъ, и҆ со всѣ́ми ст҃ы́ми воспое́мъ пречтⷭ҇но́е и҆ великолѣ́пое и҆́мѧ покланѧ́емыѧ трⷪ҇цы, ѻ҆ц҃а̀ и҆ сн҃а и҆ ст҃а́гѡ дх҃а, и҆ твоѐ ве́лїе къ на́мъ млⷭ҇рдїе, во вѣ́ки вѣкѡ́въ. <red>А҆</red>ми́нь.

{% illustration "small-ornaments/ornament-from-12th-century-armenian-gospel-crider", "small" %}
