---
title: "І҆́косъ ѳ҃"
navigation:
  key: akathists-burningbush-18
  title: "І҆́косъ ѳ҃"
  parent: akathists-burningbush
  order: 18
type: "akathist"
---

## І҆́косъ ѳ҃:

<red>В</red>ѣті̑и чл҃вѣ́ческїѧ и҆знемога́ютъ пости́гнꙋти ве́лїю та́йнꙋ твоегѡ̀ приснодѣ́вства, бг҃ороди́тельнице, ю҆́же ѹ҆таѝ гдⷭ҇ь ѿ премꙋ́дрыхъ вѣ́ка сегѡ̀, и҆ вѣ́рою ѿкры̀ смире́ннымъ и҆ бл҃гоговѣ́йнымъ, пытли́вагѡ и҆спыта́нїѧ чꙋ́ждымъ, ѿ ни́хже правосла́внѡ и҆ несомнѣ́ннѡ до рождества̀, и҆ въ рождествѣ̀, и҆ по рождествѣ̀ дв҃ою проповѣ́дꙋешисѧ. Прїимѝ ѹ҆́бѡ, ѡ҆ мт҃и и҆ дв҃о, и҆ на́ше ѡ҆ се́мъ и҆сповѣ́данїе вседꙋшевное и҆ ѹ҆крѣпѝ на́съ послѣ́довати тебѣ̀ житїе́мъ непоро́чнымъ и҆ серде́чною чистото́ю, да возмо́жемъ бл҃гоꙋго́днѡ воспѣва́ти тебѣ̀ пѣ́сни сицевы́ѧ:

<red>Р</red>а́дꙋйсѧ, крі́не бѣлоснѣ́жный дѣ́вства и҆ чⷭ҇тоты̀, неꙋвѧда́емѡ цвѣтꙋ́щїй горѣ̀. Ра́дꙋйсѧ, къ дѣ́вствꙋ и҆ чⷭ҇тотѣ̀ неви́димѡ рꙋково́дствꙋющаѧ живꙋ́щихъ до́лѣ. Ра́дꙋйсѧ, ма́терство и҆ дѣ́вство въ себѣ̀ чꙋ́днѡ сочета́вшаѧ. Ра́дꙋйсѧ, во ѻ҆бою̀ непоро́чнѡ и҆ ст҃ѡ себѐ соблю́дшаѧ. Ра́дꙋйсѧ, и҆́ноческихъ ликѡ́въ предводи́тельнице въ дѣ́вствѣ бг҃оꙋго́дномъ. Ра́дꙋйсѧ, дѣ́вственныхъ полкѡ́въ нача́льнице въ чⷭ҇тотѣ̀ дꙋшѝ и҆ тѣ́ла.

<red>Р</red>а́дꙋйсѧ, бл҃года́тнаѧ, кꙋпино̀ неѡпали́маѧ, ѻ҆́гненнагѡ запале́нїѧ на́съ и҆збавлѧ́ющаѧ.
