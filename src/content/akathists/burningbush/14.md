---
title: "І҆́косъ з҃"
navigation:
  key: akathists-burningbush-14
  title: "І҆́косъ з҃"
  parent: akathists-burningbush
  order: 14
type: "akathist"
---

## І҆́косъ з҃:

<red>Д</red>и́внѡ просла́вила є҆сѝ чꙋдесы̀ і҆кѡ́нꙋ твою̀ ст҃ꙋ́ю неѡпали́мꙋю кꙋпинꙋ̀ и҆менꙋ́емꙋю, бцⷣе дв҃о, є҆́юже гра́ды и҆ ве́си ѿ запале́нїѧ ѻ҆́гненнагѡ и҆ молнїено́снагѡ гро́ма соблюда́еши и҆ до́мы вѣ́рныхъ бл҃гословлѧ́еши, въ ни́хже чествꙋ́етсѧ бл҃гоговѣ́йнѡ пречⷭ҇тагѡ ли́ка твоегѡ̀ подо́бїе. Сегѡ̀ ра́ди ꙗ҆́кѡ да́ръ многоцѣ́ненъ, ѻ҆́бразъ тво́й бл҃года́тный ра́достнѡ прїе́млемъ, достодо́лжнымъ поклоне́нїемъ почита́емъ, и҆ тѧ̀ по до́лгꙋ ѹ҆бл҃жа́емъ бл҃гохвале́нїи си́ми:

<red>Р</red>а́дꙋйсѧ, а҆лава́стре врачева́нїѧ, на всѧ́къ недꙋ́гъ врачевство̀ содержа́щїй. Ра́дꙋйсѧ, мѷрополо́жнице бл҃гоꙋха́нїѧ хрⷭ҇то́ва, ѡ҆бл҃гоꙋха́вшаѧ па́дшее чл҃вѣ́чество. Ра́дꙋйсѧ, ѹ҆́зы грѣхѡ́вныѧ разрѣша́ющаѧ ка́ющимсѧ грѣ́шникѡмъ. Ра́дꙋйсѧ, плѣни́цы страсте́й сокрꙋша́ющаѧ подвиза́ющимсѧ ѡ҆ чистотѣ̀. Ра́дꙋйсѧ, дѣ́въ младопита́тельнице и҆ ма́терей ти́хое весе́лїе. Ра́дꙋйсѧ, вдѡ́въ застꙋ́пнице и҆ сирѡ́тъ бл҃госе́рдое призрѣ́нїе.

<red>Р</red>а́дꙋйсѧ, бл҃года́тнаѧ, кꙋпино̀ неѡпали́маѧ, ѻ҆́гненнагѡ запале́нїѧ на́съ и҆збавлѧ́ющаѧ.
