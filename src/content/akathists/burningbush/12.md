---
title: "І҆́косъ ѕ҃"
navigation:
  key: akathists-burningbush-12
  title: "І҆́косъ ѕ҃"
  parent: akathists-burningbush
  order: 12
type: "akathist"
---

## І҆́косъ ѕ҃:

<red>В</red>озсїѧ́ла є҆сѝ въ свѣтоли́тїи бж҃е́ственныѧ сла́вы, дв҃о бг҃оѻтрокови́це, млⷣнца предвѣ́чнагѡ, гдⷭ҇а і҆и҃са хрⷭ҇та̀ на рꙋкꙋ̀ твое́ю держа́щи, и҆ ли́кѡмъ си́лъ а҆́гг҃льскихъ ѡ҆крꙋжа́емаѧ, ꙗ҆́кѡже тѧ̀ ви́димъ на і҆кѡ́нѣ и҆зѻбраже́ннꙋю, мѡѷсе́йскꙋю неѡпали́мꙋю кꙋпинꙋ̀ та́инственнѡ пронарече́ннꙋю, ѿ неѧ́же да́ры бл҃года́тныѧ вѣ́рнымъ да́рꙋеши, ѿ ѻ҆гнѧ̀ и҆ гро́ма сп҃са́еши, недꙋ́жныѧ врачꙋ́еши, скорбѧ́щїѧ ѹ҆тѣша́еши и҆ всѣ́мъ всѧ̀ бл҃га́ѧ и҆ дꙋшеполе́знаѧ низпосыла́еши, во є҆́же пѣ́ти тебѣ̀ гла́сы немо́лчными си́це:

<red>Р</red>а́дꙋйсѧ, ѡ҆ не́йже ра́дꙋетсѧ и҆ торжествꙋ́етъ а҆́гг҃льскїй собо́ръ и҆ чл҃вѣ́ческїй ро́дъ. Ра́дꙋйсѧ, є҆ѧ́же сла́ва превосхо́дитъ похвалы̀ земны́ѧ и҆ нбⷭ҇ныѧ. Ра́дꙋйсѧ, ѿ го́рнихъ высѡ́тъ всю̀ вселе́ннꙋю мт҃рнею любо́вїю твое́ю назира́ющаѧ. Ра́дꙋйсѧ, ю҆до́ль земнꙋ́ю многоско́рбнꙋю бл҃годѣѧ́нїи твои́ми посѣща́ющаѧ. Ра́дꙋйсѧ, неисче́тною бл҃госты́нею твое́ю не ѡ҆ставлѧ́ющаѧ са́мыхъ презрѣ́нныхъ и҆ ѿве́рженныхъ. Ра́дꙋйсѧ, сердобо́лїемъ твои́мъ ѿ ро́ва поги́бельнагѡ и҆схища́ющаѧ безнаде́жныхъ.

<red>Р</red>а́дꙋйсѧ, бл҃года́тнаѧ, кꙋпино̀ неѡпали́маѧ, ѻ҆́гненнагѡ запале́нїѧ на́съ и҆збавлѧ́ющаѧ.
