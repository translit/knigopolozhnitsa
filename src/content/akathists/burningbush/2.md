---
title: "І҆́косъ а҃"
navigation:
  key: akathists-burningbush-2
  title: "І҆́косъ а҃"
  parent: akathists-burningbush
  order: 2
type: "akathist"
---

## І҆́косъ а҃:

<red>А҆́</red>гг҃лѡвъ цр҃и́це и҆ всеѧ̀ тва́ри влⷣчице гпⷭ҇жѐ бцⷣе, ѿ а҆́гг҃льскихъ ликѡ́въ горѣ̀ прїе́млющаѧ хвале́бное пѣ́нїе, сподо́би и҆ на́съ, земны́хъ и҆ пе́рстныхъ, возноси́ти къ тебѣ̀ гла́сы хвалы̀ бл҃годаре́нїѧ за премно́гꙋю млⷭ҇ть твою̀ къ ро́дꙋ чл҃вѣ́ческомꙋ. И҆ а҆́ще недосто́йны є҆смы̀ пѣ́ти тѧ̀ по достоѧ́нїю, ѻ҆ба́че ты̀, ꙗ҆́кѡ бл҃га́ѧ, не возгнꙋша́йсѧ на́шихъ недовлѣ́ющихъ похва́лъ, и҆ ꙗ҆́кѡ сн҃ъ тво́й двѣ̀ ле́птѣ вдови́цы млⷭ҇тивнѡ прїѧ́тъ, та́кѡ любобл҃гоꙋтро́бнѡ ѹ҆слы́ши на́съ, со ѹ҆миле́нїемъ къ тебѣ̀ вопїю́щихъ:

<red>Р</red>а́дꙋйсѧ, ѻ҆́гнь бж҃ества̀ во чре́вѣ твое́мъ неѡпа́льнѡ носи́вшаѧ. Ра́дꙋйсѧ, спⷭ҇телѧ па́дшемꙋ чл҃вѣ́чествꙋ ро́ждшаѧ. Ра́дꙋйсѧ, си́лꙋ а҆́довꙋ пречⷭ҇тымъ рождество́мъ твои́мъ ѹ҆праздни́вшаѧ. Ра́дꙋйсѧ, а҆да́ма и҆ є҆́ѵꙋ дре́внѧгѡ проклѧ́тїѧ свободи́вшаѧ. Ра́дꙋйсѧ, вочл҃вѣ́ченїю є҆ди́нагѡ ѿ трⷪ҇цы непоро́чнѡ послꙋжи́вшаѧ. Ра́дꙋйсѧ, творца̀ нб҃сѐ и҆ землѝ безсѣ́меннѡ воплоти́вшаѧ.

<red>Р</red>а́дꙋйсѧ, бл҃года́тнаѧ, кꙋпино̀ неѡпали́маѧ, ѻ҆́гненнагѡ запале́нїѧ на́съ и҆збавлѧ́ющаѧ.
