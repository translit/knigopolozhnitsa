---
title: "І҆́косъ в҃"
navigation:
  key: akathists-burningbush-4
  title: "І҆́косъ в҃"
  parent: akathists-burningbush
  order: 4
type: "akathist"
---

## І҆́косъ в҃:

<red>Р</red>а́зꙋмъ чл҃вѣ́ческїй не мо́жетъ пости́гнꙋти та́инство смотре́нїѧ бж҃їѧ, ѿ сложе́нїѧ мі́ра и҆скꙋпле́нїе па́дшагѡ чл҃вѣ́чества предопредѣли́вшагѡ въ совѣ́тѣ предвѣ́чномъ трїѷпоста́снагѡ бж҃ества̀, ѻ҆ба́че дх҃омъ ст҃ы́мъ вдохнове́ннїи ст҃і́и бж҃їи прⷪ҇рѡ́цы и҆здале́че предзрѧ́ще чꙋ́до чꙋде́съ, ꙗ҆́кѡ творе́цъ ра́бїй зра́къ воспрїи́метъ, сп҃стѝ хотѧ̀ дѣ́ло рꙋ́къ свои́хъ ѿ поги́бели вѣ́чныѧ, возвѣща́хꙋ проѻ́бразы и҆ прⷪ҇ро́чествы нело́жными, и҆мꙋ́щее соверши́тесѧ и҆скꙋпле́нїе ро́да чл҃вѣ́ча ѡ҆бѣтова́ннымъ и҆скꙋпи́телемъ. Є҆мꙋ́же ты̀, всечи́стаѧ, пло́ть взаимода́вши, сподо́биласѧ є҆сѝ бы́ти мт҃рїю гдⷭ҇а твоегѡ̀, внꙋша́ющагѡ на́мъ вопи́ти къ тебѣ̀:

<red>Р</red>а́дꙋйсѧ, ѻ҆гнезра́чнаѧ пала́то на херꙋві́мѣхъ сѣдѧ́щагѡ. Ра́дꙋйсѧ, свѣтоно́снаѧ ло́жнице серафі́мы повелѣва́ющагѡ. Ра́дꙋйсѧ, ѻ҆́дре цр҃ѧ̀ вели́кагѡ верхꙋ̀ горы̀ нбⷭ҇ныѧ. Ра́дꙋйсѧ, прⷭ҇то́ле ѡ҆дꙋшевле́нный ѡ҆блада́ющагѡ го́рними и҆ до́льними. Ра́дꙋйсѧ, кївѡ́те ѡ҆сщ҃е́нный бж҃ества̀, ст҃а́ѧ ст҃ы́хъ бо́льшїй. Ра́дꙋйсѧ, ста́мно всезлата́ѧ, въ не́йже ма́нна сп҃си́тельнаѧ ѹ҆гото́васѧ пло́ть и҆ кро́вь бж҃е́ственнагѡ а҆́гнца.

<red>Р</red>а́дꙋйсѧ, бл҃года́тнаѧ, кꙋпино̀ неѡпали́маѧ, ѻ҆́гненнагѡ запале́нїѧ на́съ и҆збавлѧ́ющаѧ.
