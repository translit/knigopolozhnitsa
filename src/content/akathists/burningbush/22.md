---
title: "І҆́косъ а҃і"
navigation:
  key: akathists-burningbush-22
  title: "І҆́косъ а҃і"
  parent: akathists-burningbush
  order: 22
type: "akathist"
---

## І҆́косъ а҃і:

<red>С</red>вѣтоза́рнаѧ твоѧ̀ і҆кѡ́на, бг҃омт҃и пречⷭ҇таѧ, просвѣща́етъ потемне́нныѧ грѣха́ми дꙋ́ши на́ша сїѧ́нїемъ бж҃е́ственныхъ чꙋде́съ, въ ни́хже познае́мъ бж҃їѧ всемогꙋ́щества си́лꙋ и҆ твоѐ млⷭ҇рдїе неисче́тное, при́снѡ гото́вое спосо́бствовати на́мъ въ покаѧ́нїи и҆ ѡ҆браще́нїи ѿ ѕлы́хъ дѣ́лъ на пꙋ́ть сп҃се́нїѧ. Мо́лимъ ѹ҆́бѡ тебѐ, всебл҃га́ѧ, не ѡ҆ста́ви на́съ заблꙋжда́ти въ де́брѣхъ грѣхѡ́въ и҆ страсте́й, но приведѝ къ ти́хомꙋ приста́нищꙋ бл҃гоче́стнагѡ и҆ бг҃оꙋго́днагѡ житїѧ̀, да возмо́жемъ досто́йнѡ приноси́ти тебѣ̀ сїѧ̀ пѣ́сненныѧ да́ры:

<red>Р</red>а́дꙋйсѧ, врагѝ на́ша неви̑димыѧ запина́ющаѧ бо́дренною твое́ю мл҃твою. Ра́дꙋйсѧ, не попꙋска́ющаѧ ѡ҆блада́ти и҆́мъ над̾ на́ми наси̑лїемъ сме́ртнагѡ сегѡ̀ тѣлесѝ. Ра́дꙋйсѧ, ꙗ҆́кѡ бѣ́сы и҆́мени твоегѡ̀ ст҃а́гѡ боѧ́тсѧ и҆ трепе́щꙋтъ. Ра́дꙋйсѧ, ꙗ҆́кѡ і҆кѡ́на твоѧ̀ чтⷭ҇на́ѧ всѧ́кꙋ си́лꙋ дїа́волю присꙋ́тствїемъ свои́мъ прого́нитъ. Ра́дꙋйсѧ, подви́жникѡвъ бл҃гоче́стїѧ ѹ҆крѣплѧ́ющаѧ въ бра́ни дꙋхо́вной со врага́ми сп҃се́нїѧ чл҃вѣ́ческагѡ. Ра́дꙋйсѧ, въ ча́съ кончи́ны помога́ющаѧ любо́вь и҆ вѣ́рꙋ къ тебѣ̀ и҆́мꙋщимъ.

<red>Р</red>а́дꙋйсѧ, бл҃года́тнаѧ, кꙋпино̀ неѡпали́маѧ, ѻ҆́гненнагѡ запале́нїѧ на́съ и҆збавлѧ́ющаѧ.
