---
title: "І҆́косъ в҃і"
navigation:
  key: akathists-burningbush-24
  title: "І҆́косъ в҃і"
  parent: akathists-burningbush
  order: 24
type: "akathist"
---

## І҆́косъ в҃і:

<red>П</red>ое́мъ тѧ̀, бг҃ороди́тельнице, є҆ди́нꙋ наде́ждꙋ и҆ ѹ҆пова́нїе на́ше, проповѣ́дꙋемъ млⷭ҇ти твоѧ̀ и҆ не таи́мъ чꙋде́съ твои́хъ, прославлѧ́емъ неисче́тнꙋю бл҃гость твою̀ къ ро́дꙋ хрⷭ҇тїа́нскомꙋ, бл҃гословлѧ́емъ и҆́мѧ твоѐ ст҃о́е, є҆́же вои́стиннꙋ мѵ́ро и҆злїѧ́нное є҆́сть длѧ̑ лю́бѧщихъ тѧ̀, бл҃гоꙋха́нїемъ дꙋхо́внымъ и҆сполнѧ́ющее бл҃гочести́выѧ дꙋ́ши. Ѡ҆бл҃гоꙋха́й ѹ҆́бѡ и҆ на́съ, влⷣчице, смердѧ́щихъ страстьмѝ грѣхо́вными, и҆ сподо́би чⷭ҇тымъ се́рдцемъ и҆ нескве́рными ѹ҆сты̀ взыва́ти къ тебѣ̀:

<red>Р</red>а́дꙋйсѧ, мѵ́ро и҆сточа́ющаѧ сла́достное и҆ дꙋшесп҃си́тельное, и҆́мже ѹ҆маща́ютсѧ сердца̀ бг҃олюби́ваѧ. Ра́дꙋйсѧ, недꙋ́ги дꙋшевныѧ и҆ тѣле́сныѧ врачꙋ́ющаѧ є҆ди́нымъ прикоснове́нїемъ къ і҆кѡ́нѣ твое́й ст҃ѣ́й. Ра́дꙋйсѧ, води́тельнице бл҃га́ѧ, на пꙋ́ть бг҃оꙋгожде́нїѧ и҆ сп҃се́нїѧ направлѧ́ющаѧ ка́ющихсѧ грѣ́шникѡвъ. Ра́дꙋйсѧ, лѣ́ствицею добродѣ́телей возводѧ́щаѧ подви́жникѡвъ хрⷭ҇то́выхъ ко врата́мъ црⷭ҇твїѧ нбⷭ҇нагѡ. Ра́дꙋйсѧ, смире́нныхъ и҆ терпѣли́выхъ страда́льцевъ вѣнча́ющаѧ ѹ҆тѣше́нїемъ бл҃года́тнымъ. Ра́дꙋйсѧ, и҆згна́нныхъ и҆ гони́мыхъ безви́ннѡ, ѹ҆слажда́ющаѧ предвкꙋше́нїемъ бл҃же́нства ра́йскагѡ.

<red>Р</red>а́дꙋйсѧ, бл҃года́тнаѧ, кꙋпино̀ неѡпали́маѧ, ѻ҆́гненнагѡ запале́нїѧ на́съ и҆збавлѧ́ющаѧ.
