---
title: "І҆́косъ г҃"
navigation:
  key: akathists-burningbush-6
  title: "І҆́косъ г҃"
  parent: akathists-burningbush
  order: 6
type: "akathist"
---

## І҆́косъ г҃:

<red>И҆</red>мѣ́ѧ любо́вь ве́лїю къ лю́демъ и҆скꙋ́пленнымъ чтⷭ҇но́ю кро́вїю сн҃а твоегѡ̀ и҆ бг҃а, бг҃омт҃и пречⷭ҇таѧ, прїѧ́ла є҆сѝ ѿ негѡ̀ вла́сть стро́ити и҆ покрыва́ти ро́дъ хрⷭ҇тїа́нскїй: ты́ бо грѣ́шникѡмъ є҆сѝ спорꙋ́чница покаѧ́нїѧ и҆̀хъ пред̾ творце́мъ, ненаде́жнымъ наде́ждо сп҃се́нїѧ, бѣ́дствꙋющимъ по́моще ско́раѧ, поги́бшимъ взыска́нїе держа́вное и҆ всемꙋ̀ мі́рꙋ покро́въ. Тебѣ̀, млⷭ҇рдой и҆ бл҃голюби́вой застꙋ́пницѣ на́шей, за любо́вь любо́вїю воздава́ѧ, смиренномꙋ́дреннѡ глаго́лемъ:

<red>Р</red>а́дꙋйсѧ, ра́досте всемі́рнаѧ, є҆́юже сле́зы ѿ̾е́млютсѧ ѿ ѻ҆че́съ стра́ждꙋщихъ и҆ скорбѧ́щихъ. Ра́дꙋйсѧ, прибѣ́жище бл҃гоѿи́шное, въ не́мже сп҃са́ютсѧ ѡ҆бꙋрева́емїи бꙋ́рею страсте́й жите́йскагѡ мо́рѧ. Ра́дꙋйсѧ, ѹ҆толи́тельнице всемогꙋ́щаѧ пра́веднѡ дви́жимагѡ на на́съ гнѣ́ва бж҃їѧ. Ра́дꙋйсѧ, пла́мень ѻ҆гнѧ̀ ѹ҆гаша́ющаѧ росо́ю мл҃твъ твои́хъ ѹ҆ прⷭ҇то́ла вседержи́телѧ. Ра́дꙋйсѧ, ѿ гро́ма и҆ мо́лнїи соблюда́ющаѧ предста́тельствомъ твои́мъ нбⷭ҇нымъ. Ра́дꙋйсѧ, по́мощь твою̀ ст҃ꙋ́ю бл҃говре́меннѡ подаю́щаѧ всѧ́кой дꙋшѝ, вѣ́рнѡ тебѣ̀ молѧ́щейсѧ.

<red>Р</red>а́дꙋйсѧ, бл҃года́тнаѧ, кꙋпино̀ неѡпали́маѧ, ѻ҆́гненнагѡ запале́нїѧ на́съ и҆збавлѧ́ющаѧ.
