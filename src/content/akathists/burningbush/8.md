---
title: "І҆́косъ д҃"
navigation:
  key: akathists-burningbush-8
  title: "І҆́косъ д҃"
  parent: akathists-burningbush
  order: 8
type: "akathist"
---

## І҆́косъ д҃:

<red>С</red>лы́шимъ и҆ ви́димъ чꙋдеса̀ ве́лїѧ ѿ і҆кѡ́ны твоеѧ̀ быва́емыѧ, цр҃и́це на́ша всебл҃га́ѧ, ю҆́же дарова́ла є҆сѝ на́мъ во ѹ҆тѣше́нїе и҆ защи́тꙋ въ несча́стїѧхъ: сѐ бо и҆ всепоѧда́ющїи ѻ҆́гнь и҆знемога́етъ въ си́лѣ свое́й пред̾ си́лою бл҃года́тною твоегѡ̀ пречⷭ҇тагѡ ѻ҆́браза, ꙗ҆́кѡже мно́гажды ви́дѣхомъ и҆ и҆спыта́хомъ, неѡпали́мою кꙋпино́ю тѧ̀ и҆менꙋ́ѧ въ и҆зѻбраже́нїи сегѡ̀ твоегѡ̀ ѻ҆́браза, и҆ пред̾ ни́мъ тебѣ̀ воспѣва́ѧ гла́сы хвале́бными си́це:

<red>Р</red>а́дꙋйсѧ, мл҃твеннице неꙋсыпа́ющаѧ ко хрⷭ҇тꙋ̀ бг҃ꙋ, на млⷭ҇ть къ на́мъ є҆гѡ̀ преклонѧ́ющаѧ. Ра́дꙋйсѧ, ка́рꙋ бж҃їю за беззако́нїѧ на́ша ѿ гла́въ на́шихъ ѿводѧ́щаѧ. Ра́дꙋйсѧ, ри́зою твое́ю чтⷭ҇но́ю ѿ всѧ́кихъ несча́стїй на́съ сохранѧ́ющаѧ. Ра́дꙋйсѧ, мт҃рнимъ покро́вомъ щедрѡ́тъ твои́хъ жили́ща на́ша ѿ ѻ҆гнѧ̀ и҆ гро́ма соблюда́ющаѧ. Ра́дꙋйсѧ, всемлⷭ҇тиваѧ ѹ҆слы́шательница гла́сѡвъ на́шихъ моле́бныхъ въ ско́рби и҆ ѡ҆бстоѧ́нїи. Ра́дꙋйсѧ, держа́внаѧ скоропомо́щнице на́ша во днѝ тѧ́жкихъ и҆спыта́нїй.

<red>Р</red>а́дꙋйсѧ, бл҃года́тнаѧ, кꙋпино̀ неѡпали́маѧ, ѻ҆́гненнагѡ запале́нїѧ на́съ и҆збавлѧ́ющаѧ.
