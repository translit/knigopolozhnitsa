---
title: "І҆́косъ а҃і"
navigation:
  key: akathists-kosinskaya-22
  title: "І҆́косъ а҃і"
  parent: akathists-kosinskaya
  order: 22
type: "akathist"
---

## І҆́косъ а҃і:

<red>Ꙗ҆́</red>кѡ свѣтопрїе́мнꙋю свѣщꙋ̀, зри́мъ твою̀ честнꙋ́ю і҆кѡ́нꙋ, пречⷭ҇таѧ и҆ пребл҃гослове́ннаѧ дв҃о бцⷣе. невеще́ственный же въ дꙋша́хъ на́шихъ возжига́ющи ѻ҆́гнь любвѐ къ тебѣ̀, всебл҃га́ѧ, прїимѝ вѣ́рꙋ и҆ ѹ҆се́рдїе на́ше, напра́ви на стезѝ и҆́стины пꙋ́ть на́шъ, ѹ҆молѝ гдⷭ҇а и҆ сн҃а твоегѡ̀, да сп҃се́тъ на́съ, и҆́миже вѣ́сть сꙋдьба́ми, да не поги́бнемъ въ нераска́ѧнїи ѡ҆ грѣсѣ́хъ на́шихъ, и҆ ѹ҆слы́ши моле́нїе къ тебѣ̀ взыва́ющихъ:

<red>Р</red>а́дꙋйсѧ, і҆кѡ́ною твое́ю на́мъ бл҃годѣ́ющаѧ: ра́дꙋйсѧ, ма́тернїѧ щедрѡ́ты твоѧ̑ на на́съ и҆злива́ющаѧ. Ра́дꙋйсѧ, грѣхѡ́вныѧ по́мыслы вла́стнѡ ѿгонѧ́ющаѧ: ра́дꙋйсѧ, маловѣ́рных вразꙋмлѧ́ющаѧ. Ра́дꙋйсѧ, невѣ́рныхъ смы́слы просвѣща́ющаѧ: ра́дꙋйсѧ, милосе́рдїе бж҃їе разꙋмѣ́ти на́мъ помога́ющаѧ. Ра́дꙋйсѧ, стра́хъ бж҃їй въ сердца̀ вѣ́рныхъ влага́ющаѧ: ра́дꙋйсѧ, ѡ҆ хра́мѣхъ бж҃їихъ попече́нїе и҆мꙋ́щихъ дꙋхо́вною ра́достїю ѹ҆тѣша́ющаѧ. Ра́дꙋйсѧ, ѿ сна̀ лѣ́ности на́съ возставлѧ́ющаѧ: ра́дꙋйсѧ, ѡ҆мраче́нныхъ свѣ́томъ бг҃опозна́нїѧ и҆ бл҃гоче́стїѧ ѡ҆зарѧ́ющаѧ. Ра́дꙋйсѧ, блага̀ земна̑ѧ, сꙋ́єтнаѧ и҆ скоропреходѧ̑щаѧ, презира́ти на́съ наꙋча́ющаѧ: ра́дꙋйсѧ, къ нбⷭ҇нымъ и҆ вѣ́чнымъ сокро́вищємъ ѹ҆мы̀ и҆ сердца̀ на̑ша возводѧ́щаѧ.

<red>Р</red>а́дꙋйсѧ, влⷣчце, і҆кѡ́ною твое́ю блгⷣть и҆ млⷭ҇ть на́мъ ꙗ҆влѧ́ющаѧ.
