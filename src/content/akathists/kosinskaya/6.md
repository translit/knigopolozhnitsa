---
title: "І҆́косъ г҃"
navigation:
  key: akathists-kosinskaya-6
  title: "І҆́косъ г҃"
  parent: akathists-kosinskaya
  order: 6
type: "akathist"
---

## І҆́косъ г҃:

<red>И҆</red>мꙋ́щи бога́тство милосе́рдїѧ неѡскꙋ́дное, ѿ прчⷭ҇тыѧ твоеѧ̀ і҆кѡ́ны то́ки чꙋде́съ и҆сточи́ла є҆сѝ, влⷣчце, болѧ́щымъ и҆сцѣле́нїе, стра́ждꙋщымъ ѡ҆сла́бꙋ и҆ всѣ̑мъ всѧ̑ полє́знаѧ подава́ющи. мы̀ же, па́мѧтꙋюще вы́нꙋ покро́въ тво́й, мо́лимъ тѧ̀: всеми́лостиваѧ гпⷭ҇же дв҃о бцⷣе, ѡ҆держи́ми є҆смы̀ печа́льми, не ѡ҆ста́ви ѹ҆̀бо до конца̀ поги́бнꙋти рабѡ́мъ твои́мъ, но ѹ҆скорѝ и҆з̾ѧ́ти ѿ настоѧ́щїѧ скѡ́рби и҆ печа̑ли вопїю́щихъ къ тебѣ̀:

<red>Р</red>а́дꙋйсѧ, принесе́нїем честны́ѧ твоеѧ̀ і҆кѡ́ны тьмꙋ̀ лю́тыхъ ѡ҆бстоѧ́нїй ѿ на́съ ѿгонѧ́ющаѧ: ра́дꙋйсѧ, пораже́нныхъ разли́чными недꙋ̑ги чꙋде́снѡ и҆сцѣлѧ́ющаѧ. Ра́дꙋйсѧ, ѿ вра́тъ сме́ртныхъ неисцѣ́льнѡ болѧ́щихъ къ жи́зни возвраща́ющаѧ: ра́дꙋйсѧ, го́рестїю тѣле́сныхъ страда́нїй вѣ́чныхъ мꙋ́къ и҆збавлѧ́ющаѧ. Ра́дꙋйсѧ, скорбьмѝ грѣхѝ на̑ша ѡ҆чища́ющаѧ: ра́дꙋйсѧ, печа́лїю не́мощи дꙋшє́вныѧ врачꙋ́ющаѧ. Ра́дꙋйсѧ, ѡ҆жесточе́ннѡ враждꙋ́ющихъ примирѧ́ющаѧ: ра́дꙋйсѧ, прило́ги врага̀ ѿража́ющаѧ. Ра́дꙋйсѧ, во всѧ́кихъ ско́рбехъ и҆ печа́лехъ нбⷭ҇нꙋю ѿра́дꙋ въ сердца̀ на́ша и҆злива́ющаѧ: ра́дꙋйсѧ, ѿ разоре́нїѧ, плѣ́на и҆ лю́тыѧ сме́рти всѣ́хъ ѹ҆пова́ющихъ на тѧ̀ свобожда́ющаѧ. Ра́дꙋйсѧ, ѕлосмра́дїе страсте́й и҆ похоте́й на́шихъ всемо́щнымъ манове́нїемъ ѹ҆кроща́ющаѧ: ра́дꙋйсѧ, са́мыхъ ѿча́ѧнныхъ грѣ́шникѡвъ и҆з̾ ро́ва поги́бели и҆схища́ющаѧ.

<red>Р</red>а́дꙋйсѧ, влⷣчце, і҆кѡ́ною твое́ю блгⷣть и҆ млⷭ҇ть на́мъ ꙗ҆влѧ́ющаѧ.
