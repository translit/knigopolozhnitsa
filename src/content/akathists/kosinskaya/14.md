---
title: "І҆́косъ з҃"
navigation:
  key: akathists-kosinskaya-14
  title: "І҆́косъ з҃"
  parent: akathists-kosinskaya
  order: 14
type: "akathist"
---

## І҆́косъ з҃:

<red>П</red>роповѣ́дникъ неизрече́нныхъ чꙋде́съ твои́хъ, влⷣчце, ꙗ҆ви́сѧ хра́мъ се́й, ст҃о́ю і҆кѡ́ною твое́ю ѹ҆кра́шенный. попꙋще́нїемъ бо бж҃їимъ, грѣ́хъ ра́ди человѣ́ческихъ, всѐ бл҃голѣ́пїе є҆гѡ̀ нѣ́когда поги́бе, і҆кѡ́на же чꙋдотво́рнаѧ рꙋка́ми безбо́жныхъ и҆з̾ѧ́та бы́сть, но млⷭ҇тїю бж҃їею ѹ҆цѣлѐ и҆ па́ки возвраще́на бы́сть въ хра́мъ, и҆дѣ́же ны́нѣ че́стнѡ пребыва́етъ. мы̀ же, неизрече́нномꙋ смотре́нїю твоемꙋ̀ дивѧ́щесѧ, ра́достнѡ взыва́емъ тѝ:

<red>Р</red>а́дꙋйсѧ, въ годи́нꙋ напа́стей и҆ и҆спыта́нїй чꙋдотво́рнꙋю і҆кѡ́нꙋ свою̀ во ѹ҆тѣше́нїе на́мъ сохрани́вшаѧ: ра́дꙋйсѧ, скѡ́рбнаѧ сердца̀ на́ша вторы́мъ ѡ҆брѣ́тенїемъ ѡ҆́браза твоегѡ̀ возвесели́вшаѧ. Ра́дꙋйсѧ, но́вꙋю ми́лость и҆ но́вꙋю бл҃года́ть си́мъ въ це́ркви ꙗ҆влѧ́ющаѧ и҆ те́мъ пꙋ́ть сп҃се́нїѧ показꙋ́ющаѧ: ра́дꙋйсѧ, ѡ҆сѣне́нїемъ ст҃ы́ѧ твоеѧ̀ і҆кѡ́ны ѕлы́хъ дꙋхѡ́въ мечта́нїѧ ѿ на́съ ѹ҆далѧ́ющаѧ. Ра́дꙋйсѧ, непочита́ющихъ і҆кѡ́ны твоеѧ̀ ст҃ы́ѧ, ꙗ҆́кѡ пра́хъ, ѿ лица̀ землѝ развѣва́ющаѧ: ра́дꙋйсѧ, ю҆ро́дивꙋю мꙋ́дрость вѣ́ка сегѡ̀ посрами́вшаѧ и҆ ѡ҆слѣпле́нныхъ є҆́ю на пꙋ́ть пра́вый наставлѧ́ющаѧ. Ра́дꙋйсѧ, свѣ́томъ хрⷭ҇то́ва ѹ҆че́нїѧ тьмꙋ̀ невѣ́рїѧ прогонѧ́ющаѧ: ра́дꙋйсѧ, вре́меннымъ наказа́нїемъ невѣ́ждъ ѹ҆мꙋдрѧ́ющаѧ. Ра́дꙋйсѧ, прославлѧ́ющихъ тѧ̀ прославлѧ́ющаѧ: ра́дꙋйсѧ, твои́мъ хода́тайствомъ грѣхѝ на̑ша проща́ющаѧ. Ра́дꙋйсѧ, твои́мъ моле́нїемъ печа̑ли на̑ша ѹ҆толѧ́ющаѧ: ра́дꙋйсѧ, тѧ̀ на по́мощь призыва́ющихъ и҆ и҆́мѧ твоѐ сла́вѧщихъ спаса́ющаѧ.

<red>Р</red>а́дꙋйсѧ, влⷣчце, і҆кѡ́ною твое́ю блгⷣть и҆ млⷭ҇ть на́мъ ꙗ҆влѧ́ющаѧ.
