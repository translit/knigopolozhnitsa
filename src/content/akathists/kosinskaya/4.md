---
title: "І҆́косъ в҃"
navigation:
  key: akathists-kosinskaya-4
  title: "І҆́косъ в҃"
  parent: akathists-kosinskaya
  order: 4
type: "akathist"
---

## І҆́косъ в҃:

<red>Р</red>а́зꙋмъ недоразꙋмѣва́етъ досто́йнѡ пѣсньмѝ дꙋхо́вными восхвалѧ́ти тѧ̀, нбⷭ҇наѧ цр҃и́це. ты́ бо восхотѣ́ла є҆сѝ зна́менїе твоеѧ̀ бл҃года́ти ꙗ҆ви́ти лю́демъ во і҆кѡ́нѣ твое́й: въ нощно́мъ бо видѣ́нїи мнѡ́гимъ болѧ́щымъ ꙗ҆́вльшисѧ, прест҃а́ѧ дв҃о, повелѣ́ла є҆сѝ моле́бнаѧ пѣ́нїѧ соверша́ти пред̾ ст҃о́ю і҆кѡ́ною моде́нскою и҆ ѡ҆мы́тисѧ въ находѧ́щемсѧ бли́з̾ це́ркве є҆́зерѣ. Болѧ́щїи же дѣ́ѧхꙋ съ вѣ́рою повелѣ́ннаѧ и҆ чꙋде́снѡ и҆сцѣлѧ́хꙋсѧ. мы́ же, съ любо́вїю прославлѧ́юще тѧ̀, помо́щницꙋ на́шꙋ всеизрѧ́днꙋю, немо́лчными гла́сы вопїе́мъ:

<red>Р</red>а́дꙋйсѧ, свои́мъ прише́ствїемъ на́съ ѡ҆богаща́ющаѧ: ра́дꙋйсѧ, всѣ́хъ прибѣга́ющихъ под̾ кро́въ тво́й прїе́млющаѧ. Ра́дꙋйсѧ, ра̑ны грѣхѡ́вныѧ бл҃гоꙋтро́бнѡ врачꙋ́ющаѧ: ра́дꙋйсѧ, пра́ведный гнѣ́въ бж҃їй на на́съ твои́мъ моле́нїемъ ско́ро ѹ҆толѧ́ющаѧ. Ра́дꙋйсѧ, терпѣли́выхъ страда́льцєвъ да̑ры бл҃года́тными ѹ҆щедрѧ́ющаѧ: ра́дꙋйсѧ, къ покаѧ́нїю на́съ призыва́ющаѧ. Ра́дꙋйсѧ, грѣ́шныхъ моле́нїй не ѿверга́ющаѧ: ра́дꙋйсѧ, жела̑нїѧ бг҃оꙋгѡ́днаѧ и҆сполнѧ́ющаѧ. Ра́дꙋйсѧ, ра́дость ско́рꙋю подаю́щаѧ: ра́дꙋйсѧ, на смире́нныѧ презира́ющаѧ. Ра́дꙋйсѧ, врагѡ́въ на́шихъ ви́димыхъ и҆ невиди́мыхъ побѣжда́ющаѧ: ра́дꙋйсѧ, лю́бѧщїѧ и҆ чтꙋ́щїѧ тѧ̀ ѿ всѧ́кихъ бѣ́дъ и҆збавлѧ́ющаѧ.

<red>Р</red>а́дꙋйсѧ, влⷣчце, і҆кѡ́ною твое́ю блгⷣть и҆ млⷭ҇ть на́мъ ꙗ҆влѧ́ющаѧ.
