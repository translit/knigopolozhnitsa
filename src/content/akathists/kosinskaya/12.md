---
title: "І҆́косъ ѕ҃"
navigation:
  key: akathists-kosinskaya-12
  title: "І҆́косъ ѕ҃"
  parent: akathists-kosinskaya
  order: 12
type: "akathist"
---

## І҆́косъ ѕ҃:

<red>В</red>озсїѧ̀ неизрече́ннаѧ бл҃года́ть ѿ цельбоно́сныѧ твоеѧ̀ і҆кѡ́ны, прест҃а́ѧ дв҃о, пред̾ не́юже, со слеза́ми припа́дающе, мо́лимъ: всеси́льнаѧ ро́да на́шегѡ застꙋ́пнице и҆ помо́щнице, ѿженѝ ѡ҆́блакъ наше́дшихъ на ны̀ и҆скꙋше́нїй и҆ всѧ́кихъ ѕлоко́зненныхъ дѣ́йствїй врагѡ́въ на́шихъ ви́димыхъ и҆ невиди́мыхъ и҆ ми́рное ѹ҆строе́нїе ѡ҆бꙋрева́ємымъ напа́стьми да́рꙋй, на тѧ̀ бо всѐ ѹ҆пова́нїе возлага́емъ и҆ ѹ҆миле́ннѡ тебѣ̀ зове́мъ:

<red>Р</red>а́дꙋйсѧ, ѡ҆́бразъ тво́й чꙋдотво́рный въ ѹ҆тѣше́нїе и҆ и҆сцѣле́нїе да́ти на́мъ и҆зво́лившаѧ: ра́дꙋйсѧ, всемо́щнымъ твои́мъ застꙋпле́нїемъ ѿ бѣ́дъ на́съ и҆збавлѧ́ющаѧ. Ра́дꙋйсѧ, и҆скꙋша́ємымъ рꙋ́кꙋ по́мощи простира́ющаѧ: ра́дꙋйсѧ, во днѝ ѹ҆ны́нїѧ наде́ждою вѣ́чныхъ бла́гъ воѡдꙋшевлѧ́ющаѧ. Ра́дꙋйсѧ, ѿ треволне́нїѧ мо́рѧ жите́йскагѡ ка́ющихсѧ сп҃са́ющаѧ: ра́дꙋйсѧ, всѣ̑мъ потре́бнымъ ко бл҃гоче́стїю снабдѣва́ющаѧ. Ра́дꙋйсѧ, за́висть и҆ кова́рство на на́съ ѕлы́хъ человѣ́къ премꙋ́дрѡ разрꙋша́ющаѧ: ра́дꙋйсѧ, лжи́выхъ прови́дцєвъ и҆ сꙋ́єтнаѧ гада̑нїѧ посрамлѧ́ющаѧ. Ра́дꙋйсѧ, чистото́ю твое́ю чи́стомꙋ житїю̀ на́съ наꙋча́ющаѧ: ра́дꙋйсѧ, ѡ҆каменѣ́нїе серде́чное ѹ҆мѧгча́ющаѧ. Ра́дꙋйсѧ, хла́дность дꙋше́внꙋю бл҃года́тнѡ согрѣва́ющаѧ: ра́дꙋйсѧ, вѣ́рныхъ па́стырей ст҃ы́ѧ це́ркве ѹ҆крѣплѧ́ющаѧ и҆ вразꙋмлѧ́ющаѧ.

<red>Р</red>а́дꙋйсѧ, влⷣчце, і҆кѡ́ною твое́ю блгⷣть и҆ млⷭ҇ть на́мъ ꙗ҆влѧ́ющаѧ.
