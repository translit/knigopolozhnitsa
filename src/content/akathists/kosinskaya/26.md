---
title: "Мл҃тва"
navigation:
  key: akathists-kosinskaya-26
  title: "Мл҃тва"
  parent: akathists-kosinskaya
  order: 26
type: "akathist"
---

## Мл҃тва:

<versal>Ѽ</versal> преми́лостиваѧ и҆ пречꙋ́днаѧ свѣ́та ѹ҆́мнагѡ ма́ти, досто́йнѡ сла́вимаѧ и҆ пра́веднѡ ѿ всѣ́хъ го́рнихъ чинѡ́въ ѹ҆блажа́емаѧ, ꙗ҆́кѡ без̾ сравне́нїѧ и҆́хъ превосходѧ́щаѧ, бг҃а и҆ творца̀ всѧ́ческихъ ро́ждшаѧ! Благодари́мъ тѧ̀ ѡ҆ всѣ́хъ бл҃годѣѧ́нїих твои́хъ, ꙗ҆́же бл҃говоли́ла є҆сѝ ꙗ҆ви́ти на́мъ пресла́внымъ принесе́нїем чꙋдотво́рныѧ твоеѧ̀ і҆кѡ́ны. Ко́е бл҃гохвале́нїе прише́ствїю твоемꙋ̀ сотвори́мъ, недоꙋмѣва́емъ, то́чїю ѹ҆дивлѧ́емсѧ, велича́юще твоѐ милосе́рдїе, є҆́же на на́съ показа́ла є҆сѝ. Тѣ́мже и҆ мы̀, грѣ́шнїи, со стра́хомъ и҆ ра́достїю припа́дающе къ цельбоно́сной і҆кѡ́нѣ твое́й, бл҃года́рственнѡ вопїе́мъ тѝ: ѽ всеси́льнаѧ ро́да на́шегѡ помо́щнице! ѹ҆слы́ши на́съ, молѧ́щихсѧ тебѣ̀, и҆ ꙗ҆вѝ млⷭ҇ть твою̀: се́ бо, на пречⷭ҇тый ѡ҆́бразъ тво́й взира́юще, ꙗ҆́кѡ живѣ́й тѝ съ на́ми сꙋ́щей, мо́лимъ тѧ̀ ѹ҆се́рднѡ: не помѧнѝ мно́жєства грѣхѡ́въ на́шихъ, но и҆спо́лни во благи́хъ прошє́нїѧ, да́рꙋй на́мъ всѧ̑ потрє́бнаѧ къ животꙋ̀ и҆ бл҃гоче́стїю, и҆зба́ви на́съ ѿ скорбе́й, бѣ́дъ и҆ всѧ́кихъ болѣ́зней, наипа́че же ѿ смертоно́сныѧ ꙗ҆́звы и҆ па́гꙋбы, ѿ навѣ́та ѕлы́хъ человѣ̑къ и҆ всѧ́кагѡ ѡ҆бстоѧ́нїѧ. Соблюда́й и҆ спаса́й на́съ бл҃года́тїю свое́ю, влⷣчце, ѿ тлетво́рныхъ ѹ҆че́нїй невѣ́рїѧ и҆ сꙋевѣ́рїѧ, ѿ лꙋка́выхъ совраще́нїй. Сохранѝ на́съ и҆ ѻ҆те́чество на́ше ѿ всѧ́кихъ крамо́лъ, нестрое́нїй и҆ ѕлы́хъ развраще́нїй, врага́ми вѣ́ры правосла́вныѧ воздвиза́емыхъ. Сподо́би же на́съ, всеблага́ѧ застꙋ́пнице на́ша, благоче́стнѡ житїѐ сїѐ земно́е соверши́ти, хрⷭ҇тїа́нскꙋю безболѣ́зненнꙋю, непосты́днꙋю, ми́рнꙋю кончи́нꙋ полꙋчи́ти и҆ нбⷭ҇ное црⷭ҇твїе наслѣ́довати, да всегда̀ пое́мъ, велича́емъ и҆ сла́вимъ тѧ̀, ꙗ҆́кѡ благꙋ́ю застꙋ́пницꙋ ро́да хрⷭ҇тїа́нскагѡ, со всѣ́ми ѹ҆годи́вшими бг҃ꙋ. <red>А҆</red>ми́нь.

{% illustration "small-ornaments/ornament-from-12th-century-armenian-gospel-crider", "small" %}
