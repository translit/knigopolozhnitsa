---
title: "І҆́косъ и҃"
navigation:
  key: akathists-kosinskaya-16
  title: "І҆́косъ и҃"
  parent: akathists-kosinskaya
  order: 16
type: "akathist"
---

## І҆́косъ и҃:

<red>В</red>сѣ̑мъ всѧ̑ блага̑ѧ и҆ спаси́тєльнаѧ да́рꙋеши ѿ ст҃ы́ѧ чꙋдотво́рныѧ і҆кѡ́ны твоеѧ̀, бг҃ома́ти пречⷭ҇таѧ, ю҆́же, ꙗ҆́кѡ сокро́вище многоцѣ́нное, зрѧ́ще, со гла́сомъ ра́дованїѧ и҆ бл҃годаре́нїѧ взыва́емъ: кто̀ не ѹ҆блажи́тъ тѧ̀, ѡ҆ ма́ти на́ша милосе́рднаѧ! Кто̀ не воспое́тъ твоѧ̑ сла̑внаѧ чꙋдеса̀! и҆ мы̀, грѣ́шнїи, любо́вїю къ тебѣ̀ побѣжда́еми, ѿверза́емъ недостѡ́йнаѧ ѹ҆ста̀ своѧ̑ на похвалꙋ̀ тебѣ̀ сицевꙋ́ю:

<red>Р</red>а́дꙋйсѧ, всежела́тельное всегѡ̀ мі́ра зрѣ́нїе: ра́дꙋйсѧ, неподви́жимое вѣ́ры бл҃гоче́стїѧ ѡ҆снова́нїе. Ра́дꙋйсѧ, всесвѣ́тлое блгⷣти позна́нїе: ра́дꙋйсѧ, же́зле а҆арѡ́новъ, прозѧ́бшїй нетлѣ́нїе. Ра́дꙋйсѧ, свѣти́льниче, на свѣ́щницѣ превы́шнѣмъ поста́вленный: ра́дꙋйсѧ, лѣ́ствице нбⷭ҇наѧ, і҆а́кѡвомъ предви́димаѧ. Ра́дꙋйсѧ, бл҃горо́днаѧ ѿрасле бг҃оизбра́ннагѡ ро́да дв҃дова: ра́дꙋйсѧ, пала́то дх҃а прест҃а́гѡ. Ра́дꙋйсѧ, ѻ҆́гненный прⷭ҇то́ле неви́димагѡ цр҃ѧ̀: ра́дꙋйсѧ, честнѣ́йшаѧ и҆ сла́внѣйшаѧ без̾ сравне́нїѧ всѣ́хъ нбⷭ҇ныхъ си́лъ. Ра́дꙋйсѧ, прекра́снѣйшаѧ всѣ́хъ дще́рей человѣ́ческихъ: ра́дꙋйсѧ, вои́стинꙋ приснобл҃же́ннаѧ и҆ пренепоро́чнаѧ.

<red>Р</red>а́дꙋйсѧ, влⷣчце, і҆кѡ́ною твое́ю блгⷣть и҆ млⷭ҇ть на́мъ ꙗ҆влѧ́ющаѧ.
