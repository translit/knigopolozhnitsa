---
title: "Конда́къ в҃і"
navigation:
  key: akathists-gennadijkost-23
  title: "Конда́къ в҃і"
  parent: akathists-gennadijkost
  order: 23
type: "akathist"
---

## Конда́къ в҃і:

<red>Б</red>лгⷣть и҆ си́лꙋ да́ннꙋю тѝ ѿ бг҃а, є҆́же цѣли́ти немощствꙋ́ющыѧ дꙋ́хомъ, немощствꙋ́ющыѧ тѣ́ломъ, є҆́же сп҃са́ти погиба́ющихъ и҆ и҆збавлѧ́ти ѿ лю́тыхъ ѡ҆бстоѧ́нїй, даѧ́ти же даѧ̑нїѧ бл҃га̑ѧ, съ вѣ́рою и҆ любо́вїю притека́ющымъ къ тебѣ̀: зна́меньми и҆ чꙋдесы̀ наꙋче́ни сꙋ́ще, свѣ́мы. Тѣ́мже мо́лимсѧ тѝ, прпⷣбне, моли́сѧ ѡ҆ на́съ, ꙗ҆́кѡ скорбьмѝ, па́че же мно́гими грѣхмѝ ѡ҆бдержи́ми є҆смы̀ вы́нꙋ, да хода́тайствомъ твои́мъ ѹ҆лꙋчи́вше сп҃се́нїе, воспое́мъ гдⷭ҇еви: <red>А҆</red>ллилꙋ́їа.
