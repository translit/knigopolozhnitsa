---
title: "Мл҃тва"
navigation:
  key: akathists-gennadijkost-26
  title: "Мл҃тва"
  parent: akathists-gennadijkost
  order: 26
type: "akathist"
---

## Мл҃тва:

<versal data-diacritics="true">И҆</versal>збра́нниче бж҃їй и҆ чꙋдотво́рче, прпⷣбный ѻ҆́тче генна́дїе! Ѿ ю҆́ности твоеѧ̀ и҆спо́лненъ сы́й дх҃а премꙋ́дрости и҆ ра́зꙋма, дх҃а бл҃гоче́стїѧ и҆ стра́ха гдⷭ҇нѧ, и҆ прїи́мъ всѧ̑ ѻ҆рꙋ́жїѧ бж҃їѧ, препоѧ́савъ чресла̀ твоѧ̑ и҆́стиною, ѡ҆бо́лксѧ въ броню̀ пра́вды и҆ ѡ҆бꙋ́въ но́зѣ во ѹ҆гото́ванїе бл҃говѣствова́нїѧ ми́ра, над̾ всѣ̑ми же воспрїи́мъ щи́тъ вѣ́ры, возмо́глъ є҆сѝ, ꙗ҆́кѡ до́бръ во́инъ хрⷭ҇то́въ, всѧ̑ стрѣ́лы лꙋка́вагѡ разжжє́ныѧ ѹ҆гаси́ти. Сегѡ̀ ра́ди, водворѧ́ѧсѧ дне́сь, съ ли́ки безпло́тныхъ си́лъ, въ ѻ҆би́телѣхъ ѻ҆ц҃а̀ нбⷭ҇нагѡ, неꙋвѧда́емымъ вѣнце́мъ ѹ҆вѧзе́нъ є҆сѝ: и҆ предстоѧ̀ прⷭ҇то́лꙋ цр҃ѧ̀ сла́вы гдⷭ҇а си́лъ, и҆́маши дерзнове́нїе возноси́ти къ немꙋ̀ молє́нїѧ и҆ бл҃гохвалє́нїѧ твоѧ̑. Мы̀ же ѡ҆каѧ́ннїи, возводѧ́ще и҆з̾ глꙋбины̀ ѕѡ́лъ ѻ҆́чи и҆ сердца̀ на̑ша къ го́рнемꙋ сїѡ́нꙋ, жили́щꙋ бг҃а і҆а́кѡвлѧ, мо́лимъ тѧ̀, прпⷣбне генна́дїе: бꙋ́ди застꙋ́пникъ и҆ хода́тай на́шъ пред̾ бого́мъ и҆ гдⷭ҇емъ на́шимъ, сꙋдїе́ю пра́веднѣйшимъ, є҆го́же вы́нꙋ прогнѣвлѧ́емъ, согрѣша́юще пред̾ ни́мъ. И҆ ꙗ҆́кѡже во дни́ пло́ти своеѧ̀, ди́внаѧ и҆ пресла́внаѧ соверши́лъ є҆сѝ, ѻ҆́тче всехва́льне, та́кѡ и҆ ны́нѣ преше́дъ ѿ на́съ въ ѻ҆би́тєли ѻ҆ц҃а̀ нбⷭ҇нагѡ ѹ҆дивѝ хода́тайствомъ свои́мъ млⷭ҇ть гдⷭ҇ню на на́съ. Да ѿбѣ́гше нече́стїѧ и҆ мїрски́хъ по́хотей, бг҃ови же бл҃гоꙋгоди́вше, ѡ҆брѧ́щемъ по́мощь є҆гѡ̀ во вре́мѧ бл҃гопотре́бнѡ, и҆ бл҃гослове́нїе на ны̀ и҆ на дѣла̀ рꙋ́къ на́шихъ, и҆ да сподо́битъ на́съ наслѣ́дити црⷭ҇тво нбⷭ҇ное, и҆ съ ли̑ки ст҃ы́хъ сла́вити и҆ воспѣва́ти пречестно́е и҆ великолѣ́пое и҆́мѧ ѻ҆ц҃а̀ и҆ сн҃а и҆ ст҃а́гѡ дх҃а, ны́нѣ и҆ прⷭ҇нѡ, и҆ во вѣ́ки вѣкѡ́въ. <red>А҆</red>ми́нь.

{% illustration "small-ornaments/ornament-from-12th-century-armenian-gospel-crider", "small" %}
