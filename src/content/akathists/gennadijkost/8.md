---
title: "І҆́косъ д҃"
navigation:
  key: akathists-gennadijkost-8
  title: "І҆́косъ д҃"
  parent: akathists-gennadijkost
  order: 8
type: "akathist"
---

## І҆́косъ д҃:

<red>С</red>лы́шаша бли́жнїи и҆ да́льнїи, ѿ днѣпро́вскихъ до во́лжскихъ стра́нъ ѡ҆ бг҃оꙋго́дномъ житїѝ твое́мъ, твои́хъ по́двизѣхъ и҆ терпѣ́нїи мно́зѣмъ: гра́дъ же москва̀, въ прише́ствїе твоѐ съ серапїѡ́номъ и҆ ѹ҆а́ромъ, чꙋдѧ́щесѧ, и҆з̾ ѹ҆́стъ твои́хъ прїѧ́ша прорече́нїе, є҆гда̀ ре́клъ є҆сѝ непоро́чной, ꙗ҆́кѡ а҆́гницы сꙋ́щей а҆настасі́и: ты̀ є҆сѝ ро́зга прекра́снаѧ, вѣнце́мъ ца́рскимъ бꙋ́деши бл҃гоꙋкра́шена; є҆́же и҆ сбы́стсѧ во вре́мѧ своѐ. Хва́лѧще бг҃а, да́вшагѡ тѝ да́ръ прозрѣ́нїѧ, вопїе́мъ:

<red>Р</red>а́дꙋйсѧ, дх҃а прⷪ҇ро́чества бг҃омꙋ́дреннымъ житїе́мъ стѧжа́вый. Ра́дꙋйсѧ, бл҃года́тїю дꙋ́шꙋ свою̀ ѡ҆живи́вый и҆ чистото́ю возвы́сивый ю҆̀. Ра́дꙋйсѧ, сбы́тїемъ прⷪ҇ро́чества ѡ҆бра́довавшїй ца́рство правосла́вное. Ра́дꙋйсѧ, ꙗ҆́кѡ рꙋко́ю бл҃гочести́вой а҆настасі́и ѹ҆тро́шасѧ сле́зы мно́гихъ. Ра́дꙋйсѧ, ꙗ҆́кѡ цари́ца сꙋ́щи, держа́вцꙋ рꙋ́сскїѧ землѝ сла́вꙋ во бл҃гоче́стномъ жи́тельтвѣ приꙋмно́жи. Ра́дꙋйсѧ, ꙗ҆́кѡ ѿложи́въ во ѹ҆спе́нїи вѣне́цъ тлѣ́нный, сподо́бльсѧ є҆сѝ прїѧ́ти вѣне́цъ сла́вы несконча́емыѧ. Ра́дꙋйсѧ, ꙗ҆́кѡ и҆ мно́зѣмъ жена́мъ, сꙋ́щымъ въ болѣ́зни и҆ ско́рбѣхъ, по́мощь и҆ ѹ҆тѣше́нїе подава́лъ є҆сѝ. Ра́дꙋйсѧ, ꙗ҆́кѡ и҆ не́мощнїи младє́нцы не ѿщети́шасѧ ѿ твоеѧ̀ по́мощи, но цѣльбꙋ̀ и҆ во́зраста преспѣ́ѧнїе ѿ ст҃ы́ѧ ра́ки твоеѧ̀ полꙋчи́ша. Ра́дꙋйсѧ, ꙗ҆́кѡ и҆ всѣ̑мъ притека́ющымъ ко гро́бꙋ твоемꙋ̀ ско́рый ꙗ҆влѧ́ешисѧ помо́щникъ.

<red>Р</red>а́дꙋйсѧ, генна́дїе, те́плый на́шъ къ бг҃ꙋ мл҃твенниче и҆ чꙋдотво́рче.
