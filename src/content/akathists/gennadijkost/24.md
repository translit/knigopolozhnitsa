---
title: "І҆́косъ в҃і"
navigation:
  key: akathists-gennadijkost-24
  title: "І҆́косъ в҃і"
  parent: akathists-gennadijkost
  order: 24
type: "akathist"
---

## І҆́косъ в҃і:

<red>П</red>ою́ще и҆ превозносѧ́ще бг҃а, ди́внагѡ во ст҃ы́хъ свои́хъ, бл҃голѣ́пнѡ чествꙋ́емъ ст҃ꙋ́ю па́мѧть твою̀, ѹ҆го́дниче: є҆щѐ бо во дне́хъ пло́ти твоеѧ̀, чꙋдодѣ́йственныѧ бл҃года́ти бы́лъ є҆сѝ прича́стникъ: по блж҃е́нномъ ѹ҆спе́нїи твое́мъ наслѣ́дствꙋѧ съ ли́ки ст҃ы́хъ вѣ́чнꙋю жи́знь, мо́лиши ѡ҆ чтꙋ́щихъ тѧ̀. Сегѡ̀ ра́ди вопїе́мъ:

<red>Р</red>а́дꙋйсѧ, просла́вивый бг҃а въ дꙋшѝ и҆ тѣлесѝ свое́мъ. Ра́дꙋйсѧ, ꙗ҆́кѡ сла́вы ѿ человѣ̑къ не прїѧ́лъ є҆сѝ, сла́ва же гдⷭ҇нѧ ѡ҆сїѧ̀ тѧ̀. Ра́дꙋйсѧ, ꙗ҆́кѡ ѡ҆бита́ѧ въ нбⷭ҇ныхъ селе́нїихъ, не ѡ҆ставлѧ́еши на́съ хода́тайствомъ твои́мъ. Ра́дꙋйсѧ, ꙗ҆́кѡ надѣ́ющесѧ на тѧ̀, возсыла́емъ моли̑твы на́шѧ и҆ тобо́ю хва́лимсѧ. Ра́дꙋйсѧ, ꙗ҆́кѡ наде́жда притека́ющихъ къ ра́цѣ твое́й съ вѣ́рою, николи́же посрами́сѧ. Ра́дꙋйсѧ, ꙗ҆́кѡ ста́рцы и҆ младє́нцы возра́довашасѧ ѡ҆ тебѣ̀. Ра́дꙋйсѧ, ꙗ҆́кѡ при́сный храни́тель є҆сѝ любимогра́дскїѧ страны̀, сподо́бльшїѧсѧ храни́ти ст҃ы̑ѧ мо́щи твоѧ̑. Ра́дꙋйсѧ, ꙗ҆́кѡ па́мѧть твоѧ̀ во бл҃гослове́нїи и҆ чꙋдеса̀ твоѧ̑ возвѣща́ютсѧ въ ро́ды родѡ́въ.

<red>Р</red>а́дꙋйсѧ, генна́дїе, те́плый на́шъ къ бг҃ꙋ мл҃твенниче и҆ чꙋдотво́рче.
