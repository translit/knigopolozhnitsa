---
title: "І҆́косъ і҃"
navigation:
  key: akathists-gennadijkost-20
  title: "І҆́косъ і҃"
  parent: akathists-gennadijkost
  order: 20
type: "akathist"
---

## І҆́косъ і҃:

<red>С</red>тѣна̀ и҆ прибѣ́жище бы́лъ є҆сѝ, генна́дїе, въ вѣ́цѣ се́мъ: въ пꙋсты́ню бо, въ не́й же восхотѣ́лъ є҆сѝ водвори́тисѧ, къ тебѣ̀ притека́хꙋ сла́внїи землѝ, бога́тїи и҆ ѹ҆бо́зїи, вожделѣва́юще, да прїи́мꙋтъ ѿ рꙋ́ки твоеѧ̀ бл҃гослове́нїе, да сло́во ѹ҆́стъ твои́хъ ѹ҆тѣ́шитъ, и҆ мл҃тва твоѧ̀ ѡ҆гради́тъ и҆̀хъ ѿ вра̑гъ ви́димыхъ и҆ невиди́мыхъ: и҆ мы̀ та́кожде, притека́юще вѣ́рою къ ра́цѣ твое́й, и҆ молѧ́ще ѡ҆ застꙋпле́нїи на́съ грѣ́шныхъ и҆ неключи́мыхъ ра̑бъ, вопїе́мъ:

<red>Р</red>а́дꙋйсѧ, ꙗ҆́кѡ страсте́й возста́нїе побѣди́лъ є҆сѝ. Ра́дꙋйсѧ, ꙗ҆́кѡ призыва́ющихъ тѧ̀ предвари́лъ є҆сѝ въ де́нь ѡ҆ѕлобле́нїѧ. Ра́дꙋйсѧ, ꙗ҆́кѡ потоплѧ́емыхъ напа́стей бꙋ́рею, и҆зхити́лъ є҆сѝ и҆з̾ пꙋчи́ны ѕѡ́лъ. Ра́дꙋйсѧ, ꙗ҆́кѡ вла́емыхъ волна́ми жите́йскихъ попече́нїй, къ ти́хомꙋ приста́нищꙋ ѹ҆пра́вилъ є҆сѝ. Ра́дꙋйсѧ, и҆́щꙋщихъ црⷭ҇твїѧ нбⷭ҇нагѡ и҆ пра́вды є҆гѡ̀, мл҃твами твои́ми ѹ҆твержда́ѧй на ка́мени за́повѣдей гдⷭ҇нихъ. Ра́дꙋйсѧ, ѻ҆би́тели твоеѧ̀ сто́лпе и҆ ѹ҆твержде́нїе. Ра́дꙋйсѧ, подвиза́ющихсѧ во бл҃гоче́стїи неꙋсы́пный спомо́щниче. Ра́дꙋйсѧ, покаѧ́нныѧ слезы̀ пролива́ющихъ ко гдⷭ҇ꙋ, сомоли́твенниче.

<red>Р</red>а́дꙋйсѧ, генна́дїе, те́плый на́шъ къ бг҃ꙋ мл҃твенниче и҆ чꙋдотво́рче.
