---
title: "І҆́косъ в҃і"
navigation:
  key: akathists-evfrosiniapol-24
  title: "І҆́косъ в҃і"
  parent: akathists-evfrosiniapol
  order: 24
type: "akathist"
---

## І҆́косъ в҃і:

<red>П</red>ою́ще тѧ̀, ꙗ҆́кѡ застꙋ́пницꙋ на́шꙋ те́плꙋю, и҆ноки́нѧмъ же и҆ дѣ́вамъ ѡ҆би́тели твоеѧ̀ покро́въ и҆ ѹ҆твержде́нїе, ра́дꙋемсѧ ѡ҆ тебѣ̀, прпⷣбнаѧ, и҆ мл҃твами твои́ми проси̑маѧ прїе́млюще, съ любо́вїю велича́емъ тѧ̀ си́це досто́йнѡ:

<red>Р</red>а́дꙋйсѧ, ꙗ҆́кѡ мо́щи твоѧ̀, во ѻ҆те́чество принесє́нныѧ, процвѣто́ша нетлѣ́нїемъ; Ра́дꙋйсѧ, всехва́льнаѧ, равноапⷭ҇льнагѡ влади́мїра пра́внꙋко. Ра́дꙋйсѧ, собесѣ́днице равноапⷭ҇льныѧ ѻ҆́льги и҆ всегѡ̀ бг҃осв́ѣтлагѡ ли́ка пра́ведныхъ же́нъ. Ра́дꙋйсѧ, все́льшаѧсѧ въ ски́нїю ст҃ы́хъ. Ра́дꙋйсѧ, незри́маѧ ѡ҆ на́съ хода́таице. Ра́дꙋйсѧ, болѧ́щихъ врачева́нїе ди́вное. Ра́дꙋйсѧ, печа́льныхъ ѹ҆тѣше́нїе нело́жное. Ра́дꙋйсѧ, ѿра́до скорбѧ́щихъ. Ра́дꙋйсѧ, ѡ҆по́ро тѧ̀ призыва́ющихъ. Ра́дꙋйсѧ, застꙋ́пнице на́ша те́плаѧ ѹ҆ хрⷭ҇та̀. Ра́дꙋйсѧ, ди́внаѧ, вѣ́рою чтꙋ́щихъ тѧ̀ пꙋтеводи́тельнице ко сп҃сенїю.

<red>Р</red>а́дꙋйсѧ, є҆ѵфросѵ́нїе, невѣ́сто хрⷭ҇то́ва всечестна́ѧ.
