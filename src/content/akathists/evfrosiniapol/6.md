---
title: "І҆́косъ г҃"
navigation:
  key: akathists-evfrosiniapol-6
  title: "І҆́косъ г҃"
  parent: akathists-evfrosiniapol
  order: 6
type: "akathist"
---

## І҆́косъ г҃:

<red>И҆́</red>мать дне́сь ѡ҆би́тель твоѧ̀ ѻ҆трокови̑цы мнѡ́ги и҆ мла̑ды, наꙋче́нїю кни́жномꙋ здѣ̀ вда̑нныѧ. Сегѡ̀ ра́ди ѹ҆се́рдно мо́лимъ тѧ̀, всехва́льнаѧ, при́зри на ты̑ѧ и҆ ѹ҆мꙋдрѝ ѧ҆̀ во сп҃се́нїе, да тѧ̀ велича́емъ:

<red>Р</red>а́дꙋйсѧ, клю́чь мꙋ́дрости взыска́вшаѧ. Ра́дꙋйсѧ, ꙗ҆́кѡ хꙋдо́жество кни́жное пости́гла є҆сѝ ѿ мла́дости. Ра́дꙋйсѧ, тѣ́мъ ѿве́рзшаѧ двє́ри бг҃опозна́нїѧ. Ра́дꙋйсѧ, сщ҃е́нное почи́тавшаѧ писа́нїе. Ра́дꙋйсѧ, ѿ сегѡ̀ ѹ҆зрѣ́вшаѧ мі́ра сꙋ́щагѡ сотворе́нїе. Ра́дꙋйсѧ, ѹ҆миле́ннаѧ неизрече́ннымъ хрⷭ҇то́вымъ снизхожде́нїемъ къ па́дшемꙋ ро́дꙋ на́шемꙋ. Ра́дꙋйсѧ, возлюби́вшаѧ возлю́бльшагѡ на́съ гдⷭ҇а. Ра́дꙋйсѧ, томꙋ̀ є҆ди́номꙋ порабо́тати возжелѣ́вшаѧ. Ра́дꙋйсѧ, послѣдѝ въ черто́гъ сла́вы є҆гѡ̀ все́льшаѧсѧ. Ра́дꙋйсѧ, дѣ́вственнице, ю҆́нымъ дѣ́вамъ незри́маѧ споспѣ́шнице въ наꙋче́нїи. Ра́дꙋйсѧ, свѣти́льниче бл҃гоче́стїѧ и҆ зна́нїѧ.

<red>Р</red>а́дꙋйсѧ, є҆ѵфросѵ́нїе, невѣ́сто хрⷭ҇то́ва всечестна́ѧ.
