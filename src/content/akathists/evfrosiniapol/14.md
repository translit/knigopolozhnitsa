---
title: "І҆́косъ з҃"
navigation:
  key: akathists-evfrosiniapol-14
  title: "І҆́косъ з҃"
  parent: akathists-evfrosiniapol
  order: 14
type: "akathist"
---

## І҆́косъ з҃:

<red>Н</red>о́вое чꙋ́до бы́сть: то́йже бо а҆́гг҃лъ ꙗ҆ви́всѧ ст҃и́телю и҆лїѝ, повелѣ̀ є҆мꙋ̀ да́ти сельцѐ то̀ на вселе́нїе тѝ и҆ це́рквицꙋ на мл҃твꙋ, є҆́же и҆ сотворѝ ст҃и́тель а҆́бїе. Сїѧ̀ помина́юще, та́кѡ тѧ̀ велича́емъ:

<red>Р</red>а́дꙋйсѧ, а҆́гг҃льски пожи́вшаѧ. Ра́дꙋйсѧ, а҆́гг҃ла гдⷭ҇нѧ ѹ҆зрѣ́вшаѧ. Ра́дꙋйсѧ, сла́дкїѧ бесѣ́ды є҆гѡ̀ прича́стнице. Ра́дꙋйсѧ, ꙗ҆́кѡ и҆ пред̾ ст҃и́телемъ хода́тай бѣ̀ ѡ҆ тебѣ̀. Ра́дꙋйсѧ, а҆́гг҃ломъ и҆ на всѣ́хъ пꙋте́хъ твои́хъ хране́ннаѧ. Ра́дꙋйсѧ, кро́вомъ кри́лъ є҆гѡ̀ ѡ҆гражде́ннаѧ. Ра́дꙋйсѧ, не преткнꙋ́вшаѧ ногѝ твоеѧ̀ ѡ҆ ка́мень горды́ни. Ра́дꙋйсѧ, сегѡ̀ ра́ди видѣ́нїѧ зра́ка а҆́гг҃льскагѡ ѹ҆досто́еннаѧ. Ра́дꙋйсѧ, ꙗ҆́кѡ ꙗ҆ви́сѧ тѝ, и҆́же зри́тъ лицѐ ѻ҆ц҃а̀ на́шегѡ нбⷭ҇нагѡ. Ра́дꙋйсѧ, не прогнѣ́вльшаѧ храни́телѧ ничи́мже сꙋ́етнымъ и҆ грѣхо́внымъ. Ра́дꙋйсѧ, сегѡ̀ ра́ди ра́достныѧ вѣ́сти ѹ҆досто́еннаѧ.

<red>Р</red>а́дꙋйсѧ, є҆ѵфросѵ́нїе, невѣ́сто хрⷭ҇то́ва всечестна́ѧ.
