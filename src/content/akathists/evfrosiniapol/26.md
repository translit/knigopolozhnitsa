---
title: "Мл҃тва"
navigation:
  key: akathists-evfrosiniapol-26
  title: "Мл҃тва"
  parent: akathists-evfrosiniapol
  order: 26
type: "akathist"
---

## Мл҃тва:

<versal>Ѽ</versal> прпⷣбнаѧ и приснопа́мѧтнаѧ, всехва́льнаѧ ма́ти є҆ѵфросѵ́ние, а҆́гг҃ле во пло́ти, бг҃оизбра́нный сосꙋ́де ст҃а́гѡ дх҃а, цр҃кве хрⷭ҇то́вы похвало̀ и҆ ѹ҆краше́нїе, мона́шествꙋющихъ сла́во и҆ ѹ҆твержде́нїе, ѻ҆те́чествꙋ, ѡ҆би́тели твое́й и҆ все́й странѣ̀ по́моще, покро́ве и защи́тнице! Ты̀ є҆сѝ, ꙗ҆́кѡ дре́во, насажде́нное при и҆схо́дищихъ во́дъ, плоды̑ добродѣ́телей твои́хъ и҆ бл҃года́тными дарова̑нїи ст҃а́гѡ дх҃а ѹ҆краше́ннаѧ, наста́внице дѣ́ломъ и҆ сло́вом, и҆збра́ннаѧ, непоро́чнаѧ и҆ до́браѧ. Ѹ҆слы́ши ны̀, молѧ́щыѧсѧ тебѣ̀ и҆ призыва́ющыѧ и҆́мѧ твоѐ, и҆́маши бо дерзнове́нїе ѹ҆ гⷭ҇да. И҆спросѝ на́мъ преспѣ́ѧнѧїе въ жи́зни добродѣ́тельнѣй, ѡ҆градѝ сердца̀ на́ша вѣ́рою, наде́ждою и҆ любо́вїю и҆ стра́хомъ бж҃їимъ. Пода́й на́мъ по́мощь въ трꙋдѣ́хъ и҆ ско́рбехъ на́шихъ: и҆ ꙗ҆́коже попече́нїе и҆мѣ́ла є҆сѝ въ житїѝ твое́мъ ѡ҆ ѡ҆би́тели твое́й и҆ и҆́ночествꙋющихъ, та́кѡ и҆ ны́нѣ потщи́сꙗ ѡ҆ на́съ, бл҃гопоспѣши́ти на́мъ во все́мъ: и҆ ѡ҆би́тель твою̀ ѡ҆градѝ ми́ромъ и҆ защитѝ ѿ вра̑гъ ви́димыхъ и҆ неви́димыхъ, да преꙋспѣва́етъ и҆ процвѣта́етъ въ добродѣ́телехъ. И҆змѝ ны̀ ѿ всѧ́кїѧ нꙋ́жды и҆ тѣсноты̀, ѿ лю́тыхъ болѣ́зней и҆ ѿ неча́ѧнныѧ сме́рти и҆ приведѝ ны̀ ко и҆́стинномꙋ покаѧ́нїю при и҆схо́дѣ и҆з̾ жи́зни сеѧ̀; и҆спросѝ на́мъ ѹ҆ гдⷭ҇а бг҃а кончи́нꙋ ми́рнꙋ, безболѣ́зненнꙋ, непосты́днꙋ, ст҃ы́хъ та̑инъ прича́стнꙋ и҆ преведѝ ны̀ чрез̾ мыта̑рства воздꙋ̑шнаѧ, да не похи́тѧтъ на́съ и҆стѧза́телїе гро́знїи по грѣхѡ́мъ на́шимъ, но да твои́мъ застꙋпле́нїемъ и҆ по́мощїю возмо́жемъ безбѣ́днѡ проитѝ и҆стѧза́нїе воздꙋ́шное, и҆ ми́лость полꙋчи́ти, и҆ предста́ти неѡсꙋжде́ннѡ стра́шномꙋ престо́лꙋ, и҆ на стра́шнѣмъ сꙋди́щи сподо́битисѧ ѡ҆деснꙋ́ю ста́ти пра́веднагѡ сꙋдїѝ, и҆ наслѣ́довати пра́ведныхъ ча́сть. Є҆́й, госпожѐ, всечестна́ѧ ма́ти, прпⷣбнаѧ є҆ѵфросѵ́нїе, помозѝ на́мъ мл҃твами твои́ми, ѡ҆градѝ на́съ и҆ застꙋпѝ ѿ всѧ́кихъ ко́зней вра́жїихъ, да сподо́бимсѧ прейтѝ вре́мѧ жи́зни сеѧ̀ непреткнове́ннѡ и҆ сп҃се́нїе полꙋчи́ти мл҃твами твои́ми ѹ҆ хрⷭ҇та̀ гдⷭ҇а, є҆го́же и҆ сподо́бимсѧ пѣ́ти и҆ славосло́вити со безнача́льным ѻ҆ц҃е́мъ и҆ со ст҃ы́мъ дх҃омъ во вѣ́ки вѣкѡ́въ. <red>А҆</red>ми́нь.

{% illustration "small-ornaments/ornament-from-12th-century-armenian-gospel-crider", "small" %}
