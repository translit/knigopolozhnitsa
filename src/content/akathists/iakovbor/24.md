---
title: "І҆́косъ в҃і"
navigation:
  key: akathists-iakovbor-24
  title: "І҆́косъ в҃і"
  parent: akathists-iakovbor
  order: 24
type: "akathist"
---

## І҆́косъ в҃і:

<red>П</red>ою́ще многочꙋде́сное прославле́нїе ст҃ы́хъ моще́й твои́хъ, и҆сповѣ́дꙋемъ неисчє́тнаѧ твоѧ̑ благодѣѧ̑нїѧ, ꙗ҆влє́ннаѧ и҆ прⷭ҇ноѧвлѧ́ємаѧ тобо́ю всѣ̑мъ съ вѣ́рою и҆ любо́вїю къ тебѣ̀ притека́ющымъ, і҆а́кѡве досточꙋ́дне, и҆́хже и҆ на́съ не лишѝ смире́нныхъ, ѹ҆пова́нїе на тѧ̀ возложи́вшихъ, и҆ та́кѡ къ тебѣ̀ ѿ глꙋбины̀ дꙋшѝ вопию́щихъ:

<red>Р</red>а́дꙋйсѧ, ст҃ы́ѧ живонача́льныѧ трⷪ҇цы бл҃говоле́нїемъ горѣ̀ ѡ҆сѣне́нный: ра́дꙋйсѧ, а҆́гг҃льскимъ свѣтоза̑рнымъ си́ламъ сопричте́нный. Ра́дꙋйсѧ, вѣ́чнагѡ ликова́нїѧ ст҃ы́хъ, во гла́сѣ ра́дованїѧ бл҃же́нный соприча́стниче: ра́дꙋйсѧ, бл҃же́нства неизглаго́ланнагѡ, првⷣнымъ ѿ вѣ́ка ѹ҆гото́ваннагѡ сонаслѣ́дниче. Ра́дꙋйсѧ, дх҃а ст҃а́гѡ ѡ҆би́теле, чистото́ю бл҃гоꙋкраше́ннаѧ: ра́дꙋйсѧ, дꙋ́шъ и҆ тѣле́съ на́шихъ цѣле́бниче преми́лостивый.

<red>Р</red>а́дꙋйсѧ, і҆а́кѡве првⷣный, чꙋдотво́рче хрⷭ҇то́въ преди́вный.
