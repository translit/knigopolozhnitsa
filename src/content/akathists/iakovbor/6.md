---
title: "І҆́косъ г҃"
navigation:
  key: akathists-iakovbor-6
  title: "І҆́косъ г҃"
  parent: akathists-iakovbor
  order: 6
type: "akathist"
---

## І҆́косъ г҃:

<red>И҆</red>мѣ́юще помышлє́нїѧ сꙋмни́тєльнаѧ ѡ҆ чꙋ́днѣмъ ꙗ҆влє́нїи моще́й твои́хъ ст҃ы́хъ, лю́дїе борови́чстїи на бре́зѣ рѣ́чнемъ положи́ша и҆́хъ на кла́дѣ древеснѣй: ѻ҆ба́че и҆ вре́мѧ дово́льнѡ лежа́вшымъ и҆̀мъ та́мѡ, неистлѣ́ни ꙗ҆ви́шасѧ и҆ чꙋдесы̀ ѡ҆ твое́й ст҃ы́ни ѹ҆достовѣ́риша, ст҃че бж҃їй, прославлѧ́емый ѿ вѣ́рныхъ бг҃омо́льцєвъ пѣ̑нїи си́ми:

<red>Р</red>а́дꙋйсѧ, ю҆́ности преизѧ́щнаѧ похвало̀: ра́дꙋйсѧ, ст҃ѡ процвѣ́тшаѧ розго̀ нбⷭ҇нагѡ вертогра́да їи҃сова. Ра́дꙋйсѧ, цвѣ́те нетлѣ́нїѧ, ѡ҆бл҃гоꙋха́вый рѡссі́йскꙋю странꙋ̀ воне́ю бл҃гоꙋха́нїѧ хрⷭ҇то́ва: ра́дꙋйсѧ, крі́не чистоты̀, пренесенный ѿ землѝ въ ра́й превы́шнїй. Ра́дꙋйсѧ, многоцѣле́бный сосꙋ́де безме́зднагѡ врачєва́нїѧ недꙋ́гѡвъ человѣ́ческихъ: ра́дꙋйсѧ, чꙋде́съ и҆сто́чниче, ѡ҆роси́вый на́съ къ плодоно́сїю дх҃о́вномꙋ.

<red>Р</red>а́дꙋйсѧ, і҆а́кѡве првⷣный, чꙋдотво́рче хрⷭ҇то́въ преди́вный.
