---
title: "І҆́косъ и҃"
navigation:
  key: akathists-iakovbor-16
  title: "І҆́косъ и҃"
  parent: akathists-iakovbor
  order: 16
type: "akathist"
---

## І҆́косъ и҃:

<red>В</red>е́сь бѣ̀ въ ни́жнихъ, ѻ҆ба́че и҆ вы́шнихъ дх҃омъ не ѿстꙋпи́лъ є҆сѝ, ст҃е і҆а́кѡве, є҆гда̀ живѧ́ше на землѝ. Ны́нѣ же пребыва́еши въ вы́шнихъ, предстоѧ̀ со а҆́гг҃лы прⷭ҇то́лꙋ гдⷭ҇а сла́вы: ѻ҆ба́че и҆ ни́жнихъ не ѿстꙋпа́еши, мл҃твами бл҃госпоспѣ́шествꙋѧ на́мъ и҆ чꙋдесы̀ посѣща́ѧ на́съ, пою́щихъ тебѣ̀ такѡва́ѧ:

<red>Р</red>а́дꙋйсѧ, нелѣ́ностный во́ли бж҃їей и҆сполни́телю: ра́дꙋйсѧ, бꙋ́йство хрⷭ҇то́во па́че премꙋ́дрости мїрскі́ѧ вмѣни́вый. Ра́дꙋйсѧ, во смире́нїи глꙋбо́цѣмъ безвѣ́стнѡ жи́знь првⷣнꙋю сконча́вый: ра́дꙋйсѧ, а҆́гг҃лы ѿ землѝ къ ѡ҆би́телемъ нбⷭ҇нымъ на ло́но а҆враа́мле пренесе́нный. Ра́дꙋйсѧ, ли́кꙋ ст҃ы́хъ бж҃їихъ прⷭ҇то́лꙋ предстоѧ́щихъ горѣ̀ сопричте́нный: ра́дꙋйсѧ, бл҃говоле́нїемъ бж҃їимъ и҆ до́лꙋ на землѝ нетлѣ́нїемъ и҆ чꙋдесы̀ просла́вленный.

<red>Р</red>а́дꙋйсѧ, і҆а́кѡве првⷣный, чꙋдотво́рче хрⷭ҇то́въ преди́вный.
