---
title: "І҆́косъ ѕ҃"
navigation:
  key: akathists-iakovbor-12
  title: "І҆́косъ ѕ҃"
  parent: akathists-iakovbor
  order: 12
type: "akathist"
---

## І҆́косъ ѕ҃:

<red>В</red>озсїѧ́лъ є҆сѝ ꙗ҆́кѡ ѕвѣзда̀ пꙋтево́днаѧ, заре́ю чꙋде́съ твои́хъ, всѣ́хъ пꙋтеводѧ́щаѧ къ нбⷭ҇номꙋ ѻ҆те́чествїю, і҆а́кѡве всебл҃же́нне. Кто́ бо не ѹ҆мили́тсѧ, ви́дѧ, ꙗ҆́кѡ въ ю҆́нѣмъ возрастѣ̀ ста́рцєвъ добродѣ́телїю превозше́лъ є҆сѝ, и҆ ве́лїй да́ръ чꙋдотворе́нїй првⷣнѡ ѿ бг҃а воспрїѧ́лъ є҆сѝ: ѡ҆ се́мъ диви́мсѧ и҆ зове́мъ тѝ во ѹ҆миле́нїи дꙋ́шъ и҆ серде́цъ:

<red>Р</red>а́дꙋйсѧ, и҆збра́нниче бж҃їй, непоро́чное житїѐ на землѝ препроводи́вый: ра́дꙋйсѧ, люби́миче хрⷭ҇то́въ, кро́тостїю и҆ ти́хостїю твое́ю блж҃е́нство кро́ткихъ ѹ҆наслѣ́довавый. Ра́дꙋйсѧ, въ ми́рѣ сконча́выйсѧ и҆ къ преми̑рнымъ ѡ҆би́телемъ ра́йскимъ возше́дый: ра́дꙋйсѧ, со а҆́гг҃лы и҆ всѣ́ми ст҃ы́ми та́мѡ на вѣ́ки водвори́выйсѧ. Ра́дꙋйсѧ, граждани́не всесвѣ́тлагѡ гра́да і҆ерⷭ҇ли́ма го́рнѧгѡ: ра́дꙋйсѧ, а҆́гг҃ле земны́й и҆ человѣ́че нбⷭ҇ный.

<red>Р</red>а́дꙋйсѧ, і҆а́кѡве првⷣный, чꙋдотво́рче хрⷭ҇то́въ преди́вный.
