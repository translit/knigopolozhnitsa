---
title: "Мл҃тва"
navigation:
  key: akathists-iakovbor-26
  title: "Мл҃тва"
  parent: akathists-iakovbor
  order: 26
type: "akathist"
---

## Мл҃тва:

<versal>Ѽ</versal> ст҃ы́й вели́кїй првⷣниче и҆ пресла́вный чꙋдотво́рче, бг҃обл҃женный ѹ҆го́дниче хрⷭ҇то́въ і҆а́кѡве, ди́внѡ просла́вленный на нб҃сѝ и҆ на землѝ да́нный на́мъ ѿ гдⷭ҇а цѣле́бниче и҆ застꙋ́пниче, къ тебѣ̀ припа́даемъ съ вѣ́рою, любо́вїю и҆ бл҃гоговѣ́нїемъ и҆ молимсѧ ѿ глꙋбины̀ дꙋшѝ: помозѝ на́мъ, ѕѣлѡ̀ прогнѣвавшымъ гдⷭ҇а и҆ созда́телѧ на́шегѡ, и҆ и҆спросѝ на́мъ всѧ̑ ꙗ҆́же къ житїю̀ вре́менномꙋ и҆ сп҃се́нїю вѣ́чномꙋ потрє́бнаѧ: землѝ плодоно́сїе, воздꙋ́хѡвъ бл҃горастворе́нїе, дꙋ́шъ и҆ тѣле́съ здра́вїе, въ покаѧ́нїи и҆ бл҃гоче́стїи преспѣ́ѧнїе, вѣ́ры правосла́вныѧ ѹ҆крѣпле́нїе, сꙋевѣ́рїѧ посрамле́нїе, невѣ́рїѧ и҆скорене́нїе, и҆ всѧ́кагѡ блага́гѡ проше́нїѧ на́шегѡ ко гдⷭ҇ꙋ и҆сполне́нїе. Ѹ҆слы́ши, ѹ҆го́дниче бж҃їй, всѧ́кꙋ дꙋ́шꙋ хрⷭ҇тїа́нскꙋю, въ ско́рби и҆ ѡ҆бстоѧ́нїи тѧ̀ моли́твеннѡ призыва́ющꙋю, ѹ҆скорѝ на по́мощь, ѡ҆блегчѝ скѡ́рби, ѹ҆врачꙋ́й недꙋ́ги и҆ ꙗ҆ви́сѧ ско́рый предста́тель тре́бꙋющихъ твоегѡ̀ застꙋпле́нїѧ. Наипа́че же въ ча́съ кончи́ны на́шеѧ не закоснѝ прїитѝ на по́мощь на́мъ и҆ ѹ҆молѝ гдⷭ҇а дарова́ти на́мъ кончи́нꙋ живота̀ на́шегѡ ми́рнꙋ, безмѧте́жнꙋ, ст҃ы́хъ хрⷭ҇то́вых та́инъ прича́стнꙋ и҆ ѹ҆пова́нїѧ и҆спо́лненꙋ да съ наде́ждою сп҃се́нїѧ безбѣ́днѡ пре́йдемъ стра́шный пꙋ́ть воздꙋ́шныхъ мыта́рствъ, и҆ непреткнове́ннѡ дости́гнемъ вожделѣ́ннагѡ ѻ҆́наго црⷭ҇твїѧ, є҆́же ѹ҆гото́валъ гдⷭ҇ь лю́бѧщымъ є҆гѡ̀. Є҆́й, ст҃че бж҃їй! Ѹ҆слы́ши на́съ и҆ не пре́зри моле́нїѧ на́шегѡ, но сотворѝ на́съ соꙋча́стники бы́ти бл҃же́нства вѣ́чнагѡ, да вкꙋ́пѣ съ тобо́ю сп҃се́ннїи млⷭ҇рдїемъ хрⷭ҇та̀ сп҃си́телѧ на́шегѡ воспое́мъ и҆ просла́вимъ є҆гѡ̀ со ѻ҆ц҃е́мъ и҆ ст҃ы́мъ дх҃омъ, во вѣ́ки вѣкѡ́въ. <red>А҆</red>ми́нь.

{% illustration "small-ornaments/ornament-from-12th-century-armenian-gospel-crider", "small" %}
