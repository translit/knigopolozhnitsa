---
title: "І҆́косъ а҃"
navigation:
  key: akathists-dimitrijpril-2
  title: "І҆́косъ а҃"
  parent: akathists-dimitrijpril
  order: 2
type: "akathist"
---

## І҆́косъ а҃:

<red>А҆́</red>гг҃лъ ѡ҆́бразомъ, а҆́ще и҆ человѣ́къ по є҆стествꙋ̀, бы́лъ є҆сѝ прпⷣбне ѻ҆́ч҃е дими́трїе: а҆́гг҃льскꙋю бо чистотꙋ̀ стѧжа́лъ є҆сѝ на землѝ, и҆ а҆́гг҃льскою красото́ю лицѣ̀ твоѐ цвѣтѧ́ше, ꙗ҆́кѡ всѣ̑мъ видевшымъ тѧ̀ чꙋди́тисѧ бл҃голѣ́пїю твоемꙋ̀. тѣ́мъже, ꙗ҆́кѡ и҆збра́нника бж҃їѧ бл҃голѣ́пнагѡ дꙋше́ю и҆ тѣ́ломъ, ѹ҆блажа́емъ тѧ̀ пѣ́сньми си́ми:

<red>Р</red>а́дꙋйсѧ, бл҃гочести́выхъ роди́телей пречестно́е порожде́нїе: ра́дꙋйсѧ, гра́да переѧсла́влѧ ст҃о́е прозѧбе́нїе. Ра́дꙋйсѧ, рѡссі́йскїѧ страны̀ дꙋхо́вное ѹ҆краше́нїе: ра́дꙋйсѧ, еѵⷢ҇льскагѡ по бз҃ѣ житїѧ̀ ревни́телю. Ра́дꙋйсѧ, ѿ ю҆́ныхъ лѣ́тъ жи́зни твоеѧ̀ є҆ди́наго хрⷭ҇та̀ вседꙋ́шнѡ возлюби́вый: ра́дꙋйсѧ, сладча́йшаго і҆и҃са па́че всѣ́хъ красѡ́тъ земны́хъ возжела́вый. Ра́дꙋйсѧ, бога́тство тлѣ́нное и҆ кꙋ́плю вре́меннꙋю презрѣ́вый: радꙋйсѧ, кꙋ́плю дꙋхо́внꙋю мꙋ́дрѡ соверши́вый. Ра́дꙋйсѧ, драгі́й би́серъ хрⷭ҇та̀ ѹ҆се́рднѡ взыска́вый: ра́дꙋйсѧ, є҆гѡ̀ за́пѡвѣди ст҃ы́ѧ свѣ́тъ стезѧ́мъ твои́мъ и҆мѣ́вый. Ра́дꙋйсѧ, серафі́мскою любо́вїю ко гдⷭ҇ꙋ се́рдце твоѐ воспламени́вый. ра́дꙋйсѧ, да́ры ст҃а́гѡ дх҃а въ дꙋ́шꙋ твою̀ досто́йнѡ воспрїѧ́вый.

<red>Р</red>а́дꙋйсѧ, дими́трїе, вели́кїй чꙋдотво́рче.
