---
title: "І҆́косъ з҃"
navigation:
  key: akathists-dimitrijpril-14
  title: "І҆́косъ з҃"
  parent: akathists-dimitrijpril
  order: 14
type: "akathist"
---

## І҆́косъ з҃:

<red>Н</red>о́вꙋю ѡ҆би́тель и҆́ноческꙋю, зачина́емꙋю въ пꙋсты́ни, ви́дѣвше ѡ҆кре́стные жи́телїе, грꙋ́бостїю нра́ва содержи́мїи, гнѣ́вахꙋсѧ на тѧ̀, прпⷣбне ѻ҆́ч҃е, и҆ поноша́хꙋ тѧ̀, ꙗ҆́кѡ поселилсѧ є҆сѝ на землѝ и҆́хъ: ты̀ же, по є҆ѵⷢ҇льскомꙋ хрⷭ҇то́вꙋ глаго́лꙋ, мѣ́сто гнѣ́вꙋ и҆́хъ ѹ҆стꙋпа́ѧ, ѿше́лъ є҆сѝ ѿ тоѧ̀ пꙋсты́ни и҆ ко гра́дꙋ во́логдѣ прибли́зилсѧ є҆сѝ, въ предгра́дїи є҆гѡ̀, на прилꙋ́цѣхъ, посели́тисѧ возжелѣ́въ, и҆дѣ́же мы̀ ны́нѣ че́ствꙋемъ тѧ̀, ꙗ҆́кѡ ѻ҆ц҃а̀ и҆ первонача́льника и҆́нокѡвъ волого́дскихъ, и҆ пѣ́сненнѡ тебѣ̀ вопїе́мъ:

<red>Р</red>а́дꙋйсѧ, пꙋстыннолюби́ваѧ го́рлице, ѿ шꙋ́ма мїрска́гѡ въ благоѡти́шїе пꙋсты́ни ѿлетѣ́вшаѧ: ра́дꙋйсѧ, неѕло́биваѧ голꙋби́це, гнѣ́вомъ неразꙋ́мныхъ человѣ́кѡвъ неꙋѧзвле́ннаѧ. Ра́дꙋйсѧ, мꙋ́дрый стра́нниче, и҆скі́й ѻ҆те́чествїѧ го́рнѧгѡ: ра́дꙋйсѧ, бж҃їй и҆збра́нниче, презрѣ́вый всѧ̑ красѡты̀ мі́ра до́льнагѡ. Ра́дꙋйсѧ, хꙋды́ѧ и҆ многошвє́нныѧ ри̑зы носи́вый: ра́дꙋйсѧ, вери́гами желѣ́зными тѣ́ло твоѐ ѡ҆бложи́вый. Ра́дꙋйсѧ, крⷭ҇тъ хрⷭ҇то́въ, ꙗ҆́кѡ ѡ҆рꙋ́жїе непобѣди́мое, спꙋ́тника себѣ́ стѧжа́вый: ра́дꙋйсѧ, і҆кѡ́нꙋ прест҃ы́ѧ бцⷣы, ꙗ҆́кѡ стѣ́нꙋ ѡ҆гражде́нїѧ, всегда̀ съ собо́ю и҆мѣ́вый. Ра́дꙋйсѧ, ѕвѣздо̀ бг҃осїѧ́ннаѧ, ѿ ю҆́га къ сѣ́верꙋ прите́кшаѧ: ра́дꙋйсѧ, предѣ́лы волого́дскїѧ дꙋхо́внѡ просвѣти́вый. Ра́дꙋйсѧ, пꙋсты́ню безпло́днꙋю бл҃года́тнѡ ѹ҆плодоноси́вый: ра́дꙋйсѧ, на прилꙋ́цѣхъ мѣ́сто вселе́нїю твоемꙋ̀ возлюби́вый.

<red>Р</red>а́дꙋйсѧ, дими́трїе, вели́кїй чꙋдотво́рче.
