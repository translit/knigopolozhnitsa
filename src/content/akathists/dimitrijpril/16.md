---
title: "І҆́косъ и҃"
navigation:
  key: akathists-dimitrijpril-16
  title: "І҆́косъ и҃"
  parent: akathists-dimitrijpril
  order: 16
type: "akathist"
---

## І҆́косъ и҃:

<red>В</red>е́сь въ бз҃ѣ бы́въ, пребл҃же́нне ѻ҆́ч҃е, ѡ҆ вре́менныхъ веще́хъ нѐ заботилсѧ є҆сѝ, и҆ ѡ҆би́тель твою̀ на прилꙋ́цѣх не толи́кѡ бога́тствомъ, коли́кѡ слеза́ми и҆ по́двигами твои́ми мл҃твенными созида́лъ є҆сѝ, всецѣ́лѡ ѹ҆пова́ѧ на сп҃са хрⷭ҇та̀, ꙗ҆́кѡ са́мъ препита́етъ тѧ̀ съ бра́тїею твое́ю: и҆ та́кѡ бы́сть по вѣ́рѣ и҆ мл҃твѣ твое́й: ни въ чесо́мъ бо лише́нъ бы́лъ є҆сѝ, но во всѣ́хъ потре́бныхъ къ житїю̀ из̾ѡби́ловалъ є҆сѝ про́мысломъ бж҃їимъ ди́внымъ. ѡ҆ се́мъ тѧ̀ хва́лимъ и҆ взыва́емъ си́це:

<red>Р</red>а́дꙋйсѧ, вѣ́рою пра́ѻтцꙋ а҆враа́мꙋ подража́вый: ра́дꙋйсѧ съ по́сохомъ стра́нническимъ во гра́дъ во́логдꙋ прише́дый. Ра́дꙋйсѧ, въ не́мъ второ́е ѻ҆те́чествїе себѣ̀ ѡ҆брѣты́й: ра́дꙋйсѧ, любо́вїю ѡ҆ хрⷭ҇тѣ крѣ́пцѣ є҆гѡ̀ возлюби́вый. Ра́дꙋйсѧ, ѡ҆би́тель сп҃совꙋ въ предгра́дїи є҆гѡ̀ соѡрꙋди́вый: ра́дꙋйсѧ, по́двиги твои́ми сїю̀ просла́вивый. Ра́дꙋйсѧ, гра́да во́логды бг҃омъ дарова́нный нбⷭ҇ный застꙋ́пниче: ра́дꙋйсѧ, ст҃ы́ѧ ѡ҆би́тели твоеѧ̀ неꙋсы́пный храни́телю. Ра́дꙋйсѧ, ꙗ҆́кѡ ѻ҆те́цъ чадолюби́вый, мл҃твеннѡ назира́ѧй ча̑да твоѧ̑ дꙋхѡ́вныѧ: ра́дꙋйсѧ, ꙗ҆́кѡ воево́да бл҃гоискꙋ́сный ѡ҆гражда́ѧй лю́ди твоѧ̑ ѿ всѧ́кагѡ ѕла̀. Ра́дꙋйсѧ, прⷪ҇ро́че ди́вный, бꙋ̑дꙋщаѧ ꙗ҆́кѡ настоѧ̑щаѧ прови́дѣвый: ра́дꙋйсѧ, цѣли́телю безме́здный, болѧ́щихъ мл҃твою твое́ю исцѣлѧ́вый.

<red>Р</red>а́дꙋйсѧ, дими́трїе, вели́кїй чꙋдотво́рче.
