---
title: "І҆́косъ а҃і"
navigation:
  key: akathists-dimitrijpril-22
  title: "І҆́косъ а҃і"
  parent: akathists-dimitrijpril
  order: 22
type: "akathist"
---

## І҆́косъ а҃і:

<red>С</red>вѣ́тлыми лꙋча́ми чꙋде́съ твои́хъ бл҃года́тнѡ просвѣща́еши, ст҃е чꙋдотво́рче дими́трїе, не то́кмѡ гра́дъ тво́й и҆ ѡ҆би́тель твою̀, но и҆ всю̀ странꙋ̀ рѡссі́йскꙋю, въ не́йже, ꙗ҆́кѡ вели́кїй ѹ҆го́дникъ бж҃їй, ѹ҆се́рднѡ прославлѧ́ешисѧ ѿ вѣ́рныхъ, бли̑жнимъ и҆ да̑льнимъ щедрѡ́ты твоѧ̑ цѣле́бныѧ ми́лостивѡ да́рꙋѧй, да всѝ ра́достнѡ взыва́ютъ тѝ си́це:

<red>Р</red>а́дꙋйсѧ, великоимени́тый всерѡссі́йскїй на́шъ застꙋ́пниче: ра́дꙋйсѧ, а҆гг҃лонра́вный человѣ́че. Ра́дꙋйсѧ, ѕвѣздо̀ ѹ҆́треннѧѧ, мра́къ нече́стїѧ прогонѧющаѧ: ра́дꙋйсѧ, забра́ло неѡбори́мое ѿ вра̑гъ ви́димыхъ и҆ невиди́мыхъ. Ра́дꙋйсѧ, мл҃твами твои́ми ст҃ы́ми гра́дъ тво́й ѡ҆гражда́ѧй: ра́дꙋйсѧ, предста́тельствомъ твои́мъ нбⷭ҇нымъ ѡ҆би́тель твою̀ ѿ всѧ́кагѡ ѕла̀ соблюда́ѧй. Ра́дꙋйсѧ, приходѧ́щымъ на поклоне́нїе моще́мъ твои́мъ ст҃ы̑мъ да́ры цѣлє́бныѧ ще́дрѡ подава́ѧй: ра́дꙋйсѧ, вѣ́рнѡ молѧ́щымсѧ тебѣ̀ на по́мощь ѹ҆скорѧ́ѧй. Ра́дꙋйсѧ, въ со́нїихъ и҆ видѣ́нїихъ бл҃гочєсти́выѧ посѣща́ѧй: ра́дꙋйсѧ, ѻ҆́гненное запале́нїе призыва́нїемъ твоегѡ̀ и҆́мени ѹ҆гаша́ѧй. Ра́дꙋйсѧ, безпо́мощныхъ ско́рый помо́щниче: ра́дꙋйсѧ, блгⷣти бж҃їей многоцѣле́бный и҆сто́чниче.

<red>Р</red>а́дꙋйсѧ, дими́трїе, вели́кїй чꙋдотво́рче.
