---
title: "І҆́косъ г҃"
navigation:
  key: akathists-dimitrijpril-6
  title: "І҆́косъ г҃"
  parent: akathists-dimitrijpril
  order: 6
type: "akathist"
---

## І҆́косъ г҃:

<red>И҆</red>мѣ́ѧ попече́нїе ѡ҆ сп҃се́нїи дꙋшѝ твоеѧ̀, безмо́лвїѧ возжела́лъ є҆сѝ, прпⷣбне ѻ҆́ч҃е, и҆ на мѣ́стѣ бла́тнѣмъ и҆ пꙋсты́ннѣмъ бли́зъ гра́да переѧсла́влѧ залѣ́сскагѡ посели́лсѧ є҆сѝ, є҆ди́нъ є҆ди́номꙋ хрⷭ҇тꙋ̀ рабо́таѧ въ по́стѣ и҆ мл҃твахъ: ѻ҆ба́че не ѹ҆таи́сѧ житїѐ твоѐ прпⷣбное ѿ согра́жданъ твои́хъ, и҆же прихожда́хꙋ къ тебѣ̀, ѻ҆́ви мл҃твъ и҆ бл҃гослове́нїѧ ѿ тебѣ̀ просѧ̀ще, ѻ҆́ви наста́витисѧ во сп҃се́нїе ѿ тебѣ̀ жела́ѧ, и҆ні́и же жи́тельствовати съ тобо́ю хотѧ́хꙋ, под̾ твои́мъ дꙋхо́внымъ рꙋково́дствомъ: ты́ же грѧдꙋ́щихъ къ тебѣ̀ не ѿгонѧ́лъ є҆сѝ, но сп҃се́нїю дꙋ́шъ человѣ́ческихъ ре́вностнѡ слꙋжи́лъ є҆сѝ, є҆́же воспомина́ѧ, хвале́бнѡ вопїе́мъ тѝ:

<red>Р</red>а́дꙋйсѧ, ѹ҆чи́телю бл҃гоче́стїѧ, примѣ́ромъ житїѧ̀ твоегѡ̀ всѣ́хъ поꙋчавый: ра́дꙋйсѧ, наста́вниче бг҃омꙋ́дрїѧ, словесы̀ твои́ми бг҃одꙋхновенными ѹ҆ченикѝ твоѧ̑ во сп҃се́нїе назида́вый. Ра́дꙋйсѧ, и҆́ночества бг҃оꙋгоднаго пра́вило и҆звѣ́стное: ра́дꙋйсѧ, пꙋтѝ тѣ́снагѡ, во црⷭ҇твїе нбⷭ҇ное ведꙋ́щагѡ, ѹ҆каза́телю неле́стный. Ра́дꙋйсѧ, є҆ѵⷢ҇льскихъ за́повѣдей вѣ́рный и҆спо́лнителю: ра́дꙋйсѧ, а҆пⷭ҇льскихъ преда́нїй ре́вностный храни́телю. Ра́дꙋйсѧ, непоколеби́мый сто́лпе правосла́вїѧ: ра́дꙋйсѧ, небоѧ́зненный ѡ҆бличи́телю всѧ́кагѡ и҆носла́вїѧ. Ра́дꙋйсѧ, сотвори́вый и҆ наꙋчи́вый и҆ ве́лїй нарече́нный во црⷭ҇твїи нбⷭ҇нѣмъ: ра́дꙋйсѧ, со ѹ҆се́рдїемъ послꙋжи́вый сп҃се́нїю мно́гихъ дꙋ́шъ человѣ́ческихъ. Ра́дꙋйсѧ, ѻ҆́ч҃е, ѻ҆тцє́въ красото̀: ра́дꙋйсѧ, бг҃омꙋдрїѧ и҆спо́лненнаѧ свѧще́ннаѧ главо̀.

<red>Р</red>а́дꙋйсѧ, дими́трїе, вели́кїй чꙋдотво́рче.
