---
title: "І҆́косъ д҃"
navigation:
  key: akathists-dimitrijpril-8
  title: "І҆́косъ д҃"
  parent: akathists-dimitrijpril
  order: 8
type: "akathist"
---

## І҆́косъ д҃:

<red>С</red>лы́шавъ ѡ҆ ди́внѣй красотѣ̀ лица̀ твоегѡ̀, ѻ҆́ч҃е дими́трїе, є҆ди́на ѿ и҆мени́тыхъ болѧ́рынь гра́да переѧславлѧ залѣ́сскагѡ, возжела̀ наслади́тисѧ лицезрѣ́нїѧ твоегѡ̀, и҆ сегѡ̀ ра́ди прїи́де къ ке́ллїи твое́й, въ ню́же ѻ҆ко́нцемъ прини́кнꙋвъ, ѹ҆зрѣ̀ тѧ̀ на мл҃твѣ стоѧ́ща и҆ свѣ́томъ нбⷭ҇нымъ ѡ҆блистава́ема, сама́ же а҆́бїе всѣ̑мъ тѣ́ломъ расслабѣ̀ и҆ па́дши а҆́ки ме́ртва на землѝ лежа́ше: ты̀ же, послꙋшествꙋѧ проше́нїю бра́тїи твое́й, мл҃твою твое́ю и҆сцѣли́лъ є҆сѝ ю҆̀ и҆ поꙋчи́лъ, да про́чее ѹ҆цѣломꙋ́дритсѧ и҆ не назира́етъ чꙋ́ждыѧ красоты̀, те́мъ же мы̀, чтꙋ́ще таковꙋ́ю чистотꙋ̀ дꙋшѝ твоеѧ̀, вопїе́мъ тѝ си́це:

<red>Р</red>а́дꙋйсѧ, свѣти́льниче бж҃їѧ блгⷣти, да́ры дх҃а ст҃а́гѡ свѣ́тлѡ блиста́ѧ: ра́дꙋйсѧ, є҆щѐ на землѝ свѣ́томъ нбⷭ҇нымъ ѡ҆заре́нный. Ра́дꙋйсѧ, свѣ́томъ лица̀ твоегѡ̀ ве́лїю свѣ́тлость дꙋшѝ твоеѧ̀ проѧви́вый: ра́дꙋйсѧ, нбⷭ҇нымъ свѣ́томъ женꙋ̀ нескро́мнꙋю ѹ҆цѣломꙋ́дривый. Ра́дꙋйсѧ, расслабле́нїемъ теле́снымъ нескро́мность є҆ѧ̀ наказа́вый: ра́дꙋйсѧ, мл҃твою твое́ю ми́лостивнѡ ю҆̀ и҆сцѣли́вый. Ра́дꙋйсѧ, словесы̀ твои́ми дх҃о́вными до́брѣ ю҆̀ поꙋчи́вый: ра́дꙋйсѧ, про́чее храни́ти ѡ҆па́снѡ цѣломꙋ́дрїе ю҆̀ ѹ҆вѣща́вый. Ра́дꙋйсѧ, крі́не дѣ́вства и҆ чистоты̀, на землѝ процвѣ́тшїй: ра́дꙋйсѧ, непоро́чность дꙋшѝ и҆ тѣла̀ твоегѡ̀ соблюды́й вѣ́рнѡ. Ра́дꙋйсѧ, красотꙋ̀ лица̀ твоегѡ̀ завѣ́сою и҆́ноческагѡ кꙋ́колѧ сокрыва́вый ѿ нечи́стыхъ воззре́нїй ѻ҆че́съ человѣ́ческихъ: ра́дꙋйсѧ, ѡ҆па́снѡ себѐ храни́вый ѿ и҆скꙋше́нїй, ѿ ѡ҆браще́нїѧ и҆ собесѣ́дованїй съ жена́ми быва́емыхъ.

<red>Р</red>а́дꙋйсѧ, дими́трїе, вели́кїй чꙋдотво́рче.
