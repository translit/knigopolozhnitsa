---
title: "І҆́косъ є҃"
navigation:
  key: akathists-dimitrijpril-10
  title: "І҆́косъ є҃"
  parent: akathists-dimitrijpril
  order: 10
type: "akathist"
---

## І҆́косъ є҃:

<red>В</red>и́дѣвше тѧ̀, прпⷣбне ѻ҆́ч҃е дими́трїе, къ бг҃оносномꙋ ѻ҆ц҃ꙋ̀ се́ргїю, любо́вь ве́лїю ѡ҆ хрⷭ҇тѣ стѧжа́вшагѡ, на собесѣ́дованїе къ немꙋ̀ дх҃о́вное ѿ пꙋсты́ни твоеѧ̀ пѣшеходи́вшаго, съ ни́мъ вкꙋ́пѣ бдѣ̑нїѧ всенѡ́щныѧ соверша́вшаго, при ни́хъ же лꙋчина свѣщы̀ ва́мъ замѣнѧ́ше, мл҃тва же ва́ша, ꙗ҆́кѡ пла́мень ѻ҆́гненный, до небе́съ досѧза́ше, диви́мсѧ таково́мꙋ содрꙋ́жествꙋ твоемꙋ̀ съ вели́кимъ ѹ҆го́дникомъ бж҃їимъ и҆ си́це тебѣ̀ зове́мъ:

<red>Р</red>а́дꙋйсѧ, дрꙋ́же ст҃ы́хъ, при́сный бг҃ꙋ: ра́дꙋйсѧ, спо́стниче и҆ собесѣ́дниче прпⷣбнагѡ се́ргїѧ. Ра́дꙋйсѧ, всесвѣ́тлагѡ со́лнца землѝ рѡссі́йскїѧ сопꙋ́тствꙋющаѧ денни́цѣ: ра́дꙋйсѧ, всерѡссі́йскагѡ застꙋ́пника и҆ мл҃твенника люби́мый сомл҃твенниче. Ра́дꙋйсѧ, ѿ ѹ҆́стъ се́ргїевыхъ глꙋбинꙋ̀ премꙋ́дрости дх҃о́вныѧ почерпнꙋ́вый: ра́дꙋйсѧ, сотаи́нникъ є҆мꙋ̀ вѣ́ренъ бы́вый. Ра́дꙋйсѧ, содрꙋ́жество съ ни́мъ до конца̀ живота̀ твоегѡ̀ сохрани́вый: ра́дꙋйсѧ, ве́лїю любо́вь ѡ҆ хрⷭ҇тѣ къ немꙋ̀ стѧжа́вый. Ра́дꙋйсѧ, восшедый на высотꙋ̀ соверше́нства дх҃о́внагѡ: ра́дꙋйсѧ, приникі́й во глꙋбинꙋ̀ смире́нїѧ ст҃а́гѡ. Ра́дꙋйсѧ, земны́й а҆́гг҃ле, на землѝ нбⷭ҇нѡ пожи́вый: ра́дꙋйсѧ, нбⷭ҇ный человѣ́че, во пло́ти безпло́тнымъ поревнова́вый.

<red>Р</red>а́дꙋйсѧ, дими́трїе, вели́кїй чꙋдотво́рче.
