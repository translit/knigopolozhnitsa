---
title: "І҆́косъ і҃"
navigation:
  key: akathists-dimitrijpril-20
  title: "І҆́косъ і҃"
  parent: akathists-dimitrijpril
  order: 20
type: "akathist"
---

## І҆́косъ і҃:

<red>Ц</red>р҃ѧ̀ нбⷭ҇нагѡ, гдⷭ҇а і҆и҃са, вѣ́рный ра́бъ и҆ ѹ҆го́дникъ бы́лъ є҆сѝ, прпⷣбне ѻ҆́ч҃е дими́трїе, и҆ ѿ негѡ̀ полꙋчи́въ ве́лїю блгⷣть, ца́рю земно́мꙋ бл҃говѣ́рномꙋ вели́комꙋ кнѧ́зю і҆ѡа́ннꙋ, побѣди́ти ца́рство каза́нское помо́глъ є҆сѝ, ꙗ҆́вльсѧ средѝ полкѡ́въ рѡссі́йскихъ и҆ побора́ѧ и҆̀мъ на а҆га́рѧны нечєсти́выѧ, ꙗ҆́кѡ по́мощїю твое́ю нбⷭ҇ною, вско́рѣ взѧ́ти и҆̀мъ сто́льный гра́дъ и҆́хъ каза́нь. сїѐ ꙗ҆вле́нїе твоѐ мы̀ воспомина́ѧ, бл҃года́рственнѡ зове́мъ тѝ:

<red>Р</red>а́дꙋйсѧ, ст҃че бж҃їй, со ст҃ы́ми ѡ҆бита́ѧй и҆ за грѣ́шныѧ бг҃а ѹ҆молѧ́ѧй: ра́дꙋйсѧ, ѹ҆го́дниче хрⷭ҇то́въ, ѿ го́рнихъ высо́тъ къ земнорѡ́днымъ ми́лостивнѡ приника́ѧй. Ра́дꙋйсѧ, любо́вь твою̀ къ ѻ҆те́чествїю земно́мꙋ и҆ по сме́рти сохрани́вый: ра́дꙋйсѧ, по́мощь твою̀ ст҃ꙋ́ю странѣ̀ рѡссі́йстѣй чꙋде́снѡ проѧви́вый. Ра́дꙋйсѧ, ꙗ҆́кѡ а҆рхїстрати́гъ во́ємъ рѡссі́йскимъ на а҆га́рѧны побора́вый: ра́дꙋйсѧ, гра́дъ каза́нь взѧ́ти и҆̀мъ ди́внѡ помога́вый. Ра́дꙋйсѧ, гра́дъ тво́й во́логдꙋ ѿ нападе́нїй ра́тныхъ мно́жицею и҆зба́вивый: ра́дꙋйсѧ, і҆кѡ́нꙋ твою̀ честнꙋ́ю чꙋдесы̀ мно́гими просла́вивый. Ра́дꙋйсѧ, ѿ моще́й твои́хъ ст҃ы́хъ и҆сцѣлє́нїѧ бл҃года̑тныѧ ѡ҆би́льнѡ и҆сточи́вый: ра́дꙋйсѧ, є҆ди́нымъ призыва́нїемъ и҆́мене твоегѡ̀ недꙋ́ги тѧ̑жкїѧ ѹ҆врачева́вый. Ра́дꙋйсѧ, сострада́нїѧ преиспо́лненный и҆ въ ми́лости бога́тый: ра́дꙋйсѧ, ѡ҆би́тели твоеѧ̀ ст҃ы́ѧ стра́же неѿстꙋ́пный.

<red>Р</red>а́дꙋйсѧ, дими́трїе, вели́кїй чꙋдотво́рче.
