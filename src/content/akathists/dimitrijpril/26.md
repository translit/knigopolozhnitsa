---
title: "Мл҃тва"
navigation:
  key: akathists-dimitrijpril-26
  title: "Мл҃тва"
  parent: akathists-dimitrijpril
  order: 26
type: "akathist"
---

## Мл҃тва:

<versal>Ѽ</versal> сщ҃е́ннаѧ главо̀, преди́вный чꙋдотво́рче, прпⷣбне и҆ бг҃оно́сне ѻ҆́ч҃е на́шъ дими́трїе! Ѹ҆се́рднѡ припа́дающе къ тебѣ̀, мо́лимсѧ: ꙗ҆вѝ на́мъ, смире́ннымъ и҆ грѣ́шнымъ многомо́щное твоѐ застꙋпле́нїе. Сѐ бо грѣ́хъ ра́ди на́шихъ не и҆́мамы дерзнове́нїѧ ко гдⷭ҇ꙋ проси́ти є҆гѡ̀ дарѡ́въ, на́мъ бл҃гопотре́бныхъ, но тебѐ, мл҃твенника къ немꙋ̀ бл҃гоприѧтнаго, предлага́емъ и҆ про́симъ: и҆спросѝ на́мъ ѹ҆ бл҃гости є҆гѡ̀ всѧ̑, ꙗ҆̀же на по́льзꙋ дꙋша́мъ и҆ тѣлесє́мъ на́шымъ: вѣ́рꙋ пра́вꙋ, наде́ждꙋ несомнѣ́ннꙋ, любо́вь нелицемѣ́рнꙋ, во и҆скꙋше́нїихъ мꙋ́жество, въ ѕлострада́нїихъ терпѣ́нїе, въ моли́твахъ постоѧ́нство, въ бл҃гоче́стїи преꙋспѣ́ѧнїе, вожделѣ́нное здра́вїе, землѝ плодоно́сїе, воздꙋ́ха бл҃горастворе́нїе, дождѝ бл҃говре́менны, жите́йскихъ потре́бъ дово́льство, ми́ръ во дне́хъ на́шихъ и҆ бл҃гослове́нїе свы́ше на всѧ̑ блага̑ѧ дѣла̀ и҆ начина̑нїѧ на́ша, и҆ да не во ѕло̀ ѡ҆брати́мъ да́ры є҆гѡ̀, но въ сла́вꙋ и҆́мени є҆гѡ̀ ст҃а́гѡ и҆ въ прославле́нїе твоегѡ̀ ѡ҆ на́съ хода́тайства. И҆спросѝ, ѹ҆го́дниче хрⷭ҇то́въ, ѹ҆ цр҃ѧ̀ црⷭ҇твꙋющихъ и҆ гдⷭ҇а госпо́дствꙋющихъ бг҃охранимей странѣ̀ на́шей рѡссі́йстѣй тишинꙋ̀ и҆ бл҃гострое́нїе, на врагѝ же побѣ́дꙋ и҆ ѡ҆доле́нїе. Не забꙋ́ди, чꙋдотво́рче ст҃ы́й, ми́лостивнѡ присѣща́ти гра́дъ тво́й и҆ ѡ҆би́тель твою̀, и҆ всѧ̑ гра́ды и҆ ве́си страны̀ на́шеѧ правосла́вныѧ, сохранѧ́ѧ и҆ соблюда́ѧ и҆́хъ мл҃твами твои́ми ѿ всѧ́кагѡ ѕла̀. Помѧнѝ всѣ́хъ, вѣ́рꙋ и҆ любо́вь къ тебѣ̀ и҆мꙋ́щихъ, и҆́мѧ твоѐ моли́твеннѡ призыва́ющихъ, и҆ на поклоне́нїе моща́мъ твои̑мъ ст҃ы̑мъ приходѧ́щихъ, и҆ всѧ̑ во благи́хъ прошє́нїѧ и҆́хъ ми́лостивѡ и҆спо́лни, ѡ҆сѣнѧ́ѧ и҆̀хъ свы́ше ст҃оѻте́ческимъ твои́мъ бл҃гослове́нїемъ. Є҆́й, ст҃че бж҃їй! Не лишѝ и҆ на́съ грѣ́шныхъ твоегѡ̀ многомощнагѡ застꙋпле́нїѧ, но сподо́би на́съ кончи́нꙋ житїѧ̀ бл҃гꙋ́ю ѹ҆лꙋчи́ти и҆ црⷭ҇твїе нбⷭ҇ное ѹ҆наслѣ́дити: да воспое́мъ и҆ просла́вимъ ди́внагѡ во ст҃ы́хъ свои́хъ бг҃а на́шего, ѻ҆ц҃а̀, и҆ сн҃а, и҆ ст҃а́гѡ дх҃а, во вѣ́ки вѣкѡ́въ. <red>А҆</red>ми́нь.

{% illustration "small-ornaments/ornament-from-12th-century-armenian-gospel-crider", "small" %}
