---
title: "І҆́косъ ѳ҃"
navigation:
  key: akathists-kosmadamian-18
  title: "І҆́косъ ѳ҃"
  parent: akathists-kosmadamian
  order: 18
type: "akathist"
---

## І҆́косъ ѳ҃:

<red>В</red>ѣті̑ѧ многовѣща̑нныѧ недоꙋмѣ́ютъ дово́льнѡ и҆зобрази́ти ѻ҆би́лїе любвѐ ва́шеѧ, є҆́юже преиспо́лнени бы́сте, ст҃і́и ѹ҆гѡ́дницы, къ человѣ́кѡмъ ѡ҆ гдⷭ҇ѣ. Сегѡ̀ ра́ди, и҆з̾ глꙋбины̀ серде́цъ на́шыхъ, вопїе́мъ къ ва́мъ:

<red>Р</red>а́дꙋйтесѧ, гдⷭ҇ꙋ своемꙋ̀ да́же до сме́рти порабо́тавшїи. Ра́дꙋйтесѧ, ѻ҆гне́мъ любвѐ бж҃їѧ воспалѧ́еми, ѻ҆́гнь же́ртвъ і҆дѡ́льскихъ ѹ҆гаси́вшїи. Ра́дꙋйтесѧ, бли́жнѧго па́че сами́хъ себѐ возлюби́вшїи. Ра́дꙋйтесѧ, ꙗ҆́кѡ болѧ́щыѧ и҆ недꙋ̑жныѧ посѣща́ли є҆стѐ. Ра́дꙋйтесѧ, нꙋ̑жды ѹ҆бо́гихъ предварѧ́вшїи. Ра́дꙋйтесѧ, печа́льныхъ ѹ҆тѣ́шителїе. Ра́дꙋйтесѧ, ѿча́ѧнныхъ застꙋ́пницы. Ра́дꙋйтесѧ, си́рыхъ пита́телїе. Ра́дꙋйтесѧ, лю́тѣ стра́ждꙋщымъ помѡ́щницы. Ра́дꙋйтесѧ, ѹ҆гнѣте́нныхъ свободи́телїе. Ра́дꙋйтесѧ, ꙗ҆́кѡ до́брѣ тече́нїе сконча́вше, ко хрⷭ҇тꙋ̀ вознесо́стесѧ.

<red>Р</red>а́дꙋйтесѧ, космо̀ и҆ дамїа́не, ст҃і́и безсре́брєнницы и҆ пресла́внїи чꙋдотво́рцы.
