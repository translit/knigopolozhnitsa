---
title: "Мл҃тва"
navigation:
  key: akathists-kosmadamian-26
  title: "Мл҃тва"
  parent: akathists-kosmadamian
  order: 26
type: "akathist"
---

## Мл҃тва:

<versal>К</versal>ъ ва́мъ, сті́и безсре́брєнницы и҆ чꙋдотво́рцы космо̀ и҆ дамїа́не, ꙗ҆́кѡ къ скѡ́рымъ помо́щникѡмъ и҆ тє́плымъ моли́твенникѡмъ ѡ҆ сп҃се́нїи на́шемъ мы̀, недосто́йнїи, прекло́нше колѣ̑на, прибѣга́емъ, и҆ припа́дающе ѹ҆се́рднѡ вопїе́мъ: не пре́зрите моле́нїѧ на́съ грѣ́шныхъ, немощны́хъ, во мнѡ́гаѧ беззакѡ́нїѧ впа́дшыхъ, и҆ по всѧ̑ днѝ и҆ часы̀ согрѣша́ющыхъ. Ѹ҆моли́те гдⷭ҇а, да проба́витъ на́мъ, недостѡ́йнымъ рабѡ́мъ свои̑мъ, вели́кїѧ и҆ бога́тыѧ своѧ̀ млⷭ҇ти: и҆зба́вите на́съ ѿ всѧ́кїѧ ско́рби и҆ болѣ́зни, вы̀ бо прїѧ́ли є҆стѐ ѿ гдⷭ҇а и҆ сп҃са на́шегѡ і҆и҃са хрⷭ҇та̀ неѡскꙋ́днꙋю бл҃года́ть и҆сцѣле́нїй, ра́ди тве́рдыѧ вѣ́ры, безме́зднагѡ врачева́нїѧ и҆ мч҃ническїѧ кончи́ны ва́шеѧ. Ѹ҆слы́шите на́съ, молѧ́щыхсѧ, и҆ бл҃гопрїѧ́тнымъ хода́тайствомъ ва́шимъ и҆спроси́те ѹ҆ хрⷭ҇та̀ бг҃а правосла́внымъ хрїстїа́нѡмъ бл҃гословѣ́нїе бж҃їе. Па́ки припа́дающе прилѣ́жнѡ мо́лимъ: и҆спроси́те на́мъ ѿ гдⷭ҇а всѧ̑ бл҃гополѣ́знаѧ ꙗ҆̀же въ животѣ̀ на́шемъ вре́меннѣмъ, наипа́че же ко сп҃се́нїю вѣ́чномꙋ слꙋжа̑щаѧ, да сподо́бимсѧ моли́твами ва́шими ѹ҆лꙋчи́ти кончи́нꙋ хрїстїа́нскꙋю, безболѣ́зненнꙋ, непосты́днꙋ, ми́рнꙋ и҆ да и҆зба́вимсѧ ѿ ко́зней дїа́вольскихъ и́ вѣ́чныѧ мꙋ́ки: безконе́чнагѡ же и҆ бл҃же́ннагѡ црⷭ҇твїѧ нбⷭ҇нагѡ наслѣ̑дницы бꙋ́демъ. Є҆́й, ѹ҆гѡ́дницы бж҃їи, не преста́йте, молѧ́щесѧ за ны̀, съ вѣ́рою къ ва́мъ притека́ющыѧ: а҆́ще бо по мно́жествꙋ грѣхѡ́въ на́шыхъ и҆ нѣ́сми досто́йни млⷭ҇рдїѧ ва́шегѡ, ѻ҆ба́че вы̀, вѣ́рнїи подража́телїе чл҃вѣколю́бїѧ бж҃їѧ сꙋ́ще, сотвори́те, да принесе́мъ плоды̀ достѡ́йны покаѧ́нїѧ и҆ въ вѣ́чный поко́й дости́гнемъ хва́лѧще, и҆ бл҃гословѧ́ще ди́внаго во ст҃ы́хъ свои́хъ гдⷭ҇а и҆ бг҃а и҆ сп҃са на́шегѡ і҆и҃са хрⷭ҇та̀, и҆ пречⷭ҇тꙋю мт҃рь є҆гѡ̀, и҆ ва́ше те́плое застꙋпле́нїе всегда̀, ны́нѣ и҆ при́снѡ, и҆ во вѣ́ки вѣкѡ́въ. <red>А҆</red>ми́нь.

{% illustration "small-ornaments/ornament-from-12th-century-armenian-gospel-crider", "small" %}
