---
title: "І҆́косъ а҃і"
navigation:
  key: akathists-kosmadamian-22
  title: "І҆́косъ а҃і"
  parent: akathists-kosmadamian
  order: 22
type: "akathist"
---

## І҆́косъ а҃і:

<red>С</red>вѣтоза́рный и҆ нбⷭ҇ный ѹ҆́мъ ꙗ҆ви́ли є҆стѐ и҆ногда̀ пред̾ карі́номъ, заблꙋжде́нїе тогѡ̀ ѡ҆блича́ѧ: ны́нѣ же нетлѣ́нїемъ моще́й ва́шыхъ, и҆ мно́жествомъ чꙋде́съ правосла́вїе ѹ҆твержда́ете. Тѣ́мже бл҃года́рственнѡ зове́мъ:

<red>Р</red>а́дꙋйтесѧ, ѵ҆поста́сное сло́во дерзнове́ннѡ проповѣ́давшїи. Ра́дꙋйтесѧ, си́лꙋ і҆дѡ́льскꙋю добропобѣ́днѡ ѹ҆праздни́вшїи. Ра́дꙋйтесѧ, ꙗ҆́кѡ ва́ми попра́сѧ слꙋже́нїе бѣсѡ́мъ. Ра́дꙋйтесѧ, ꙗ҆́кѡ ва́ми поклоне́нїе хрⷭ҇тꙋ̀ проповѣ́дасѧ. Ра́дꙋйтесѧ, ѹ҆чи́телїе премꙋ́дрїи. Ра́дꙋйтесѧ, всѣ́хъ добродѣ́телей нелѣ́ностнїи и҆сполни́телїе. Ра́дꙋйтесѧ, ꙗ҆́кѡ по трꙋдѣ́хъ земны́хъ въ селе́нїихъ нбⷭ҇ныхъ ликовствꙋ́ете. Ра́дꙋйтесѧ, ꙗ҆́кѡ и҆ по преставле́нїи свое́мъ на́съ не ѡ҆ставлѧ́ете. Ра́дꙋйтесѧ, ꙗ҆́кѡ всѣ́мъ, съ вѣ́рою призыва́ющымъ ва́съ, ско́рꙋю по́мощь подае́те. Ра́дꙋйтесѧ, ст҃і́и вра́чеве, ꙗ҆́кѡ болѣ́зни на́шѧ и҆сцѣлѧ́ете. Ра́дꙋйтесѧ, мл҃твы вѣ́рныхъ не ѿрѣва́ющи. Ра́дꙋйтесѧ, и҆ ѡ҆ на́съ, недосто́йныхъ, ѹ҆ прⷭ҇то́ла бж҃їѧ хода́тайствꙋющїи.

<red>Р</red>а́дꙋйтесѧ, космо̀ и҆ дамїа́не, ст҃і́и безсре́брєнницы и҆ пресла́внїи чꙋдотво́рцы.
