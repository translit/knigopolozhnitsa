---
title: "І҆́косъ г҃"
navigation:
  key: akathists-kosmadamian-6
  title: "І҆́косъ г҃"
  parent: akathists-kosmadamian
  order: 6
type: "akathist"
---

## І҆́косъ г҃:

<red>И҆</red>мꙋ́ще ꙗ҆́кѡ многоцѣ́нное сокро́вище многоцѣлє́бныѧ мѡ́щи ва́шѧ, ра́дꙋемсѧ, и҆ любо́вїю воспѣва́юще да́ннꙋю ва́мъ ѿ бг҃а бл҃года́ть и҆сцѣле́нїй, бл҃года́рнѡ зове́мъ:

<red>Р</red>а́дꙋйтесѧ, те́плїи ѡ҆ на́съ къ бг҃ꙋ предста́телїе. Ра́дꙋйтесѧ, є҆́ллинскаѧ мꙋдрова̑нїѧ ни во что́же вмѣни́вшїи. Ра́дꙋйтесѧ, ри́ма свѣти́льницы всесвѣ́тлїи. Ра́дꙋйтесѧ, ѡ҆мраче́нныхъ стра́нъ просвѣти́телїе. Ра́дꙋйтесѧ, мꙋ́жества и҆ терпѣ́нїѧ наста̑вницы. Ра́дꙋйтесѧ, ꙗ҆́кѡ непови́ннѣ ка́менное побїе́нїе претерпѣ́вше, кончи́нꙋ мꙋ́ченическꙋю ѹ҆лꙋчи́ли є҆стѐ. Ра́дꙋйтесѧ, любвѐ ра́ди хрⷭ҇то́вы пострада́вшїи, и҆ на́съ нбⷭ҇ныхъ бла̑гъ прича́стники прїими́те. Ра́дꙋйтесѧ, рабѝ бж҃їи, ѿ гдⷭ҇а хрⷭ҇та̀ вѣнцы̀ побѣ́ды прїе́мшїи. Ра́дꙋйтесѧ, ди́вный и҆ прекра́сный смире́нїѧ и҆ кро́тости ѡ҆́бразъ всѣ̑мъ показа́вшїи. Ра́дꙋйтесѧ, непоколеби́мое правосла́вїѧ ѡ҆снова́нїе. Ра́дꙋйтесѧ, свѣ́тлаѧ страстоте́рпцєвъ сла́во. Ра́дꙋйтесѧ, до́брїи цѣлє́бницы, ни ѿ когѡ́же мзды̀ за и҆сцѣлє́нїѧ взе́мшїи:

<red>Р</red>а́дꙋйтесѧ, космо̀ и҆ дамїа́не, ст҃і́и безсре́брєнницы и҆ пресла́внїи чꙋдотво́рцы.
