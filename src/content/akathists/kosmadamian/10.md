---
title: "І҆́косъ є҃"
navigation:
  key: akathists-kosmadamian-10
  title: "І҆́косъ є҃"
  parent: akathists-kosmadamian
  order: 10
type: "akathist"
---

## І҆́косъ є҃:

<red>В</red>и́дѣвъ ца́рь, ꙗ҆́кѡ си́лою хрⷭ҇то́вою и҆сцѣлѣ̀, хвалꙋ́ томꙋ́ воздадѐ: мы̀ же, сла́вѧще бг҃а, ѹ҆блажа́емъ ва́съ, сла́вныхъ ѹ҆го́дникѡвъ є҆гѡ̀, вопїю́ще си́це:

<red>Р</red>а́дꙋйтесѧ, гѡ́рнѧѧ па́че до́льнихъ возлюби́вшїи. Ра́дꙋйтесѧ, а҆́гг҃лькомꙋ житїю̀ на землѝ поревнова́вшїи. Ра́дꙋйтесѧ, ꙗ҆́кѡ многобо́жїе ѿри́нꙋвше, роди́тельскагѡ бл҃гоче́стїѧ не ѿстꙋпи́ли є҆стѐ. Ра́дꙋйтесѧ, ꙗ҆́кѡ всѧ̑ и҆мѣ̑нїѧ своѧ̑, по словесѝ гдⷭ҇ню, ни́щымъ разда́ли є҆стѐ, да хрⷭ҇та̀ прїѡбрѧ́щете. Ра́дꙋйтесѧ, не сло́вомъ то́чїю, но мно́жае па́че дѣ́ломъ и҆ непреста́нною къ бг҃ꙋ мл҃твою и҆ны́хъ поꙋчи́вшїи. Ра́дꙋйтесѧ, неѡскꙋ́дный и҆сто́чникъ и҆сцѣле́нїй и҆ ны́нѣ ꙗ҆влѧ́ющїи. Ра́дꙋйтесѧ, и҆злїѧ́нїемъ чꙋде́съ, да́нныхъ ва́мъ ѿ бг҃а, на́съ ѡ҆богаща́ющїи. Ра́дꙋйтесѧ, въ сами́хъ себѣ̀ хра́мъ бг҃ꙋ ѹ҆гото́вавшїи. Ра́дꙋйтесѧ, ско́рое ни́щыхъ ѹ҆слы́шанїе. Ра́дꙋйтесѧ, ско́рбныхъ прїѧ́тное попече́нїе. Ра́дꙋйтесѧ, ненаде́ждныхъ и҆звѣ́стное надѣ́ѧнїе. Ра́дꙋйтесѧ, болѧ́щыхъ ско́рое врачева́нїе.

<red>Р</red>а́дꙋйтесѧ, космо̀ и҆ дамїа́не, ст҃і́и безсре́брєнницы и҆ пресла́внїи чꙋдотво́рцы.
