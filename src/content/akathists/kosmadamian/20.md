---
title: "І҆́косъ і҃"
navigation:
  key: akathists-kosmadamian-20
  title: "І҆́косъ і҃"
  parent: akathists-kosmadamian
  order: 20
type: "akathist"
---

## І҆́косъ і҃:

<red>С</red>тѣ́ны є҆стѐ всѣ̑мъ, похвалѧ́ющымъ чꙋдеса̀ ва́шѧ, ѽ҆ безмє́здницы, и҆ къ застꙋпле́нїю ва́шемꙋ прибѣга́ющымъ: стѣ́ны и҆ забра̑ла є҆стѐ, ѡ҆гражда́ющыѧ ѿ всѣ́хъ бѣ́дъ ѹ҆се́рднѡ въ по́мощь ва́съ призыва́ющымъ. Тѣ́мже ѹ҆́бѡ и҆ на́съ ѿ нищеты̀, напа́стей, недꙋ́гѡвъ, и҆ скорбе́й ѡ҆гради́те, мо́лимсѧ, и҆ те́плѣ вопїе́мъ къ ва́мъ:

<red>Р</red>а́дꙋйтесѧ, а҆дама́нтѡвъ крѣ́пость въ терпѣ́нїи превозше́дшїи. Ра́дꙋйтесѧ, непови́ннѡ ѿ за́висти сребролю́бца пострада́вшїи. Ра́дꙋйтесѧ, сла́внїи въ бѣда́хъ застꙋ̑пницы. Ра́дꙋйтесѧ, немощны́хъ и҆ ѡ҆би́димыхъ ѹ҆крѣпле́нїе. Ра́дꙋйтесѧ, крѣ́пцїи въ напа́стехъ защи́тителїе. Ра́дꙋйтесѧ, ѹ҆бо́гихъ и҆ ни́щыхъ всеще́дрїи ѡ҆богати́телїе. Ра́дꙋйтесѧ, а҆́лчꙋщыхъ ми́лостивїи корми́телїе. Ра́дꙋйтесѧ, болѣ́зньми и҆ тѧ́жкими недꙋ́ги ѡ҆держи́мыхъ премꙋ́дрїи ѹ҆врачева́телїе. Ра́дꙋйтесѧ, съ вѣ́рою къ ва́мъ притека́ющымъ, ѿ всѣ́хъ ско́рбныхъ ѡ҆бстоѧ́нїй те́плїи защи́тителїе. Ра́дꙋйтесѧ, ꙗ҆́кѡ па́мѧть ва́шѧ всѣ́ми сла́вима на землѝ. Ра́дꙋйтесѧ, ꙗ҆́кѡ и҆мена̀ ва̑шѧ напи̑сана сꙋ́ть на нб҃сѣ́хъ. Ра́дꙋйтесѧ, ꙗ҆́кѡ ѿ бг҃а препросла́влени є҆стѐ.

<red>Р</red>а́дꙋйтесѧ, космо̀ и҆ дамїа́не, ст҃і́и безсре́брєнницы и҆ пресла́внїи чꙋдотво́рцы.
