---
title: "І҆́косъ и҃"
navigation:
  key: akathists-kosmadamian-16
  title: "І҆́косъ и҃"
  parent: akathists-kosmadamian
  order: 16
type: "akathist"
---

## І҆́косъ и҃:

<red>В</red>сѐ житїѐ ва́ше на землѝ любо́вїю къ бг҃ꙋ и҆ къ бли̑жнимъ и҆спо́лнивше, ст҃і́и безсре́брєнницы космо̀ и҆ дамїа́не, ско́рїи и҆ ны́нѣ помо́щники ꙗ҆влѧ́етесѧ всѣ̑мъ, съ вѣ́рою призыва́ющымъ ва́съ: не то́чїю бо бли́зъ притека́ющымъ ко ст҃ы̑мъ мощє́мъ ва́шымъ, но и҆ дале́че сꙋ́щымъ и҆сцѣлє́нїѧ и҆сточа́ете. Тѣ́мже прино́симъ ва́мъ похвалы̑ сїѧ̑:

<red>Р</red>а́дꙋйтесѧ, є҆ди́номꙋ бг҃ꙋ, въ трⷪ҇цѣ сла́вимомꙋ, вѣ́рнѡ послꙋжи́вшїи. Ра́дꙋйтесѧ, є҆ди́ное, є҆́же є҆́сть на потре́бꙋ, премꙋ́дрѣ и҆збра́вшїи. Ра́дꙋйтесѧ, ꙗ҆́кѡ въ неꙋста́ннѣмъ трꙋдѣ̀ и҆ по́двизѣ дни̑ и҆ нѡ́щи ва́шѧ без̾ всѧ́кагѡ ѹ҆ны́нїѧ препроводи́ли є҆стѐ. Ра́дꙋйтесѧ, ꙗ҆́кѡ сицевы́мъ ва́шымъ тѣ́снымъ и҆ ско́рбнымъ житїе́мъ сла́вꙋ бж҃їю въ человѣ́цѣхъ ѹ҆мно́жили є҆стѐ. Ра́дꙋйтесѧ, до́блїи хрⷭ҇то́вы послѣ́дователїе. Ра́дꙋйтесѧ, ꙗ҆́кѡ наꙋчи́тели и҆ творцы̀ хрⷭ҇то́выхъ за́повѣдей ꙗ҆ви́лисѧ є҆стѐ. Ра́дꙋйтесѧ, ꙗ҆́кѡ и҆мена́ми ве́лїихъ въ црⷭ҇твїи нбⷭ҇нѣмъ нарече́ни бы́сте. Ра́дꙋйтесѧ, сла́вою хрⷭ҇то́вою ве́сь мі́ръ ѡ҆зари́вшїи. Ра́дꙋйтесѧ, ꙗ҆́кѡ страда́нїемъ ва́шимъ безстра́стїе прїѧ́ли є҆стѐ. Ра́дꙋйтесѧ, ꙗ҆́кѡ мꙋ́ченическою сме́ртїю безсме́ртїе стѧжа́ли є҆стѐ. Ра́дꙋйтесѧ, ꙗ҆́кѡ а҆́гг҃ли на нб҃сѝ и҆ на землѝ просла́вленнїи. Ра́дꙋйтесѧ, ꙗ҆́кѡ бг҃ꙋ ны́нѣ вѣнцено́снїи предстои́те.

<red>Р</red>а́дꙋйтесѧ, космо̀ и҆ дамїа́не, ст҃і́и безсре́брєнницы и҆ пресла́внїи чꙋдотво́рцы.
