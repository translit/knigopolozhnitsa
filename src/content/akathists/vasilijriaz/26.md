---
title: "Мл҃тва"
navigation:
  key: akathists-vasilijriaz-26
  title: "Мл҃тва"
  parent: akathists-vasilijriaz
  order: 26
type: "akathist"
---

## Мл҃тва:

<versal>Б</versal>г҃оизбра́нне первост҃и́телю на́шъ и҆ ѹ҆го́дниче хрⷭ҇то́въ васі́лїе, ст҃остїю житїѧ̀ твоегѡ̀, чꙋ́днымъ по вода́мъ пла́ванїемъ и҆ нетлѣ́нїемъ моще́й твои́хъ препросла́вленне! Предстоѧ̀ прⷭ҇то́лꙋ вседержи́телѧ и҆ и҆мѣ́ѧ ве́лїе къ немꙋ̀ дерзнове́нїе, молѝ є҆го̀, да проба́витъ млⷭ҇ть свою̀ къ на́мъ грѣ́шнымъ и҆ недостѡ́йнымъ рабѡ́мъ свои̑мъ, стра́ждꙋщꙋю странꙋ̀ рѡссі́йскꙋю ѿ лю́тыхъ безбѡ́жникъ и҆ вла́сти и҆́хъ да свободи́тъ, и҆ да возста́витъ престо́лъ правосла́вныхъ царе́й: вѣ́рныхъ рабѡ́въ є҆гѡ̀, въ ско́рби и҆ печа́ли де́нь и҆ но́щь вопїю́щихъ къ немꙋ̀, многоболѣ́зный во́пль да ѹ҆слы́шитъ и҆ да и҆зведе́тъ ѿ поги́бели живо́тъ на́шъ, па́стыремъ цр҃кве да пода́стъ дꙋхо́вное трезве́нїе и҆ ре́вность ѡ҆ спасе́нїи пасо́мыхъ: градонача́льникѡмъ и҆ сꙋдїѧ́мъ стра́хъ бж҃їй, правотꙋ̀ и҆ безкоры́стїе: во́инѡмъ терпѣ́нїе, мꙋ́жество и҆ на врагѝ ѡ҆долѣ́нїе: сꙋпрꙋ́гѡмъ взаи́мнꙋю любо́вь, вѣ́рность и҆ є҆диномы́слїе: кꙋ́плю дѣ́ющымъ праводꙋ́шїе, земледѣ́льемъ трꙋдолю́бїе и҆ тре́звенность, си̑рымъ призрѣ́нїе, болѧ́щымъ и҆сцѣле́нїе, ѡ҆би̑димымъ застꙋпле́нїе, ѡ҆клеветава́емымъ ѡ҆правда́нїе, и҆ всѣмъ лю́демъ па́ствы твоеѧ̀ всѧ̑ ко вре́меннѣй и҆ вѣ́чнѣй жи́зни потре́бнаѧ. Па́че же молѝ гдⷭ҇а, мл҃твенниче на́шъ, да прости́тъ на́мъ всѧ́кое согрѣше́нїе во́льное и҆ нево́льное, и҆ ѡ҆чи́ститъ ѿ всѧ́кїѧ скве́рны пло́ти и҆ дꙋ́ха: да и҆зба́витъ ѿ ко́зней и҆ско́ннагѡ врага̀, ненави́стника и҆ человѣкоꙋбі́йцы, и҆ сохрани́тъ ѿ клеветы̀ человѣ́ческїѧ: да ѹ҆тверди́тъ во и́стиннѣй спаси́тельнѣй вѣ́рѣ и҆ нелицемѣ́рнѣмъ бл҃гоче́стїи: да соблюде́тъ ѿ сꙋемꙋ́дрїѧ и҆ дꙋшетлѣ́нныхъ ѹ҆че́нїй дꙋхѡ́въ ле́стчихъ, дѣ́йствꙋющихъ въ вѣ́цѣ се́мъ въ сынѣ́хъ противле́нїѧ: да ѡ҆храни́тъ сердца̀ на̑ша ѿ прельще́нїѧ кра́сными мі́ра сегѡ̀, и҆ да наꙋчи́тъ ѡ҆греба́тисѧ ѿ плотски́хъ похоте́й и҆ страсте́й, гѡ́рнѧѧ мꙋ́дрствовати, а҆ не земна̑ѧ. Молѝ, ѻ҆́ч҃е на́шъ, всест҃а́го и҆ бж҃е́ственнаго дх҃а, да возсїѧ́етъ свѣ́тъ бл҃года́ти є҆гѡ̀ бра́тїѧмъ на́шымъ по пло́ти, во тьмѣ̀ лжевѣ́рїѧ сѣдѧ́щымъ, и҆ да позна́ютъ хрⷭ҇та̀, бг҃а и́стиннаго, є҆ди́наго сп҃си́телѧ всѣ́хъ человѣ̑къ: да возсїѧ́етъ свѣ́тъ се́й и҆ блꙋжда́ющымъ на распꙋ́тїихъ раско́ла, да вразꙋмѧ́тсѧ и҆ прїи́дꙋтъ во ѡ҆гра́дꙋ правосла́вныѧ цр҃кве, въ не́йже є҆ди́нѣй несомнѣ́ннѡ содѣва́етсѧ вѣ́чное сп҃се́нїе вѣ́рныхъ. Ѽ ст҃и́телю хрⷭ҇то́въ, мл҃твенниче на́шъ! Молѝ хрⷭ҇та̀ бг҃а и҆ пречⷭ҇тꙋю мт҃рь є҆гѡ̀, да ѹ҆праздни́тъ вражды̑ на́шѧ и҆ нестрое́нїѧ, соедини́тъ же всѧ̑ ны̀ бг҃оподо́бною любо́вїю, да въ ми́рѣ и҆ є҆диномы́слїи, жела́нїемъ сп҃се́нїѧ горѧ́ще, гдⷭ҇еви рабо́тающе, дрꙋ́гъ дрꙋ́га тѧгѡты̀ носѧ́ще, до́брымъ по́двигомъ подвиза́емсѧ, и҆ тече́нїе сконча́вше, дости́гнемъ въ ти́хое приста́нище нбⷭ҇нагѡ црⷭ҇твїѧ, и҆ просла́вимъ неизрече́нное чл҃вѣколю́бїе и҆ милосе́рдїе сп҃си́телѧ на́шегѡ, і҆и҃са хрⷭ҇та̀, сн҃а бж҃їѧ, со безнача́льнымъ є҆гѡ̀ ѻ҆ц҃е́мъ и҆ прест҃ы́мъ дх҃омъ, во вѣ́ки вѣкѡ́въ. <red>А҆</red>ми́нь.

{% illustration "small-ornaments/medallion-lukovich", "small" %}
