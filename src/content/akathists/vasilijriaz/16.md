---
title: "І҆́косъ и҃"
navigation:
  key: akathists-vasilijriaz-16
  title: "І҆́косъ и҃"
  parent: akathists-vasilijriaz
  order: 16
type: "akathist"
---

## І҆́косъ и҃:

<red>В</red>сѣ̑мъ бы́ти всѧ̑ восхотѣ́въ по ѡ҆́бразꙋ верхо́внагѡ ѿ а҆пⷭ҇лѡвъ, ꙗ҆влѧ́лъ є҆сѝ, любвеѡби́льне ѻ҆́ч҃е, дꙋхѡ́внымъ ча̑дѡмъ твои̑мъ бл҃гопотре́бнѡ коемꙋ́ждо по́мощь, бы́въ, ꙗ҆́коже і҆́ѡвъ, ѻ҆́ко слѣпы̑мъ, нога̀ хромы̑мъ, неꙋсы́пнѡ трꙋжда́ѧсѧ въ наꙋче́нїи, ѹ҆тѣше́нїи и҆ ѹ҆крѣпле́нїи па́ствы твоеѧ̀. Тѣ́мже прославлѧ́юще тѧ̀ зове́мъ:

<red>Р</red>а́дꙋйсѧ, премꙋ́дрый ѹ҆строи́телю гра́да пересла́влѧ рѧза́нскагѡ. Ра́дꙋйсѧ, немо́лчный наста́вниче вѣ́ры и҆ бл҃гоче́стїѧ. Ра́дꙋйсѧ, крі́не са́да бж҃е́ственнагѡ посредѣ̀ те́рнїѧ процвѣты́й. Ра́дꙋйсѧ, плодоно́сное дре́во, пита́ющее а҆́лчꙋщихъ жи́зни вѣ́чныѧ. Ра́дꙋйсѧ, растлѣ́нныхъ ѡ҆бы́чаевъ и҆скорени́телю, бл҃ги́хъ же нра́вѡвъ насади́телю. Ра́дꙋйсѧ, лю́тыхъ болѣ́зней и҆ недꙋ́гѡвъ ско́рый цѣли́телю. Ра́дꙋйсѧ, а҆рхїере́евъ па́ствы рѧза́нскїѧ во бл҃гоꙋстрое́нїи є҆ѧ̀ при́сный посо́бинче. Ра́дꙋйсѧ, бл҃ги́хъ нача́льникѡвъ и҆ градоправи́телей въ не́й незри́мый совѣ́тниче.

<red>Р</red>а́дꙋйсѧ, васі́лїе, первост҃и́телю рѧза́нскїй и҆ преди́вный чꙋдотво́рче.
