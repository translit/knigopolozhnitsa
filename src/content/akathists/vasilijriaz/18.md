---
title: "І҆́косъ ѳ҃"
navigation:
  key: akathists-vasilijriaz-18
  title: "І҆́косъ ѳ҃"
  parent: akathists-vasilijriaz
  order: 18
type: "akathist"
---

## І҆́косъ ѳ҃:

<red>В</red>ѣті̑и многовѣща́ннїи не мо́гꙋтъ по достоѧ́нїю восхвали́ти тѧ̀, бг҃омꙋ́дре васі́лїе, и҆ воспѣ́ти свѧ́тость житїѧ̑ твоегѡ̀ и҆ моли́твенныѧ по́двиги, деннонѡ́щныѧ трꙋды̀ и҆ попече́нїѧ, сп҃се́нїѧ ра́ди пасо́мыхъ под̾ѧ́тыѧ, непра́ведное и҆ лю́тое ѡ҆ѕлобле́нїе ѿ бꙋ́їихъ жи́телей гра́да мꙋ́рома, кро́тость и҆ неѕло́бїе твоѐ, па́че же двꙋкра́тное твоѐ чꙋ́дное по вода́мъ пла́ванїе. Мы́ же со ѹ҆дивле́нїемъ бл҃гоче́стно зове́мъ тѝ сицева̑ѧ:

<red>Р</red>а́дꙋйсѧ, бг҃омꙋ́дрыхъ ст҃и́телей высо́каѧ похвало̀. Ра́дꙋйсѧ, прпⷣбныхъ и҆ првⷣныхъ пречестна́ѧ сла́во. Ра́дꙋйсѧ, мч҃никѡвъ и҆ и҆сповѣ́дникѡвъ соприча́стниче. Ра́дꙋйсѧ, а҆пⷭ҇лѡвъ є҆динонра́вниче и҆ сопресто́льниче. Ра́дꙋйсѧ, па́стырей цр҃кве ѡ҆́бразе достоподража́тельный. Ра́дꙋйсѧ, мона́шествꙋющихъ наста́вниче и҆ рꙋководи́телю. Ра́дꙋйсѧ, ꙗ҆́кѡ тѣ́снымъ и҆ жесто́кимъ пꙋте́мъ всегда̀ ходи́лъ є҆сѝ. Ра́дꙋйсѧ, ꙗ҆́кѡ тѣ́мъ вѣ́чныѧ сла́вы дости́глъ є҆сѝ.

<red>Р</red>а́дꙋйсѧ, васі́лїе, первост҃и́телю рѧза́нскїй и҆ преди́вный чꙋдотво́рче.
