---
title: "І҆́косъ в҃і"
navigation:
  key: akathists-vasilijriaz-24
  title: "І҆́косъ в҃і"
  parent: akathists-vasilijriaz
  order: 24
type: "akathist"
---

## І҆́косъ в҃і:

<red>П</red>ою́ще твоѐ равноа́гг҃льное ст҃о́е житїѐ, многотрꙋ́дное и҆ многопло́дное слꙋже́нїе твоѐ цр҃кви бж҃їей, є҆ще́ же ве́лїѧ и҆ ди̑внаѧ чꙋдеса̀, тебѐ ра́ди ꙗ҆́вле́ннаѧ возлюби́вшимъ тѧ̀ гдⷭ҇емъ, восхвалѧ́емъ тѧ̀, ѹ҆го́дниче хрⷭ҇то́въ васі́лїе. Ѻ҆ба́че не могꙋ́ще досто́йнѡ и҆зѡбрази́ти вели́чїе и҆ сла́вꙋ твою̀, со бл҃гоговѣ́нїемъ и҆ ра́достїю зове́мъ тѝ:

<red>Р</red>а́дꙋйсѧ, бг҃омꙋ́дре и҆ бг҃оизбра́нне первопа́стырю гра́да пересла́влѧ рѧза́нскагѡ, па́че всѣ́хъ па́стырей є҆гѡ̀ превознесе́нный. Ра́дꙋйсѧ, вѣнце́мъ сла́вы ѿ а҆рхїере́а вѣ́чнагѡ, сн҃а бж҃їѧ, ѹ҆вѣнча́нный. Ра́дꙋйсѧ, ꙗ҆́кѡ бꙋ́рное жите́йское мо́ре со сла́вою преплы́лъ є҆сѝ и҆ въ ти́хое нбⷭ҇ное приста́нище дости́глъ є҆сѝ. Ра́дꙋйсѧ, ꙗ҆́кѡ тече́нїе слꙋже́нїѧ твоегѡ̀ до́брѣ соверши́лъ є҆сѝ и҆ вѣ́рꙋ твою̀ непоро́чнꙋ соблю́лъ є҆сѝ. Ра́дꙋйсѧ, ꙗ҆́кѡ со а҆пⷭ҇лы и҆ ст҃и́тели водворѧ́ешисѧ. Ра́дꙋйсѧ, ꙗ҆́кѡ съ со́нмомъ мч҃никѡвъ, прпⷣбныхъ и҆ всѣ́хъ првⷣныхъ весели́шисѧ. Ра́дꙋйсѧ, ꙗ҆́кѡ пред̾ лице́мъ гдⷭ҇а ны́нѣ предстои́ши и҆ съ ли̑ки а҆́гг҃лскими є҆го̀ славосло́виши. Ра́дꙋйсѧ, ꙗ҆́кѡ па́ствꙋ рѧза́нскꙋю непреста́ннѡ назира́еши и҆ всѧ̑ бл҃га̑ѧ є҆́й ѹ҆ цр҃ѧ̀ царе́й хода́тайствꙋеши.

<red>Р</red>а́дꙋйсѧ, васі́лїе, первост҃и́телю рѧза́нскїй и҆ преди́вный чꙋдотво́рче.
