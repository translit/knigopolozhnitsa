---
title: "І҆́косъ з҃"
navigation:
  key: akathists-ferapontmozh-14
  title: "І҆́косъ з҃"
  parent: akathists-ferapontmozh
  order: 14
type: "akathist"
---

## І҆́косъ з҃:

<red>Д</red>але́че ѕѣлѡ̀ слы́шанѡ бы́сть бг҃оꙋго́дное житїѐ твоѐ, прпⷣбне, и҆ ѿ конє́цъ землѝ рꙋ́сскїѧ притеко́ша къ тебѣ̀ лю́бѧщїи безмо́лвїе. Ты́ же си́хъ прїемлѧй съ любо́вїю, ꙗ҆́ко ѻ҆те́цъ ѡ҆ ѡ҆браще́нїи заблꙋ́ждшихъ ча́дъ ра́довалсѧ є҆сѝ. Тѣ́мже и҆ мы̀ вопїе́мъ тѝ:

<red>Р</red>а́дꙋйсѧ, дре́внихъ ѻ҆тцє́въ пꙋстынножи́телей подража́телю. Ра́дꙋйсѧ, зно́й, хла́дъ и҆ гла́дъ въ пꙋсты́ни съ терпѣ́нїемъ понесы́й. Ра́дꙋйсѧ, тѧготꙋ̀ дневнꙋ́ю и҆ стра́хъ нощны́й любо́вїю ко хрⷭ҇тꙋ побѣди́вый. Ра́дꙋйсѧ, не ѹ҆страши́выйсѧ ни ѕвѣре́й ди́вїихъ, ни ѕлы́хъ человѣ́кѡвъ. Ра́дꙋйсѧ, до́блїй низложи́телю и҆скꙋше́нїй дїа́вольскихъ. Ра́дꙋйсѧ, за та́йныѧ твоѧ̑ по́двиги въ пꙋсты́ни длѧ̑ бг҃а просла́вленный ѿ бг҃а ꙗ҆́вѣ. Ра́дꙋйсѧ, ꙗ҆́ко и҆ въ пꙋсты́ни гдⷭ҇ь содѣ́ла тѧ̀ вождѧ̀ и҆́щꙋщымъ спасе́нїѧ. Ра́дꙋйсѧ, бл҃гоꙋкра́сивый пꙋсты́ню ѡ҆би́телїю и҆́ночествꙋющихъ. Ра́дꙋйсѧ, неискꙋ́сныхъ и҆́нокѡвъ до́брый вождю̀ ко хрⷭ҇тꙋ. Ра́дꙋйсѧ, ѡ҆с҃ти́вый пꙋсты́ню ѹ҆строе́нїемъ хра́ма бж҃їѧ. Ра́дꙋйсѧ, въ хра́мѣ со ѹ҆ченикѝ твои́ми воспѣва́вый бг҃ꙋ ра́достно.

<red>Р</red>а́дꙋйсѧ, ѳерапо́нте, ѹ҆го́дниче хрⷭ҇то́въ и҆ чꙋдотво́рче.
