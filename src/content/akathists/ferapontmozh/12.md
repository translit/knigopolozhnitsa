---
title: "І҆́косъ ѕ҃"
navigation:
  key: akathists-ferapontmozh-12
  title: "І҆́косъ ѕ҃"
  parent: akathists-ferapontmozh
  order: 12
type: "akathist"
---

## І҆́косъ ѕ҃:

<red>П</red>о гла́сꙋ пречⷭ҇тыѧ прише́дъ въ странꙋ̀ бѣлоезе́рскꙋю со дрꙋ́гомъ твоѝмъ, прпⷣбнымъ кѷрі́лломъ, созда́лъ є҆сѝ не дале́че ѿ негѡ̀ въ де́брехъ безмо́лвнꙋю ке́ллїю, да въ не́й вта́йнѣ ѹ҆сꙋгꙋби́ши трꙋды̀ твоѧ̀ пред̾ бг҃омъ. Мы́ же, ѹ҆вѣ́дѣвше ѧ҆̀, вопїе́мъ тѝ:

<red>Р</red>а́дꙋйсѧ, ра́ди бг҃а возжажда́вый тиша́йшагѡ безмо́лвїѧ. Ра́дꙋйсѧ, ѹ҆строе́нїемъ пречⷭ҇тыѧ приведе́нный въ пꙋсты́ню со дрꙋ́гомъ твои́мъ. Ра́дꙋйсѧ, со є҆ди́нѣмъ то́чїю дрꙋ́гомъ твои́мъ раздѣлѧ́вый безмо́лвїе пꙋсты́ни. Ра́дꙋйсѧ, и҆ ѿ сегѡ̀ дрꙋ́га разлꙋчи́выйсѧ, да съ є҆ди́нѣмъ хрⷭ҇то́мъ бꙋ́деши. Ра́дꙋйсѧ, пꙋсты́нною ке́ллїею па́че ца́рскагѡ черто́га весели́выйсѧ. Ра́дꙋйсѧ, въ не́й дни̑ въ трꙋдѣ́хъ, нѡ́щи же въ бдѣ́нїихъ проводи́вый. Ра́дꙋйсѧ, ра́ди хрⷭ҇та ѿ тѧ́жкихъ къ тѧжча́йшымъ трꙋдѡ́мъ ѹ҆стремлѧ́выйсѧ. Ра́дꙋйсѧ, та́йнагѡ дѣ́ланїѧ пред̾ ѻ҆ц҃е́мъ нбⷭ҇нымъ дости́гнꙋвый. Ра́дꙋйсѧ, гла́сомъ твои́мъ мл҃твеннымъ ѡ҆гласи́вый де́бри пꙋсты̑нныѧ. Ра́дꙋйсѧ, немо́лчнѡ твои́ми ѹ҆сты̀ сла́вивый и҆́мѧ хрⷭ҇то́во. Ра́дꙋйсѧ, въ ѹ҆мѣ̀ и҆ се́рдце и҆мѣ́вый і҆и҃са сладча́йшагѡ.

<red>Р</red>а́дꙋйсѧ, ѳерапо́нте, ѹ҆го́дниче хрⷭ҇то́въ и҆ чꙋдотво́рче.
