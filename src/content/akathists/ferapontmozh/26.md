---
title: "Мл҃тва"
navigation:
  key: akathists-ferapontmozh-26
  title: "Мл҃тва"
  parent: akathists-ferapontmozh
  order: 26
type: "akathist"
---

## Мл҃тва:

<versal>Ѽ</versal> всечестны́й и҆ пребл҃женный ѻ҆́ч҃е на́шъ, ѳерапо́нте! Тебѣ̀ даде́сѧ бл҃года́ть моли́тисѧ ѡ҆ на́съ, и҆ вѣ́мы, ꙗ҆́ко предстоѧ̀ престо́лꙋ гдⷭ҇а, при́снѡ ꙗ҆влѧ́еши любо́вь твою̀ къ на́мъ непреста́нными ѡ҆ на́съ твои́ми хода́тайствы. Но поне́же мы̀ є҆жеча̀снѡ ѹ҆множа́юще грѣхѝ на́ша, кра́йнѧгѡ твоегѡ̀ ѿвраще́нїѧ досто́йни сотвори́хомсѧ, сегѡ̀ ра́ди въ покаѧ́нїи, со слеза́ми припада́юще, мо́лимъ тѧ̀: не премѣнѝ твоѐѧ ми́лости къ на́мъ на гнѣ́въ за нечє́стїѧ и҆ сквє́рны на́ша, ꙗ҆вѝ ѹ҆́бо на́мъ ми́лость твою̀ до конца̀ и҆ согрѣша́ющихъ на́съ ѡ҆чи́сти твои́ми мл҃твами, возведѝ къ покаѧ́нїю, ѹ҆крѣпѝ на дѣ́ла блага̑ѧ, сохранѝ въ правосла́вїи и҆ во всѧ́кой ст҃ы́ни. Да́рꙋй на́мъ пребыва́ти въ мі́ре, тѝшине и҆ братолю́бїи, и҆спросѝ на́мъ времена̀ безмѧтє́жна и҆ и҆зѻби́лїе плодѡ́въ земны́хъ, и҆зба́ви ѿ ѻ҆гнѧ̀ и҆ ѿ потопл́енїѧ и҆ ѿ лю́тыхъ болѣ́зней и҆ ѿ смертоно́сныѧ ꙗ҆́звы. Послѝ трꙋжда́ющымсѧ благі́й ѹ҆спѣ́хъ, пꙋтеше́ствꙋющымъ пꙋ́ть безпреткнове́нный, въ мо́ри пла́вающымъ приста́нище тѝхое, плѣнє́ннымъ ѡ҆сла́бꙋ и҆ ѡ҆свобожде́нїе, си̑рымъ по́мощь и҆ застꙋпле́нїе. Ѹ҆молѝ бг҃а: стра́ждꙋщꙋю странꙋ̀ рѡссі́йскꙋю ѿ лю́тыхъ безбо́жникъ и҆ вла́сти и҆̀хъ гдⷭ҇ь да свободи́тъ, и҆ да возста́витъ престо́лъ правосла́вныхъ царе́й; вѣ́рныхъ рабѡ́въ є҆гѡ̀, въ ско́рби и҆ печа́ли де́нь и҆ но́щь вопїю́щихъ къ немꙋ̀, многоболѣ́зный во́пль да ѹ҆слы́шитъ и҆ да и҆зведе́тъ ѿ поги́бели живо́тъ на́шъ; да любо́вїю твоѐю ѡ҆гражде́ннїи, бл҃года́рствєннаѧ всегда̀ пое́мъ, просла́вившемꙋ тѧ̀, гдⷭ҇ꙋ і҆и҃сꙋ хрⷭ҇тꙋ, є҆мꙋ́же подоба́етъ всѧ́каѧ сла́ва и҆ че́сть, со безнача́льнымъ є҆гѡ̀ ѻ҆ц҃е́мъ и҆ съ прест҃ы́мъ и҆ животворѧ́щимъ є҆гѡ̀ дх҃омъ во вѣ́ки вѣкѡ́въ. <red>А҆</red>ми́нь.

{% illustration "small-ornaments/medallion-lukovich", "small" %}
