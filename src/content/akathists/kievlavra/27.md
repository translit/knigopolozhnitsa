---
title: "Мл҃тва в҃"
navigation:
  key: akathists-kievlavra-27
  title: "Мл҃тва в҃"
  parent: akathists-kievlavra
  order: 27
type: "akathist"
---

## Мл҃тва в҃:

<versal>Ѽ</versal> пребл҃же́ннїи, присносла́внїи, прпⷣбнїи ѻ҆тцы̀, ст҃і́и первонача́льницы пече́рскїи, а҆нтѡ́нїе и҆ ѳеодо́сїе, свы́ше бг҃омъ дарова́ннїи, дво́ице бл҃года́тнаѧ, сою́зомъ соверше́нства, любо́вїю къ бг҃ꙋ и҆ бли́жнемꙋ соедине́ннаѧ, не то́чїю въ жи́зни се́й вре́менной дрꙋголю́бнѣ трꙋди́вшїисѧ ѡ҆ по́льзѣ дꙋше́вной и҆́ночествꙋющихъ и҆ въ мі́рѣ бл҃гоче́стнѡ живꙋ́щихъ, но и҆ по ѿше́ствїи свое́мъ въ жи́знь вѣ́чнꙋю ѻ҆бѣща́вшїисѧ посо́бствовати всѣ́мъ и҆ моли́тисѧ ко гдⷭ҇ꙋ бг҃ꙋ и҆ прест҃ѣ́й бцⷣѣ ѡ҆ сп҃се́нїи всѣ́хъ, наипа́че грѣ́шникѡвъ, ѿ ни́хже пе́рвый є҆́смь а҆́зъ. Къ ва́мъ, ѹ҆го́дникѡмъ бж҃їимъ и҆ прест҃ы́ѧ бцⷣы, ꙗ҆́кѡ и҆́стиннымъ хода́таемъ сп҃се́нїѧ, притека́ѧ, смире́ннѡ молю́сѧ: предста́ните мнѣ̀ въ по́мощь, ѹ҆́зами грѣхѡ́въ свѧ́занномꙋ, и҆ помоли́тесѧ ѡ҆ мнѣ̀, кꙋ́пнѡ же и҆ всѣ́хъ наслѣ́дникѡвъ бг҃оꙋго́днагѡ ва́шегѡ житїѧ̀ и҆ снаслѣ́дникѡвъ црⷭ҇твїѧ нбⷭ҇нагѡ подви́гните на многомогꙋ́щїѧ моли́твы, всѣ́хъ бо ва́съ, недосто́йный, призыва́ти на застꙋпле́нїе дерза́ю, жела́ѧ ѿ всѣ́хъ грѣхѡ́въ мои́хъ ва́ми свобожде́нїе полꙋчи́ти. Всѝ прпⷣбнїи ѻ҆тцы̀ пече́рскїи, бг҃оꙋго́днѡ трꙋди́вшїисѧ и҆ нетлѣ́ннѡ въ пеще́рахъ почива́ющїи, ст҃і́и і҆ера́рси, сщ҃еннонача́льницы, сщ҃еннои́ноцы, по́стницы, мꙋ́ченицы, дѣ́вственницы, чꙋдотво́рцы, вы̀ є҆стѐ ро́дъ и҆збра́нъ, ца́рское сщ҃е́нїе, ꙗ҆зы́къ свѧ́тъ, лю́дїе ѡ҆бновле́нїѧ, и҆звѣсти́телїе добродѣ́телей и҆з̾ тмы̀ тлѣ́нныѧ сеѧ̀ жи́зни призва́вшагѡ ва́съ въ чꙋ́дный свѣ́тъ: ва́съ бо ни землѧ̀ потаи́ла є҆́сть, а҆́ще же кі́ихъ и҆ потаи́ла, под̾ спꙋ́домъ почива́ющихъ, но, вѣ́рꙋю, ꙗ҆́кѡ всѣ́хъ нб҃о прїѧ́ло є҆́сть, и҆ ꙗ҆́кѡ сла́вы ва́шеѧ и҆сповѣ́сти, та́кѡ и҆ и҆ме́нъ ва́шихъ и҆счестѝ ми́ не возмо́жнѡ, мно́жествꙋ бо ѕвѣ́здномꙋ ѹ҆подо́бистесѧ, ра́звѣ са́мъ, и҆счита́ѧй мно́жество ѕвѣ́здъ и҆ всѣ́мъ и҆́мъ и҆мена̀ нарица́ѧй, и҆сповѣ́данный ѿ ва́съ на землѝ цр҃ь сла́вы, хрⷭ҇то́съ, всѣ́хъ ва́съ, прпⷣбныхъ свои́хъ, по и҆́мени напи́санныхъ на нб҃сѣ́хъ, и҆счита́етъ и҆ соверше́ннѡ и҆сповѣ́дꙋетъ пред̾ ѻ҆ц҃е́мъ свои́мъ нбⷭ҇нымъ. Помози́те мнѣ̀, грѣ́шномꙋ, въ сокрꙋше́нїи и҆ смире́нїи се́рдца моегѡ̀ припа́даѧ, молю́сѧ ва́мъ, свѣ́тъ сꙋ́ще мі́рꙋ и҆ свѣти́льницы, и҆з̾ под̾ спꙋ́да пеще́рнагѡ поста́влени дꙋша́ми на свѣ́щницѣ нбⷭ҇номъ, ѡ҆сїѧва́йте мѧ̀, ѡ҆мраче́ннагѡ навѣ́ты вра́жїими, свѣ́томъ бл҃года́ти свы́ше, да въ не́мъ ходѧ́щъ, не преткнꙋ̀ ѡ҆ ка́мень ногѝ моеѧ̀. Вы̀ є҆стѐ сосꙋ́ди, въ че́сть и҆збра́ннїи, и҆спо́лненнїи бл҃года́ти бж҃їѧ ѻ҆би́льнѡ, молю́: сподо́бите мѧ̀, грѣ́шнагѡ, ѿ и҆сполне́нїѧ ва́шегѡ прїѧ́ти. Вы̀ є҆стѐ со́ль землѝ, а҆́зъ же є҆́смь землѧ̀, бꙋ́дите мнѣ̀ со́лїю, соблюда́юще всецѣ́ло дꙋ́шꙋ и҆ тѣ́ло моѐ ѿ согни́тїѧ грѣхо́внагѡ. Всѝ вы̀, прпⷣбнїи пече́рскїи, вра́чеве бл҃года́тнїи, и҆сцѣлѧ́ющїи всѧ́къ недꙋ́гъ и҆ всѧ́кꙋ ꙗ҆́зю въ лю́дѣхъ, молю́сѧ ва́мъ, ст҃і́и: и҆сцѣли́те и҆ моѧ̀ дꙋше́вныѧ и҆ тѣле́сныѧ ꙗ҆́звы, да досто́йнѡ прославлѧ́ю бг҃а въ дꙋшѝ и҆ тѣлесѝ мое́мъ, всѣ́хъ ва́съ во всѣ́мъ бл҃годарѧ̀. Вы̀ бы́сте а҆́лчꙋщїи и҆ жа́ждꙋщїи пра́вды, ны́нѣ же бл҃же́ннагѡ ѻ҆бѣ́да въ црⷭ҇твїи бж҃їи досто́йнѡ насыща́етесѧ. Смире́ннѡ колѣ́на се́рдца моегѡ̀ преклонѧ́ѧ, молю̀ ва́съ: подади́те и҆ мнѣ̀, а҆́лчꙋщемꙋ и҆ жа́ждꙋщемꙋ, тоѧ́жде бл҃года́ти, понѐ ѿ крꙋпи́цъ па́дающихъ ѿ трапе́зы ва́шеѧ, и҆ насыти́те дꙋ́шꙋ мою̀ тщꙋ̀ и҆ дꙋ́шꙋ а҆́лчꙋщꙋ и҆спо́лните бла́гъ. Ѽ, всеще́дрїи госпо́дїе! Всѣ́хъ ва́съ до́брый па́стырь пасе́тъ, и҆ ничто́же ва́съ ѹ҆жѐ лиши́тъ. Ва́шими бл҃гопрїѧ́тными моли́твами содѣ́лайте, да и҆ менѐ, а҆́ще и҆ недосто́йнагѡ, ничто́же лиши́тъ бла́го: мо́жете бо, прпⷣбнїи всѝ, всѣ́мъ всѧ̀ ѡ҆ ѹ҆крѣплѧ́ющемъ всѣ́хъ ва́съ і҆и҃сѣ хрⷭ҇тѣ̀. Бꙋ́дите, ѹ҆го́дницы бж҃їи, и҆ мнѣ̀, ѡ҆каѧ́нномꙋ, всѝ всѧ̀, да съ про́чїими всѣ́ми и҆ менѐ, къ ва́мъ всеꙋсе́рднѡ притека́ющагѡ, приѻбрѧ́щете. А҆́ще бо мно́гѡ мо́жетъ моли́тва є҆ди́нагѡ пра́веднагѡ, поспѣшествꙋ́емаѧ во бл҃го́е, кольмѝ па́че ва́съ, пра́ведныхъ и҆ прпⷣбныхъ мно́гихъ, мо́гꙋтъ моли́твы всѧ̀ ѹ҆ всеми́лостивагѡ бг҃а. Не два̀ и҆лѝ трїѐ во и҆́мѧ хрⷭ҇то́во со́брани є҆стѐ, и҆ не два̀ совѣща́стесѧ на землѝ проси́ти во и҆́мѧ хрⷭ҇то́во ѻ҆ц҃а̀ нбⷭ҇нагѡ, но ве́лїе мно́жество ва́съ, ѽ прпⷣбнїи! Помоли́тесѧ ѡ҆ мнѣ̀, є҆ди́номъ ѿ грѣ́шныхъ, а҆́зъ же вѣ́рꙋю, ꙗ҆́кѡ бг҃ъ, прославлѧ́емый въ совѣ́тѣ всѣ́хъ ва́съ, прпⷣбныхъ свои́хъ, ѹ҆слы́шитъ проше́нїе со́бранныхъ и҆ совѣща́нныхъ во и҆́мѧ є҆гѡ̀. И҆згꙋби́хъ, ѡ҆каѧ́нный, грѣхопаде́ньми мои́ми бл҃года́ть бж҃їю, вы̀, ст҃і́и пече́рскїи, мно́жествомъ свои́мъ поищи́те, молю́, вои́стиннꙋ ѻ҆брѧ́щете. Ѹ҆вы̀ мнѣ̀! Затворе́ны пред̾ мно́ю, недосто́йнымъ, две́ри милосе́рдїѧ, вы̀, прпⷣбнїи ѹ҆го́дницы бж҃їи, всѝ потолцы́те, и҆ ѿве́рзꙋтсѧ ра́ди ва́съ мнѣ̀, грѣ́шномꙋ, ꙗ҆́кѡ да и҆ а҆́зъ къ ва́шемꙋ мно́жественномꙋ числꙋ̀, съ бо́льшею ва́шею сла́вою, ва́шими ст҃ы́ми моли́твами, причте́нъ бы́ти сподо́блюсѧ. Ѽ, достохва́льнїи, прпⷣбнїи ѻ҆тцы̀ пече́рскїи! Вы̀ є҆стѐ ра́дованїе цр҃ѧ̀ нбⷭ҇нагѡ, вы̀ бл҃гопрїѧ́тнаѧ же́ртва вы́шнѧгѡ, вы̀ гра́ждане но́вагѡ і҆ерⷭ҇ли́ма, вы̀ наслѣ́дницы црⷭ҇твїѧ бж҃їѧ! Та́кѡ бо всѝ теко́сте, ꙗ҆́кѡ и҆ жела́емое пости́гнꙋсте. Молю́, и҆ мои́мъ нога́мъ бл҃го́е тече́нїе въ пꙋтѝ за́повѣдей гдⷭ҇нихъ содѣ́лайте и҆ жела́емое пости́гнꙋти грѣ́шнагѡ менѐ сподо́бите ва́шими многомо́щными хода́тайствы, да вше́дъ въ до́мъ црⷭ҇твїѧ вѣ́чнагѡ, возра́дꙋюсѧ и҆ возвеселю́сѧ, бл҃годарѧ̀ всѣ́хъ ва́съ, прпⷣбныхъ, ѡ҆ таково́й любвѝ ва́шей ко бли́жнемꙋ, и҆ кꙋ́пнѡ съ ва́ми восхвалю̀ и҆ возвели́чꙋ во хвале́нїи є҆ди́нагѡ въ трⷪ҇цѣ прест҃ѣ́й, ѿ всеѧ̀ тва́ри на нб҃сѝ и҆ на землѝ хвали́магѡ, бл҃гослови́магѡ и҆ покланѧ́емагѡ всеми́лостивагѡ бг҃а, ѻ҆ц҃а̀ и҆ сн҃а и҆ ст҃а́гѡ дх҃а, съ пречⷭ҇тою и҆ приснобл҃же́нною дв҃ою бцⷣею, ны́нѣ, и҆ при́снѡ, и҆ во вѣ́ки вѣкѡ́въ. <red>А҆</red>ми́нь.

{% illustration "small-ornaments/medallion-lukovich", "small" %}
