---
title: "І҆́косъ а҃і"
navigation:
  key: akathists-kievlavra-22
  title: "І҆́косъ а҃і"
  parent: akathists-kievlavra
  order: 22
type: "akathist"
---

## І҆́косъ а҃і:

<red>С</red>вѣ́тъ ва́мъ незаходи́мый возсїѧ̀ возненави́дѣвшимъ страсте́й тмꙋ̀, ѹ҆го́дницы бж҃їи пресла́внїи: весе́лїе же несконча́емое воспрїѧ̀ ва́съ, до́брый по́двигъ со тща́нїемъ сконча́вшихъ. Тѣ́мже предстоѧ́ще прⷭ҇то́лꙋ хрⷭ҇то́вꙋ, помина́йте на́съ, пою́щихъ ва́мъ сїѧ̀:

<red>Р</red>а́дꙋйсѧ, є҆ѵфросѵ́нїе, го́рнѧгѡ і҆ерⷭ҇ли́ма дщѝ пречтⷭ҇на́ѧ. Ра́дꙋйсѧ, до́льнѧгѡ і҆ерⷭ҇ли́ма, на́шею гра́да кі́ева, ма́ти пресвѣ́тлаѧ. Ра́дꙋйсѧ, і҆ꙋлїані́е дѣ́во, ли́лїе прекра́снаѧ, произро́стшаѧ въ земно́мъ хрⷭ҇то́вомъ са́дѣ. Ра́дꙋйсѧ, процвѣ́тшаѧ въ нбⷭ҇номъ є҆гѡ̀ вертогра́дѣ. Ра́дꙋйсѧ, мака́рїе сщ҃енномꙋ́чениче, ꙗ҆́кѡ до сме́рти вѣ́ренъ па́стырь бы́лъ є҆сѝ. Ра́дꙋйсѧ, ꙗ҆́кѡ пре́ждѣ, не́же прїѧ́ти тѝ прⷭ҇то́лъ на землѝ чꙋ́вственный, на прⷭ҇то́лы мы́сленныѧ предпосла́лсѧ є҆сѝ. Ра́дꙋйсѧ, кассїа́не, затво́рниче ди́вный. Ра́дꙋйсѧ, а҆рсе́нїе, ꙗ҆́кѡ за бг҃оꙋго́дные вре́менные, вѣ́чнѡ ѿ хрⷭ҇та̀ ѹ҆поко́енъ є҆сѝ. Ра́дꙋйсѧ, є҆ѵѳѵ́мїе, ꙗ҆́кѡ поще́нїѧ ра́ди твоегѡ̀ вели́кагѡ и҆ немо́лчнагѡ славосло́вїѧ бг҃ꙋ, ра́йскихъ сла́достей насыща́ешисѧ и҆ со а҆́гг҃лы пое́ши. Ра́дꙋйсѧ, венїамі́не, ꙗ҆́кѡ разда́въ и҆мѣ́нїѧ твоѧ̀, на ло́нѣ а҆враа́ма почива́еши. Ра́дꙋйсѧ, ті́те, ꙗ҆́кѡ земна́гѡ царѧ̀ во́инство ѡ҆ста́вилъ є҆сѝ, да нбⷭ҇номꙋ цр҃ю̀ хра́брѣйшїй во́инъ бꙋ́деши. Ра́дꙋйсѧ, а҆хі́ло, ꙗ҆́кѡ ѿ ю҆́ности распѧ́лсѧ є҆сѝ житїю̀ и҆ страсте́мъ, да распе́ншагосѧ во́лею на крестѣ̀ хрⷭ҇та̀ прїѻбрѧ́щеши.

<red>Р</red>а́дꙋйтесѧ, всѝ прпⷣбнїи ѻ҆тцы̀ на́ши пече́рскїи, всемі́рнїи свѣти́льницы, вели́кїи и҆ пресла́внїи чꙋдотво́рцы.
