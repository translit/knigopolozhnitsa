---
title: "Мл҃тва а҃"
navigation:
  key: akathists-kievlavra-26
  title: "Мл҃тва а҃"
  parent: akathists-kievlavra
  order: 26
type: "akathist"
---

## Мл҃тва а҃:

<versal>Ѽ</versal> прпⷣбнїи и҆ бг҃оно́снїи ѻ҆тцы̀ на́ши а҆нтѡ́нїе и҆ ѳеодо́сїе, и҆ всѝ прпⷣбнїи пече́рскїи, свѣти́ла земна́ѧ пресвѣ́тлаѧ, ѿ те́мныхъ мѣ́стъ пеще́рныхъ въ землѝ рꙋ́сской сла́внѡ просїѧ́вшїи, и҆ сїю̀ мно́гими свѣтоза́рными а҆гг҃лонра́внагѡ ва́шегѡ житїѧ̀ ѕвѣзда́ми ѡ҆нб҃си́вшїи, всю̀ же вселе́ннꙋю высо́кихъ добродѣ́телей свѣтлостьмѝ и҆ чꙋде́съ бж҃е́ственныхъ блиста́ньми ѹ҆диви́вшїи, и҆ ны́нѣ сме́ртнымъ за́падомъ пло́тски на вре́мѧ во гро́бъ заше́дше, дꙋша́ми со хрⷭ҇то́мъ, со́лнцемъ пра́вды, сꙋ́ще пра́ведницы, просвѣща́етесѧ, ꙗ҆́кѡ со́лнце во црⷭ҇твїи нбⷭ҇нѣмъ. И҆дѣ́же моли́твеннїи ва́ша къ бг҃ꙋ свѣ́тꙋ лꙋчѝ ѡ҆ ѻ҆те́чествѣ свое́мъ простира́юще, не забꙋ́дите и҆ ны̀, всегда́шнїѧ своѧ̀ моли́твенники, въ нощѝ страсте́й и҆ скорбе́й пребыва́ющїѧ, свы́ше бл҃года́тными призира́ти ѡ҆сїѧ́нїи, ꙗ҆́кѡ да во свѣ́тѣ добродѣ́тельнагѡ ва́шегѡ житїѧ̀ пра́во ходѧ́ще, сподо́бимсѧ зрѣ́ти свѣ́тъ неприкоснове́нныѧ сла́вы бж҃їѧ, хва́лѧще є҆гѡ̀ кꙋ́пнѡ съ ва́ми въ несконча́емыѧ вѣ́ки. <red>А҆</red>ми́нь.
