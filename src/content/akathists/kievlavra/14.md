---
title: "І҆́косъ з҃"
navigation:
  key: akathists-kievlavra-14
  title: "І҆́косъ з҃"
  parent: akathists-kievlavra
  order: 14
type: "akathist"
---

## І҆́косъ з҃:

<red>Н</red>о́выѧ жи́зни и҆́ноческїѧ ѻ҆ц҃а́ми и҆ ѹ҆чи́телѧми ꙗ҆ви́стесѧ, ꙗ҆́же на рꙋсѝ нижѐ и҆менова́сѧ когда̀, сїю̀ вы̀ насади́сте и҆ до́брѣ ѹ҆корени́сте. Тѣ́мже безчи́сленнаѧ мно́жества мона́шествꙋющихъ, послѣ́дꙋюще дꙋшесп҃си́тельнымъ стезѧ́мъ ва́шимъ, бл҃года́рнѡ ва́мъ воспѣва́ютъ:

<red>Р</red>а́дꙋйсѧ, а҆вра́мїе, ꙗ҆́кѡ хрⷭ҇та̀ гдⷭ҇а все́ю дꙋше́ю и҆ се́рдцемъ возлюби́лъ є҆сѝ. Ра́дꙋйсѧ, ꙗ҆́кѡ є҆гѡ̀ ра́ди и҆ трꙋды̀ ве́лїи затво́ра пеще́рнагѡ под̾ѧ́лъ є҆сѝ. Ра́дꙋйтесѧ и҆ вы̀, двана́десѧть бра́тїй прекра́снїи, ꙗ҆́кѡ це́рковь бж҃їѧ мт҃ре, нб҃сѝ подо́бнꙋю, ѹ҆краси́ли є҆стѐ. Ра́дꙋйтесѧ, ꙗ҆́кѡ за трꙋды̀ ва́ша дина́рїй ѿ сн҃а є҆ѧ̀ хрⷭ҇та̀ бг҃а, црⷭ҇тво нбⷭ҇ное воспрїѧ́ли є҆стѐ. Ра́дꙋйсѧ, и҆саа́кїе, ꙗ҆́кѡ премно́гими страда́нїи дїа́вольскꙋю пре́лесть низложи́лъ є҆сѝ. Ра́дꙋйсѧ, и҆лїѐ, ꙗ҆́кѡ воздержа́нїѧ по́двиги и҆ безстра́стїѧ бл҃года́тїю ѡ҆богати́лсѧ є҆сѝ. Ра́дꙋйсѧ младе́нче мꙋ́чениче і҆ѡа́нне, ꙗ҆́кѡ кро́вь твою̀ ст҃ꙋ́ю непови́ннѡ за хрⷭ҇та̀ пролїѧ́лъ є҆сѝ. Ра́дꙋйсѧ, ні́кѡне, ꙗ҆́кѡ на крестѣ̀ просте́ршемꙋ во́лею дла́ни хрⷭ҇тꙋ̀, терпѣ́нїемъ и҆ неѕло́бїемъ вельмѝ ѹ҆годи́лъ є҆сѝ. Ра́дꙋйсѧ ст҃и́телю є҆фре́ме, ꙗ҆́кѡ пчела̀ со́тъ пресла́докъ, та́кѡ ты̀ ѹ҆ста́въ стꙋді́йскїй въ ѻ҆би́тель пече́рскꙋю прине́слъ є҆сѝ. Ра́дꙋйсѧ, ті́те бл҃же́нне, ꙗ҆́кѡ гнѣ́внагѡ бѣ́са смире́нїемъ попра́лъ є҆сѝ. Ра́дꙋйсѧ, ꙗ҆́кѡ тмꙋ̀ лꙋка́выхъ де́монѡвъ дале́чѣ ѿ на́съ прогонѧ́еши. Ра́дꙋйсѧ, ꙗ҆́кѡ свѣ́тъ, є҆́же не гнѣ́ватисѧ на бли́жнѧгѡ, собо́ю на́мъ пролива́еши.

<red>Р</red>а́дꙋйтесѧ, всѝ прпⷣбнїи ѻ҆тцы̀ на́ши пече́рскїи, всемі́рнїи свѣти́льницы, вели́кїи и҆ пресла́внїи чꙋдотво́рцы.
