---
title: "І҆́косъ є҃"
navigation:
  key: akathists-kievlavra-10
  title: "І҆́косъ є҃"
  parent: akathists-kievlavra
  order: 10
type: "akathist"
---

## І҆́косъ є҃:

<red>Р</red>азꙋ́мнїи ѕвѣ́зды нб҃сѐ пеще́рнагѡ вы̀ є҆стѐ, ѻ҆тцы̀ прехва́льнїи, пꙋ́ть и҆́ноческагѡ житїѧ̀ ѡ҆свѣща́ющїи и҆ на крꙋ́гѣ ст҃ы́ѧ цр҃кве правосла́вныѧ пресвѣ́тло блиста́ющїи. Сла́ва бо всечестны́хъ по́двигѡвъ ва́шихъ во всѧ̀ мі́ра концы̀ протечѐ, и҆сповѣ́данїе же ст҃ы́ѧ вѣ́ры ва́шеѧ всю̀ вселе́ннꙋю ѡ҆блиста̀. Сегѡ̀ ра́ди дерза́емъ приноси́ти ва́мъ сїѧ̀ ѹ҆бо́гаѧ на́ша пѣ́нїѧ:

<red>Р</red>а́дꙋйсѧ, ѻ҆ни́сїме, ꙗ҆́кѡ тѣсното́ю затво́ра пеще́рнагѡ въ простра́ннаѧ селе́нїѧ ра́йскїѧ проше́лъ є҆сѝ. Ра́дꙋйсѧ, ꙗ҆́кѡ а҆́лчбою и҆ жа́ждою насыще́нїе безконе́чное лицезрѣ́нїѧ бж҃їѧ ѹ҆лꙋчи́лъ є҆сѝ. Ра́дꙋйсѧ, матѳе́е, ꙗ҆́кѡ за чистотꙋ̀ дꙋшѝ и҆ тѣ́ла да́ра прⷪ҇ро́ческагѡ сподо́бленъ бы́лъ є҆сѝ. Ра́дꙋйсѧ, ꙗ҆́кѡ кро́тостїю и҆ неѕло́бїемъ высо́кихъ дости́глъ є҆сѝ. Ра́дꙋйсѧ, и҆са́їе, кла́дезю глꙋбо́кїй смире́нїѧ. Ра́дꙋйсѧ, и҆сто́чниче неизсѧка́емый чꙋдотворе́нїй. Ра́дꙋйсѧ, а҆вра́мїе, сы́не ст҃а́гѡ трꙋдолю́бїѧ. Ра́дꙋйсѧ, ні́фѡнте ст҃и́телю, побо́рниче правосла́вїѧ. Ра́дꙋйсѧ, сїльве́стре, би́сере пречтⷭ҇ны́й. Ра́дꙋйсѧ, пі́мене, сосꙋ́де дх҃а ст҃а́гѡ и҆збра́нный. Ра́дꙋйсѧ, ѻ҆нꙋ́фрїе, ѧ҆зы́комъ молчали́вый, ѹ҆мо́мъ хвали́вый бг҃а. Ра́дꙋйсѧ, а҆нато́лїе, терпѣли́вый дꙋше́ю, ра́зꙋмомъ цѣломꙋ́дренный.

<red>Р</red>а́дꙋйтесѧ, всѝ прпⷣбнїи ѻ҆тцы̀ на́ши пече́рскїи, всемі́рнїи свѣти́льницы, вели́кїи и҆ пресла́внїи чꙋдотво́рцы.
