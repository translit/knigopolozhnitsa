---
title: "І҆́косъ ѕ҃"
navigation:
  key: akathists-kievlavra-12
  title: "І҆́косъ ѕ҃"
  parent: akathists-kievlavra
  order: 12
type: "akathist"
---

## І҆́косъ ѕ҃:

<red>В</red>озсїѧ̀ ꙗ҆́кѡ пресвѣ́тлое свѣти́ло бг҃ознамени́таѧ ѻ҆би́тель ва́ша, ѻ҆тцы̀ прпⷣбнїи, и҆ всю̀ зе́млю рꙋ́сскꙋю бл҃года́тїю бж҃їею просвѣтѝ: ю҆́же кро́вными по́ты воздвиго́сте и҆ на ню́же бл҃года́ть свы́ше моли́твами ва́шими и҆ ст҃ы́ми по́двиги привлеко́сте, ревнꙋ́ѧ бо поревнова́сте прⷪ҇ро́чествꙋ во а҆пⷭ҇лѣхъ первозва́ннагѡ не солга́тисѧ, є҆́же речѐ: на гора́хъ си́хъ возсїѧ́етъ бл҃года́ть бж҃їѧ и҆ вѣ́ра ѹ҆мно́житсѧ. Тѣ́мже ва́мъ, ꙗ҆́кѡ вино́вникѡмъ прⷪ҇ро́чества ѻ҆́нагѡ зове́мъ:

<red>Р</red>а́дꙋйсѧ, а҆ре́ѳо, ꙗ҆́кѡ гдⷭ҇ь ми́лость свою̀ на тебѣ̀ ѹ҆дивѝ. Ра́дꙋйсѧ, ꙗ҆́кѡ гдⷭ҇ь ѹ҆кра́денное бога́тство твоѐ въ ми́лостыню тебѣ̀ вмѣнѝ. Ра́дꙋйсѧ, ѳео́фїле, є҆мꙋ́же землѧ̀ бы́сть ло́жемъ, власѧни́ца ѻ҆де́ждою. Ра́дꙋйсѧ, сїсѡ́е, є҆мꙋ́же бдѣ́нїе бы́сть сно́мъ, сле́зы ѹ҆спокое́нїемъ. Ра́дꙋйсѧ, а҆лѵ́пїе, є҆мꙋ́же а҆́гг҃ли въ трꙋдѣ́хъ ст҃а́гѡ і҆кѡнописа́нїѧ помо́щники бы́ша. Ра́дꙋйсѧ, сі́мѡне ст҃и́телю, є҆го́же ст҃ѣ́и рꙋ́цѣ житїѧ̀ ст҃ы́хъ написа́ша и҆ на́мъ на по́льзꙋ дꙋше́внꙋю преда́ша. Ра́дꙋйсѧ, ні́кѡне, а҆нтѡ́нїѧ пе́рвый бл҃гоговѣ́йный ѹ҆ченичѐ. Ра́дꙋйсѧ, ѳеодо́сїѧ въ дѣ́лѣхъ монасты́рскихъ ѹ҆се́рдный сотрꙋ́дниче и҆ въ дꙋшесп҃си́тельныхъ по́двизѣхъ рачи́тельный соꙋча́стниче. Ра́дꙋйсѧ, ѳеофа́не, ꙗ҆́кѡ тѣ́ло посто́мъ ѹ҆мертви́лъ є҆сѝ. Ра́дꙋйсѧ, ѻ҆нисі́форе, ꙗ҆́кѡ дꙋ́шꙋ бдѣ́нными моли́твами ѡ҆живи́лъ є҆сѝ. Ра́дꙋйсѧ, мака́рїе, ꙗ҆́кѡ за жи́знь ст҃ꙋ́ю нетлѣ́нїемъ тѣ́ла ѿ гдⷭ҇а почте́нъ бы́лъ є҆сѝ. Ра́дꙋйсѧ, а҆наста́сїе, дїа́коне бл҃гоговѣ́йный и҆ страда́льче преди́вный.

<red>Р</red>а́дꙋйтесѧ, всѝ прпⷣбнїи ѻ҆тцы̀ на́ши пече́рскїи, всемі́рнїи свѣти́льницы, вели́кїи и҆ пресла́внїи чꙋдотво́рцы.
