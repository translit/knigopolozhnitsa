---
title: "І҆́косъ д҃"
navigation:
  key: akathists-kievlavra-8
  title: "І҆́косъ д҃"
  parent: akathists-kievlavra
  order: 8
type: "akathist"
---

## І҆́косъ д҃:

<red>С</red>лы́шаще лю́дїе, ꙗ҆́кѡ гдⷭ҇ь просла́ви ст҃ы́мъ нетлѣ́нїемъ тѣлеса̀ ва́ша и҆ дарова̀ ва́мъ бл҃года́ть цѣли́ти недꙋ́ги и҆ болѣ́зни, притека́ютъ къ ва́мъ дви́жимїи вѣ́рою, съ восто́ка, за́пада, сѣ́вера и҆ ю҆́га, похвалѧ́юще ва́съ привѣ́тствїи таковы́ми:

<red>Р</red>а́дꙋйсѧ не́сторе, пе́рвый рꙋ́сскїй бытописа́телю. Ра́дꙋйсѧ житі́й ст҃ы́хъ ѻ҆ц҃е́въ пече́рскихъ сказа́телю и҆ ѹ҆се́рдный и҆́мъ во всѣ́мъ подража́телю. Ра́дꙋйсѧ, є҆ѵстра́тїе, до́блїй мꙋ́чениче и҆ по́стниче, соѻбра́знѡ самомꙋ̀ хрⷭ҇тꙋ̀ пострада́вшїй. Ра́дꙋйсѧ, всѧ̀ ꙗ҆́звы гдⷭ҇а і҆и҃са на тѣ́лѣ свое́мъ понесы́й. Ра́дꙋйсѧ, є҆лла́дїе, затво́рникѡвъ похвало̀. Ра́дꙋйсѧ, і҆еремі́е, прозорли́выхъ сла́во. Ра́дꙋйсѧ, мѡѷсе́е, цѣломꙋ́дрїѧ свѣти́ло. Ра́дꙋйсѧ, і҆ѡа́нне, дѣ́вства побѣ́до. Ра́дꙋйсѧ, ма́рко, є҆го́же честні́и рꙋ́цѣ гро́бы ст҃ы́мъ и҆скопа́ша. Ра́дꙋйсѧ, є҆го́же гла́са ме́ртвїи послꙋ́шаша. Ра́дꙋйсѧ, нїко́ло кнѧ́же, въ послꙋша́нїе бра́тїи пече́рской всецѣ́ло себѐ преда́вый. Ра́дꙋйсѧ, григо́рїе, и҆́же потопле́нїемъ въ рѣцѣ̀ кончи́нꙋ бл҃же́ннꙋю прїѧ́вый, є҆го́же тѣ́ло пречестно́е въ ке́лїи чꙋде́снѡ ѻ҆брѣ́тесѧ.

<red>Р</red>а́дꙋйтесѧ, всѝ прпⷣбнїи ѻ҆тцы̀ на́ши пече́рскїи, всемі́рнїи свѣти́льницы, вели́кїи и҆ пресла́внїи чꙋдотво́рцы.
