---
title: "І҆́косъ в҃"
navigation:
  key: akathists-kievlavra-4
  title: "І҆́косъ в҃"
  parent: akathists-kievlavra
  order: 4
type: "akathist"
---

## І҆́косъ в҃:

<red>Р</red>а́зꙋмъ неꙋкло́ненъ и҆мꙋ́ще и҆ крѣ́пкою вѣ́рою въ бг҃а воѻрꙋжи́вшесѧ, пꙋтѝ сп҃си́тельнагѡ держа́стесѧ, ѻ҆тцы̀ прехва́льнїи, є҆го́же и҆ соверши́сте пресла́внѡ съ по́мощїю хрⷭ҇та̀ и҆ пречⷭ҇тыѧ є҆гѡ̀ мт҃ри. Сїю̀ по́мощь и҆ на́мъ, хотѧ́щимъ бг҃оꙋго́дномꙋ житїю̀ ва́шемꙋ подража́ти, и҆спроси́те ѹ҆ прⷭ҇то́ла всевы́шнѧгѡ, да бл҃года́рнѡ воспое́мъ ва́мъ:

<red>Р</red>а́дꙋйсѧ, полѷка́рпе, главо̀ пресвѣ́тлаѧ, житїѧ̀ ст҃ы́хъ коне́чнѣе списа́вый и҆ во є҆ди́но собра́вый. Ра́дꙋйсѧ, ꙗ҆́кѡ съ ни́ми ѹ҆ прⷭ҇то́ла трⷪ҇цы прест҃ы́ѧ предста́вый. Ра́дꙋйсѧ, варлаа́ме, ѹ҆́ме бл҃года́тный, пеще́рꙋ те́мнꙋю и҆ тѣ́снꙋю свѣ́тлымъ и҆ простра́ннымъ пала́тамъ предпочты́й. Ра́дꙋйсѧ, златотка́нныѧ ѻ҆де́жды на рꙋ́бы и҆́ноческїѧ премѣни́вый. Ра́дꙋйсѧ, дамїа́не, цѣле́бниче безме́здный, моли́твами и҆ ст҃ы́мъ є҆ле́емъ болѧ́щихъ врачева́вый. Ра́дꙋйсѧ, кꙋпножитїѧ̀ на нб҃сѣ́хъ съ прпⷣбнымъ ѳеодо́сїемъ ѹ҆ гдⷭ҇а себѣ̀ и҆спроси́вый. Ра́дꙋйсѧ, нїкоди́ме, въ пече́нїи хлѣ́бѡвъ сщ҃е́нныхъ три́десѧтъ лѣ́тъ потрꙋди́выйсѧ. Ра́дꙋйсѧ, лаѵре́нтїе, въ затво́рѣ тѣснѣ́йшемъ многолѣ́тнѡ подвиза́выйсѧ. Ра́дꙋйсѧ, а҆ѳана́сїе, да́ръ сле́зъ и҆ ѹ҆миле́нїѧ ѿ гдⷭ҇а полꙋчи́вый. Ра́дꙋйсѧ, є҆ра́зме, за ѹ҆краше́нїе хра́ма бж҃їѧ мт҃ре пала́тꙋ красоты̀ неизрече́нныѧ въ нбⷭ҇нѣмъ црⷭ҇твїи ѿ хрⷭ҇та̀ стѧжа́вый. Ра́дꙋйсѧ, лꙋко̀, за́повѣдей бж҃їихъ ѹ҆се́рдный дѣ́лателю. Ра́дꙋйсѧ, некта́рїе, послꙋша́нїѧ нелѣ́ностный и҆сполни́телю.

<red>Р</red>а́дꙋйтесѧ, всѝ прпⷣбнїи ѻ҆тцы̀ на́ши пече́рскїи, всемі́рнїи свѣти́льницы, вели́кїи и҆ пресла́внїи чꙋдотво́рцы.
