---
title: "І҆́косъ в҃і"
navigation:
  key: akathists-kievlavra-24
  title: "І҆́косъ в҃і"
  parent: akathists-kievlavra
  order: 24
type: "akathist"
---

## І҆́косъ в҃і:

<red>П</red>ою́ще ва́ше безмо́лвное житїѐ, похвалѧ́емъ по́двиги ва́ша: по́стъ, моли́твы, сле́зы, колѣнопреклоне́нїѧ, всено́щныѧ бдѣ́нїѧ, пло́ти ѹ҆мервщле́нїѧ, дꙋ́ха сокрꙋше́нїе, долꙋлега́нїѧ, смире́нїе, кро́тость, молча́нїе, терпѣ́нїе, нищетꙋ̀, нестѧжа́нїе и҆ всѧ̀ та̀ чте́мъ, ꙗ҆́же любвѐ ра́ди хрⷭ҇то́вы под̾ѧ́сте, та́кѡ воспѣва́юще:

<red>Р</red>а́дꙋйтесѧ, паі́сїе и҆ меркꙋ́рїе, ꙗ҆́кѡ въ неразлꙋ́чнѣй жи́зни и҆ є҆динодꙋ́шнѣй любвѐ бра́тской пожи́сте на землѝ. Ра́дꙋйтесѧ, ꙗ҆́кѡ є҆ди́ною жи́знїю и҆ ра́достїю вкꙋ́пѣ наслажда́етесѧ со хрⷭ҇то́мъ и҆ на нб҃сѝ. Ра́дꙋйсѧ, мака́рїе, и҆́бо ꙗ҆́кѡ самꙋи́лъ въ ю҆́нѣмъ во́зрастѣ въ слꙋже́нїе гдⷭ҇ꙋ предназна́ченъ бы́лъ є҆сѝ. Ра́дꙋйсѧ, пі́мене, и҆́бо ꙗ҆́кѡ пшени́ца гꙋ́мна хрⷭ҇то́ва, въ жи́тницы нбⷭ҇ныѧ предѡпредѣле́нъ бы́лъ є҆сѝ. Ра́дꙋйсѧ, сїлꙋа́не, ꙗ҆́кѡ на кри́лѣхъ поста̀ и҆ моли́твы къ бг҃ꙋ возлетѣ́лъ є҆сѝ. Ра́дꙋйсѧ, а҆гаѳѡ́не, ꙗ҆́кѡ на плещѣ́хъ добродѣ́телей высо́кихъ въ го́рнїѧ под̾ѧ́тъ бы́лъ є҆сѝ. Ра́дꙋйсѧ, заха́рїе, ꙗ҆́кѡ бѣсо́мъ стра́шенъ бы́лъ є҆сѝ, а҆́гг҃лѡмъ же собесѣ́дникъ ꙗ҆ви́лсѧ є҆сѝ, съ ни́ми же и҆ ко прⷭ҇то́лꙋ трⷪ҇цы прест҃ы́ѧ воспари́лъ є҆сѝ. Ра́дꙋйсѧ, ло́нгине, ꙗ҆́кѡ пꙋте́мъ ѹ҆́зкимъ пра́во ше́ствовалъ є҆сѝ, и҆́мже и҆ раѧ̀ бж҃їѧ доспѣ́лъ є҆сѝ. Ра́дꙋйсѧ, і҆гна́тїе, кнѧ́же пресвѣ́тлый пеще́рнагѡ гра́да. Ра́дꙋйсѧ, па́стырю прпⷣбный бг҃оизбра́ннагѡ ста́да. Ра́дꙋйсѧ, мꙋ́чениче младе́нче, ꙗ҆́кѡ за хрⷭ҇та̀ ѿ и҆́рода безчл҃вѣ́чнагѡ ча́шꙋ сме́рти и҆спи́вый. Ра́дꙋйсѧ, зе́млю восто́ка кро́вїю ѡ҆ст҃и́вый и҆ на́шꙋ странꙋ̀ прише́ствїемъ твои́мъ бл҃гослови́вый.

<red>Р</red>а́дꙋйтесѧ, всѝ прпⷣбнїи ѻ҆тцы̀ на́ши пече́рскїи, всемі́рнїи свѣти́льницы, вели́кїи и҆ пресла́внїи чꙋдотво́рцы.
