---
title: "І҆́косъ ѳ҃"
navigation:
  key: akathists-kievlavra-18
  title: "І҆́косъ ѳ҃"
  parent: akathists-kievlavra
  order: 18
type: "akathist"
---

## І҆́косъ ѳ҃:

<red>В</red>ѣті́и многовѣща́ннїи ри́торскими свои́ми ѧ҆зы́ки не возмо́гꙋтъ досто́йнѡ воспѣ́ти ва́шеѧ ст҃ы́ни, тѣ́мъ па́че мы̀, ѹ҆бо́зїи сло́вомъ и҆ ра́зꙋмомъ, кі́ими пѣ́сньми восхва́лимъ ва́съ, ѽ ѻ҆тцы̀, а҆́гг҃лѡмъ равноче́стнїи; ѻ҆ба́че, побꙋжде́ни ѹ҆се́рдїемъ и҆ любо́вїю ꙗ҆́же къ ва́мъ, дерза́емъ вѣнча́ти ва́съ си́ми недосто́йными похвала́ми:

<red>Р</red>а́дꙋйсѧ, зинѡ́не, посто́мъ и҆ мно́гими и҆ны́ми по́двиги и҆́ноческагѡ житїѧ̀ свѣ́тло просїѧ́вый. Ра́дꙋйсѧ, смире́нїемъ, кро́тостїю и҆ послꙋша́нїемъ зе́млю кро́ткихъ наслѣ́дивый. Ра́дꙋйсѧ, григо́рїе, ꙗ҆́кѡ ѕе́лїемъ, и҆́мже пита́лсѧ є҆сѝ, здра́вїе болѧ́щимъ препода́вый. Ра́дꙋйсѧ, ѵ҆па́тїе, ст҃ы́мъ ѻ҆ц҃е́мъ въ болѣ́знѣхъ со всеꙋсе́рдїемъ послꙋжи́вый и҆ за сїѐ бл҃года́ть дх҃а и҆сцѣлѧ́ти недꙋ́ги воспрїѧ́вый. Ра́дꙋйтесѧ, ѻ҆тцы̀ прпⷣбнїи, и҆́хже пречестні́и главы̀ во здра́вїе дꙋ́шъ и҆ тѣле́съ на́шихъ мѵ́ро и҆сточа́ютъ. Ра́дꙋйтесѧ, и҆́хже прест҃і́и дꙋ́ши въ неизрече́ннѣй сла́вѣ бж҃їю прⷭ҇то́лꙋ предстоѧ́тъ. Ра́дꙋйсѧ, мѡѷсе́е, ꙗ҆́кѡ моли́твами, посто́мъ и҆ вери́гами стра́сти ѹ҆мертви́лъ є҆сѝ. Ра́дꙋйсѧ, і҆ѡ́сифе, ꙗ҆́кѡ врата́ми смире́ннагѡ и҆ ѹ҆се́рднагѡ послꙋша́нїѧ въ вѣ́чный поко́й вше́лъ є҆сѝ. Ра́дꙋйсѧ, па́ѵле, ꙗ҆́кѡ николи́же въ пра́здности вре́мене препроводи́лъ є҆сѝ, тѣ́мже со трꙋжда́ющимисѧ и҆ ѡ҆бремене́нными водвори́лсѧ є҆сѝ. Ра́дꙋйсѧ, сїсѡ́е, ꙗ҆́кѡ чрезмѣ́рными по́двиги по́стничества не то́кмѡ чл҃вѣ́кѡвъ, но и҆ а҆́гг҃лѡвъ ѹ҆диви́лъ є҆сѝ. Ра́дꙋйтесѧ, лео́нтїе и҆ герѡ́нтїе, ꙗ҆́кѡ и҆з̾ младе́нчества хрⷭ҇та̀ возлюби́ли є҆стѐ. Ра́дꙋйтесѧ, ꙗ҆́кѡ во ѻ҆́трочествѣ въ по́двизѣхъ наста́вникѡмъ соравнѧ́лисѧ є҆стѐ.

<red>Р</red>а́дꙋйтесѧ, всѝ прпⷣбнїи ѻ҆тцы̀ на́ши пече́рскїи, всемі́рнїи свѣти́льницы, вели́кїи и҆ пресла́внїи чꙋдотво́рцы.
