---
title: "І҆́косъ і҃"
navigation:
  key: akathists-kievlavra-20
  title: "І҆́косъ і҃"
  parent: akathists-kievlavra
  order: 20
type: "akathist"
---

## І҆́косъ і҃:

<red>С</red>тѣно́ю тве́рдою и҆ ѡ҆гражде́нїемъ крѣ́пкимъ бꙋ́дите на́мъ, всехва́льнїи ѻ҆тцы̀, съ те́плою вѣ́рою, ѹ҆се́рдїемъ и҆ любо́вїю къ ва́мъ прибѣга́ющимъ, ѡ҆гражда́юще на́съ проти́вꙋ чꙋ́вственныхъ и҆ мы́сленныхъ врагѡ́въ на́шихъ, да не ѹ҆бои́мсѧ и҆̀хъ, но да побѣжда́емъ ті́и моли́твами ва́шими ко хрⷭ҇тꙋ̀ бг҃ꙋ, зовꙋ́ще съ бл҃годаре́нїемъ къ ва́мъ си́це:

<red>Р</red>а́дꙋйсѧ, не́сторе, ни́жнѧѧ презрѣ́вый, вы́шнѧѧ же возлюби́вый. Ра́дꙋйсѧ, ꙗ҆́кѡ пред̾ кончи́ною сама́гѡ гдⷭ҇а і҆и҃са хрⷭ҇та̀ со а҆́гг҃лы ви́дѣти сподо́бивыйсѧ. Ра́дꙋйсѧ, ѳео́дѡре, ꙗ҆́кѡ хране́нїе ѹ҆стѡ́мъ свои́мъ положи́лъ є҆сѝ. Ра́дꙋйсѧ, па́мвѡ и҆сповѣ́дниче, бо́ги ꙗ҆зы́ческїѧ проклѧ́вый, и҆́мѧ же гдⷭ҇а нб҃сѐ и҆ землѝ и҆сповѣ́давый. Ра́дꙋйсѧ, софрѡ́нїе, затво́ромъ крѣ́пкимъ и҆ желѣ́зомъ тѣ́ло стѣсни́вый, дꙋше́ю же и҆ ѹ҆мо́мъ со ѱалмопѣ́нїемъ къ нб҃сѝ непреста́ннѡ пари́вый. Ра́дꙋйсѧ, панкра́тїе, ꙗ҆́кѡ болѧ́щимъ бл҃года́тїю дх҃а ст҃а́гѡ и҆сцѣле́нїѧ и҆сточа́еши. Ра́дꙋйсѧ, а҆нато́лїе, ꙗ҆́кѡ дꙋ́хи лꙋка́выѧ ѿ приходѧ́щихъ къ тебѣ̀ съ вѣ́рою прогонѧ́еши. Ра́дꙋйсѧ, марда́рїе, нищеты̀ и҆ нестѧжа́нїѧ люби́телю. Ра́дꙋйсѧ, а҆ммѡ́не, дре́внимъ ѻ҆ц҃е́мъ ст҃ы́мъ въ по́двизѣхъ всеꙋсе́рдный подража́телю. Ра́дꙋйсѧ, пїѡ́ре, стра́сти тѣле́сныѧ ѻ҆гне́мъ воздержа́нїѧ попали́вый. Ра́дꙋйсѧ, мартѵ́рїе, добродѣ́тельнымъ нра́вомъ дꙋ́шꙋ просвѣти́вый. Ра́дꙋйсѧ, рꙋ́ѳе, во ѻ҆́бразъ житїе́мъ свои́мъ по́стникомъ и҆ подви́жникомъ бы́вый.

<red>Р</red>а́дꙋйтесѧ, всѝ прпⷣбнїи ѻ҆тцы̀ на́ши пече́рскїи, всемі́рнїи свѣти́льницы, вели́кїи и҆ пресла́внїи чꙋдотво́рцы.
