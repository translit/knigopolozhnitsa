---
title: "І҆́косъ а҃"
navigation:
  key: akathists-kievlavra-2
  title: "І҆́косъ а҃"
  parent: akathists-kievlavra
  order: 2
type: "akathist"
---

## І҆́косъ а҃:

<red>А҆</red>гг҃лоподо́бнагѡ возжела́сте житїѧ̀, ѻ҆тцы̀ бг҃омꙋ́дрїи, мїрскі́ѧ многомѧте́жныѧ молвы̀ и҆збѣго́сте, въ пеще́рахъ тѣ́сныхъ и҆ те́мныхъ всели́стесѧ, и҆дѣ́же трꙋды̀ ве́лїи и҆ по́двиги под̾ѧ́сте, да хрⷭ҇та̀ прїѻбрѧ́щете. Тѣ́мже и҆ слы́шите ѿ не́мощныхъ на́съ и҆ грѣ́шныхъ сїѧ̀ пѣснопѣ́нїѧ:

<red>Р</red>а́дꙋйсѧ, а҆нтѡ́нїе, воздержа́нїѧ, смире́нїѧ, послꙋша́нїѧ и҆ безмо́лвїѧ зерца́ло. Ра́дꙋйсѧ, вѣ́ры правосла́вныѧ крѣ́пкое забра́ло. Ра́дꙋйсѧ, ѳеодо́сїе, мона́шескаѧ похвало̀. Ра́дꙋйсѧ, ѻ҆би́тели твоеѧ̀ велелѣ́пнаѧ сла́во. Ра́дꙋйсѧ мїхаи́ле, пе́рвый а҆рхїпа́стырю на́шъ и҆ ѹ҆чи́телю. Ра́дꙋйсѧ, вѣ́ры хрⷭ҇то́вой ѹ҆се́рдный насади́телю и҆ і҆дѡлослꙋже́нїѧ и҆скорени́телю. Ра́дꙋйсѧ, про́хѡре, чꙋдотво́рче всеблаже́нный, хлѣ́бы сꙋ́щими ѿ бы́лїй и҆ со́лїю ѿ пе́пла, гла́домъ та́ющїѧ лю́ди пропита́вый. Ра́дꙋйсѧ і҆ѡа́нне, посто́мъ неизрече́ннымъ просїѧ́вый. Ра́дꙋйтесѧ, ѳео́дѡре и҆ васі́лїе, во вре́меннѣй жи́зни взаи́мнымъ любвѐ хрⷭ҇то́вы сою́зомъ себѐ свѧза́вшїи. Ра́дꙋйтесѧ, ѿ корыстолюби́вагѡ кнѧ́зѧ мстисла́ва крѣ́пкѡ пострада́вшїи. Ра́дꙋйтесѧ, ꙗ҆́кѡ и҆ по блаже́ннѣй кончи́нѣ ва́шей во є҆ди́ной ра́цѣ дрꙋжелю́бнѣ почи́сте. Ра́дꙋйтесѧ, ꙗ҆́кѡ во є҆ди́номъ часѣ̀ къ прⷭ҇то́лꙋ бж҃їю предста́сте.

<red>Р</red>а́дꙋйтесѧ, всѝ прпⷣбнїи ѻ҆тцы̀ на́ши пече́рскїи, всемі́рнїи свѣти́льницы, вели́кїи и҆ пресла́внїи чꙋдотво́рцы.
