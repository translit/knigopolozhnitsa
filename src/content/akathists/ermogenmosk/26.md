---
title: "Мл҃тва"
navigation:
  key: akathists-ermogenmosk-26
  title: "Мл҃тва"
  parent: akathists-ermogenmosk
  order: 26
type: "akathist"
---

## Мл҃тва:

<versal>Ѽ</versal> вели́кїй ѹ҆го́дниче хрⷭ҇то́въ, ст҃и́телю ѻ҆́тче на́шъ є҆рмоге́не! К тебѣ̀, мл҃твенникꙋ те́пломꙋ и҆ предста́телю пред̾ бг҃омъ непосты́дномꙋ, ѹ҆се́рднѡ притека́емъ, въ нꙋ́ждахъ и҆ ско́рбехъ на́шихъ ѹ҆тѣше́нїѧ и҆ по́мощи просѧ́ще. В дре́внюю годи́нꙋ и҆скꙋше́нїй, внегда̀ ѡ҆быше́дше ѡ҆быдо́ша странꙋ̀ на́шꙋ нечести́вїи вразѝ, гдⷭ҇ь ꙗ҆ви́ тѧ̀ цр҃кви свое́й столпа̀ непоколеби́ма и҆ лю́демъ рѡссі̑йскимъ па́стырѧ до́бра, дꙋ́шꙋ свою̀ за ѻ҆́вцы положи́вша и҆ лю̑тыѧ во́лки дале́че ѿгна́вша. Ны́нѣ ѹ҆́бо при́зри и҆ на ны̀, недосто́йнаѧ ча̑да твоѧ̑, ѹ҆миле́нною дꙋше́ю и҆ сокрꙋше́ннымъ се́рдцемъ тебѣ̀ призыва́ющаѧ. Крѣ́пость бо на́ша въ на́съ ѡ҆скꙋдѣ̀, и҆ вра̑жїѧ ловлє́нїѧ и҆ сѣ̑ти ѡ҆быдо́ша на́съ. Помозѝ на́мъ, застꙋ́пниче на́шъ! Ѹ҆твердѝ на́съ въ вѣ́рѣ ст҃ѣ́й: наꙋчи҆ на́съ всегда̀ твори́ти за́пѡвѣди бж҃їѧ и҆ всѧ̑ преда̑нїѧ цр҃кѡ́внаѧ, ѿ ѻ҆тє́цъ на́мъ заповѣ̑даннаѧ. Па́стырємъ на́шимъ бꙋ́ди а҆рхїпа́стырь, во́инѡмъ во́ждь дꙋхо́вный, болѧ́щимъ вра́чъ, печа̑льнымъ ѹ҆тѣ́шитель, гони̑мымъ застꙋ́пникъ, ю҆́нымъ наста́вникъ, всѣ̑мъ же бл҃госе́рдый ѻ҆те́цъ и҆ за всѧ̑ те́плый мл҃твенникъ; ꙗ҆́кѡ да мл҃твами твои́ми ѡ҆гражда́еми, непреста́ннѡ воспое́мъ и҆ просла́вимъ всест҃о́е и҆́мѧ живонача́льныѧ трⷪ҇цы, ѻ҆ц҃а̀ и҆ сн҃а и҆ ст҃а́гѡ дх҃а, во вѣ́ки вѣкѡ́въ. <red>А҆</red>ми́нь.

{% illustration "small-ornaments/ornament-from-12th-century-armenian-gospel-crider", "small" %}
