---
title: "І҆́косъ ѕ҃"
navigation:
  key: akathists-ermogenmosk-12
  title: "І҆́косъ ѕ҃"
  parent: akathists-ermogenmosk
  order: 12
type: "akathist"
---

## І҆́косъ ѕ҃:

<red>В</red>озсїѧ́вый во гра́дѣ москвѣ̀ свѣти́льникъ пресвѣ́тлый бы́лъ є҆сѝ, ст҃и́телю є҆рмоге́не, всѣ̑мъ блꙋждаю́щимъ во тмѣ̀ грѣхо́внѣй, въ твои́хъ бг҃омо́льныхъ посла́нїихъ пꙋ́ть сп҃се́нїѧ и҆̀мъ показꙋ́ѧ и҆ дꙋ́хъ ѹ҆ны́нїѧ и҆ малодꙋ́шїѧ ѿ серде́цъ и҆̀хъ ѿгонѧ́ѧ. Сегѡ̀ ра́ди и҆ мы̀ грѣ́шнїи, въ дни̑ ско́рби и҆ блꙋжда́нїѧ грѣхо́внагѡ, припа́даемъ къ тебѣ̀, ст҃и́телю бж҃їй, и҆ сле́знѡ взыва́емъ: ѡ҆хранѧ́й и҆ ны́нѣ ѻ҆те́чество на́ше ѿ шата́нїѧ ѹ҆мѡ́въ и҆ серде́цъ, бꙋ́ди въ жи́зни на́мъ во́ждь до́брый и҆ бл҃гонаде́жный, да не поги́бнетъ, по словесѝ твоемꙋ̀, рꙋ́сь правосла́внаѧ и҆ бг҃омъ люби́маѧ и҆ да не преста́нетъ велича́ти тѧ̀ си́це:

<red>Р</red>а́дꙋйсѧ, ѿ потопле́нїѧ бꙋ́рѧми жите́йскими рѡссі̑йскїѧ лю́ди сп҃са́ѧй. Ра́дꙋйсѧ, ѹ҆ныва́ющихъ и҆ мѧтꙋ́щихсѧ ѹ҆крѣплѧ́ѧй и҆ ѿ заблꙋжде́нїй ѿвраща́ѧй. Ра́дꙋйсѧ, престꙋпа́ющихъ кре́стное цѣлова́нїе со вла́стїю ѡ҆блича́ѧй. Ра́дꙋйсѧ, за до́мъ пречⷭ҇тыѧ бцⷣы и҆ за моско́вское ца́рство да́же до сме́рти стоѧ́ти наꙋча́ѧй. Ра́дꙋйсѧ, зерца́ло со́вѣсти нелицепрїѧ́тныѧ. Ра́дꙋйсѧ, до́брый ко́рмчїй кораблѧ̀ хрⷭ҇то́ва.

<red>Р</red>а́дꙋйсѧ, ст҃и́телю є҆рмоге́не, до́брый па́стырю и҆ вели́кїй застꙋ́пниче рѡссі́йскїѧ землѝ.
