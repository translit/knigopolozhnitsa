---
title: "І҆́косъ є҃"
navigation:
  key: akathists-adrianposheh-10
  title: "І҆́косъ є҃"
  parent: akathists-adrianposheh
  order: 10
type: "akathist"
---

## І҆́косъ є҃:

<red>В</red>и́дѣвъ красотꙋ̀ пꙋсты́ни, бг҃омъ тебѣ̀ дарова́нныѧ, прпⷣбне ѻ҆́ч҃е, возра́довалсѧ є҆сѝ дꙋ́хомъ, и҆ ѻ҆́бразъ прест҃ы́ѧ бцⷣы та́мѡ на дре́ве поста́вивъ, во и҆́мѧ є҆ѧ̀ ѡ҆свѧти́лъ є҆сѝ мѣ́сто то̀, да бꙋ́детъ ѻ҆на̀ є҆мꙋ̀ покрови́тельницею и҆ попечи́тельницею навсегда̀, ѡ҆ се́мъ похвалѧ́юще тѧ̀ си́це тебѣ̀ зове́мъ:

<red>Р</red>а́дꙋйсѧ, ѹ҆се́рдный почита́телю прест҃ы́ѧ бцⷣы: ра́дꙋйсѧ, при́снѡ сла́вителю и҆́мене є҆ѧ̀ пребл҃гословеннагѡ. Ра́дꙋйсѧ, прїе́мый ѿ неѧ̀ и҆звѣще́нїе хлѣ́бомъ и҆ ры́бою, предъ і҆кѡ́ною є҆ѧ̀ обрете́нными, ꙗ҆́кѡ бл҃говоли́тъ ѻ҆на̀ къ твоемꙋ̀ начина́нїю: ра́дꙋйсѧ, ѡ҆ се́мъ преиспо́лненный ра́дости дꙋховныѧ. Ра́дꙋйсѧ, ѡ҆би́тель и҆́ноческꙋю во и҆́мѧ бг҃омт҃ре въ пꙋсты́ни твое́й ѡ҆снова́вый: ра́дꙋйсѧ, и҆́нокѡвъ пꙋстыннолю́бивыхъ въ ѻ҆́нꙋю собра́вый. Ра́дꙋйсѧ, до́брый па́стырю ѻ҆ве́цъ слове́сныхъ: ра́дꙋйсѧ, постꙋ̀ и҆ бдѣ́нїю и҆́хъ ѹ҆чи́вый. Ра́дꙋйсѧ, ве́лїй нарече́нный во ца́рствїи нбⷭ҇нѣмъ: ра́дꙋйсѧ, къ немꙋ̀ бо́дреннѡ рꙋководи́вый твоѧ̀ ѹ҆ченикѝ. Ра́дꙋйсѧ, назида́вый и҆́хъ во сп҃се́нїе сло́вомъ и҆ житїе́мъ твои́мъ: ра́дꙋйсѧ, трꙋди́выйсѧ нелѣ́ностнѡ во сла́вꙋ бж҃їю и҆ во спасе́нїе дꙋ́шъ человѣ́ческихъ.

<red>Р</red>а́дꙋйсѧ, а҆дрїа́не прпⷣбномч҃ниче и҆ чꙋдотво́рче преди́вный.
