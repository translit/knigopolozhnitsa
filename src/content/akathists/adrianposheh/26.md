---
title: "Мл҃тва а҃"
navigation:
  key: akathists-adrianposheh-26
  title: "Мл҃тва а҃"
  parent: akathists-adrianposheh
  order: 26
type: "akathist"
---

## Мл҃тва а҃:

<versal>Ѽ</versal> свѧще́ннаѧ и҆ многострада́льнаѧ главо̀, земны́й а҆́гг҃еле и҆ нбⷭ҇ный человѣ́че, прпⷣбномч҃ниче и҆ чꙋдотво́рче а҆дрїа́не! припа́даемъ къ тебѣ̀ съ вѣ́рою и҆ любо́вїю и҆ мо́лимъ тѝ сѧ̀ прилѣ́жнѡ, ꙗ҆вѝ на́мъ смире́ннымъ и҆ грѣ́шнымъ ст҃о́е твоѐ застꙋпле́нїе; сѐ бо грѣ́хъ ра́ди на́шихъ не и҆́мамы свобо́ды ча́дъ бж҃їихъ, проси́ти ѡ҆ потре́бахъ на́шихъ гдⷭ҇а̀ и҆ влⷣкꙋ на́шего, но тебѣ̀ мл҃твенника бл҃гоприѧ́тнаго къ немꙋ̀ предлага́емъ и҆ про́симъ тѧ̀ со ѹ҆се́рдїемъ мно́гимъ: исроси на́мъ ѹ҆ бл҃гости є҆гѡ̀ бл҃гопотрє́бныѧ да́ры дꙋша́мъ и҆ тѣлесе́мъ на́шымъ: вѣ́рꙋ пра́вꙋ, наде́ждꙋ спасе́нїѧ несꙋмнѣ́ннꙋ, любо́вь ко всѣ̑мъ нелицемѣ́рнꙋ, въ и҆скꙋше́нїихъ мꙋ́жество, въ ѕлострада́нїихъ терпѣ́нїе, въ моли́твахъ постоѧ́нство, дꙋ́шъ и҆ тѣле́съ здра́вїе, землѝ плодоно́сїе, воздꙋ́ха бл҃горастворе́нїе, жите́йскихъ потре́бъ дово́льство, ми́рное и҆ безмѧте́жное житїѐ, бл҃гꙋ́ю хрⷭ҇тїа́нскꙋю кончи́нꙋ, и҆ до́брый ѿвѣ́тъ на страшнѣ́мъ сꙋдѣ̀ хрⷭ҇то́вѣ. и҆спросѝ, ѹ҆го́дниче бж҃їй, ѹ҆ цр҃ѧ̀ нб҃сѐ и҆ землѝ, стра́ждꙋщꙋю странꙋ̀ рѡссі́йскꙋю ѿ лю́тыхъ безбѡ́жникъ и҆ вла́сти и҆́хъ да свободи́тъ; вѣ́рныхъ рабѡ́въ є҆гѡ̀, въ ско́рби и҆ печа̑ли де́нь и҆ но́щь вопїю́щихъ къ немꙋ̀, многоболѣ́зный во́пль да ѹ҆слы́шитъ и҆ да и҆зведе́тъ ѿ поги́бели живо́тъ на́шъ. не забꙋ́ди, свѧ́тче бж҃їй, и҆ ѡ҆би́тель твою̀, тобо́ю созда́ннꙋю и҆ при́снѡ тѧ̀ чтꙋ́щꙋю, но соблюдѝ ю҆̀ и҆ всѧ̑ живꙋ́щыѧ и҆ подвиза́ющыѧсѧ въ не́й и҆ на поклоне́нїе въ ню̀ приходѧ́щыѧ невреди́мы ѿ и҆скꙋше́нїй дїа́вольскихъ и҆ всѧ́кагѡ ѕла̀. є҆́й, прпⷣбномч҃ниче свѧты́й! не лишѝ на́съ по́мощи твоеѧ̀ нбⷭ҇ныѧ, но мл҃твами твои́ми всѣ́хъ на́съ приведѝ въ приста́нище сп҃се́нїѧ, и҆ наслѣ́дники ꙗ҆вѝ на́съ всесвѣ́тлагѡ цр҃ствїѧ хрⷭ҇то́ва, да пое́мъ и҆ сла́вимъ неизречє́нныѧ щедрѡ́ты человѣколю́бца бг҃а ѻ҆ц҃а̀ и҆ сн҃а и҆ ст҃а́гѡ дх҃а, и҆ твоѐ ст҃о́е застꙋпле́нїе, во вѣ́ки вѣкѡ́въ. <red>А҆</red>ми́нь.
