---
title: "Мл҃тва г҃"
navigation:
  key: akathists-adrianposheh-28
  title: "Мл҃тва г҃"
  parent: akathists-adrianposheh
  order: 28
type: "akathist"
---

## Мл҃тва г҃:

<versal>Ѽ</versal> вели́кїй ѹ҆го́дниче бж҃їй прпⷣбномч҃ниче и҆ чꙋдотво́рче а҆дрїа́не! при́зри на на́съ грѣ́шныхъ, къ честнѣ́й ра́це ст҃ы́хъ и҆ многоцѣле́бныхъ моще́й твои́хъ припа́дающихъ и҆ просѧ́щихъ твоегѡ̀ застꙋпле́нїѧ и҆ по́мощи, ско́рбь на́съ ѡ҆бде́ржитъ и҆ нѐ и҆́мамы по́мощи и҆ ѹ҆тѣшє́нїѧ въ мі́рѣ се́мъ скороте́чнѣмъ, но къ тебѣ̀ прибѣга́емъ, многострада́льный ѹ҆го́дниче бж҃їй, ꙗ҆́кѡ сострада́ти на́мъ могꙋ́щемꙋ и҆ ве́лїе дерзнове́нїе стѧжа́вшемꙋ ко хрⷭ҇тꙋ̀ бг҃ꙋ, къ немꙋ́же многомо́щенъ предста́тель є҆сѝ ѡ҆ всѣ́хъ съ вѣ́рою къ тебѣ̀ прибега́ющихъ и҆ твоегѡ̀ застꙋпле́нїѧ и҆ по́мощи просѧ́щихъ. молѝ ѹ҆́бѡ человѣколю́бца гдⷭ҇а, ꙗ҆́кѡ да прости́въ на́мъ безчи́слєннаѧ на́ша прегрѣшє́нїѧ, не ѿврати́тъ млⷭ҇ть свою̀ ѿ на́съ, но, ꙗ҆́кѡ бл҃гъ и҆ млⷭ҇рдъ, да ꙗ҆ви́тъ на́мъ безконе́чное своѐ человѣколю́бїе, и҆ въ бѣда́хъ и҆ напа́стѣхъ всеси́льнꙋю свою̀ по́мощь на́мъ да пода́стъ. Є҆́й, ѹ҆го́дниче бж҃їй, воздви́гни прпⷣбнѣи рꙋ́цѣ твоѝ и҆ молѝ хрⷭ҇та̀ бг҃а, є҆мꙋ́же вѣ́рнѡ послꙋжи́лъ є҆сѝ, да нѐ ѿри́нетъ моле́нїй на́шихъ недосто́инства ра́ди на́шегѡ, но да ꙗ҆ви́тъ на́мъ бл҃говре́меннѣ по́мощь и҆ млⷭ҇ть свою̀, да сла́вимъ є҆гѡ̀ щедрѡ́ты и҆ твоѐ ст҃о́е предста́тельство ны́нѣ, и҆ при́снѡ, и҆ во вѣ́ки вѣкѡ́въ. <red>А҆</red>ми́нь.

{% illustration "small-ornaments/ornament-from-12th-century-armenian-gospel-crider", "small" %}
