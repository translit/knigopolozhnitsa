---
title: "І҆́косъ и҃"
navigation:
  key: akathists-adrianposheh-16
  title: "І҆́косъ и҃"
  parent: akathists-adrianposheh
  order: 16
type: "akathist"
---

## І҆́косъ и҃:

<red>В</red>е́сь наро́дъ недоꙋмѣва́ше, ѿкꙋ́дꙋ дре́вꙋ бездꙋ́шномꙋ такова́ѧ бл҃года́ть цѣле́бнаѧ даде́сѧ, до́ндеже по смотре́нїю бж҃їю ѿкры́сѧ, ꙗ҆́кѡ ѹ҆ корней сегѡ древа̀ ст҃ы̑ѧ мо́щи твоѧ̑ почива́хꙋ, многострада́льный ѹ҆го́дниче бж҃їй, ѹ҆блажа́емый ѿ вѣ́рныхъ зва̑нїи таковы́ми:

<red>Р</red>а́дꙋйсѧ, чꙋде́съ пꙋчи́но бг҃омъ и҆злїѧ́ннаѧ: ра́дꙋйсѧ, цѣле́бниче бл҃гі́й недꙋ́гѡвъ человѣ́ческихъ. Ра́дꙋйсѧ, дре́во сладкоплодови́тое, и҆́мже напита́шасѧ вѣ́рнїи: ра́дꙋйсѧ, дре́во бл҃госѣнноли́ственное, и҆́мже покрыва́ютсѧ мно́зи. Ра́дꙋйсѧ, и҆ска́вшымъ тѧ̀ неѧ́вленный: ра́дꙋйсѧ, неве́давшымъ тѧ̀ ѿкрытый. Ра́дꙋйсѧ, сокро́вище драго́е въ пꙋсты́ни сокрове́нное: ра́дꙋйсѧ, би́сере многоцѣ́нный ѿ не́дръ земны́хъ возсїѧ́вый. Ра́дꙋйсѧ, ѡ҆брѣ́тенїемъ моще́й твои́хъ ѡ҆би́тель твою̀ дꙋхо́внѣ возвесели́вый: ра́дꙋйсѧ, сиротство є҆ѧ̀ ѹ҆тѣ́шивый. Ра́дꙋйсѧ, лише́нїе є҆ѧ̀ бл҃года́тнѡ воспо́лнивый: ра́дꙋйсѧ, бли̑жнимъ и҆ да̑льнимъ ми́лость твою̀ цѣле́бнꙋю всеще́дрѡ дарова́вый.

<red>Р</red>а́дꙋйсѧ, а҆дрїа́не прпⷣбномч҃ниче и҆ чꙋдотво́рче преди́вный.
