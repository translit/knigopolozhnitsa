---
title: "І҆́косъ ѳ҃"
navigation:
  key: akathists-adrianposheh-18
  title: "І҆́косъ ѳ҃"
  parent: akathists-adrianposheh
  order: 18
type: "akathist"
---

## І҆́косъ ѳ҃:

<red>В</red>ѣті́йство на́ше пѣ́сненное не довлѣ́етъ къ досто́йномꙋ прославле́нїю твои́хъ мно́гихъ чꙋде́съ, прпⷣбномч҃ниче а҆дрїа́не приснопа́мѧтне: ѻ҆ба́че ты̀ ꙗ҆́кѡ бл҃гъ и҆ млⷭ҇рдъ не возгнꙋша́йсѧ на́шихъ недовлѣ́ющихъ похва́лъ, но ми́лостивнѡ ѹ҆слы́ши съ любо́вїю тебѣ̀ зовꙋ́щихъ:

<red>Р</red>а́дꙋйсѧ, но́вый рѡссі́йскїй цѣле́бниче: ра́дꙋйсѧ, всѣ́хъ прпⷣбныхъ рѡссі́йскихъ сподви́жниче. Ра́дꙋйсѧ, а҆нтѡ́нїа пече́рскагѡ подража́телю: ра́дꙋйсѧ, ѳеодо́сїа пече́рскагѡ соревнова́телю. Ра́дꙋйсѧ, се́ргїю ра́донежскомꙋ равноче́стне: ра́дꙋйсѧ, варлаа́мꙋ хꙋ́тынскомꙋ є҆динопра́вне. Ра́дꙋйсѧ, подо́бнѣ а҆вра́мїю росто́вскомꙋ неви́димаго веле́са сокрꙋши́вый: ра́дꙋйсѧ, подо́бнѣ корни́лїю коме́льскомꙋ пꙋсты́ню дꙋхо́внѣ ѹплодоноси́вый. Ра́дꙋйсѧ, мака́рїа желтово́дскагѡ великодꙋ́шїе стѧжа́вый: ра́дꙋйсѧ, дими́трїа прилꙋ́цкагѡ бл҃года̑тныѧ да́ры полꙋчи́вый. Ра́дꙋйсѧ, зѡсі́мѣ солове́цкомꙋ нра́вомъ пꙋстыннолю́бнымъ соравни́выйсѧ: ра́дꙋйсѧ, савва́тїю солове́цкомꙋ ѹ҆пова́нїемъ на бг҃а ѹ҆подо́бивыйсѧ.

<red>Р</red>а́дꙋйсѧ, а҆дрїа́не прпⷣбномч҃ниче и҆ чꙋдотво́рче преди́вный.
