---
title: "І҆́косъ з҃"
navigation:
  key: akathists-adrianposheh-14
  title: "І҆́косъ з҃"
  parent: akathists-adrianposheh
  order: 14
type: "akathist"
---

## І҆́косъ з҃:

<red>Н</red>о́вый прпⷣбномч҃нкъ въ землѝ рѡссі́йстѣй ꙗ҆ви́лсѧ є҆сѝ прпⷣбне ѻ҆́ч҃е, непови́ннѡ пострада́въ ѿ ѕло́бныхъ разбо́йникъ, на ѡ҆би́тель твою̀ напа́дшихъ и҆ тѧ̀ мч҃нически истѧза́вшихъ, ножа́ми бо тѣ́лѡ твоѐ и҆зра́нивше, ѻ҆гне́мъ ра̑ны твоѧ̑ ѡпалѧ́хꙋ, та́же къ ко́нємъ тѧ̀ привѧза́вше, по землѝ влачи́ша и҆ го́рцѣй сме́рти тѧ̀ преда́ша, є҆́же мы̀ воспомина́юще, си́це тебѣ̀ вопїе́мъ:

<red>Р</red>а́дꙋйсѧ, многотерпѣли́вый стрⷭ҇тоте́рпче: ра́дꙋйсѧ, мꙋ́жественный страда́льче. Ра́дꙋйсѧ, кро́ткѡ и҆ неѕло́бивѡ мꙋче́нїе лю́тое претерпѣ́вый. ра́дꙋйсѧ, за мꙋ́чившихъ тѧ̀ бг҃а моли́вый. Ра́дꙋйсѧ, ножа́ми ѹѧзвлѧ́емый и҆ ѻ҆гне́мъ ѡпалѧ́емый не возстена́вый: ра́дꙋйсѧ, мл҃твеннѡ ѡ҆ по́мощи къ бг҃ꙋ вопиѧвый. Ра́дꙋйсѧ, мч҃нческꙋю сме́рть ми́рнѡ воспрїѧ́вый: ра́дꙋйсѧ, ст҃ꙋ́ю дꙋ́шꙋ твою̀, ко́нми по землѝ влачи́мый, гдⷭ҇еви преда́вый. Ра́дꙋйсѧ, житїѐ земно́е до́блественнѣ сконча́вый. ра́дꙋйсѧ, вѣне́цъ нетлѣ́нный ѿ гдⷭ҇а полꙋчи́вый. Ра́дꙋйсѧ, ꙗ҆́кѡ про́чее не ко́снетсѧ тебѣ̀ ни болѣ́знь, ни мꙋ́ка: ра́дꙋйсѧ, ꙗ҆́кѡ вѣ́чнѡ ра́дꙋешисѧ со ст҃ы́ми.

<red>Р</red>а́дꙋйсѧ, а҆дрїа́не прпⷣбномч҃ниче и҆ чꙋдотво́рче преди́вный.
