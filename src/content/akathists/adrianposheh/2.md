---
title: "І҆́косъ а҃"
navigation:
  key: akathists-adrianposheh-2
  title: "І҆́косъ а҃"
  parent: akathists-adrianposheh
  order: 2
type: "akathist"
---

## І҆́косъ а҃:

<red>А҆́</red>гг҃ла земна́гѡ и҆ человѣ́ка нбⷭ҇нагѡ ꙗ҆влѧ́еши на́мъ въ житїѝ твое́мъ прпⷣбне ѻ҆́ч҃е. тѣ́мже агг҃льскими глагѡ́лы подоба́ше восхвалѧ́ти тѧ̀ по достоѧ́нїю, но мы̀ любо́вїю къ тебѣ̀ подвиза́еми, а҆́ще человѣ́ческими гла́сы со ѹ҆се́рдїемъ си́це тебѣ̀ взыва́емъ:

<red>Р</red>а́дꙋйсѧ, роди́телей бл҃гочести́выхъ ча́до бл҃го́е: ра́дꙋйсѧ, вели́кагѡ росто́ва прозѧба́нїе ст҃о́е. Ра́дꙋйсѧ, бг҃ꙋ ѻ҆ц҃ꙋ̀ ѹсыновленный въ ст҃ѣ́мъ кр҃ще́нїи: ра́дꙋйсѧ, бг҃ꙋ сн҃ꙋ соедини́выйсѧ во ст҃ѣ́мъ причаще́нїи. Ра́дꙋйсѧ, бг҃а дх҃а ст҃а́гѡ да́ры прїе́мый въ ст҃ѣ́мъ мѷропома́занїи: ра́дꙋйсѧ, ѿ пеле́нъ бг҃ꙋ ѡ҆свѧще́нный бжⷭ҇твенныхъ та́инствъ бл҃года́тїю. Ра́дꙋйсѧ, пе́щь страсте́й ю҆́ностныхъ ѹ҆гаси́вый воздержа́нїемъ: ра́дꙋйсѧ, пло́ть томѧ́щꙋю сокрꙋши́вый посто́мъ и҆ бдѣ́нїемъ. Ра́дꙋйсѧ, и҆́го хрⷭ҇то́во и҆ бре́мѧ є҆гѡ̀ ле́гкое возлюби́вый па́че всѣ́хъ мїрски́хъ красо́тъ: ра́дꙋйсѧ, гѡ́рнѧѧ бла̑га взыска́ти возжелѣ́вый па́че всѣ́хъ земны́хъ добро́тъ. Ра́дꙋйсѧ, зємна́ѧ и҆ мимотекꙋ́щаѧ въ ѹ҆мє́ты вмѣни́вый: ра́дꙋйсѧ, восхожде́нїѧ нбⷭ҇наѧ въ се́рдце твое́мъ соверши́вый.

<red>Р</red>а́дꙋйсѧ, а҆дрїа́не прпⷣбномч҃ниче и҆ чꙋдотво́рче преди́вный.
