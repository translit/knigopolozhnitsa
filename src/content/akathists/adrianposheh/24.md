---
title: "І҆́косъ г҃і"
navigation:
  key: akathists-adrianposheh-24
  title: "І҆́косъ г҃і"
  parent: akathists-adrianposheh
  order: 24
type: "akathist"
---

## І҆́косъ г҃і:

<red>П</red>ою́ще мнѡ́гаѧ и҆ пресла̑внаѧ чꙋдотворє́нїѧ твоѧ̀, а҆дрїа́не прпⷣбне, хва́лимъ, сла́вимъ и҆ велича́емъ просла́вльшаго тѧ̀ и҆ ди́внагѡ во ст҃ы́хъ свои́хъ бг҃а на́шего, и҆же дарова́ на́мъ тебѣ̀ цѣле́бника бл҃года́тнаго и҆ застꙋ́пника ми́лостиваго, тебѣ̀ же ѿ любвѐ серде́чныѧ си́це вопїе́мъ:

<red>Р</red>а́дꙋйсѧ, прест҃ы́ѧ трⷪ҇цы вѣ́рный ѹ҆го́дниче: ра́дꙋйсѧ, прест҃ы́ѧ бцⷣы и҆зрѧ́дный слꙋго̀. Ра́дꙋйсѧ, а҆гг҃льскихъ во́инствъ собесѣ́дниче: ра́дꙋйсѧ, предте́чи пꙋстыннолюби́вый подража́телю. Ра́дꙋйсѧ, пррⷪ҇кѡвъ бж҃їихъ є҆диноревни́телю: ра́дꙋйсѧ, а҆пⷭ҇тлѡвъ Хрⷭ҇то́выхъ послѣ́дователю. Ра́дꙋйсѧ, мч҃ническихъ полкѡ́въ ѹ҆краше́нїе: ра́дꙋйсѧ, ве́лїй въ лицѣ̀ прпⷣбныхъ. Ра́дꙋйсѧ, првⷣныхъ сонаслѣ́дниче: ра́дꙋйсѧ, всѣ́хъ ст҃ы́хъ сожи́телю. Ра́дꙋйсѧ, тѣлеса̀ на̑ша безме́зднѣ врачꙋ́ѧй: ра́дꙋйсѧ, дꙋ́шы на́шѧ мл҃твами твои́ми сп҃са́ѧй.

<red>Р</red>а́дꙋйсѧ, а҆дрїа́не прпⷣбномч҃ниче и҆ чꙋдотво́рче преди́вный.
