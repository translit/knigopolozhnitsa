---
title: "Мл҃тва в҃"
navigation:
  key: akathists-adrianposheh-27
  title: "Мл҃тва в҃"
  parent: akathists-adrianposheh
  order: 27
type: "akathist"
---

## Мл҃тва в҃:

<versal>П</versal>рпⷣбне ѻ҆́ч҃е пребл҃же́нне а҆дрїа́не, пе́рвѣйшїй пꙋсты́ни сеѧ̀ просвѣти́телю и҆ мона́шескагѡ житїѧ̀ въ не́й ѡ҆снова́телю, прише́дый въ ню̀ со а҆́гг҃еломъ гдⷭ҇нимъ, и҆ ѡ҆ст҃и́вый ю҆̀ прест҃ы́ѧ бцⷣы чꙋдотво́рною і҆кѡ́ною и҆ бл҃года́тїю, въ не́йже и҆ ꙗ҆ви́лсѧ є҆сѝ по́двиги твои́ми пресвѣ́тлое цѣломꙋ́дрїѧ зерца́ло, прекра́сный смиренномꙋ́дрїѧ ѡ҆́бразе, ѡ҆дꙋшевле́нный терпѣ́нїѧ сто́лпе, и҆звѣ́стное воздержа́нїѧ пра́вило и҆ нищеты̀ люби́телю, и҆ всесоверше́нный хрⷭ҇то́въ ѹ҆го́дниче, се мы̀ грѣ́шнїи, смире́ннѡ припа́дающе мо́лимъ тѧ̀: прїимѝ молє́нїѧ на́ша и҆ вознесѝ ѧ҆̀ на же́ртвенникъ бл҃гоꙋтро́бїѧ бж҃їѧ. и҆спросѝ на́мъ предста́телствомъ твои́мъ ѹ҆ всемлⷭ҇тивагѡ бг҃а на́шегѡ: ми́ръ мі́рꙋ, це́ркви ст҃ѣ́й ѹ҆твержде́нїе, согла́сїе въ вѣ́рѣ, преспѣ́ѧнїе во бл҃гоче́стїи и҆ добродѣ́телѣхъ хрⷭ҇тїа́нскихъ, да досто́йни ꙗ҆ви́мсѧ щедрѡ́тъ и҆ ми́лостей бл҃госерднагѡ бг҃а: па́ствꙋ твою̀ дꙋхо́внꙋю и҆ ѡ҆би́тель твою̀ ст҃ꙋ́ю, непреста́ннѡ ѹ҆правлѧ́ти жезло́мъ мꙋ́дрости дꙋхѡ́вныѧ: подвиза́ющымсѧ помозѝ, разсла́бленныѧ ѹ҆крѣпѝ, па́дающыѧ возста́ви, споспѣшѝ всѣ̑мъ на́мъ и҆́го хрⷭ҇то́во въ терпѣ́нїи и҆ блг҃одꙋ́шїи понестѝ, и҆ всѣ́хъ на́съ ѹ҆пра́ви въ ми́рѣ и҆ въ покаѧ́нїи сконча́ти живо́тъ на́шъ и҆ со ѹ҆пова́нїемъ сп҃се́нїѧ пресели́тисѧ въ блажє́ннаѧ нѣ̑дра а҆враа́мѡва, и҆дѣ́же ты̀ ра́достнѡ по трꙋдѣ́хъ земны́хъ ѡ҆почива́еши, прославлѧ́ѧ со всѣ́ми ст҃ы́ми трїѷпоста́снаго бг҃а, ѻ҆ц҃а̀ и҆ сн҃а, и҆ ст҃а́гѡ дх҃а, въ безконе́чныѧ вѣ́ки вѣкѡ́въ. <red>А҆</red>ми́нь.
