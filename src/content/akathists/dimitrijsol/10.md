---
title: "І҆́косъ є҃"
navigation:
  key: akathists-dimitrijsol-10
  title: "І҆́косъ є҃"
  parent: akathists-dimitrijsol
  order: 10
type: "akathist"
---

## І҆́косъ є҃:

<red>В</red>и́дѧ добра̀ ненави́стникъ дїа́волъ тече́нїе, достоблаже́нне, сконча́тисѧ и҆мꙋ́щее, за́вистїю снѣда́емь, ѹ҆стреми́сѧ на тѧ̀ во ѡ҆́бразѣ ско́рпїи. ты́ же, попра́въ того̀, ѹ҆зрѣ́лъ є҆сѝ во свѣ́тлости вели́цѣй агг҃ла гдⷭ҇нѧ, ѹ҆крѣплѧ́юща тѧ̀ и҆ вѣне́цъ ра́йскїй тебѣ̀ подаю́ща, прїимѝ ѹ҆́бѡ и҆ ѿ на́съ земны́хъ ма́лый вѣне́цъ похвалы̀ сицева́ѧ:

<red>Р</red>а́дꙋйсѧ, трꙋбо̀, невѣ́рнымъ хрⷭ҇та̀ бг҃а возвѣсти́вшаѧ: ра́дꙋйсѧ, свирѣ́ле, ѹ҆слажда́ющаѧ слы́шанїе вѣ̑рнымъ. Ра́дꙋйсѧ, ꙗ҆́кѡ мꙋ́жествомъ твои́мъ нб҃ожи́тели возвесели́лъ є҆сѝ: ра́дꙋйсѧ, въ темни́цѣ мра́чнѣй ст҃ы́мъ а҆́гг҃ломъ ѹ҆тѣ́шенный. Ра́дꙋйсѧ, пресвѣ́тлый на нб҃сѣ́хъ черто́гъ, ꙗ҆́кѡ мꙋ́ченикъ, ѹ҆наслѣ́довавый: ра́дꙋйсѧ, во плотѝ безплѡ́тныѧ врагѝ побѣди́вый. Ра́дꙋйсѧ, ко́зни и҆́хъ, а҆́ки паꙋчи́нꙋ разори́вый: ра́дꙋйсѧ, свѣ́тлый конє́цъ побѣ́ды прїе́мый. Ра́дꙋйсѧ, вѣнце́мъ ѿ цр҃ѧ̀ сла́вы вѣ́нчанный: ра́дꙋйсѧ, сꙋгꙋ́быѧ блгⷣти ѿ негѡ̀ сподо́бивыйсѧ. Ра́дꙋйсѧ, ве́лїе дерзнове́нїе къ немꙋ̀ стѧжа́вый.

<red>Р</red>а́дꙋйсѧ, ст҃ы́й дими́трїе, сла́вный великомч҃ниче и҆ чꙋдотво́рче.
