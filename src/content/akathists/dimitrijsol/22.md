---
title: "І҆́косъ а҃і"
navigation:
  key: akathists-dimitrijsol-22
  title: "І҆́косъ а҃і"
  parent: akathists-dimitrijsol
  order: 22
type: "akathist"
---

## І҆́косъ а҃і:

<red>С</red>вѣтоза́рнꙋю ѕвѣздꙋ̀, сꙋ́щымъ во тьмѣ̀ неразꙋ́мїѧ, зри́мъ тѧ̀, свѧ́те. слꙋжа́щꙋ бо ѹ҆ гро́ба твоегѡ̀ ѻнисїфо́рꙋ тьмо́ю ст҃ота́тства держи́мꙋ, двꙋкра́тнымъ ꙗ҆вле́нїемъ твои́мъ возбрани́лъ є҆мꙋ̀ похища́ти свѣ́щи, возжига́ємыѧ вѣ́рнымъ моще́й твои́хъ. сегѡ̀ ра́ди со бл҃гоговѣ́нїемъ зове́мъ тѝ:

<red>Р</red>а́дꙋйсѧ, пре́жде мч҃нческїѧ кончи́ны свѧ́тѡ пожи́вый: ра́дꙋйсѧ, по кончи́нѣ чꙋдесы̀ просла́вивыйсѧ. Ра́дꙋйсѧ, ꙗ҆́кѡ жи́въ во гра́дѣ мощмѝ твои́ми почива́еши: ра́дꙋйсѧ, ꙗ҆́кѡ присноживы́й чꙋдеса̀ тѣ́ми содѣва́еши. Ра́дꙋйсѧ, ꙗ҆́кѡ пра́вдꙋ ми́лостїю растворѧ́еши: ра́дꙋйсѧ, ꙗ҆́кѡ ѻ҆гне́мъ ре́вности по сла́вѣ бж҃їей гори́ши. Ра́дꙋйсѧ, ст҃ы́ѧ мѡ́щи твоѧ̑ неприкосновє́нны и҆мѣ́ѧй: ра́дꙋйсѧ, каса́тисѧ и҆мъ дерза́ющїѧ, ꙗ҆́кѡ мо́лнїѧ ѡ҆палѧ́ѧй. Ра́дꙋйсѧ, согрѣша́ющихъ вразꙋми́телю: ра́дꙋйсѧ, ст҃ота́тцєвъ наказа́телю. Ра́дꙋйсѧ, ѡ҆сщ҃е́нїе подава́ѧй бл҃гогове́ющымъ къ тебѣ̀ ѹ҆се́рднѡ: ра́дꙋйсѧ, мѵ́ромъ ѡ҆благоꙋха́ѧй чтꙋ́щихъ тѧ̀ вѣ́рнѡ.

<red>Р</red>а́дꙋйсѧ, ст҃ы́й дими́трїе, сла́вный великомч҃ниче и҆ чꙋдотво́рче.
