---
title: "І҆́косъ з҃"
navigation:
  key: akathists-dimitrijsol-14
  title: "І҆́косъ з҃"
  parent: akathists-dimitrijsol
  order: 14
type: "akathist"
---

## І҆́косъ з҃:

<red>Н</red>о́вый хра́мъ созида́ѧ тебѣ̀, досточꙋ́дне, исцѣле́нный тобо́ю лео́нтїй, ѡ҆брѣ́те въ землѝ ст҃ы́ѧ мо́щи твоѧ̑, и҆сточа́ющаѧ мѵ́ро, є҆го́же бл҃гоꙋха́нїѧ и҆спо́лнисѧ ве́сь гра́дъ и҆ мно́жество болѧ́щихъ и҆сцѣлѣ̀. тѣ́мже ѹ҆врачꙋ́й и҆ ѡ҆благоꙋха́й и҆ на́съ, вопїю́щихъ тѝ си́це:

<red>Р</red>а́дꙋйсѧ, бл҃гоꙋха́нїе добродѣ́телей ѿ ю҆́ности возлюби́вый: ра́дꙋйсѧ, нра́въ а҆́гг҃льский ѿ младе́нчества стѧжа́вый. Ра́дꙋйсѧ, сосꙋ́де блгⷣти: ра́дꙋйсѧ, хра́ме непоро́чности и҆ чистоты̀. Ра́дꙋйсѧ, ꙗ҆́кѡ гдⷭ҇ь ѡ҆би́тель въ тебѣ̀ сотворѝ со ѻ҆ц҃е́мъ и҆ дх҃омъ: ра́дꙋйсѧ, ꙗ҆́кѡ то́й просла́ви мо́щи твоѧ̑ нетлѣ́нїемъ блгⷣти. Ра́дꙋйсѧ, бл҃гово́нное мѵ́ро ѿ тѣ́хъ и҆сточа́ѧй: ра́дꙋйсѧ, ѡ҆сщ҃е́нїе и҆ цѣльбы̀ тѣ́ми подава́ѧй. Ра́дꙋйсѧ, ꙗ҆́кѡ па́че на́рда и҆ смѵ́рны бл҃гоꙋха́еши: ра́дꙋйсѧ, ꙗ҆́кѡ бл҃гоꙋха́нїемъ твои́мъ ѕлово́нїе страсте́й ѿгонѧ́еши. Ра́дꙋйсѧ, землю̀ и҆ ѻ҆дє́жды твоѧ̑ кро́вїю твое́ю ѡ҆ст҃и́вый: ра́дꙋйсѧ, ꙗ҆́звами свои́ми на́ша ꙗ҆́звы дꙋшє́вныѧ и҆ тѣлє́сныѧ врачꙋ́ѧй.

<red>Р</red>а́дꙋйсѧ, ст҃ы́й дими́трїе, сла́вный великомч҃ниче и҆ чꙋдотво́рче.
