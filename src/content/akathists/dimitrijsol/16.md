---
title: "І҆́косъ и҃"
navigation:
  key: akathists-dimitrijsol-16
  title: "І҆́косъ и҃"
  parent: akathists-dimitrijsol
  order: 16
type: "akathist"
---

## І҆́косъ и҃:

<red>В</red>е́сь горѧ̀ любо́вїю и҆ ѹ҆се́рдїемъ къ тебѣ̀, лео́нтїй вторы́й въ че́сть твою̀, свѧ́те, созда̀ хра́мъ во їлли́рїи, ѻ҆те́чествѣ свое́мъ, и҆ та́мѡ, ꙗ҆́кѡже и҆ въ солꙋ́нѣ, мно́жество болѧ́щихъ и҆ стра́ждꙋщихъ ѿ дꙋ́хъ нечи́стыхъ, мл҃твами твои́ми и҆сцѣлѧшесѧ, и҆ и҆́на мно́га соверша́хꙋсѧ чꙋдеса̀. и҆́мже мы̀, дивѧшесѧ тебѣ̀, вопїе́мъ:

<red>Р</red>а́дꙋйсѧ, любо́вїю прославлѧ́ющымъ тѧ̀ крѣ́пкїй застꙋ́пниче: ра́дꙋйсѧ, созида́ющымъ во и҆́мѧ твоѐ хра́мы чꙋ́дный покро́ве. Ра́дꙋйсѧ, здра́вїѧ пода́телю: ра́дꙋйсѧ, недꙋ́гѡвъ врачева́телю. Ра́дꙋйсѧ, тѡ́ки кровѝ ѹ҆ставлѧ́ѧй: ра́дꙋйсѧ, є҆па́рха марі́на ѿ стрꙋ́пѡвъ и҆ гно́ѧ свободи́вый. Ра́дꙋйсѧ, ѡ҆де́ждою твое́ю, ꙗ҆́кѡже па́ѵелъ ѹ҆брꙋ́сцами, чꙋдодѣ́йствꙋѧй: ра́дꙋйсѧ, и҆мѣ́вшемꙋ лео́нтїю немо́кренный на рѣцѣ̀ пꙋ́ть показа́вый. Ра́дꙋйсѧ, ꙗ҆́кѡ повинꙋ́ютсѧ тебѣ̀ быстри́ны рѣ̑чныѧ: ра́дꙋйсѧ, ꙗ҆́кѡ дꙋ́си ѕло́бы бѣ́гаютъ ѿ призыва́ющихъ и҆́мѧ твоѐ. Ра́дꙋйсѧ, ꙗ҆́кѡ предста́тельствомъ твои́мъ и҆ мы̀ ѹ҆пова́емъ ѿ навѣ́тѡвъ вра́жїихъ сохрани́тисѧ: ра́дꙋйсѧ, ꙗ҆́кѡ застꙋпле́нїемъ твои́мъ и҆ мы̀ вѣ́рꙋемъ ѿ пото́па и҆́ныхъ бѣ́дъ и҆зба́витисѧ.

<red>Р</red>а́дꙋйсѧ, ст҃ы́й дими́трїе, сла́вный великомч҃ниче и҆ чꙋдотво́рче.
