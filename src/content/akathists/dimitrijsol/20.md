---
title: "І҆́косъ і҃"
navigation:
  key: akathists-dimitrijsol-20
  title: "І҆́косъ і҃"
  parent: akathists-dimitrijsol
  order: 20
type: "akathist"
---

## І҆́косъ і҃:

<red>С</red>тѣна̀ ꙗ҆ви́лсѧ є҆сѝ гра́дꙋ твоемꙋ̀ несокрꙋши́маѧ, бг҃омꙋ́дре, и҆ неѡбори́мый защи́тникъ всѣ̑мъ призыва́ющымъ тѧ̀, занѐ та́кѡ бл҃говолѝ ѡ҆ тебѣ̀ нб҃сѐ и҆ землѝ творе́цъ. тѣ́мже и҆ на́съ наꙋчѝ приглаша́ти тебѣ̀:

<red>Р</red>а́дꙋйсѧ, милосе́рдїѧ вели́кїй люби́телю: ра́дꙋйсѧ, ѡ҆ бѣ́дствꙋющихъ сострада́тельный попечи́телю. Ра́дꙋйсѧ, ѿ гла́да вѣ̑рныѧ спаса́ѧй: ра́дꙋйсѧ, ѿ нашє́ствїѧ ꙗзы́ковъ тѣ́хъ изыма́ѧй. Ра́дꙋйсѧ, мно́жицею и҆зба́вивый солꙋ́нѧнъ ѿ ѹ҆́зъ рабо́ты го́рькїѧ: ра́дꙋйсѧ, гꙋби́тельнꙋю ꙗ҆́звꙋ и҆ и҆ны́й вре́дъ ѿ ни́хъ ѹ҆дали́вый. Ра́дꙋйсѧ, воево́до, ники́мже въ мꙋ́жествѣ ѡ҆доли́мый: ра́дꙋйсѧ, ратобо́рче, николи́же въ си́лѣ ѡ҆скꙋдева́ющий. Ра́дꙋйсѧ, всѧ̑ на гра́дъ тво́й ѹ҆стремлѧ́ющыѧсѧ, ꙗ҆́кѡ мѡѷсе́й а҆мали́ка, низлага́ѧй: ра́дꙋйсѧ, ꙗ҆́кѡ самѱѡ́нъ, и҆ноплеме́нники прогонѧ́ѧй. Ра́дꙋйсѧ, царє́мъ вѣ̑рнымъ на врагѝ ѡ҆доле́нїе подава́ѧй: ра́дꙋйсѧ, хрⷭ҇толюби́вымъ во́инѡмъ на бра́ни помога́ѧй.

<red>Р</red>а́дꙋйсѧ, ст҃ы́й дими́трїе, сла́вный великомч҃ниче и҆ чꙋдотво́рче.
