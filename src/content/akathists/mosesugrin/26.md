---
title: "Мл҃тва"
navigation:
  key: akathists-mosesugrin-26
  title: "Мл҃тва"
  parent: akathists-mosesugrin
  order: 26
type: "akathist"
---

## Мл҃тва:

<versal>Ѽ</versal> пречꙋ́дный и҆ бг҃оно́сный ѻ҆́тче мѡѷсе́е, и҆зрѧ́дный ѹ҆го́дниче хрⷭ҇то́въ и҆ вели́кїй чꙋдотво́рче, къ тебѣ̀ смире́нно припа́даемъ и҆ мо́лимсѧ: да́ждь на́мъ бы́ти прича́стникѡмъ любвѐ твоеѧ̀ къ бг҃ꙋ и҆ бли́жнемꙋ, помозѝ на́мъ твори́ти во́лю гдⷭ҇ню въ простотѣ̀ се́рдца и҆ смире́нїи, за́пѡвѣди гдⷭ҇ни соверша́ти непогрѣши́тельнѡ, при́зри бл҃гоꙋтро́бно на всѧ́кꙋю дꙋ́шꙋ вѣ́рныхъ твои́хъ чти́телей, ми́лости и҆ по́мощи твоеѧ̀ и҆́щꙋщихъ. Є҆́й, всебл҃гі́й ѹ҆го́дниче бж҃їй, ѹ҆слы́ши на́съ, молѧ́щихсѧ тебѣ̀, и҆ не пре́зри на́съ, тре́бꙋющихъ твоегѡ̀ застꙋпле́нїѧ и҆ досто́йнꙋю пѣ́снь тебѣ̀ приносѧ́щихъ: тебѐ ѹ҆блажа́емъ, ѻ҆́тче мѡѷсе́е, тѧ̀ воспѣва́емъ, чⷭ҇тоты̀ свѣти́льниче, прославлѧ́юще млⷭ҇тиваго бг҃а, во ст҃ѣ́й безнача́льнѣй трⷪ҇цѣ сла́вимагѡ: ѻ҆ц҃а̀ и҆ сн҃а и҆ ст҃а́го дх҃а, ны́нѣ и҆ при́снѡ, и҆ во вѣ́ки вѣкѡ́въ. <red>А҆</red>ми́нь.

{% illustration "small-ornaments/medallion-lukovich", "small" %}
