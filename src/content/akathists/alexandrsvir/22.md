---
title: "І҆́косъ а҃і"
navigation:
  key: akathists-alexandrsvir-22
  title: "І҆́косъ а҃і"
  parent: akathists-alexandrsvir
  order: 22
type: "akathist"
---

## І҆́косъ а҃і:

<red>М</red>и́рнꙋю кончи́нꙋ твою̀ ви́дѣвше твоѝ ѹ҆ченицы̀, вели́кїй ѹ҆го́дниче бж҃їй, ско́рбь разлꙋче́нїѧ съ тобо́ю ѹ҆тѣше́нїемъ бл҃года́тнымъ раствори́ша, въ ѹ҆пова́нїи всеси́льнагѡ предста́тельства твоегѡ̀ горѣ̀ ѹ҆ престо́ла бж҃їѧ, и҆дѣ́же слы́шиши съ любо́вїю тебѣ̀ зовꙋ́щихъ:

<red>Р</red>а́дꙋйсѧ, вѣне́цъ безсме́ртныѧ жи́зни ѿ рꙋкѝ вседержи́телѧ прїе́мый: ра́дꙋйсѧ, въ черто́зѣ нбⷭ҇нагѡ домовлⷣки ликовствꙋ́ѧй. Ра́дꙋйсѧ, ѿкрове́ннымъ лице́мъ сла́вꙋ трисїѧ́ннагѡ бж҃ества̀ созерца́ѧй: ра́дꙋйсѧ, со ста́рцы бѣлори́зными творцꙋ̀ покланѧ́ѧйсѧ. Ра́дꙋйсѧ, всесвѣ́тлагѡ црⷭ҇твїѧ хрⷭ҇то́ва наслѣ́дниче: ра́дꙋйсѧ, і҆ерⷭ҇ли́ма го́рнѧгѡ граждани́не. Ра́дꙋйсѧ, нбⷭ҇нагѡ сїѡ́на жи́телю: ра́дꙋйсѧ, нерꙋкотворе́нныхъ ски́нїй ра́йскихъ ѻ҆бита́телю. Ра́дꙋйсѧ, по трꙋдѣ́хъ вре́менныѧ жи́зни, поко́й вѣ́чный полꙋчи́вый: ра́дꙋйсѧ, бл҃же́нство, ѿ вѣ́ка првⷣнымъ ѹ҆гото́ванное, пра́веднѡ воспрїѧ́вый. Ра́дꙋйсѧ, лꙋча́ми невече́рнѧгѡ свѣ́та свы́ше ѡ҆сїѧ́нный: ра́дꙋйсѧ, до́лꙋ вели́чїемъ чꙋде́съ блиста́ющїй.

<red>Р</red>а́дꙋйсѧ, прпⷣбне а҆леѯа́ндре, сви́рскїй чꙋдотво́рче.
