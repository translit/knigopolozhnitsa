---
title: "І҆́косъ і҃"
navigation:
  key: akathists-alexandrsvir-20
  title: "І҆́косъ і҃"
  parent: akathists-alexandrsvir
  order: 20
type: "akathist"
---

## І҆́косъ і҃:

<red>С</red>тѣна̀ застꙋпле́нїѧ бы́ша мл҃твы твоѧ̑, чꙋдотво́рче ст҃ы́й, всѣ̑мъ съ вѣ́рою къ тебѣ̀ притека́ющымъ во всѧ́кой ско́рби, и҆́бо чистоты̀ ра́ди твоеѧ̀ серде́чныѧ, си́ла дꙋхо́внаѧ ѿ бг҃а тебѣ̀ дарова́сѧ, болѧ́щихъ и҆сцѣлѧ́ти, бѣ́дствꙋющымъ помога́ти, бꙋ̑дꙋщаѧ прорица́ти, ꙗ҆́кѡ сла́вити бли̑жнимъ и҆ да̑льнымъ вели̑чїѧ бж҃їѧ, въ тебѣ̀ ꙗ҆влє́ннаѧ, и҆ зва́ти тебѣ̀ си́це:

<red>Р</red>а́дꙋйсѧ, недꙋ́гѡвъ человѣ́ческихъ врачꙋ̀ немздопрїе́мный: ра́дꙋйсѧ, не то́кмѡ тѣле́сныхъ, но и҆ дꙋше́вныхъ болѣ́зней цѣли́телю и҆зрѧ́дный. Ра́дꙋйсѧ, слѣпы̑мъ прозрѣ́нїе дарова́вый: ра́дꙋйсѧ, слѧче́нныхъ и҆ ѹ҆вѣ́чныхъ здра́вы сотвори́вый. Ра́дꙋйсѧ, бѣсны́хъ ѿ дїа́вольскагѡ ѹ҆дрꙋче́нїѧ свободи́вый: ра́дꙋйсѧ, и҆зстꙋплє́ннымъ ѹ҆́мъ здра́вый возврати́вый. Ра́дꙋйсѧ, покры́тыхъ стрꙋ́пами ѹ҆врачева́вый: ра́дꙋйсѧ, печа́льныхъ ѹ҆тѣ́шивый. Ра́дꙋйсѧ, бѣ́дствꙋющымъ на по́мощь ѹ҆скори́вый: ра́дꙋйсѧ, плѣнє́ннымъ и҆ въ темни́цѣ сѣдѧ́щымъ ѡ҆сла́бꙋ и҆ свобо́дꙋ ꙗ҆вле́нїемъ твои́мъ дарова́вый.

<red>Р</red>а́дꙋйсѧ, прпⷣбне а҆леѯа́ндре, сви́рскїй чꙋдотво́рче.
