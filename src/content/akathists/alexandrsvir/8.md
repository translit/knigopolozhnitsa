---
title: "І҆́косъ д҃"
navigation:
  key: akathists-alexandrsvir-8
  title: "І҆́косъ д҃"
  parent: akathists-alexandrsvir
  order: 8
type: "akathist"
---

## І҆́косъ д҃:

<red>С</red>лы́шавъ похвалѧ́ема себѐ ѿ человѣ̑къ, ѹ҆боѧ́лсѧ є҆сѝ превозноше́нїѧ сꙋ́етнагѡ, ѻ҆́тче бг҃омꙋ́дре, и҆ ꙗ҆́кѡ и҆́стинный смире́нїѧ ѡ҆́бразъ, ѹ҆мы́слилъ є҆сѝ ѹ҆бѣжа́ти въ пꙋсты́ню неизвѣ́даннꙋю, на рѣкꙋ̀ сви́рь, на мѣ́сто свы́ше тебѣ̀ ѹ҆ка́занное въ видѣ́нїи чꙋ́днѣмъ, да та́мѡ ми́рнѡ и҆ невозбра́ннѡ є҆ди́номꙋ бг҃ꙋ порабо́таеши, и҆дѣ́же мы̀ срѣта́емъ тѧ̀ бл҃гохвале́нїи си́ми:

<red>Р</red>а́дꙋйсѧ, смири́вшагѡсѧ до ра́бїѧ зра́ка хрⷭ҇та̀ гдⷭ҇а бл҃гі́й послѣ́дователю: ра́дꙋйсѧ, ст҃ы́хъ є҆гѡ̀ за́повѣдей ѹ҆се́рдный и҆сполни́телю. Ра́дꙋйсѧ, дѣ́вственниче дꙋше́ю и҆ тѣ́ломъ: ра́дꙋйсѧ, трꙋдолю́бче нелицемѣ́рный. Ра́дꙋйсѧ презрѣ́вый сла́вꙋ человѣ́ческꙋю сꙋ́етнꙋю: ра́дꙋйсѧ, сокрꙋши́вый сѣ̑ти тщесла́вїѧ и҆ горды́ни. Ра́дꙋйсѧ, попра́вый высокоꙋ́мїѧ дꙋшевре́днꙋю пре́лесть: ра́дꙋйсѧ, ѹ҆сво́ивый себѣ̀ ст҃о́е смире́нїе хрⷭ҇то́во. Ра́дꙋйсѧ, и҆спо́лнивый всѣ̀ ѻ҆бѣ́ты и҆́ночества: ра́дꙋйсѧ, ѹ҆краси́выйсѧ дара́ми бл҃года́ти бж҃їей. Ра́дꙋйсѧ, по бл҃года́ти прїе́мый вла́сть на дꙋ́хи нечи̑стыѧ: ра́дꙋйсѧ, ни во что́же вмѣни́вый тѣ́хъ ѹ҆страшє́нїѧ и҆ привидѣ̑нїѧ.

<red>Р</red>а́дꙋйсѧ, прпⷣбне а҆леѯа́ндре, сви́рскїй чꙋдотво́рче.
