---
title: "І҆́косъ є҃"
navigation:
  key: akathists-alexandrsvir-10
  title: "І҆́косъ є҃"
  parent: akathists-alexandrsvir
  order: 10
type: "akathist"
---

## І҆́косъ є҃:

<red>В</red>и́дѣвше а҆́гг҃льстїи чи́нове равноа́гг҃льское житїѐ твоѐ, ѻ҆́тче бг҃обл҃же́нне, смире́нїѧ твоегѡ̀ глꙋбинꙋ̀, мл҃твы неѿстꙋ́пность, воздержа́нїѧ тве́рдость и҆ ве́лїю ре́вность дꙋ́ха твоегѡ̀ ѡ҆ чистотѣ̀, ѹ҆диви́шасѧ и҆ просла́виша чл҃вѣколю́бца бг҃а ѹ҆крѣплѧ́ющаго немощно́е є҆стество̀ человѣ́ческое. Мы́ же ѹ҆бл҃жа́емъ тѧ̀ и҆ зове́мъ:

<red>Р</red>а́дꙋйсѧ, свѣти́льниче пꙋсты́нный, просвѣти́вый странꙋ̀ коре́льскꙋю сїѧ́нїемъ твои́хъ добродѣ́телей: ра́дꙋйсѧ, и҆́ночествꙋющихъ ди́вное ѹ҆краше́нїе. Ра́дꙋйсѧ, крі́не бл҃гоꙋха́нный пꙋсты́ннагѡ прозѧбе́нїѧ: ра́дꙋйсѧ, дре́во бл҃гопло́дное нбⷭ҇нагѡ наслажде́нїѧ. Ра́дꙋйсѧ, возлюби́вый бл҃голѣ́пїе до́мꙋ бж҃їѧ: ра́дꙋйсѧ, въ себѣ̀ самѣ́мъ хра́мъ трїѷпоста́сномꙋ бж҃ествꙋ̀ ѹ҆гото́вивый. Ра́дꙋйсѧ, преподо́бїемъ и҆ пра́вдою ѡ҆дѣ́ѧнный: ра́дꙋйсѧ, сою́зомъ добродѣ́телей ѹ҆добре́нный. Ра́дꙋйсѧ, пома́занїе прїе́мый ѿ ст҃а́гѡ дх҃а: ра́дꙋйсѧ, ѡ҆сщ҃е́нный сосꙋ́де бл҃года́ти бж҃їей. Ра́дꙋйсѧ, ра́бе хрⷭ҇то́въ, бл҃гі́й и҆ вѣ́рный: ра́дꙋйсѧ, слꙋго̀ гдⷭ҇нь и҆́стинный.

<red>Р</red>а́дꙋйсѧ, прпⷣбне а҆леѯа́ндре, сви́рскїй чꙋдотво́рче.
