---
title: "І҆́косъ а҃"
navigation:
  key: akathists-alexandrsvir-2
  title: "І҆́косъ а҃"
  parent: akathists-alexandrsvir
  order: 2
type: "akathist"
---

## І҆́косъ а҃:

<red>А҆́</red>гг҃льскїй нра́въ и҆мѣ́лъ є҆сѝ, ѻ҆́тче прпⷣбне, и҆ ꙗ҆́кѡ безпло́тный, непоро́чно житїѐ соверши́лъ є҆сѝ на землѝ, ди́вный ѡ҆́бразъ соверше́нства дꙋхо́внагѡ на́мъ ѡ҆ста́вивъ, да подража́емъ добродѣ́телемъ твои̑мъ, и҆ зове́мъ тѝ си́це:

<red>Р</red>а́дꙋйсѧ, бл҃гочести́выхъ роди́телей пло́дъ бг҃одарова́нный: ра́дꙋйсѧ, непло́дїе ро́ждшихъ тѧ̀ разрѣши́вый. Ра́дꙋйсѧ, сѣ́тованїе и҆́хъ на ра́дость преложи́вый: ра́дꙋйсѧ, ѿ пеле́нъ бг҃омъ и҆збра́нный. Ра́дꙋйсѧ, ѿ ѹ҆тро́бы ма́терней на слꙋ́жбꙋ є҆мꙋ̀ пред̾ꙋста́вленный: ра́дꙋйсѧ, ѿ ю҆́ности є҆го̀ є҆ди́наго всѣ́мъ се́рдцемъ возлюби́вый. Ра́дꙋйсѧ, всѧ̑ кра̑снаѧ мі́ра сегѡ̀ ни во что́же вмѣни́вый: ра́дꙋйсѧ, посто́мъ и҆ бдѣ́нїемъ мл҃твеннымъ пло́ть твою̀ ѹ҆дрꙋчи́вый. Ра́дꙋйсѧ, непоро́чный сосꙋ́де бж҃їѧ бл҃года́ти: ра́дꙋйсѧ, жили́ще дх҃а ст҃а́гѡ, ѹ҆кра́шенное чистото́ю. Ра́дꙋйсѧ, мꙋ́жꙋ жела́нїй дꙋхо́вныхъ: ра́дꙋйсѧ, главо̀, ѡ҆сщ҃е́ннаѧ десни́цею всевы́шнѧгѡ.

<red>Р</red>а́дꙋйсѧ, прпⷣбне а҆леѯа́ндре, сви́рскїй чꙋдотво́рче.
