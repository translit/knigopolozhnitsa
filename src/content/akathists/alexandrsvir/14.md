---
title: "І҆́косъ з҃"
navigation:
  key: akathists-alexandrsvir-14
  title: "І҆́косъ з҃"
  parent: akathists-alexandrsvir
  order: 14
type: "akathist"
---

## І҆́косъ з҃:

<red>Н</red>о́вое зна́менїе бл҃говоле́нїѧ бж҃їѧ дарова́сѧ тебѣ̀, прпⷣбне, є҆гда̀ безмо́лвствꙋющꙋ тѝ въ и҆збра́ннѣй пꙋсты́ни, въ нощѝ свѣ́тъ ве́лїй ѡ҆блиста̀ тѧ̀, и҆ трѝ мꙋ̑жа въ ѻ҆де́ждахъ свѣ́тлыхъ предста́ша пред̾ тобо́ю, ми́ръ тебѣ̀ да́рꙋюще и҆ повелѣва́юще, да ѹ҆стро́иши та́мѡ ѻ҆би́тель и҆́ноческꙋю, и҆ въ не́й хра́мъ во и҆́мѧ ст҃ы́ѧ трⷪ҇цы. Дивѧ́сѧ ѹ҆̀бо семꙋ̀ пречꙋ́дномꙋ въ трїе́хъ а҆́гг҃льскихъ ли́цѣхъ трⷪ҇ческомꙋ ꙗ҆вле́нїю, зове́мъ тѝ:

<red>Р</red>а́дꙋйсѧ, таи́нниче прест҃ы́ѧ и҆ є҆диносꙋ́щныѧ трⷪ҇цы: ра́дꙋйсѧ, самови́дче неизрече́ннагѡ бж҃їѧ ꙗ҆вле́нїѧ. Ра́дꙋйсѧ, собесѣ́дниче свѣтоно́сныхъ а҆́гг҃льскихъ си́лъ: ра́дꙋйсѧ, созерца́телю лꙋчеза́рнагѡ бж҃е́ственнагѡ видѣ́нїѧ. Ра́дꙋйсѧ, прича́стниче ѻ҆гнезра́чнагѡ трисл҃нечнагѡ сїѧ́нїѧ: ра́дꙋйсѧ, покло́нниче трїѷпоста́снагѡ бж҃ества̀. Ра́дꙋйсѧ, въ сме́ртнѣмъ тѣлесѝ безсме́ртїѧ заре́ю просвѣще́нный: ра́дꙋйсѧ, на землѝ нбⷭ҇нагѡ посѣще́нїѧ ѹ҆досто́енный. Ра́дꙋйсѧ, смире́нїемъ высѡ́каѧ стѧжа́вый: ра́дꙋйсѧ, нището́ю бога́тꙋю млⷭ҇ть гдⷭ҇ню ѹ҆лꙋчи́вый. Ра́дꙋйсѧ, сѣ́ѧвый слеза́ми ра́дость присносꙋ́щнꙋю: ра́дꙋйсѧ, прїе́мый и҆сполне́нїе ѡ҆бѣтова́нїй непрело́жныхъ.

<red>Р</red>а́дꙋйсѧ, прпⷣбне а҆леѯа́ндре, сви́рскїй чꙋдотво́рче.
