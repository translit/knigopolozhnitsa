---
title: "Мл҃тва"
navigation:
  key: akathists-alexandrsvir-26
  title: "Мл҃тва"
  parent: akathists-alexandrsvir
  order: 26
type: "akathist"
---

## Мл҃тва:

<versal>Ѽ</versal> сщ҃е́ннаѧ главо̀, а҆́гг҃ле земны́й и҆ человѣ́че нбⷭ҇ный, прпⷣбне и҆ бг҃оно́сне ѻ҆́тче на́шъ а҆леѯа́ндре, и҆зрѧ́дный ѹ҆го́дниче прест҃ы́ѧ и҆ є҆диносꙋ́щныѧ трⷪ҇цы, ꙗ҆влѧ́ѧй мнѡ́гїѧ млⷭ҇ти живꙋ́щымъ во ст҃ѣ́й ѻ҆би́тели твое́й, и҆ всѣ̑мъ, съ вѣ́рою и҆ любо́вїю притека́ющымъ къ тебѣ̀. И҆спросѝ на́мъ всѧ̑ бл҃гопотрє́бнаѧ къ житїю̀ семꙋ̀ вре́менномꙋ, и҆ нꙋ̑жнаѧ къ вѣ́чномꙋ сп҃се́нїю на́шемꙋ. Посо́бствꙋй предста́тельствомъ твои́мъ, ѹ҆го́дниче бж҃їй, на враги̑ ви̑димыѧ и҆ неви̑димыѧ, да въ ми́рѣ глꙋбо́цѣ пребꙋ́детъ ст҃а́ѧ правосла́внаѧ цр҃ковь хрⷭ҇то́ва. Бꙋ́ди всѣ̑мъ на́мъ, чꙋдотво́рче ст҃ы́й, помо́щникъ ско́рый во всѧ́кой ско́рби и҆ ѡ҆бстоѧ́нїи. Наипа́че же въ ча́съ кончи́ны на́шеѧ ꙗ҆ви́сѧ на́мъ застꙋ́пникъ бл҃госе́рдый, да не пре́дани бꙋ́демъ на мыта́рствахъ воздꙋ́шныхъ вла́сти ѕло́бнагѡ мїроде́ржца, но да сподо́бимсѧ непреткнове́ннагѡ восхо́да въ црⷭ҇твїе нбⷭ҇ное. Є҆́й, ѻ҆́тче, мл҃твенниче на́шъ при́сный! Не посрамѝ ѹ҆пова́нїѧ на́шегѡ, не пре́зри смирє́ннаѧ молє́нїѧ на̑ша, и҆ предста́тельствꙋй за на́съ пред̾ престо́ломъ живонача́льныѧ трⷪ҇цы, да сподо́бимсѧ вкꙋ́пѣ съ тобо́ю и҆ со всѣ́ми ст҃ы́ми, мы̀ недосто́йнїи, въ селе́нїихъ ра́йскихъ сла́вити вели́чїе, бл҃года́ть и҆ млⷭ҇ть є҆ди́нагѡ въ трⷪ҇цѣ бг҃а, ѻ҆ц҃а̀ и҆ сн҃а и҆ ст҃а́гѡ дх҃а, во вѣ́ки вѣкѡ́въ. <red>А҆</red>ми́нь.

{% illustration "small-ornaments/ornament-from-12th-century-armenian-gospel-crider", "small" %}
