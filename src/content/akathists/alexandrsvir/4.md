---
title: "І҆́косъ в҃"
navigation:
  key: akathists-alexandrsvir-4
  title: "І҆́косъ в҃"
  parent: akathists-alexandrsvir
  order: 4
type: "akathist"
---

## І҆́косъ в҃:

<red>Р</red>а́зꙋмомъ бг҃опросвѣще́ннымъ пости́глъ є҆сѝ сꙋетꙋ̀ и҆ непостоѧ́нство мі́ра сегѡ̀, въ не́мже ра́дость смѣнѧ́етсѧ ско́рбїю, бл҃гополꙋ́чїе же навѣ́тꙋетсѧ бѣда́ми неча́ѧнными. Тѣ́мже вѣ́чныхъ нетлѣ́нныхъ бл҃гъ возжелѣ́лъ є҆сѝ, ѻ҆́тче прпⷣбне, и҆ сїѧ̑ взыска́ти потща́лсѧ є҆сѝ ѿрече́нїемъ мїрски́хъ бл҃гъ и҆ во́льною нището́ю, подвига́ѧ на́съ зва́ти тебѣ̀:

<red>Р</red>а́дꙋйсѧ, пꙋсты́ннагѡ безмо́лвїѧ люби́телю: ра́дꙋйсѧ, смире́нїѧ и҆ нестѧжа́нїѧ рачи́телю. Ра́дꙋйсѧ, и҆́стиннагѡ самоѿверже́нїѧ соверше́нный ѡ҆́бразе: ра́дꙋйсѧ, и҆́ноческагѡ равноа́гг҃льскагѡ житїѧ̀ всеизрѧ́дное ꙗ҆вле́нїе. Ра́дꙋйсѧ, пра́вило вѣ́ры и҆ бл҃гоче́стїѧ: ра́дꙋйсѧ, зерца́ло терпѣли́вагѡ послꙋша́нїѧ. Ра́дꙋйсѧ, безмо́лвїе и҆́ноческое возлюби́вый: ра́дꙋйсѧ, сле́зы дꙋхѡ́вныѧ стѧжа́вый. Ра́дꙋйсѧ, пла́чемъ вре́меннымъ бл҃же́нство вѣ́чное сниска́вый: ра́дꙋйсѧ, мл҃твами непреста́нными прило́ги вра̑жїѧ сокрꙋши́вый. Ра́дꙋйсѧ, бдѣ́нїемъ и҆ трꙋда́ми пло́ть твою̀ дꙋ́хови покори́вый: ра́дꙋйсѧ, посто́мъ и҆ воздержа́нїемъ стра̑сти ѹ҆кроти́вый.

<red>Р</red>а́дꙋйсѧ, прпⷣбне а҆леѯа́ндре, сви́рскїй чꙋдотво́рче.
