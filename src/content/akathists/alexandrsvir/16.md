---
title: "І҆́косъ и҃"
navigation:
  key: akathists-alexandrsvir-16
  title: "І҆́косъ и҃"
  parent: akathists-alexandrsvir
  order: 16
type: "akathist"
---

## І҆́косъ и҃:

<red>В</red>сего̀ себѐ преда́въ во́лѣ гдⷭ҇ней, ѹ҆ченика́ми твои́ми ѹ҆моле́нный, сщ҃е́нства бл҃года́ть воспрїѧ́ти не ѹ҆клони́лсѧ є҆сѝ, ѻ҆́тче, а҆́ще и҆ тꙋжа́ше дꙋ́хъ тво́й, ѹ҆жаса́ѧсѧ высоты̀ сеѧ̀, но послꙋша́нїе ꙗ҆ви́лъ є҆сѝ дꙋхѡ́внымъ ча́дѡмъ твои̑мъ, подвиза́ѧ и҆̀хъ согла́снѡ зва́ти тебѣ̀:

<red>Р</red>а́дꙋйсѧ, безкро́вныѧ же́ртвы досто́йный соверши́телю: ра́дꙋйсѧ, ѻ҆лтарѧ̀ гдⷭ҇нѧ бл҃гоговѣ́йный слꙋжи́телю. Ра́дꙋйсѧ, преподо́бнѣи рꙋ́цѣ твоѝ со мно́гимъ дерзнове́нїемъ къ гдⷭ҇ꙋ воздѣѧ́вый: ра́дꙋйсѧ, мл҃твы теплѣ́йшыѧ ѿ се́рдца чи́ста къ прⷭ҇то́лꙋ вседержи́телѧ возноси́вый. Ра́дꙋйсѧ, ѡ҆́бразъ бл҃гоче́стїѧ бы́вый твои̑мъ ѹ҆ченикѡ́мъ: ра́дꙋйсѧ, ма́стїю сщ҃е́нства ѹ҆маще́ннаѧ главо̀. Ра́дꙋйсѧ, вождю̀ бл҃гоискꙋ́сный во́инѡвъ дꙋхо́вныхъ: ра́дꙋйсѧ, ѻ҆́тче бл҃гомꙋ́дрый ѻ҆бщежи́тїѧ и҆́ноческагѡ. Ра́дꙋйсѧ, свѣщѐ, въ мл҃твѣ къ бг҃ꙋ возже́ннаѧ: ра́дꙋйсѧ, ѕвѣздо̀, ко сп҃се́нїю пꙋ́ть вѣ́рный показꙋ́ющаѧ. Ра́дꙋйсѧ, ма́слино, є҆ле́й млⷭ҇ти бж҃їей и҆сточи́вшаѧ: ра́дꙋйсѧ, ча́ша, жа́ждꙋщихъ ѹ҆че́нїѧ сп҃си́тельнагѡ напои́вшаѧ.

<red>Р</red>а́дꙋйсѧ, прпⷣбне а҆леѯа́ндре, сви́рскїй чꙋдотво́рче.
