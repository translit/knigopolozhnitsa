---
title: "Мл҃тва"
navigation:
  key: akathists-optina-26
  title: "Мл҃тва"
  parent: akathists-optina
  order: 26
type: "akathist"
---

## Мл҃тва:

<versal>Ѽ</versal> бж҃е́ственный со́нме прпⷣбныхъ ѻ҆тє́цъ, бг҃оно́снїи ста́рцы ѻ҆́птинстїи, а҆́гг҃льскимъ житїе́мъ на землѝ просїѧ́вшїи и҆ въ нбⷭ҇нѣмъ гра́дѣ просла́вленнїи! Вѣ́мы, ꙗ҆́кѡ во дни̑ земна́гѡ слꙋже́нїѧ ва́шегѡ никто́же то́щъ и҆ неꙋтѣ́шенъ ѿ ва́съ ѿи́де, но всѣ̑мъ всѧ̑ бы́сте: болѧ́щымъ цѣли́телїе, сомнѧ́щымсѧ ѹ҆твержде́нїе, печа̑льнымъ ѹ҆тѣ́шители: ꙗ҆́кѡ бл҃года́ть и҆сцѣле́нїѧ, прозрѣ́нїѧ, немощны́хъ дꙋ́шъ врачева́нїѧ ѡ҆би́льна въ ва́съ ꙗ҆ви́сѧ. Но и҆ ны́нѣ всѣ̑мъ на́мъ є҆стѐ предста́телїе, и҆ ѡ҆ стра́ждꙋщемъ ѻ҆те́чествѣ на́шемъ при́снїи пред̾ прⷭ҇то́ломъ бж҃їимъ печа́льницы, ва́мъ бо даде́сѧ є҆́же за ны̀ моли́тисѧ: призри́те ѹ҆́бѡ ѿ го́рнїѧ сла́вы и҆ ви́дите ста́до ва́ше, є҆́же паслѝ є҆стѐ на па́жити ѹ҆че́нїѧ хрⷭ҇то́ва, ꙗ҆́кѡ смѧте́но є҆́сть и҆ пове́ржено, и҆ ѿ волкѡ́въ дꙋшетлѣ́нныхъ расхища́емо: посѣти́те на́съ немощны́хъ и҆ безпомо́щныхъ бл҃госе́рдїемъ ва́шимъ, заблꙋ́ждшыѧ взыщи́те, расточє́нныѧ собери́те, прельщє́нныѧ ѡ҆брати́те, и҆ совокꙋпи́те ст҃ѣ́й, собо́рнѣй и҆ а҆пⷭ҇льстѣй цр҃кве: ꙗ҆̀же во и҆́ночестѣмъ житїѝ ѡ҆гради́те ѿ всѣ́хъ навѣ̑тъ вра́жїихъ, ю҆́ность вразꙋми́те, ста́рость поддержи́те, сꙋпрꙋ́жєства въ мі́рѣ и҆ є҆диномы́слїи соблюди́те. Ѹ҆слы́шите на́съ, дꙋ́шъ бж҃е́ственнїи вра́чеве, и҆ наста́вите на́съ на пꙋ́ть покаѧ́нїѧ, да послѣ́дꙋюще словесє́мъ ва́шымъ, возло́жимъ себѐ и҆ ве́сь живо́тъ на́шъ въ рꙋ́цѣ превели́кагѡ милосе́рдїѧ бж҃їѧ, да рꙋководи́тъ во́лѧ є҆гѡ̀ на́шими мы́сльми и҆ чꙋ́вствы во всѣ́хъ дѣ́лѣхъ и҆ словесѣ́хъ на́шихъ. Простри́те на́мъ рꙋ́кꙋ по́мощи, ѻ҆ц҃ы̀ всеблаже́ннїи и҆ наꙋчи́те на́съ моли́тисѧ, вѣ́ровати, ѹ҆пова́ти, терпѣ́ти, проща́ти и҆ люби́ти: да та́кѡ въ за́повѣдехъ гдⷭ҇нихъ при́снѡ ходѧ́ще, сподо́бимсѧ хода́тайствомъ ва́шимъ вѣ́чныѧ ра́дости, црⷭ҇твїѧ нбⷭ҇нагѡ, и҆дѣ́же вкꙋ́пѣ съ ва́ми просла́вимъ бг҃а, ди́внаго во ст҃ы́хъ свои́хъ, ѻ҆ц҃а̀ и҆ сн҃а и҆ ст҃а́го дх҃а во вѣ́ки. <red>А҆</red>ми́нь.

{% illustration "small-ornaments/ornament-from-12th-century-armenian-gospel-crider", "small" %}
