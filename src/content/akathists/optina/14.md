---
title: "І҆́косъ з҃"
navigation:
  key: akathists-optina-14
  title: "І҆́косъ з҃"
  parent: akathists-optina
  order: 14
type: "akathist"
---

## І҆́косъ з҃:

<red>Д</red>и̑вна дѣла̀ твоѧ̑, гдⷭ҇и, ꙗ҆́кѡ па́че кни̑жникъ вразꙋмлѧ́еши рабѡ́въ твои́хъ, всѣ́мъ срⷣцемъ взыскꙋ́ющихъ тѧ̀, и҆ ѿкрыва́еши ѻ҆́чи и҆́хъ, да ѹ҆разꙋмѣ́ютъ чꙋдеса̀ ѿ зако́на твоегѡ̀. блажи́мъ бо прпⷣбныхъ твои́хъ, ѻ҆ц҃є́въ на́шихъ ѻ҆́птинскихъ, при́снѡ поꙋча́вшихсѧ въ за́повѣдехъ твои́хъ, ꙗ҆̀же возлюби́ша ѕѣлѡ̀, и҆ пое́мъ и҆̀мъ:

<red>Р</red>а́дꙋйтесѧ, словеса̀ бж҃їѧ, ꙗ҆́кѡ бога́тство мно́го въ срⷣцы сокры́вшїи. Ра́дꙋйтесѧ, пꙋтїѐ за́повѣдей бж҃їихъ всѣ́мъ срⷣцемъ возлюби́вшїи. Ра́дꙋйтесѧ, всѧ́къ пꙋ́ть непра́вды ѡ҆мерзи́вшїи. Ра́дꙋйтесѧ, въ до́брѣмъ по́двизѣ ѹ҆гото́вившїисѧ и҆ не смꙋти́вшїисѧ. Ра́дꙋйтесѧ, сло́во бж҃їе вмѣсти́вше, ми́ръ мно́гъ во хрⷭ҇тѣ̀ ѡ҆брѣ́тшїи:

<red>Р</red>а́дꙋйтесѧ, прпⷣбнїи ѻ҆ц҃ы̀ ѻ҆́птинстїи, блгⷣти ста́рчества свѣти́льницы.
