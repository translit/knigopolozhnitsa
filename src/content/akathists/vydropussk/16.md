---
title: "І҆́косъ и҃"
navigation:
  key: akathists-vydropussk-16
  title: "І҆́косъ и҃"
  parent: akathists-vydropussk
  order: 16
type: "akathist"
---

## І҆́косъ и҃:

<red>В</red>сѧ̑ въ вы́шнихъ пребыва́ющи, и҆ на́съ земноро́дныхъ не ѡ҆ста́вила є҆сѝ, влⷣчце: коегѡ́ждо бо воздыха̑нїѧ сердє́чнаѧ слы́шиши и҆ призира́еши на прошє́нїѧ вѣ́рнѡ взыва́ющихъ къ тебѣ̀: ни̑вы сє́льныѧ бл҃гословлѧ́еши и҆ бразды̑ жи̑тныѧ ѡ҆сщ҃а́еши, во є҆́же бы́ти дѡ́брымъ плодѡ́мъ ѿ землѝ на́шеѧ, и҆сполнѧ́ющи молє́нїѧ люде́й твои́хъ ѡ҆ хлѣ́бѣ насꙋ́щномъ, вопїю́щихъ тѝ си́це:

<red>Р</red>а́дꙋйсѧ, бл҃горастворе́нїе воздꙋ́хѡвъ низпосыла́ющаѧ. Ра́дꙋйсѧ, во гла́дѣ сꙋ́щихъ на́съ не ѡ҆ставлѧ́ющаѧ. Ра́дꙋйсѧ, ѹ҆се́рдныхъ дѣ́лателей молє́нїѧ прїима́ющаѧ. Ра́дꙋйсѧ, на нбⷭ҇ныѧ сокрѡ́вищницы ѹ҆пова́ти тѣ́хъ подвиза́ющаѧ. Ра́дꙋйсѧ, незри́мое вѣ́ры сѣ́менъ прозѧбе́нїе. Ра́дꙋйсѧ, зе́ренъ бл҃гоче́стїѧ и҆зрѧ́дное насажде́нїе. Ра́дꙋйсѧ, пло́дъ стори́чный приноси́ти на́съ сподоблѧ́ющаѧ. Ра́дꙋйсѧ, пи́щею нбⷭ҇ною на́съ пита́ющаѧ.

<red>Р</red>а́дꙋйсѧ, бцⷣе ѻ҆диги́трїе, на сп҃се́нїѧ стєзѝ на́съ наставлѧ́ющаѧ.
