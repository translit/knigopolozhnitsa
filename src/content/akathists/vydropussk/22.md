---
title: "І҆́косъ а҃і"
navigation:
  key: akathists-vydropussk-22
  title: "І҆́косъ а҃і"
  parent: akathists-vydropussk
  order: 22
type: "akathist"
---

## І҆́косъ а҃і:

<red>С</red>вѣтопрїе́мной свѣщѝ ѹ҆подо́бисѧ і҆кѡ́на твоѧ̀ выдропꙋ́сскаѧ, бл҃года́тїю ѿ неѧ̀ и҆злїѧ́нною ди́внѡ показꙋ́ющи на́мъ та̑йны бжⷭ҇твєнныѧ и҆ наꙋча́ющи а҆́гг҃льскомꙋ житїю̀. Тѣ́мже и҆ во́ина кроні́да, и҆́же споспѣ́шествовалъ є҆́сть сопрꙋ́жникѡмъ чтⷭ҇ны̑мъ стефа́нꙋ и҆ матрѡ́нѣ сохрани́ти ѻ҆́бразъ тво́й ст҃ы́й, препроводи́ла є҆сѝ во ѻ҆би́тель псковопече́рскꙋю, и҆ та́мѡ и҆́ноческїй ѻ҆́бразъ воспрїѧ́ти съ и҆́менемъ наѳана́илъ сподо́била є҆сѝ. Се́й же мл҃твы дѣ́латель ѹ҆се́рдный, мꙋ́дростїю и҆ мꙋ́жествомъ преꙋкра́шенный, до послѣ́днѧгѡ и҆здыха́нїѧ и҆сповѣ́даше твоѐ бл҃го́е ѡ҆ на́съ попече́нїе, вопїѧ̀ тѝ похвалы̑ сицевы̑ѧ:

<red>Р</red>а́дꙋйсѧ, є҆ѵⷢ҇льскимъ пꙋте́мъ ше́ствовати на́съ побꙋжда́ющаѧ. Ра́дꙋйсѧ, во́лю бж҃їю взыска́ти и҆ твори́ти повелѣва́ющаѧ. Ра́дꙋйсѧ, и҆́ноческагѡ ѻ҆́браза нбⷭ҇наѧ покрови́тельнице. Ра́дꙋйсѧ, ѻ҆би́телей земны́хъ, во ѻ҆́бразъ ѻ҆би́телей го́рнихъ, до́браѧ ѹ҆строи́тельнице. Ра́дꙋйсѧ, непреста́ннꙋю мл҃твꙋ стѧжева́ти назида́ющаѧ. Ра́дꙋйсѧ, ѹ҆ма̀ и҆ се́рдца чистотꙋ̀ созида́ющаѧ. Ра́дꙋйсѧ, бл҃гоговѣ́йнѡ пред̾ бг҃омъ ходи́ти воскрилѧ́ющаѧ. Ра́дꙋйсѧ, да́же до са́мыѧ сме́рти ѻ҆бѣ́ты мона́шєскїѧ храни́ти ѹ҆крѣплѧ́ющаѧ.

<red>Р</red>а́дꙋйсѧ, бцⷣе ѻ҆диги́трїе, на сп҃се́нїѧ стєзѝ на́съ наставлѧ́ющаѧ.
