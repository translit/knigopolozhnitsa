---
title: "Мл҃тва"
navigation:
  key: akathists-vydropussk-26
  title: "Мл҃тва"
  parent: akathists-vydropussk
  order: 26
type: "akathist"
---

## Мл҃тва:

<versal>Ѽ</versal> цр҃и́це нб҃сѐ и҆ землѝ, влⷣчце всемлⷭ҇тиваѧ, ѻ҆диги́трїе всечтⷭ҇на́ѧ, предста́тельнице на́ша ѹ҆се́рднаѧ, при крⷭ҇тѣ̀ сн҃а твоегѡ̀ и҆ бг҃а всынови́вшаѧ ве́сь па́дшїй ро́дъ чл҃вѣ́ческїй и҆ по ѹ҆спе́нїи свое́мъ не ѡ҆ста́вившаѧ на́съ си́рыхъ и҆ безнаде́жныхъ. Мо́лимъ тѧ̀, всенепоро́чнаѧ, бл҃года́ть твою̀ не ѿимѝ ѿ ка́ющихсѧ рабѡ́въ твои́хъ и҆ ѹ҆пра́ви всѧ̑, ꙗ҆́кѡ мт҃и пребл҃га́ѧ: защитѝ ѻ҆те́чество на́ше, вѣ́рꙋ правосла́внꙋю сохранѝ, вла̑сти ѹ҆мꙋдрѝ, і҆ерє́и ѹ҆крѣпѝ, вѣ̑рнымъ лю́демъ твои́мъ по́мощь неѡскꙋ́днꙋю да́рꙋй, ю҆́ныѧ вразꙋмѝ, ста́рость ѹ҆тѣ́ши, болѧ́щыѧ и҆сцѣлѝ, ѿча́ѧнныѧ возста́ви, заблꙋ́ждшыѧ ѡ҆братѝ и҆ всѣ̑мъ цѣломꙋ́дрїе и҆ крѣ́пость и҆схода́тайствꙋй: ты́ бо є҆сѝ бл҃га́ѧ пꙋтеводи́тельница и҆ млⷭ҇рднаѧ застꙋ́пница, къ тебѣ̀ припа́даемъ и҆ мо́лимъ тѧ̀: не ѿве́ржи на́съ, но и҆спросѝ на́мъ до́брагѡ ѿвѣ́та на стра́шнѣмъ сꙋди́лищи, да не ѡ҆сꙋ́димсѧ по грѣхѡ́мъ и҆ беззако́нїємъ на́шымъ, но млⷭ҇ть ѹ҆лꙋчи́мъ по безмѣ́рномꙋ чл҃вѣколю́бїю гдⷭ҇а и҆ сп҃си́телѧ на́шегѡ і҆и҃са хрⷭ҇та̀, є҆мꙋ́же сла́вꙋ и҆ поклоне́нїе возсыла́емъ, со безнача́льнымъ є҆гѡ̀ ѻ҆ц҃е́мъ, и҆ прест҃ы́мъ и҆ бл҃ги́мъ и҆ животворѧ́щимъ є҆гѡ̀ дх҃омъ, ны́нѣ и҆ при́снѡ, и҆ во вѣ́ки вѣкѡ́въ. <red>А҆</red>ми́нь.

{% illustration "small-ornaments/ornament-from-12th-century-armenian-gospel-crider", "small" %}
