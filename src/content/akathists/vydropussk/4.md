---
title: "І҆́косъ в҃"
navigation:
  key: akathists-vydropussk-4
  title: "І҆́косъ в҃"
  parent: akathists-vydropussk
  order: 4
type: "akathist"
---

## І҆́косъ в҃:

<red>Р</red>азꙋмѣ́въ сы́нъ боѧ́рскїй и҆ во́инъ вели́кагѡ кнѧ́зѧ моско́вскагѡ і҆ѡа́нна і҆кѡ́нꙋ твою̀, ꙗ҆́кѡ сокро́вище драго́е, де́рзостнѡ похи́ти ю҆̀ и҆ пренесѐ во ѻ҆́тчинꙋ свою̀, гра́дъ мꙋ́ромъ, и҆ та́мѡ поста́ви ве́лїю ст҃ы́ню сїю̀ во хра́мѣ ст҃и́телѧ нїкола́а, да и҆ мꙋ́ромстїи лю́дїе воспою́тъ тѧ̀, глаго́люще сицева̑ѧ:

<red>Р</red>а́дꙋйсѧ, і҆кѡ́нꙋ твою̀ и҆з̾ ѻ҆гнѧ̀ невреди́мѡ и҆зве́дшаѧ. Ра́дꙋйсѧ, пла́мень дꙋшетлѣ́нныхъ страсте́й въ на́съ ѹ҆гаша́ющаѧ. Ра́дꙋйсѧ, ско́раѧ помо́щнице тѧ̀ призыва́ющихъ. Ра́дꙋйсѧ, застꙋпле́нїе тѧ̀ почита́ющихъ. Ра́дꙋйсѧ, междоꙋсѡ́бныѧ бра̑ни ско́рѡ ѹ҆тиша́ющаѧ. Ра́дꙋйсѧ, братолю́бїе и҆ ми́ръ водворѧ́ющаѧ. Ра́дꙋйсѧ, землѝ рꙋ́сскїѧ ди́вное сокро́вище. Ра́дꙋйсѧ, ꙗ҆́кѡ по все́й вселе́ннѣй сла́витсѧ и҆́мѧ твоѐ.

<red>Р</red>а́дꙋйсѧ, бцⷣе ѻ҆диги́трїе, на сп҃се́нїѧ стєзѝ на́съ наставлѧ́ющаѧ.
