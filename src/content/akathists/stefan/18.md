---
title: "І҆́косъ ѳ҃"
navigation:
  key: akathists-stefan-18
  title: "І҆́косъ ѳ҃"
  parent: akathists-stefan
  order: 18
type: "akathist"
---

## І҆́косъ ѳ҃:

<red>В</red>ѣті́й сꙋемꙋ́дренныхъ сꙋ́єтнымъ преда́нїємъ и҆ ѕлы̑мъ и҆змышле́нїємъ ста́рцєвъ, па́че не́жели зако́нꙋ бж҃їю и҆ мѡѷсе́ю вѣ́ровавшыхъ, посрами́лъ є҆сѝ ст҃ы́й а҆пⷭ҇ле, а҆рхїдїа́коне и҆ мч҃ниче хрⷭ҇то́въ стеѳа́не: всѝ бо сꙋ́щїи въ со́нмищи ꙗ҆́снѡ ѹ҆разꙋмѣ́ша лжꙋ̀ глаго́лавшыхъ ѡ҆ тебѣ̀, ꙗ҆́кѡ ты словесы̀ хꙋ́льными бг҃а, мѡѷсе́а, зако́нъ и҆ хра́мъ поноси́лъ є҆си: и҆зре́къ бо є҆сѝ въ со́нмищи словеса̀ похва̑льнаѧ и҆ бж҃їю зако́нꙋ въ вѣ́тхомъ завѣ́тѣ да́нномꙋ, и҆ пра́ведникѡмъ, ра́ди гдⷭ҇а въ зако́нѣ сѣ́ни и҆ писа́нїй подвиза́вшымсѧ. Наꙋча́емїи тобо́ю почита́ти словеса̀ завѣ́та вѣ́тхагѡ, ꙗ҆́кѡ вои́стиннꙋ слове́са бж҃їѧ, а҆ нече́стїѧ і҆ꙋде́йскагѡ ѿвраща́тисѧ, си́це въ похвалꙋ̀ тебѣ̀ глаго́лемъ:

<red>Р</red>а́дꙋйсѧ, всѣ́хъ слове́съ завѣ́та вѣ́тхагѡ почита́телю. Ра́дꙋйсѧ, се́й завѣ́тъ ко хрⷭ҇тꙋ̀ дѣтоводѧ́щїй мꙋ́дрѣ и҆з̾ѧсни́лъ є҆сѝ. Ра́дꙋйсѧ, до́блєсти вѣ́ры патрїа́рхѡвъ а҆враа́ма, і҆саа́ка и҆ і҆а́кова, ꙗ҆́кѡ рабѡ́въ бж҃їихъ послꙋ́шливыхъ, показа́вый. Ра́дꙋйсѧ, скѡ́рби і҆ѡ́сиѳа и҆ мꙋ́дрость є҆гѡ̀ въ є҆гі́птѣ просла́вивый. Ра́дꙋйсѧ, тѧ̑жкїѧ и҆ гѡ́ркїѧ рабѡ́ты фараѡ́новы наро́да твоегѡ̀ въ є҆гі́птѣ жи́вѡ ѡ҆писа́вый. Ра́дꙋйсѧ, мл҃твы, трꙋды̀ и҆ скѡ́рби прⷪ҇ро́ка мѡѷсе́а во и҆збавле́нїе наро́да і҆и҃льскагѡ досто́йнѡ возвели́чивый. Ра́дꙋйсѧ, прⷪ҇ро́чество мѡѷсе́а ѡ҆ хрⷭ҇тѣ̀ гдⷭ҇ѣ лꙋка́вомꙋ со́нмищꙋ и҆з̾ѧсни́вый. Ра́дꙋйсѧ, є҆гѡ́же восхожде́нїе на го́рꙋ сина́йскꙋю, и҆ ꙗ҆вле́нїѧ є҆мꙋ̀ гдⷭ҇а, кра́снѡ возвѣсти́вый. Ра́дꙋйсѧ, мѡѷсе́ево послꙋша́нїе гдⷭ҇ꙋ въ созида́нїи скѵ́нїи до́брѣ ѹ҆каза́вый. Ра́дꙋйсѧ, і҆исꙋ́са нави́на и҆ дв҃да трꙋды̀ че́стнѣ и҆зѡбрази́вый. Ра́дꙋйсѧ, мꙋ́дрость соломѡ́новꙋ воспѣ́вый. Ра́дꙋйсѧ, до́брый и҆ послꙋ́шный ра́бе хрⷭ҇то́въ.

<red>Р</red>а́дꙋйсѧ, а҆пⷭ҇ле хрⷭ҇то́въ, первомꙋ́чениче и҆ а҆рхїдїа́коне стеѳа́не.
