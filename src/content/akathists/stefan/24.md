---
title: "І҆́косъ в҃і"
navigation:
  key: akathists-stefan-24
  title: "І҆́косъ в҃і"
  parent: akathists-stefan
  order: 24
type: "akathist"
---

## І҆́косъ в҃і:

<red>П</red>ою́ще сла́вное житїѐ твоѐ, восхвалѧ́юще а҆пⷭ҇льскїѧ трꙋды̀ твоѧ̑, ѹ҆ми́льнѡ воспомина́юще бл҃же́ннꙋю во хрⷭ҇тѣ̀ кончи́нꙋ твою̀, до́блестный первомꙋ́чениче хрⷭ҇то́въ и҆ а҆рхїдїа́коне стеѳа́не, мо́лимъ тѧ̀: дх҃ъ непоколеби́мой вѣ́ры пра́вой и҆спросѝ на́мъ ѿ гдⷭ҇а и҆ сп҃са на́шегѡ, се́рдце чи́стое и҆ сокрꙋше́нное да пребꙋ́детъ въ на́съ вы́нꙋ, а҆пⷭ҇льскꙋю ре́вность въ про́повѣди є҆ѵⷢ҇лїѧ возгрѣва́й въ на́съ, да та́кѡ бꙋ́демъ гото́вы всѧ̑кїѧ скѡ́рби за сладча́йшагѡ і҆и҃са терпѣ́ти, и҆ тебѐ сла́внаго первомꙋ́ченика, восхвалѧ́ти си́це:

<red>Р</red>а́дꙋйсѧ, вели́кїй хрⷭ҇то́въ а҆пⷭ҇ле. Ра́дꙋйсѧ, па́стырємъ цр҃кви хрⷭ҇то́вой свѣ́тлый ѡ҆́бразе. Ра́дꙋйсѧ, до́брый вдови́цъ пита́телю. Ра́дꙋйсѧ, пла́менный ревни́телю сла́вы бж҃їей. Ра́дꙋйсѧ, неща́дный лицемѣ́рїѧ и҆скорени́телю. Ра́дꙋйсѧ, и҆́стины хрⷭ҇то́вой крѣ́пкїй и҆сповѣ́дниче. Ра́дꙋйсѧ, въ тѧ́жкихъ ѡ҆би́дахъ на́шъ тве́рдый застꙋ́пниче. Ра́дꙋйсѧ, хрⷭ҇тꙋ̀ гдⷭ҇ꙋ всего̀ себѐ посвѧти́вый. Ра́дꙋйсѧ, въ кончи́нѣ твое́й вседꙋ́шнѡ хрⷭ҇то́въ ѹ҆ч҃ни́къ ꙗ҆ви́выйсѧ. Ра́дꙋйсѧ, стрⷭ҇тоте́рпче неѕло́бивый. Ра́дꙋйсѧ, ѹ҆бі́йцамъ твои́мъ млⷭ҇ти бж҃їей и҆ проще́нїѧ, ди́вный хода́таю.

<red>Р</red>а́дꙋйсѧ, а҆пⷭ҇ле хрⷭ҇то́въ, первомꙋ́чениче и҆ а҆рхїдїа́коне стеѳа́не.
