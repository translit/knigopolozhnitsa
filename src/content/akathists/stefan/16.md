---
title: "І҆́косъ и҃"
navigation:
  key: akathists-stefan-16
  title: "І҆́косъ и҃"
  parent: akathists-stefan
  order: 16
type: "akathist"
---

## І҆́косъ и҃:

<red>В</red>е́сь любо́вїю ко хрⷭ҇тꙋ̀ гдⷭ҇ꙋ горѧ̀, не ѹ҆боѧ́лсѧ є҆сѝ первомꙋ́чениче, лꙋка́вагѡ со́нмища і҆ꙋде́йскагѡ. Словеса̀ же гдⷭ҇а и҆ сп҃си́телѧ своегѡ̀: є҆гда̀ приведꙋ́тъ вы̀ на собѡ́рища, и҆ вла̑сти, и҆ влады́чєства, не пецы́тесѧ, ка́кѡ и҆лѝ, что̀ ѿвѣща́ете и҆лѝ что̀ рече́те: ст҃ы́й бо дх҃ъ наꙋчи́тъ вы̀ въ то́й ча́съ, ꙗ҆̀же подоба́етъ рещѝ. Сїѐ же па́мѧтꙋѧ, безбоѧ́зненнѡ ѡ҆жида́лъ є҆сѝ беззако́ннагѡ сꙋдїѝ ѕла́гѡ вопроше́нїѧ. Сегѡ̀ ра́ди и҆ мы̀, созерца́ѧ лицѐ твоѐ, ꙗ҆́кѡ лицѐ а҆гг҃ла, свои́ми нечи́стыми ѹ҆ста́ми дерза́емъ тебѣ̀ глаго́лати:

<red>Р</red>а́дꙋйсѧ, а҆́гг҃льскимъ сїѧ́нїемъ ѡ҆сїѧ́нный. Ра́дꙋйсѧ, ѻ҆́гнь бл҃года́ти бж҃е́ственной ꙗ҆́вѣ воспрїѧ́вый. Ра́дꙋйсѧ, мꙋ́дрый и҆сповѣ́дниче ст҃а́гѡ є҆ѵⷢ҇лїѧ хрⷭ҇то́ва. Ра́дꙋйсѧ, провозвѣ́стниче несказа́нныѧ бж҃е́ственныѧ бл҃года́ти. Ра́дꙋйсѧ, ꙗ҆́кѡ кро́ткїй а҆́гнецъ волкѡ́мъ на съеде́нїе ѿда́нный. Ра́дꙋйсѧ, на се́мъ сꙋди́лищѣ беззако́нномъ безгрѣ́шномꙋ а҆́гнцꙋ бж҃їю ѹ҆подо́бивыйсѧ. Ра́дꙋйсѧ, сїѧ́нїемъ лица̀ твоегѡ̀ всѧ̑ сѣдѧ́щыѧ въ со́нмищѣ ѡ҆сїѧ́вый. Ра́дꙋйсѧ, ѡ҆жесточе́нїе серде́цъ и҆́хъ ꙗ҆вѣ ѹ҆разꙋмѣ́вый. Ра́дꙋйсѧ, мꙋ́жественный ра́бе хрⷭ҇то́въ. Ра́дꙋйсѧ, похвало̀ и҆ глави́зно мꙋ́ченикѡвъ добропобѣ́дныхъ. Ра́дꙋйсѧ, крѣ́пкаѧ надѣ́ждо къ тебѣ̀ прибѣга́ющихъ. Ра́дꙋйсѧ, непосты́дное ѹ҆пова́нїе пра́вды ра́ди гони́мыхъ.

<red>Р</red>а́дꙋйсѧ, а҆пⷭ҇ле хрⷭ҇то́въ, первомꙋ́чениче и҆ а҆рхїдїа́коне стеѳа́не.
