---
title: "І҆́косъ а҃"
navigation:
  key: akathists-stefan-2
  title: "І҆́косъ а҃"
  parent: akathists-stefan
  order: 2
type: "akathist"
---

## І҆́косъ а҃:

<red>А҆</red>гг҃лоподо́бнаѧ чⷭ҇тота̀ твоѧ̀, серафі́мскаѧ любо́вь, и҆ вѣ́ра въ гдⷭ҇а вседержи́телѧ, содѣ́лаша тѧ̀, свѧ́те стефа́не, сосꙋ́домъ и҆збра́ннымъ и҆ жили́щемъ дх҃а всест҃агѡ: сегѡ̀ ра́ди всѝ въ гдⷭ҇а і҆и҃са хрⷭ҇та̀ вѣ́рꙋющїи дивлѧ́хꙋсѧ ст҃о́мꙋ житїю̀ твоемꙋ̀ и҆ возглаша́хꙋ тебѣ̀ со ѹ҆миле́нїемъ сицева̑ѧ:

<red>Р</red>а́дꙋйсѧ, и҆́стинный ѹ҆ч҃ничѐ хрⷭ҇то́въ. Ра́дꙋйсѧ, а҆пⷭ҇лѡмъ є҆динонра́вный. Ра́дꙋйсѧ, дх҃а ст҃а́гѡ и҆спо́лненный. Ра́дꙋйсѧ, бл҃года́тными дарова́ньми сїѧ́ющїй. Ра́дꙋйсѧ, па́че всегѡ̀ мїрска́гѡ гдⷭ҇а возлюби́вый. Ра́дꙋйсѧ, всѧ̑ кра̑снаѧ мі́ра сегѡ̀ ра́ди гдⷭ҇а ѡ҆ста́вивый. Ра́дꙋйсѧ, нбⷭ҇ное ѻ҆те́чество взыска́вый. Ра́дꙋйсѧ, а҆́гг҃лѡмъ собесѣ́дниче. Ра́дꙋйсѧ, до́брый во́ине цр҃ѧ̀ нбⷭ҇нагѡ. Ра́дꙋйсѧ, не ѡ҆бѧза́выйсѧ кꙋ́плѧми жите́йскими. Ра́дꙋйсѧ, и҆́стинный хрⷭ҇то́въ слꙋжи́телю. Ра́дꙋйсѧ, ѿ ю҆́ности до́брый и҆ вѣ́рный ра́бе хрⷭ҇то́въ.

<red>Р</red>а́дꙋйсѧ, а҆пⷭ҇ле хрⷭ҇то́въ, первомꙋ́чениче и҆ а҆рхїдїа́коне стеѳа́не.
