---
title: "І҆́косъ ѕ҃"
navigation:
  key: akathists-stefan-12
  title: "І҆́косъ ѕ҃"
  parent: akathists-stefan
  order: 12
type: "akathist"
---

## І҆́косъ ѕ҃:

<red>В</red>озсїѧ̀ па́че со́лнца свѣтлѣ́йши сло́во твоеѧ̀ про́повѣди, ст҃ы́й а҆рхїдїа́коне стефа́не: ты́ бо, и҆спо́лнь вѣ́ры и҆ си́лы, твори́лъ є҆сѝ зна́мєнїѧ и҆ чꙋдеса̀ вє́лїѧ въ лю́дѣхъ, и҆̀же позна́вше тобо́ю хрⷭ҇та̀ распѧ́тагѡ возглаша́хꙋ тебѣ̀ благода́рными ѹ҆сты̀ со ѹ҆миле́нїемъ похвалы̑ сицева̑ѧ:

<red>Р</red>а́дꙋйсѧ, ѻ҆́гненный проповѣ́дниче є҆ѵⷢ҇лїѧ хрⷭ҇то́ва. Ра́дꙋйсѧ, чꙋде́съ вели́кихъ ди́вный соверши́телю. Ра́дꙋйсѧ, і҆ꙋде́йскагѡ ѕловѣ́рїѧ ѡ҆бличи́телю. Ра́дꙋйсѧ, та̑инъ бж҃їихъ мꙋ́дрый и҆з̾ѧсни́телю. Ра́дꙋйсѧ, трⷪ҇цѣ прест҃ѣ́й покланѧ́тисѧ наꙋчи́вый. Ра́дꙋйсѧ, серафі́мскꙋю пѣ́снь во сла́вꙋ ст҃ы́ѧ трⷪ҇цы во ѹ҆мѣ̀, въ се́рдцѣ и҆ ѹ҆стѣ́хъ твои́хъ и҆мѣ́вый. Ра́дꙋйсѧ, дх҃а ст҃а́гѡ свѣти́льниче пресвѣ́тлый. Ра́дꙋйсѧ, того́жде дх҃а ст҃а́гѡ бл҃года́ти нѡ́выѧ лю́ди прича́стники сотвори́вый. Ра́дꙋйсѧ, златослове́сный ѹ҆чи́телю. Ра́дꙋйсѧ, неꙋста́нный проповѣ́дниче. Ра́дꙋйсѧ, црⷭ҇твїѧ бж҃їѧ досто́йный наслѣ́дниче. Ра́дꙋйсѧ, и҆ на́мъ мл҃твою твое́ю врата̀ ра̑йскаѧ ѿверза́ющїй.

<red>Р</red>а́дꙋйсѧ, а҆пⷭ҇ле хрⷭ҇то́въ, первомꙋ́чениче и҆ а҆рхїдїа́коне стеѳа́не.
