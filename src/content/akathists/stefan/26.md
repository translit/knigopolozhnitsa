---
title: "Мл҃тва"
navigation:
  key: akathists-stefan-26
  title: "Мл҃тва"
  parent: akathists-stefan
  order: 26
type: "akathist"
---

## Мл҃тва:

<versal>Ѽ</versal> вели́кїй первомꙋ́чениче хрⷭ҇то́въ, а҆пⷭ҇ле и҆ а҆рхїдїа́коне стеѳа́не! Тебѣ̀, ꙗ҆́кѡ вѣ́рномꙋ хрⷭ҇то́вꙋ подража́телю, прино́симъ мы̀ грѣ́шнїи моли̑твы своѧ̑ недостѡ́йныѧ, твоемꙋ̀ ми́лостивомꙋ предста́тельствꙋ ѡ҆ на́съ пред̾ прⷭ҇то́ломъ бж҃їимъ те́плѣ вѣ́рꙋюще. Ты̀, є҆щѐ жи́въ, печа́ть гдⷭ҇а і҆и҃са хрⷭ҇та̀ въ себѣ̀ всегда̀ и҆мѣ́лъ є҆сѝ, не то́кмѡ свои́ми добродѣ́тельми, зна́меньми и҆ чꙋдеса́ми, и҆зѡби́льнѡ тобо́ю соверша́емыми, сїю̀ показꙋ́ѧ, но ꙗ҆́внѡ на лицѣ̀ твое́мъ сїѧ́ющемъ, ꙗ҆́кѡ лицѐ а҆́гг҃ла, печа́ть блгⷣти бж҃їѧ носи́лъ є҆сѝ. Сла́вꙋ бж҃їю и҆ сладча́йшагѡ і҆и҃са, стоѧ́ща ѡ҆деснꙋ́ю бг҃а, твои́ма тѣле́сныма ѻ҆чи́ма ѹ҆зрѣ́лъ є҆сѝ, дх҃омъ ст҃ы́мъ ѡ҆сїѧва́емый. Є҆ще́ же печа́ть бжⷭ҇тва̀, въ тебѣ̀ пребыва́ющꙋю, ꙗ҆́внѡ показа́лъ є҆сѝ все́й вселе́нней, є҆гда̀ въ сме́ртный мꙋ́ченическїй ча́съ тво́й не то́кмѡ ѡ҆ всѣ́хъ лю́дѣхъ, но и҆ ѡ҆ вразѣ́хъ ѹ҆се́рднѡ моли́лсѧ є҆сѝ, мл҃твꙋ сн҃а бж҃їѧ на крⷭ҇тѣ̀ воспомина́ѧ. Сїю̀ печа́ть бжⷭ҇тва̀ въ себѣ̀ богатоно́сиши, и҆ скорбьмѝ прибѣга́ющихъ къ тебѣ̀ ви́диши, и҆ къ прⷭ҇то́лꙋ бж҃їю мл҃твꙋ ѡ҆ си́хъ ѹ҆се́рднѡ прино́сиши. Пода́ждь и҆ на́мъ, бг҃ови́дче пресла́вный, хрⷭ҇та̀ сп҃си́телѧ на́шегѡ всѣ́мъ се́рдцемъ люби́ти, во́лю є҆гѡ̀ вседꙋше́внѡ и҆сполнѧ́ти, во и҆́мѧ хрⷭ҇то́во всѧ̑ скѡ́рби съ терпѣ́нїемъ носи́ти: и҆ не то́кмѡ ѡ҆ при́сныхъ, но и҆ ѡ҆ всѣ́хъ лю́дѣхъ, и҆ ѡ҆ вразѣ́хъ свои́хъ, ѹ҆се́рднѡ моли́тисѧ: да и҆ на́ши грѣхѝ покры́етъ гдⷭ҇ь твои́ми те́плыми мл҃твами, наипа́че же бл҃года́тїю и҆ чл҃вѣколю́бїемъ и҆ млⷭ҇рдїемъ свои́мъ: ꙗ҆́кѡ томꙋ̀ подоба́етъ всѧ́каѧ сла́ва, че́сть и҆ поклоне́нїе, ѻ҆ц҃ꙋ̀ и҆ сн҃ꙋ и҆ ст҃о́мꙋ дх҃ꙋ, ны́нѣ и҆ при́нѡ, и҆ во вѣ́ки вѣкѡ́въ, а҆́ми́нь.

{% illustration "small-ornaments/medallion-lukovich", "small" %}
