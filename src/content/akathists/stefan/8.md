---
title: "І҆́косъ д҃"
navigation:
  key: akathists-stefan-8
  title: "І҆́косъ д҃"
  parent: akathists-stefan
  order: 8
type: "akathist"
---

## І҆́косъ д҃:

<red>С</red>лы́ша ст҃і́и а҆пⷭ҇ли ропта́нїе є҆́ллинѡвъ, созва́вше мно́жество ѹ҆чени̑къ, рѣ́ша: не ѹ҆до́бнѡ є҆́сть на́мъ, ѡ҆ста́вльше сло́во бж҃їе, слꙋжи́ти трапе́замъ. На се́мъ собра́нїи и҆ ты̀ бы́лъ є҆сѝ, вѣ́рный ра́бе хрⷭ҇то́въ: и҆ всѝ, зрѧ́ще твою̀ любо́вь и҆ вѣ́рность ко а҆пⷭ҇лѡмъ ст҃ы́мъ, є҆динодꙋ́шнѡ возглаша́хꙋ тебѣ̀ си́це:

<red>Р</red>а́дꙋйсѧ, до́брый послꙋ́шателю а҆пⷭ҇льскихъ вѣща́нїй. Ра́дꙋйсѧ, любо́вїю ко а҆пⷭ҇льской про́повѣди дꙋ́хъ тво́й ѡ҆крыли́вый. Ра́дꙋйсѧ, всѧ́комꙋ сло́вꙋ а҆пⷭ҇льскомꙋ всеꙋсе́рднѡ внима́вый. Ра́дꙋйсѧ, а҆пⷭ҇лы ѹ҆строи́тели цр҃кве́й хрⷭ҇то́выхъ почита́вый. Ра́дꙋйсѧ, ѹ҆ста́ми хрⷭ҇то́выми а҆пⷭ҇лѡвъ и҆менова́вый. Ра́дꙋйсѧ, та̑инъ бж҃їихъ строи́телей въ ни́хъ ви́дѣвый. Ра́дꙋйсѧ, ꙗ҆́кѡ самови́дцы сло́ва и҆ слꙋги̑ хрⷭ҇тѡ́вы тѣ́хъ бы́ти вѣ́рꙋѧй. Ра́дꙋйсѧ, ника́коже проти́вꙋ а҆пⷭ҇льскихъ вѣща́нїй глаго́лати дерза́вый. Ра́дꙋйсѧ, ꙗ҆́кѡ въ рꙋ́цѣ а҆пⷭ҇лѡвъ цр҃ковь хрⷭ҇то́ва предана̀, вѣща́вый. Ра́дꙋйсѧ, а҆пⷭ҇льскою сїю̀ и҆менова́вый. Ра́дꙋйсѧ, сто́лпе цр҃ко́вный. Ра́дꙋйсѧ, цр҃ко́внаѧ красото̀.

<red>Р</red>а́дꙋйсѧ, а҆пⷭ҇ле хрⷭ҇то́въ, первомꙋ́чениче и҆ а҆рхїдїа́коне стеѳа́не.
