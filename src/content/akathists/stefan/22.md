---
title: "І҆́косъ а҃і"
navigation:
  key: akathists-stefan-22
  title: "І҆́косъ а҃і"
  parent: akathists-stefan
  order: 22
type: "akathist"
---

## І҆́косъ а҃і:

<red>С</red>вѣтоно́снагѡ зра́ка твоегѡ̀, нбⷭ҇нагѡ ви́дѣнїѧ и҆ гла́са ра́достнагѡ, и҆сповѣ́дающагѡ сла́вꙋ гдⷭ҇а, съ нб҃ѣ́съ сше́дшагѡ во сп҃се́нїе ро́да человѣ́ческагѡ, не возмо́гше понестѝ ѡ҆блича́емїи тобо́ю і҆ꙋде́є, сердца́ми свои́ми ѕлѣ̀ распыха́хꙋсѧ, зꙋбы̀ свои́ми скрежета́хꙋ, и҆ ѹ҆стреми́вшисѧ є҆динодꙋ́шнѡ на тѧ̀, и҆ и҆звлеко́ша тѧ̀ бл҃же́нне стеѳа́не и҆з̾ со́нмища, внѣ̀ гра́да поста́вивше, ка́мѣнїємъ побива́хꙋ тѧ̀ ѕлонра́внїи. Мы́ же тебѐ, мч҃ниче хрⷭ҇то́въ пресла́вный, съ любо́вїю провожда́юще на мѣ́стѡ бл҃же́нныѧ кончи́ны твоеѧ̀, прославлѧ́емъ велегла́снѡ глаго́люще:

<red>Р</red>а́дꙋйсѧ, пе́рвый въ мꙋ́ченицѣхъ, кро́вїю свое́ю вѣ́рꙋ во хрⷭ҇та̀ ра́спѧтагѡ запечатлѣ́вый. Ра́дꙋйсѧ, свое́ю кро́вїю зе́млю ѡ҆ст҃и́вый. Ра́дꙋйсѧ, ꙗ҆́кѡ и҆ самѣ́хъ а҆пⷭ҇лѡвъ по́двигомъ мꙋ́ченическимъ предвари́лъ є҆сѝ. Ра́дꙋйсѧ, ꙗ҆́кѡ за собо́ю ты́сѧщи и҆ тьмы̀ те́мъ мꙋ́чєникъ и҆ мꙋ́ченицъ за сла́вное и҆́мѧ хрⷭ҇то́во приве́лъ є҆сѝ. Ра́дꙋйсѧ, ꙗ҆́кѡ за гдⷭ҇омъ і҆и҃сомъ хрⷭ҇то́мъ безбоѧ́зненнѡ ше́ствовалъ є҆сѝ, и҆ поноше́нїе є҆гѡ̀ сла́внѡ поне́слъ є҆сѝ. Ра́дꙋйсѧ, вѣ́рный свидѣ́телю хрⷭ҇то́въ. Ра́дꙋйсѧ, свѣ́томъ страда́нїй твои́хъ блиста́ѧйсѧ. Ра́дꙋйсѧ, тѣ́мже свѣ́томъ и҆ на́мъ пꙋ́ть ко хрⷭ҇тꙋ̀ вѣ́рнѡ показꙋ́ющїй. Ра́дꙋйсѧ, свѣти́льниче пресвѣ́тлый бж҃їимъ несозда́ннымъ свѣ́томъ ѡ҆заре́нный. Ра́дꙋйсѧ, тьмꙋ̀ невѣ́рїѧ и҆ всѧ́кїѧ нечистоты̀ свѣ́томъ вѣ́ры твоеѧ̀ разгонѧ́ющїй. Ра́дꙋйсѧ, свѣ́тлыхъ селе́нїй ра́йскихъ ѡ҆бита́телю. Ра́дꙋйсѧ, потемне́нныѧ и҆ спѧ́щїѧ со́вѣсти на́шеѧ до́брый пробꙋди́телю. Ра́дꙋйсѧ, ꙗ҆́кѡ тобо́ю бл҃гоче́стнѡ и҆́мѧ хрⷭ҇то́во прославлѧ́етсѧ.

<red>Р</red>а́дꙋйсѧ, а҆пⷭ҇ле хрⷭ҇то́въ, первомꙋ́чениче и҆ а҆рхїдїа́коне стеѳа́не.
