---
title: "І҆́косъ є҃"
navigation:
  key: akathists-stefan-10
  title: "І҆́косъ є҃"
  parent: akathists-stefan
  order: 10
type: "akathist"
---

## І҆́косъ є҃:

<red>В</red>и́дѣша во хрⷭ҇та̀ вѣ́рꙋющїи стефа́на, мꙋ́жа и҆спо́лнена премꙋ́дрости, вѣ́ры и҆ дх҃а ст҃а́гѡ, пе́рваго є҆го̀ нареко́ша бы́ти досто́йна слꙋ́жбꙋ дїа́конскꙋю пред̾ лице́мъ а҆пⷭ҇лѡвъ и҆справлѧ́ти, и҆ возгласи́ша є҆мꙋ̀ сицева̑ѧ:

<red>Р</red>а́дꙋйсѧ, до́брый сотрꙋ́дниче дх҃оно́сныхъ а҆пⷭ҇лѡвъ. Ра́дꙋйсѧ, житїю̀ и҆́хъ подража́телю прилѣ́жный. Ра́дꙋйсѧ, и҆ є҆́ллинѡвъ и҆ є҆вре́євъ є҆ди́ною и҆ то́южде любо́вїю пита́вый. Ра́дꙋйсѧ, ѡ҆ вдови́цахъ мꙋ́дре пекі́йсѧ. Ра́дꙋйсѧ, ни́щихъ корми́телю. Ра́дꙋйсѧ, любвѐ хрⷭ҇то́вы живы́й проповѣ́дниче. Ра́дꙋйсѧ, по сло́вꙋ гдⷭ҇а всѣ̑мъ слꙋжи́ти восхотѣ́вый. Ра́дꙋйсѧ, но́зѣ ст҃ы́хъ ѡ҆мы́вый. Ра́дꙋйсѧ, си́рыхъ ѻ҆те́цъ чадолюби́вый. Ра́дꙋйсѧ, наги́хъ ѡ҆дѣѧ́нїе. Ра́дꙋйсѧ, въ печа́лѣхъ ѹ҆тѣ́шителю. Ра́дꙋйсѧ, ѿ напра́сныѧ сме́рти и҆зба́вителю.

<red>Р</red>а́дꙋйсѧ, а҆пⷭ҇ле хрⷭ҇то́въ, первомꙋ́чениче и҆ а҆рхїдїа́коне стеѳа́не.
