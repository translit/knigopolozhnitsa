---
title: "І҆́косъ є҃"
navigation:
  key: akathists-allsaints-10
  title: "І҆́косъ є҃"
  parent: akathists-allsaints
  order: 10
type: "akathist"
---

## І҆́косъ є҃:

<red>В</red>и́дѣвши, ст҃і́и мꙋ́чєницы, ꙗ҆́кѡ въ мі́рѣ се́мъ всѧ̑ сꙋ́етна сꙋ́ть и҆ тлѣ́нїю прича́стна, потща́стесѧ предвѣ́чномꙋ бг҃ꙋ бл҃гоꙋгоди́ти и҆ претерпѣ́нїемъ лю́тыхъ мꙋ́къ тлѣ́ннаѧ на нетлѣ́ннаѧ премени́ти, за є҆́же сподо́бистесѧ предстоѧ́нїѧ ѹ҆ стра́шнагѡ прⷭ҇то́ла влⷣчнѧ въ сла́вѣ вѣ́чнѣй, въ не́йже не забꙋ́дите и҆ на́съ, па́мѧть ва́шꙋ соверша́ющихъ и҆ вопїю́щихъ ва́мъ такова̑ѧ:

<red>Р</red>а́дꙋйтесѧ, ст҃і́и страстоте́рпцы, кро́вїю свое́ю запечатлѣ́вшїи пра́вꙋю ва́шꙋ во хрⷭ҇та̀ вѣ́рꙋ. Ра́дꙋйтесѧ, не ѹ҆боѧ́вшїисѧ ѹ҆бива́ющихъ тѣ́ло, дꙋши́ же не могꙋ́щихъ ѹ҆би́ти. Ра́дꙋйтесѧ, претерпѣ́вшїи стра̑шнаѧ мꙋчє́нїѧ. Ра́дꙋйтесѧ, ꙗ҆́вльшїи на себѣ̀ хрⷭ҇то́выхъ страсте́й и҆зѻбраже́нїѧ. Ра́дꙋйтесѧ, побѣди́вшїи лю́тыхъ мꙋчи́телей свирѣ́пства. Ра́дꙋйтесѧ, чрез̾ ѻ҆́гнь и҆ во́дꙋ проше́дшїи и҆ въ поко́й вѣ́чный вше́дшїи. Ра́дꙋйтесѧ, и҆сповѣ́дницы и҆ свѧщенномч҃ницы, пострада́вшїи за бл҃гоче́стїе и҆ почита́нїе ст҃ы́хъ і҆кѡ́нъ. Ра́дꙋйтесѧ, прпⷣбномꙋчє́ницы, въ мл҃твѣ̀ бг҃ꙋ собесѣ́довавшїи и҆ страда́нїемъ дїа́вола попра́вшїи. Ра́дꙋйтесѧ, за сла́вꙋ и҆ че́сть цр҃ѧ̀ нбⷭ҇нагѡ мꙋ́жественнѡ вои́нствовавшїи. Ра́дꙋйтесѧ, побѣ́днꙋю по́честь ѿ хрⷭ҇та̀ на нб҃сѝ прїи́мшїи. Ра́дꙋйтесѧ, ве́лїю бл҃года́ть ѿ гдⷭ҇а полꙋчи́вшїи. Ра́дꙋйтесѧ, мнѡ́гаѧ и҆ разли̑чнаѧ чꙋдеса̀ въ сла́вꙋ бж҃їю въ поднб҃снѣй содѣва́ющїи.

<red>Р</red>а́дꙋйтесѧ, всѝ ст҃і́и, те́плїи ѡ҆ все́мъ мі́рѣ бг҃ꙋ мл҃твєнницы.
