---
title: "І҆́косъ ѕ҃"
navigation:
  key: akathists-allsaints-12
  title: "І҆́косъ ѕ҃"
  parent: akathists-allsaints
  order: 12
type: "akathist"
---

## І҆́косъ ѕ҃:

<red>П</red>равовѣ́рїе и҆ добродѣ́тели прпⷣбныхъ ѻ҆тє́цъ, ꙗ҆́кѡ со́лнце, всемꙋ̀ мі́рꙋ сїѧ́ютъ и҆ на́мъ мра́чный пꙋ́ть жи́зни сеѧ̀ просвѣща́ютъ, да не заблꙋ́димъ въ пꙋсты́ни грѣха̀ и҆ дꙋшепа́гꙋбныхъ є҆́ресей. Сегѡ̀ ра́ди хвале́бнѡ и҆́мъ воспѣва́емъ:

<red>Р</red>а́дꙋйтесѧ, прпⷣбнїи ѻ҆тцы̀, мі́ръ и҆ ꙗ҆́же въ мі́рѣ любвѐ ра́ди бж҃їѧ во́лею ѡ҆ста́вившїи. Ра́дꙋйтесѧ, прпⷣбнїи ма́тери, въ по́двизѣхъ дневны́хъ и҆ но́щныхъ земно́е тече́нїе соверши́вшїи. Ра́дꙋйтесѧ, пꙋсты́нницы, въ пеще́рахъ и҆ гора́хъ со ѕвѣрьмѝ пожи́вшїи. Ра́дꙋйтесѧ, по́стницы, въ а҆́лчбѣ и҆ жа́ждѣ вре́менное житїѐ препроводи́вшїи. Ра́дꙋйтесѧ, сто́лпницы, мра́зъ и҆ зно́й црⷭ҇твїѧ ра́ди нбⷭ҇нагѡ претерпѣ́вшїи. Ра́дꙋйтесѧ, затво́рницы, въ серде́чнѣй тишинѣ̀ бг҃а взыска́вшїи. Ра́дꙋйтесѧ, дѣ́вствєнницы, цѣломꙋ́дрїе сохрани́вшїи и҆ непоро́чномꙋ а҆́гнцꙋ хрⷭ҇тꙋ̀ послѣ́довавшїи. Ра́дꙋйтесѧ, послꙋ́шницы, хрⷭ҇то́во смире́нїе стѧжа́вшїи. Ра́дꙋйтесѧ, въ ѻ҆бщежи́тїихъ во взаи́мной бра́тской любвѝ а҆́гг҃льски пожи́вшїи. Ра́дꙋйтесѧ, мꙋ́дрїи и҆ кро́тцїи мона́хѡвъ наста́вницы бы́вшїи. Ра́дꙋйтесѧ, всѝ трꙋдолю́бцы, добродѣ́телей соверше́нство стѧжа́вшїи. Ра́дꙋйтесѧ, въ поко́й гдⷭ҇а своегѡ̀ вше́дшїи.

<red>Р</red>а́дꙋйтесѧ, всѝ ст҃і́и, те́плїи ѡ҆ все́мъ мі́рѣ бг҃ꙋ мл҃твєнницы.
