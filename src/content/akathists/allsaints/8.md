---
title: "І҆́косъ д҃"
navigation:
  key: akathists-allsaints-8
  title: "І҆́косъ д҃"
  parent: akathists-allsaints
  order: 8
type: "akathist"
---

## І҆́косъ д҃:

<red>Ѻ҆́</red>ко не ви́дѣ, и҆ ѹ҆́хо не слы́ша, и҆ на се́рдцѣ земна́гѡ чл҃вѣ́ка не взыдо́ша ра́дости и҆ сла́дости, и҆́хже вы ны́нѣ наслажда́етесѧ, а҆пⷭ҇ли ст҃і́и. Сегѡ̀ ра́ди бл҃гоговѣ́йнѡ взыва́емъ ва́мъ:

<red>Р</red>а́дꙋйтесѧ, ст҃і́и а҆пⷭ҇ли, съ предте́чею і҆ѡа́нномъ ближа́йшїи дрꙋ́зи хрⷭ҇то́вы. Ра́дꙋйтесѧ, по прест҃о́й дв҃ѣ мр҃і́и, первостоѧ́телїе ѹ҆ прⷭ҇то́ла ст҃ы́ѧ трⷪ҇цы. Ра́дꙋйтесѧ, возвѣсти́вшїи мі́рꙋ та́инство на́шегѡ и҆скꙋпле́нїѧ. Ра́дꙋйтесѧ, свѣ́томъ вѣ́ры хрⷭ҇то́вы ѡ҆мрачє́нныѧ лю́ди просвѣти́вшїи. Ра́дꙋйтесѧ, сѣ́мѧ сло́ва бж҃їѧ въ сердца̀ чл҃вѣ̑ческаѧ всѣ́ѧвшїи. Ра́дꙋйтесѧ, плоды̀ трꙋдѡ́въ ва́шихъ въ нбⷭ҇номъ вертогра́дѣ пожина́ющїи. Ра́дꙋйтесѧ, ст҃і́и ѻ҆ц҃ы, седмїю̀ вселе́нскими собо́ры и҆сповѣ́данїе правосла́вныѧ вѣ́ры ѹ҆тверди́вшїи. Ра́дꙋйтесѧ, ѹ҆ти́шившїи бꙋ́рю є҆рети́ческагѡ нече́стїѧ. Ра́дꙋйтесѧ, и҆з̾ѧсни́вшїи на́мъ догма́ты правосла́вныѧ вѣ́ры. Ра́дꙋйтесѧ, и҆ доны́нѣ ѹ҆че́нїемъ ва́шимъ ѡ҆гражда́ющїи цр҃ковь хрⷭ҇то́вꙋ ѿ є҆́ресей и҆ раско́лѡвъ. Ра́дꙋйтесѧ, ст҃і́и і҆ера́рси, сло́вомъ и҆ житїе́мъ свѣ́тло просїѧ́вшїи. Ра́дꙋйтесѧ, во свѣ́тѣ невече́рнѣмъ съ дꙋхо́вными ва́шими ча́ды ны́нѣ ѻ҆бита́ющїи.

<red>Р</red>а́дꙋйтесѧ, всѝ ст҃і́и, те́плїи ѡ҆ все́мъ мі́рѣ бг҃ꙋ мл҃твєнницы.
