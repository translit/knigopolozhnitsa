---
title: "І҆́косъ а҃і"
navigation:
  key: akathists-allsaints-22
  title: "І҆́косъ а҃і"
  parent: akathists-allsaints
  order: 22
type: "akathist"
---

## І҆́косъ а҃і:

<red>С</red>вѣти́льницы свѣ́та невече́рнѧгѡ вы̀ є҆стѐ, всѝ ст҃і́и, ѹ҆ прⷭ҇то́ла прест҃ы́ѧ трⷪ҇цы съ а҆́гг҃льскими чи́нми въ мл҃твѣ ѡ҆ на́съ присногорѧ́щїи, и҆ на свѣ́тлꙋю сп҃се́нїѧ стезю̀ наставлѧ́ющїи вопїю́щихъ ва́мъ си́це:

<red>Р</red>а́дꙋйтесѧ, свѣти́льницы ѻ҆гнѧ̀ невеще́ственнагѡ. Ра́дꙋйтесѧ, насє́льницы ѻ҆би́телей ѻ҆ц҃а̀ нбⷭ҇нагѡ. Ра́дꙋйтесѧ, гро́здїе вїногра́да хрⷭ҇то́ва. Ра́дꙋйтесѧ, бл҃гоꙋха̑ннїи цвѣ́ти ра́йстїи. Ра́дꙋйтесѧ, живото́чнїи рѣ́ки, въ жа́ждѣ дꙋхо́внѣй на́съ напоѧ́ющїи. Ра́дꙋйтесѧ, дождено́снїи ѻ҆́блацы, въ зно́и и҆скꙋше́нїй на́съ прохлажда́ющїи. Ра́дꙋйтесѧ, дꙋхо́внїи вѣ́три, зи́мꙋ ѹ҆ны́нїѧ ѿ серде́цъ на́шихъ прогонѧ́ющїи. Ра́дꙋйтесѧ, сладкопѣ́снивїи сла́вїи, дꙋхо́внꙋю веснꙋ̀ вѣ́чнагѡ бл҃же́нства на́мъ возвѣща́ющїи. Ра́дꙋйтесѧ, мы́сленныѧ го́ры, къ нб҃сѝ на́съ возводѧ́щїи. Ра́дꙋйтесѧ, ѹ҆́мнагѡ сл҃нца лꙋчѝ, млⷭ҇ть є҆гѡ̀ на на́съ и҆злива́ющїи. Ра́дꙋйтесѧ, до́брїи ко́рмчїи, ѿ потопле́нїѧ грѣхо́внагѡ на́съ сп҃са́ющїи. Ра́дꙋйтесѧ, вѣ́рнїи пꙋтево́ждїе, въ нбⷭ҇ное ѻ҆те́чество на́съ пꙋтеводѧ́щїи.

<red>Р</red>а́дꙋйтесѧ, всѝ ст҃і́и, те́плїи ѡ҆ все́мъ мі́рѣ бг҃ꙋ мл҃твєнницы.
