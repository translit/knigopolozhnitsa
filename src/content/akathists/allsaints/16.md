---
title: "І҆́косъ и҃"
navigation:
  key: akathists-allsaints-16
  title: "І҆́косъ и҃"
  parent: akathists-allsaints
  order: 16
type: "akathist"
---

## І҆́косъ и҃:

<red>И҆</red>счита́ѧй мно́жество ѕвѣ́здъ и҆ всѣ̑мъ и҆́мъ и҆мена̀ нарица́ѧй, вседержи́телю гдⷭ҇и, Ты̀ є҆ди́нъ вѣ́си по и҆́мени всѣ́хъ бл҃гоꙋгоди́вшихъ тебѣ̀. Мы́ же, дѣ́ло сꙋ́ще рꙋкꙋ̀ твое́ю, ꙗ҆́коже песка̀ морска́гѡ и҆сче́сти, си́це и҆ всѣ́хъ ст҃ы́хъ по и҆́мени нарещѝ не могꙋ́ще, то́кмо и҆зрѧ́днѣйшїѧ рабы̑ твоѧ̑, ѿ нача́ла мі́ра тебѣ̀ бл҃гоꙋгоди́вшїѧ, и҆менꙋ́емъ, глаго́люще:

<red>Р</red>а́дꙋйтесѧ, а҆да́ме и҆ є҆́ѵо, пра́ѻтцы всегѡ̀ ро́да чл҃вѣ́ческагѡ. Ра́дꙋйтесѧ, а҆́веле и҆ сі́фе, пе́рвїи въ мі́рѣ бл҃гоче́стїѧ рачи́телїе. Ра́дꙋйтесѧ, нѡ́е, вторы́й ро́да на́шегѡ родонача́льниче, и҆ а҆враа́ме, завѣ́та бж҃їѧ прїе́мниче. Ра́дꙋйтесѧ, мѡѷсе́е бг҃ови́дче и҆ а҆арѡ́не, пе́рвый ветхозавѣ́тный свѧще́нниче. Ра́дꙋйтесѧ, є҆нѡ́ше и҆ и҆лїѐ, пло́тїю сме́рти невкꙋси́вшїи и҆ на нб҃о восхище́ннїи. Ра́дꙋйтесѧ, и҆са́їе, даві́де и҆ данїи́ле, зри́телїе та́инъ бг҃а вседержи́телѧ. Ра́дꙋйтесѧ, і҆ѡакі́ме и҆ а҆́ннѡ, роди́вшїи дѣ́вꙋ мр҃їю мт҃рь хрⷭ҇та̀ бг҃а на́шегѡ. Ра́дꙋйтесѧ, пе́тре, па́ѵле, і҆а́кѡве и҆ і҆ѡа́нне, и҆збра́ннѣйшїи а҆пⷭ҇ли хрⷭ҇то́вы. Ра́дꙋйтесѧ, нїко́лае, васі́лїе, григо́рїе, і҆ѡа́нне и҆ а҆ѳана́сїе, непоколеби́мїи сто́лпи цр҃кве хрⷭ҇то́вы. Ра́дꙋйтесѧ, а҆нтѡ́нїе, пахо́мїе, є҆ѵфѵ́мїе, і҆ларїѡ́не и҆ са́вво, вели́кїе мона́хѡвъ наста̑вницы. Ра́дꙋйтесѧ, геѡ́ргїе, дими́трїе, є҆ѵстра́тїе и҆ пантелеи́моне, вели́цїи мꙋ́чєницы хрⷭ҇то́вы. Ра́дꙋйтесѧ, варва́ро, і҆ри́но, параске́ѵо, є҆катері́но и҆ всѝ мч҃ницы, кро́вїю свое́ю торжество̀ вѣ́ры возвели́чившїи.

<red>Р</red>а́дꙋйтесѧ, всѝ ст҃і́и, те́плїи ѡ҆ все́мъ мі́рѣ бг҃ꙋ мл҃твєнницы.
