---
title: "І҆́косъ а҃"
navigation:
  key: akathists-allsaints-2
  title: "І҆́косъ а҃"
  parent: akathists-allsaints
  order: 2
type: "akathist"
---

## І҆́косъ а҃:

<red>А҆́</red>гг҃льскїй собо́ръ, ѹ҆мале́нный паде́нїемъ го́рдыхъ а҆́гглъ и҆ ва́ми, всѣ́ми ст҃ы́ми, восполнѧ́емый, свѣ́тло торжествꙋ́етъ въ де́нь па́мѧти ва́шей, и҆ всю̀ вселе́ннꙋю созыва́етъ на весе́лїе дꙋхо́вное. Мы́ же, и҆̀мъ подража́юще, зове́мъ ва́мъ ра́достнѡ:

<red>Р</red>а́дꙋйтесѧ, ст҃і́и, ѿ вѣ́ка бг҃омъ предꙋвѣ́дѣннїи и҆ предꙋста́вленнїи къ сла́вѣ нбⷭ҇нѣй. Ра́дꙋйтесѧ, ѿ всѣ́хъ родѡ́въ, мѣ́стъ и҆ време́нъ въ слꙋже́нїе гдⷭ҇ꙋ и҆збра́ннїи. Ра́дꙋйтесѧ, и҆збра́нїе ва́ше по́двигами бл҃гоче́стїѧ ѡ҆правда́вшїи. Ра́дꙋйтесѧ, ѻ҆́бразомъ до́брыхъ дѣ́лъ ва́шихъ пра́вый пꙋ́ть къ нб҃сѝ на́мъ показа́вшїи. Ра́дꙋйтесѧ, пре́жде писа́ннагѡ зако́на бж҃їѧ по зако́нꙋ со́вѣсти пра́веднѡ пожи́вшїи. Ра́дꙋйтесѧ, въ зако́ннѣй сѣ́ни бл҃гоче́стнѡ житїѐ своѐ соверши́вшїи. Ра́дꙋйтесѧ, въ но́вѣй бл҃года́ти свѣ́тло добродѣ́тельми просїѧ́вшїи. Ра́дꙋйтесѧ, въ послѣ́днѧѧ сїѧ̑ времена̀ бг҃ꙋ бл҃гоꙋгоди́вшїи и҆ мздꙋ̀ съ пе́рвыми полꙋчи́вшїи. Ра́дꙋйтесѧ, ѿ земны́хъ ско́рбей преше́дшїи къ нбⷭ҇номꙋ поко́ю. Ра́дꙋйтесѧ, сподо́бльшїисѧ зрѣ́ти неисповѣди́мꙋю сла́вꙋ бж҃їю. Ра́дꙋйтесѧ, съ ли́ки безпло́тныхъ непреста́ннѡ хвалѧ́щїи прест҃ꙋ́ю трⷪ҇цꙋ. Ра́дꙋйтесѧ, всегда̀ молѧ́щїисѧ є҆́й ѡ҆ всѣ́хъ почита́ющихъ ва́съ.

<red>Р</red>а́дꙋйтесѧ, всѝ ст҃і́и, те́плїи ѡ҆ все́мъ мі́рѣ бг҃ꙋ мл҃твєнницы.
