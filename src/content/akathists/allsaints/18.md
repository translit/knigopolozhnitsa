---
title: "І҆́косъ ѳ҃"
navigation:
  key: akathists-allsaints-18
  title: "І҆́косъ ѳ҃"
  parent: akathists-allsaints
  order: 18
type: "akathist"
---

## І҆́косъ ѳ҃:

<red>В</red>ѣті̑и сꙋемꙋ́дрыѧ недоꙋмѣ́ютъ глаго́лати: ка́кѡ вы̀, всѝ ст҃і́и, подобостра́стни на́мъ бы́вше чл҃вѣ́цы, непреѡдолѣ́ни страстьмѝ бы́сте, мꙋ́жествомъ ва́шимъ безпло́тныѧ врагѝ побѣди́сте. Мы́ же, прославлѧ́юще ѹ҆крѣпи́вшагѡ ва́съ гдⷭ҇а, хва́лимъ до́блести ва̑ша и҆ ѹ҆миле́ннѡ вопїе́мъ:

<red>Р</red>а́дꙋйтесѧ, ст҃і́и, вседꙋ́шнѡ гдⷭ҇а возлюби́вшїи. Ра́дꙋйтесѧ, любвѐ є҆гѡ̀ ра́ди живота̀ своегѡ̀ не щади́вшїи. Ра́дꙋйтесѧ, ми́ръ и҆ мі́родержи́телѧ побѣди́вшїи. Ра́дꙋйтесѧ, всѧ̑ сѣ́ти дре́внѧгѡ ѕмі́ѧ, ꙗ҆́кѡ паꙋчи́нꙋ, разори́вшїи. Ра́дꙋйтесѧ, смири́вшїисѧ под̾ крѣ́пкꙋю рꙋкꙋ̀ всебл҃га́гѡ про́мысла бж҃їѧ. Ра́дꙋйтесѧ, покори́вшїи во́лю свою̀ во́лѣ ѻ҆ц҃а̀ нбⷭ҇нагѡ. Ра́дꙋйтесѧ, просла́вившїи гдⷭ҇а въ дꙋ́шахъ и҆ тѣлесѣ́хъ ва́шихъ. Ра́дꙋйтесѧ, возвели́чившїи є҆гѡ̀ во всѣ́хъ дѣ́лѣхъ ва́шихъ. Ра́дꙋйтесѧ, воздвиза́вшїи рꙋ́цѣ ва́ши на творе́нїе дѣ́лъ бл҃ги́хъ. Ра́дꙋйтесѧ, направлѧ́вшїи стопы̑ ва̑ша на пꙋ́ть пра́вый. Ра́дꙋйтесѧ, не приложи́вшїи серде́цъ ва́шихъ къ земно́мꙋ бога́тствꙋ и҆ наслажде́нїю. Ра́дꙋйтесѧ, всегда̀ помышлѧ́вшїи ѡ҆ бл҃гахъ нбⷭ҇ныхъ и҆ вѣ́чномъ весе́лїи.

<red>Р</red>а́дꙋйтесѧ, всѝ ст҃і́и, те́плїи ѡ҆ все́мъ мі́рѣ бг҃ꙋ мл҃твєнницы.
