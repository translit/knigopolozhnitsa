---
title: "І҆́косъ в҃"
navigation:
  key: akathists-allsaints-4
  title: "І҆́косъ в҃"
  parent: akathists-allsaints
  order: 4
type: "akathist"
---

## І҆́косъ в҃:

<red>Р</red>а́зꙋмꙋ на́шемꙋ просвѣще́нїе ѹ҆ гдⷭ҇а и҆спроси́те, ст҃і́и ѹ҆го́дницы бж҃їи, да ѿрѧ́сше земно́е пристра́стїе, вознесе́мсѧ се́рдцемъ и҆ мы́слїю въ наслѣ́дованнаѧ ва́ми и҆ на́мъ ѻ҆бѣща́ннаѧ селє́нїѧ ра́йскаѧ, и҆ возопїе́мъ ва́мъ ра́достнѡ:

<red>Р</red>а́дꙋйтесѧ, ветхозавѣ́тнїи пра́ѻтцы и҆ патрїа́рси, родонача́льницы по пло́ти хрⷭ҇та̀ сн҃а бж҃їѧ. Ра́дꙋйтесѧ, ꙗ҆́кѡ бл҃гослове́нїемъ бж҃їимъ ѹ҆мно́жишасѧ рѡ́ды ва̑ша, ꙗ҆́кѡ ѕвѣ̑зды нбⷭ҇ныѧ. Ра́дꙋйтесѧ, средѝ мра́ка дре́внѧгѡ нече́стїѧ пра́вꙋю ва́шꙋ вѣ́рꙋ во и҆́стиннагѡ бг҃а сохрани́вшїи. Ра́дꙋйтесѧ, съ наде́ждою ча́ѧвшїи ѻ҆бѣтова́ннагѡ и҆скꙋпи́телѧ. Ра́дꙋйтесѧ, ꙗ҆́кѡ ѿ ва́шегѡ пле́мене возсїѧ̀ пресвѣ́тлаѧ свѣща̀ бцⷣа мр҃їѧ. Ра́дꙋйтесѧ, ꙗ҆́кѡ ѿ неѧ̀ роди́сѧ побѣди́тель сме́рти и҆ а҆́да. Ра́дꙋйтесѧ, вѣ́рою во грѧдꙋ́щагѡ хрⷭ҇та̀ сп҃се́нїе ѹ҆лꙋчи́вшїи. Ра́дꙋйтесѧ, вмѣ́сто дре́внїѧ клѧ́твы бл҃гослове́нїе тѣ́мъ полꙋчи́вшїи. Ра́дꙋйтесѧ, и҆ во а҆́дѣ хрⷭ҇то́ва прише́ствїѧ ѡ҆жида́вшїи. Ра́дꙋйтесѧ, а҆́дскихъ мꙋче́нїй и҆́мъ и҆збавле́ннїи. Ра́дꙋйтесѧ, на нб҃са̀ со сла́вою возведе́ннїи. Ра́дꙋйтесѧ, съ ли́ки а҆́гг҃льскими въ вѣ́чныѧ ѻ҆би́тєли ѻ҆ц҃а̀ нбⷭ҇нагѡ вселе́ннїи.

<red>Р</red>а́дꙋйтесѧ, всѝ ст҃і́и, те́плїи ѡ҆ все́мъ мі́рѣ бг҃ꙋ мл҃твєнницы.
