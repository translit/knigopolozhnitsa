---
title: "І҆́косъ з҃"
navigation:
  key: akathists-allsaints-14
  title: "І҆́косъ з҃"
  parent: akathists-allsaints
  order: 14
type: "akathist"
---

## І҆́косъ з҃:

<red>В</red>ѣ́рꙋѧй въ мѧ̀, а҆́ще и҆ ѹ҆мре́тъ жи́въ бꙋ́детъ, речѐ гдⷭ҇ь. Ва́мъ же, ст҃і́и всѝ, и҆зрѧ́днѡ прили́чествꙋютъ сїѝ влⷣчни глаго́лы: вы́ бо а҆́ще и҆ ѹ҆мро́сте на землѝ пло́тїю, но дꙋша́ми въ вы́шнѣмъ селе́нїи всегда̀ жи́ви сꙋ́ще, мно́гаѧ и҆ неизрече́ннаѧ соверша́ете въ мі́рѣ чꙋдеса̀, и҆ те́плымъ ва́шимъ къ бг҃ꙋ хода́тайствомъ посо́бствꙋете на́мъ, си́це возглаша́ющимъ ва́мъ:

<red>Р</red>а́дꙋйтесѧ, го́рнѧѧ мꙋ́дрствꙋющимъ ва́шимъ ѹ҆мо́мъ и҆́стиннагѡ бг҃а позна́вшїи. Ра́дꙋйтесѧ, пра́вꙋю ва́шꙋ въ ст҃ꙋ́ю трⷪ҇цꙋ вѣ́рꙋ непоро́чнѡ сохрани́вшїи. Ра́дꙋйтесѧ, хрⷭ҇та̀ сн҃а бж҃їѧ, и҆́стиннагѡ бг҃а и҆ соверше́ннагѡ чл҃вѣ́ка и҆сповѣ́давшїи. Ра́дꙋйтесѧ, въ сп҃си́тельныѧ є҆гѡ̀ стра́сти несꙋмне́ннѡ вѣ́ровавшїи. Ра́дꙋйтесѧ, правосла́вїемъ, ꙗ҆́кѡ ѕвѣ̑зды, блиста́ющїи. Ра́дꙋйтесѧ, пра́ведностїю, ꙗ҆́кѡ фі́нїѯъ процвѣта́ющїи. Ра́дꙋйтесѧ, пло́тїю на землѝ, ѹ҆мо́мъ же на нб҃сѝ пожи́вшїи. Ра́дꙋйтесѧ, вре́менною сме́ртїю на безконе́чнꙋю жи́знь преше́дшїи. Ра́дꙋйтесѧ, тѣ́снымъ пꙋте́мъ є҆ѵⷢ҇льски ше́ствовавшїи. Ра́дꙋйтесѧ, ѹ҆́зкими враты̀ црⷭ҇твїѧ нбⷭ҇нагѡ дости́гшїи. Ра́дꙋйтесѧ, вѣ́чныхъ бл҃гъ наслѣ́дницы. Ра́дꙋйтесѧ, ѡ҆ сп҃се́нїи на́шемъ те́плїи къ бг҃ꙋ хода́таи.

<red>Р</red>а́дꙋйтесѧ, всѝ ст҃і́и, те́плїи ѡ҆ все́мъ мі́рѣ бг҃ꙋ мл҃твєнницы.
