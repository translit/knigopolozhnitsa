---
title: "Мл҃тва"
navigation:
  key: akathists-germankaz-26
  title: "Мл҃тва"
  parent: akathists-germankaz
  order: 26
type: "akathist"
---

## Мл҃тва:

<versal>Ѽ</versal> ст҃и́телю хрⷭ҇то́въ ге́рмане, бг҃омꙋ́дрый ѡ҆би́тели сеѧ̀ ѡ҆снова́телю, дꙋхо́вный и҆́ночествꙋющихъ вождю̀, приме́ромъ хрⷭ҇топодража́тельной жи́зни твоеѧ̀ наставлѧ́ѧй! Къ тебѣ̀ прибѣга́емъ и҆ тебѣ̀ ѹ҆се́рднѡ мо́лимъ: содѣ́лай ст҃ы́ми твои́ми мл҃твами, да и҆ мы̀ бл҃года́тїю бж҃їею сози́ждемсѧ во ѡ҆би́тель дх҃а ст҃а́гѡ, послѣ́дованїемъ жи́зни твоеѧ̀ воѡбража́емсѧ во ѡ҆бразъ хрⷭ҇то́въ, во ѡ҆бразъ преподо́бїѧ и҆ пра́вды и҆ ѡ҆сѣнѧ́емїи си́лою бг҃опрїѧ́тныхъ мл҃твъ твои́хъ, прино́симъ плоды̀ бл҃ги́хъ дѣ́лъ; Бл҃гоꙋгожда́юще гдⷭ҇ꙋ, да тщи́мсѧ ходи́ти во свѣ́тѣ лица̀ є҆гѡ̀, па́че всегѡ̀ люби́ти є҆гѡ̀, слꙋжи́ти во бла́го бли́жнихъ на́шихъ: и҆ всемѣ́рнѡ содѣ́ловати сп҃се́нїе своѐ, на пꙋтѝ многопремѣ́нчивыѧ жи́зни, терпе́нїемъ всѧ́кїѧ тѣсноты̀, скорбе́й, лише́нїй. А҆ дабы̀ возмощѝ на́мъ понестѝ бл҃го́е и҆́го хрⷭ҇то́во, молѝ, свѧ́тче бж҃їй, ѡ҆ ѹ҆крѣпле́нїи не́мощи на́шеѧ по́мощїю свы́ше, да и҆зба́витъ на́съ гдⷭ҇ь ѿ вра̑гъ ви́димыхъ и҆ невиди́мыхъ, ѿ ѻ҆́гненнагѡ и҆ во́днагѡ потребле́нїѧ, ѿ неблагорастворе́нїѧ воздꙋ́ха и҆ тлетво́рныхъ вѣ̑тръ, а҆ па́че ѿ дꙋшепа́гꙋбнагѡ пла́мени, потопле́нїѧ и҆ ѡ҆бꙋрева́нїѧ страсте́й на́шихъ, да под̾ кро́вомъ бл҃гости и҆ млⷭ҇рдїѧ бж҃їѧ, ти́хое и҆ безмо́лвное житїѐ поживе́мъ, ждꙋ́ще бл҃же́ннагѡ ꙗ҆вле́нїѧ гдⷭ҇а и҆ сп҃са на́шегѡ і҆и҃са хрⷭ҇та: є҆мꙋ́же со ѻ҆ц҃е́мъ и҆ ст҃ы́мъ дх҃омъ че́сть и҆ сла́ва, во вѣ́ки вѣкѡ́въ. <red>А҆</red>ми́нь.

{% illustration "small-ornaments/medallion-lukovich", "small" %}
