---
title: "Конда́къ и҃"
navigation:
  key: akathists-germankaz-15
  title: "Конда́къ и҃"
  parent: akathists-germankaz
  order: 15
type: "akathist"
---

## Конда́къ и҃:

<red>С</red>тра́нное и҆ пресла́вное сотворѝ ѡ҆ тебѣ̀, прпⷣбне, прославлѧ́ѧй прпⷣбныѧ своѧ̑ гдⷭ҇ь. слы́шавше бо при̑снаѧ твоѧ̑ ча̑да, новосажде́нной тобо́ю ѡ҆би́тели и҆́ноцы, и҆ бл҃гочести́вїи бг҃осп҃са́емыѧ па́ствы твоеѧ̀ лю́дїе, гра́да свїѧ́жска жи́телїе, ѿ ст҃ы́хъ моще́й твои́хъ въ ца́рствꙋющемъ гра́дѣ москвѣ̀ и҆злива́ющыѧсѧ и҆сцѣлє́нїѧ, потща́шасѧ возврати́ти тѧ̀ во гра́дъ сво́й, въ мѣ́сто пе́рвыхъ подвигѡ́въ твои́хъ на по́прищи просвѣще́нїѧ вѣ́рою новопрїобрѣ́тенныѧ страны̀, во є҆́же бл҃гопрїѧ́тнѣе при нетлѣ́нныхъ моще́хъ твои́хъ пѣ́ти бг҃ꙋ: <red>А҆</red>ллилꙋ́їа.
