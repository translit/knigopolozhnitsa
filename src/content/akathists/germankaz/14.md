---
title: "І҆́косъ з҃"
navigation:
  key: akathists-germankaz-14
  title: "І҆́косъ з҃"
  parent: akathists-germankaz
  order: 14
type: "akathist"
---

## І҆́косъ з҃:

<red>Н</red>о́вагѡ тѧ̀ ревни́телѧ по бл҃гоче́стїи, и҆ побо́рника позна̀ гро́зный ца́рь и҆ ве́сь совѣ́тъ є҆гѡ̀, є҆гда̀ вѣща́лъ є҆сѝ ца́рю въ пастырстѣй кро́тости словеса̀ правоты̀ и҆ стра́ха бж҃їѧ, и҆ на сꙋдѣ̑ ст҃и́телѧ, глаго́лалъ є҆сѝ пред̾ царе́мъ во ѡ҆гржаде́нїе непови́ннагѡ, тѣ́мже внѣ̀ па́ствы твоеѧ̀, въ ца́рствꙋющѣмъ гра́дѣ пребыва́ѧ въ терпѣ́нїи, та́мѡ и҆ бл҃же́ннꙋю жи́знь твою̀, ѿ посѣще́нїѧ бж҃їѧ гра́да, смертоно́стнымъ посѣще́нїемъ сконча́лъ є҆сѝ. ѹ҆блажа́ѧ смире́нное въ дꙋ́сѣ, но высо́кое въ дѣ́лѣхъ тече́нїе жи́зни твоеѧ̀ и҆ смире́ннꙋю кончи́нꙋ твою̀ такова́ѧ тебѣ̀ прино́симъ:

<red>Р</red>а́дꙋйсѧ, ревни́телю смиренномꙋ́дрїѧ ѿ ю҆́ности пꙋ́ть смире́нїѧ и҆збра́вый: ра́дꙋйсѧ, и҆ на сщ҃є́нныѧ степє́ни зва́нїе и҆ и҆збра́нїе съ смире́ннымъ ѹ҆клоне́нїемъ прїима́вый. Ра́дꙋйсѧ, жи́знь твою̀ при бг҃оводи́момъ ше́ствїи, ꙗ҆́кѡже въ смире́нїи соверша́вый, та́коже въ смире́нїи и҆ сконча́вый: ра́дꙋйсѧ, при кончи́нѣ твое́й ѡ҆чисти́тельною же́ртвою прегрѣше́нїй ѿ посѣще́нїѧ бж҃їѧ ѹ҆ме́ршихъ бы́вый. Ра́дꙋйсѧ, ꙗ҆́кѡже не и҆ска́вый сла́вы человѣ́ческїѧ въ жи́зни, та́кѡ смире́нное погребе́нїе воспрїѧ́вый и҆ въ сме́рти: ра́дꙋйсѧ, ꙗ҆́кѡ вои́стиннꙋ стра́нникъ, вы́нꙋ и҆ска́вый нбⷭ҇нагѡ гра́да, въ ца́рствꙋющемъ гра́дѣ и҆з̾ до́льнѣй къ го́рнѣй жи́зни преше́дый. Ра́дꙋйсѧ, ꙗ҆́кѡ и҆дѣ́же во смире́нїи сно́мъ сме́ртнымъ є҆сѝ ѡ҆почи́лъ, та́можде гдⷭ҇ь пресла́внѡ тѧ̀ чꙋдодѣ́йствїемъ ꙗ҆ви́лъ.

<red>Р</red>а́дꙋйсѧ, ст҃и́телю ге́рмане, вели́кїй чꙋдотво́рче.
