---
title: "І҆́косъ ѳ҃"
navigation:
  key: akathists-germankaz-18
  title: "І҆́косъ ѳ҃"
  parent: akathists-germankaz
  order: 18
type: "akathist"
---

## І҆́косъ ѳ҃:

<red>В</red>ѣті́йство человѣ́ческое не мо́жетъ и҆зрещѝ бл҃года́ти нетлѣ́нїѧ моще́й твои́хъ, ни повѣ́дати си́лы чꙋдодѣ́йствїѧ ѻ҆́ныхъ. мы̀ же та́инство вѣ́рою прїе́млюще, бл҃гоче́стнѡ вѣща́емъ:

<red>Р</red>а́дꙋйсѧ, чистото́ю дꙋ́ха ѿ всѧ́кагѡ бре́нїѧ ѿрѣши́выйсѧ: ра́дꙋйсѧ, посто́мъ и҆ воздержа́нїемъ, ꙗ҆́кѡ бл҃гово́нною смѵ́рною, тѣ́ло твоѐ тлѣ́нїѧ неприча́стнѡ сотвори́вый. Ра́дꙋйсѧ, непреста́нною мл҃твою, ꙗ҆́кѡ нбⷭ҇нымъ свѣтоли́тїемъ, то́ежде бл҃года́тныѧ си́лы и҆спо́лнивый: ра́дꙋйсѧ, все́льшимсѧ въ тѧ̀ животворѧ́щимъ дх҃омъ по сме́рти чꙋдодѣ́йствꙋѧ. Ра́дꙋйсѧ, сїѧ́вшимъ въ тебѣ̀ свѣ́томъ хрⷭ҇то́вымъ, тѣлє́сныѧ и҆ дꙋшє́вныѧ ѻ҆́чи просвѣща́ѧй: ра́дꙋйсѧ, бг҃одаро́ванною тебѣ̀ си́лою, нечи̑стыѧ дꙋ́хи ѿ ѡ҆держи́мыхъ и҆́ми ѿгонѧ́ѧй. Ра́дꙋйсѧ, въ прибега́ющихъ къ тебѣ̀ стра̑сти дꙋшє́вныѧ и҆ тѣлє́сныѧ врачꙋ́ѧй: ра́дꙋйсѧ, ꙗ҆́кѡ бо́дреннѡ содѣ́ловавый сп҃се́нїе твоѐ, и҆ всѣ́хъ ѹ҆се́рднѡ притека́ющихъ къ тебѣ̀ сп҃се́нїю споспѣ́шествꙋѧй.

<red>Р</red>а́дꙋйсѧ, ст҃и́телю ге́рмане, вели́кїй чꙋдотво́рче.
