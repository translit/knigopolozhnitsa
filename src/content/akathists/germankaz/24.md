---
title: "І҆́косъ в҃ї"
navigation:
  key: akathists-germankaz-24
  title: "І҆́косъ в҃ї"
  parent: akathists-germankaz
  order: 24
type: "akathist"
---

## І҆́косъ в҃ї:

<red>П</red>ою́ще твоѐ хрⷭ҇топодража́телное житїѐ, бг҃омꙋ̑драѧ дѣѧ̑нїѧ, бл҃же́ннꙋю кончи́нꙋ, пресла̑внаѧ по кончи́нѣ чꙋдодѣ́йсвтїѧ, и҆ ꙗвле́ннѣйшыѧ до́блєсти твоѧ̑, ꙗ҆́кѡ свѣ̑тлыѧ лꙋчѝ соединѧ́юще вкꙋ́пѣ, ѿ со́бственныхъ твои́хъ добро́тъ, прино́симъ тебѣ̀ хвале́нїе таково́е:

<red>Р</red>а́дꙋйсѧ, ѿ ю҆́ности твоеѧ̀ крѣ́пкимъ по́стникомъ и҆ неѡсла́бнымъ подви́жникомъ себѐ ꙗ҆ви́вый: ра́дꙋйсѧ, по сщ҃є́ннымъ степе́нємъ возводимый бл҃года́тїю, па́че восхожде́нїемъ въ се́рдцы по внꙋ́треннѣй свѧ́тости смиренномꙋ́дреннѡ возвыша́выйсѧ. Ра́дꙋйсѧ, до́бльственный бл҃же́ннагѡ гꙋ́рїа въ дх҃о́вномъ созида́нїи па́ствы каза́нскїѧ сотрꙋ́дниче: ра́дꙋйсѧ, тогѡ́жде досто́йный въ пастыренача́льствѣ прее́мниче. Ра́дꙋйсѧ, и҆мѣ́вый зва́нїе свѣти́ти и҆ на высотѣ̀ всерѡссі́йскїѧ митропо́лїи: ра́дꙋйсѧ, и҆сповѣ́дниче и҆́стины пред̾ царе́мъ, и҆ защи́тниче страда́льческїѧ правоты̀ ст҃и́телѧ. Ра́дꙋйсѧ, на мѣ́сте смире́ннаго поко́ища чꙋдодѣ́йственною бл҃года́тїю проѧвле́нный: ра́дꙋйсѧ, пресла́внѡ и҆з̾ царствꙋющего гра́да нетлѣ́нными моща́ми твои́ми во ѡ҆би́тель твою̀ пренесе́нный. Ра́дꙋйсѧ, ѡ҆снова́нныѧ тобо́ю ѡ҆би́тєли свѧще́нное ѡ҆гражде́нїе и҆ ѹ҆краше́нїе: ра́дꙋйсѧ, ꙗ҆́кѡ въ ско́рбехъ ѹ҆тѣше́нїе, въ болѣ́знехъ и҆сцѣле́нїе, мо́щи твоѧ̑ на́мъ дарова́шасѧ. Ра́дꙋйсѧ, бл҃гопрїѧ́тный ѡ҆ на́съ до́льнихъ и҆ пе́рстныхъ, вкꙋ́пѣ смире́нныхъ и҆ грѣ́шныхъ, въ го́рнихъ къ бг҃ꙋ предста́телю, и҆ немо́лчный мл҃твенниче.

<red>Р</red>а́дꙋйсѧ, ст҃и́телю ге́рмане, вели́кїй чꙋдотво́рче.
