---
title: "І҆́косъ д҃"
navigation:
  key: akathists-germankaz-8
  title: "І҆́косъ д҃"
  parent: akathists-germankaz
  order: 8
type: "akathist"
---

## І҆́косъ д҃:

<red>С</red>лы́шавъ бг҃опра́вимый собо́ръ вели́кїѧ рѡссі́йскїѧ цр҃кве, ѡ҆ блаже́ннѣй кончи́нѣ пе́рвагѡ ст҃и́телѧ вели́кїѧ па́ствы каза́нскїѧ, є҆диногла́снѡ сꙋдѝ, ꙗ҆́кѡ то́кмѡ ты̀ и҆збра́нный бж҃їй досто́инъ возсѣ́сти на сѣда́лищи бл҃же́ннагѡ гꙋ́рїа, тѣ́мже воззва́нный въ ца́рствꙋющїй гра́дъ, а҆́ще и҆ ѿрица́лсѧ є҆сѝ по ѻ҆бы́чномꙋ тебѣ̀ смире́нїю ѿ са́на ст҃ителскагѡ, ѻ҆ба́че повинꙋ́ѧсѧ соборномꙋ ѡ҆предѣле́нїю, воспрїѧ́лъ є҆сѝ ст҃ителскїй же́злъ па́ствы каза́нскїѧ, тѣ́мже и҆ мы̀ въ весе́лїи привѣ́тствꙋемъ тѧ̀:

<red>Р</red>а́дꙋйсѧ, бл҃гі́й ра́бе гдⷭ҇а, вѣ́рностїю въ ме́ншемъ содѣ́лавыйсѧ досто́йнымъ бо́льшагѡ слꙋже́нїѧ: ра́дꙋйсѧ, свѣти́льниче, на свѣ́шницѣ во сп҃се́нїе мнѡ́гимъ поста́вленный. Ра́дꙋйсѧ, наста́вниче, и҆ сло́вомъ, а҆ па́че примѣ́ромъ жи́зни твоеѧ̀ наставлѧ́вый вѣ́рныхъ и҆ невѣ́рныхъ на пꙋ́ть хрⷭ҇то́въ: ра́дꙋйсѧ, па́стырю до́брый, неꙋсы́пнымъ попече́нїемъ полага́вый дꙋ́шꙋ твою̀ ѡ҆ сп҃се́нїи дꙋ́шъ пасо́мыхъ. Ра́дꙋйсѧ, мꙋ́дрый приста́вниче до́ма гдⷭ҇нѧ всѣ̑мъ, по коегѡ́ждо потре́бѣ нꙋ́жнаѧ ѹ҆строѧ́вый: ра́дꙋйсѧ, вѣ́рный раздаѧ́телю бла́гъ гдⷭ҇а твоегѡ̀, по́мощь бѣ́дствꙋющымъ, ѹ҆тѣше́нїе скорбѧ́щымъ, неѡскꙋ́днѡ подава́вый. Ра́дꙋйсѧ, въ бл҃гоговѣ́йнѣмъ слꙋже́нїи твое́мъ, и҆ се́рдце и҆ преподѡ́бныѧ рꙋ́цѣ твоѧ̑ ѡ҆ па́ствѣ ко гдⷭ҇ꙋ воздѣва́вый: ра́дꙋйсѧ, бл҃гопрїѧ́тными мл҃твами твои́ми ми́ръ, ми́лость и҆ бл҃года́ть бж҃їю на новопросвѣщє́нныѧ лю́ди низводи́вый.

<red>Р</red>а́дꙋйсѧ, ст҃и́телю ге́рмане, вели́кїй чꙋдотво́рче.
