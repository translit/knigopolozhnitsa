---
title: "І҆́косъ и҃"
navigation:
  key: akathists-germankaz-16
  title: "І҆́косъ и҃"
  parent: akathists-germankaz
  order: 16
type: "akathist"
---

## І҆́косъ и҃:

<red>В</red>седꙋ́шнѡ, ѿ всѣ́ѧ любвѐ, и҆ всенаро́днѡ, всѧ́кагѡ чи́на и҆ зва̑̾нїѧ, мона́си и҆ мїрсті́и, гра́да свїѧжска жи́телїе вожделѣ́ша и҆мѣ́ти мо́щи твоѧ̑, ст҃и́телю, въ созда́ннѣй тобо́ю ѡ҆би́тели, въ мѣ́стѣ сла́вы блгⷣти, дѣ́йствовавшїѧ тобо́ю въ дх҃о́вномъ созида́нїи и҆́ночества, и҆ назида́нїи всѣ́хъ приходѧ́щихъ къ тебѣ̀ ра́ди дꙋше́вныѧ по́льзы. тѣ́мже и҆спроси́вше соизволе́нїе бл҃гочести́вѣйшагѡ царѧ̀, съ неизглаго́ланною ра́достїю пренесо́ша ст҃ы̑ѧ мо́щи твоѧ̑, въ созда́ннꙋю тобо́ю ѡ҆би́тель, и҆ мы̀ въ ра́дости и҆́хъ, ве́селѡ привѣ́тствꙋемъ тѧ̀:

<red>Р</red>а́дꙋйсѧ, ꙗ҆́кѡ по смире́ннѣй кончи́нѣ просла́вленнымъ тобо́ю гдⷭ҇омъ просла́вленъ є҆сѝ: ра́дꙋйсѧ, ꙗ҆́кѡ длѧ прїѧ́тїѧ ст҃ы́хъ моще́й твои́хъ, въ бл҃гоговѣ́йнѡ сретавший тѧ̀ гра́дъ сподви́гсѧ и҆ са́мъ а҆рхїпа́стырь, ст҃и́тель є҆рмоге́нъ. Ра́дꙋйсѧ, ꙗ҆́кѡ то́йже вели́кїй ст҃и́тель, со всѣ́мъ ѡ҆сщ҃е́ннымъ собо́ромъ, подоба́ющее твое́й ст҃ы́ни надгро́бное пѣ́нїе совершѝ: ра́дꙋйсѧ, ꙗ҆́кѡ, при внесе́нїи моще́й твои́хъ въ созда́нный тобо́ю хра́мъ бцⷣы, ди́вное бл҃гоꙋха́нїе преиспо́лни хра́мъ и҆ ѡ҆би́тель. Ра́дꙋйсѧ, ꙗ҆́кѡ къ ѻ҆́бщей бл҃гоговѣ́йнѣй ра́дости, ст҃ы̑ѧ мо́щи твоѧ̑ цѣ́лы и҆ нетлѣ́нны ѡ҆брѣто́шасѧ: ра́дꙋйсѧ, ꙗ҆́кѡ многоразли́чными и҆сцѣлє́нїи зна́меновасѧ сла́ва ст҃ы́хъ моще́й твои́хъ. Ра́дꙋйсѧ, ꙗ҆́кѡ тѣ́ми же чꙋдодѣ̑йствїи засвидѣ́телствовасѧ, ꙗ҆́кѡ ѡ҆брѣ́лъ є҆сѝ блгⷣть ѹ҆ гдⷭ҇а: ра́дꙋйсѧ, ꙗ҆́кѡ и҆ симби́рстїи гра́ждане вожделѣ́ша и҆мѣ́ти ча́сть моще́й твои́хъ, во ѡ҆сщ҃е́нїе и҆ бл҃года́тнꙋю по́мощь.

<red>Р</red>а́дꙋйсѧ, ст҃и́телю ге́рмане, вели́кїй чꙋдотво́рче.
