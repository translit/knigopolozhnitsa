---
title: "І҆́косъ г҃"
navigation:
  key: akathists-germankaz-6
  title: "І҆́косъ г҃"
  parent: akathists-germankaz
  order: 6
type: "akathist"
---

## І҆́косъ г҃:

<red>И҆</red>мѣ́ѧ бл҃го́е помышле́нїе ца́рь, новопрїѡбрѣ́тенное си́лою крⷭ҇тною ца́рство каза́нское, па́че всегѡ̀ ѹ҆стро́ити во є҆ди́нствѣ бл҃гоче́стїѧ, да є҆ди́нымъ дꙋ́хомъ вѣ́ры прїѡбщи́тсѧ ѻ҆но̀ къ вели́цѣй держа́вѣ ца́рства рѡссі́йскагѡ, а҆́ки ча́сть къ своемꙋ̀ тѣлесѝ, при первост҃ителе гꙋ́рїи и҆збра̀ тѧ̀ собо́ромъ цр҃кве въ сослꙋже́бника є҆мꙋ̀, ѡ҆ се́мъ ѹ҆блажа́юще тѧ̀, приснобл҃же́нне, глаго́лемъ:

<red>Р</red>а́дꙋйсѧ, собо́рнымъ гла́сомъ на дѣ́ло а҆пⷭ҇льское досто́йнѡ и҆збра́нный: ра́дꙋйсѧ, ѹ҆се́рдный дѣ́лателю хрⷭ҇то́въ въ новопросвѣще́ннѣй странѣ̀ магомета́нскагѡ заблꙋжде́нїѧ. Ра́дꙋйсѧ, ꙗ҆́кѡ бл҃гопло́дный са́дъ, ст҃ꙋ́ю ѡ҆би́тель во гра́дѣ свїѧ́жстѣ насади́вый: ра́дꙋйсѧ, хра́мъ во сла́вꙋ ѹ҆спе́нїѧ бг҃омт҃ре, а҆́ки неꙋвѧда́емый трꙋдѡ́въ твои́хъ па́мѧтникъ въ не́й соѡрꙋди́вый. Ра́дꙋйсѧ, тꙋ́ю пе́рвѣе присноцвѣтꙋ́щею лѣ́потою подвигѡ́въ твои́хъ ѹ҆краси́вый: ра́дꙋйсѧ, въ бг҃осп҃са́емомъ бра́тствѣ новонасажденныѧ ѡ҆би́тели твоеѧ̀, па́че всегѡ̀ плоды̀ послꙋ́шанїѧ и҆ стра́ха бж҃їѧ возрасти́вый. Ра́дꙋйсѧ, собира́ѧ слове́сныхъ ѻ҆ве́цъ въ слове́сный дво́ръ всѣ́хъ, и҆ ра́ди спаси́тельнаго жи́тельства, и҆ ра́ди наставле́нїѧ приходи́вшихъ къ тебѣ̀, любе́знѡ прїима́вый. Ра́дꙋйсѧ, сла́вою добродѣ́телей твои́хъ, мно́гихъ и҆з̾ мра́ка магомета́нскагѡ нечє́стїѧ во свѣ́тъ и҆́стиннагѡ бл҃гоче́стїѧ ѡ҆браща́вый.

<red>Р</red>а́дꙋйсѧ, ст҃и́телю ге́рмане, вели́кїй чꙋдотво́рче.
