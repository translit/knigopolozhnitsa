---
title: "І҆́косъ є҃"
navigation:
  key: akathists-germankaz-10
  title: "І҆́косъ є҃"
  parent: akathists-germankaz
  order: 10
type: "akathist"
---

## І҆́косъ є҃:

<red>В</red>и́дѣвъ бл҃говѣ́рный ца́рь бг҃оꙋго́дное твоѐ житїѐ, ст҃и́телю, соизво́ли на вы́шшїй свѣ́шникъ всерѡссі́йскїѧ митропо́лїи поста́вити тѧ̀: ты̀ же, бл҃же́нне, по смиренномꙋ́дрїю твоемꙋ̀, ꙗ҆влѧ́ѧ себѐ недосто́йна бы́ти такова́гѡ са́на, досто́йнѣйшаго поста́вити ѹ҆молѧ́лъ є҆сѝ держа́внаго, ѻ҆ба́че повинꙋ́ѧсѧ зва́нїю, ѹ҆готовлѧ́лсѧ и҆спо́лнити во́лю царе́вꙋ; но положи́лъ є҆сѝ въ се́рдцы пе́рвѣе и҆зрещѝ ца́рю сло́во пра́вды, ꙗ҆́же пра́вда а҆́ки ѕло̀ вмѣни́сѧ, и҆ запѧ̀ тѧ̀ на пꙋтѝ врꙋчаемагѡ тебѣ̀ первопресто́лїѧ. сегѡ̀ ра́ди сꙋгꙋ́бо ѹ҆бл҃жа́емъ тѧ̀:

<red>Р</red>а́дꙋйсѧ, и҆ на выстотѣ̀ ст҃и́телства смирє́ннаѧ ѡ҆ себѣ̀ мꙋ́дрствовавый: ра́дꙋйсѧ, на первопресто́лїи рѡссі́йскїѧ цр҃кве па́че бре́мѧ, не́же че́сть себѣ̀ ви́дѣвый. Ра́дꙋйсѧ, ꙗ҆́кѡ во є҆́же бо́льшымъ послꙋжи́ти во сп҃се́нїе, гото́въ бы́лъ є҆сѝ и҆ вы́шшее слꙋже́нїе прїѧ́ти: ра́дꙋйсѧ, пре́жде восше́ствїѧ на высотꙋ̀ престо́ла, во смире́нїи сло́во ца́рю провѣща́вый. Ра́дꙋйсѧ, пра́вды ра́ди гоне́нїе и҆ и҆згна́нїе ѿ предлежа́щїѧ че́сти прїѧ́вый: ра́дꙋйсѧ, сло́во пра́во пред̾ царе́мъ, па́че прїѧ́тїѧ вре́менныѧ сла́вы предсꙋди́вый. Ра́дꙋйсѧ, вѣ́рою и҆ пра́вдою слꙋжи́ти бла́гꙋ цр҃кви и҆ ца́рства, неѡбинове́ннѡ на первост҃и́телскомъ престо́лѣ помышлѧ́вый: ра́дꙋйсѧ, и҆згна́нїемъ пра́вды ра́ди, бл҃же́нство нбⷭ҇ное себѣ̀ ѹ҆гото́вивый.

<red>Р</red>а́дꙋйсѧ, ст҃и́телю ге́рмане, вели́кїй чꙋдотво́рче.
