---
title: "І҆́косъ ѕ҃"
navigation:
  key: akathists-germankaz-12
  title: "І҆́косъ ѕ҃"
  parent: akathists-germankaz
  order: 12
type: "akathist"
---

## І҆́косъ ѕ҃:

<red>В</red>озсїѧ̀, ст҃и́телю, въ но́вомъ свѣ́тѣ правота̀ дꙋ́ха твоегѡ̀, є҆гда̀ непови́нный ст҃и́тель фїлі́ппъ непра́вѣднѡ бы́лъ сꙋди́мь и҆ ѡ҆сꙋжде́нъ, ты̀ є҆ди́нъ и҆з̾ ст҃и́телей воздви́глъ є҆сѝ гла́съ въ защи́тꙋ страда́льца, бл҃годерзнове́ннѡ вѣща́ѧ пред̾ царе́мъ: ꙗ҆́кѡ бл҃же́нный ѻ҆́нъ ѿ ю҆́ности не сꙋда̀ ло́жна, ни лицепрїѧ́тїѧ не вѣ́дѣ. ѹ҆блажа́юще праволю́бїе твоѐ вѣща́емъ тебѣ̀:

<red>Р</red>а́дꙋйсѧ, при а҆́гг҃льской кро́тости твоеѧ̀, крѣ́пкїй ревни́телю бл҃гоче́стїѧ, є҆гда̀ зрѣ́лъ то́е небрего́мымъ ѿ нече́стїѧ: ра́дꙋйсѧ, побо́рниче ѹ҆гнета́емой правоты̀. Ра́дꙋйсѧ, безтре́петный защи́тниче непови́нности: ра́дꙋйсѧ, ре́вностїю твое́ю по и҆́стинѣ, дрє́внимъ ст҃ы̑мъ ревни́телємъ ѹ҆подо́бивыйсѧ. Ра́дꙋйсѧ, бл҃годерзнове́нїемъ гро́знаго ѹ҆диви́вый, но смиренномꙋ́дрїемъ того̀ на кро́тость премѣни́вый: ра́дꙋйсѧ, примѣ́ръ любвѐ къ правотѣ̀ и҆ послѣ́дꙋющымъ родѡ́мъ ѡ҆ста́вивый. Ра́дꙋйсѧ, при за́падѣ жи́зни твоеѧ̀, пла́мєнныѧ лꙋчи̑ свѣ́тлагѡ дꙋ́ха твоегѡ̀ въ споборе́нїи и҆́стинѣ показа́вый: ра́дꙋйсѧ, праволюби́вымъ защище́ниемъ правоты̀, тече́нїе пра́ведной жи́зни твоеѧ̀ ѹ҆вѣнча́вый.

<red>Р</red>а́дꙋйсѧ, ст҃и́телю ге́рмане, вели́кїй чꙋдотво́рче.
