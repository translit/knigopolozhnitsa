---
title: "І҆́косъ а҃"
navigation:
  key: akathists-germankaz-2
  title: "І҆́косъ а҃"
  parent: akathists-germankaz
  order: 2
type: "akathist"
---

## І҆́косъ а҃:

<red>А҆́</red>гг҃лѡмъ ѹ҆подоблѧ́ѧ непоро́чнымъ житїе́мъ ст҃ы̑ѧ твоѧ̑ гдⷭ҇и, ѿве́рзи мѝ ѹ҆́мъ и҆ ѧзы́къ, восхвали́ти бг҃оꙋго́днꙋю жи́знь, и҆ прпⷣбныѧ дѣѧ̑нїѧ ст҃и́телѧ твоегѡ̀ ге́рмана, да зове́мъ є҆мꙋ̀, взе́мшемꙋ ѿ ю҆́ности бл҃гі́й ꙗ҆ре́мъ тво́й на ра́мо своѐ:

<red>Р</red>а́дꙋйсѧ, бл҃гочести́вагѡ ко́рене бл҃гочести́ваѧ ѿрасле: ра́дꙋйсѧ, ѿ чрева̀ ма́тернѧ и҆́збранный слꙋжи́ти въ прпⷣбїи и҆ пра́вдѣ. Ра́дꙋйсѧ, ѿ ѻ҆́трочесткихъ лѣ́тъ кро́ткимъ и҆ бл҃ги̑мъ нра́вомъ себѐ ѹ҆краси́вый: ра́дꙋйсѧ, ѿ млада́гѡ во́зраста въ по́стѣ и҆ моли́твѣ па́че во́зраста преꙋспѣ́вый. Ра́дꙋйсѧ, съ ѹ҆че́нїемъ кни́жнымъ па́че стра́хꙋ бж҃їю себѐ ѡ҆бꙋча́вый: ра́дꙋйсѧ, въ ю҆́ныхъ лѣ́тѣхъ крѣ́пкимъ подви́жникѡмъ воздержа́нїѧ себѐ ꙗ҆ви́вый. Ра́дꙋйсѧ, ма́нїемъ бжⷭ҇твеннымъ и҆здале́ча къ вели́комꙋ твоемꙋ̀ и҆збра́нїю ведо́мый: ра́дꙋйсѧ, тѣ́мже вседѣ́тельнымъ ма́нїемъ, и҆спе́рва ꙗ҆́кѡ зѣ́ница ѻ҆́ка блюдо́мый.

<red>Р</red>а́дꙋйсѧ, ст҃и́телю ге́рмане, вели́кїй чꙋдотво́рче.
