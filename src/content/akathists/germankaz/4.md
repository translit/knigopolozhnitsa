---
title: "І҆́косъ в҃"
navigation:
  key: akathists-germankaz-4
  title: "І҆́косъ в҃"
  parent: akathists-germankaz
  order: 4
type: "akathist"
---

## І҆́косъ в҃:

<red>Р</red>а́зꙋмомъ просвѣща́емый свы́ше, и҆ жела́нїемъ влеко́мый къ го́рнѣй жи́зни, ты̀ вкꙋ́пѣ съ бг҃омꙋ̑дрымъ роди́телемъ твои́мъ, па́че всегѡ̀ тща́сѧ ѡ҆ ѹ҆гожде́нїи бг҃ꙋ, ѿвѣ́ргїй кра́снаѧ мі́ра, тѣ́сный и҆́ноческїй пꙋ́ть и҆збра́лъ є҆сѝ. восхвалѧ́юще твоѐ бл҃го́е и҆зволе́нїе, взыва́емъ тебѣ̀:

<red>Р</red>а́дꙋйсѧ, внѣ̀ мїрска́гѡ мѧте́жа, ѿ мла́дости рабо́тати бг҃ꙋ предложи́вый: ра́дꙋйсѧ, ю҆́ность твою̀, ꙗ҆́кѡ же́ртвꙋ непоро́чнꙋ, ѿверже́нїемъ ѿ мі́ра бг҃ꙋ принесы́й. Ра́дꙋйсѧ, въ жи́зни по бз҃ѣ под̾ дꙋхо́внымъ и҆гꙋ́менствомъ бꙋ́дꙋщагѡ ст҃и́телѧ гꙋ́рїа преспѣва́вый: ра́дꙋйсѧ, є҆мꙋ́же вкꙋ́пѣ въ вели́комъ па́стырстѣмъ слꙋже́нїи въ споспѣ́шника и҆ прее́мника бл҃года́тїю ѹ҆готовлѧ́выйсѧ. Ра́дꙋйсѧ, въ то́йжде (волокола́мской ѡ҆би́тели) и҆ са́мъ въ мѣ́рꙋ дꙋхо́внагѡ вожденача́льства дости́гнꙋвый: ра́дꙋйсѧ, пе́рвымъ тща́выйсѧ бы́ти въ послꙋша́нїи, а҆́ще и҆ послѣ́днимъ во и҆́ноцѣхъ себѐ и҆менова́вый. Ра́дꙋйсѧ, ꙗ҆́кѡ є҆ли́кѡ смирѧ́лъ є҆сѝ себѐ, толи́ко па́че бл҃года́тїю къ возвыше́нїю бы́лъ є҆сѝ ѹ҆готовлѧ́емь: ра́дꙋйсѧ, и҆ смире́ннымъ возвраще́нїемъ ѿ нача́льства на пре́жнее послꙋша́нїе, нѡ́выѧ дꙋхѡ́вныѧ си̑лы длѧ послѣ́дꙋющагѡ слꙋже́нїѧ твоегѡ̀ стѧжа́вый.

<red>Р</red>а́дꙋйсѧ, ст҃и́телю ге́рмане, вели́кїй чꙋдотво́рче.
