---
title: "І҆́косъ є҃"
navigation:
  key: akathists-dimitrijrost-10
  title: "І҆́косъ є҃"
  parent: akathists-dimitrijrost
  order: 10
type: "akathist"
---

## І҆́косъ є҃:

<red>В</red>и́дѣвше а҆́г҃ельстїи чи́нове є҆щѐ во вре́менной жи́зни вели̑кїѧ твоѧ̑ по́двиги во всѧ́комъ бл҃гоче́стїи и҆ чистотѣ̀, ѹ҆дивлѧ́хꙋсѧ, прославлѧ́юще человѣколю́бца бг҃а, немощно́е человѣ́ческое є҆стество̀ подкрѣплѧ́ющаго. мы́ же тѧ̀, ѹ҆се́рднѡ любо́вїю почита́юще, чествꙋ́емъ похвала́ми си́ми:

<red>Р</red>а́дꙋйсѧ, лꙋчѐ трисо́лнечнагѡ свѣ́та: ра́дꙋйсѧ, свѣти́льниче, на свѣ́щницѣ цр҃ко́внѣмъ поста́вленный. Ра́дꙋйсѧ, свѣти́ло, пꙋ́ть пра́вый показꙋ́ющее: ра́дꙋйсѧ, во́ине хрⷭ҇то́въ непобѣди́мый. Ра́дꙋйсѧ, є҆диносꙋ́щныѧ трⷪ҇цы и҆́стинный побо́рниче: ра́дꙋйсѧ, ѹ҆ста̀ є҆реті́чєскаѧ загради́вый. Ра́дꙋйсѧ, златослове́сными ѹ҆ста́ми нбⷭ҇ныѧ и҆́стины вѣща́ѧй: ра́дꙋйсѧ, всѧ̑ своѧ̑ и҆мѣ̑нїѧ по словесѝ гдⷭ҇ню прода́вый. Ра́дꙋйсѧ, є҆ди́наго безцѣ́ннаго би́сера хрⷭ҇та̀ гдⷭ҇а сниска́вый: ра́дꙋйсѧ, вма́лѣ бы́въ вѣ́ренъ, надъ мно́гими поста́вленный.

<red>Р</red>а́дꙋйсѧ, дими́трїе, но́вый и҆ вели́кїй чꙋдотво́рче.
