---
title: "І҆́косъ з҃"
navigation:
  key: akathists-dimitrijrost-14
  title: "І҆́косъ з҃"
  parent: akathists-dimitrijrost
  order: 14
type: "akathist"
---

## І҆́косъ з҃:

<red>Н</red>о́вагѡ тѧ̀ ѡ҆ на́съ мл҃твенника, цѣли́телѧ дꙋ́шъ и҆ тѣле́съ, и҆ хода́таѧ на́мъ сп҃се́нїѧ вѣ́чнагѡ стѧжа́хомъ: но бл҃года́рнымъ се́рдцемъ и҆ ѹ҆сты̀ бг҃ꙋ, толи́каго чꙋдотво́рца въ на̑ша времена̀ дарова́вшемꙋ, досто́йнѡ воспѣ́ти не могꙋ́ще, тебѣ̀, ст҃и́телю и҆ вели́кїй ѹ҆го́дниче хрⷭ҇то́въ дими́трїе, похва̑льныѧ дерза́емъ приноси́ти си́це:

<red>Р</red>а́дꙋйсѧ, всѣ̑мъ скорбѧ́щымъ прїѧ́тное попече́нїе: ра́дꙋйсѧ, ско́рый ѿ всѧ́кїѧ болѣ́зни и҆ безме́здный врачꙋ̀. Ра́дꙋйсѧ, ѕлы́хъ по́мыслѡвъ прогони́телю: ра́дꙋйсѧ, ꙗ҆́кѡ твои́ми мл҃твами слѣпі́и прозрѣ́ша. Ра́дꙋйсѧ, ꙗ҆́кѡ твои́мъ хода́тайствомъ хро́мїи и҆ безно́жнїи ходи́ти нача́ша: ра́дꙋйсѧ, ꙗ҆́кѡ тобо́ю ѿ мно́гихъ бѣ́сове ѿгна́шасѧ. Ра́дꙋйсѧ, ꙗ҆́кѡ твои́мъ застꙋпле́нїемъ разсла́бленнїи и҆сцѣлѣ́ша: ра́дꙋйсѧ, ломѡтныѧ и҆ ѡ҆пꙋ̑хлыѧ ѹ҆врачева́вый. Ра́дꙋйсѧ, трѧса́вичныхъ и҆ ѻ҆гневи́чныхъ болѣ́зней цѣле́бниче: ра́дꙋйсѧ, ѿ неисцѣ̑льныѧ водѧны́ѧ и҆ ка́менныѧ болѣ́зни здра̑вы возста́вивый.

<red>Р</red>а́дꙋйсѧ, дими́трїе, но́вый и҆ вели́кїй чꙋдотво́рче.
