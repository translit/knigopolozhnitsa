---
title: "Мл҃тва а҃"
navigation:
  key: akathists-dimitrijrost-26
  title: "Мл҃тва а҃"
  parent: akathists-dimitrijrost
  order: 26
type: "akathist"
---

## Мл҃тва а҃:

<versal>Ѽ</versal> преди́вный и҆ пресла́вный чꙋдотво́рче дими́трїе, и҆сцѣлѧ́ѧй недꙋ̑ги человѣ́ческїѧ! Ты̀ неꙋсы́пнѡ мо́лиши гдⷭ҇а бг҃а на́шегѡ ѡ҆ всѣ́хъ грѣ́шныхъ: молю̀ ѹ҆́бѡ тѧ̀, бꙋ́ди мѝ хода́тай пред̾ гдⷭ҇емъ и҆ помо́щникъ на преѡборе́нїе страсте́й ненасы́тныѧ пло́ти моеѧ̀ и҆ на ѡ҆доле́нїе стрѣ́лъ сопроти́вника моегѡ̀ дїа́вола, и҆́миже ѹ҆ѧзвлѧ́етъ немощно́е се́рдце моѐ и҆, а҆́ки гла́дный и҆ лю́тый ѕвѣ́рь, а҆́лчетъ погꙋби́ти дꙋ́шꙋ мою̀. Ты̀, ст҃и́телю хрⷭ҇то́въ, моѧ̀ ѡ҆гра́да, ты̀ моѐ застꙋпле́нїе и҆ ѡ҆рꙋ́жїе! За твои́мъ содѣ́йствїемъ сокрꙋшꙋ̀ всѧ̑ во мнѣ̀ сопроти̑внаѧ во́лѣ цр҃ѧ̀ ца́рствꙋющихъ. Ты̀, вели́кїй чꙋдотво́рче, во днѝ подвигѡ́въ твои́хъ въ мі́рѣ се́мъ ревнꙋ́ѧ ѡ҆ правосла́вной цр҃кви бж҃їей, ꙗ҆́кѡ и҆́стинный и҆ до́брый па́стырь, небла́зненнѡ ѡ҆блича́лъ є҆сѝ грѣхѝ и҆ невѣ́жєствїѧ людскі́ѧ, и҆ ѹ҆клони́вшихсѧ ѿ стезѝ пра́вды въ є҆́рєси и҆ раско́лы наставлѧ́лъ є҆сѝ на пꙋ́ть и҆́стины. Споспѣ́шествꙋй ѹ҆́бѡ и҆ мнѣ̀ и҆спра́вити кратковре́менный пꙋ́ть жи́зни моеѧ̀, да непреткнове́ннѡ пойдꙋ̀ по стезѝ за́повѣдей бж҃їихъ и҆ нелѣ́ностнѡ порабо́таю гдⷭ҇еви моемꙋ̀ і҆и҃сꙋ хрⷭ҇тꙋ̀, ꙗ҆́кѡ є҆ди́номꙋ влⷣцѣ моемꙋ̀, и҆скꙋпи́телю и҆ пра́ведномꙋ сꙋдїѝ моемꙋ̀. Къ си́мъ же припа́даѧ, молю́сѧ тѝ, ѹ҆го́дниче бж҃їй, є҆гда̀ и҆зы́ти дꙋшѝ мое́й и҆з̾ тѣлесѐ моего̀, и҆зба́ви ю҆̀ ѿ те́мныхъ мыта́рствъ: не и҆́мамъ бо до́брыхъ дѣ́лъ ко ѡ҆правда́нїю моемꙋ̀: не да́ждь сатанѣ̀ возгорди́тисѧ побѣ́дою надъ немощно́ю дꙋше́ю мое́ю. И҆зба́ви ю҆̀ ѿ гее́нны, и҆дѣ́же пла́чъ и҆ скре́жетъ зꙋбѡ́въ, и҆ ст҃ы́ми мл҃твами твои́ми сотворѝ мѧ̀ прича́стника нбⷭ҇нагѡ ца́рствїѧ въ трⷪ҇цѣ сла́вимаго бг҃а, ѻ҆ц҃а̀ и҆ сн҃а и҆ ст҃а́гѡ дх҃а. <red>А҆</red>ми́нь.
