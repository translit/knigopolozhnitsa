---
title: "І҆́косъ г҃"
navigation:
  key: akathists-dimitrijrost-6
  title: "І҆́косъ г҃"
  parent: akathists-dimitrijrost
  order: 6
type: "akathist"
---

## І҆́косъ г҃:

<red>И҆</red>мѣ́ѧ неꙋсы́пное попече́нїе ѡ҆ сп҃се́нїи дꙋ́шъ, ввѣ́ренныхъ тебѣ̀ ѿ бг҃а, ст҃и́телю дими́трїе, па́стырски къ дꙋшесп҃сительной жи́зни, и҆ сло́вомъ и҆ са́мымъ дѣ́ломъ, показꙋ́ѧ нелѣ́ностный по́двигъ въ подража́нїи ст҃ы̑мъ бж҃їимъ, непреста́ннѡ наставлѧ́лъ є҆сѝ. сегѡ̀ ра́ди прїимѝ ѿ на́шегѡ ѹ҆се́рдїѧ достѡ́йныѧ похвалы̑ тебѣ̀:

<red>Р</red>а́дꙋйсѧ, па́стырю до́брый, заблꙋжда́ющихъ по гора́мъ сꙋемꙋ́дрїѧ взыска́вый: ра́дꙋйсѧ, бл҃гі́й ра́бе и҆ вѣ́рный, да́нный тебѣ̀ ѿ гдⷭ҇а тала́нтъ ѹ҆сꙋгꙋ́бивый. Ра́дꙋйсѧ, дѣ́лателю вїногра́да хрⷭ҇то́ва: ра́дꙋйсѧ, бл҃гоче́стїѧ сто́лпе неподви́жимый. Ра́дꙋйсѧ, тве́рдое забра́ло хрⷭ҇то́вы цр҃кве: ра́дꙋйсѧ, щи́те, защища́ѧй бл҃гоче́стїе. Ра́дꙋйсѧ, мечꙋ̀ ѻ҆стрѣ́йшїй, посѣка́ѧй ѕлоче́стїе: ра́дꙋйсѧ, непоколеби́мое правосла́вїѧ ѡ҆снова́нїе. Ра́дꙋйсѧ, тве́рдый ка́меню вѣ́ры: ра́дꙋйсѧ, корми́ло цр҃ко́вное, ѹ҆правлѧ́ющее вѣ́рныхъ къ ти́хомꙋ приста́нищꙋ.

<red>Р</red>а́дꙋйсѧ, дими́трїе, но́вый и҆ вели́кїй чꙋдотво́рче.
