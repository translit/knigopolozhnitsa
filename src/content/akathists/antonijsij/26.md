---
title: "Мл҃тва а҃"
navigation:
  key: akathists-antonijsij-26
  title: "Мл҃тва а҃"
  parent: akathists-antonijsij
  order: 26
type: "akathist"
---

## Мл҃тва а҃:

<versal>Ѽ</versal> преди́вный чꙋдотво́рче и҆ вели́кїй ѹ҆го́дниче бж҃їй, прпⷣбне ѻ҆́ч҃е а҆нтѡ́нїе, па́стырю на́шъ до́брый, те́плый застꙋ́пниче и҆ ско́рый помо́щниче! предстоѧ́й прⷭ҇то́лꙋ прест҃ы́ѧ трⷪ҇цы, при́зри ми́лостивымъ ѻ҆́комъ на ны̀ и҆ на всѧ̑ лю́ди, бл҃гоговѣ́йнѣ притека́ющыѧ къ честно́мꙋ гро́бꙋ твоемꙋ̀, въ не́мже лежа́щыѧ ст҃ы̑ѧ мо́щи твоѧ̑, ѿ дні́й дре́внихъ нетлѣ́нїемъ цвѣтꙋ́щыѧ и҆ блгⷣтїю животворѧ́щагѡ прест҃а́гѡ дх҃а бл҃гоꙋха́ющыѧ, и҆сцѣлє́нїѧ ѿ всѧ́кихъ недꙋ́гѡвъ дꙋше́вныхъ и҆ тѣле́сныхъ неѡскꙋ́днѡ и҆сточа́ютъ. ѹ҆слы́ши на́съ молѧ́щихсѧ тебѣ̀ и҆ чтꙋ́щихъ ст҃ꙋ́ю па́мѧть твою̀. прострѝ рꙋ́цѣ твоѝ ко влⷣцѣ нб҃сѐ и҆ землѝ, стра́ждꙋщꙋю странꙋ̀ рѡссі́йскꙋю ѿ лю́тыхъ безбѡ́жникъ и҆ вла́сти и҆́хъ да свободи́тъ, и҆ да возста́витъ престо́лъ правосла́вныхъ царе́й: вѣ́рныхъ рабѡ́въ є҆гѡ̀, въ ско́рби и҆ печа́ли де́нь и҆ но́щь вопїю́щихъ къ немꙋ̀, многоболѣ́зный во́пль да ѹ҆слы́шитъ и҆ да и҆зведе́тъ ѿ поги́бели живо́тъ на́шъ, и҆ и҆спросѝ на́мъ ѡ҆ставле́нїе прегрѣше́нїй на́шихъ. молѝ млⷭ҇тивагѡ бг҃а ѿврати́ти ѿ на́съ всѧ́кїй гнѣ́въ є҆гѡ̀, првⷣнѡ на ны̀ дви́жимый и҆ сохрани́ти не то́чїю ѡ҆би́тель на́шꙋ, но и҆ всѧ̑ гра́ды и҆ вє́си, и҆ всѧ̑ страны̑ хрⷭ҇тїа́нскїѧ, и҆ лю́ди живꙋ́щыѧ въ ни́хъ ѿ гра́да и҆ гла́да, ѿ трꙋ́са и҆ пото́па, ѿ ѻ҆гнѧ̀ и҆ меча̀, ѿ наше́ствїѧ и҆ноплеме́нныхъ и҆ междоꙋсо́бныѧ бра́ни, ѿ смертоно́сныѧ ꙗ҆́звы и҆ всѧ́кїѧ па́гꙋбы и҆ всѧ́кагѡ ѕла̀, да̑ровати же на́мъ всѧ̑ къ жи́зни вре́меннѣй бл҃гопотрє́бнаѧ и҆ къ вѣ́чномꙋ спасе́нїю полє́знаѧ. помозѝ на́мъ, свѧ́тче бж҃їй, и҆збѣжа́ти па́гꙋбныхъ сѣте́й дїа́волихъ, препобѣди́ти собла́зны мі́ра и҆ ѹ҆мертви́ти ѹ҆́ды на́шѧ сꙋ́щыѧ на землѝ: ѿвратѝ ѻ҆́чи на́ши ѿ сꙋ́етныхъ и҆ преле́стныхъ веще́й земны́хъ, напра́ви же ѹ҆мы̀ и҆ мы̑сли на́шѧ къ зрѣ́нїю красо́тъ бж҃е́ственныхъ, пренбⷭ҇ныхъ и҆ нетлѣ́нныхъ: сердца̀ на̑ша, недꙋ̑гꙋющаѧ страстьмѝ грѣхо́вными, и҆сцѣлѝ, да не прильпнꙋ́тъ сласте́мъ привре́мєннымъ, и҆ безмѣ̑стнымъ: согрѣ́й же ѧ҆̀ бж҃е́ственною любо́вїю, да вожделѣ́ютъ и҆́стиннагѡ и҆ непреходѧ́щагѡ бл҃же́нства, є҆́же въ бз҃ѣ. ѹ҆крѣпѝ на́съ ко и҆сполне́нїю за́повѣдей гдⷭ҇нихъ, да́ждь на́мъ покаѧ́нїе серде́чное и҆ ѹ҆миле́нїе сле́зное, мл҃твꙋ непреста́ннꙋю и҆ трꙋдолю́бїе неѡсла́бное, бо́дренное трезве́нїе ѹ҆ма̀ и҆ хране́нїе се́рдца, ми́ръ помыслѡ́въ, чистотꙋ̀ жела́нїи, правотꙋ̀ дѣѧ́нїй, да и҆зба́вльшесѧ тобо́ю ѿ всѣ́хъ вра̑гъ ви́димыхъ и҆ неви́димыхъ, ѿ всѧ́кихъ ѕѡ́лъ дꙋше́вныхъ и҆ тѣле́сныхъ, и҆ соблю́дше вѣ́рꙋ пра́вꙋю, наде́ждꙋ неѿло́жнꙋю и҆ любо́вь нелицемѣ́рнꙋю, бг҃оꙋго́днѣ сконча́емъ житїѐ на́ше на землѝ, и҆ преше́дше въ жи́знь вѣ́чнꙋю, сподо́бимсѧ зрѣ́ти трисвѣ́тлꙋю зарю̀ трисїѧ́ющагѡ вѣ́чнагѡ сл҃нца, и҆ въ невече́рнѣмъ днѝ нбⷭ҇нагѡ црⷭ҇твїѧ, кꙋ́пнѡ съ тобо́ю и҆ со всѣ́ми ст҃ы́ми, бл҃года́рнѣ воспѣва́ти и҆ бл҃гословлѧ́ти прест҃ꙋ́ю трⷪ҇цꙋ, ѻ҆ц҃а̀, и҆ сн҃а, и҆ ст҃а́го дх҃а, во вѣ́ки вѣкѡ́въ. <red>А҆</red>ми́нь.
