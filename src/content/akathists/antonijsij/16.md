---
title: "І҆́косъ и҃"
navigation:
  key: akathists-antonijsij-16
  title: "І҆́косъ и҃"
  parent: akathists-antonijsij
  order: 16
type: "akathist"
---

## І҆́косъ и҃:

<red>В</red>е́сь собо́ръ и҆́нѡкъ є҆два̀ возмо́же преклони́ти смире́нїе твоѐ къ прїѧ́тїю и҆гꙋ́менства; є҆́же прїе́мь, ди́венъ настоѧ́тель бы́лъ є҆сѝ, пе́рвенствꙋѧ въ трꙋдѣ́хъ и҆́ноческихъ, ꙗ҆́кѡ мні́й всѣ́хъ и҆ ра́бъ всѣ̑мъ показꙋ́ѧсѧ, рꙋ́бищемъ покрыва́ѧ себе́, смире́ннымъ же зра́комъ ѹ҆таева́ѧ ѡ҆би́лїе блгⷣти и҆ бога́тство ст҃ы́ни. сегѡѡ̀ ра́ди при́снїи ра́довахꙋсѧ, прише́льцы же не мнѧ́хꙋ тѧ̀ началника бы́ти, мы̀ же ѹ҆ми́льнѣ зове́мъ тѝ:

<red>Р</red>а́дꙋйсѧ, ꙗ҆́кѡ мні́й мнѧ́йсѧ бы́ти, ве́лїй ѹ҆ гдⷭ҇а сла́вы вмѣни́лсѧ є҆сѝ: ра́дꙋйсѧ, ꙗ҆́кѡ ѹ҆ча̀ и҆́ны твори́ти, всѧ̑ пе́рвѣе са́мъ сотвори́лъ є҆сѝ. Ра́дꙋйсѧ, ꙗ҆́кѡ но́щь не премо́же твоегѡ̀ бдѣ̑нїѧ: ра́дꙋйсѧ, до́брый стра́же до́ма бж҃їѧ. Ра́дꙋйсѧ, ꙗ҆́кѡ въ зра́цѣ твое́мъ при́снѡ ꙗ҆влѧ́шесѧ трезвѣ́нїе ѹ҆ма̀ твоегѡ: ра́дꙋйсѧ, пра́вило вѣ́ры и҆ ѡ҆́бразъ смире́нїѧ. Ра́дꙋйсѧ, ꙗ҆́кѡ тѧгча́йшыѧ рабѡ́ты люботрꙋ́днѣ со всѣ́ми раздѣлѧ́лъ є҆сѝ: ра́дꙋйсѧ, ꙗ҆́кѡ болѧ́щымъ ѹ҆се́рднѡ послꙋжи́лъ є҆сѝ. Ра́дꙋйсѧ, ꙗ҆́кѡ стра́нныѧ вве́лъ и҆ ни́щыѧ препита́лъ є҆сѝ: ра́дꙋйсѧ, ꙗ҆́кѡ не́мѡщи немощны́хъ терпѣли́внѡ поне́слъ є҆сѝ.

<red>Р</red>а́дꙋйсѧ, прпⷣбне ѻ҆́ч҃е на́шъ а҆нтѡ́нїе.
