---
title: "І҆́косъ і҃"
navigation:
  key: akathists-antonijsij-20
  title: "І҆́косъ і҃"
  parent: akathists-antonijsij
  order: 20
type: "akathist"
---

## І҆́косъ і҃:

<red>С</red>тѣно́ю крѣ́пкою и҆ ѡ҆пло́томъ наде́жнымъ бы́лъ є҆сѝ ѡ҆би́тели твое́й, є҆гда̀ возврати́лсѧ є҆сѝ въ ню̀ ко ѹ҆ченикѡ́мъ твои̑мъ, разсѣ́ѧтисѧ хотѧ́щымъ, и҆ до́брѣ па́слъ є҆сѝ ста́до твоѐ; ѹ҆ста́ бо твоѧ̀, ꙗ҆́кѡ со́тъ ме́дъ, и҆ска́пахꙋ словеса̀ блгⷣти, зра́къ же тво́й ꙗ҆влѧ́ше кро́тость и҆ любо́вь ѻ҆́тчꙋ, сѣди́на и҆звѣ́ствоваше мꙋ́дрость ѹ҆ма̀ и҆ чистотꙋ̀ се́рдца, согбе́нный ви́дъ тво́й, ста́рче бж҃їй, подо́бѧше тѧ̀ дре́вꙋ, кра́сныхъ плодѡ́въ ѻ҆би́лїемъ до́лꙋ преклоне́нꙋ. сегѡ̀ ра́ди зове́мъ тѝ:

<red>Р</red>а́дꙋйсѧ, красото̀ цр҃кве хрⷭ҇товы: ра́дꙋйсѧ, сосꙋ́де ст҃ы́ни. Ра́дꙋйсѧ, цвѣ́те и҆́ночества: ра́дꙋйсѧ, свѣти́лниче мі́рови. Ра́дꙋйсѧ, кра́сное зда́нїе блгⷣти хрⷭ҇то́вы: ра́дꙋйсѧ, преꙋкра́шенный хра́мъ ст҃а́гѡ дх҃а. Ра́дꙋйсѧ, но́вый ѡ҆́бразе бж҃їй: ра́дꙋйсѧ, подо́бїе хрⷭ҇то́во. Ра́дꙋйсѧ, дража́йшїй кораблю̀, вносѧ́й въ приста́нище неисчє́тна сокрѡ́вища дꙋхѡ́внаѧ: ра́дꙋйсѧ, кꙋпе́цъ, прїꙋмно́живый вда̑нные тѝ ѿ бг҃а тала́нты. Ра́дꙋйсѧ, вѣ́рный приста́вниче до́мꙋ бж҃їѧ.

<red>Р</red>а́дꙋйсѧ, прпⷣбне ѻ҆́ч҃е на́шъ а҆нтѡ́нїе.
