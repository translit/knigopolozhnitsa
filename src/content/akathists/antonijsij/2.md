---
title: "І҆́косъ а҃"
navigation:
  key: akathists-antonijsij-2
  title: "І҆́косъ а҃"
  parent: akathists-antonijsij
  order: 2
type: "akathist"
---

## І҆́косъ а҃:

<red>А҆́</red>гг҃елѡвъ ревни́тель ѿ ю҆́ности пока́залсѧ є҆сѝ, прпⷣбне; рожде́йсѧ во ѹ҆бо́зѣй вѣ́си, ꙗ҆́кѡ граждани́нъ нбⷭ҇нагѡ і҆ерⷭ҇ли́ма ходи́лъ є҆сѝ; про́стъ сы́й земледѣ́лецъ, первозва́нномꙋ а҆пⷭ҇лѡвъ тезоимени́тъ и҆ подража́тель бы́лъ є҆сѝ; хрⷭ҇тꙋ̀ послѣ́дꙋѧ, мнѡ́ги ѹ҆ченикѝ собра́лъ є҆сѝ. сегѡ ра́ди зове́мъ тѝ:

<red>Р</red>а́дꙋйсѧ, рожде́нїемъ ра́дость, ꙗ҆́кѡ пе́рвенецъ, роди́телємъ пода́вый: ра́дꙋйсѧ, и҆ на нб҃сѣ́хъ бл҃гослове́нїе перворо́дныхъ наслѣ́дивый. Ра́дꙋйсѧ, ю҆́ности бꙋ́есть и҆здѣ́тска ѿложи́вый: ра́дꙋйсѧ, слове́сное млеко̀ бжⷭ҇твенныхъ писа́нїй, па́че ма́тернѧ, вожделѣ́вый. Ра́дꙋйсѧ, въ дꙋшеполе́зныхъ ѹ҆че́нїихъ све́рстники своѧ̀ превозше́дый: ра́дꙋйсѧ, бл҃гоче́стїемъ и҆ ра́зꙋмомъ наста́вники ѹ҆диви́вый. Ра́дꙋйсѧ, ꙗ҆́кѡ и҆змла́да сказа́нїѧ ѡ҆ ст҃ы́хъ и҆ жи́тельство и҆́хъ возлю́билъ є҆сѝ: ра́дꙋйсѧ, ꙗ҆́кѡ ра́нѡ ѹ҆разꙋмѣ́лъ и҆ презрѣ́лъ є҆сѝ сꙋетꙋ̀ бла̑гъ вре́менныхъ. Ра́дꙋйсѧ, ꙗ҆́кѡ до́мъ бж҃їй па́че ѻ҆́тча и҆збра́лъ є҆сѝ; ра́дꙋйсѧ, ꙗ҆́кѡ и҆здѣ́тска навы́клъ є҆сѝ пѣсносло́вити гдⷭ҇а. Ра́дꙋйсѧ, ꙗ҆́кѡ ѡ҆́бразъ созда́телѧ на дска́хъ живописꙋ́ѧ, ꙗ҆снѣ́йшее подо́бїе є҆гѡ̀ на скрижа́лехъ се́рдца твоегѡ̀ воѡбрази́лъ є҆сѝ; ра́дꙋйсѧ, ꙗ҆́кѡ ѿ ю҆́ности въ се́рдцы твое́мъ къ небе́снымъ восхожде́нїѧ положи́лъ є҆сѝ.

<red>Р</red>а́дꙋйсѧ, прпⷣбне ѻ҆́ч҃е на́шъ а҆нтѡ́нїе.
