---
title: "І҆́косъ д҃"
navigation:
  key: akathists-antonijsij-8
  title: "І҆́косъ д҃"
  parent: akathists-antonijsij
  order: 8
type: "akathist"
---

## І҆́косъ д҃:

<red>С</red>лы́шавъ молвꙋ̀ и҆ прещє́нїѧ ѡ҆кре́стныхъ жи́телей, помѧнꙋ́въ є҆сѝ словеса̀ хрⷭ҇тѡ́ва, бѣжа́ти ѿ гонѧ́щихъ ны̀, и҆ сквозѣ̀ непрохѡ́дныѧ дє́бри приве́лъ є҆сѝ ѹ҆ченикѝ твоѧ̑ ко є҆́зерꙋ, и҆дѣ́же ѡ҆брѣ́тесѧ мѣ́сто, за мнѡ́га лѣ̑та въ жили́ще и҆́нокѡмъ назна́менанное, и҆ посредѣ̀ де́брей, бла́тъ и҆ є҆зе́ръ съ ди́вїими ѕвѣрьмѝ всели́лсѧ є҆сѝ. сегѡ̀ ра́ди взыва́емъ тѝ:

<red>Р</red>а́дꙋйсѧ, смиренномꙋ́дрїемъ всѧ́кꙋ ра́спрю погаси́вый: ра́дꙋйсѧ, кро́тостїю ѕло́бꙋ побѣди́вый. Ра́дꙋйсѧ, любо́вїю враждꙋ̀ ѿмсти́вый: ра́дꙋйсѧ, неѡбита́ємаѧ мѣ́ста мл҃твою ѡ҆ст҃и́вый. Ра́дꙋйсѧ, безмо́лвныѧ де́бри бжⷭ҇твенными пѣ́снми ѡ҆гласи́вый: ра́дꙋйсѧ, въ непроходи́мыхъ стєзѝ бла̑ги ѡ҆брѣты́й. Ра́дꙋйсѧ, въ напа́стѣхъ и҆ и҆скꙋше́нїихъ терпѣ́нїѧ и҆ ѹ҆пова́нїѧ не погꙋби́вый: ра́дꙋйсѧ, спꙋ́тники твоѧ̀ въ терпѣ́нїи ѹ҆крѣпи́вый. Ра́дꙋйсѧ, въ непра́веднѣмъ и҆згна́нїи, вхо́ды црⷭ҇тва нбⷭ҇нагѡ ѡ҆брѣты́й: ра́дꙋйсѧ, дре́во плодоно́сно, при вода́хъ насажде́нное. Ра́дꙋйсѧ, фі́нїче, процвѣты́й въ пꙋсты́ни: ра́дꙋйсѧ, ꙗ҆́кѡ ке́дръ, и҆же ѿ лѷва́на, возвели́чивыйсѧ.

<red>Р</red>а́дꙋйсѧ, прпⷣбне ѻ҆́ч҃е на́шъ а҆нтѡ́нїе.
