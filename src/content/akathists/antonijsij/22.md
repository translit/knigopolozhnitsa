---
title: "І҆́косъ а҃і"
navigation:
  key: akathists-antonijsij-22
  title: "І҆́косъ а҃і"
  parent: akathists-antonijsij
  order: 22
type: "akathist"
---

## І҆́косъ а҃і:

<red>С</red>вѣтоза́рнꙋю жи́знь скончава́ѧ, (седми́десѧти девѧтѝ лѣ́тъ) ста́рецъ сы́й, ꙗ҆́кѡ ѻ҆те́цъ чадолюби́въ, всѧ̑ смотри́тельнѣ ѹ҆стро́илъ є҆сѝ во ѡ҆би́тели твое́й. ѹ҆ченикѝ твоѧ̑, ѡ҆ ско́рѣмъ преставле́нїи твое́мъ скорбѧ́щыѧ, наста́вилъ и҆ ѹ҆тѣ́шилъ є҆сѝ: ѹ҆ста́вы ѻ҆бщежи́тїѧ писа́нїемъ ѹ҆тверди́лъ є҆сѝ, и҆ вмѣ́стѡ себѐ и҆но́го и҆гꙋ́мена наре́клъ є҆сѝ: са́мъ же во бдѣ́нїи и҆ мл҃твѣ не вкꙋси́лъ є҆сѝ поко́ѧ, до́ндеже гдⷭ҇еви пре́далъ є҆сѝ ст҃ꙋ́ю дꙋ́шꙋ твою̀. ѹ҆ченицы̀ же твоѝ, возвра́щшесѧ и҆з̾ хра́ма и҆ ви́дѣвше тѧ̀ бездыха́нна лежа́ща, рꙋ́цѣ же ꙗ҆́кѡ молѧ́щꙋсѧ при пе́рсехъ и҆мꙋ́ща, со слеза́ми возопи́ша:

<red>Р</red>а́дꙋйсѧ, бл҃гі́й на́шъ ѻ҆́ч҃е, зрѧ́й нн҃ѣ ѻ҆ц҃а̀ свѣ́тѡвъ: ра́дꙋйсѧ, па́стырю на́шъ до́брый, предстоѧ́й нн҃ѣ пастыренача́льникꙋ хрⷭ҇тꙋ̀. Ра́дꙋйсѧ, пита́телю на́шъ, сла́достьми нбⷭ҇ными насыща́ѧйсѧ: ра́дꙋйсѧ, покрови́телю на́шъ, во кро́вѣхъ нбⷭ҇ныхъ водвори́выйсѧ. Ра́дꙋйсѧ, предста́телю на́шъ пред̾ бг҃омъ, а҆́гг҃льскаѧ зрѧ́й ѹ҆тѣшє́нїѧ: ра́дꙋйсѧ, сожи́телю ст҃ы̑мъ нб҃ожи́телємъ. Ра́дꙋйсѧ, граждани́не го́рнѧгѡ і҆ерⷭ҇ли́ма: ра́дꙋйсѧ, сщ҃е́ннаѧ главо̀, вѣнча́ннаѧ ѿ цр҃ѧ̀ сла́вы. Ра́дꙋйсѧ, зри́телю трїѷпоста́снагѡ свѣ́та: ра́дꙋйсѧ, вѣ́дче бжⷭ҇твенныхъ та̑инъ. Ра́дꙋйсѧ, на ло́нѣ любвѐ бж҃їѧ ѹ҆поко́ивыйсѧ: ра́дꙋйсѧ, ра́достей ра́ди нбⷭ҇ныхъ, всѧ́кꙋ болѣ́знь и҆ печа́ль коне́чнѣ забы́вый.

<red>Р</red>а́дꙋйсѧ, прпⷣбне ѻ҆́ч҃е на́шъ а҆нтѡ́нїе.
