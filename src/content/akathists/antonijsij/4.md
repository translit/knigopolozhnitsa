---
title: "І҆́косъ в҃"
navigation:
  key: akathists-antonijsij-4
  title: "І҆́косъ в҃"
  parent: akathists-antonijsij
  order: 4
type: "akathist"
---

## І҆́косъ в҃:

<red>Р</red>а́зꙋмомъ и҆ и҆спыта́нїемъ коне́чнѣ позна́лъ є҆сѝ сꙋетꙋ̀ привременныѧ сла́дости; дости́гнꙋвъ же въ мѣ́рꙋ во́зраста въ мꙋ́жа соверше́нна, подо́бнѡ подвигополо́жникꙋ своемꙋ̀, ꙗ҆ви́вшемꙋ себѐ мі́рови, три́десѧти лѣ́тъ вда́лъ є҆сѝ себѐ въ слꙋ́жбꙋ гдⷭ҇еви; ѡ҆ста́вивъ мі́ръ и҆ всѧ̑, ꙗ҆̀же въ не́мъ, прїѧ́лъ є҆сѝ ѡ҆́бразъ а҆́гг҃ельский. таково́е ѹ҆̀бо и҆зволе́нїе твоѐ восхвалѧ́юще, глаго́лемъ:

<red>Р</red>а́дꙋйсѧ, ꙗ҆́кѡ на распꙋ́тїихъ мі́ра сегѡ̀ ѡ҆брѣ́лъ є҆сѝ пра́вый пꙋ́ть въ црⷭ҇твїе нбⷭ҇ное: ра́дꙋйсѧ, ꙗ҆́кѡ ѡ҆ста́вивъ до́мъ ѻ҆тца̀ своегѡ̀ водвори́лсѧ є҆сѝ въ до́мꙋ гдⷭ҇ни. Ра́дꙋйсѧ, до́брый ра́бе, ꙗ҆́кѡ бы́лъ є҆сѝ вѣ́ренъ влⷣцѣ твоемꙋ̀: ра́дꙋйсѧ, ꙗ҆́кѡ ѹ҆́же нѣ́си ра́бъ, но сы́нъ и҆ наслѣ́дникъ бж҃їй. Ра́дꙋйсѧ, ꙗ҆́кѡ и҆ въ сꙋпрꙋ́жествѣ, ка́кѡ ѹ҆годи́ти гдⷭ҇еви, помышлѧ́лъ є҆сѝ: ра́дꙋйсѧ, ꙗ҆́кѡ въ и҆́ночествѣ всецѣ́ло гдⷭ҇еви себѐ пре́далъ є҆сѝ. Ра́дꙋйсѧ, ꙗ҆́кѡ вожделѣ́нїѧ пло́ти ѡ҆бꙋзда́лъ є҆сѝ: ра́дꙋйсѧ, ꙗ҆́кѡ пло́ть дꙋ́хови покори́лъ є҆сѝ. Ра́дꙋйсѧ, ꙗ҆́кѡ разда́въ и҆мѣ̑нїѧ своѧ̑, ни́щыѧ ѹ҆ще́дрилъ є҆сѝ: ра́дꙋйсѧ, ꙗ҆́кѡ нището́ю бога́тство нетлѣ́нное стѧжа́лъ є҆сѝ. Ра́дꙋйсѧ, ꙗ҆́кѡ ѹ҆бѣ́глъ є҆сѝ собла́знѡвъ мі́ра и҆ сѣте́й дїа́вола: ра́дꙋйсѧ, го́рлицѣ пꙋстыннолю́бнаѧ, и҆сто́ргнꙋвшаѧсѧ ѿ сѣ́ти ло́вчи.

<red>Р</red>а́дꙋйсѧ, прпⷣбне ѻ҆́ч҃е на́шъ а҆нтѡ́нїе.
