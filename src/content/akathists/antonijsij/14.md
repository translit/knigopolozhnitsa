---
title: "І҆́косъ з҃"
navigation:
  key: akathists-antonijsij-14
  title: "І҆́косъ з҃"
  parent: akathists-antonijsij
  order: 14
type: "akathist"
---

## І҆́косъ з҃:

<red>Н</red>о́вое чꙋ́до ꙗ҆вѝ гдⷭ҇ь, и҆знесы́й неви́димою рꙋко́ю чⷭ҇тнꙋ́ю і҆кѡ́нꙋ и҆з̾ горѧ́щїѧ цр҃кве и҆ невреди́мꙋ ю҆̀ поста́вивый посредѐ ѡ҆би́тели; ты̀ же, ра́дꙋѧсѧ, прїе́мь ю҆̀, съ ѹ҆пова́нїемъ на гдⷭ҇а, но́вый простра́ннѣйшїй до́мъ прест҃ѣ́й трⷪ҇це воздви́глъ є҆сѝ, и҆ и҆ны̑ѧ хра́мы назда́лъ є҆сѝ, и҆ та́кѡ ѡ҆би́тель бл҃гоꙋстроилъ є҆сѝ, ю҆́же и҆ ны́нѣ ѡ҆гражда́еши мл҃твами твои́ми, спаса́ѧй вопїю́щыѧ тѝ:

<red>Р</red>а́дꙋйсѧ, ꙗ҆́кѡ твои́ми мл҃твами но́вый и҆сто́чникъ бл҃года́ти бж҃їѧ ѿве́рзесѧ: ра́дꙋйсѧ, ꙗ҆́кѡ і҆кѡ́на прест҃ы́ѧ трⷪ҇цы, тобо́ю начерта́ннаѧ, чꙋдесы̀ просла́висѧ. Ра́дꙋйсѧ, ꙗ҆́кѡ въ пꙋсты́ни ѡ҆би́тель бл҃гоче́стїѧ процвѣтѐ: ра́дꙋйсѧ, ꙗ҆́кѡ тобо́ю приста́нище бл҃гоѡти́шно дꙋша́мъ ѹ҆гото́васѧ. Ра́дꙋйсѧ, ꙗ҆́кѡ тобо́ю ѹ҆чи́лище покаѧ́нїѧ ѹ҆стро́исѧ: ра́дꙋйсѧ, ꙗ҆́кѡ тобо́ю ѿкры́сѧ пꙋ́ть хотѧ́щымъ къ почестѝ вы́шнѧгѡ зва́нїѧ тещѝ. Ра́дꙋйсѧ, ꙗ҆́кѡ тобо́ю лѣ́ствица дꙋхо́вныхъ восхожде́нїй ѹ҆тверди́сѧ: ра́дꙋйсѧ, ꙗ҆́кѡ и҆́щꙋщымъ спас́енїѧ ѿ пото́па грѣхо́внагѡ но́въ кора́бль тобо́ю и҆спра́висѧ. Ра́дꙋйсѧ, ꙗ҆́кѡ во ѡ҆би́тели твое́й и҆сцѣлѧ́ютсѧ недꙋ̑ги дꙋ́шъ и҆ тѣле́съ: ра́дꙋйсѧ, даѧ́й прибѣ́жище цѣломꙋ́дрїю, по́стничествꙋ и҆ во́льнѣй нищетѣ̀. Ра́дꙋйсѧ, ꙗ҆́кѡ и҆́щꙋщїи твоегѡ̀ предста́телства, при́снѡ млⷭ҇ть бж҃їю ѡ҆брѣта́ютъ: ра́дꙋйсѧ, ꙗ҆́кѡ прїѧ́лъ є҆сѝ блгⷣть мл҃тисѧ ѡ҆ всѣ́хъ.

<red>Р</red>а́дꙋйсѧ, прпⷣбне ѻ҆́ч҃е на́шъ а҆нтѡ́нїе.
