---
title: "І҆́косъ ѕ҃"
navigation:
  key: akathists-antonijsij-12
  title: "І҆́косъ ѕ҃"
  parent: akathists-antonijsij
  order: 12
type: "akathist"
---

## І҆́косъ ѕ҃:

<red>В</red>озсїѧ́лъ є҆сѝ ꙗ҆́кѡ ѕвѣзда̀ свѣ́тлаѧ, лꙋча́ми ст҃ы́ни ѡ҆зарѧ́ѧ рѡссі́ю; сла́ва добродѣ́телей твои́хъ промче́сѧ по всѣ̑мъ градѡ́мъ, привлача́щи мнѡ́гїѧ во ѡ҆би́тель твою̀. и҆ ца́рь, посла́въ тебѣ̀ гра́мотꙋ, да стро́иши пꙋсты́нное жи́тельство, предадѐ себѐ и҆ ца́рство своѐ твои̑мъ бг҃оприѧ́тнымъ мл҃твамъ, и҆́миже ѡ҆гражда́еми зове́мъ тѝ:

<red>Р</red>а́дꙋйсѧ, рѡссі́йскихъ царе́й предста́телю: ра́дꙋйсѧ, ѻ҆те́чествїѧ твоегѡ̀ храни́телю. Ра́дꙋйсѧ, свѣти́льниче, горѧ́й любо́вїю и҆ свѣтѧ́й ст҃ы́нею: ра́дꙋйсѧ, воево́до полка̀ и҆́ноческагѡ. Ра́дꙋйсѧ, пра́вый води́телю и҆́щꙋщихъ спасе́нїѧ: ра́дꙋйсѧ, си́лою бж҃їею из̾имаѧй и҆з̾ плѣ́на грѣхо́внагѡ. Ра́дꙋйсѧ, свобожда́й ѿ рабо́ты сꙋ́етныѧ: ра́дꙋйсѧ, мнѡ́гїѧ кѡ́зни лꙋка́вагѡ по́мощїю бж҃їею побѣди́вый. Ра́дꙋйсѧ, и҆сполнѧ́ѧй дꙋ́шы сла́достей дꙋхо́вныхъ: ра́дꙋйсѧ, и҆сточа́ѧй то́ки слє́зныѧ и҆з̾ серде́цъ ѡ҆камене́нныхъ. Ра́дꙋйсѧ, воздѣѧ́нїемъ рꙋкꙋ̀ твоє́ю, спаса́ѧй на́съ ѿ нападе́нїй мы́сленнагѡ а҆мали́ка: ра́дꙋйсѧ, преводѧ́й бл҃гопокори̑выѧ тѝ въ землю̀, ст҃ы̑мъ ѻ҆бѣтова́ннꙋю.

<red>Р</red>а́дꙋйсѧ, прпⷣбне ѻ҆́ч҃е на́шъ а҆нтѡ́нїе.
