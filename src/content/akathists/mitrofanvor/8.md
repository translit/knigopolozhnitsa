---
title: "І҆́косъ д҃"
navigation:
  key: akathists-mitrofanvor-8
  title: "І҆́косъ д҃"
  parent: akathists-mitrofanvor
  order: 8
type: "akathist"
---

## І҆́косъ д҃:

<red>Д</red>и̑вныѧ ѡ҆ бз҃ѣ трꙋды̀ твоѧ̑, ст҃и́телю ѻ҆́ч҃е митрофа́не, прихожда́хꙋ къ тебѣ̀ и҆здале́ча жа́ждꙋщїи глаго́лѡвъ живота̀ вѣ́чнагѡ: поне́же ты̀ ѹ҆чи́лъ и҆ твори́лъ є҆сѝ, наставлѧ́лъ сло́вомъ и҆ житїе́мъ свои́мъ. Сегѡ̀ ра́ди любо́вїю вопїе́мъ тѝ:

<red>Р</red>а́дꙋйсѧ, а҆пⷭ҇лѡвъ прее́мниче: ра́дꙋйсѧ, ст҃и́телей сопресто́льниче. Ра́дꙋйсѧ, прпⷣбныхъ собесѣ́дниче: ра́дꙋйсѧ, првⷣныхъ ѹ҆краше́нїе. Ра́дꙋйсѧ, вѣ́нче воздержа́нїѧ: ра́дꙋйсѧ, бл҃госѣнноли́ственное дре́во, пото́ками ра́йскими воспита́нное. Ра́дꙋйсѧ, безпомо́щныхъ сп҃си́тельное призрѣ́нїе: ра́дꙋйсѧ, цвѣ́те нетлѣ́нїѧ. Ра́дꙋйсѧ, ꙗ҆́кѡ ѿчꙋжде́нїемъ вре́менныхъ бла̑гъ, стѧжа́лъ є҆сѝ бл҃же́нство нищеты̀ дꙋхо́вныѧ: ра́дꙋйсѧ, ꙗ҆́кѡ самово́льнымъ ѡ҆бнища́нїемъ ѡ҆брѣ́лъ є҆сѝ сокро́вище бла̑гъ вѣ́чныхъ. Ра́дꙋйсѧ, ꙗ҆́кѡ во глꙋбинꙋ̀ смире́нїѧ прини́клъ є҆сѝ: ра́дꙋйсѧ, ꙗ҆́кѡ на высотꙋ̀ безстра́стїѧ возше́лъ є҆сѝ.

<red>Р</red>а́дꙋйсѧ, митрофа́не, вели́кїй и҆ пресла́вный чꙋдотво́рче.
