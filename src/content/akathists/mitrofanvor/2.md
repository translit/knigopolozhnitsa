---
title: "І҆́косъ а҃"
navigation:
  key: akathists-mitrofanvor-2
  title: "І҆́косъ а҃"
  parent: akathists-mitrofanvor
  order: 2
type: "akathist"
---

## І҆́косъ а҃:

<red>А҆́</red>гг҃лъ земны́й и҆ человѣ́къ нбⷭ҇ный бы́лъ є҆сѝ, ст҃и́телю ѻ҆́ч҃е митрофа́не: впери́въ бо ѹ҆́мъ въ бжⷭ҇твєннаѧ, вре́мєннаѧ и҆ земна̑ѧ пренебре́глъ є҆сѝ: тѣ́мже и҆ всели́сѧ въ тѧ̀ прест҃ы́й дх҃ъ, є҆гѡ́же бл҃года́тїю свѣ́тлѡ ѹ҆кра́шенъ є҆сѝ. Сегѡ̀ ра́ди тебѣ̀, на нб҃сѝ и҆ на землѝ просла́вленномꙋ, вопїе́мъ си́це:

<red>Р</red>а́дꙋйсѧ, ꙗ҆́кѡ чистото́ю и҆ ст҃ы́нею а҆́гг҃лѡмъ ѹ҆подо́билсѧ є҆сѝ: ра́дꙋйсѧ, ꙗ҆́кѡ посто́мъ и҆ бдѣ́нїемъ безстра́стїѧ дости́глъ є҆сѝ. Ра́дꙋйсѧ, свѣти́льниче бжⷭ҇твеннагѡ свѣ́та: ра́дꙋйсѧ, моли́твъ бл҃гово́нное кади́ло. Ра́дꙋйсѧ, вѣ́рныхъ непрело́жное ѹ҆твержде́нїе: ра́дꙋйсѧ, невѣ́рныхъ бг҃омꙋ́дренное ѡ҆бличе́нїе. Ра́дꙋйсѧ, хрⷭ҇тїа́нъ непосты́дное прибѣ́жище: ра́дꙋйсѧ, благоче́стїѧ стѣно̀ неѡбори́маѧ. Ра́дꙋйсѧ, крѣ́пкое корми́ло цр҃кве хрⷭ҇то́вы: ра́дꙋйсѧ, непоколеби́мый сто́лпе правосла́вїѧ. Ра́дꙋйсѧ, а҆пⷭ҇льскихъ преда́нїй вѣ́рный храни́телю: ра́дꙋйсѧ, та̑инъ бж҃їихъ и҆́стинный строи́телю.

<red>Р</red>а́дꙋйсѧ, митрофа́не, вели́кїй и҆ пресла́вный чꙋдотво́рче.
