---
title: "І҆́косъ г҃"
navigation:
  key: akathists-mitrofanvor-6
  title: "І҆́косъ г҃"
  parent: akathists-mitrofanvor
  order: 6
type: "akathist"
---

## І҆́косъ г҃:

<red>И҆</red>мѣ́ѧй въ се́рдцѣ свое́мъ ѻ҆́гнь любвѐ бжⷭ҇твенныѧ, спасе́нїѧ ра́ди дꙋ́шъ человѣ́ческихъ па́стырски подвиза́лсѧ є҆сѝ, бг҃омꙋ́дре, проти́вꙋ ко́зней дїа́вольскихъ, и҆ побѣди́тельнымъ ѡ҆рꙋ́жїемъ крⷭ҇та̀ разсѣка́лъ є҆сѝ сѣ́ти лꙋка́вагѡ, ꙗ҆́кѡ паꙋчи́нꙋ. Тѣ́мже прїимѝ ѿ на́съ пѣ́снь сїю̀:

<red>Р</red>а́дꙋйсѧ, ра́бе бж҃їй, бл҃гі́й и҆ вѣ́рный: ра́дꙋйсѧ, досто́йный дѣ́лателю вертогра́да хрⷭ҇то́ва. Ра́дꙋйсѧ, ѹ҆чи́телю смире́нїѧ и҆ цѣломꙋ́дрїѧ: ра́дꙋйсѧ, ѡ҆́бразе кро́тости и҆ послꙋша́нїѧ. Ра́дꙋйсѧ, мꙋ́жꙋ жела́нїй: ра́дꙋйсѧ, проповѣ́дниче чꙋде́съ бж҃їихъ. Ра́дꙋйсѧ, наста́вниче дѣ́лъ до́брыхъ: ра́дꙋйсѧ, тве́рдое ѡ҆гражде́нїе хрⷭ҇то́вы цр҃кве. Ра́дꙋйсѧ, ѻ҆гневи́дный сто́лпе, наставлѧ́ѧй на пꙋ́ть спасе́нїѧ: ра́дꙋйсѧ, свѣтоза́рный свѣти́льниче, вѣ́рныѧ просвѣща́ѧй. Ра́дꙋйсѧ, неисчерпа́емый сосꙋ́де благода́ти хрⷭ҇то́вы: ра́дꙋйсѧ, чи́стое прїѧ́телище дх҃а ст҃а́гѡ.

<red>Р</red>а́дꙋйсѧ, митрофа́не, вели́кїй и҆ пресла́вный чꙋдотво́рче.
