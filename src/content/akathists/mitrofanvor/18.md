---
title: "І҆́косъ ѳ҃"
navigation:
  key: akathists-mitrofanvor-18
  title: "І҆́косъ ѳ҃"
  parent: akathists-mitrofanvor
  order: 18
type: "akathist"
---

## І҆́косъ ѳ҃:

<red>В</red>ѣті̑ѧ многовѣща́нныѧ недоꙋмѣ́ютъ и҆з̾ѡбрази́ти ѡ҆би́лїѧ любвѐ твоеѧ̀, є҆́юже, ѿходѧ̀ ко творцꙋ̀, преиспо́лненъ бы́лъ є҆сѝ къ ча́дамъ твои̑мъ ѡ҆ гдⷭ҇ѣ: восхотѣ́въ бо, и҆ по ѿше́ствїи свое́мъ, при́снѡ поꙋча́ти и҆̀хъ ꙗ҆́кѡ живы́й, завѣща́лъ є҆сѝ и҆̀мъ всѧ̑ потрє́бнаѧ ко спасе́нїю. Сегѡ̀ ра́ди и҆з̾ глꙋбины̀ серде́цъ вопїе́мъ тѝ:

<red>Р</red>а́дꙋйсѧ, благоче́стнѡ тече́нїе сконча́вый: ра́дꙋйсѧ, вѣ́рꙋ соблюды́й всецѣ́лꙋ. Ра́дꙋйсѧ, ѡ҆рꙋ́жїемъ бл҃говоле́нїѧ бж҃їѧ вѣнча́нный на землѝ: ра́дꙋйсѧ, вѣнце́мъ нетлѣ́нїѧ ѹ҆кра́шенный на нб҃сѝ. Ра́дꙋйсѧ, до́лꙋ вели́чїемъ чꙋде́съ блиста́ющїй: ра́дꙋйсѧ, горѣ̀ лꙋча́ми трисо́лнечнагѡ свѣ́та ѡ҆сїѧва́емый. Ра́дꙋйсѧ, ꙗ҆́кѡ въ пресвѣ́тлыхъ ра́йскихъ ѡ҆би́телехъ вселѧ́ешисѧ: ра́дꙋйсѧ, ꙗ҆́кѡ лице́мъ къ лицꙋ̀ бжⷭ҇твеннагѡ свѣ́та причаща́ешисѧ. Ра́дꙋйсѧ, ꙗ҆́кѡ съ нбⷭ҇ныхъ высо́тъ на мольбы̑ на́шѧ призира́еши: ра́дꙋйсѧ, ꙗ҆́кѡ въ со́нїѧхъ и҆ видѣ́нїѧхъ во бла́го на́мъ ꙗ҆влѧ́ешисѧ. Ра́дꙋйсѧ, ꙗ҆́кѡ моли́твами твои́ми ѿ вѣ́чныѧ сме́рти свобожда́емсѧ: ра́дꙋйсѧ, ꙗ҆́кѡ предста́тельствомъ твои́мъ безконе́чныѧ жи́зни сподоблѧ́емсѧ.

<red>Р</red>а́дꙋйсѧ, митрофа́не, вели́кїй и҆ пресла́вный чꙋдотво́рче.
