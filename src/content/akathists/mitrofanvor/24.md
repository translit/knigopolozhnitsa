---
title: "І҆́косъ в҃і"
navigation:
  key: akathists-mitrofanvor-24
  title: "І҆́косъ в҃і"
  parent: akathists-mitrofanvor
  order: 24
type: "akathist"
---

## І҆́косъ в҃і:

<red>П</red>ою́ще твоѐ къ бг҃ꙋ ѿше́ствїе, ст҃и́телю митрофа́не, почита́емъ сщ҃е́ннꙋю па́мѧть твою̀, велича́емъ ре́вность по бз҃ѣ, хва́лимъ долготерпѣ́нїе, сла́вимъ неѕло́бїе, и҆ ѹ҆блажа́емъ кончи́нꙋ твою̀: на сме́ртнѣмъ бо ѻ҆дрѣ̀ возлежа̀, жела́нїемъ возжела́лъ ѡ҆блещи́сѧ въ вели́кїй а҆́гг҃льскїй ѡ҆́бразъ, нарече́нъ бы́лъ мака́рїемъ, бл҃же́нства тезоимени́тымъ, блаже́нъ бы́въ вои́стиннꙋ, ꙗ҆́кѡ црⷭ҇твїе нбⷭ҇ное наслѣ́довалъ є҆сѝ. Тѣ́мже молѧ́щесѧ ѹ҆се́рднѡ, ѡ҆ є҆́же сподо́битисѧ и҆ на́мъ неѡсꙋжде́ннѡ предста́ти на стра́шное сꙋди́ще хрⷭ҇то́во, взыва́емъ тѝ:

<red>Р</red>а́дꙋйсѧ, ѹ҆ прⷭ҇то́ла бж҃їѧ те́плый ѡ҆ на́съ предста́телю: ра́дꙋйсѧ, мꙋ́жꙋ жела́нїй, просла́вившїй бг҃а въ тѣлесѝ и҆ въ дꙋшѣ̀ свое́й. Ра́дꙋйсѧ, добропобѣ́дный во́ине цр҃ѧ̀ нбⷭ҇нагѡ: ра́дꙋйсѧ, вождю̀ премꙋ́дрый ра́тꙋющымъ проти́вꙋ си́лъ а҆́довыхъ. Ра́дꙋйсѧ, ꙗ҆́кѡ съ горѧ́щимъ свѣти́льникомъ срѣ́тилъ є҆сѝ хрⷭ҇та̀: ра́дꙋйсѧ, ꙗ҆́кѡ ѿ негѡ̀ бл҃года́ть и҆сцѣле́нїй прїѧ́лъ є҆сѝ. Ра́дꙋйсѧ, ꙗ҆́кѡ бл҃говоле́нїемъ прест҃ы́ѧ бцⷣы возвели́ченъ є҆сѝ: ра́дꙋйсѧ, ꙗ҆́кѡ во свѣ́тлостехъ ст҃ы́хъ пребыва́еши. Ра́дꙋйсѧ, ꙗ҆́кѡ со прⷪ҇рѡ́ки и҆ а҆пⷭ҇тѡлы ликовствꙋ́еши: ра́дꙋйсѧ, ꙗ҆́кѡ со ст҃и́тєли и҆ и҆ мч҃ники просла́вленъ є҆сѝ. Ра́дꙋйсѧ, ꙗ҆́кѡ съ прпⷣбными и҆ првⷣными весели́шисѧ: ра́дꙋйсѧ, ꙗ҆́кѡ со всѣ́ми и҆збра́нными бж҃їими при́снѡ торжествꙋ́еши.

<red>Р</red>а́дꙋйсѧ, митрофа́не, вели́кїй и҆ пресла́вный чꙋдотво́рче.
