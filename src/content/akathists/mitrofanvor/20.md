---
title: "І҆́косъ і҃"
navigation:
  key: akathists-mitrofanvor-20
  title: "І҆́косъ і҃"
  parent: akathists-mitrofanvor
  order: 20
type: "akathist"
---

## І҆́косъ і҃:

<red>С</red>тѣна̀ є҆сѝ спасе́нїѧ прибѣга́ющымъ къ тебѣ̀, ст҃и́телю митрофа́не, и҆ въ быва́емыхъ ѿ тебє̀ зна́менїихъ, и҆сповѣ́дающихъ вели́чїе бж҃їе. Сегѡ̀ ра́ди, ѹ҆ще́дрени твои́мъ чꙋдодѣ́йственнымъ ѡ҆ на́съ ко хрⷭ҇тꙋ̀ бг҃ꙋ хода́тайствомъ, вопїе́мъ тѝ:

<red>Р</red>а́дꙋйсѧ, царе́й бл҃гочести́выхъ побо́рниче: ра́дꙋйсѧ, а҆рхїере́євъ правосла́вныхъ ѹ҆крѣпле́нїе. Ра́дꙋйсѧ, ца́рства правосла́внагѡ защи́тниче: ра́дꙋйсѧ, цр҃кви ст҃ѣ́й ѹ҆твержде́нїе. Ра́дꙋйсѧ, пре́жде сме́рти ѹ҆мертви́вый пло́ть свою̀: ра́дꙋйсѧ, предвкꙋси́вый жи́знь вѣ́чнꙋю, пре́жде вни́тїѧ въ селє́нїѧ ра̑йскаѧ. Ра́дꙋйсѧ, ѹ҆ме́ршїй мі́рꙋ пре́жде кончи́ны твоеѧ̀: ра́дꙋйсѧ, воскресы́й дꙋ́хомъ во хрⷭ҇тѣ̀ пре́жде ѹ҆спе́нїѧ твоегѡ̀. Ра́дꙋйсѧ, ꙗ҆́кѡ ѿ ѡ҆би́тели земны́ѧ во ѡ҆би́тель нбⷭ҇нꙋю пресели́лсѧ є҆сѝ: ра́дꙋйсѧ, ꙗ҆́кѡ ѿ ѡ҆би́тели нбⷭ҇ныѧ во ѡ҆би́тєли земны̑ѧ благотворѧ̀ нисхо́диши. Ра́дꙋйсѧ, ꙗ҆́кѡ и҆ по ѿше́ствїи твое́мъ съ на́ми пребыва́еши: ра́дꙋйсѧ, ꙗ҆́кѡ и҆ по ѹ҆ме́ртвїи твое́мъ ѹ҆мерщвлє́нныѧ грѣхмѝ дꙋ́шы моли́твами твои́ми ѡ҆живлѧ́еши.

<red>Р</red>а́дꙋйсѧ, митрофа́не, вели́кїй и҆ пресла́вный чꙋдотво́рче.
