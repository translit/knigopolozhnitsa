---
title: "І҆́косъ є҃"
navigation:
  key: akathists-mitrofanvor-10
  title: "І҆́косъ є҃"
  parent: akathists-mitrofanvor
  order: 10
type: "akathist"
---

## І҆́косъ є҃:

<red>В</red>и́дѣвше въ тебѣ̀ воро́нежстїи лю́дїе пе́рваго а҆рхїпа́стырѧ, ꙗ҆́кѡ а҆́гг҃ла, зна́менїе нбⷭ҇ныѧ бл҃года́ти носѧ́ща, возра́довашасѧ ра́достїю неизглаго́ланною: ты́ же, до́брѣ внима́ѧ себѣ̀ и҆ всемꙋ̀ ста́дꙋ, въ не́мже тѧ̀ дх҃ъ ст҃ы́й поста́ви є҆пⷭ҇копа, па́слъ є҆сѝ ѹ҆се́рднѡ цр҃ковь гдⷭ҇а и҆ бг҃а, ꙗ҆́кѡ сло́во возда́ти хотѧ̀. Сегѡ̀ ра́ди ѹ҆блажа́емъ тѧ̀, ѻ҆́ч҃е митрофа́не, зовꙋ́ще:

<red>Р</red>а́дꙋйсѧ, человѣ́че бж҃їй, преподо́бїемъ а҆́ки по́ѧсомъ златы́мъ препоѧ́санный: ра́дꙋйсѧ, дрꙋ́же хрⷭ҇то́въ, ст҃и́тельствомъ а҆́ки би́серомъ драги́мъ преꙋкра́шенный. Ра́дꙋйсѧ, во́ине хрⷭ҇то́въ непобѣди́мый: ра́дꙋйсѧ, стра́же до́ма бж҃їѧ неꙋсы́пный. Ра́дꙋйсѧ, восхождє́нїѧ въ се́рдцѣ свое́мъ къ нб҃сѝ положи́вый: ра́дꙋйсѧ, словє́сныѧ ѻ҆́вцы хрⷭ҇то́вы на живоно́сныхъ па́житѧхъ воспита́вый. Ра́дꙋйсѧ, ꙗ҆́кѡ не попꙋсти́лъ є҆сѝ дꙋшетлѣ́нномꙋ ѕвѣ́рю расхи́тити ста́до твоѐ: ра́дꙋйсѧ, ꙗ҆́кѡ ѿ нбⷭ҇нагѡ пастыренача́льника првⷣное воздаѧ́нїе прїѧ́лъ є҆сѝ. Ра́дꙋйсѧ, возлюби́вый благолѣ́пїе до́мꙋ бж҃їѧ: ра́дꙋйсѧ, въ само́мъ себѣ̀ хра́мъ трїѷпоста́сномꙋ бжⷭ҇твꙋ̀ ѹ҆гото́вавый. Ра́дꙋйсѧ, ꙗ҆́кѡ во ѹ҆мерщвле́нномъ тѣлесѝ ри́зою нетлѣ́нїѧ ѡ҆дѣ́ѧнъ є҆сѝ: ра́дꙋйсѧ, ꙗ҆́кѡ и҆з̾ гро́ба заре́ю безсме́ртїѧ на́съ ѡ҆сїѧва́еши.

<red>Р</red>а́дꙋйсѧ, митрофа́не, вели́кїй и҆ пресла́вный чꙋдотво́рче.
