---
title: "І҆́косъ г҃"
navigation:
  key: akathists-innokentirk-6
  title: "І҆́косъ г҃"
  parent: akathists-innokentirk
  order: 6
type: "akathist"
---

## І҆́косъ г҃:

<red>И҆</red>мѣ́етъ тебѣ̀, ст҃и́телю ѻ҆́ч҃е і҆нноке́нтїе, всѧ̀ страна̀ сиби́рскаѧ вели́ка ѹ҆чи́телѧ и҆ ди́вна въ вѣ́рѣ наста́вника; сегѡ̀ ра́ди, ꙗ҆́кѡ до́блѧгѡ побо́рника вѣ̑рнымъ и҆ ско́рагѡ моли́твенника тѧ̀ чтꙋ́ще, съ весе́лїемъ и҆ ра́достїю да́ры тебѣ̀ прино́симъ такѡвы́ѧ:

<red>Р</red>а́дꙋйсѧ, сщ҃е́ннаѧ главо̀, ра́зꙋма вода́ми напоѧ́ема. Ра́дꙋйсѧ, пло́дъ бл҃гоꙋха́ненъ житїе́мъ твои́мъ ѿ ю҆́ности ꙗ҆влѧ́ѧй. Ра́дꙋйсѧ, и҆скорени́телю терно́внагѡ слꙋже́нїѧ і҆́дѡльскагѡ. Ра́дꙋйсѧ, насади́телю лозы̀ правосла́вныѧ вѣ́ры. Ра́дꙋйсѧ, но́вый а҆пⷭ҇толе, ѡ҆бл҃гоꙋха́вый вѣ́рою послѣ̑днїѧ концы̑ рѡссі́и. Ра́дꙋйсѧ, до́брый па́стырю, ѹ҆тверди́вый кра̑сныѧ но́ги своѧ̑ на восто́цѣ ца́рства сиби́ри. Ра́дꙋйсѧ, мра́чныѧ страны̀ просвѣти́телю. Ра́дꙋйсѧ, дꙋше́вныѧ темноты̀ ѡ҆зари́телю. Ра́дꙋйсѧ, врагѡ́въ вѣ́ры хрⷭ҇то́вы разрꙋши́телю. Ра́дꙋйсѧ, прельсти́телей дꙋ́шъ хрⷭ҇тїа́нскихъ рази́телю. Ра́дꙋйсѧ, і҆дѡлослꙋжи́тельныхъ ста́рєцъ мꙋ́дрость посрами́вый. Ра́дꙋйсѧ, мⷣрыхъ вѣ́ка сегѡ̀ мⷣрѣ́йшїй.

<red>Р</red>а́дꙋйсѧ, і҆нноке́нтїе, моли́твенниче ѡ҆ дꙋша́хъ на́шихъ.
