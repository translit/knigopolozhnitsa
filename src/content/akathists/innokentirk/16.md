---
title: "І҆́косъ и҃"
navigation:
  key: akathists-innokentirk-16
  title: "І҆́косъ и҃"
  parent: akathists-innokentirk
  order: 16
type: "akathist"
---

## І҆́косъ и҃:

<red>В</red>е́сь всегѡ̀ себѐ и҆спо́лнивъ любвѐ нелицемѣ́рныѧ къ па́ствѣ свое́й, бы́лъ є҆сѝ ско́рый помо́щникъ призыва́ющымъ тѧ̀ въ по́мощь, ст҃и́телю ѻ҆́ч҃е і҆нноке́нтїе: не то́чїю бо бли́з̾ притека́ющихъ къ ра́цѣ моще́й твои́хъ, но и҆ дале́че ѿстоѧ́щихъ и҆ призыва́ющихъ и҆́мѧ твоѐ и҆зцѣлѧ́еши ѿ всѧ́кїѧ болѣ́зни. За таково́е ѹ҆̀бо врачева́нїе прїимѝ ѿ на́съ похвалы̑ сїѧ̑:

<red>Р</red>а́дꙋйсѧ, цѣльбы̀ и҆спо́лнь ꙗ҆ви́выйсѧ а҆лава́стре, ꙗ҆́кѡ лю́ди хрⷭ҇то́вы а҆рома́тствꙋеши твои́ми и҆зцѣлє́нїи. Ра́дꙋйсѧ, а҆рома́тный фїа́ле, чꙋдесы ѹ҆дивлѧѧ, на́рда пїсти́ка многоцѣ́нный. Ра́дꙋйсѧ, и҆сто́чниче, бл҃года́ть и҆зцѣле́нїй и҆злива́ющїй на́мъ ѿ всечⷭ҇тны́ѧ ра́ки твоеѧ̀ незави́стнѡ. Ра́дꙋйсѧ, ꙗ҆́кѡ тѣ́ло твоѐ трꙋдолю́бное вмѣ́сто ма́стей на́мъ во гро́бѣ ѡ҆ста́вилъ є҆сѝ и҆стоща́ти и҆зцѣлє́нїѧ. Ра́дꙋйсѧ, ꙗ҆́кѡ твои́ми мл҃твами слѣпі́и прозрѣ́ша. Ра́дꙋйсѧ, ꙗ҆́кѡ твои́мъ хода́тайствомъ хро́мїи и҆ безно́гїи ходи́ти нача́ша. Ра́дꙋйсѧ, ꙗ҆́кѡ твои́мъ застꙋпле́нїемъ разсла́бленнїи изцѣлѣ́ша. Ра́дꙋйсѧ, ꙗ҆́кѡ твои́мъ предста́тельствомъ ѿ неизцѣ́льныѧ ѻ҆гневи́чныѧ болѣ́зни здра́ви бы́ша. Ра́дꙋйсѧ, покры́тыхъ стрꙋ́пами, ꙗ҆́кѡ прокаже́нныхъ, ѹ҆врачева́вый. Ра́дꙋйсѧ, впа́дшихъ въ лихора́дѡчныѧ и҆ трѧсави̑чныѧ ꙗ҆́зи возста́вивый. Ра́дꙋйсѧ, ꙗ҆́кѡ лише́нныхъ смы́сла здра́вымъ ѹ҆мо́мъ снабдѣва́еши. Ра́дꙋйсѧ, ꙗ҆́кѡ ѿ стра́ха и҆ мечта́нїй томи́мыхъ свобожда́еши.

<red>Р</red>а́дꙋйсѧ, і҆нноке́нтїе, моли́твенниче ѡ҆ дꙋша́хъ на́шихъ.
