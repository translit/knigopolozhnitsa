---
title: "І҆́косъ ѳ҃"
navigation:
  key: akathists-innokentirk-18
  title: "І҆́косъ ѳ҃"
  parent: akathists-innokentirk
  order: 18
type: "akathist"
---

## І҆́косъ ѳ҃:

<red>В</red>иті́йство человѣ́ческое и҆знемога́етъ и҆зрещѝ всѧ̑ скѡ́рби, лишє́нїѧ, ѹ҆ничижє́нїѧ, болѣ́зни и҆ страда̑нїѧ, ꙗ҆̀же ра́ди сп҃се́нїѧ па́ствы твоеѧ̀, ст҃е і҆нноке́нтїе, под̾ѧ́лъ є҆сѝ. Тѣ́мже терпѣ́нїю твоемꙋ̀ то́чїю дивѧ́щесѧ и҆ любо́вїю побѣжда́еми, съ бл҃года́рнымъ чꙋ́вствїемъ вопїе́мъ:

<red>Р</red>а́дꙋйсѧ, во́ине хрⷭ҇то́въ непобѣди́мый. Ра́дꙋйсѧ, твердѣ́йшїй а҆дама́нте, въ терпѣ́нїи невреди́мый. Ра́дꙋйсѧ, ꙗ҆́кѡ ꙗ҆́рость небл҃гомы́слѧщихъ, гнѣ́вающихсѧ непра́веднѣ, претерпѣ́лъ є҆сѝ. Ра́дꙋйсѧ, ꙗ҆́кѡ превозносѧ́щїѧсѧ ѕлочести́вымъ шата́нїемъ па́ки лю́тѣ сокрꙋша́ємы ви́дѣлъ є҆сѝ. Ра́дꙋйсѧ, жесто́кихъ и҆ ѕлоко́зненныхъ влады́къ ѹ҆кроще́нїе. Ра́дꙋйсѧ, ѹ҆гнете́нныхъ и҆ стра́ждꙋщихъ рабѡ́въ ско́рое застꙋпле́нїе. Ра́дꙋйсѧ, ꙗ҆́кѡ корє́нїѧ заблꙋжде́нїй и҆ те́рнїе невѣ́рїѧ трꙋдолю́бнѣ и҆сторга́лъ є҆сѝ. Ра́дꙋйсѧ, ꙗ҆́кѡ бжⷭ҇твенныхъ повелѣ́нїй насаждє́нїѧ въ сердца́хъ вѣ́рныхъ мно́гими трꙋды̑ воздѣ́ловалъ є҆сѝ. Ра́дꙋйсѧ, смире́нїемъ свои́мъ дїа́вола побѣди́вый. Ра́дꙋйсѧ, мл҃твою и҆ бдѣ́ннымъ стоѧ́нїемъ пло́ть свою̀ ѹ҆мертви́вый. Ра́дꙋйсѧ, ꙗ҆́кѡ кра̑сныѧ твоѝ но́зѣ до́бльственнѣ къ боре́нїю со врага́ми просте́рлъ є҆сѝ. Ра́дꙋйсѧ, ꙗ҆́кѡ до́брѣ тече́нїе соверши́въ, ко хрⷭ҇тꙋ̀ восхожде́нїе ѡ҆брѣ́лъ є҆сѝ.

<red>Р</red>а́дꙋйсѧ, і҆нноке́нтїе, моли́твенниче ѡ҆ дꙋша́хъ на́шихъ.
