---
title: "Мл҃тва"
navigation:
  key: akathists-innokentirk-26
  title: "Мл҃тва"
  parent: akathists-innokentirk
  order: 26
type: "akathist"
---

## Мл҃тва:

<versal>Къ</versal> тебѣ̀, ст҃че бж҃їй, ꙗ҆́кѡ къ ско́ромꙋ помо́щникꙋ и҆ мл҃твенникꙋ ѡ҆ сп҃се́нїи мое́мъ, а҆́зъ недосто́йный и҆ грѣ́шный припа́даѧ молю́сѧ: не пре́зри менѐ ѹ҆ны́лагѡ, немощна́гѡ, во мнѡ́гаѧ беззакѡ́нїѧ впа́дшагѡ, и҆ по всѧ̑ дни̑ и҆ часы̀ согрѣша́ющагѡ, но вонмѝ дꙋшѝ мое́й, ꙗ҆́кѡ скорблю̀, и҆ ѹ҆молѝ гдⷭ҇а бг҃а, всеѧ̀ тва́ри содѣ́телѧ, є҆мꙋ̀же ны́нѣ предстои́ши въ ра́дости ст҃ы́хъ и҆ съ ли̑ки а҆́гг҃лъ, поми́ловати мѧ̀ и҆ и҆звестѝ и҆з̾ темни́цы грѣхо́вныѧ дꙋ́шꙋ мою̀, пре́жде да́же не ѿи́дꙋ ѿсю́дꙋ и҆ ктомꙋ̀ не гото́въ ꙗ҆влю́сѧ на сꙋ́дъ є҆гѡ̀. Є҆́й, ѻ҆́ч҃е! Не посрамѝ менє̀, къ тебѣ̀ съ вѣ́рою притека́ющагѡ, а҆́ще бо и҆ недосто́инъ є҆́смь твоегѡ̀ хода́тайства и҆ застꙋпле́нїѧ, но ты̀, бы́въ подража́тель человѣ̀колю́бїѧ бж҃їѧ, сотворѝ мѧ̀ досто́йна чрез̾ ѡ҆браще́нїе ѿ ѕлы́хъ дѣ́лъ къ бл҃го́мꙋ житїю̀, да та́кѡ дꙋше́ю и҆ тѣ́ломъ здра́въ бы́въ, сла́влю и҆ пою̀ ди́внагѡ во ст҃ы́хъ свои́хъ бг҃а на́шегѡ и҆ твоѐ те́плое застꙋпле́нїе, всегда̀, ны́нѣ и҆ при́снѡ, и҆ во вѣ́ки вѣкѡ́въ. <red>А҆</red>ми́нь.

{% illustration "small-ornaments/ornament-from-12th-century-armenian-gospel-crider", "small" %}
