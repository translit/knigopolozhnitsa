---
title: "І҆́косъ а҃і"
navigation:
  key: akathists-innokentirk-22
  title: "І҆́косъ а҃і"
  parent: akathists-innokentirk
  order: 22
type: "akathist"
---

## І҆́косъ а҃і:

<red>С</red>вѣтосїѧ́тельна тѧ̀ свѣти́льника, чрез̾ се́дмьдесѧтъ и҆ трѝ лѣ̑та сокрыва́ема въ землѝ не восхотѣ̀ гдⷭ҇ь ѡ҆ста́вити под̾ спꙋ́домъ, є҆́же и҆спо́лнитисѧ рече́нїю є҆гѡ̀, а҆́ки свѣти́льникъ на свѣ́щникъ поставлѧ́ютъ, да входѧ́щїи ви́дѧтъ свѣ́тъ. Тѣ́мже и҆ мы̀ во хра́ме се́мъ и҆ всю́дꙋ, ꙗ҆́кѡ тѧ̀ зрѧ́ще и҆ тобо́ю просвѣща́еми, дерза́емъ глаго́лати сїѧ̑:

<red>Р</red>а́дꙋйсѧ, свѣ́тлое на тве́рди цр҃ко́вней свѣти́ло и҆ сиби́рскїѧ страны̀ сла́во. Ра́дꙋйсѧ, цр҃кве́й строи́телю и҆ ѡ҆богати́телю чꙋдесы̀ тѣ́хъ нескꙋ́дный. Ра́дꙋйсѧ, пресвѣ́тлаѧ красото̀ ст҃ы́ѧ ѡ҆би́тели сеѧ̀. Ра́дꙋйсѧ, блестѧ́щаѧ зарѐ и҆збра́ннагѡ тобо́ю гра́да сегѡ̀. Ра́дꙋйсѧ, свѣ́щниче всезлаты́й и҆ многоцѣ́нный. Ра́дꙋйсѧ, би́сере предрагі́й нбⷭ҇ный. Ра́дꙋйсѧ, ѡ҆блакоѡбра́зный покро́ве, на тѣ́снѣмъ пꙋтѝ сп҃се́нїѧ на́съ ѡ҆сѣнѧ́ющїй. Ра́дꙋйсѧ, ѻ҆гневи́дный сто́лпе, въ нощѝ невѣ́дѣнїѧ и҆ заблꙋжде́нїй на́съ просвѣща́ющїй. Ра́дꙋйсѧ, ꙗ҆́кѡ ст҃ы́нею твое́ю всѣ́хъ тре́бꙋющихъ по́мощи твоеѧ̀ ѻ҆сщ҃а́еши. Ра́дꙋйсѧ, ꙗ҆́кѡ блиста́нїемъ чꙋде́съ твои́хъ во всѧ̑ концы̑ страны̀ сеѧ̀ сїѧ́еши. Ра́дꙋйсѧ, ꙗ҆́кѡ и҆ по преставле́нїи твое́мъ съ на́ми пребыва́еши. Ра́дꙋйсѧ, ꙗ҆́кѡ, и҆ живѧ̀ въ селе́нїихъ ра́йскихъ, на́съ не ѡ҆ставлѧ́еши.

<red>Р</red>а́дꙋйсѧ, і҆нноке́нтїе, моли́твенниче ѡ҆ дꙋша́хъ на́шихъ.
