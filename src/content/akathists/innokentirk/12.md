---
title: "І҆́косъ ѕ҃"
navigation:
  key: akathists-innokentirk-12
  title: "І҆́косъ ѕ҃"
  parent: akathists-innokentirk
  order: 12
type: "akathist"
---

## І҆́косъ ѕ҃:

<red>В</red>озсїѧ́лъ є҆сѝ пречꙋ́днѡ, а҆рхїере́ю бж҃їй, є҆гда̀ втори́цею ꙗ҆ви́выйсѧ ѕѣ́льнѣ стра́ждꙋщемꙋ, ѹ҆да́ривъ въ по́лъ жезло́мъ, ꙗ҆́звою на дре́вѣ тагѡ̀ мѣ́ста ѹ҆врачева́лъ є҆сѝ дꙋше́внꙋю ꙗ҆́звꙋ ѡ҆мраче́ннагѡ невѣ́рїемъ; а҆́бїе бо позна̀ тѧ̀ бы́ти бл҃года́тнагѡ врача̀ и҆ сла́вѧ тѧ̀, вопїѧ́ше:

<red>Р</red>а́дꙋйсѧ, і҆ера́рше бл҃гі́й и҆ вѣ́рный. Ра́дꙋйсѧ, дѣ́лателю неꙋтоми́мый вїногра́да хрⷭ҇то́ва. Ра́дꙋйсѧ, слꙋжи́телю гдⷭ҇ень, ѡ҆ вѣ́рныхъ ѹ҆молѧ́ѧй. Ра́дꙋйсѧ, наста́вниче, грѣ́шныхъ къ нб҃сѝ направлѧ́ѧй. Ра́дꙋйсѧ, та̑инъ бж҃їихъ и҆́стинный строи́телю. Ра́дꙋйсѧ, моли́твенныхъ рꙋ́къ непреста́нный воздѣва́телю. Ра́дꙋйсѧ, ꙗ҆́кѡ и҆збавлѧ́еши ѿ невѣ́рїѧ. Ра́дꙋйсѧ, ꙗ҆́кѡ и҆зцѣлѧеши ѿ малодꙋ́шїѧ. Ра́дꙋйсѧ, ѹ҆крѣпле́нїе мⷣростїю бл҃годꙋ́шїѧ. Ра́дꙋйсѧ, просвѣще́нїе свѣ́тлостїю бл҃гоче́стїѧ. Ра́дꙋйсѧ, премⷣрый проповѣ́дателю. Ра́дꙋйсѧ, пресла́дкїй ѡ҆бличи́телю.

<red>Р</red>а́дꙋйсѧ, і҆нноке́нтїе, моли́твенниче ѡ҆ дꙋша́хъ на́шихъ.
