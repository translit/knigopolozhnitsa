---
title: "І҆́косъ є҃"
navigation:
  key: akathists-innokentirk-10
  title: "І҆́косъ є҃"
  parent: akathists-innokentirk
  order: 10
type: "akathist"
---

## І҆́косъ є҃:

<red>В</red>и́дѣвше жи́телїе і҆ркꙋ́тстїи ст҃ꙋ́ю цр҃ковь, въ не́йже почива́ше нетлѣ́нное и҆ цѣльбоно́сное тѣ́ло твоѐ, ѹ҆го́дниче бж҃їй, ꙗ҆́кѡ вторꙋ́ю кꙋпинꙋ̀ въ пла́мени сꙋ́щꙋ, си́лою же твои́хъ моли́твъ невре́днѡ сохране́ннꙋю, просла́виша бг҃а; тѣ́мже и҆ мы, ви́дѧще ѻ҆́нꙋю доны́нѣ цѣ́лꙋ, бл҃голѣ́пнꙋ и҆ ꙗ҆́ве повѣ́дающꙋю зна́мєнїѧ и҆ чꙋдеса̀ твоѧ̑, воспѣва́емъ тебѣ̀ си́це:

<red>Р</red>а́дꙋйсѧ, всю̀ странꙋ̀ сиби́рскꙋю ѹ҆диви́вый чꙋдесы̀, и҆́миже ѡ҆би́тель твоѧ̀ ѡ҆ст҃и́сѧ. Ра́дꙋйсѧ, ѻ҆рꙋжено́сецъ дꙋхо́вный, и҆́мже всѧ́ка ѕла́ѧ стра́сть и҆ болѣ́знь ѿ вѣ́рныхъ прого́нитсѧ. Ра́дꙋйсѧ, ꙗ҆́кѡ и҆злїѧ́нїемъ чꙋде́съ ѿ бг҃а ѡ҆богати́лсѧ є҆сѝ. Ра́дꙋйсѧ, ꙗ҆́кѡ неоскꙋ́дный и҆сто́чникъ и҆зцѣле́нїй ꙗ҆ви́лсѧ є҆сѝ. Ра́дꙋйсѧ, ꙗ҆́кѡ ста́дꙋ твоемꙋ̀ по́мощь и҆ застꙋпле́нїе дава́еши. Ра́дꙋйсѧ, ꙗ҆́кѡ чꙋде́съ сїѧ̑нїи па́ствꙋ твою̀ просвѣща́еши. Ра́дꙋйсѧ, невреди́мѡ ѿ ѻ҆гнѧ̀ сохрани́вый цр҃ковь, въ не́йже, жи́въ сы́й, воздѣва́лъ є҆сѝ ѡ҆ сп҃се́нїи люді́й преподѡ́бныѧ рꙋ́цѣ своѝ. Ра́дꙋйсѧ, ꙗ҆́вственнѡ тѣ̀мъ свидѣ́тельствовавый, ꙗ҆́кѡ ст҃о бы́сть почива́вшее въ не́й нетлѣ́нное тѣ́ло твоѐ. Ра́дꙋйсѧ, всѣ̑мъ безпомѡ́щнымъ прїѧ́тное попече́нїе. Ра́дꙋйсѧ, коеѧ́ждо не́мощи ско́рый и҆ безме́здный врачꙋ̀. Ра́дꙋйсѧ, ꙗ҆́кѡ и҆ всѧ́къ бл҃гопотре́бенъ да́ръ ѿ гдⷭ҇а просѧ́щымъ подава́еши. Ра́дꙋйсѧ, ꙗ҆́кѡ прославлѧ́ѧй тѧ̀ чꙋдесы̀ бг҃ъ тобо́ю всѣ́хъ къ себѣ̀ призыва́етъ.

<red>Р</red>а́дꙋйсѧ, і҆нноке́нтїе, моли́твенниче ѡ҆ дꙋша́хъ на́шихъ.
