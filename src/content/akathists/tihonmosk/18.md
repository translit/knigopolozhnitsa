---
title: "І҆́косъ ѳ҃"
navigation:
  key: akathists-tihonmosk-18
  title: "І҆́косъ ѳ҃"
  parent: akathists-tihonmosk
  order: 18
type: "akathist"
---

## І҆́косъ ѳ҃:

<red>В</red>ѣті̑ѧ многовѣща̑нныѧ не возмо́гꙋтъ по достоѧ́нїю и҆зрещѝ пречꙋ́днагѡ прославле́нїѧ па́мѧти твоеѧ̀, бг҃огла́сне тѵ́хѡне: мы́ же, къ покаѧ́нїю тобо́ю подвига́еми и҆ бл҃госе́рдїю твоемꙋ̀ подра́жати хотѧ́ще, пѣ́сньми похва́льными тѧ̀ ѹ҆блаж́аемъ си́це:

<red>Р</red>а́дꙋйсѧ, до́брый твоегѡ̀ ста́да наста́вниче и҆ прави́телю: ра́дꙋйсѧ, коле́блющихсѧ въ вѣ́рѣ тве́рдый ѡ҆гради́телю. Ра́дꙋйсѧ, свирѣ́пство и҆мꙋ́щихъ вла́сть небоѧ́зненнѡ претерпѣ́вый: ра́дꙋйсѧ, ке́сарю то́кмѡ ке́сарево возда́вый. Ра́дꙋйсѧ, сла́вꙋ цр҃ѧ̀ ца́рствꙋющихъ и҆ гдⷭ҇а госпо́дствꙋющихъ мꙋ́жественнѣ вои́нствовавый: ра́дꙋйсѧ, сп҃си́тєльнаѧ преда̑нїѧ на́мъ преда́вый. Ра́дꙋйсѧ, ꙗ҆́кѡ тобо́ю ст҃о́е правосла́вїе ре́вностнѡ ѡ҆хранѧ́етсѧ: ра́дꙋйсѧ, ꙗ҆́кѡ тобо́ю всѧ́кїй поры́въ къ нбⷭ҇сномꙋ бл҃гословлѧ́етсѧ. Ра́дꙋйсѧ, во мра́цѣ нече́стїѧ пра́вꙋю вѣ́рꙋ ѹ҆твержда́ѧй: ра́дꙋйсѧ, гнѣ́въ бж҃їй на ми́лость къ на́мъ грѣ́шнымъ прелага́ѧй. Ра́дꙋйсѧ, вели́кими моско́вскими ст҃и́тели вспомоществꙋ́емый: ра́дꙋйсѧ, покро́вомъ пречⷭ҇тыѧ бцⷣы ѡ҆сѣнѧ́емый.

<red>Р</red>а́дꙋйсѧ, ст҃и́телю тѵ́хѡне, цр҃кве правосла́вныѧ похвало̀ и҆ ѹ҆твержде́нїе.
