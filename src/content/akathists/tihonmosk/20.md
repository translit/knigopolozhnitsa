---
title: "І҆́косъ і҃"
navigation:
  key: akathists-tihonmosk-20
  title: "І҆́косъ і҃"
  parent: akathists-tihonmosk
  order: 20
type: "akathist"
---

## І҆́косъ і҃:

<red>З</red>абра́ло незы́блемо и҆ бл҃гонаде́жно цр҃кве ꙗ҆ви́лсѧ є҆сѝ, показꙋ́ѧ собо́ю мꙋ́жественнагѡ боре́нїѧ ѻ҆́бразъ и҆ ѹ҆твержда́ѧ дѣ́лы и҆ словесы̀ крѣ́пкѡ стоѧ́ти за пра́вꙋю вѣ́рꙋ, сщ҃енноглаго́льниче тѵ́хѡне. И҆ ны́нѣ свѣ́томъ твои́мъ тма̀ ѿгонѧ́етсѧ и҆ ѡ҆бнажа́етсѧ плете́нїе лꙋка́вагѡ совѣ́та, бжⷭ҇твенныѧ твоеѧ̀ мꙋ́дрости сїѧ́ньми, да всѝ вопїе́мъ тѝ си́це:

<red>Р</red>а́дꙋйсѧ, ꙗ҆́кѡ ѕлоче́стїѧ є҆ресенача́льника посрамлє́ны показа́лъ є҆сѝ: ра́дꙋйсѧ, ꙗ҆́кѡ нра́въ де́рзкагѡ безбо́жїѧ всенаро́днѡ ѻ҆блича́лъ є҆сѝ. Ра́дꙋйсѧ, новомꙋ́ченикѡвъ рѡссі́йскихъ и҆ сꙋ́щихъ въ гоне́нїихъ за цр҃ковь ѹ҆добре́нїе: ра́дꙋйсѧ, ꙗ҆́кѡ и҆ са́мъ принима́лъ є҆сѝ за хрⷭ҇та̀ заточе́нїе. Ра́дꙋйсѧ, во́льнымъ хрⷭ҇то́вымъ страда́нїємъ подража́вый: ра́дꙋйсѧ, страда́нїѧ за хрⷭ҇та̀ и҆ цр҃ковь є҆гѡ̀ ра́достїю почита́вый. Ра́дꙋйсѧ, страда́нїемъ и҆сповѣ́данїе соверши́вый: ра́дꙋйсѧ, на бг҃а промысли́телѧ всѐ ѹ҆пова́нїе возложи́вый. Ра́дꙋйсѧ, ꙗ҆́кѡ ѻ҆блича́еши пре́лести сокровє́ннаѧ: ра́дꙋйсѧ, ꙗ҆́кѡ ѹ҆жаса́еши нечести́выхъ помышлє́нїѧ. Ра́дꙋйсѧ, пра́вꙋю вѣ́рꙋ чрез̾ мно́ги по́двиги непрело́жнѡ ѹ҆тверди́вый: ра́дꙋйсѧ, бл҃гоче́стивꙋю ѿрасль трꙋды̀ твои́ми возрасти́вый.

<red>Р</red>а́дꙋйсѧ, ст҃и́телю тѵ́хѡне, цр҃кве правосла́вныѧ похвало̀ и҆ ѹ҆твержде́нїе.
