---
title: "І҆́косъ а҃"
navigation:
  key: akathists-tihonmosk-2
  title: "І҆́косъ а҃"
  parent: akathists-tihonmosk
  order: 2
type: "akathist"
---

## І҆́косъ а҃:

<red>А҆́</red>гг҃лѡ́въ творе́цъ и҆ гдⷭ҇ь въ бꙋренѡ́сныѧ днѝ мѧте́жа и҆ нестрое́нїѧ ве́лїѧ, восхотѣ́въ лю́демъ стра́ждꙋщымъ ѹ҆тѣше́нїе дарова́ти, ꙗ҆вѝ тѧ̀, патрїа́рше прети́хїй и҆ предо́брый, ꙗ҆́кѡ свѣти́ло свѣтоза́рное, свѣ́томъ трисїѧ́ннагѡ бжⷭ҇тва̀ ѡ҆зарѧ́ющее дꙋ́ши вѣ́рныхъ, да и҆ ны́нѣ грѧдꙋ́тъ по тебѣ̀ всѝ жела́ющїи со хрⷭ҇то́мъ бы́ти, сегѡ̀ ра́ди во ѹ҆миле́нїи вопїе́мъ тѝ:

<red>Р</red>а́дꙋйсѧ, ѿ жре́бїѧ патрїа́ршества а҆́ки ѿ мона́шескагѡ послꙋша́нїѧ не ѹ҆клони́выйсѧ: ра́дꙋйсѧ, ре́вностномꙋ и҆сполне́нїю бжⷭ҇твенныхъ хотѣ́нїй наꙋчи́выйсѧ. Ра́дꙋйсѧ, на престо́лъ патрїа́ршїй, двѣ́стѣ лѣ́тъ пꙋстова́вый, въ де́нь введе́нїѧ во хра́мъ прест҃ы́ѧ бцⷣы возше́дый: ра́дꙋйсѧ, въ де́нь бл҃говѣ́щенїѧ со престо́ла первост҃и́тельскагѡ ко прⷭ҇то́лꙋ прест҃ыѧ трⷪ҇цы преше́дый. Ра́дꙋйсѧ, первост҃и́тельствомъ и҆ и҆сповѣ́дничествомъ ѹ҆кра́шенный: ра́дꙋйсѧ, длѧ̀ бг҃а жи́вый и҆ бг҃омъ просвѣтле́нный. Ра́дꙋйсѧ, ꙗ҆́кѡ по́двигомъ свои́мъ патрїа́ршество непрело́жнѡ ѹ҆тверди́вый: ра́дꙋйсѧ, ѻ҆́бразъ па́стырѧ до́брагѡ собо́ю ꙗ҆ви́вый. Ра́дꙋйсѧ, донскі́ѧ ѻ҆би́тели сꙋгꙋ́бое прославле́нїе: ра́дꙋйсѧ, правосла́вныѧ цр҃кве во а҆ме́рицѣ ѹ҆твержде́нїе. Ра́дꙋйсѧ, рѡссі́йскїѧ па́ствы бг҃ови́дное наслѣ́дїе: ра́дꙋйсѧ, бг҃оначерта́нный сви́токъ пра́выѧ вѣ́ры.

<red>Р</red>а́дꙋйсѧ, ст҃и́телю тѵ́хѡне, цр҃кве правосла́вныѧ похвало̀ и҆ ѹ҆твержде́нїе.
