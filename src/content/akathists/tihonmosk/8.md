---
title: "І҆́косъ д҃"
navigation:
  key: akathists-tihonmosk-8
  title: "І҆́косъ д҃"
  parent: akathists-tihonmosk
  order: 8
type: "akathist"
---

## І҆́косъ д҃:

<red>С</red>лы́шавше лю́дїе ѡ҆ бл҃гопло́дныхъ добро́тахъ дꙋшѝ твоеѧ̀, бг҃оно́сне тѵ́хѡне, жела́нїемъ вожделѣ́ша тѧ̀ ви́дѣти на прⷭ҇то́лѣ первост҃и́тельстѣмъ, а҆́бїе свы́ше свидѣ́тельствованъ бы́лъ є҆сѝ ꙗ҆́кѡ сосꙋ́дъ бжⷭ҇твеннагѡ и҆зволе́нїѧ. Тѣ́мже дивѧ́щесѧ чꙋ́дномꙋ бж҃їю промышле́нїю, прино́симъ тѝ бл҃гохвалє́нїѧ сицєва́ѧ:

<red>Р</red>а́дꙋйсѧ, первост҃и́телю, ѿ самагѡ̀ гдⷭ҇а проначе́ртанный: ра́дꙋйсѧ, мꙋ́жꙋ жела́нїй, пастѝ ста́до хрⷭ҇то́во и҆збра́нный. Ра́дꙋйсѧ, пастыренача́льника і҆и҃са хрⷭ҇та̀ бл҃говоле́нїе: ра́дꙋйсѧ, незы́блемости вѣ́чныхъ хрⷭ҇тїа́нскихъ и҆́стинъ подтвержде́нїе. Ра́дꙋйсѧ, а҆пⷭ҇лѡмъ соприча́стниче: ра́дꙋйсѧ, вели̑кимъ ст҃и́телємъ сопресто́льниче. Ра́дꙋйсѧ, ꙗ҆́кѡ первопресто́льникѡмъ бг҃омꙋ́дрымъ равноче́стенъ ꙗ҆ви́лсѧ є҆сѝ: ра́дꙋйсѧ, ꙗ҆́кѡ прїе́мникѡмъ твои̑мъ вѣ́рный пꙋтеводи́тель ко сп҃се́нїю содѣ́лалсѧ є҆сѝ. Ра́дꙋйсѧ, дꙋ́хови повинꙋ́вый плотска̑ѧ мꙋдрѡва́нїѧ: ра́дꙋйсѧ, сп҃си́тельнагѡ правосла́вїѧ немо́лчное назида́нїе. Ра́дꙋйсѧ, чꙋде́съ приснотекꙋ́щїй и҆сто́чниче: ра́дꙋйсѧ, мл҃твенниче наро́дный, ста́рче и҆ люби́мче всеѧ̀ рꙋсѝ.

<red>Р</red>а́дꙋйсѧ, ст҃и́телю тѵ́хѡне, цр҃кве правосла́вныѧ похвало̀ и҆ ѹ҆твержде́нїе.
