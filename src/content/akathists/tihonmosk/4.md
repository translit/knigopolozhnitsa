---
title: "І҆́косъ в҃"
navigation:
  key: akathists-tihonmosk-4
  title: "І҆́косъ в҃"
  parent: akathists-tihonmosk
  order: 4
type: "akathist"
---

## І҆́косъ в҃:

<red>Р</red>а́зꙋмъ бг҃опросвѣще́нъ и҆мѣ́ѧ, бг҃омꙋ́дре тѵ́хѡне, ѡ҆тве́рглъ є҆сѝ всѧ́ческое пло́ти мꙋдрова́нїе, съ ра́зꙋмомъ же и҆ во́лю повинꙋ́лъ є҆сѝ гдⷭ҇еви, тѣ́мже сосꙋ́дъ чи́стъ и҆ селе́нїе дх҃а и҆́стины ꙗ҆ви́лсѧ є҆сѝ. Сегѡ̀ ра́ди ꙗ҆́кѡ бг҃омꙋ́драгѡ наста́вника тѧ̀ ѹ҆бл҃жа́юще, воспѣва́емъ:

<red>Р</red>а́дꙋйсѧ, ѿ лѣ́тъ ю҆́ношескихъ патрїа́рхъ прозва́нный: ра́дꙋйсѧ, дѣ́лателю вїногра́да хрⷭ҇то́ва и҆збра́нный. Ра́дꙋйсѧ, ꙗ҆́кѡ бл҃госты́ннымъ ст҃и́тельствомъ ѹ҆твержде́нїю правосла́вїѧ во а҆ме́рицѣ споспѣ́шествовалъ є҆сѝ: ра́дꙋйсѧ, ꙗ҆́кѡ всегда̀ къ высотѣ̀ добродѣ́телей пасо́мыхъ тобо́ю ве́лъ є҆сѝ. Ра́дꙋйсѧ, ста́до, тебѣ̀ ѿ хрⷭ҇та̀ врꙋче́нное, во сп҃се́нїе наста́вивый: ра́дꙋйсѧ, и҆ са́мъ вседꙋ́шнѡ цр҃ствїѧ го́рнѧгѡ вожделѣ́вый. Ра́дꙋйсѧ, премꙋ́дрости бж҃їей созерца́телю и҆ проповѣ́дниче: ра́дꙋйсѧ, ра́зꙋма а҆пⷭ҇льскїѧ цр҃кве храни́телю. Ра́дꙋйсѧ, златоꙋ́стый бл҃говѣ́стниче правосла́вныѧ пра́вды: ра́дꙋйсѧ, небоѧ́зненный ѻ҆бличи́телю сꙋемꙋ́дрїѧ и҆ непра́вды. Ра́дꙋйсѧ, пра́ведности ди́вное бл҃гоꙋха́нїе: ра́дꙋйсѧ, не посрамлѧ́ѧй на́шегѡ ѹ҆пова́нїѧ.

<red>Р</red>а́дꙋйсѧ, ст҃и́телю тѵ́хѡне, цр҃кве правосла́вныѧ похвало̀ и҆ ѹ҆твержде́нїе.
