---
title: "І҆́косъ а҃і"
navigation:
  key: akathists-tihonmosk-22
  title: "І҆́косъ а҃і"
  parent: akathists-tihonmosk
  order: 22
type: "akathist"
---

## І҆́косъ а҃і:

<red>В</red>семі́рнаго свѣти́льника ꙗ҆вѝ тѧ̀ хрⷭ҇то́съ, бг҃одꙋхнове́нне ѻ҆́ч҃е на́шъ тѵ́хѡне: вѣ́дый се́рдца твоегѡ̀ смире́нїе, на престо́лѣ ст҃и́тельстѣмъ тѧ̀ посадѝ. Ты́ же бл҃гово́нїѧ же́ртвꙋ всего̀ себѐ є҆мꙋ̀ приносѧ̀, і҆ере́й бы́лъ є҆сѝ и҆ же́ртва: сегѡ̀ ра́ди немо́лчными гла́сы глаго́лемъ тѝ:

<red>Р</red>а́дꙋйсѧ, свѣ́тлостїю житїѧ̀ возсїѧ́вый: ра́дꙋйсѧ, живо́тъ нестарѣ́ющїйсѧ досто́йнѡ прїѧ́вый. Ра́дꙋйсѧ, и҆́стины держа́вный побо́рниче: ра́дꙋйсѧ, покаѧ́нїѧ рачи́тельный проповѣ́дниче. Ра́дꙋйсѧ, лжеꙋчи́телей лꙋка́вство разори́вый: ра́дꙋйсѧ, маловѣ́рныхъ въ правосла́вной вѣ́рѣ ѹ҆тверди́вый. Ра́дꙋйсѧ, за вѣ́рꙋ правосла́внꙋю и҆ бл҃гоче́стїе рѡссі́йское заточе́нїе ѿ безбо́жныхъ прїѧ́вый: ра́дꙋйсѧ, мꙋче́нїе за хрⷭ҇та̀ бл҃годꙋ́шнѡ претерпѣ́вый. Ра́дꙋйсѧ, ꙗ҆́кѡ си́лою бж҃їей въ по́двизѣ непобѣди́мъ ꙗ҆ви́лсѧ є҆сѝ: ра́дꙋйсѧ, ꙗ҆́кѡ хра́мъ всече́стенъ бг҃ꙋ бы́лъ є҆сѝ. Ра́дꙋйсѧ, па́ствы твоеѧ̀ и҆зрѧ́дный дꙋшепопечи́телю: ра́дꙋйсѧ, на по́мощь тѧ̀ призыва́ющымъ ско́рый пособи́телю.

<red>Р</red>а́дꙋйсѧ, ст҃и́телю тѵ́хѡне, цр҃кве правосла́вныѧ похвало̀ и҆ ѹ҆твержде́нїе.
