---
title: "Мл҃тва"
navigation:
  key: akathists-tihonmosk-26
  title: "Мл҃тва"
  parent: akathists-tihonmosk
  order: 26
type: "akathist"
---

## Мл҃тва:

<versal>Ѽ</versal> па́стырю на́шъ до́брый, ст҃ы́й вели́кїй патрїа́рше тѵ́хѡне, ꙗ҆́кѡ гра́дъ го́рнїй ты̀ ꙗ҆ви́лсѧ є҆сѝ, дѡ́браѧ дѣла̑ твоѧ̑ и҆ доны́нѣ свѣ́тѧтсѧ пред̾ человѣ́ки. Вѣ́мы, ꙗ҆́кѡ ты̀, предстоѧ̀ прⷭ҇то́лꙋ прест҃ыѧ трⷪ҇цы, ве́лїе и҆́маши дерзнове́нїе въ мл҃твахъ пред̾ гдⷭ҇емъ. Воззрѝ и҆ ны́нѣ на на́съ грѣ́шныхъ и҆ недосто́йныхъ ча́дъ твои́хъ, къ тебѣ̀ бо ꙗ҆́кѡ и҆мꙋ́щемꙋ ве́лїе дерзнове́нїе пред̾ творце́мъ всѧ́ческихъ, ны́нѣ припа́даемъ и҆ ѹ҆се́рднѡ мо́лимсѧ: ѹ҆молѝ гдⷭ҇а, да пода́стъ на́мъ реши́мость стѧжа́ти бл҃гоче́стїе ѻ҆тцє́въ на́шихъ, є҆го́же ты̀ стѧжа́лъ є҆сѝ ѿ ю҆́ности твоеѧ̀. Ты̀ въ житїѝ свое́мъ ре́вностный защи́титель и҆ храни́тель и҆́стинныѧ вѣ́ры бы́лъ є҆сѝ, помозѝ и҆ на́мъ незы́блемꙋ соблюстѝ вѣ́рꙋ правосла́внꙋю. Ти́хаѧ бо дꙋша̀ тво̀ѧ ѕѣлѡ̀ преꙋспѣ́ла въ бжⷭ҇твеннѣмъ смиренномꙋ́дрїи, наꙋчѝ и҆ на́съ ра́зꙋмъ на́шъ пита́ти не многомѧте́жною мꙋ́дростїю чл҃вѣ́ческою, но смире́ннымъ позна́нїемъ во́ли бж҃їей. Ты̀ пред̾ лице́мъ лю́тыхъ врагѡ́въ хрⷭ҇то́выхъ и҆́стиннагѡ бг҃а дерзнове́ннѡ и҆сповѣ́далъ є҆сѝ, мл҃твою свое́ю ѹ҆крѣ́пи на́съ, малодꙋ́шныхъ, да и҆ мы̀ всегда̀ и҆ всю́дꙋ противоста́немъ дꙋ́хꙋ безбо́жїѧ и҆ льстѝ. Є҆́й, ѹ҆го́дниче бж҃їй, не пре́зри на́съ, молѧ́щихсѧ тебѣ̀, и҆́бо не то́кмѡ ѿ бѣ́дъ и҆ ско́рбей и҆збавле́нїе про́симъ, но си́лы и҆ тве́рдости, великодꙋ́шїѧ и҆ любвѐ про́симъ, дабы̀ переноси́ти ѻ҆́ныѧ напа̑сти, возстаю́щїѧ на ны̀. И҆спросѝ на́мъ неѡсла́бное терпѣ́нїе да́же до конца̀ житїѧ̀ на́шегѡ, ми́ръ съ гдⷭ҇омъ и҆ грѣхѡ́въ ѿпꙋще́нїе. Ѻ҆́ч҃е ст҃ы́й! Ѹ҆кротѝ въ странѣ̀ на́шей вѣ́тры невѣ́рїѧ и҆ смꙋ́ты, да водвори́тъ гдⷭ҇ь на землѝ рѡссі́йстѣй тишинꙋ̀ и҆ бл҃гоче́стїе и҆ любо́вь нелицемѣ́рнꙋю. Мл҃твами твои́ми да сохрани́тъ ю҆̀ ѿ мѣждоꙋсо́бныѧ бра́ни, да ѹ҆крѣпи́тъ ст҃ꙋ́ю цр҃ковь на́шꙋ правосла́внꙋю, да не ѡ҆скꙋдѣ́етъ ѻ҆на̀ и҆́стинными па́стырѧми, до́брыми дѣ́лательми, пра́вѡ правѧ́щими сло́во є҆ѵⷢ҇льскїѧ и҆́стины. Ѹ҆пасѝ и҆ заблꙋ̑ждшыѧ ѻ҆́вцы ста́да хрⷭ҇то́ва. Наипа́че же молѝ гдⷭ҇а си́лъ, да возроди́тсѧ рꙋ́сскаѧ землѧ̀ ст҃ы́мъ покаѧ́нїемъ и҆ є҆ди́нымъ се́рдцемъ и҆ є҆ди́ными ѹ҆сты̀ просла́витъ ди́внагѡ во ст҃ы́хъ свои́хъ бг҃а въ трⷪ҇цѣ сла́вимагѡ ѻ҆ц҃а̀ и҆ сн҃а и҆ ст҃а́гѡ дх҃а во вѣ́ки вѣкѡ́въ. <red>А҆</red>ми́нь.

{% illustration "small-ornaments/medallion-lukovich", "small" %}
