---
title: "І҆́косъ г҃"
navigation:
  key: akathists-antonijpech-6
  title: "І҆́косъ г҃"
  parent: akathists-antonijpech
  order: 6
type: "akathist"
---

## І҆́косъ г҃:

<red>И҆</red>мѣ́ѧ помы́слъ чи́стъ и҆ непоро́чнꙋю дꙋ́шꙋ, ѻ҆́ч҃е а҆нтѡ́нїе, ꙗ҆́кѡ ѻ҆вча̀ кро́ткое, на па́жить Бг҃ома́терню, во ст҃ꙋ́ю а҆ѳѡ́нскꙋю го́рꙋ прите́клъ є҆сѝ, и҆ къ до́бромꙋ па́стырю и҆́ноческїѧ ѡ҆би́тели ѡ҆брати́лсѧ є҆сѝ, просѧ̀ є҆гѡ̀, да причте́тъ тѧ̀ къ ста́дꙋ слове́сныхъ свои́хъ ѻ҆ве́цъ: то́йже прови́дѣвъ въ тебѣ̀ сосꙋ́дъ и҆́збранъ дх҃ꙋ ст҃о́мꙋ, съ любо́вїю тѧ̀ прїѧ̀, и҆ во и҆́ноческїй чи́нъ ѡ҆блечѐ. мы̀ же ѹ҆блажа́емъ тѧ̀ зва́нїи си́ми:

<red>Р</red>а́дꙋйсѧ, и҆́ноче бг҃олюбе́зный; ра́дꙋйсѧ, по́стниче нелицемѣ́рный. Ра́дꙋйсѧ, во́ине дꙋхо́вный, не ѡ҆бѧза́выйсѧ кꙋ́плѧми жите́йскими; ра́дꙋйсѧ, кꙋ́плю нбⷭ҇нꙋю соверши́вый. Ра́дꙋйсѧ, хрⷭ҇та̀ би́сера драга́гѡ ѡ҆брѣты́й; ра́дꙋйсѧ, є҆гѡ̀ ра́ди ѻ҆те́чествїе земно́е ѡ҆ста́вивый. Ра́дꙋйсѧ, є҆гѡ̀ ра́ди стра́нникъ и҆ пришле́цъ на землѝ чꙋжде́й бы́вый; радꙋйсѧ, любо́вїю крѣ́пкою съ ни́мъ на вѣ́ки соедини́выйсѧ. Ра́дꙋйсѧ, а҆ѳѡ́нскїѧ горы̀ жи́телю до́брый; ра́дꙋйсѧ, жре́бїѧ Бг҃ома́тернѧгѡ прозѧбе́нїе бл҃года́тное. Ра́дꙋйсѧ, прпⷣбныхъ ѻ҆тє́цъ а҆ѳѡ́нскихъ дꙋхо́вный ѹ҆чени́че; ра́дꙋйсѧ, бг҃оно́сных пꙋстынножи́телей ст҃ы́ѧ горы̀ нелѣ́ностный сподви́жниче.

<red>Р</red>а́дꙋйсѧ, а҆нтѡ́нїе, мона́шескагѡ въ рѡссі́и житїѧ̀ первонача́льниче.
