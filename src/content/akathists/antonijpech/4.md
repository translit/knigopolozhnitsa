---
title: "І҆́косъ в҃"
navigation:
  key: akathists-antonijpech-4
  title: "І҆́косъ в҃"
  parent: akathists-antonijpech
  order: 4
type: "akathist"
---

## І҆́косъ в҃:

<red>Р</red>а́зꙋмъ нбⷭ҇ный свы́ше тебѣ̀ дарова́сѧ, прпⷣбне ѻ҆́ч҃е а҆нтѡ́нїе, и҆ въ ю҆́ныхъ лѣ́тѣхъ мꙋ́дростїю старческою процвѣ́лъ є҆сѝ, всѧ̑ тлѣ̑ннаѧ въ ѹ҆ме́ты вмѣни́въ, є҆ди́номꙋ же бг҃ꙋ бл҃гоꙋгожда́ти вожделѣ́въ, чесомꙋ̀ свидѣ́тель нело́женъ пеще́ра, въ ю҆́ности тобо́ю и҆ско́паннаѧ въ лю́бечи, длѧ по́двигѡвъ дꙋхо́вныхъ, ꙗ҆́же ꙗ҆́кѡ трꙋба̀ всѣ̑мъ возвѣща́етъ, како́въ подви́жникъ бы́лъ є҆сѝ въ ю҆́ности твое́й. ѡ҆ се́мъ дивѧшесѧ, вопїе́мъ тѝ:

<red>Р</red>а́дꙋйсѧ, ю҆́ноше, бг҃омъ возлю́бленный: ра́дꙋйсѧ, ѻ҆́троче, десни́цею всевы́шнѧгѡ ѡ҆сщ҃е́нный. Ра́дꙋйсѧ, прⷪ҇ро́ка бж҃їѧ и҆лїѝ, въ пеще́рѣ жи́вшагѡ, бл҃гі́й подража́телю; ра́дꙋйсѧ, крⷭ҇ти́телѧ хрⷭ҇то́ва і҆ѡа́нна, въ пꙋсты́ни ѡбита́вшагѡ, ре́вностный послѣ́дователю. Ра́дꙋйсѧ, пеще́рное подви́жническое житїѐ ѹ҆се́рднѡ возлюби́вый; ра́дꙋйсѧ, мнѡ́гаѧ благода̑тнаѧ дарова̑нїѧ стѧжа́вый. Ра́дꙋйсѧ, зако́нъ бг҃а твоегѡ̀ на скрижалѧх се́рдца твоегѡ̀ написа́вый; ра́дꙋйсѧ, за́повѣди є҆ѵⷢ҇елїѧ хрⷭ҇то́ва свѣ́тъ стезѧ́мъ твои̑мъ и҆мѣ́вый. Ра́дꙋйсѧ, хрⷭ҇та̀ премно́гѡ возлюби́вый; ра́дꙋйсѧ, непоро́чнѡ и҆ свѧ́тѡ на землѝ пожи́вый. Ра́дꙋйсѧ, мі́ръ и҆ всѧ̑ кра̑снаѧ є҆гѡ̀ презрѣ́вый; ра́дꙋйсѧ, ѡ҆ го́рнихъ бла́гахъ вы́нꙋ помышлѧ́вый.

<red>Р</red>а́дꙋйсѧ, а҆нтѡ́нїе, мона́шескагѡ въ рѡссі́и житїѧ̀ первонача́льниче.
