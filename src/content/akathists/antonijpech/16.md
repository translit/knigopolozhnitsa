---
title: "І҆́косъ и҃"
navigation:
  key: akathists-antonijpech-16
  title: "І҆́косъ и҃"
  parent: akathists-antonijpech
  order: 16
type: "akathist"
---

## І҆́косъ и҃:

<red>В</red>е́сь въ бз҃ѣ бы́въ бг҃омы́слїемъ непреста́ннымъ, прпⷣбне ѻ҆́ч҃е а҆нтѡ́нїе, въ свѣ́тлѣмъ видѣ́нїи въ царѣ́градѣ, во влахе́рнстѣй це́ркви, вкꙋ́пѣ съ прпⷣбнымъ ѳеодо́сїемъ, таи́нственнѡ ви́дѣнъ бы́лъ є҆сѝ каменозда́тельми вели́кїѧ пече́рскїѧ цр҃кве, є҆гда̀ прест҃а́ѧ влⷣчца бцⷣа посыла́ше и҆́хъ въ кі́евъ соѡрꙋжа́ти тꙋ̀ цр҃ковь и҆ врꙋча́ше и҆мъ бжⷭ҇твеннꙋю і҆кѡ́нꙋ своегѡ̀ ѹ҆спе́нїѧ. слы́шавше такова̑ѧ превє́лїѧ чꙋдеса̀ бж҃їѧ, тебѣ̀ чꙋдотво́рцꙋ пресла́вномꙋ вопїе́мъ:

<red>Р</red>а́дꙋйсѧ, и҆зрѧ́дный слꙋго̀ прест҃ыѧ бцⷣы; ра́дꙋйсѧ, при́сный прослави́телю є҆ѧ̀ млⷭ҇тей и҆ чꙋде́съ. Ра́дꙋйсѧ, ѡ҆би́тель сла́внꙋю во и҆́мѧ є҆ѧ̀ ст҃о́е, въ рѡ̀ссі́и ѡ҆снова́вый; ра́дꙋйсѧ, і҆кѡ́нꙋ є҆ѧ̀ чꙋдотво́рнꙋю ѿ рꙋ́къ є҆ѧ̀ дарова́ннꙋю, ра́достнѡ прїѧ́вый. Ра́дꙋйсѧ, си́мъ ѡ҆́бразомъ є҆ѧ̀ бжⷭ҇твеннымъ ѡ҆би́тель твою̀ дꙋхо́внѡ ѡ҆богати́вый; ра́дꙋйсѧ, съ не́ю вкꙋ́пѣ моли́тисѧ за ны̀ ко гдⷭ҇ꙋ дерзнове́нїе полꙋчи́вый. Ра́дꙋйсѧ, вѣ́рный и҆спо́лнителю за́повѣдей сн҃а є҆ѧ̀ и҆ бг҃а; ра́дꙋйсѧ, пресла́вный соверши́телю мно́гихъ вели́кихъ чꙋде́съ. Ра́дꙋйсѧ, пещерный жи́телю, всю̀ рѡссі́ю и҆спо́лнивый сла́вою твои́хъ подвигѡ́въ; ра́дꙋйсѧ, ѿ те́мныхъ мѣ́стъ подзе́мныхъ свѣти́вый мі́рꙋ равноа҆́гг҃льнымъ твои́мъ житїе́мъ. Ра́дꙋйсѧ, безмо́лвниче ди́вный, внѣ̀ жите́йскихъ сꙋе́тъ пожи́вый; ра́дꙋйсѧ, затво́рниче бл҃гоꙋмиле́нный молчали̑ваѧ ѹ҆ста̀ и҆мѣ́вый.

<red>Р</red>а́дꙋйсѧ, а҆нтѡ́нїе, мона́шескагѡ въ рѡссі́и житїѧ̀ первонача́льниче.
