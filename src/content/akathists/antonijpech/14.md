---
title: "І҆́косъ з҃"
navigation:
  key: akathists-antonijpech-14
  title: "І҆́косъ з҃"
  parent: akathists-antonijpech
  order: 14
type: "akathist"
---

## І҆́косъ з҃:

<red>Н</red>о́вагѡ тѧ̀ а҆нтѡ́нїѧ вели́каго дарова̀ гдⷭ҇ь странѣ̀ рѡссі́йстѣй, прпⷣбне ѻ҆́ч҃е; ꙗ҆́коже бо то́й дре́влѣ всю̀ цр҃ковь вселе́нскꙋю свѣ́томъ добродѣ́телей и҆ чꙋде́съ свои́хъ просвѣтѝ, первонача́льникъ всѣ́хъ и҆́нокѡвъ ꙗ҆́вльсѧ: та́кѡ и҆ ты̀ ны́нѣ всю̀ цр҃ковь рѡссі́йскꙋю по́двиги твои́ми и҆ чꙋдесы̀ дꙋхо́внѡ ѡ҆блиста́лъ є҆сѝ, и҆ по достоѧ́нїю первонача́льникъ и҆́нокѡвъ рѡссі́йскихъ и҆менꙋ́ешисѧ. тѣ́мже зове́мъ тѝ:

<red>Р</red>а́дꙋйсѧ, во смире́нїи твое́мъ вели́кихъ даро́ванїй бж҃їихъ ѹ҆досто́енный; ра́дꙋйсѧ, нището́ю дꙋхо́вною бога́тство нбⷭ҇ное стѧжа́вый. Ра́дꙋйсѧ, дре́внимъ прⷪ҇ро́кѡмъ бж҃їимъ равноче́стный; ра́дꙋйсѧ, прозорли́вости блгⷣтныѧ преиспо́лненный. Ра́дꙋйсѧ, бꙋ̑дꙋщаѧ ꙗ҆́кѡ настоѧ̑щаѧ созерца́вый; ра́дꙋйсѧ, та̑йнаѧ помышлє́нїѧ человѣ́чєскаѧ прозрева́вый. Ра́дꙋйсѧ, всѧ̑ и҆скꙋшє́нїѧ дꙋхѡ́въ тмы̀ побѣдоно́снѡ отражавый: ра́дꙋйсѧ, вели́кꙋю вла́сть на дїа́вола ѿ гдⷭ҇а полꙋчи́вый. Ра́дꙋйсѧ, ѿ мꙋчи́тельства де́мѡнскагѡ мнѡ́гїѧ человѣ́ки мл҃твою твое́ю свободи́вый; ра́дꙋйсѧ, ꙗ҆́кѡ и҆сцѣлє́нїѧ бл҃года́тныѧ ѿ гро́ба твоегѡ̀ вѣ̑рнымъ подае́ши. Ра́дꙋйсѧ, побѣди́вый врагѝ неви̑димыѧ глꙋбо́кимъ твои́мъ смире́нїемъ; ра́дꙋйсѧ, низложи́вый и҆ посрами́вый горды́ню ѕлобногѡ велїа́ра.

<red>Р</red>а́дꙋйсѧ, а҆нтѡ́нїе, мона́шескагѡ въ рѡссі́и житїѧ̀ первонача́льниче.
