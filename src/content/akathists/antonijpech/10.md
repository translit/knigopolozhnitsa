---
title: "І҆́косъ є҃"
navigation:
  key: akathists-antonijpech-10
  title: "І҆́косъ є҃"
  parent: akathists-antonijpech
  order: 10
type: "akathist"
---

## І҆́косъ є҃:

<red>В</red>и́дѣвше тѧ̀ лю́дїе кі́евстїи, а҆нтѡ́нїе бг҃оно́сне, ꙗ҆́кѡ а҆́гг҃ла бж҃їѧ, всѣ́ми добродѣ́тельми ѹ҆кра́шена и҆ равноа҆́гг҃льное житїѐ въ пеще́рѣ провождавшаго, прихожда́хꙋ къ тебѣ̀ ѹ҆се́рднѡ, ѻ҆́ви бл҃гословє́нїѧ и҆ мл҃твъ ѿ тебѣ̀ и҆́щꙋще, ѻ҆́ви же подвиза́тисѧ съ тобо́ю хотѧ́ше; ты̀ же, по глаго́лꙋ хрⷭ҇то́вꙋ, приходи́вшихъ къ тебѣ̀ не ѿгонѧ́лъ є҆сѝ, но сп҃се́нїю человѣ́ческомꙋ ре́вностнѡ слꙋжи́лъ є҆сѝ, и҆ ѡ҆снова́нїе сла́внѣй ла́ѵрѣ пече́рстѣй положи́лъ є҆сѝ, ꙗ҆́же красꙋ́етсѧ тобо́ю, ꙗ҆́кѡ краеꙋго́льнымъ ка́менем свои́мъ, и҆ воспѣва́етъ тѝ пѣ̑сни таковы́ѧ:

<red>Р</red>а́дꙋйсѧ, подви́жничество дх҃о́вное въ рѡссі́йстѣй странѣ̀ насади́вый; ра́дꙋйсѧ, сле́зъ твои́хъ тече́ньми ѻ҆́ное во сто̀ кра́тъ ѹ҆плодоноси́вый. Ра́дꙋйсѧ, дѣ́лателю до́брый вїногра́да нбⷭ҇нагѡ; ра́дꙋйсѧ, ѹ҆прави́телю дꙋшесп҃си́тельный ввѣ́рившихсѧ твоемꙋ̀ дх҃о́вномꙋ рꙋково́дствꙋ. Ра́дꙋйсѧ, въ подзе́мныхъ кро́вѣхъ простра́нство црс́твїѧ нбⷭ҇нагѡ полꙋчи́вый; ра́дꙋйсѧ, къ немꙋ̀ бо́дреннѡ и҆ неꙋкло́ннѡ ѹ҆ч҃никѝ твоѧ̑ пꙋтеводи́вый. Ра́дꙋйсѧ, пра́вило вѣ́ры и҆́стинныѧ; ра́дꙋйсѧ, ѡ҆́бразе кро́тости дх҃о́вныѧ. Ра́дꙋйсѧ, верхо́вный ѻ҆́ч҃е и҆́нокѡвъ рѡссїйкихъ; ра́дꙋйсѧ, зерца́ло свѣ́тлое всѣ́хъ добродѣ́телей и҆́ноческихъ. Ра́дꙋйсѧ, ѡ҆ не́мже ра́дꙋютсѧ а҆́гг҃елы на нб҃сѝ; ра́дꙋйсѧ, ѡ҆ не́мже бг҃а сла́вѧтъ человѣ́цы на землѝ.

<red>Р</red>а́дꙋйсѧ, а҆нтѡ́нїе, мона́шескагѡ въ рѡссі́и житїѧ̀ первонача́льниче.
