---
title: "І҆́косъ а҃і"
navigation:
  key: akathists-antonijpech-22
  title: "І҆́косъ а҃і"
  parent: akathists-antonijpech
  order: 22
type: "akathist"
---

## І҆́косъ а҃і:

<red>С</red>вѣтопода́тельный свѣти́льникъ ꙗ҆влѧ́ешисѧ по сме́рти, прпⷣбне ѻ҆́ч҃е а҆нтѡ́нїе, и҆з̾ под̾ спꙋ́да пеще́рнагѡ поста́вленный на версѣ́хъ нбⷭ҇ныхъ, и҆ ѿѻнꙋ́дꙋ свѣ́тлостїю чꙋде́съ просвѣща́ѧй цр҃ковь хрⷭ҇то́вꙋ. просвѣтѝ, ѹ҆го́дниче бж҃їй, и҆ на́ша мра̑чныѧ дꙋ́ши свѣ́томъ хрⷭ҇то́вымъ, и҆ мл҃твами твои́ми помозѝ на́мъ тмы̀ грѣхо́вныѧ и҆збѣжа́ти, лꙋчѝ блгⷣти бж҃їѧ въ се́рдца на́ша прїима́ти и҆ неѡсꙋжде́ннѡ пѣ́ти тебѣ̀:

<red>Р</red>а́дꙋйсѧ, бл҃года́тїю сїѧ́ющїй свѣти́льниче; ра́дꙋйсѧ, зерца́ло пресвѣ́тлое и҆́ноческагѡ житїѧ̀. Ра́дꙋйсѧ, вторы́й мѡѷсе́е, мы́слєнныѧ скрижа̑ли, добродѣ̑тєли твоѧ̑, на́мъ ѿ горы̀ ст҃ы́ѧ принесы́й; ра́дꙋйсѧ, вертогра́дъ дх҃о́вный на гора́хъ пече́рскихъ насади́вый. Ра́дꙋйсѧ, ꙗ҆́кѡ ро́зги є҆гѡ̀ ѿ ю҆́га и҆ до сѣ́вера простро́шасѧ; ра́дꙋйсѧ, ꙗ҆́кѡ ли́ствїѧ є҆гѡ̀ при́снѡ зеленѣ́ют. Ра́дꙋйсѧ, ѡ҆лѧденѣ́вшꙋю въ ꙗ҆зы́чествѣ землю̀ рꙋ́сскꙋю дꙋхо́внѡ о҆плодотвори́вый; ра́дꙋйсѧ, садодѣ́латель до́брый въ не́й бы́вый. Ра́дꙋйсѧ, новосаждє́нїѧ бг҃оꙋго́дныѧ въ не́й возрасти́вый; ра́дꙋйсѧ, ѿ пеще́рныхъ затво́ровъ въ ра́й їи҃совъ цвѣты̀ мнѡ́гаѧ пересади́вый. Ра́дꙋйсѧ, а҆́гг҃еле земны́й; ра́дꙋйсѧ, человѣ́че нбⷭ҇ный.

<red>Р</red>а́дꙋйсѧ, а҆нтѡ́нїе, мона́шескагѡ въ рѡссі́и житїѧ̀ первонача́льниче.
