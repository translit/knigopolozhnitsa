---
title: "І҆́косъ ѳ҃"
navigation:
  key: akathists-antonijpech-18
  title: "І҆́косъ ѳ҃"
  parent: akathists-antonijpech
  order: 18
type: "akathist"
---

## І҆́косъ ѳ҃:

<red>В</red>иті́й человѣ́ческихъ похвалы̑ превосхо́дитъ ст҃оподви́жническое житїѐ твоѐ, прпⷣбне ѻ҆́ч҃е а҆нтѡ́нїе: кто́ бо досто́йнѡ мо́жетъ восхвали́ти тѧ̀ чꙋдотво́рца пресла́внагѡ, ѻ҆́гнь съ нб҃сѐ сведшаго мл҃твою твое́ю, ꙗ҆́кѡже прⷪ҇ро́къ илїа̀ дре́вле, и҆ ѻ҆гне́мъ те́мъ всѐ хвра́стїе попали́вшаго на мѣ́стеѣ, и҆дѣ́же и҆мѣ́ѧше созда́тисѧ вели́каѧ пече́рскаѧ цр҃ковь, въ зна́менїе тогѡ̀, ꙗ҆́кѡ ве́лїѧ бж҃їѧ блгⷣть въ не́й ѡ҆бита́ти бꙋ́детъ. ѡ҆ се́мъ дивѧ́щесѧ, смире́ннѡ глаго́лемъ:

<red>Р</red>а́дꙋйсѧ, ѡ҆дꙋшевле́ннаѧ цр҃ковь бг҃а жива́гѡ бы́вый; ра́дꙋйсѧ, въ хра́мѣ трїѷпоста́снагѡ гдⷭ҇а дꙋ́шꙋ твою̀ ѡ҆свѧти́вый. Ра́дꙋйсѧ, ѻ҆гнедохновє́нныѧ да́ры дх҃а ст҃а́гѡ въ се́рдце твоѐ прїе́мый; ра́дꙋйсѧ, дх҃оно́сцемъ а҆пⷭ҇тлѡмъ хрⷭ҇то́вымъ є҆динонра́вный. Ра́дꙋйсѧ, низводи́телю преди́вный ѻ҆гнѧ̀ съ нб҃сѐ; ра́дꙋйсѧ, ѹ҆достовери́телю чꙋдотво́рный бж҃їѧ бл҃говоле́нїѧ къ мѣ́стꙋ вели́кїѧ пече́рскїѧ цр҃кве. Ра́дꙋйсѧ, а҆дама́нте блиста́ющїй дара́ми бж҃їѧ блгⷣти, и҆ несокрꙋши́мый прило́ги вра́жїими; ра́дꙋйсѧ, сто́лпе непоколеби́мый ст҃ы́ѧ правосла́вныѧ вѣ́ры. Ра́дꙋйсѧ, чꙋдотво́рче пресла́вный и҆ бг҃опрїѧ́тный; ра́дꙋйсѧ, мл҃твенниче си́льный и҆ скороꙋслы́шанный. Ра́дꙋйсѧ, рꙋ́цѣ твоѝ прпⷣбнїи со дерзнове́нїемъ мно́гимъ горѣ̀ воздѣва́вый; ра́дꙋйсѧ, проше́нїѧ твоѧ̀ со слеза́ми те́плыми гдⷭ҇еви приноси́вый.

<red>Р</red>а́дꙋйсѧ, а҆нтѡ́нїе, мона́шескагѡ въ рѡссі́и житїѧ̀ первонача́льниче.
