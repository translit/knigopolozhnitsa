---
title: "Мл҃тва"
navigation:
  key: akathists-antonijpech-26
  title: "Мл҃тва"
  parent: akathists-antonijpech
  order: 26
type: "akathist"
---

## Мл҃тва:

<versal>Ѽ </versal>до́брый на́шъ па́стырю наста́вниче, приснопомина́емый и҆́нокѡвъ рѡссі́йскихъ первонача́льниче, прпⷣбне и҆ бг҃оносне ѻ҆́ч҃е на́шъ а҆нтѡ́нїе! ты̀ горѣ̀ на нб҃сѝ пребыва́еши, мы̀ ни́зꙋ на землѝ, ѹ҆дале́нїи сꙋ́щѣ ѿ тебѣ̀ не толи́кѡ мѣ́стомъ, коли́кѡ грѣхо́вною нечистото́ю на́шею; ѻ҆ба́че па́мѧтꙋ́ѧ ѻ҆те́ческꙋю любо́вь твою̀ къ лю́демъ, тѝ срѡ́днымъ, припа́даемъ и҆ мо́лимтисѧ съ ѹ҆миле́нїемъ и҆ вѣ́рою: помозѝ на́мъ, грѣ̑шнымъ, покаѧ́нїемъ ѡ҆чи́ститисѧ и҆ достѡ́йнымъ бы́ти поми́лованїѧ и҆ проще́нїѧ ѿ гдⷭ҇а и҆ созда́телѧ на́шегѡ. ѹ҆молѝ є҆гѡ̀ бл҃гость дарова́ти на́мъ вели́кїѧ и҆ бога̑тыѧ ми́лѡсти: землѝ плодоно́сїе, воздꙋ́ха бл҃горастворе́нїе, ми́ръ глꙋбо́къ, братолю́бїе и҆́скреннее, бл҃гоче́стїе нелицемѣ́рное, жите́йскихъ потре́бъ дово́льство, и҆ да не во ѕло̀ ѡ҆брати́мъ блага̑ѧ, да́рꙋємаѧ на́мъ ѿ щедротода́тельныѧ є҆гѡ̀ десни́цы, но во сла́вꙋ и҆́мени є҆гѡ̀ ст҃а́гѡ и҆ во сп҃се́нїе на́ше. соблюдѝ, чꙋдотво́рче ст҃ы́й, бл҃гомо́щными твои́ми мл҃твами рѡссі́йскїѧ гра́ды, ѡ҆би́тель твою̀ и҆ всю̀ странꙋ̀ правосла́вно-рѡссі́йскꙋю невреди́мы ѿ всѧ́кагѡ ѕла̀, и҆ всѧ̑ лю́ди, жи́тельствꙋющыѧ въ ѡ҆би́тели твое́й и҆ на поклоне́нїе въ ню̀ приходѧ́щыѧ, ѡ҆сѣнѝ нбⷭ҇нымъ твои́мъ бл҃гослове́нїемъ, и҆ въ ско́рбехъ, бѣда́хъ и҆ болѣ́знехъ ѹ҆тѣше́нїе, и҆збавле́нїе и҆ и҆сцѣле́нїе и҆мъ пода́ждь, да бл҃года́рнѡ сла́вимъ, хва́лимъ и҆ велича́емъ просла́вльшаго тѧ̀ гдⷭ҇а̀, чре́зъ тебѐ ди́внѡ бл҃годетельствꙋющаго на́мъ, безнача́льного ѻ҆ц҃а̀, є҆диноро́днаго є҆гѡ̀ сы́на и҆ є҆диносꙋ́щнаго є҆гѡ̀ дꙋ́ха, трⷪ҇цꙋ живонача́льнꙋю и҆ нераздѣ́льнꙋю, и҆ твоѐ ст҃о́е застꙋпле́нїе во вѣ́ки вѣкѡ́въ. <red>А҆</red>ми́нь.

{% illustration "small-ornaments/ornament-from-12th-century-armenian-gospel-crider", "small" %}
