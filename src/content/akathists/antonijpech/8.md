---
title: "І҆́косъ д҃"
navigation:
  key: akathists-antonijpech-8
  title: "І҆́косъ д҃"
  parent: akathists-antonijpech
  order: 8
type: "akathist"
---

## І҆́косъ д҃:

<red>С</red>лы́шавъ и҆гꙋ́менъ тво́й гла́съ нбⷭ҇ный повелѣва́ющъ є҆мꙋ̀, да по́слетъ тѧ̀, ѻ҆́ч҃е а҆нтѡ́нїе, въ странꙋ̀ рѡссїйкꙋю на по́двиги дꙋхѡ́вныѧ, призва̀ тѧ̀ и҆ бл҃гословѝ, да и҆́деши та́мѡ, и҆дѣ́же рожде́нъ бы́лъ є҆сѝ, и҆ ѹ҆стро́иши ѡ҆би́тель и҆́ноческꙋю на мѣ́сте, свы́ше бг҃омъ на то̀ пред̾избраннѣмъ. сегѡ̀ ра́ди тебѣ̀ зове́мъ:

<red>Р</red>а́дꙋйсѧ, свѣти́льниче бж҃їѧ блгⷣти на а҆ѳѡ́нѣ возже́нный, и҆ рѡссі́ю дꙋхо́внѡ просвѣти́вый; ра́дꙋйсѧ, ꙗ҆́кѡ свѣ́тъ до́брыхъ дѣ́лъ твои́хъ немерца́емѡ свѣ́титсѧ при́снѡ. Ра́дꙋйсѧ, зарѐ невече́рнѧѧ сл҃нца пра́вды хрⷭ҇та̀; ра́дꙋйсѧ, послꙋ́шанїѧ рачи́телю, безпрекосло́внѡ во́лю и҆гꙋ́мена твоегѡ̀ и҆спо́лнивый. Ра́дꙋйсѧ, ст҃о́е блг҃ослове́нїе а҆ѳѡ́нскїѧ горы̀ въ наслѣ́дїе рѡссі́йстѣй странѣ̀ принесы́й; ра́дꙋйсѧ, въ во́лю бж҃їю всего̀ себѐ преда́вый. Ра́дꙋйсѧ, мꙋ́дрый стра́нниче, и҆скі́й ѻ҆те́чествїѧ го́рнѧгѡ; ра́дꙋйсѧ, кра́сныѧ нѡ́зѣ твоѝ въ пꙋ́ть сп҃си́тельный ра́ди мно́гихъ напра́вивый. Ра́дꙋйсѧ, всѧ̑ дѡ́льнѧѧ презрѣ́вый, ѡ҆ го́рнихъ же вы́нꙋ воздыхавый; ра́дꙋйсѧ, нищетꙋ̀ дꙋхо́внꙋю себѣ̀ соверше́ннѡ ѹ҆сво́ивый. Ра́дꙋйсѧ, смире́нїѧ ст҃а́гѡ преиспо́лненный; ра́дꙋйсѧ, слеза́ми мл҃твенными себе́ ѡроша́вый.

<red>Р</red>а́дꙋйсѧ, а҆нтѡ́нїе, мона́шескагѡ въ рѡссі́и житїѧ̀ первонача́льниче.
