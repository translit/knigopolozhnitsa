---
title: "Мл҃тва"
navigation:
  key: akathists-petrmosk-26
  title: "Мл҃тва"
  parent: akathists-petrmosk
  order: 26
type: "akathist"
---

## Мл҃тва:

<versal>Ѽ</versal> вели́кїй ст҃и́телю, пресла́вный чꙋдотво́рче, рѡссі́йскїѧ цр҃кве первопресто́льниче, гра́да москвы̀ храни́телю и҆ ѡ҆ всѣ́хъ на́съ ѹ҆се́рдный мл҃твенниче, ѻ҆́ч҃е на́шъ пе́тре! къ тебѣ̀ смире́ннѡ припа́даемъ и҆ мо́лимсѧ: прострѝ рꙋцѣ̀ твоѝ ко гдⷭ҇ꙋ бг҃ꙋ, и҆ помоли́сѧ за ны̀ грѣ́шныѧ и҆ недосто́йныѧ рабы̀ є҆гѡ̀: да проба́витъ на́мъ млⷭ҇ть свою̀ и҆ низпосле́тъ на́мъ всѧ̑ благопотрє́бнаѧ къ вре́менномꙋ житїю̀ и҆ вѣ́чномꙋ сп҃се́нїю на́шемꙋ да̑ры бл҃гости є҆гѡ̀, наипа́че же, да ѡ҆гради́тъ на́съ ми́ромъ, братолю́бїемъ и҆ бл҃гоче́стїемъ ѿ всѣ́хъ и҆скꙋше́нїй врага̀ дїа́вола, и҆ да́рꙋетъ на́мъ бы́ти вѣ́рными ча́ды твои́ми, не по и҆́мени то́кмѡ, но и҆ всѣ́мъ житїе́мъ на́шимъ. Мо́лимъ тѧ̀, ст҃и́телю хрⷭ҇то́въ, просѝ предста́тельствомъ твои́мъ ѹ҆ нбⷭ҇нагѡ влⷣки: стра́ждꙋщꙋю странꙋ̀ рѡссі́йскꙋю въ мирѣ сохранити. Є҆́й, ѹ҆го́дниче Божий! ѹ҆слы́ши на́съ бл҃гоꙋтро́бнѡ, и҆ бꙋ́ди на́мъ помо́щникъ и҆ застꙋ́пникъ во всѧ́кихъ бѣда́хъ и҆ напа́стѣхъ, не забꙋ́ди на́съ и҆ въ ча́съ кончи́ны на́шеѧ, є҆гда̀ наипа́че твоегѡ̀ застꙋпле́нїѧ потре́бꙋемъ, да при по́мощи мл҃твъ твои́хъ ст҃ы́хъ, сподо́бимсѧ и҆ мы̀ грѣ́шнїи, кончи́нꙋ бл҃гꙋ́ю полꙋчи́ти и҆ црⷭ҇твїе нбⷭ҇ное ѹ҆наслѣ́дити, сла́вѧще ди́внагѡ во ст҃ы́хъ свои́хъ бг҃а на́шего, ѻ҆ц҃а̀, и҆ сн҃а, и҆ ст҃а́гѡ дх҃а, во вѣ́ки вѣкѡ́въ. <red>А҆</red>ми́нь.

{% illustration "small-ornaments/ornament-from-12th-century-armenian-gospel-crider", "small" %}
