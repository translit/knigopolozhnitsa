---
title: "І҆́косъ з҃"
navigation:
  key: akathists-petrmosk-14
  title: "І҆́косъ з҃"
  parent: akathists-petrmosk
  order: 14
type: "akathist"
---

## І҆́косъ з҃:

<red>Н</red>о́во мѣ́сто престо́лꙋ твоемꙋ̀ ст҃ительскомꙋ и҆збра́лъ є҆сѝ, ѹ҆го́дниче бж҃їй, во гра́дѣ москвѣ̀: возлюби́въ бо кро́ткаго и҆ бг҃олюби́ваго є҆ѧ̀ кнѧ́зѧ і҆ѡа́нна, та́мѡ посели́лсѧ є҆сѝ, и҆ це́рковь ка́меннꙋ, во и҆́мѧ ѹ҆спе́нїѧ прест҃ы́ѧ бцⷣы, та́мѡ соѡрꙋди́ти кнѧ́зю і҆ѡа́ннꙋ совѣ́товалъ є҆сѝ, прⷪ҇ро́чески глаго́лѧ є҆мꙋ̀, ꙗ҆́кѡ гра́дъ то́й сла́венъ бꙋ́детъ, ст҃и́тели въ не́мъ поживꙋ́тъ и҆ бг҃ъ въ не́мъ просла́витсѧ, и҆ ꙗ҆́кѡ ко́сти твоѧ̑ въ не́мъ положены̀ бꙋ́дꙋтъ. Сїѐ прⷪ҇ро́чество твоѐ и҆спо́лншеесѧ ви́дѧще, ра́достнѡ прино́симъ тѝ сїѧ̑ благохвалє́нїѧ:

<red>Р</red>а́дꙋйсѧ, црⷭ҇твїю рѡссі́йскомꙋ ѡ҆снова́нїе крѣ́пкое положи́вый: ра́дꙋйсѧ, первопресто́льный гра́дъ москвꙋ̀ благослове́нїемъ твои́мъ ѡ҆ст҃и́вый. Ра́дꙋйсѧ, прозорли́вче бг҃опросвѣще́нный, бꙋ̑дꙋщаѧ, ꙗ҆́кѡ настѡѧ́щаѧ, прови́дѣвый: ра́дꙋйсѧ, хра́мъ прест҃ы́ѧ бцⷣы, честна́гѡ и҆ сла́внагѡ є҆ѧ̀ ѹ҆спе́нїѧ, ѡ҆снова́вый. Ра́дꙋйсѧ, въ не́мъ гро́бъ себѣ̀ ѹ҆стро́ивый: ра́дꙋйсѧ, свѧ́тѡ и҆ бг҃оꙋгоднѡ на землѝ пожи́вый.

<red>Р</red>а́дꙋйсѧ, ст҃и́телю пе́тре, вели́кїй чꙋдотво́рче!
