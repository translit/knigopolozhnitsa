---
title: "І҆́косъ в҃і"
navigation:
  key: akathists-petrmosk-24
  title: "І҆́косъ в҃і"
  parent: akathists-petrmosk
  order: 24
type: "akathist"
---

## І҆́косъ в҃і:

<red>П</red>ою́ще чꙋдеса̀ твоѧ̑ и҆ мно́гое сострада́нїе твоѐ къ лю́демъ, ѻ҆́ч҃е на́шъ пе́тре, ѹ҆се́рднѡ про́симъ твоегѡ̀ многомо́щнагѡ ко гдⷭ҇ꙋ предста́тельства: вѣ́мы бо, ꙗ҆́кѡ мл҃тва твоѧ̀, подо́бнѡ ѳѷмїа́мꙋ восхо́дитъ пред̾ вседержи́телѧ бг҃а, и҆ низво́дитъ на на́съ є҆гѡ̀ бл҃гослове́нїе, по́мощь и҆ млⷭ҇ть. Тѣ́мже и҆ взыва́емъ къ тебѣ̀:

<red>Р</red>а́дꙋйсѧ, прест҃ы́ѧ трⷪ҇цы вѣ́рный и҆сповѣ́дниче: ра́дꙋйсѧ, прест҃ы́ѧ бцⷣы и҆зрѧ́дный слꙋжи́телю. Ра́дꙋйсѧ, а҆́гг҃льскихъ во́инствъ собесѣ́дниче: ра́дꙋйсѧ, всѣ́хъ ст҃ы́хъ при́сный дрꙋ́же. Ра́дꙋйсѧ, ѿ го́рнихъ высо́тъ къ земнорѡ́днымъ ми́лостивѡ приника́ѧй: ра́дꙋйсѧ, дꙋ́шы и҆ тѣлеса̀ на̑ша бл҃гоꙋтро́бнѡ врачꙋ́ѧй.

<red>Р</red>а́дꙋйсѧ, ст҃и́телю пе́тре, вели́кїй чꙋдотво́рче!
