---
title: "І҆́косъ г҃"
navigation:
  key: akathists-petrmosk-6
  title: "І҆́косъ г҃"
  parent: akathists-petrmosk
  order: 6
type: "akathist"
---

## І҆́косъ г҃:

<red>И҆</red>мѣ́ѧ по́мыслъ чи́стъ и҆ непоро́чнꙋю дꙋ́шꙋ, пе́тре бг҃обл҃женне, ст҃ы́ѧ і҆кѡ̑ны из̾ѡбража́ти наꙋчи́лсѧ є҆сѝ, и҆ бы́лъ є҆сѝ і҆зогра́фъ бл҃гоговѣ́инъ, дѣ́ло рꙋ́къ свои́хъ посвѧща́ѧй бг҃ꙋ, и҆̀же пи̑санныѧ тобо́ю і҆кѡ̑ны чꙋдесы̀ мно́гими просла́ви: сегѡ̀ ра́ди хвале́бнѡ вопїе́мъ тѝ:

<red>Р</red>а́дꙋйсѧ, трꙋдолю́бче бл҃гослове́нный, трꙋдивыйсѧ во сла́вꙋ бж҃їю: ра́дꙋйсѧ, ꙗ҆́кѡ трꙋды̀ твоѧ̑ ст҃ы̑ѧ бг҃омъ просла́влени сꙋ́ть. Ра́дꙋйсѧ, бжⷭ҇твенномꙋ є҆ѵⷢ҇лі́стꙋ лꙋцѣ̀ въ їкѡнописа́нїи подража́вый: ра́дꙋйсѧ, і҆кѡ́ны прест҃ы́ѧ бцⷣы бл҃голѣ́пнѡ написа́вый. Ра́дꙋйсѧ, въ дꙋшѣ̀ твое́й ѡ҆́бразъ бж҃їй до́брѣ и҆з̾ѡбрази́вый: ра́дꙋйсѧ, се́рдце твоѐ въ хра́мъ трїѷпоста́сномꙋ бг҃ꙋ посвѧти́вый.

<red>Р</red>а́дꙋйсѧ, ст҃и́телю пе́тре, вели́кїй чꙋдотво́рче!
