---
title: "І҆́косъ і҃"
navigation:
  key: akathists-petrmosk-20
  title: "І҆́косъ і҃"
  parent: akathists-petrmosk
  order: 20
type: "akathist"
---

## І҆́косъ і҃:

<red>С</red>тѣно́ю мл҃твъ твои́хъ нбⷭ҇ныхъ, первопресто́льный гра́дъ москва̀ бл҃года́тнѡ ѡ҆гражда́етсѧ, и҆ свѣ́тлѡ красꙋ́етсѧ, и҆мѣ́ѧ въ себѣ̀ многоцѣле́бнꙋю ра́кꙋ ст҃ы́хъ твои́хъ моще́й, пе́тре чꙋдотво́рче, ꙗ҆́кѡ крі́нъ нетлѣ́нїемъ процвѣ́тшихъ, и҆ бл҃гоꙋха́нїе ст҃ы́ни и҆спꙋща́ющихъ: и҆́мже покланѧ́ющесѧ, ѹ҆ми́льнѡ тебѣ̀ глаго́лемъ:

<red>Р</red>а́дꙋйсѧ, сме́рть вкꙋси́вый, тлѣ́нїѧ же не позна́вый: ра́дꙋйсѧ, и҆сцѣлє́нїѧ мнѡ́гаѧ ѿ ст҃ы́хъ твои́хъ моще́й и҆сточи́вый. Ра́дꙋйсѧ, ю҆́ношꙋ разсла́бленнаго и҆ недви́жимаго ѹ҆ гро́ба твоегѡ̀ здра́ва возста́вивый: ра́дꙋйсѧ, слѧ́ченнаго и҆ ѿню́дъ восклони́тисѧ немогшаго, таможе прѧ́мѡ ходи́ти сотвори́вый. Ра́дꙋйсѧ, глꙋхо́мꙋ слꙋ́хъ ѿве́рзый: ра́дꙋйсѧ, слѣпо́мꙋ зрѣ́нїе ми́лостивнѡ дарова́вый.

<red>Р</red>а́дꙋйсѧ, ст҃и́телю пе́тре, вели́кїй чꙋдотво́рче!
