---
title: "І҆́косъ в҃"
navigation:
  key: akathists-petrmosk-4
  title: "І҆́косъ в҃"
  parent: akathists-petrmosk
  order: 4
type: "akathist"
---

## І҆́косъ в҃:

<red>Р</red>а́зꙋмъ нбⷭ҇ный свы́ше тебѣ̀ дарова́сѧ, ѹ҆го́дниче бж҃їй, и҆́мже до́брѣ ѹ҆разꙋмѣ́лъ є҆сѝ, ꙗ҆́кѡ всѧ̑ кра̑снаѧ мі́ра сегѡ̀ ско́рѡ прехо́дѧтъ: тѣ́мже, двадесѧтолѣ́тнꙋ тѝ сꙋ́щꙋ, мі́ръ и҆ всѧ̑ блага̑ѧ є҆гѡ̀ ѡ҆ста́вилъ є҆сѝ, и҆ возжелѣ́лъ є҆сѝ и҆́нокъ бы́ти и҆ є҆ди́номꙋ хрⷭ҇тꙋ̀ рабо́тати. Ѡ҆ се́мъ тѧ̀ хва́лимъ и҆ зове́мъ:

<red>Р</red>а́дꙋйсѧ, землѝ волы́нскїѧ ст҃о́е прозѧбе́нїе: ра́дꙋйсѧ, всѣ́ѧ страны̀ рѡссі́йскїѧ дꙋхо́внаѧ лѣ́пото. Ра́дꙋйсѧ, восхожде́нїѧ ѿ добродѣ́тели къ добродѣ́тели неви́димѡ соверши́вый: ра́дꙋйсѧ, соверше́нства ѡ҆ хрⷭ҇тѣ бг҃омꙋ́дреннѡ дости́гнꙋвый. Ра́дꙋйсѧ, послꙋ́шанїѧ до́брый рачи́телю: ра́дꙋйсѧ, смире́нїѧ хрⷭ҇то́ва вѣ́рный подража́телю.

<red>Р</red>а́дꙋйсѧ, ст҃и́телю пе́тре, вели́кїй чꙋдотво́рче!
