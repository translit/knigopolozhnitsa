---
title: "І҆́косъ и҃"
navigation:
  key: akathists-petrmosk-16
  title: "І҆́косъ и҃"
  parent: akathists-petrmosk
  order: 16
type: "akathist"
---

## І҆́косъ и҃:

<red>В</red>е́сь въ бз҃ѣ бы́въ, ча́съ кончи́ны твоеѧ̀ прови́дѣлъ є҆сѝ дꙋ́хомъ, ѻ҆́ч҃е пе́тре, и҆ бжⷭ҇твеннꙋю лїтꙋргі́ю соверши́въ, ѡ҆ всѣ́хъ живы́хъ и҆ ѹ҆со́пшихъ помоли́лсѧ є҆сѝ, себѐ же бра́шномъ неги́блющимъ пречⷭ҇тыхъ хрⷭ҇то́выхъ та́инъ напита́лъ є҆сѝ, и҆ ми́лостыню мно́гꙋ ни́щымъ и҆ ѹ҆бѡ́гимъ разда́лъ є҆сѝ, приꙋготовлѧ́ѧсѧ къ срѣ́тенїю жениха̀ безсме́ртнагѡ хрⷭ҇та̀. Сїѐ воспомина́юще, диви́мсѧ прозорли́вости твое́й, и҆ глаго́лемъ:

<red>Р</red>а́дꙋйсѧ, до́брое напꙋ́тствїе длѧ дꙋшѝ твое́й прїе́мый: ра́дꙋйсѧ, со хрⷭ҇то́мъ жи́ти на вѣ́ки возжела́вый. Ра́дꙋйсѧ, любо́вїю бжⷭ҇твенною стра́хъ сме́ртный побѣди́вый: ра́дꙋйсѧ, ми́рнѡ и҆ ра́достнѡ ча́съ кончи́ны твоеѧ̀ срѣ́тивый. Ра́дꙋйсѧ, ꙗ҆́кѡ пра́веднѡ и҆ непоро́чнѡ тече́нїе земно́е соверши́лъ є҆сѝ: ра́дꙋйсѧ, ꙗ҆́кѡ ѹ҆спе́нїе прпⷣбное во мздꙋ̀ трꙋдѡ́мъ твои̑мъ, ѿ гдⷭ҇а полꙋчи́лъ є҆сѝ.

<red>Р</red>а́дꙋйсѧ, ст҃и́телю пе́тре, вели́кїй чꙋдотво́рче!
