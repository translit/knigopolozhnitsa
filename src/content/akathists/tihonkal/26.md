---
title: "Мл҃тва"
navigation:
  key: akathists-tihonkal-26
  title: "Мл҃тва"
  parent: akathists-tihonkal
  order: 26
type: "akathist"
---

## Мл҃тва:

<versal>Ѽ</versal> сщ҃е́ннаѧ главо̀, вели́кїй чꙋдотво́рче, прпⷣбне ѻ҆́ч҃е на́шъ тѵ́хѡне, пребл҃же́нне и҆ пресла́вне, дх҃а ст҃а́гѡ и҆сполне́нїе, по́стникѡвъ похвало̀, мона́шествꙋющихъ сла́во, пꙋсты́ни ѹ҆краси́телю, те́плый ѡ҆ на́съ мл҃твенниче, ны́нѣ со а҆́гг҃льскими во́инствы предстоѧ̀ ѹ҆ прⷭ҇то́ла всѣ́хъ цр҃ѧ̀ сла́вы гдⷭ҇а и҆ наслажда́ѧсѧ свѣ́та є҆диносꙋ́щныѧ трⷪ҇цы, и҆ съ го́рними си́лами воспѣва́ѧ трист҃ꙋ́ю пѣ́снь, ꙗ҆́кѡ дерзнове́нїе и҆мѣ́ѧ, моли́сѧ всеми́лостивомꙋ влⷣцѣ сп҃стѝ всѧ̑, верꙋющыѧ во и҆́мѧ є҆гѡ̀: и҆спросѝ ми́ръ и҆ тишинꙋ̀ ст҃ы́мъ це́рквамъ ниспосла́ти, вѣ́рѣ правосла́вной ѹ҆крѣпле́нїе, ви̑димыѧ и҆ неви̑димыѧ врагѝ низложи́ти, гра́ды на́ши ѹ҆тверди́ти, мі́ръ ве́сь ѹ҆мири́ти. Молѝ ми́лостивагѡ бг҃а, да твои́мъ бл҃гопрїѧ́тнымъ хода́тайствомъ всѧ̑ правосла̑вныѧ хрⷭ҇тїа́ны и҆зба́витъ ѻ҆́нъ ѿ гла́да, гꙋби́тельства, трꙋ́са, пото́па, ѻ҆гнѧ̀, меча̀, ѿ наше́ствїѧ и҆ноплемє́нникъ и҆ междоꙋсо́бныѧ бра́ни, ста̑рыѧ да подкрѣпи́тъ, ю҆́ныѧ да наста́витъ, немꙋ̑дрыѧ ѹ҆мꙋдри́тъ, болѧ́щыѧ и҆сцѣли́тъ, плѣнє́нныѧ и҆ ю҆́зники свободи́тъ, сироты̑ застꙋ́питъ, младє́нцы воспита́етъ и҆ всѧ̑ лю́ди сохрани́тъ ѿ всѣ́хъ бѣ́дъ и҆ напа́стей, и҆ ѿ нападе́нїѧ вра́жїѧ, и҆ смертоно́сныѧ ꙗ҆́звы, и҆ тлетво́рныхъ вѣ̑тръ, и҆ ѿ всѧ́кагѡ ѕла̀. Дне́сь же съ вѣ́рою приходѧ́щихъ рабѡ́въ твои́хъ, со стра́хомъ и҆ любо́вїю припа́дающихъ къ многоцѣлє́бнымъ мощє́мъ твои̑мъ и҆ ѡ҆́бразъ подо́бїѧ твоегѡ̀ любе́знѡ цѣлꙋ́ющихъ, ꙗ҆́кѡ те́плый на́шъ застꙋ́пниче, сохранѝ и҆ въ ско́рбныхъ ѡ҆бстоѧ́нїихъ на́шихъ предста́ни, дꙋше́вныхъ и҆ тѣле́сныхъ страсте́й свободѝ: въ де́нь стра́шнагѡ сꙋда̀ шꙋ́їѧгѡ стоѧ̑нїѧ и҆зба́ви и҆ съ десны́ми ѻ҆вца́ми мл҃твами твои́ми ста́ти сподо́би и҆ слы́шати бл҃же́нный ѻ҆́ный гла́съ влⷣки, хрⷭ҇та̀ бг҃а на́шегѡ: прїиди́те, бл҃гослове́ннїи ѻ҆ц҃а̀ моегѡ̀, наслѣ́дꙋйте ѹ҆гото́ванное ва́мъ црⷭ҇тво ѿ сложе́нїѧ ми́ра. Є҆мꙋ́же подоба́етъ всѧ́каѧ сла́ва, че́сть и҆ поклоне́нїе, со безнача́льнымъ є҆гѡ̀ ѻ҆ц҃е́мъ и҆ со прест҃ы́мъ, и҆ бл҃ги́мъ, и҆ животворѧ́щимъ є҆гѡ̀ дх҃омъ, ны́нѣ и҆ при́снѡ и҆ во вѣ́ки вѣкѡ́въ. <red>А҆</red>ми́нь.

{% illustration "small-ornaments/medallion-lukovich", "small" %}
