---
title: "І҆́косъ в҃"
navigation:
  key: akathists-tihonkal-4
  title: "І҆́косъ в҃"
  parent: akathists-tihonkal
  order: 4
type: "akathist"
---

## І҆́косъ в҃:

<red>Р</red>а́зꙋмъ бг҃омꙋ́дрый стѧжа́въ и҆ ѹ҆смотрѣ́въ сꙋетꙋ̀ мі́ра сегѡ̀, прпⷣбне ѻ҆́ч҃е тѵ́хѡне, помышлѧ́ѧ ѡ҆ нбⷭ҇номъ, всели́лсѧ є҆сѝ въ пꙋсты́ню, и҆ въ не́й пресла́вный хра́мъ бг҃олѣ́пнагѡ преѡбраже́нїѧ гдⷭ҇нѧ и҆ ѡ҆би́тель ѹ҆стро́ивъ, собра́лъ є҆сѝ тꙋ̀ мно́жество ѹ҆чени̑къ. Сегѡ̀ ра́ди вѣ́рнїи наꙋчи́шасѧ воспѣва́ти тебѣ̀ си́це:

<red>Р</red>а́дꙋйсѧ, ꙗ҆́кѡ ста́дꙋ твоемꙋ̀ ѻ҆ц҃ъ и҆ наста́вникъ бы́лъ є҆сѝ: ра́дꙋйсѧ, ꙗ҆́кѡ смиренномꙋ́дрїемъ тѣ́хъ и҆справлѧ́лъ є҆сѝ. Ра́дꙋйсѧ, ꙗ҆́кѡ ѡ҆бы́чай кро́токъ и҆мѣ́лъ є҆сѝ: ра́дꙋйсѧ, ꙗ҆́кѡ неѕло́биво се́рдце стѧжа́лъ є҆сѝ. Ра́дꙋйсѧ, ꙗ҆́кѡ земна̑ѧ ѿри́нꙋвъ, ѹ҆мо́мъ твои́мъ къ нбⷭ҇нымъ возше́лъ є҆сѝ: ра́дꙋйсѧ, ꙗ҆́кѡ къ вы́шнемꙋ, тече́нїе твоѐ вы́нꙋ и҆справлѧ́лъ є҆сѝ. Ра́дꙋйсѧ, ꙗ҆́кѡ въ добродѣ́телѣхъ пресла́венъ ѡ҆брѣ́лсѧ є҆сѝ: ра́дꙋйсѧ, ꙗ҆́кѡ кро́ткомꙋ па́стырю хрⷭ҇тꙋ̀ послѣ́довалъ є҆сѝ. Ра́дꙋйсѧ, ꙗ҆́кѡ а҆́лчꙋщихъ пита́лъ є҆сѝ: ра́дꙋйсѧ, ꙗ҆́кѡ жа́ждꙋщыѧ напоѧ́лъ є҆сѝ. Ра́дꙋйсѧ, ꙗ҆́кѡ всегда̀ є҆ди́но пред̾ ѻ҆чи́ма и҆мѣ́лъ, є҆́же со хрⷭ҇то́мъ бы́ти: ра́дꙋйсѧ, ꙗ҆́кѡ то́й тѧ̀ преселѝ въ вѣ̑чныѧ ѡ҆би́тєли бл҃же́нства.

<red>Р</red>а́дꙋйсѧ, прпⷣбне ѻ҆́ч҃е на́шъ тѵ́хѡне чꙋдотво́рче.
