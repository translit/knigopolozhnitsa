---
title: "І҆́косъ і҃"
navigation:
  key: akathists-tihonkal-20
  title: "І҆́косъ і҃"
  parent: akathists-tihonkal
  order: 20
type: "akathist"
---

## І҆́косъ і҃:

<red>С</red>тѣна̀ тве́рдаѧ ꙗ҆ви́лсѧ є҆сѝ всѣ̑мъ человѣ́кѡмъ, къ застꙋпле́нїю твоемꙋ̀ прибѣга́ющымъ, прпⷣбне ѻ҆́ч҃е тѵ́хѡне, тѣ́мже и҆ на́съ, къ тебѣ̀ притека́ющихъ и҆ твоеѧ̀ ст҃ы́ѧ по́мощи просѧ́щихъ, ѿ всѧ́кихъ бѣ́дъ и҆ напа́стей застꙋпа́й и҆ ѡ҆гражда́й, за є҆́же мы̀ вопїе́мъ къ тебѣ̀ такѡва́ѧ:

<red>Р</red>а́дꙋйсѧ, бога́тства мі́ра сегѡ̀ возненави́дѣвый: ра́дꙋйсѧ, нетлѣ̑ннаѧ сокрѡ́вища на нб҃сѣ́хъ возлюби́вый. Ра́дꙋйсѧ, є҆ди́наго безцѣ́ннаго би́сера хрⷭ҇та̀ бг҃а приѡбрѣты́й: ра́дꙋйсѧ, и҆́ноческꙋю нищетꙋ̀ возлюби́вый. Ра́дꙋйсѧ, ꙗ҆́кѡ съ то́ю во всѐ дни̑ и҆́ноческїѧ жи́зни твоеѧ̀ пребы́лъ є҆сѝ неразлꙋ́чнѡ: ра́дꙋйсѧ, ꙗ҆́кѡ то́ю стѧжа́лъ є҆сѝ бога̑таѧ сокрѡ́вища на нб҃сѝ. Ра́дꙋйсѧ, ꙗ҆́кѡ а҆́гг҃льскїѧ дости́глъ є҆сѝ чи́ны, и҆́хже житїю̀ непоро́чнѡ поревнова́лъ є҆сѝ: ра́дꙋйсѧ, ꙗ҆́кѡ ѹ҆невѣ́стил є҆сѝ дꙋ́шꙋ твою̀ женихꙋ̀ хрⷭ҇тꙋ̀. Ра́дꙋйсѧ, ꙗ҆́кѡ ѿ негѡ̀ на нб҃сѣ́хъ ѡ҆брѣ́лъ є҆сѝ мздꙋ̀ трꙋдѡ́въ твои́хъ: ра́дꙋйсѧ, ꙗ҆́кѡ вше́лъ є҆сѝ въ ра́дость гдⷭ҇а твоегѡ̀. Ра́дꙋйсѧ, ꙗ҆́кѡ та́мѡ наслажда́ешисѧ вѣ́чныѧ сла́вы є҆гѡ̀.

<red>Р</red>а́дꙋйсѧ, прпⷣбне ѻ҆́ч҃е на́шъ тѵ́хѡне чꙋдотво́рче.
