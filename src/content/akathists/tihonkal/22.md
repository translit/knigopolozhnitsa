---
title: "І҆́косъ а҃і"
navigation:
  key: akathists-tihonkal-22
  title: "І҆́косъ а҃і"
  parent: akathists-tihonkal
  order: 22
type: "akathist"
---

## І҆́косъ а҃і:

<red>С</red>вѣтоза́рнымъ свѣ́томъ блиста́етъ пресла́вный хра́мъ тво́й, прпⷣбне ѻ҆́ч҃е тѵ́хѡне чꙋдотво́рче, и҆мѣ́ѧ цѣльбоно́сный тво́й гро́бъ, ꙗ҆́кѡ свѣти́льникъ пресвѣ́тлый, да входѧ́ще ви́димъ, и҆ бл҃гоговѣ́йнѡ чествꙋ́ѧ тѧ̀, дерза́емъ глаго́лати тебѣ̀:

<red>Р</red>а́дꙋйсѧ, свѣти́льниче свѣ́та нбⷭ҇нагѡ: ра́дꙋйсѧ, ꙗ҆́кѡ лꙋча́ми ст҃ы́ни твоеѧ̀ на́съ ѡ҆зарѧ́еши. Ра́дꙋйсѧ, ꙗ҆́кѡ блиста́нїемъ чꙋде́съ твои́хъ на́шꙋ странꙋ̀ просвѣща́еши: ра́дꙋйсѧ, ꙗ҆́кѡ притека́ющихъ къ тебѣ̀ ѹ҆тѣша́еши. Ра́дꙋйсѧ, врачꙋ̀ дꙋ́шъ на́шихъ бл҃гопрїѧ́тнѣйшїй: ра́дꙋйсѧ, скорбѧ́щихъ грѣха́ми всера́достное ѹ҆тѣше́нїе. Ра́дꙋйсѧ, ѿча́ѧнныхъ наде́жда сп҃се́нїѧ: ра́дꙋйсѧ, ѡ҆би́димыхъ ско́рый застꙋ́пниче. Ра́дꙋйсѧ, пра́вды и҆́стинный храни́телю: ра́дꙋйсѧ, крѣ́пкїй на́шъ сто́лпе и҆ забра́ло. Ра́дꙋйсѧ, пла́мень, пожига́ѧй ѕлоче́стїе: ра́дꙋйсѧ, росоно́сный ѡ҆́блакъ бл҃года́ти, возраща́ѧй бл҃гоче́стїе.

<red>Р</red>а́дꙋйсѧ, прпⷣбне ѻ҆́ч҃е на́шъ тѵ́хѡне чꙋдотво́рче.
