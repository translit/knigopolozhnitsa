---
title: "І҆́косъ є҃"
navigation:
  key: akathists-tihonkal-10
  title: "І҆́косъ є҃"
  parent: akathists-tihonkal
  order: 10
type: "akathist"
---

## І҆́косъ є҃:

<red>В</red>и́дѣвши рѡссі́йстїи наро́ди бг҃осп҃са́емыѧ страны̀ сеѧ̀ пречꙋ́дное по бз҃ѣ житїѐ твоѐ, тѵ́хѡне прпⷣбне, ꙗ҆́кѡ а҆́ще и҆ послѣдѝ лѣ́тъ на́мъ возсїѧ́лъ є҆сѝ, но дре́внихъ ѻ҆ц҃ъ че́сти сподо́билсѧ є҆сѝ, дарова̑нїѧ чꙋде́съ досто́йнѡ прїи́мъ ѿ бг҃а, того̀ ра́ди наꙋчи́шасѧ пѣ́ти тебѣ̀:

<red>Р</red>а́дꙋйсѧ, вели́кїй бг҃ꙋ ѹ҆го́дниче: ра́дꙋйсѧ, ꙗ҆́кѡ во вре́меннѣй жи́зни, любвѐ ра́ди ко гдⷭ҇ꙋ, вы́нꙋ во сп҃се́нїе дꙋшѝ твоеѧ̀ трꙋди́лсѧ є҆сѝ. Ра́дꙋйсѧ, ꙗ҆́кѡ є҆гѡ̀же по́мощїю ѡ҆ста́вль тлѣ̑ннаѧ стѧжа́лъ є҆сѝ бла̑га нетлѣ̑ннаѧ: ра́дꙋйсѧ, ꙗ҆́кѡ блгⷣтїю бж҃їею сподо́билсѧ є҆сѝ стоѧ́ти ѹ҆ прⷭ҇то́ла влⷣчнѧ. Ра́дꙋйсѧ, ꙗ҆́кѡ та́кѡ сподо́билсѧ є҆сѝ бы́ти прича́стникомъ сла́вы вѣ́чныѧ: ра́дꙋйсѧ, та́мѡ полꙋчи́вый бл҃года́ть хода́тайствовати ѡ҆ на́съ. Ра́дꙋйсѧ, ско́рый помо́щниче призыва́ющымъ тѧ̀: ра́дꙋйсѧ, гото́вый пособи́телю хрⷭ҇тїа́нѡмъ. Ра́дꙋйсѧ, правосла́вномꙋ на́шемꙋ ца́рствꙋ защити́телю: ра́дꙋйсѧ, мнѡ́гаѧ чꙋдеса̀ блгⷣтїю ст҃а́гѡ дх҃а содѣ́ѧвый. Ра́дꙋйсѧ, тѣ́мъ слѣпы̑мъ прозрѣ́нїе подава́ѧй: ра́дꙋйсѧ, хрѡмы́мъ хожде́нїе и҆справлѧ́ѧй.

<red>Р</red>а́дꙋйсѧ, прпⷣбне ѻ҆́ч҃е на́шъ тѵ́хѡне чꙋдотво́рче.
