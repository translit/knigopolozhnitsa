---
title: "І҆́косъ з҃"
navigation:
  key: akathists-tihonkal-14
  title: "І҆́косъ з҃"
  parent: akathists-tihonkal
  order: 14
type: "akathist"
---

## І҆́косъ з҃:

<red>Н</red>о́вꙋю бл҃года́ть показа̀ всѣ́хъ влⷣка тебѣ̀, бг҃омꙋ́дре тѵ́хѡне: мнѡ́гаѧ бо и҆ пресла̑внаѧ чꙋдеса̀ въ мі́рѣ живꙋ́щымъ лю́демъ дѣ́йствꙋеши и҆ ско́рымъ твои́мъ хода́тайствомъ посо́бствꙋеши. Тѣ́мже вопїе́мъ тебѣ̀ такѡва́ѧ:

<red>Р</red>а́дꙋйсѧ, и҆́нокѡмъ до́брый наста́вниче: ра́дꙋйсѧ, пꙋсты́ню и҆мѣ́вый ꙗ҆́кѡ ти́хое приста́нище. Ра́дꙋйсѧ, ꙗ҆́кѡ въ то́й а҆́ки безпло́тенъ пожи́лъ є҆сѝ: ра́дꙋйсѧ, а҆́ки многомѧте́жїе мі́ра презрѣ́лъ є҆сѝ. Ра́дꙋйсѧ, непостоѧ́ннꙋю сꙋетꙋ̀ ꙗ҆́кѡ пра́хъ вмѣни́вый: ра́дꙋйсѧ, ꙗ҆́кѡ къ премі̑рнымъ ѹ҆́мъ тво́й возве́лъ є҆сѝ. Ра́дꙋйсѧ, ꙗ҆́кѡ безмо́лвїемъ воздержа́лъ є҆сѝ тѣлє́сныѧ чꙋ̑вства: ра́дꙋйсѧ, ꙗ҆́кѡ тѣ́мъ бг҃ꙋ ѹ҆годи́лъ є҆сѝ. Ра́дꙋйсѧ, а҆́гг҃льскꙋю жи́знь стѧжа́вый: ра́дꙋйсѧ, ꙗ҆́кѡ ко ѿше́ствїю ѿ ми́ра сегѡ̀ всегда̀ себѐ готовил є҆сѝ. Ра́дꙋйсѧ, ꙗ҆́кѡ бл҃ги́ми дѣ́лы дꙋ́шꙋ твою̀ ѹ҆краша́л є҆сѝ: ра́дꙋйсѧ, ѡ҆ лю́дехъ нело́жный мл҃твенниче.

<red>Р</red>а́дꙋйсѧ, прпⷣбне ѻ҆́ч҃е на́шъ тѵ́хѡне чꙋдотво́рче.
