---
title: "Конда́къ и҃"
navigation:
  key: akathists-johnbogoslov-15
  title: "Конда́къ и҃"
  parent: akathists-johnbogoslov
  order: 15
type: "akathist"
---

## Конда́къ и҃:

<red>С</red>тра́нно бѣ̀ ви́дѣти жреца́мъ а҆поллѡ́нова хра́ма, ꙗ҆́кѡ до́мъ тогѡ̀, є҆гѡ́же ѻ҆нѝ безꙋ́мнїи, ꙗ҆́кѡ бо́га почита́хꙋ, ты̀ є҆ди́нымъ сло́вомъ на зе́млю и҆спрове́рглъ є҆сѝ: чꙋдѧ́щесѧ кꙋ́пнѡ и҆ ꙗ҆рѧ́щесѧ на таково́е твоѐ дерзнове́нїе, и҆до́ша къ волхвꙋ̀ кинѡ́ѱꙋ, ѹ҆се́рдномꙋ предста́телю бѣсѡ́въ, да ѿмсти́тъ безче́стїе и҆̀хъ бо́га. Ѻ҆́нъ же, слѣ́пъ сы́й дꙋше́ю, не вѣ́даѧ си́лы, въ тебѣ̀ ѡ҆бита́ющїѧ, покꙋша́шесѧ мечта́нїѧми и҆ ра́зными привидѣ́нїѧми тебѐ ѹ҆страши́ти и҆ на тѧ̀ наро́дъ подви́гнꙋти: но пото́мъ са́мъ, ѻ҆каѧ́нный, надѣ́ѧсѧ на волхвова̑нїѧ своѧ̀, погрꙋзи́сѧ въ мо́ре, и҆ та́мѡ погрѧзѐ, безси́льнымъ бы́вшимъ бѣсѡ́мъ спастѝ є҆гѡ̀, воспреще́ннымъ ѿ тебѣ̀ и҆́менемъ і҆и҃са хрⷭ҇та̀ сн҃а бж҃їѧ, є҆гѡ́же просла́ви наро́дъ, сегѡ̀ чꙋ́да свидѣ́тель, воспѣ́въ: <red>А҆</red>ллилꙋ́їа.
