---
title: "І҆́косъ є҃"
navigation:
  key: akathists-johnbogoslov-10
  title: "І҆́косъ є҃"
  parent: akathists-johnbogoslov
  order: 10
type: "akathist"
---

## І҆́косъ є҃:

<red>В</red>и́дѣвше є҆фе́сстїи жи́телїе пресла́вное чꙋ́до, тобо́ю сотворе́нное, воскресе́нїемъ ѻ҆́трока до́мна, ѹ҆мерщвле́ннагѡ ѿ бѣ́са, въ ба́ни пребыва́ющаго, воспѣ́ша велегла́снѡ си́лꙋ бг҃а, тобо́ю и҆̀мъ проповѣ́даннагѡ, и҆ и҆зба́вльшесѧ ѿ гнꙋ́снагѡ і҆дѡлослꙋже́нїѧ, взыва́хꙋ тебѣ̀ си́це:

<red>Р</red>а́дꙋйсѧ, и҆́стиннагѡ бг҃а слꙋжи́телю. Ра́дꙋйсѧ, бѣсѡ́въ прогони́телю. Ра́дꙋйсѧ, мертвецє́въ си́лою хрⷭ҇то́вою ѡ҆живлѧ́ѧй. Ра́дꙋйсѧ, то́юже жи́знь и҆ здра́вїе возвраща́ѧй. Ра́дꙋйсѧ, помрачє́нныѧ ѹ҆мо́мъ къ свѣ́тꙋ и҆́стины призыва́ѧй. Ра́дꙋйсѧ, пра́выѧ вѣ́ры просвѣще́нїемъ къ добродѣ́тели наставлѧ́ѧй.

<red>Р</red>а́дꙋйсѧ, і҆ѡа́нне а҆пⷭ҇ле, напе́рсниче хрⷭ҇то́въ и҆ бг҃осло́ве.
