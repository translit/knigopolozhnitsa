---
title: "І҆́косъ в҃і"
navigation:
  key: akathists-johnbogoslov-24
  title: "І҆́косъ в҃і"
  parent: akathists-johnbogoslov
  order: 24
type: "akathist"
---

## І҆́косъ в҃і:

<red>П</red>ою́ще трꙋды̀ твоѧ̀ во а҆пⷭ҇льствѣ и҆ чꙋдеса̀ и҆ и҆сцѣле́нїѧ, ꙗ҆̀же и҆сточа́лъ є҆сѝ и҆ и҆сточа́еши бл҃года́тїю дх҃а ст҃а́гѡ, въ тебѣ̀ ѡ҆бита́ющагѡ, восхвалѧ́емъ бг҃а, дарова́вшагѡ на́мъ такова́гѡ пꙋтеводи́телѧ, наставлѧ́ющагѡ на́съ на пꙋ́ть сп҃се́нїѧ и҆ милосе́рдствꙋющагѡ ѡ҆ бѣ́дности на́шей. Прїимѝ ѹ҆̀бо ѿ на́съ, ст҃ы́й а҆пⷭ҇ле, похвалы̑ сицевы́ѧ:

<red>Р</red>а́дꙋйсѧ, ѹ҆ченичѐ хрⷭ҇то́въ и҆зѧ́щнѣйшїй. Ра́дꙋйсѧ, ѹ҆чи́телю цр҃кве хрⷭ҇то́вы и҆зрѧ́днѣйшїй. Ра́дꙋйсѧ, бг҃осло́вѡвъ нача́ло и҆ ѡ҆снова́нїе. Ра́дꙋйсѧ, бж҃е́ственныхъ та́инъ ѿкрове́нїе. Ра́дꙋйсѧ, дѣ́вствꙋющихъ примѣ́ръ и҆ поѡщре́нїе къ цѣломꙋ́дрїю. Ра́дꙋйсѧ, всѣ́хъ вѣ́рныхъ, къ твоемꙋ̀ застꙋпле́нїю прибѣга́ющихъ, ско́раѧ по́моще и҆ покрови́тельство.

<red>Р</red>а́дꙋйсѧ, і҆ѡа́нне а҆пⷭ҇ле, напе́рсниче хрⷭ҇то́въ и҆ бг҃осло́ве.
