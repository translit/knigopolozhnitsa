---
title: "І҆́косъ а҃і"
navigation:
  key: akathists-johnbogoslov-22
  title: "І҆́косъ а҃і"
  parent: akathists-johnbogoslov
  order: 22
type: "akathist"
---

## І҆́косъ а҃і:

<red>С</red>вѣтоза́рнаѧ дꙋша̀ твоѧ̀, дости́гнꙋвъ въ мѣ́рꙋ во́зраста и҆ въ мꙋ́жа соверше́нна, позна́ла приближе́нїе вре́мени нꙋ́жнагѡ чл҃вѣ́кꙋ и҆змѣне́нїѧ, во є҆́же тлѣ́нномꙋ наслѣ́дити ѡ҆бѣща́нное нетлѣ́нїе, и҆ сме́ртномꙋ ѡ҆бѣщанное безсме́ртїе. Тогда̀ повелѣ́лъ є҆сѝ ѹ҆ченикѡ́мъ твои́мъ погребстѝ себѐ жи́ва, наꙋ́трїе же прише́дше ко гро́бꙋ твоемꙋ̀, и҆ ѿкопа́вше, ничто́же въ не́мъ ѡ҆брѣто́ша. Позна́вше ѹ҆̀бо, ꙗ҆́кѡ и҆змѣне́нїе твоѐ сотвори́сѧ неѻбыкнове́ннымъ чл҃вѣ́ческимъ сме́ртнымъ ѹ҆спе́нїемъ, воспѣ́ша тебѣ̀ та́кѡ:

<red>Р</red>а́дꙋйсѧ, ѻ҆́рле, ѡ҆бнови́вый твою̀ ю҆́ность безпрепѧ́тственнымъ возлетѣ́нїемъ къ со́лнцꙋ сла́вы бж҃їѧ. Ра́дꙋйсѧ, таковы́мъ и҆змѣне́нїемъ превозше́дый всѣ̀ ѹ҆ста́вы є҆стества̀ чл҃вѣ́ческагѡ. Ра́дꙋйсѧ, по ѡ҆бѣща́нїю бл҃га́гѡ ѹ҆чи́телѧ твоегѡ̀ возсѣ́дый на є҆ди́немъ ѿ двана́десѧти престо́лѡвъ. Ра́дꙋйсѧ, творѧ́й на ѻ҆́номъ сꙋ́дъ и҆ пра́вдꙋ посредѣ̀ люде́й бж҃їихъ і҆и҃лѧ. Ра́дꙋйсѧ, наслажда́ѧсѧ лицезрѣ́нїемъ тогѡ̀ сладча́йшагѡ і҆и҃са, къ немꙋ́же на пе́рси пре́жде є҆гѡ̀ стра́сти и҆ воскресе́нїѧ возле́глъ є҆сѝ. Ра́дꙋйсѧ, ѿ є҆гѡ̀ благоꙋтро́бїѧ хода́тайствꙋѧй на́мъ всѧ̑ бл҃га̑ѧ.

<red>Р</red>а́дꙋйсѧ, і҆ѡа́нне а҆пⷭ҇ле, напе́рсниче хрⷭ҇то́въ и҆ бг҃осло́ве.
