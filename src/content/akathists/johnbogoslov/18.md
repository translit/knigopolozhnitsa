---
title: "І҆́косъ ѳ҃"
navigation:
  key: akathists-johnbogoslov-18
  title: "І҆́косъ ѳ҃"
  parent: akathists-johnbogoslov
  order: 18
type: "akathist"
---

## І҆́косъ ѳ҃:

<red>В</red>иті́йство любомꙋ́дрїѧ чл҃вѣ́ческагѡ не возмо́жетъ и҆зрещѝ, нижѐ ѹ҆́мъ плотска́гѡ чл҃вѣ́ка пости́гнꙋти, є҆́же ты возвѣсти́лъ є҆сѝ на́мъ ѡ҆ безнача́льномъ бытїѝ трїѷпоста́снагѡ бг҃а: подо́бнѡ бо мѡѷсе́ю во гро́мѣхъ и҆ блиста́нїихъ на горѣ̀ прїѧ́лъ є҆сѝ ѿ бг҃а та́йнꙋ бг҃осло́вїѧ и҆ возгласи́лъ є҆сѝ мі́рꙋ, є҆́же въ нача́лѣ бѣ̀ сло́во, ѻ҆ц҃ꙋ̀ и҆сконѝ неразлꙋ́чное и҆ всемꙋ̀ сꙋществꙋ́ющемꙋ вино́вное, и҆мꙋ́щее свѣ́тъ живо́тный, є҆го́же тма̀ не мо́жетъ ѡ҆б̾ѧ́ти. Ѻ҆зарѧ́еми таковы́мъ ѡ҆блиста́нїемъ свѣ́та бж҃е́ственныѧ и҆́стины, почита́емъ тѧ̀ ꙗ҆́кѡ таи́нника безнача́льныѧ трⷪ҇цы и҆ воспѣва́емъ тѧ̀ ꙗ҆́кѡ соверше́ннѣйшагѡ бг҃осло́ва:

<red>Р</red>а́дꙋйсѧ, ѻ҆́рле, воспари́вый до са́магѡ ѻ҆гнеѻбра́знагѡ прⷭ҇то́ла бж҃їѧ. Ра́дꙋйсѧ, трꙋбо̀, возгласи́вшаѧ мі́рꙋ предвѣ́чнагѡ и҆ безнача́льнагѡ бг҃а. Ра́дꙋйсѧ, недовѣ́домыѧ та́йны бж҃їѧ на́мъ ѿкрыва́ѧй. Ра́дꙋйсѧ, чл҃вѣ́чество и҆ бж҃ество̀ хрⷭ҇то́во на́мъ и҆з̾ѧснѧ́ѧй. Ра́дꙋйсѧ, любвѐ къ бг҃ꙋ̀ и҆ бли́жнимъ на́съ наꙋча́ѧй. Ра́дꙋйсѧ, за сїю̀ любо́вь присꙋ́щность бж҃їю на́мъ ѡ҆бѣщава́ѧй.

<red>Р</red>а́дꙋйсѧ, і҆ѡа́нне а҆пⷭ҇ле, напе́рсниче хрⷭ҇то́въ и҆ бг҃осло́ве.
