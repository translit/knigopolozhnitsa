---
title: "Конда́къ а҃і"
navigation:
  key: akathists-johnbogoslov-21
  title: "Конда́къ а҃і"
  parent: akathists-johnbogoslov
  order: 21
type: "akathist"
---

## Конда́къ а҃і:

<red>П</red>ѣ́нїѧ же́ртвꙋ благода́рнꙋ принесѐ тебѣ̀, ст҃ы́й а҆пⷭ҇ле і҆ѡа́нне, ѻ҆́ный христїа́нинъ, и҆́же въ нищетꙋ̀ прише́дъ и҆ не и҆мы́й чи́мъ возда́ти долгѝ свои̑мъ заимода́вцемъ, впадѐ въ ѿча́ѧнїе и҆ и҆ска́ше са́мъ себѐ наси́льственнѡю ѹ҆мертви́ти сме́ртїю: но ты̀, ꙗ҆́кѡ чл҃вѣколюби́въ сы́й, жела́ѧ и҆зба́вити того̀ и҆ вре́менныѧ, и҆ вѣ́чныѧ сме́рти, крⷭ҇тнымъ зна́менїемъ сѣ́но во зла́то претвори́въ, врꙋчи́лъ є҆сѝ ѻ҆́номꙋ ѹ҆бо́гомꙋ, да тѣ́мъ зла́томъ и҆ долгѝ ѿда́стъ заимода́вцємъ, и҆ до́мъ сво́й препита́етъ, бг҃ꙋ̀ же, чрез̾ тебѣ̀ є҆гѡ̀ ѡ҆благодѣ́тельствовавшемꙋ, да пое́тъ: <red>А҆</red>ллилꙋ́їа.
