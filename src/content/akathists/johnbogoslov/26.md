---
title: "Мл҃тва"
navigation:
  key: akathists-johnbogoslov-26
  title: "Мл҃тва"
  parent: akathists-johnbogoslov
  order: 26
type: "akathist"
---

## Мл҃тва:

<versal>Ѽ</versal> вели́кїй а҆пⷭ҇ле, є҆ѵⷢ҇лі́сте громогла́сный, бг҃осло́ве и҆зѧ́щнѣйшїй, тайнови́дче неизрече́нныхъ ѿкрове́нїй, дѣ́вственниче и҆ возлю́бленный напе́рсниче хрⷭ҇то́въ і҆ѡа́нне! Прїимѝ съ сво́йственнымъ тебѣ̀ млⷭ҇рдїемъ на́съ, грѣ́шныхъ, прибѣга́ющихъ под̾ твоѐ си́льное застꙋпле́нїе и҆ покрови́тельство. И҆спросѝ ѹ҆ всеще́драгѡ чл҃вѣколю́бца хрⷭ҇та и҆ бг҃а на́шего, и҆̀же пред̾ ѻ҆чесы̀ твои́ми и҆злїѧ́лъ є҆́сть кро́вь свою̀ дража́йшꙋю за на́съ, непотре́бныхъ рабѡ́въ свои́хъ, да не помѧне́тъ беззако́нїй на́шихъ, но да поми́лꙋетъ на́съ и҆ сотвори́тъ съ на́ми по ми́лости свое́й: да да́рꙋетъ на́мъ здра́вїе дꙋше́вное и҆ тѣ́лесное, всѧ́кое благоде́нствїе и҆ и҆зоби́лїе, наꙋча́ѧ на́съ ѡ҆браща́ти ѻ҆́ныѧ во сла́вꙋ є҆гѡ̀, творца̀, сп҃си́телѧ и҆ бг҃а на́шегѡ. По кончи́нѣ же вре́менныѧ жи́зни на́шеѧ, да и҆збѣ́гнемъ мы̀, ст҃ы́й а҆пⷭ҇ле, немилосе́рдыхъ и҆стѧза́нїй, на воздꙋ́шныхъ мыта́рствахъ на́съ ѡ҆жида́ющихъ, но да дости́гнемъ твои́мъ рꙋково́дствомъ и҆ покрови́тельствомъ го́рнѧгѡ ѻ҆́нагѡ і҆ерⷭ҇ли́ма, є҆го́же сла́вꙋ во ѿкрове́нїи ты̀ зрѣ́лъ є҆сѝ, а҆ ны́нѣ наслажда́ешисѧ ѻ҆́ныѧ ра́дости, ѡ҆бѣща́нныѧ и҆збра́ннымъ бж҃їимъ. Ѽ, вели́кїй і҆ѡа́нне, сохранѝ всѧ̀ гра́ды и҆ страны̀ хрⷭ҇тїа́нскїѧ, ве́сь сїю̀, хра́мъ се́й, слꙋжа́щихъ и҆ молѧ́щихсѧ въ не́мъ, ѿ гла́да, гꙋби́тельства, трꙋ́са и҆ пото́па, ѻ҆гнѧ̀, меча̀, наше́ствїѧ и҆ноплеме́нныхъ и҆ междоꙋсо́бныѧ бра́ни: и҆зба́ви на́съ ѿ всѧ́кїѧ бѣ́ды и҆ напа́сти, и҆ мл҃и́твами твои́ми ѿвратѝ ѿ на́съ пра́ведный гнѣ́въ бж҃їй и҆ и҆спросѝ на́мъ є҆гѡ̀ милосе́рдїе. Ѽ, вели́кїй и҆ непостижи́мый бж҃е! Сѐ на ѹ҆моле́нїе къ тебѣ̀ предлага́емъ ст҃а́гѡ і҆ѡа́нна, є҆го́же ты̀ сподо́билъ є҆сѝ позна́ти тебѐ, неисповѣди́магѡ бг҃а, въ неизрече́ннемъ ѿкрове́нїи. Прїимѝ є҆гѡ̀ ѡ҆ на́съ къ тебѣ̀ хода́тайство, да́рꙋй на́мъ и҆сполне́нїе проше́нїй на́шихъ во сла́вꙋ твою̀, па́че же совершѝ на́съ дꙋхо́внымъ соверше́нствомъ къ наслажде́нїю жи́зни несконча́емыѧ въ нбⷭ҇ныхъ твои́хъ ѻ҆би́телехъ. Ѽ, нбⷭ҇ный ѻ҆́ч҃е, созда́вый всѧ̑ влⷣко, всеси́льный цр҃ю̀! Косни́сѧ бл҃года́тїю серде́цъ на́шихъ, да раста́ѧвше ꙗ҆́кѡ во́скъ, пролїю́тсѧ пред̾ тобо́ю, и҆ бре́ннаѧ тва́рь дꙋхо́вна сотвори́тсѧ въ че́сть и҆ сла́вꙋ твою̀, ѻ҆ц҃а̀ и҆ сн҃а и҆ ст҃а́гѡ дх҃а. <red>А҆</red>ми́нь.

{% illustration "small-ornaments/ornament-from-12th-century-armenian-gospel-crider", "small" %}
