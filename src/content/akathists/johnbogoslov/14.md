---
title: "І҆́косъ з҃"
navigation:
  key: akathists-johnbogoslov-14
  title: "І҆́косъ з҃"
  parent: akathists-johnbogoslov
  order: 14
type: "akathist"
---

## І҆́косъ з҃:

<red>Н</red>о́ваѧ показа́лъ є҆сѝ чꙋдеса̀ і҆дѡлопокло́нникѡмъ, и҆ща̀ ѡ҆брати́ти и҆̀хъ къ сп҃си́тельной вѣ́рѣ хрⷭ҇то́вой, є҆гда̀ пловꙋ́щꙋ тѝ во и҆згна́нїе твоѐ, повелѣ́нїемъ твои́мъ ѻ҆́трока ѹ҆то́пшагѡ мо́ре на кора́бль жи́ва и҆зве́рже, бꙋ́рѧ ѹ҆кроти́сѧ, вода̀ сла́наѧ въ сла́дкꙋю претвори́сѧ, во́инъ ѿ чре́вныѧ ꙗ҆́звы и҆сцѣли́сѧ, и҆ по прише́ствїи твое́мъ въ па́тмосъ, бѣ́съ пытли́вый и҆з̾ а҆поллѡні́да и҆згна́сѧ. Тогда̀ всѝ зрѧ́щїи такова̑ѧ непостижи̑маѧ собы̑тїѧ, прихожда́хꙋ къ позна́нїю трїѷпоста́снагѡ бг҃а. Мы̀ же тѧ̀ ѹ҆бл҃жа́емъ та́кѡ:

<red>Р</red>а́дꙋйсѧ, мо́рю и҆ бꙋ́рѣ повелѣва́ѧй. Ра́дꙋйсѧ, сатани́нскихъ дꙋ́хѡ́въ ѿ чл҃вѣ́кѡвъ и҆згонѧ́ѧй. Ра́дꙋйсѧ, болѣ̑зни є҆ди́нымъ сло́вомъ и҆сцѣлѧ́ѧй. Ра́дꙋйсѧ, всѣ̑мъ въ нꙋ́ждахъ по́мощь подава́ѧй. Ра́дꙋйсѧ, ѻ҆́трока ѿ потопле́нїѧ морска́гѡ и҆зба́вивый. Ра́дꙋйсѧ, невѣ́рныхъ во и҆́стинной вѣ́рѣ ѹ҆тверди́вый.

<red>Р</red>а́дꙋйсѧ, і҆ѡа́нне а҆пⷭ҇ле, напе́рсниче хрⷭ҇то́въ и҆ бг҃осло́ве.
