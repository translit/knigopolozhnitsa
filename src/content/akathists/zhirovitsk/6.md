---
title: "І҆́косъ г҃"
navigation:
  key: akathists-zhirovitsk-6
  title: "І҆́косъ г҃"
  parent: akathists-zhirovitsk
  order: 6
type: "akathist"
---

## І҆́косъ г҃:

<red>И҆</red>мꙋ́щи бога́тство млⷭ҇рдїѧ неизрече́нное, не ѿри́нꙋла є҆сѝ промышле́нїемъ и҆збра́нныхъ твои́хъ, въ ско́рби вели́цѣй сꙋ́щихъ. Є҆гда̀ бо хра́мъ, и҆дѣ́же бѣ̀ і҆кѡ́ны твоѧ̀ пречⷭ҇тнаѧ, ѻ҆гню̀ предаде́сѧ, ты̀, всебл҃га́ѧ, ѹ҆тѣ́шительнице, сохра́нши ю҆̀ ѿ ѻ҆гнѧ̀ неврежде́нною, па́ки ꙗ҆ви́ла на ка́мени бли́зъ хра́ма, ѻ҆гне́мъ сожже́ннагѡ. Лю́дїе же, ѹ҆зрѣ́ши таково́е чꙋ́до, воспѣ́ша тѝ хвале́бнꙋю пѣ́снь сицевꙋ̑ю:

<red>Р</red>а́дꙋйсѧ, кꙋпино̀ неѡпали́маѧ, неѡпа́льнѡ во ѻ҆́гни пречтⷭ҇ны́й тво́й ѻ҆́бразъ сохра́ншаѧ. Ра́дꙋйсѧ, ско́рбныѧ лю́ди твоѧ̀ чꙋдотво́рныѧ і҆кѡ́ны не лиши́вшаѧ. Ра́дꙋйсѧ, кро́вомъ крылꙋ̀ твое́ю хрⷭ҇тїа́нъ покрыва́ющаѧ. Ра́дꙋйсѧ, предста́тельствомъ твои́мъ ст҃ы́ни твоѧ̀ ѡ҆хранѧ́ющаѧ. Ра́дꙋйсѧ, на ка́мени пречтⷭ҇ны́й тво́й ѻ҆́бразъ па́ки ꙗ҆ви́вшаѧ. Ра́дꙋйсѧ, вразꙋмле́нїемъ твои́мъ на ка́мени вѣ́ры стопы̀ на́ша ѹ҆твѣрди́вшаѧ. Ра́дꙋйсѧ, ꙗ҆́кѡ стѣ́нꙋ нерꙋши́мꙋю на́шегѡ прибѣ́жища тебѣ̀ стѧжа́хомъ. Ра́дꙋйсѧ, ꙗ҆́кѡ бл҃гомо́щнꙋю покрови́тельницꙋ тѧ̀ позна́хомъ.

<red>Р</red>а́дꙋйсѧ, премлⷭ҇рднаѧ бцⷣе, предста́тельство на́ше и҆ всера́достное застꙋпле́нїе.
