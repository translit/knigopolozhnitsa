---
title: "І҆́косъ а҃і"
navigation:
  key: akathists-zhirovitsk-22
  title: "І҆́косъ а҃і"
  parent: akathists-zhirovitsk
  order: 22
type: "akathist"
---

## І҆́косъ а҃і:

<red>С</red>вѣтоза́рнымъ лꙋче́мъ по́мощи бл҃года́тныѧ, пречⷭ҇томꙋ ѻ҆́бразꙋ твоемꙋ̀ присꙋ́щаѧ ѡ҆зарѝ, бцⷣе, пꙋ́ть житїѧ̀ на́шегѡ приско́рбный, да всѝ ѿ бѣ́дъ, ско́рбей и҆ лю́тыхъ напа́стей, тобо́ю и҆зба́вленнїи, возмо́жемъ пра́во стоѧ́ти въ зако́нѣ гдⷭ҇ни, бл҃годарѧ́ще тѧ̀ и҆ пою́ще сице:

<red>Р</red>а́дꙋйсѧ, чꙋдесы̀, і҆кѡ́ною твое́ю ꙗ҆влѧ́емыѧ, ꙗ҆́кѡ ѻ҆мофо́ромъ на́съ покрыва́ющаѧ. Ра́дꙋйсѧ, безчи́сленныѧ щедрѡ́ты всѣ́мъ подава́ющаѧ. Ра́дꙋйсѧ, стра́сти на́ша и҆ по́мыслы пло́тскїѧ ѹ҆тиша́ющаѧ. Ра́дꙋйсѧ, всѧ́кїѧ болѣ́зни на́ша тѣле́сныѧ и҆ дꙋше́вныѧ и҆сцѣлѧ́ющаѧ. Ра́дꙋйсѧ, твои́мъ хода́тайствомъ ѿ всѣ́хъ бѣ́дъ и҆збавлѧ́ющаѧ. Ра́дꙋйсѧ, въ ско́рбѣхъ и҆ печа́лѣхъ ско́ро на́съ ѹ҆тѣша́ющаѧ. Ра́дꙋйсѧ, вдо́въ застꙋпле́нїе и҆ си́рыхъ призрѣ́нїе. Ра́дꙋйсѧ, ю҆́ныхъ и҆справле́нїе и҆ ста́рцевъ ѹ҆тѣше́нїе.

<red>Р</red>а́дꙋйсѧ, премлⷭ҇рднаѧ бцⷣе, предста́тельство на́ше и҆ всера́достное застꙋпле́нїе.
