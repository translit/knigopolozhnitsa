---
title: "І҆́косъ в҃і"
navigation:
  key: akathists-zhirovitsk-24
  title: "І҆́косъ в҃і"
  parent: akathists-zhirovitsk
  order: 24
type: "akathist"
---

## І҆́косъ в҃і:

<red>П</red>ою́ще вели́чїѧ твоѧ̀, прест҃а́ѧ дв҃о, восхвалѧ́емъ тѧ̀ всѝ, и҆, ꙗ҆́кѡ твѣ́рдꙋю предста́тельницꙋ сп҃се́нїѧ на́шегѡ, ѹ҆се́рднѡ мо́лимъ: бꙋ́ди на́мъ всѣ́мъ ко бл҃гꙋ помо́щница и҆ ѹ҆слы́ши ны̀, ѹ҆ми́льнѡ взыва́ющїѧ тѝ:

<red>Р</red>а́дꙋйсѧ, пра́вагѡ пꙋ́ти ко хрⷭ҇тꙋ̀ премꙋ́драѧ ѹ҆каза́тельнице. Ра́дꙋйсѧ, чⷭ҇тоты̀ и҆ цѣломꙋ́дрїѧ преди́внаѧ ѻ҆храни́тельнице. Ра́дꙋйсѧ, а҆́лчꙋщихъ и҆ жа́ждꙋщихъ пра́вды пита́тельнице. Ра́дꙋйсѧ, и҆́щꙋщимъ предста́тельства твоегѡ̀ неꙋсы́пнаѧ застꙋ́пнице. Ра́дꙋйсѧ, и҆знемога́ющимъ поможе́нїе. Ра́дꙋйсѧ, всемꙋ̀ мі́рꙋ защище́нїе. Ра́дꙋйсѧ, пꙋтеводи́тельнице на́ша, на всѣ́хъ пꙋтѣ́хъ жи́зни на́съ ѡ҆гражда́ющаѧ. Ра́дꙋйсѧ, и҆ по сме́рти на воздꙋ́шныхъ мыта́рствахъ ѿ дꙋ́хѡвъ ѕло́бы на́съ защища́ющаѧ.

<red>Р</red>а́дꙋйсѧ, премлⷭ҇рднаѧ бцⷣе, предста́тельство на́ше и҆ всера́достное застꙋпле́нїе.
