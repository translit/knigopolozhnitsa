---
title: "І҆́косъ ѳ҃"
navigation:
  key: akathists-zhirovitsk-18
  title: "І҆́косъ ѳ҃"
  parent: akathists-zhirovitsk
  order: 18
type: "akathist"
---

## І҆́косъ ѳ҃:

<red>В</red>иті̑йство всѧ̑кое земноро́дныхъ не довлѣ́етъ къ прославле́нїю і҆кѡ́ны тобо́ю ꙗ҆́вленныѧ, ѿ неѧ́ же, ꙗ҆́кѡ ѿ приснѡтекꙋ́щегѡ и҆сто́чника, притека́ющїи ѻ҆би́лїе бл҃гъ почерпа́ютъ. Тѣ́мже, недоꙋмева́юще восхвали́ти тѧ̀ по достоѧ́нїю, ꙗ҆́кѡ первоисто́чницꙋ бл҃гъ си́хъ, со ѹ҆миле́нїемъ се́рдца взыва́емъ си́це:

<red>Р</red>а́дꙋйсѧ, домострои́тельнице на́шегѡ сп҃сенїѧ, житїѐ на́ше земно́е до́бре ѹ҆строѧ́ющаѧ. Ра́дꙋйсѧ, пꙋтеводи́тельнице, къ нб҃сномꙋ ѻ҆́те́чествꙋ на́съ возводѧ́щаѧ. Ра́дꙋйсѧ, бл҃ги́хъ вино́внаѧ, бл҃гъ вѣ́чныхъ грѣ́шникѡвъ не лиша́ющаѧ. Ра́дꙋйсѧ, предста́тельнице на́ша пред̾ бг҃омъ, праве́дный гнѣ́въ бж҃їй на ми́лость претворѧ́ющаѧ. Ра́дꙋйсѧ, сꙋ́етнаѧ мі́ра сегѡ̀ презира́ти на́съ наꙋча́ющаѧ. Ра́дꙋйсѧ, прозрѣ́нїемъ ѹ҆ма̀ на́шегѡ къ любвѝ бжⷭ҇твенней на́съ привлека́ющаѧ. Ра́дꙋйсѧ, ѿ всѣ́хъ бѣ́дъ ско́рое и҆збавле́нїе. Ра́дꙋйсѧ, ѿча́ѧнныхъ наде́жное сп҃се́нїе.

<red>Р</red>а́дꙋйсѧ, премлⷭ҇рднаѧ бцⷣе, предста́тельство на́ше и҆ всера́достное застꙋпле́нїе.
