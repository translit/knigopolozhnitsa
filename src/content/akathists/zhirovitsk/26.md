---
title: "Мл҃тва"
navigation:
  key: akathists-zhirovitsk-26
  title: "Мл҃тва"
  parent: akathists-zhirovitsk
  order: 26
type: "akathist"
---

## Мл҃тва:

<versal>Ѽ</versal> премлⷭ҇рднаѧ гпⷭ҇же, дв҃о бцⷣе. Кі́има ѹ҆стна́ма прикоснꙋ́сѧ ко ст҃ы́ни твое́й, и҆́ли кі́ими словесы̀ и҆сповѣ́мъ щедрѡ́ты твоѧ̀, лю́демъ ꙗ҆влѧ́емыѧ: никто́же бо, притека́ѧй къ тебѣ̀, ѿхо́дитъ то́щъ и҆ не ѹ҆слы́шанъ. Ѿ ю҆́ности моеѧ̀ взыска́хъ по́мощи и҆ застꙋпле́нїѧ твоегѡ̀, и҆ николи́же лише́нъ бы́хъ млⷭ҇рдїѧ твоегѡ̀. Зри́ши, гпⷭ҇же, ско́рби се́рдца моегѡ̀ и҆ ꙗ҆́звы дꙋшѝ моеѧ̀ вѣ́си. И҆ ны́нѣ, коленѡпреклоне́ннѡ предстоѧ̀ пред̾ пречⷭ҇тымъ твои́мъ ѻ҆́бразомъ, моле́нїѧ моѧ̀ приношꙋ̀ тѝ. Не лишѝ мѧ̀ всеси́льнагѡ хода́тайства твоегѡ̀ въ де́нь ско́рби моеѧ̀, и҆ въ де́нь печа́ли моеѧ̀ застꙋпѝ мѧ̀. То́ка сле́зъ мои́хъ не ѿвратѝ, бцⷣе, и҆ ра́дости моѐ се́рдце и҆спо́лни. Прибѣ́жище и҆ предста́тельство бꙋ́ди мнѣ̀, ми́лостиваѧ, и҆ свѣ́та твоегѡ̀ зарѧ̑ми ѹ҆́мъ мо́й просвѣтѝ. И҆ не то́кмѡ ѡ҆ себѣ̀ молю̀ тѧ̀, но и҆ ѡ҆ лю̑дѣхъ, притека́ющихъ къ застꙋпле́нїю твоемꙋ̀. Цр҃ковь сн҃а твоегѡ̀ во бл҃гости соблюдѝ, и҆ ѡ҆градѝ ю҆̀ ѿ ѕлоко́зненныхъ навѣ́тѡвъ вра́гъ, возстаю́щихъ на ню̀. А҆рхїпа́стырємъ на́шимъ послѝ по́мощь твою̀ во а҆пⷭ҇тольствѣ, и҆ сохранѝ и҆̀хъ здра́вы, долгоде́нствꙋющи, пра́во правѧ́щи сло́во и҆́стины гдⷭ҇ни. Па́стырємъ и҆спросѝ ѹ҆ бг҃а сн҃а твоегѡ̀ ре́вность и҆ бдѣ́нїе ѡ҆ дꙋ́шахъ врꙋче́ннагѡ и҆̀мъ ста́да слове́снагѡ, и҆ дꙋ́хъ ра́зꙋма и҆ бл҃гоче́стїѧ, чⷭ҇тоты̀ и҆ пра́вды бжⷭ҇твенныѧ и҆̀мъ ниспослѝ. И҆спросѝ та́кожде, бцⷣе, ѹ҆ гдⷭ҇а властѣ́мъ предержа́щимъ и҆ градоправи́телѣмъ мꙋ́дрость и҆ си́лꙋ, сꙋдїѧ́мъ пра́вдꙋ и҆ нелицепрїѧ́тїе, всѣ́мъ же притека́ющимъ къ тебѣ̀ дꙋ́хъ цѣломꙋ́дрїѧ, смиреннѡмꙋ́дрїѧ, терпѣ́нїѧ и҆ любвѣ̀. Є҆щѐ же молю̀ тѧ̀, премлⷭ҇рднаѧ, ѡ҆сѣнѝ странꙋ̀ на́шꙋ кро́вомъ твоеѧ̀ бл҃гостыни, и҆ и҆зба́ви ю҆̀ ѿ бѣ́дствїй стихі́йныхъ, на́шествїѧ и҆ноплеме́нникѡвъ и҆ междоꙋсо́бныхъ нестрое́нїй, да всѝ, живꙋ́щїи въ не́й, въ любвѣ̀ и҆ мі́рѣ пребыва́юще, ти́хое и҆ безмѧте́жное житїѐ поживꙋ́тъ, и҆ бл҃гъ вѣ́чныхъ моли́твами твои́ми ѹ҆наслѣ́дивше, возмо́гꙋтъ кꙋ́пнѡ съ тобо́ю восхвалѧ́ти бг҃а на нб҃си во вѣ́ки. <red>А҆</red>ми́нь.

{% illustration "small-ornaments/medallion-lukovich", "small" %}
