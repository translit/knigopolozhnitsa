---
title: "І҆́косъ є҃"
navigation:
  key: akathists-lavrentijchern-10
  title: "І҆́косъ є҃"
  parent: akathists-lavrentijchern
  order: 10
type: "akathist"
---

## І҆́косъ є҃:

<red>П</red>рїи́де ча́съ и҆ сбꙋ́детсѧ рече́нное тобо́ю: ѡ҆бнови́сѧ до́мъ ст҃ы́ѧ трⷪ҇цы, въ не́мъ же собра́шасѧ всѧ̑ ча́да твоѧ̀ дꙋхо́внаѧ. Ты́ же въ до́мъ дх҃а ст҃а́гѡ вше́лъ є҆сѝ, бг҃оле́пно є҆го̀ ѹ҆кра́сивъ, и҆ мꙋ́дро ста́домъ слове́сныхъ ѻ҆ве́цъ до кончи́ны твоеѧ̀ рꙋководи́лъ є҆сѝ, и҆́мѧ бж҃їе призыва́ти въ ра́достехъ и҆ печа́лехъ всѣ̑хъ поꙋча́ѧ, и҆ мно́гимъ ст҃ы́мъ въ трꙋде́хъ твои́хъ поревнова́лъ є҆сѝ. Возвраще́нїе моще́й ст҃и́телѧ феодо́сїѧ прови́девъ, ме́сто сла́внѡ є҆мꙋ̀ ѹ҆гото́вилъ. Мы́ же, хва́лѧще бг҃а, да́вшаго тебѣ̀ дꙋ́хъ прозре́нїѧ и҆ ра́зꙋмъ мꙋ́дрый, воспѣва́емъ пѣ́снь такѡвꙋ́ю:

<red>Р</red>а́дꙋйсѧ, ѹ҆ста́вовъ цр҃ко́вныхъ стро́гїй блюсти́телю. Ра́дꙋйсѧ, ѻ҆би́тели многоѻ҆́пытный рꙋководи́телю. Ра́дꙋйсѧ, рачи́телю бл҃голе́пїѧ цр҃ко́внаго. Ра́дꙋйсѧ, правосла́вїѧ сто́лпе непоколеби́мый. Ра́дꙋйсѧ, ꙗ҆́кѡ мо́щи бл҃же́ннаго филаре́та нетле́нными почита́лъ є҆сѝ. Ра́дꙋйсѧ, прише́ствїе ст҃и́телѧ феодо́сїѧ пѣ́сньми просла́вивый. Ра́дꙋйсѧ, пре́д̾ взо́ромъ на́шимъ седмь нб҃ѣсъ начерта́вый. Ра́дꙋйсѧ, ꙗ҆́кѡ и҆ по сме́рти на нб҃ѣса́хъ въ ра́йскихъ ѻ҆би́телехъ всели́выйсѧ.

<red>Р</red>а́дꙋйсѧ, прпⷣне ѻ҆́ч҃е на́шъ лавре́нтїе, ско́рый помо́щниче и мл҃твенниче къ тебѐ притека́ющихъ.
