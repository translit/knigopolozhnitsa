---
title: "І҆́косъ ѕ҃"
navigation:
  key: akathists-lukakrym-12
  title: "І҆́косъ ѕ҃"
  parent: akathists-lukakrym
  order: 12
type: "akathist"
---

## І҆́косъ ѕ҃:

<red>В</red>озсїѧ́лъ є҆сѝ ꙗ҆́кѡ ѕвѣзда̀ лꙋчеза́рнаѧ, красноѧ́рстѣй па́ствѣ и҆ тамбо́встѣй, ѡ҆зарѧ́ѧ дꙋ́шы вѣ́рныхъ и҆ разгонѧ́ѧ тмꙋ̀ нечⷭ҇тїѧ и҆ безбо́жїѧ. И҆ и҆спо́лнишасѧ на тебѣ̀ слова̀ хрⷭ҇то́вы: бл҃же́ни є҆стѐ, є҆гда̀ поно́сѧтъ ва́мъ, и҆ и҆жденꙋ́тъ, и҆ рекꙋ́тъ всѧ́къ ѕо́лъ глаго́лъ на вы̀ лжꙋ́ще, менє̀ ра́ди. Ты̀ же, гони́мый и҆з̾ гра́да во гра́дъ и҆ клеветы̀ терпѧ̀, а҆рхїпⷭ҇тырское слꙋже́нїе ѹ҆се́рдне и҆сполнѧ́лъ и҆ сла́достїю писа́нїй твои́хъ насыща́лъ всѧ̀ а҆́лчꙋщыѧ и҆ жа́ждꙋщыѧ пра́вды, и҆́же благода́рнѡ взыва́ютъ тебѣ̀:

<red>Р</red>а́дꙋйсѧ, наста́вниче всѣ́хъ къ нбⷭ҇ѝ наставлѧ́ѧй. Ра́дꙋйсѧ, сла́вы бж҃їей и҆́стинный ревни́телю. Ра́дꙋйсѧ, во́ине хрⷭ҇то́въ непобѣди́мый. Ра́дꙋйсѧ, за хрⷭ҇та̀ гдⷭ҇а темни́цы и҆ бїе́нїѧ терпѣ́вый. Ра́дꙋйсѧ, смире́нїѧ є҆гѡ̀ и҆́стинный подража́телю. Ра́дꙋйсѧ, вмѣсти́лище дх҃а ст҃а́гѡ. Ра́дꙋйсѧ, вше́дый съ мꙋ́дрыми въ ра́дость гдⷭ҇а твоегѡ̀. Ра́дꙋйсѧ, корыстолю́бїѧ ѡ҆бличи́телю. Ра́дꙋйсѧ, па́гꙋбꙋ тщесла́вїѧ показа́вый. Ра́дꙋйсѧ, беззако́нники ко ѡ҆браще́нїю призыва́вый. Ра́дꙋйсѧ, и҆́мъ же сатана̀ посрами́сѧ. Ра́дꙋйсѧ, и҆́мъ же хрⷭ҇то́съ просла́висѧ.

<red>Р</red>а́дꙋйсѧ, ст҃и́телю кры́мскїй, и҆сповѣ́дниче лꙋко̀, врачꙋ̀ благі́й и҆ млⷭ҇тивый.
