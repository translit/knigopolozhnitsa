---
title: "І҆́косъ д҃"
navigation:
  key: akathists-lukakrym-8
  title: "І҆́косъ д҃"
  parent: akathists-lukakrym
  order: 8
type: "akathist"
---

## І҆́косъ д҃:

<red>С</red>лы́шавше лю́дїе правосла́внїи, въ гоне́нїи сꙋ́щїи, ѡ҆ благопло́дныхъ добро́тахъ дꙋшѝ твоеѧ̀, бг҃оно́се лꙋко̀, и҆ ви́дѣша на степе́ни ст҃и́тельства, ꙗ҆́кѡ досто́йный сосꙋ́дъ бжⷭ҇твенныѧ блгⷣти, всѧ̀ немощна́ѧ врачꙋ́ющаѧ и҆ ѡ҆скꙋдѣва́ющаѧ восполнѧ́ющаѧ, дивѧ́тсѧ чꙋ́дномꙋ промышле́нїю бг҃а ѡ҆ тебѣ̀ и҆ прино́сѧтъ тѝ сицева́ѧ благохвале́нїѧ:

<red>Р</red>а́дꙋйсѧ, а҆рхїере́ю, ѿ самаго̀ гдⷭ҇а пронарѣче́нный. Ра́дꙋйсѧ, и҆ въ надписа́нїи кни́ги твоеѧ̀ са́нъ є҆пⷭ҇копа тебє̀ предꙋказа́вый. Ра́дꙋйсѧ, і҆ера́рхѡвъ ѹ҆краше́нїе. Ра́дꙋйсѧ, па́стырю до́брый, ꙗ҆́кѡ гото́въ бы́лъ є҆сѝ дꙋ́шꙋ твою̀ положи́ти за ѻ҆́вцы своѧ̀ слове́сныѧ. Ра́дꙋйсѧ, многосвѣ́тлый цр҃кве свѣти́льниче. Ра́дꙋйсѧ, а҆пⷭ҇лѡвъ соприча́стниче. Ра́дꙋйсѧ, и҆сповѣ́дникѡвъ ѹ҆краше́нїе. Ра́дꙋйсѧ, ѡ҆ себѣ̀ попече́нїе всѧ́кое ѿвергі́й. Ра́дꙋйсѧ, скорбе́й ѹ҆толи́телю. Ра́дꙋйсѧ, ѡ҆ людски́хъ невѣ́жествїихъ печа́льниче. Ра́дꙋйсѧ, и҆ска́вшыхъ спⷭ҇нїѧ пра́вымъ ѹ҆че́нїемъ ѡ҆глаша́вый. Ра́дꙋйсѧ, житїе́мъ твои́мъ сегѡ̀ ѹ҆че́нїѧ не посрами́вый.

<red>Р</red>а́дꙋйсѧ, ст҃и́телю кры́мскїй, и҆сповѣ́дниче лꙋко̀, врачꙋ̀ благі́й и҆ млⷭ҇тивый.
