---
title: "І҆́косъ і҃"
navigation:
  key: akathists-lukakrym-20
  title: "І҆́косъ і҃"
  parent: akathists-lukakrym
  order: 20
type: "akathist"
---

## І҆́косъ і҃:

<red>Ц</red>р҃ѧ̀ нбⷭ҇нагѡ, хрⷭ҇та̀ бг҃а вѣ́рный слꙋжи́тель бы́въ, ст҃и́телю ѻ҆́тче лꙋко̀, неꙋста́ннѡ возвѣща́лъ сло́во и҆́стины во всѣ́хъ хра́махъ землѝ на́шеѧ таври́ческїѧ: дꙋшеспаси́телною пи́щею ѹ҆че́нїѧ є҆ѵⷢ҇льскагѡ вѣ́рныѧ ча́да наꙋча́ѧ и҆ ѹ҆ста́въ цр҃ко́вный стро́гѡ и҆сполнѧ́ти повелѣва́ѧ. Тѣ́мже тѧ̀, ꙗ҆́кѡ па́стырѧ до́брагѡ си́це прославлѧ́емъ:

<red>Р</red>а́дꙋйсѧ, неꙋтоми́мый проповѣ́дниче пра́вды є҆ѵⷢ҇льскїѧ. Ра́дꙋйсѧ, ꙗ҆́кѡ бг҃омъ врꙋче́нное тебѣ̀ ста́до слове́сное до́бре пасы́й. Ра́дꙋйсѧ, ꙗ҆́кѡ ѻ҆́вцы своѧ̀ слове́сныѧ ѿ дꙋшегꙋ́бныхъ волкѡ́въ ѡ҆хранѧ́вый. Ра́дꙋйсѧ, чи́на цр҃ко́внагѡ стро́гїй блюсти́телю. Ра́дꙋйсѧ, чⷭ҇тоты̀ вѣ́ры правосла́вныѧ ѡ҆храни́телю. Ра́дꙋйсѧ, тобо́ю бо дх҃ъ ст҃ы́й написа̀ словеса̀ спаси́телныѧ. Ра́дꙋйсѧ, ꙗ҆́кѡ та́йнꙋ бг҃осло́вїѧ ѡ҆ дх҃ѣ, дꙋшѣ̀ и҆ тѣ́лѣ ꙗ҆ви́лъ є҆сѝ на́мъ. Ра́дꙋйсѧ, ꙗ҆́кѡ сло́во твоѐ а҆́ки въ ри́зы позлаще́ны, та́йны вѣ́ры ѡ҆дѣ́ѧшасѧ. Ра́дꙋйсѧ, мо́лнїе, горды́ню низлага́ющаѧ. Ра́дꙋйсѧ, гро́ме, беззако́ннѡ живꙋ́щыѧ ѹ҆страша́ѧй. Ра́дꙋйсѧ, цр҃ко́внагѡ благочⷭ҇тїѧ насади́телю. Ра́дꙋйсѧ, а҆рхїпа́стырю, па́стыри дꙋхо́вныи наставлѧ́ѧй и҆ вразꙋмлѧ́ѧй непреста́ннѡ.

<red>Р</red>а́дꙋйсѧ, ст҃и́телю кры́мскїй, и҆сповѣ́дниче лꙋко̀, врачꙋ̀ благі́й и҆ млⷭ҇тивый.
