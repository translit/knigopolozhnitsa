---
title: "Мл҃тва"
navigation:
  key: akathists-lukakrym-26
  title: "Мл҃тва"
  parent: akathists-lukakrym
  order: 26
type: "akathist"
---

## Мл҃тва:

<versal>Ѽ</versal> всеблаже́нный и҆сповѣ́дниче, ст҃и́телю ѻ҆́тче на́шъ лꙋко̀, вели́кїй ѹ҆го́дниче хрⷭ҇то́въ! Со ѹ҆миле́нїемъ, прекло́нше колѣ́на серде́цъ на́шыхъ и҆, припа́даѧ къ ра́цѣ чтⷭ҇ны́хъ и҆ многоцѣлѣ́бныхъ моще́й твои́хъ, ꙗ҆́коже ча́да ѻ҆тца̀, мо́лимъ тѧ̀ всеꙋсе́рднѡ: ѹ҆слы́ши на́съ грѣ́шныхъ и҆ принесѝ мл҃твꙋ на́шꙋ къ мл҃тивомꙋ и҆ человѣколю́бцꙋ бг҃ꙋ, є҆мꙋ̀ же ты̀ ны́нѣ въ ра́дости ст҃ы́хъ и҆ съ ли́ки а҆́гг҃лъ предстои́ши. Вѣ́рꙋемъ бо̀, ꙗ҆́кѡ ты̀ лю́биши ны̀ то́ю же любо́вїю, є҆́юже всѧ̀ бли́жнїѧ возлюби́лъ є҆сѝ, пребыва́ѧ на землѝ. И҆спросѝ ѹ҆ хрⷭ҇та̀ бг҃а на́шегѡ, да ѹ҆тверди́тъ во ст҃ѣ́й свое́й правосла́внѣй цр҃кви дꙋ́хъ пра́выѧ вѣ́ры и҆ благочⷭ҇тїѧ: па́стырѧмъ є҆ѧ̀ да да́стъ ст҃ꙋ́ю ре́вность и҆ попече́нїе ѡ҆ спⷭ҇нїи ввѣ́ренныхъ и҆́мъ люде́й: пра́вѡ вѣ́рꙋющїѧ соблюда́ти, сла́быѧ и҆ немощны́ѧ въ вѣ́рѣ ѹ҆крѣплѧ́ти, невѣ́дꙋщїѧ наставлѧ́ти, проти́вныѧ ѡ҆блича́ти. Всѣ́мъ на́мъ пода́й да́ръ коемꙋ́ждѡ благопотре́бенъ, и҆ всѧ̀ ꙗ҆́же къ жи́зни вре́менней и҆ къ вѣ́чномꙋ спасе́нїю полє́знаѧ. Гра́дѡвъ на́шыхъ ѹ҆твержде́нїе, землѝ плодоно́сїе, ѿ гла́да и҆ па́гꙋбы и҆збавле́нїе. Скорбѧ́щымъ ѹ҆тѣше́нїе, недꙋ́гꙋющымъ и҆сцѣле́нїе, заблꙋ́дшымъ на пꙋ́ть и҆́стины возвраще́нїе, роди́телемъ блгⷭ҇ве́нїе, ча́дѡмъ въ стра́сѣ гдⷭ҇немъ воспита́нїе и҆ наꙋче́нїе, си́рымъ и҆ ѹ҆бѡ́гимъ по́мощь и҆ застꙋпле́нїе. Пода́ждь на́мъ всѣ́мъ твоѐ а҆рхїпⷭ҇тырское и҆ ст҃о́е блгⷭ҇ве́нїе, да тобо́ю ѡ҆сѣнѧ́еми, и҆зба́вимсѧ ѿ ко́зней лꙋка́вагѡ и҆ и҆збѣ́гнемъ всѧ́кїѧ вражды̀ и҆ нестрое́нїй, є҆ресе́й и҆ раско́лѡвъ. Да́рꙋй на́мъ бг҃оꙋго́днѡ прейтѝ по́прище вре́менной жи́зни сеѧ̀, наста́ви на́съ на пꙋ́ть, ведꙋ́щїй въ сѣле́нїѧ пра́ведныхъ, и҆зба́ви на́съ воздꙋ́шныхъ мыта́рствъ и҆ молѝ ѡ҆ на́съ всеси́льнагѡ бг҃а, да въ вѣ́чней жи́зни съ тобо́ю непреста́ннѡ сла́вимъ ѻ҆ц҃а̀ и҆ сн҃а и҆ ст҃а́гѡ дх҃а, є҆мꙋ́же подоба́етъ всѧ́каѧ сла́ва, че́сть, и҆ держа́ва во вѣ́ки вѣкѡ́въ. <red>А҆</red>ми́нь.

{% illustration "small-ornaments/medallion-lukovich", "small" %}
