---
title: "І҆́косъ г҃"
navigation:
  key: akathists-lukakrym-6
  title: "І҆́косъ г҃"
  parent: akathists-lukakrym
  order: 6
type: "akathist"
---

## І҆́косъ г҃:

<red>И҆</red>мѣ́ѧ неꙋсы́пное попече́нїе ѡ҆ спⷭ҇нїи дꙋ́шъ, ввѣ́ренныхъ тебѣ̀ ѿ бг҃а, лꙋко̀ блаже́нне, па́стырски къ дꙋшеспаси́тельной жи́зни и҆ сло́вомъ и҆ самы́мъ дѣ́ломъ непреста́ннѡ наставлѧ́лъ є҆сѝ. Сегѡ̀ ра́ди прїимѝ ѿ на́шегѡ ѹ҆се́рдїѧ досто́йныѧ похвалы̀ тебѣ̀:

<red>Р</red>а́дꙋйсѧ, бж҃їѧ ра́зꙋма и҆спо́лненный. Ра́дꙋйсѧ, блгⷣтїю дх҃а ст҃а́гѡ преѡсѣне́нный. Ра́дꙋйсѧ, нищеты̀ хрⷭ҇то́вы подража́телю. Ра́дꙋйсѧ, па́стырю до́брый, ѹ҆клонѧ́ющыхсѧ ѿ вѣ́ры правосла́вныѧ и҆ блꙋжда́ющыхъ по гора́мъ сꙋемꙋ́дрїѧ взыска́вый. Ра́дꙋйсѧ, дѣ́лателю вїногра́да хрⷭ҇то́ва, ча́дъ бж҃їихъ ѹ҆крѣплѧ́ѧй въ и҆́стиннѣй вѣ́рѣ правосла́вней. Ра́дꙋйсѧ, щи́те, защища́ѧй благочⷭ҇тїе. Ра́дꙋйсѧ, непоколеби́мое правосла́вїѧ ѡ҆снова́нїе. Ра́дꙋйсѧ, тве́рдый ка́меню вѣ́ры. Ра́дꙋйсѧ, дꙋшепа́гꙋбнагѡ невѣ́рїѧ и҆ ѕлотво́рнагѡ ѡ҆бновле́нчества ѡ҆бличи́телю и҆ и҆скорени́телю. Ра́дꙋйсѧ, въ дѣ́ланїи дꙋхо́внемъ подвиза́ющыхсѧ мꙋ́дрый ѹ҆крѣпи́телю. Ра́дꙋйсѧ, ѿ мі́ра и҆згна́ннымъ приста́нища ти́хагѡ ѹ҆каза́телю. Ра́дꙋйсѧ, ꙗ҆́кѡ прїи́мъ крⷭ҇тъ, хрⷭ҇тꙋ̀ послѣ́довалъ є҆сѝ:

<red>Р</red>а́дꙋйсѧ, ст҃и́телю кры́мскїй, и҆сповѣ́дниче лꙋко̀, врачꙋ̀ благі́й и҆ млⷭ҇тивый.
