---
title: "І҆́косъ є҃"
navigation:
  key: akathists-lukakrym-10
  title: "І҆́косъ є҃"
  parent: akathists-lukakrym
  order: 10
type: "akathist"
---

## І҆́косъ є҃:

<red>В</red>и́дѣвше а҆́гг҃льстїи чи́нове вели́кїѧ твоѧ̀ пѡ́двиги, є҆гда̀ по за́повѣди гдⷭ҇ней: бл҃же́ни и҆згна́ни пра́вды ра́ди: ꙗ҆́кѡ тѣ́хъ є҆́сть црⷭ҇твїе нбⷭ҇ное, въ крѣ́пости серде́чней безро́потнѡ поне́слъ є҆сѝ заточе́нїе и҆ и҆згна́нїе въ сїби́рь за и҆́мѧ гдⷭ҇а и҆ ст҃ꙋ́ю цр҃ковь хрⷭ҇то́вꙋ: терпѣ́нїемъ ве́лїимъ ѹ҆строѧ́ѧ своѐ спⷭ҇нїе, примѣ́ромъ же свои́мъ вѣ́рныхъ дꙋ́шы назида́ѧ. Мы̀ же тѧ̀ ѹ҆се́рднѡ любо́вїю почита́юще, че́ствꙋемъ похвала́ми си́ми:

<red>Р</red>а́дꙋйсѧ, свѣти́льниче, на свѣ́щницѣ церко́внѣмъ поста́вленный. Ра́дꙋйсѧ, ꙗ҆́кѡ сло́во писа́нїѧ: любы̀ долготерпи́тъ на тебѣ̀ ѡ҆правда́сѧ. Ра́дꙋйсѧ, защища́ти тѧ̀ вѣ́рнымъ воспрети́вый. Ра́дꙋйсѧ, влⷭ҇те́мъ повинꙋ́выйсѧ и҆ сегѡ̀ ра́ди во́лею въ рꙋ́ки во́инѡвъ но́щїю преда́выйсѧ. Ра́дꙋйсѧ, клевре́ты непра́ведныхъ сꙋ́дей ѹ҆ничиже́нный. Ра́дꙋйсѧ, въ заточе́нїе со смире́нїемъ безро́потнѡ ше́дый. Ра́дꙋйсѧ, и҆́зъ ѹ҆правлѧ́емыѧ тобо́ю ташке́нтскїѧ є҆па́рхїи пра́вды ра́ди и҆згна́нный. Ра́дꙋйсѧ, вѣ́рными ѡ҆пла́канный. Ра́дꙋйсѧ, за гдⷭ҇а ра́спѧтагѡ и҆з̾ѧзвле́нный и҆ заꙋше́нный. Ра́дꙋйсѧ, ѹ҆ста̀ лжи́выхъ невѣ́ровъ загради́вый. Ра́дꙋйсѧ, пра́ведными ѹ҆ста́ми нбⷭ҇ныѧ и҆́стины и҆ въ и҆згна́нїи вѣща́вый. Ра́дꙋйсѧ, ꙗ҆́кѡ мꙋ́ченицы на нбⷭ҇ѣ́хъ ѡ҆ терпѣ́нїи твое́мъ ликова́хꙋ.

<red>Р</red>а́дꙋйсѧ, ст҃и́телю кры́мскїй, и҆сповѣ́дниче лꙋко̀, врачꙋ̀ благі́й и҆ млⷭ҇тивый.
