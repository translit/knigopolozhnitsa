---
title: "І҆́косъ з҃"
navigation:
  key: akathists-vasilijvel-14
  title: "І҆́косъ з҃"
  parent: akathists-vasilijvel
  order: 14
type: "akathist"
---

## І҆́косъ з҃:

<red>Н</red>о́ваго а҆арѡ́на вѣ́рнїи рѧ́хꙋ въ тебѣ̀, ѻ҆́ч҃е ст҃ы́й васі́лїе, є҆гда̀ бг҃олѣ́пнѡ же́ртвꙋ безкро́внꙋ сщ҃енноде́йствовалъ є҆сѝ, дарова́нїи ст҃а́гѡ дх҃а, ꙗ҆́кѡ многоце́нными ка́меньми светѧ́щеюсѧ ѻ҆де́ждою, ѹ҆кра́шенъ. Ны́нѣ же въ вы́шнѣмъ же́ртвенницѣ ѡ҆ це́ркви предста́тельствꙋѧй, помина́й вы́нꙋ и҆ на́съ, тебѐ ѹ҆миле́ннѡ зовꙋ́щихъ:

<red>Р</red>а́дꙋйсѧ, а҆рхїере́ю бж҃їй, преизоби́льнꙋю, ꙗ҆́коже и҆ а҆арѡ́нъ, бл҃года́ть сщ҃е́нства воспрїѧ́вый: ра́дꙋйсѧ, ве́лїе дерзнове́нїе въ моли́твѣ за лю́ди стѧжа́вый. Ра́дꙋйсѧ, та́инъ бж҃їихъ мꙋ́дрый строи́телю: ра́дꙋйсѧ, чи́на цр҃ко́внагѡ бл҃гоꙋкраси́телю. Ра́дꙋйсѧ, слꙋже́нїю лїтꙋргі́и ѿ самагѡ̀ хрⷭ҇та̀, ꙗ҆́коже и҆ і҆а́кѡвъ а҆пⷭ҇толъ, наꙋче́нный: ра́дꙋйсѧ, мл҃твенниче, дх҃омъ бж҃їимъ ѡ҆заре́нный. Ра́дꙋйсѧ, нбⷭ҇нымъ свѣ́томъ, ꙗ҆́коже не́цыи ви́деша, въ слꙋже́нїи ѡ҆сїѧва́емый: ра́дꙋйсѧ, а҆́гг҃лы, ꙗ҆́кѡ нѣ́кїими пресвѣ́тлыми мꙋ́жами, ѡ҆крꙋжа́емый. Ра́дꙋйсѧ, ꙗ҆́кѡ твое́ю пе́рвѣе мл҃твою къ воспрїѧ́тїю та́инъ хрⷭ҇то́выхъ себѐ ѹ҆готовлѧ́емъ: ра́дꙋйсѧ, ꙗ҆́кѡ твои́ми словесы̀ въ ве́черъ пѧтидесѧ́тницы колѣнопоклѡ́ннаѧ прошє́нїѧ возсыла́емъ. Ра́дꙋйсѧ, кесарі́йскагѡ ст҃и́тельскагѡ престо́ла сла́во и҆ ѹ҆краше́нїе: ра́дꙋйсѧ, ꙗ҆́кѡ і҆ере́ѡмъ всеѧ̀ цр҃кве подае́ши ѿ бг҃а бл҃года́тное въ слꙋже́нїи ѹ҆крѣпле́нїе.

<red>Р</red>а́дꙋйсѧ, васі́лїе, вели́кїй і҆ера́рше, правосла́вїѧ всемі́рный свѣти́льниче.
