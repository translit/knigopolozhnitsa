---
title: "Мл҃тва"
navigation:
  key: akathists-vasilijvel-26
  title: "Мл҃тва"
  parent: akathists-vasilijvel
  order: 26
type: "akathist"
---

## Мл҃тва:

<versal>Ѽ</versal> вели́кїй во і҆ера́рсѣхъ, вселе́нныѧ ѹ҆чи́телю бг҃омꙋ́дрый, пребл҃же́нне ѻ҆́ч҃е васі́лїе! Ве́лїи по́двизи и҆ трꙋды̀ твоѧ̑, ꙗ҆̀же во сла́вꙋ ст҃ы́ѧ цр҃кве соверши́лъ є҆сѝ. Ты́ и҆сповѣ́дникъ тве́рдый и҆ свѣти́льникъ вѣ́ры хрⷭ҇то́вы на землѝ бы́лъ є҆сѝ, свѣ́томъ бг҃овѣ́дѣнїѧ вѣ̑рныѧ ѡ҆зарѧ́ѧй, лѡ́жнаѧ ѹ҆чє́нїѧ попалѧ́ѧй и҆ всемꙋ̀ мі́рꙋ сло́во сп҃си́тельныѧ и҆́стины возвѣща́ѧй. Ны́нѣ же, ве́лїе на нб҃сѣ́хъ и҆мѣ́ѧ дерзнове́нїе ко ст҃ѣ́й трⷪ҇цѣ, помозѝ на́мъ, со смире́нїемъ къ тебѣ̀ припа́дающымъ, тве́рдѡ и҆ неизмѣ́ннѡ ст҃ꙋ́ю правосла́внꙋю вѣ́рꙋ до конца̀ житїѧ̀ на́шегѡ сохрани́ти, ѿ маловѣ́рїѧ же, сомнѣ́нїй и҆ колеба́нїѧ въ вѣ́рѣ соблюдѝ, да не прельще́ни бꙋ́демъ бг҃опроти́вныхъ и҆ дꙋшепа́гꙋбныхъ ѹ҆че́нїй словесы̀. Дꙋ́хъ ре́вности ст҃ы́ѧ, є҆́юже ты̀ пламенѣ́лъ є҆сѝ, ѽ пресла́вный цр҃кве хрⷭ҇то́вы па́стырю, возгрѣ́й предста́тельствомъ твои́мъ и҆ въ на́съ, и҆̀хже хрⷭ҇то́съ поста́ви бы́ти па́стыри, да всеꙋсерднѡ просвѣща́емъ и҆ ѹ҆твержда́емъ въ пра́вѣй вѣ́ре слове́сное ста́до хрⷭ҇то́во. Ѹ҆молѝ гдⷭ҇а, да возвы́ситсѧ страна̀ на́шѧ, и҆ да да́рꙋетъ всемꙋ̀ наро́дꙋ на́шемꙋ здра́вїе, долгоде́нствїе и҆ во все́мъ бл҃го́е поспѣше́нїе. И҆спросѝ, ѽ милосе́рдый ст҃и́телю, ѿ ѻ҆ц҃а̀ свѣ́тѡвъ и҆ всѣ̑мъ всѧ́кїй да́ръ, коемꙋ́ждо бл҃гопотре́бенъ: младе́нцємъ бл҃го́е въ стра́сѣ бж҃їи возраста́нїе, ю҆́нымъ цѣломꙋ́дрїе, ста̑рымъ и҆ немощны̑мъ ѹ҆крѣпле́нїе, скорбѧ́щымъ ѹ҆тѣше́нїе, недꙋ́гꙋющымъ и҆сцѣле́нїе, заблꙋ́ждшымъ вразꙋмле́нїе и҆ и҆справле́нїе, ѡ҆би̑димымъ застꙋпле́нїе, сирота́мъ и҆ вдови́цамъ защище́нїе, и҆скꙋша́ємымъ бл҃года́тное поможе́нїе, ѿше́дшымъ ѿ сегѡ̀ вре́меннагѡ житїѧ̀ ѻ҆тцє́мъ и҆ бра́тїѧмъ на́шымъ бл҃же́нное ѹ҆покое́нїе. Є҆́й, ст҃че бж҃їй, при́зри ми́лостивнѡ ѿ ѡ҆би́телей го́рнихъ на на́съ, смире́нныхъ, мно́гими собла̑зны и҆ напа́стьми ѡ҆бꙋрева́емыхъ, и҆ къ землѝ приве́рженныхъ возведѝ къ высотѣ̀ нбⷭ҇снѣй. Препода́ждь на́мъ, пребл҃гі́й ѻ҆́ч҃е, твоѐ а҆рхїпа́стырское и҆ ст҃о́е бл҃гослове́нїе, да ѻ҆́нымъ ѡ҆сѣнѧ́емїи, въ сїѐ но́вое лѣ́то и҆ во всѐ про́чее вре́мѧ житїѧ̀ на́шегѡ въ ми́рѣ, покаѧ́нїи и҆ послꙋша́нїи ст҃ѣ́й правосла́внѣй цр҃кви поживе́мъ, за́пѡвѣди хрⷭ҇тѡ́вы ѹ҆се́рднѡ творѧ́ще, по́двигомъ до́брымъ вѣ́ры подвиза́ющесѧ, и҆ та́кѡ црⷭ҇твїѧ нбⷭ҇нагѡ дости́гнемъ, и҆дѣ́же съ тобо́ю и҆ всѣ́ми ст҃ы́ми сподо́би трⷪ҇цꙋ ст҃ꙋ́ю, є҆диносꙋ́щнꙋю и҆ нераздѣ́льнꙋю, пѣ́ти и҆ сла́вити во вѣ́ки вѣкѡ́въ. <red>А҆</red>ми́нь.

{% illustration "small-ornaments/medallion-lukovich", "small" %}
