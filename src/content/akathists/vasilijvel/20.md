---
title: "І҆́косъ і҃"
navigation:
  key: akathists-vasilijvel-20
  title: "І҆́косъ і҃"
  parent: akathists-vasilijvel
  order: 20
type: "akathist"
---

## І҆́косъ і҃:

<red>С</red>тѣна̀ є҆сѝ цр҃кве, и҆ тве́рдое вѣ́рныхъ ѡ҆гражде́нїе ꙗ҆ви́лсѧ є҆сѝ, ѽ вели́кїй въ і҆ера́рсѣхъ васі́лїе, є҆гда̀ во гра́дѣ нѷке́йстѣмъ врата̀ церко́внаѧ си́лою мл҃твы твоеѧ̀ ѿвѣ́рзлъ є҆сѝ и҆ и҆́стинꙋ пра́выѧ вѣ́ры си́мъ ꙗ҆ви́лъ є҆сѝ, ѹ҆ꙋста̀ же хꙋ́лѧщихъ и҆́мѧ хрⷭ҇то́во загради́лъ є҆сѝ. На́мъ же, гдⷭ҇а сп҃си́телѧ правосла́внѡ и҆сповѣ́дающымъ, ѿве́рзи, ѻ҆́ч҃е, млⷭ҇рдїѧ бж҃їѧ двѣ́ри, застꙋплѣ́нїемъ твои́мъ, да зове́мъ тѝ си́це:

<red>Р</red>а́дꙋйсѧ, а҆́гг҃еле земны́й, цр҃кве хрⷭ҇то́вы храни́телю: ра́дꙋйсѧ, бг҃омъ пред̾избра́нный вѣ́рныхъ защи́тителю. Ра́дꙋйсѧ, врата̀ цр҃ко́внаѧ, ꙗ҆́коже и҆лїа̀ дре́вле нб҃о, мл҃твою ѿкры́вый: ра́дꙋйсѧ, хра́мъ ст҃ы́й, є҆ретика́ми восхище́нный, па́ки вѣ́рнымъ возврати́вый. Ра́дꙋйсѧ, вѣ́рныхъ ѿ є҆́ресей ѡ҆гради́вый: ра́дꙋйсѧ, цр҃ковь хрⷭ҇то́вꙋ неврѣжде́ннꙋ ѿ лжеꙋче́нїй сохрани́вый. Ра́дꙋйсѧ, превели́кое на нб҃сѝ и҆́мѧ хрⷭ҇то́во и҆ на землѝ чꙋдесы̀ возвели́чивый: ра́дꙋйсѧ, правосла́вїе во вселе́нней ѹ҆тверди́вый. Ра́дꙋйсѧ, ꙗ҆́кѡ тобо́ю го́рдость нечести́выхъ низложи́сѧ: ра́дꙋйсѧ, ꙗ҆́кѡ тобо́ю смире́нїе вѣ́рныхъ вознѣсе́сѧ. Ра́дꙋйсѧ, ꙗ҆́кѡ тобо́ю вѣ́ра ст҃а́ѧ прославлѧ́етсѧ: ра́дꙋйсѧ, ꙗ҆́кѡ тобо́ю цр҃ковь хрⷭ҇то́ва ди́внѡ красꙋ́етсѧ.

<red>Р</red>а́дꙋйсѧ, васі́лїе, вели́кїй і҆ера́рше, правосла́вїѧ всемі́рный свѣти́льниче.
