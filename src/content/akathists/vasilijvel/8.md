---
title: "І҆́косъ д҃"
navigation:
  key: akathists-vasilijvel-8
  title: "І҆́косъ д҃"
  parent: akathists-vasilijvel
  order: 8
type: "akathist"
---

## І҆́косъ д҃:

<red>С</red>лы́шавъ ѕлочести́вый ѹ҆а́лентъ, ꙗ҆́кѡ ты̀, і҆ера́рше бж҃їй, во и҆́стинѣ стои́ши, и҆ всѝ вѣ́рнїи гла́сꙋ твоемꙋ̀ повинꙋ́ютсѧ, восхотѐ ѿ пра́выѧ вѣ́ры тѧ̀ ѿврати́ти: сегѡ̀ ра́ди посла̀ къ тебѣ̀ є҆па́рха своегѡ̀ мѡде́ста, по́слежде же и҆ са́мъ прїи́де въ кесарі́ю. Но ты̀, бг҃оно́се ѻ҆́ч҃е, ни гнѣ́ва царе́ва, ни преще́нїй гро́знагѡ є҆гѡ̀ воево́ды не ѹ҆страши́лсѧ є҆сѝ: мы̀ же, прославлѧ́юще сицево́е твоѐ тве́рдое и҆сповѣ́данїе, вопїе́мъ тѝ:

<red>Р</red>а́дꙋйсѧ, побо́рниче пра́выѧ вѣ́ры непоколеби́мый: ра́дꙋйсѧ, па́стырю, дꙋ́шꙋ за вѣ́рныѧ положи́ти гото́вый. Ра́дꙋйсѧ, тве́рдое и҆сповѣ́данїе петро́во показа́вый: ра́дꙋйсѧ, и҆лі́инꙋ ре́вность ѡ҆ сла́вѣ ст҃ы́ѧ трⷪ҇цы ꙗ҆ви́вый. Ра́дꙋйсѧ, гнѣ́въ царѧ̀ нечести́вагѡ бг҃олѣ́пїемъ сщ҃еннослꙋже́нїѧ ѹ҆тиши́вый: ра́дꙋйсѧ, бг҃омꙋ́дрыми словесы̀ ѹ҆ста̀ ѕловѣ́рнагѡ воево́ды загради́вый. Ра́дꙋйсѧ, ꙗ҆́кѡ преще́нїѧ и҆згна́нїемъ и҆ мꙋ́ками не ѹ҆боѧ́лсѧ є҆сѝ: ра́дꙋйсѧ, ꙗ҆́кѡ и҆ сме́рть за хрⷭ҇та̀ воспрїѧ́ти жела́лъ є҆сѝ. Ра́дꙋйсѧ, гоне́нїе за вѣ́рꙋ претѣрпе́вый: ра́дꙋйсѧ, скорбьмѝ мно́гими въ ра́дость гдⷭ҇а вше́дый. Ра́дꙋйсѧ, и҆́стинꙋ хрⷭ҇то́вꙋ пред̾ царѝ и҆ влады́ки небоѧ́зненнѡ вѣща́вый: ра́дꙋйсѧ, вѣ́рнагѡ слꙋжи́телѧ цр҃ѧ̀ нбⷭ҇нагѡ тве́рдымъ и҆сповѣ́данїемъ себѐ показа́вый.

<red>Р</red>а́дꙋйсѧ, васі́лїе, вели́кїй і҆ера́рше, правосла́вїѧ всемі́рный свѣти́льниче.
