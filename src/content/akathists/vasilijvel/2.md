---
title: "І҆́косъ а҃"
navigation:
  key: akathists-vasilijvel-2
  title: "І҆́косъ а҃"
  parent: akathists-vasilijvel
  order: 2
type: "akathist"
---

## І҆́косъ а҃:

<red>А҆́</red>гг҃лѡвъ творе́цъ, ѿ вѣ́ка пред̾избра́вый тѧ̀, пребл҃же́нне ѻ҆́ч҃е васі́лїе, бы́ти вели́кагѡ свѣти́льника цр҃кве своеѧ̀, а҆́гг҃лоподо́бна житїе́мъ ꙗ҆ви́ тѧ: вельми́ бо бг҃омы́слїемъ и҆ поще́ньми въ пꙋсты́ни подвиза́всѧ, на высотꙋ̀ добродѣ́тели восше́лъ є҆сѝ. те́мже, ве́лїю на нб҃сѣ́хъ сла́вꙋ стѧжа́вый, прїимѝ ѿ на́съ, смире́нныхъ, восхвалѧ́ти тѧ̀ дерза́ющихъ, сїѧ̑ хвале́бныѧ глаго́лы:

<red>Р</red>а́дꙋйсѧ, васі́лїе, ца́рствїѧ тезоимени́тый: ра́дꙋйсѧ, і҆ера́рше хрⷭ҇то́въ вели́кїй. Ра́дꙋйсѧ, цр҃кве непоколеби́мый сто́лпе: ра́дꙋйсѧ, ро́да ст҃а́гѡ пречⷭ҇тна́ѧ ѻ҆́трасле. Ра́дꙋйсѧ, ѿ ю҆́ности цр҃ю̀ нбⷭ҇номꙋ всеꙋсѣ́рднѡ слꙋжи́вый: ра́дꙋйсѧ, все́ю земно́ю, наипа́че же нбⷭ҇ною, премꙋ́дростїю ѹ҆́мъ сво́й ѡ҆богати́вый. Ра́дꙋйсѧ, кꙋ́пнѡ со дрꙋ́гомъ твои́мъ григо́рїемъ бг҃осло́вомъ въ любомꙋ́дрїи преꙋспѣва́вый: ра́дꙋйсѧ, ѹ҆чи́телѧ твоего̀ є҆ѵвꙋ́ла премꙋ́дрыми словесы̀ ко хрⷭ҇тꙋ̀ ѡ҆брати́вый. Ра́дꙋйсѧ, чистоты̀ и҆ цѣломꙋ́дрїѧ преди́вный храни́телю: ра́дꙋйсѧ, ко сп҃се́нїю вѣ́рный пꙋтеводи́телю. Ра́дꙋйсѧ, дꙋшепа́гꙋбныхъ є҆ресе́й разори́телю: ра́дꙋйсѧ, бг҃омꙋ́дрый вселе́нныѧ ѹ҆чи́телю.

<red>Р</red>а́дꙋйсѧ, васі́лїе, вели́кїй і҆ера́рше, правосла́вїѧ всемі́рный свѣти́льниче.
