---
title: "І҆́косъ ѕ҃"
navigation:
  key: akathists-vasilijvel-12
  title: "І҆́косъ ѕ҃"
  parent: akathists-vasilijvel
  order: 12
type: "akathist"
---

## І҆́косъ ѕ҃:

<red>В</red>озсїѧ́лъ є҆сѝ на тве́рди цр҃квней, ꙗ҆́кѡ вели́кое свѣтоза́рное свѣти́ло, ѻ҆́ч҃е васі́лїе, всю̀ поднебе́снꙋю разꙋме́нїемъ вѣ́ры и҆́стинныѧ просвѣща́ющее, мра́къ же страсте́й грѣхо́вныхъ ѿгонѧ́ющее, ѿ ни́хже и҆ на́съ свободѝ, зовꙋ́щихъ тѝ си́це:

<red>Р</red>а́дꙋйсѧ, трⷪ҇цы ст҃ы́ѧ вѣ́рный слꙋжи́телю: ра́дꙋйсѧ, та́инъ вѣ́ры бг҃оѡзаре́нный и҆з̾ѧсни́телю. Ра́дꙋйсѧ, ꙗ҆́кѡ ѻ҆ц҃ꙋ̀ сн҃а є҆диносꙋ́щна и҆ дх҃а сопрⷭ҇то́льна велегла́снѡ проповѣ́далъ є҆сѝ: ра́дꙋйсѧ, ꙗ҆́кѡ и҆́стинꙋ ѡ҆ свѣ́тѣ превѣ́чнѣмъ, ѿ свѣ́та превѣ́чна просїѧ́вшемъ, вѣ́рнымъ и҆з̾ѧсни́лъ є҆сѝ. Ра́дꙋйсѧ, гдⷭ҇а спⷭ҇телѧ, ꙗ҆́кѡ бг҃а воплоще́нна и҆ творца̀ всѣ̑хъ вѣ̑къ и҆сповѣ́давый: ра́дꙋйсѧ, та́инство двꙋ́хъ є҆сте́ствъ и҆ є҆ди́ной ѵ҆пѡста́си во хрⷭ҇тѐ бз҃ѣ показа́вый. Ра́дꙋйсѧ, си́лою ца́рственнагѡ сло́ва твоегѡ̀ бога́тымъ жи́тницы ѿкры́ти повеле́вый: ра́дꙋйсѧ, ѿ коры́сти непра́ведныѧ мно́ги ѹ҆че́нїемъ ѿврати́вый. Ра́дꙋйсѧ, дꙋшепа́гꙋбное пїѧ́нство сло́вомъ, ꙗ҆́кѡ гро́момъ, поража́вый: ра́дꙋйсѧ, жестокосе́рдїе и҆ за́висть и҆з̾ серде́цъ и҆стреблѧ́вый. Ра́дꙋйсѧ, воздержа́нїѧ ревни́тельный наста́вниче: ра́дꙋйсѧ, покаѧ́нїѧ неꙋмо́лчный проповѣ́дниче.

<red>Р</red>а́дꙋйсѧ, васі́лїе, вели́кїй і҆ера́рше, правосла́вїѧ всемі́рный свѣти́льниче.
