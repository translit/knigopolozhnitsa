---
title: "І҆́косъ з҃"
navigation:
  key: akathists-nilstolb-14
  title: "І҆́косъ з҃"
  parent: akathists-nilstolb
  order: 14
type: "akathist"
---

## І҆́косъ з҃:

<red>Н</red>ѡ́ва всѧ̑ ꙗ҆ви́шасѧ тебѣ̀, прпⷣбне, є҆гда̀ разлꙋчи́лсѧ є҆сѝ повелѣ́нїемъ гдⷭ҇нимъ ѿ привре́менныхъ: нб҃о но́во, землѧ̀ но́ва и҆ гра́дъ і҆ерⷭ҇ли́мъ но́въ пред̾ꙋгото́ванъ ѿ бг҃а, ꙗ҆́кѡ невѣ́ста ѹ҆краше́ннаѧ мꙋ́жꙋ своемꙋ̀, въ него́же съ неизрече́ннымъ весе́лїемъ воспрїѧ́лсѧ є҆сѝ въ сожи́тїе вѣ́чное а҆́гг҃лѡмъ и҆ всѣ̑мъ ст҃ы́мъ. Мы̀ же, ѡ҆ таковѣ́мъ твое́мъ преселе́нїи веселѧ́щесѧ, ѹ҆ми́льно глаго́лемъ си́це:

<red>Р</red>а́дꙋйсѧ, є҆ди́нагѡ бг҃а въ трїе́хъ ли́цахъ сподо́бивыйсѧ лицезрѣ́нїѧ. Ра́дꙋйсѧ, въ число̀ прїѧ́тый и҆́стинныхъ є҆гѡ̀ покло́нникѡвъ. Ра́дꙋйсѧ, ꙗ҆́кѡ не ктомꙋ̀ съ земны́ми, но и҆ съ нбⷭ҇ными си́лами на прⷭ҇то́лѣ непристꙋ́пныѧ сла́вы сѣдѧ́щемꙋ пое́ши: ст҃ъ, ст҃ъ, ст҃ъ гдⷭ҇ь саваѡ́ѳъ. Ра́дꙋйсѧ, ꙗ҆́кѡ ѿ негѡ̀ почерпа́еши преиз̾ѡби́льнаѧ бл҃года́ти и҆сполне́нїе. Ра́дꙋйсѧ, и҆ на землѝ бг҃омъ со́браннагѡ твоегѡ̀ ста́да бо́дрый хра́нителю. Ра́дꙋйсѧ, всѣ̑мъ подража́ющимъ житїю̀ твоемꙋ̀ ст҃о́мꙋ наста́вниче. Ра́дꙋйсѧ, ꙗ҆́кѡ ѹ҆крѣплѧ́еши послѣ́дꙋющихъ тѝ къ мꙋ́жественномꙋ со враго́мъ боре́нїю. Ра́дꙋйсѧ, ꙗ҆́кѡ хода́тайствꙋеши и҆̀мъ вѣнцы̀, достѡ̀йныѧ трꙋдѡ́въ и҆ по́двигѡвъ, ѿ хрⷭ҇та̀ бг҃а. Ра́дꙋйсѧ, наде́ждо и҆̀мъ и҆звѣ́стнаѧ, ꙗ҆́кѡ не всꙋ́е тещѝ и҆ ни вотщѐ трꙋди́тисѧ и҆̀мъ подоба́етъ. Ра́дꙋйсѧ, ꙗ҆́кѡ и҆ въ тече́нїи слꙋ́жиши и҆̀мъ прохла́дою и҆ ѹ҆тѣше́нїемъ. Ра́дꙋйсѧ, ꙗ҆́кѡ са́мъ пра̑вы стезѝ гдⷭ҇ни содѣ́лалъ є҆сѝ. Ра́дꙋйсѧ, ꙗ҆́кѡ и҆ всѣ́хъ тѣ́миже стезѧ́ми ше́ствовати наꙋча́еши.

<red>Р</red>а́дꙋйсѧ, прпⷣбне ѻ҆́ч҃е ні́ле, столобе́нскїй чꙋдотво́рче.
