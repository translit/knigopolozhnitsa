---
title: "І҆́косъ и҃"
navigation:
  key: akathists-nilstolb-16
  title: "І҆́косъ и҃"
  parent: akathists-nilstolb
  order: 16
type: "akathist"
---

## І҆́косъ и҃:

<red>В</red>сего̀ себѐ, є҆ли́кѡ мо́щно, повинꙋ́лъ є҆сѝ во́ли бж҃їей, прпⷣбне ѻ҆́ч҃е: тѣ́мже и҆ ѿ бг҃а всѧ̑ є҆ли̑ка жела́лъ, воспрїѧ́лъ є҆сѝ, ѿ на́съ же, ꙗ҆́кѡ ѻ҆те́цъ и҆ наста́вникъ на́шъ, ѹ҆слы́ши и҆ прїимѝ похва́льное сїѐ пѣ́нїе:

<red>Р</red>а́дꙋйсѧ, прпⷣбне, ꙗ҆́кѡ дꙋша̀ твоѧ̀ ст҃а́ѧ по жела́нїю твоемꙋ̀ ны́нѣ въ нбⷭ҇ныхъ ски́нїѧхъ ѡ҆брѣта́етсѧ. Ра́дꙋйсѧ, ꙗ҆́кѡ во мздꙋ̀ прїе́млетъ ѹ҆покое́нїе и҆ ѿра́дꙋ. Ра́дꙋйсѧ, ꙗ҆́кѡ во странѣ̀ ѻ҆́нагѡ весе́лїѧ неизрече́ннꙋю сла́дость вкꙋша́еши. Ра́дꙋйсѧ, ꙗ҆́кѡ то́й сла́дости чл҃вѣ́кꙋ сме́ртномꙋ не лѣ́ть є҆́сть и҆ глаго́лати. Ра́дꙋйсѧ, ꙗ҆́кѡ тоѧ̀ добро́ты и҆ бл҃гости ѻ҆́ко чл҃вѣ́чо не ви́дѣ и҆ ѹ҆́хо не слы́ша. Ра́дꙋйсѧ, ꙗ҆́кѡ съ преиз̾ѡби́лїемъ па́че жела́нїѧ и҆ хотѣ́нїѧ полꙋчи́лъ є҆сѝ ѹ҆тѣшє́нїѧ. Ра́дꙋйсѧ, тѣ́хже бл҃ги́хъ и҆ на́мъ хода́таю при́сный. Ра́дꙋйсѧ, ѿ твои́хъ бл҃года́тныхъ дарѡ́въ и҆ на́мъ пода́телю незави́стный. Ра́дꙋйсѧ, ꙗ҆́кѡ промышлѧ́еши ѡ҆ на́шемъ спасе́нїи. Ра́дꙋйсѧ, ꙗ҆́кѡ ты̀ пече́шисѧ ѡ҆ добродѣ́тельнѣмъ на́шемъ соверше́нїи. Ра́дꙋйсѧ, ꙗ҆́кѡ тобо́ю ѹ҆́мъ на́шъ въ бг҃омы́слїи наꙋча́етсѧ. Ра́дꙋйсѧ, ꙗ҆́кѡ тобо́ю мра́къ невѣ́дѣнїѧ прогонѧ́етсѧ.

<red>Р</red>а́дꙋйсѧ, прпⷣбне ѻ҆́ч҃е ні́ле, столобе́нскїй чꙋдотво́рче.
