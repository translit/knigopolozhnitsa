---
title: "І҆́косъ є҃"
navigation:
  key: akathists-nilstolb-10
  title: "І҆́косъ є҃"
  parent: akathists-nilstolb
  order: 10
type: "akathist"
---

## І҆́косъ є҃:

<red>В</red>и́дѣлъ є҆сѝ, прпⷣбне, ꙗ҆́кѡ въ мі́рѣ се́мъ всѧ́чєскаѧ сꙋ́ть сꙋета̀ и҆ всѧ̑ тлѣ́нїю прича̑стна: прехо́дитъ бо мі́ръ и҆ по́хоть є҆гѡ̀: ѹ҆разꙋмѣ́лъ же є҆сѝ, ꙗ҆́кѡ творѧ́й и҆ во́лю бж҃їю, то́ю є҆ди́нъ пребыва́етъ во вѣ́ки: сегѡ̀ ра́ди, бѣ́гаѧ мі́ра и҆ срѡ̀дникъ твои́хъ, вседꙋ́шно потща́лсѧ є҆сѝ бл҃гоꙋгоди́ти превѣ́чномꙋ бг҃ꙋ. Тѣ́мже за толи́кое твоѐ ѹ҆се́рдїе ѹ҆слы́ши на́съ, при́снѡ глаго́лющихъ тебѣ̀ сицєва́ѧ:

<red>Р</red>а́дꙋйсѧ, ѻ҆рлѐ небопа́рный, крила́ми бг҃омы́слїѧ возлетѣ́вый зрѣ́ти немерца́ющꙋю свѣ́тлость со́лнца пра́вды, і҆и҃са хрⷭ҇та̀. Ра́дꙋйсѧ, ѹ҆́ме чистѣ́йшїй, не ѡ҆скверни́выйсѧ пре́лестьми мїрски́ми. Ра́дꙋйсѧ, крі́не чи́стагѡ ѡ҆бонѧ́нїѧ. Ра́дꙋйсѧ, по́стниковъ воздержа́нїе. Ра́дꙋйсѧ, бл҃гоче́стїѧ сто́лпе непобори́мый. Ра́дꙋйсѧ, честно́е дꙋхо́вное сокро́вище. Ра́дꙋйсѧ, свѣ́тлое добродѣ́телей прїѧ́телище. Ра́дꙋйсѧ, дража́йшїй сосꙋ́де бл҃года́тнагѡ сокрове́нїѧ. Ра́дꙋйсѧ, скорбѧ́щихъ ра́досте и҆ ѹ҆тѣ́шенїе. Ра́дꙋйсѧ, пꙋтеше́ствꙋющихъ пꙋтеводи́телю. Ра́дꙋйсѧ, безме́здный врачꙋ̀ болѣ́зней всѧ́кихъ. Ра́дꙋйсѧ, ско́рый застꙋ́пниче ѡ҆би́димыхъ.

<red>Р</red>а́дꙋйсѧ, прпⷣбне ѻ҆́ч҃е ні́ле, столобе́нскїй чꙋдотво́рче.
