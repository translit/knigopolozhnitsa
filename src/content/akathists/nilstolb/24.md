---
title: "І҆́косъ в҃і"
navigation:
  key: akathists-nilstolb-24
  title: "І҆́косъ в҃і"
  parent: akathists-nilstolb
  order: 24
type: "akathist"
---

## І҆́косъ в҃і:

<red>П</red>ою́ще твоѧ̑ и҆́ночєскїѧ по́двиги, ѹ҆блажа́емъ бдѣ́нїѧ, непреста̑нныѧ мл҃твы, по́стъ, смире́нїе и҆ терпѣ́нїе, прпⷣбне ѻ҆́ч҃е ні́ле: но ѻ҆ба́че вѣ́мы, ꙗ҆́кѡ, а҆́ще бы и҆ тмочи́сленными ѹ҆стна́ми моглѝ тѧ̀ ѹ҆блажи́ти, ни ко́еже сло́во дово́льно бꙋ́детъ на похвалꙋ̀ твои́хъ пресла́вныхъ добродѣ́телей. То́йже бо є҆ди́нъ си́ленъ тѧ̀ по достоѧ́нїю просла́вити и҆ ѹ҆блажи́ти, и҆́же глаго́летъ: прославлѧ́ющїѧ мѧ̀ просла́влю. И҆ ны́нѣ ѹ҆̀бо, ꙗ҆́кѡ торже́ственный побѣди́тель врагѡ́въ спасе́нїѧ, прославлѧ́йсѧ и҆ сѣдѝ на прⷭ҇то́лѣ съ двоюна́десѧтьми ста́рцы, ѿ насъ же ча́дъ твои́хъ, а҆́ще и҆ ма́лое, ѻ҆ба́че прїимѝ приноше́нїе сїѐ:

<red>Р</red>а́дꙋйсѧ, гото́внѣйшїй защи́тниче во ѡ҆би́дахъ сꙋ́щимъ. Ра́дꙋйсѧ, крѣ́пкїй щи́те ѿ льсти́вагѡ и҆ клеветли́вагѡ ѧ҆зы́ка. Ра́дꙋйсѧ, ѿврати́телю ѿ грѣ́шникѡвъ пра́веднагѡ гнѣ́ва бж҃їѧ. Ра́дꙋйсѧ, ка́ющихсѧ грѣ́шникѡвъ ско́рый пред̾ бг҃омъ застꙋ́пниче. Ра́дꙋйсѧ, въ послѣ́дней бѣдѣ̀ сме́ртнѣй па́че наде́жды помо́щниче. Ра́дꙋйсѧ, до́брый па́стырю ѻ҆ве́цъ хрⷭ҇то́выхъ. Ра́дꙋйсѧ, ꙗ҆́кѡ мл҃твами твои́ми воспѧща́еши дре́внемꙋ чл҃вѣкоꙋбі́йце дїа́волꙋ въ ко́знехъ є҆гѡ̀ проти́вꙋ рабѡ́въ бж҃їихъ. Ра́дꙋйсѧ, ꙗ҆́кѡ, и҆̀хже ѻ҆́нъ мни́тсѧ и҆мѣ́ти во свое́й вла́сти, и҆ тѣ́хъ и҆сторга́еши. Ра́дꙋйсѧ, ꙗ҆́кѡ посо́бїемъ твои́хъ мл҃твъ безнаде́жнїи и҆ ѿча́ѧннїи наде́жни быва́ютъ. Ра́дꙋйсѧ, ꙗ҆́кѡ тебѣ̀, и҆̀хъ рꙋково́дствꙋющꙋ, и҆ ѻ҆нѝ црⷭ҇твїе нбⷭ҇ное ѹ҆лꙋчи́ти ча́ютъ. Ра́дꙋйсѧ, ꙗ҆́кѡ тебѣ̀, и҆̀хъ защища́ющꙋ, вра́жїѧ стрѣ́лы тѣ́хъ не ѹ҆ѧзвлѧ́ютъ. Ра́дꙋйсѧ, ꙗ҆́кѡ при твое́й по́мощи ѻ҆нѝ са́ми врага̀ ѹ҆страша́ютъ.

<red>Р</red>а́дꙋйсѧ, прпⷣбне ѻ҆́ч҃е ні́ле, столобе́нскїй чꙋдотво́рче.
