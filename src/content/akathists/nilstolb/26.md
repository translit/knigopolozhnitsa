---
title: "Мл҃тва"
navigation:
  key: akathists-nilstolb-26
  title: "Мл҃тва"
  parent: akathists-nilstolb
  order: 26
type: "akathist"
---

## Мл҃тва:

<versal>Ѽ</versal> вели́кїй ѹ҆го́дниче, пресла́вный чꙋдотво́рче, со́браннагѡ здѣ̀ ѡ҆ тебѣ̀ ста́да хрⷭ҇то́ва бо́дрый па́стырю и҆ ѡ҆би́тели сеѧ̀ бг҃омъ да́нный нача́льниче, ні́ле всебл҃же́нне! Дꙋше́ю на нб҃сѝ прⷭ҇то́лꙋ бж҃їю предстоѧ́й и҆ трⷪ҇чны сла́вы наслажда́ѧйсѧ, тѣ́ломъ же на землѝ въ бж҃е́ственномъ хра́мѣ се́мъ почива́ѧй и҆ ѿ негѡ̀ да́нною тѝ свы́ше бл҃года́тїю разли̑чнаѧ и҆сточа́ѧй чꙋдеса̀, при́зри ми́лостивымъ ѻ҆́комъ на предстоѧ́щыѧ честнѣ́й твое́й ра́це лю́ди и҆ просѧ́щїѧ си́льныѧ твоеѧ̀ по́мощи. Сѐ бо мы̀ въ безмѣ́рныхъ согрѣше́нїихъ ѡ҆скверни́вшїисѧ и҆ въ ти́нѣ страсте́й при́снѡ валѧ́ющїисѧ, праве́дный гнѣ́въ бж҃їй на себѐ наведо́хомъ и҆ всѧ́кїѧ ми́лости недостѡ́йны сотвори́хомсѧ: тѣ́мже и҆ не смѣ́юще возвестѝ ѻ҆че́съ на́шихъ къ высотѣ̀ нбⷭ҇нѣй, нижѐ вознестѝ моле́бный гла́съ, се́рдцемъ сокрꙋше́ннымъ и҆ дꙋ́хомъ смире́ннымъ тебѣ̀ въ хода́тайство и҆ посо́бїе призыва́емъ. Ты̀ ѹ҆́бо, ꙗ҆́кѡ стѧжа́вый дерзнове́нїе, воздви́гни горѣ̀ прпⷣбныѧ твоѧ̑ рꙋ́цѣ, ꙗ҆́коже и҆ногда̀ чꙋ́дный ѻ҆́ный мѡѷсей бг҃ови́децъ а҆мали́ка побѣжда́ѧй, и҆ просте́ръ къ гдⷭ҇ꙋ творцꙋ̀ всѣ́хъ и҆ бг҃ꙋ те́плꙋю свою̀ мл҃твꙋ, и҆спросѝ цр҃кви бл҃гостоѧ́нїе, воздꙋ́ха бл҃горастворе́нїе, землѝ плодоно́сїе. И҆зба́ви же всѣ́хъ, вѣ́рою несꙋмне́нною къ бг҃ꙋ приходѧ́щихъ и҆ многоцѣлє́бныѧ мо́щи твоѧ̑ бл҃гоговѣ́йнѡ почита́ющихъ, ѿ всѧ́кихъ бѣ́дъ дꙋше́вныхъ и҆ тѣле́сныхъ, ѿ всѣ́хъ томле́нїй и҆ прило́гѡвъ дїа́вольскихъ. Бꙋ́ди печа̑льнымъ ѹ҆тѣ́шитель, недꙋ́гꙋющимъ вра́чъ, напа́ствꙋємымъ помо́щникъ, наги̑мъ покрови́тель, вдови́цамъ застꙋ́пникъ, си́рымъ защи́тникъ, младе́нцємъ пита́тель, ста̑рымъ ѹ҆крѣпи́тель, стра́нствꙋющимъ пꙋтево́ждь, пла́вающимъ ко́рмчїй и҆ и҆схода́тайствꙋй всѣ̑мъ, крѣ́пкїѧ по́мощи твоеѧ̀ ѹ҆се́рдне тре́бꙋющимъ, всѧ̑ ꙗ҆́же ко спасе́нїю полє́знаѧ. Ꙗ҆́кѡ да твои́ми мл҃твами наставлѧ́еми, пꙋт́ь на землѝ маловре́меннагѡ житїѧ̀ на́шегѡ безбѣ́днѣ соверши́мъ, ѹ҆лꙋчи́мъ же на нб҃сѝ несконча́емый поко́й и҆ просла́вимъ кꙋ́пнѡ съ тобо́ю всѣ́хъ бл҃гихъ да́телѧ, є҆динаго въ трⷪ҇цѣ сла́вимагѡ бг҃а ѻ҆ц҃а̀ и҆ сн҃а и҆ ста́гѡ дх҃а, ны́нѣ и҆ при́снѡ, и҆ во вѣ́и вѣкѡ́въ. <red>А҆</red>ми́нь.

{% illustration "small-ornaments/ornament-from-12th-century-armenian-gospel-crider", "small" %}
