---
title: "І҆́косъ ѳ҃"
navigation:
  key: akathists-nilstolb-18
  title: "І҆́косъ ѳ҃"
  parent: akathists-nilstolb
  order: 18
type: "akathist"
---

## І҆́косъ ѳ҃:

<red>В</red>ѣті́й краснослове́сныхъ не мо́жетъ бы́ти та́кѡ дѣйстви́тельно, є҆́же бы возбꙋди́ти какова́го грѣ́шника къ покаѧ́нїю, ꙗ҆́коже твоѐ си́льно и҆ дѣ́йственно бы́сть, прпⷣбне, є҆ди́но ма́нїе: є҆гда̀ бо ѹ҆зрѣ́лъ є҆сѝ грѧдꙋ́ща къ тебѣ̀ чл҃вѣ́ка, ѹ҆глѣбнꙋ́вша въ плотски́хъ нечисто́тахъ, а҆́бїе затвори́лъ є҆сѝ ѿ негѡ̀ ѻ҆ко́нце ке́ллїи твоеѧ̀, не а҆́ки гнꙋша́ѧсѧ грѣ́шника, но ꙗ҆влѧ́ѧ, ко́ль мерзи́тъ дх҃ꙋ ст҃о́мꙋ дꙋша̀, пови́ннаѧ грѣхꙋ̀: то́йже ѹ҆мили́всѧ пока́ѧсѧ и҆ ѡ҆бѣща́сѧ ктомꙋ̀ дꙋ́шꙋ и҆ тѣ́ло чи́сто соблюда́ти. Мы̀ же, ра́дꙋющесѧ, ꙗ҆́кѡ и҆мѣ́емъ тѧ̀ ѡ҆ покаѧ́нїи на́шемъ ѹ҆се́рднагѡ промысли́телѧ, взыва́емъ тѝ такѡва́ѧ:

<red>Р</red>а́дꙋйсѧ, на́шъ и҆́стинный наста́вниче. Ра́дꙋйсѧ, ꙗ҆́кѡ чесомꙋ̀ ѹ҆чи́лъ є҆сѝ, та̑ и҆ са́мъ нелѣ́ностнѡ твори́лъ є҆сѝ. Ра́дꙋйсѧ, ꙗ҆́кѡ за сїе велїй во црⷭ҇твїи нбⷭ҇номъ нареченъ є҆сѝ. Ра́дꙋйсѧ, ꙗ҆́кѡ ѹ҆досто́енъ є҆сѝ вни́ти въ число̀ дѣ́вствꙋющихъ и҆ послѣ́дꙋющихъ а҆́гнцꙋ на горѣ̀ сїѡ́нстѣй. Ра́дꙋйсѧ, сто́лпе бл҃гоче́стїѧ и҆ ѹ҆твержде́нїе. Ра́дꙋйсѧ, тве́рдое правосла́вїѧ пра́вило. Ра́дꙋйсѧ, всѧ̑ за́пѡвѣди гдⷭ҇ни соверше́ннѡ сохрани́вый. Ра́дꙋйсѧ, хрⷭ҇та̀ ра́ди всѧ̑ ѡ҆ста́вивый и҆ всѧ̑ въ не́мъ ѡ҆брѣты́й. Ра́дꙋйсѧ, ꙗ҆́кѡ по́льзою твои́хъ дѣ́лъ, а҆́ки пресла́дкими плоды̀, вѣ́рныхъ дꙋ́ши пита́еши. Ра́дꙋйсѧ, ꙗ҆́кѡ въ мѣ́рꙋ добродѣ́телей твои́хъ текꙋ́щихъ наставлѧ́еши. Ра́дꙋйсѧ, житїю̀ нестѧжа́тельномꙋ хрⷭ҇та̀ ра́ди наꙋчи́выйсѧ. Ра́дꙋйсѧ, за́повѣдь хрⷭ҇то́вꙋ: не мо́жете рабо́тати бг҃ꙋ и҆ мамѡ́ннѣ, до́брѣ и҆спо́лнивый.

<red>Р</red>а́дꙋйсѧ, прпⷣбне ѻ҆́ч҃е ні́ле, столобе́нскїй чꙋдотво́рче.
