---
title: "І҆́косъ і҃"
navigation:
  key: akathists-nilstolb-20
  title: "І҆́косъ і҃"
  parent: akathists-nilstolb
  order: 20
type: "akathist"
---

## І҆́косъ і҃:

<red>С</red>тѣна̀ ꙗ҆ви́лсѧ є҆сѝ, прпⷣбне ѻ҆́ч҃е ні́ле, во и҆скꙋше́нїихъ вра́жїихъ на́съ ѹ҆твержда́ющаѧ: ꙗ҆́коже бо дре́вле і҆и҃льтѧ́нѡмъ повелѣ̀ бг҃ъ вознестѝ ѕмїю̀ въ пꙋсты́ни на дре́во, да ѹ҆ѧ́звеннїи ѿ ѕмїє́въ, на ню̀ взира́юще, и҆сцѣлѧ́ютсѧ: та́кѡ и҆ ты̀ предложи́лъ є҆сѝ себѐ на́мъ, да є҆гда̀ кото́рый бра́тъ по навѣ́тꙋ вра́жїю каково́ю-ли́бо стра́стїю побѣжде́нъ бꙋ́детъ, а҆́бїе взира́лъ бы на твоѐ чꙋдесы̀ ѡ҆богаще́нное тѣ́ло и҆ и҆сцѣлѣва́лсѧ: и҆́бо и҆ ты̀ таковꙋ́ю же пло́ть и҆ тѣ̑мже страсте́мъ подлежа́щꙋю и҆мѣ́лъ є҆сѝ, ꙗ҆́коже и҆ мы̀, но бл҃года́тїю бж҃їею побѣди́тель всѣ́хъ страсте́й ꙗ҆ви́лсѧ є҆сѝ. Сегѡ̀ ра́ди торжествꙋ́юще па́мѧть твою̀, воспѣва́емъ си́це:

<red>Р</red>а́дꙋйсѧ, прпⷣбне, дре́внѧго врага̀ чл҃вѣкоꙋбі́йцꙋ дїа́вола со всѣ́ми є҆гѡ̀ хитростьмѝ посрами́вый. Ра́дꙋйсѧ, во всю̀ жи́знь твою̀ малѣ́йшагѡ ѹ҆гожде́нїѧ пло́ти не ꙗ҆ви́вый. Ра́дꙋйсѧ, ни каковы́ѧже дрꙋ́жбы съ мі́ромъ не и҆мѣ́вый. Ра́дꙋйсѧ, пресла́внꙋю над̾ ѻ҆́нымъ побѣ́дꙋ ѡ҆держа́вый. Ра́дꙋйсѧ, воздꙋ̑шнаѧ мыта̑рства кнѧ́зѧ тмы̀ безбѣ́днѡ проше́дый. Ра́дꙋйсѧ, ла́ѧнїѧ мы́сленныхъ псѡ́въ не слы́шавый. Ра́дꙋйсѧ, ꙗ҆́кѡ сꙋпоста́тъ на́шъ дїа́волъ не ѡ҆брѣ́те, что̀ на тѧ̀ клевета́ти. Ра́дꙋйсѧ, ꙗ҆́кѡ всѧ̀ є҆гѡ̀ си́ла на воздꙋ́сѣхъ прише́ствїемъ твои́мъ посрами́сѧ и҆ ѹ҆ничижи́сѧ. Ра́дꙋйсѧ, ꙗ҆́кѡ восходѧ́ща тѧ̀ въ нбⷭ҇ное ѻ҆те́чество срѣто́ша нбⷭ҇нїи а҆́гг҃ли и҆ а҆рха́гг҃ли. Ра́дꙋйсѧ, ꙗ҆́кѡ ѹ҆зрѣ́вше тѧ̀ всѝ ст҃їи возра́довашасѧ. Ра́дꙋйсѧ, ꙗ҆́кѡ сподо́билсѧ є҆сѝ ѹ҆слы́шати прелюбе́зный се́й глаго́лъ: прїидѝ, сы́не бл҃гослове́нный, наслѣ́дꙋй ѹ҆гото́ванное тѝ црⷭ҇тво. Ра́дꙋйсѧ, сегѡ̀ вожделѣ́ннагѡ жре́бїѧ и҆ на́мъ при́сный хода́таю.

<red>Р</red>а́дꙋйсѧ, прпⷣбне ѻ҆́ч҃е ні́ле, столобе́нскїй чꙋдотво́рче.
