---
title: "І҆́косъ г҃"
navigation:
  key: akathists-nilstolb-6
  title: "І҆́косъ г҃"
  parent: akathists-nilstolb
  order: 6
type: "akathist"
---

## І҆́косъ г҃:

<red>И҆</red>мѣ́ѧ несꙋмнѣ́ннꙋю наде́ждꙋ ѡ҆ спасе́нїи твое́мъ, прпⷣбне ѻ҆́ч҃е ні́ле, ко и҆схо́дꙋ ѿ жи́зни сеѧ̀ всегда̀ гото́въ бы́лъ є҆сѝ, и҆ вы́нꙋ и҆мѣ́ѧ въ па́мѧти сме́рть, пре́жде ѻ҆́ныѧ многотрꙋ́дномꙋ своемꙋ̀ тѣ́лꙋ мѣ́сто свои́ма рꙋка́ма и҆згото́вилъ є҆сѝ. Мы̀ же, ча̑да твоѧ̑, а҆́ки надгро́бнꙋю пѣ́снь пое́мъ тѝ, си́це глаго́люще:

<red>Р</red>а́дꙋйсѧ, трꙋды̑ твоѧ и҆ по́двиги и҆́ночєскїѧ и҆змени́вый вѣ́чнымъ ѹ҆покое́нїемъ. Ра́дꙋйсѧ, страсте́й мглꙋ̀ и҆стреби́вый. Ра́дꙋйсѧ, ѡ҆блече́нный ны́нѣ въ ри́зꙋ безстра́стїѧ. Ра́дꙋйсѧ, а҆́гг҃льски на землѝ житїѐ пожи́вый. Ра́дꙋйсѧ, ко гра́дꙋ нетлѣ́ннагѡ є҆де́ма преше́дый. Ра́дꙋйсѧ, предстоѧ́нїѧ ѹ҆ стра́шнагѡ прⷭ҇то́ла влⷣчнѧ сподо́бивыйсѧ во сла́вѣ вѣ́чнѣй. Ра́дꙋйсѧ, ѹ҆се́рднѡ возлюби́вый за́пѡвѣди хрⷭ҇та̀ гдⷭ҇а. Ра́дꙋйсѧ, ꙗ҆́кѡ дрꙋ́гъ че́стенъ и҆ са́мъ ѿ негѡ̀ возлю́бленъ є҆сѝ. Ра́дꙋйсѧ, мнѡ́ги скѡ́рби съ вели́кимъ благодаре́нїемъ претерпѣ́вый. Ра́дꙋйсѧ, въ неизглаго́ланнꙋю ра́дость гдⷭ҇а своегѡ̀ воспрїѧ́тый. Ра́дꙋйсѧ, ꙗ҆́кѡ дарова́сѧ тебѣ̀ ѿ бг҃а во бл҃гослове́нїихъ прославлѧ́емꙋ бы́ти. Ра́дꙋйсѧ, ꙗ҆́кѡ сла́ва твоѧ̀ ѿ человѣ̑къ всегда̀ ѹ҆блажа́етсѧ.

<red>Р</red>а́дꙋйсѧ, прпⷣбне ѻ҆́ч҃е ні́ле, столобе́нскїй чꙋдотво́рче.
