---
title: "І҆́косъ а҃і"
navigation:
  key: akathists-nilstolb-22
  title: "І҆́косъ а҃і"
  parent: akathists-nilstolb
  order: 22
type: "akathist"
---

## І҆́косъ а҃і:

<red>С</red>вѣ́та безвино́внагѡ прича́стїемъ наслади́выйсѧ, прпⷣбне ѻ҆́ч҃е ні́ле, свѣти́льникъ мы́сленный ꙗ҆ви́лсѧ є҆сѝ на́мъ, блꙋдѧ́щимъ во грѣхо́внѣй тмѣ̀, наставлѧ́ѧй пра́выми стезѧ́ми ше́ствовати ко свѣ́тꙋ самобы́тномꙋ, хрⷭ҇тꙋ̀ бг҃ꙋ на́шемꙋ. Мы̀ же, є҆ли́кѡ мо́щно, ше́ствꙋюще по тебѣ̀, ꙗ҆́кѡ предводи́тели и҆ рꙋково́дцѣ на́шемъ, бл҃года́рствєннаѧ восклица́емъ си́це:

<red>Р</red>а́дꙋйсѧ, цр҃ко́вный неꙋгаси́мый свѣти́льниче. Ра́дꙋйсѧ, ко свѣ́тꙋ бг҃ꙋ ѻ҆ц҃ꙋ̀ въ сыновство̀ причте́нный. Ра́дꙋйсѧ, ко свѣ́тꙋ бг҃ꙋ сн҃ꙋ бра́тство бл҃года́тїю є҆гѡ̀ стѧжа́вый. Ра́дꙋйсѧ, ѿ свѣ́та бг҃а дх҃а ст҃а́гѡ воспрїѧ́вый ѡ҆брꙋче́нїе живота̀ вѣ́чнагѡ. Ра́дꙋйсѧ, ꙗ҆́кѡ всѧ̑, є҆ли̑ка хо́щеши, ѿ ѻ҆́нагѡ трїѷпоста́снагѡ свѣ́та заи́мствꙋеши. Ра́дꙋйсѧ, ꙗ҆́кѡ и҆ на́съ бл҃года́тнымъ свѣ́томъ просвѣща́еши. Ра́дꙋйсѧ, ꙗ҆́кѡ ра́ди твои́хъ за на́съ пред̾ прⷭ҇то́ломъ бж҃їимъ мл҃твъ, и҆ мы̀ при и҆схо́дѣ ѿ жи́зни сеѧ̀ надѣ́емсѧ и҆збѣжа́ти зрѣ́нїѧ мра́чнагѡ лица̀ де́мѡнскагѡ. Ра́дꙋйсѧ, ꙗ҆́кѡ при твое́мъ свѣтѣ́нїи и҆ мы̀ безбѣ́днѡ прїитѝ ѹ҆пова́емъ до горы̀ нбⷭ҇ныѧ. Ра́дꙋйсѧ, ꙗ҆́кѡ тебѣ̀, на́съ рꙋково́дствꙋюща, ѹ҆страши́тсѧ кнѧ́зь тмы̀, не терпѧ̀ зрѣ́ти свѣ́тлости лица̀ твоегѡ̀. Ра́дꙋйсѧ, ꙗ҆́кѡ ѿ свѣ́та твоегѡ̀ всѧ̑ простє́ртыѧ на на́съ сѣ̑ти є҆гѡ̀, а҆́ки паꙋчи́на, и҆сче́знꙋтъ. Ра́дꙋйсѧ, ꙗ҆́кѡ мы̀, тобо́ю рꙋководи́ми, надѣ́емсѧ прїитѝ ко ѻ҆́номꙋ незаходи́момꙋ свѣ́тꙋ, хрⷭ҇тꙋ̀ гдⷭ҇ꙋ̀. Ра́дꙋйсѧ, ꙗ҆́кѡ тобо́ю наставлѧ́еми, и҆ мы̀ вѣ́рꙋемъ бы́ти прича́стницы сла́вы є҆гѡ̀.

<red>Р</red>а́дꙋйсѧ, прпⷣбне ѻ҆́ч҃е ні́ле, столобе́нскїй чꙋдотво́рче.
