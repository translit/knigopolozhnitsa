---
title: "І҆́косъ д҃"
navigation:
  key: akathists-nilstolb-8
  title: "І҆́косъ д҃"
  parent: akathists-nilstolb
  order: 8
type: "akathist"
---

## І҆́косъ д҃:

<red>С</red>лы́шимъ и҆ вѣ́рꙋемъ, прпⷣбне ѻ҆́ч҃е ні́ле, ꙗ҆́кѡ бг҃ъ тебѣ̀, лю́бѧщемꙋ є҆го̀, да́рствꙋетъ толи̑каѧ воздаѧ̑нїѧ, и҆́хже ѻ҆́ко не ви́дѣ и҆ ѹ҆́хо не слы́ша, и҆ ꙗ҆́же на се́рдце чл҃вѣ́кꙋ не взыдо́ша. Жела́юще же и҆ мы̀ твои́ми бг҃опрїѧ́тными мл҃твами та̑ѧжде полꙋчи́ти, вопїе́мъ тѝ:

<red>Р</red>а́дꙋйсѧ, жела́нїѧ твоегѡ̀ соверше́нное полꙋчи́вый и҆сполне́нїе. Ра́дꙋйсѧ, на є҆́же вѣ́рою взира́лъ є҆сѝ, ны́нѣ лице́мъ къ лицꙋ̀ непристꙋ́пнагѡ бжⷭ҇тва̀ сла́вꙋ созерца́еши. Ра́дꙋйсѧ, ꙗ҆́кѡ ѿтꙋ́дꙋ неизрече́нныѧ ра́дости и҆ весе́лїѧ почерпа́еши и҆сполне́нїе. Ра́дꙋйсѧ, ꙗ҆́кѡ ктомꙋ̀ не приключи́тсѧ что̀ тебѣ̀ жела́ти и҆ хотѣ́ти во вѣ́ки. Ра́дꙋйсѧ, ꙗ҆́кѡ ктомꙋ̀ не прирази́тсѧ къ дꙋшѣ̀ твое́й прило́гъ вра́жїихъ навѣ́тѡвъ и҆ и҆скꙋше́нїй. Ра́дꙋйсѧ, ꙗ҆́кѡ кора́бль тво́й ѹ҆пра́вилъ є҆сѝ на мѣ́сто вои́стиннꙋ до́брое. Ра́дꙋйсѧ, ꙗ҆́кѡ ста́лъ є҆сѝ и҆́мъ, а҆́ки на гора́хъ а҆рара́тскихъ, на са́мыхъ гора́хъ нбⷭ҇ныхъ. Ра́дꙋйсѧ, ꙗ҆́кѡ ктомꙋ̀ ѹ҆жѐ ѻ҆́нъ не бои́тсѧ потопле́нїѧ. Ра́дꙋйсѧ, ꙗ҆́кѡ ѹ҆́мъ тво́й ѹ҆крѣплен́ъ є҆́сть во вѣ́ки бл҃года́тнымъ ѹ҆крѣпле́нїемъ. Радꙋйсѧ, ꙗ҆́кѡ ѡ҆богати́лсѧ є҆сѝ преиз̾ѡби́льно дара́ми бж҃е́ственными. Ра́дꙋйсѧ, ꙗ҆́кѡ до возглаше́нїѧ а҆рха́гг҃льскихъ трꙋ́бъ и҆́маши дꙋше́вное бг҃овидѣ́нїе. Ра́дꙋйсѧ, ꙗ҆́кѡ є҆гда̀ по возглаше́нїю и҆̀хъ ме́ртвїи ѿ гробѡ́въ воскре́снꙋтъ, и҆ ты̀ воста́неши съ тѣ́ломъ си́мъ къ лицезрѣ́нїю бж҃їю.

<red>Р</red>а́дꙋйсѧ, прпⷣбне ѻ҆́ч҃е ні́ле, столобе́нскїй чꙋдотво́рче.
