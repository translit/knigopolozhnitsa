---
title: "І҆́косъ а҃"
navigation:
  key: akathists-nilstolb-2
  title: "І҆́косъ а҃"
  parent: akathists-nilstolb
  order: 2
type: "akathist"
---

## І҆́косъ а҃:

<red>А҆́</red>гг҃ла гдⷭ҇ь своего̀ посла̀ къ тебѣ̀, прпⷣбне ѻ҆́ч҃е, возвѣсти́ти, є҆гда̀ ѹ҆зрѣ̀ твоѐ мꙋдрова́нїе ѡ҆ нбⷭ҇ныхъ, дабы̀ преше́лъ є҆сѝ и҆з̾ пре́жнїѧ пꙋсты́ни во ѻ҆́нꙋю, въ не́йже подвиза́лсѧ є҆сѝ; ты̀̀ же ни мѣ́ста, ни страны̀ ѻ҆́ныѧ вѣ́даѧ, но па́че на посла́вшаго тѧ̀ гдⷭ҇а ѹ҆пова́ѧ и҆ вѣ́рꙋѧ, ꙗ҆́кѡ перна́тый поте́клъ є҆сѝ въ ню̀. Мы̀ же, ча̑да твоѧ̑, а҆́ки на пꙋтѝ тѧ̀ срѣта́юще, привѣ́тствꙋемъ, си́це возглаша́юще:

<red>Р</red>а́дꙋйсѧ, послꙋша́нїѧ на́мъ ѡ҆́бразъ ѡ҆ста́вивый. Ра́дꙋйсѧ, любвѐ ра́ди хрⷭ҇то́вы всѧ̑ кра̑снаѧ мі́ра сегѡ̀ за ѹ҆ме́ты вмѣни́вый. Ра́дꙋйсѧ, мелхїседе́кꙋ подо́бенъ ꙗ҆ви́выйсѧ. Ра́дꙋйсѧ, ꙗ҆́кѡ ты̀ роди́телей земны́хъ ѹ҆таи́лъ є҆сѝ ѿ на́съ, да нбⷭ҇номꙋ ѻ҆ц҃ꙋ въ сыновство̀ причте́шисѧ. Ра́дꙋйсѧ, ꙗ҆́кѡ за лише́нїе сродства̀ и҆ дрꙋ́жества стѧжа́лъ є҆сѝ съ нбⷭ҇ными содрꙋ́жество. Ра́дꙋйсѧ, прпⷣбне, возненави́дѣвый мі́ра сегѡ̀ всѧ́кое наслажде́нїе. Ра́дꙋйсѧ, ꙗ҆́кѡ за сїѐ воспрїѧ́лъ є҆сѝ нбⷭ҇ныѧ жи́зни ѹ҆чрежде́нїе. Ра́дꙋйсѧ, прпⷣбне, послꙋжи́вый гдⷭ҇ꙋ преподо́бїемъ и҆ пра́вдою. Ра́дꙋйсѧ, за сїѐ ѿ негѡ̀ почте́нный че́стїю и҆ сла́вою вѣ́чною. Ра́дꙋйсѧ, въ по́двизѣхъ дне́вныхъ и҆ но́щныхъ тече́нїе жи́зни вре́менныѧ соверши́вый. Ра́дꙋйсѧ, въ невече́рнемъ днѝ црⷭ҇твїѧ бж҃їѧ при́снѡ пребыва́ѧй. Ра́дꙋйсѧ, тѣ́хъ бл҃ги́хъ, и҆́хже ѻ҆́ко не ви́дѣ и҆ ѹ҆́хо не слы́ша, вѣ́чный наслѣ́дниче.

<red>Р</red>а́дꙋйсѧ, прпⷣбне ѻ҆́ч҃е ні́ле, столобе́нскїй чꙋдотво́рче.
