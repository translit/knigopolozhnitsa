---
title: "І҆́косъ в҃"
navigation:
  key: akathists-nilstolb-4
  title: "І҆́косъ в҃"
  parent: akathists-nilstolb
  order: 4
type: "akathist"
---

## І҆́косъ в҃:

<red>Р</red>а́зꙋмъ ве́сь ѹ҆глꙋбле́нъ и҆мѣ́ѧ, прпⷣбне ѻ҆́ч҃е, въ поꙋче́нїи ѡ҆ бл҃же́ннѣй вѣ́чности и҆ въ ню̀ водвори́тисѧ жела́ѧ, непреста́ннѡ со дв҃домъ вопи́лъ є҆сѝ: ѹ҆вы мнѣ̀, ꙗ҆́кѡ прише́льствїе моѐ продо́лжисѧ, бы́ша бо сле́зы моѧ̑ мнѣ̀, ꙗ҆́кѡ хлѣ́бъ, де́нь и҆ но́щь. Мы̀ же таково́мꙋ мꙋдрова́нїю твоемꙋ̀ дивѧ́щесѧ, вопїе́мъ:

<red>Р</red>а́дꙋйсѧ, прпⷣбне, земно́е мꙋдрова́нїе бж҃е́ственнѣй во́ли повинꙋ́вый. Ра́дꙋйсѧ, жела́нїе твоѐ ко влⷣце, хрⷭ҇тꙋ̀ гдⷭ҇ꙋ, всѧ́чески ѹ҆твѣржде́нно и҆мѣ́вый. Ра́дꙋйсѧ, крила́ми бг҃омы́слїѧ сѣ̑ти вра̑жїѧ сокрꙋши́вый. Ра́дꙋйсѧ, всѧ̑ є҆гѡ̀ ѕло́бнаѧ на тѧ̀ ѹ҆мышлє́нїѧ до конца̀ посрами́вый. Ра́дꙋйсѧ, ѡ҆ста́вивый привре́мєнныѧ и҆мѣ̑нїѧ и҆ возлюби́вый нищетꙋ̀ хрⷭ҇то́вꙋ. Ра́дꙋйсѧ, ꙗ҆́кѡ ны́нѣ за сїѐ дости́глъ є҆сѝ къ вѣ́чномꙋ и҆ неистощи́момꙋ є҆гѡ̀ бога́тствꙋ. Ра́дꙋйсѧ, во ѹ҆мерщвле́нїи страсте́й да́же до конца̀ жи́зни твоеѧ̀ неꙋсы́пно бо́дрствовавый. Ра́дꙋйсѧ, сме́ртїю вре́менною къ вѣ́чномꙋ безсме́ртїю преше́дый. Ра́дꙋйсѧ, за глꙋбо́кое смире́нїе въ вѣ̑чныѧ кро́вы вознесе́нный. Ра́дꙋйсѧ, въ непристꙋ́пнѣй сла́вѣ полꙋчи́вый прича́стїе. Ра́дꙋйсѧ, всѧ́кїѧ добродѣ́тели себѐ самагѡ̀ ѡ҆́бразъ на́мъ ꙗ҆ви́вый. Ра́дꙋйсѧ, ꙗ҆́кѡ за сїѐ ны́нѣ во црⷭ҇твїи нбⷭ҇немъ ве́лїй нарече́нъ є҆сѝ.

<red>Р</red>а́дꙋйсѧ, прпⷣбне ѻ҆́ч҃е ні́ле, столобе́нскїй чꙋдотво́рче.
