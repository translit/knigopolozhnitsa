---
title: "Конда́къ і҃"
navigation:
  key: akathists-ascension-19
  title: "Конда́къ і҃"
  parent: akathists-ascension
  order: 19
type: "akathist"
---

## Конда́къ і҃:

<red>С</red>п҃стѝ хотѧ̀ сꙋ́щїѧ съ тобо́ю ѹ҆ченикѝ, хрⷭ҇те сп҃се, и҆ всѧ̑ вѣ́рꙋющїѧ словесѝ и҆̀хъ ра́ди въ тѧ̀, и҆ по тебѣ̀ послѣ́довавшаѧ, возше́лъ є҆сѝ на нб҃са, да ѹ҆готова́еши мѣ́сто и҆́мъ, ꙗ҆́кѡ въ домꙋ̀ ѻ҆ц҃а̀ твоегѡ̀ ѻ҆би́тєли мно́ги сꙋ́ть, ꙗ҆́коже са́мъ ре́клъ є҆сѝ ко стра́сти грѧды́й, глаго́лѧ: а҆́ще ѹ҆гото́влю мѣ́сто ва́мъ, па́ки прїи́дꙋ и҆ пои́мꙋ вы̀ къ себѣ̀, да и҆дѣ́же є҆́смь а҆́зъ, и҆ вы̀ бꙋ́дете. Сегѡ̀ ра́ди сподо́би и҆ на́мъ, гдⷭ҇и, по сме́ртнѣмъ вознесе́нїи на́шемъ ѡ҆брѣстѝ хра́минꙋ нерꙋкотворе́ннꙋ, вѣ́чнꙋ на нб҃сѣхъ, ѹ҆гото́ваннꙋю не ѿ дре́ва, и҆лѝ сѣ́на и҆лѝ тро́стїѧ пло́тскихъ дѣ́лъ на́шихъ ра́ди, ꙗ҆́же во ѻ҆гнѣ̀ не ѹ҆стоѧ́тъ, но ѿ зла́та и҆лѝ сре́бра и҆лѝ ка́меней драги́хъ на твое́мъ ѡ҆снова́нїи назда́ннꙋю, и҆дѣ́же вы́нꙋ бꙋ́демъ тебѐ слави́ти и҆ воспѣ́вати: <red>А҆</red>ллилꙋ́їа.
