---
title: "І҆́косъ д҃"
navigation:
  key: akathists-ascension-8
  title: "І҆́косъ д҃"
  parent: akathists-ascension
  order: 8
type: "akathist"
---

## І҆́косъ д҃:

<red>С</red>лы́ша рыда́нїѧ ѹ҆чени́къ твои́хъ, влⷣко гдⷭ҇и, ѡ҆ разлꙋче́нїи скорбѧ́щихъ, ты̀ соверше́ннѣйшее бл҃гослове́нїе препода́лъ є҆сѝ дрꙋ́гѡмъ твои́мъ, глаго́люще: не пла́чите возлю́бленнїи, и҆ сѣ́тованїе всѣ̀ ѿри́ните, поле́знѡ ва́мъ є҆́сть, да а҆́зъ и҆дꙋ̀ ко ѻ҆ц҃ꙋ̀ моемꙋ̀, а҆́ще бо не и҆дꙋ̀, ѹ҆тѣ́шитель не прїи́детъ. Ва́съ ра́ди съ нб҃сѣ̀ снидо́хъ и҆ ва́съ ра́ди па́ки восхождꙋ̀ на нб҃о ѹ҆гото́вати мѣ́сто ва́мъ, не ѡ҆ста́влю бо ѻ҆вє́цъ мои́хъ, ꙗ҆́же собра́хъ, не забꙋ́дꙋ, и҆̀хже возлюби́хъ. Ті́и же бжⷭ҇твенными словесы̀ си́ми ѹ҆тѣ́шени бы́вше, со ѹ҆миле́нїемъ возопи́ша тебѣ̀:

<red>І҆</red>и҃се всебл҃гі́й, печа̑ль и҆ сле̑зы на́ши на ра́дость преложи́вый, не лишѝ на́съ и҆ вѣ́чныѧ ра́дости во цр҃ствїи твое́мъ. І҆и҃се всеще́дрый, ра́достїю и҆спо́лнивый на́съ во твое́мъ вознесе́нїи, сохранѝ дꙋ́хъ на́шъ въ при́сномъ ра́дованїи и҆ во стра́нствїи земно́мъ. І҆и҃се, ꙗ҆́коже ко́кошъ собра́вый птенцы̀ своѧ̑, не попꙋстѝ на́мъ по сто́гнамъ мі́ра сегѡ̀ разлꙋчи́тисѧ. І҆и҃се, сою́зомъ любвѐ на́съ на ве́чери свѧза́вый, не да́ждь на́мъ по дѣ́йствꙋ сатани́нꙋ, ꙗ҆́кѡ пшени́цѣ разсѣ́ѧтисѧ. І҆и҃се, ми́ръ тво́й на́мъ въ наслѣ́дїе ѡ҆ста́вивый, соблюдѝ на́съ въ є҆диномы́слїи и҆ любвѝ твое́й. І҆и҃се, ѻ҆би́тєли мно́зи въ раѝ ѹ҆стро́ивый, ѹ҆гото́ви мѣ́сто на́мъ въ нбⷭ҇ной ѻ҆би́тели твое́й.

<rubric>І҆и҃се, вознесы́йсѧ ѿ на́съ на нб҃о, не ѡ҆ста́ви на́съ си́рыхъ.</rubric>
