---
title: "І҆́косъ в҃і"
navigation:
  key: akathists-ascension-24
  title: "І҆́косъ в҃і"
  parent: akathists-ascension
  order: 24
type: "akathist"
---

## І҆́косъ в҃і:

<red>П</red>ою́ще твоѐ во́льное на нб҃са̀ со сла́вою вознесе́нїе, поклонѧ́емсѧ твоемꙋ̀, влⷣко хрⷭ҇те, ѡ҆деснꙋ́ю бг҃а и҆ ѻ҆ц҃а̀ сосѣдѣ́нїю, сла́вимъ твоѐ на нб҃сѝ и҆ на землѝ воцаре́нїе и҆ вѣ́рꙋемъ со а҆пⷭ҇лы твои́ми, ꙗ҆́кѡ вои́стинꙋ, и҆́мже ѻ҆́бразомъ возше́лъ є҆сѝ на нб҃о, та́кожде па́ки прїи́деши на ѻ҆́блацѣхъ со сла́вою и҆ си́лою мно́гою. Тогда̀ ѹ҆́бѡ не посрамѝ на́съ въ тебѣ̀ вѣ́рꙋющихъ и҆ та́кѡ вопїю́щихъ:

<red>І҆</red>и҃се, со ѻ҆ц҃е́мъ твои́мъ на прⷭ҇то́лѣ бжⷭ҇тва̀ при́снѡ сосѣдѧ́й, сподо́би побѣжда́ющимъ мі́ръ съ по́мощїю твое́ю сѣ́сти съ тобо́ю во цр҃ствїи твое́мъ. І҆и҃се, со ст҃ы́мъ ѹ҆тѣ́шителемъ дх҃омъ твои́мъ вы́нꙋ споклонѧ́емый, не лишѝ на́съ по ѻ҆бѣтова́нїю твоемꙋ̀ тогѡ̀ соше́ствїѧ во слꙋже́нїи твое́мъ. І҆и҃се, съ херꙋві́мы и҆ серафі́мы и҆ съ ли́ки ст҃ы́хъ по вознесе́нїи твое́мъ на нб҃си спребыва̑ѧй, пода́ждь на́мъ здѣ̀ на моли́твꙋ во и҆́мѧ твоѐ собра́ннымъ присꙋ́тствїе твоѐ ѡ҆щꙋща́ти. І҆и҃се, ст҃ы́е хра́мы твоѧ̑ по ѿше́ствїи твое́мъ на нб҃о пра́во въ тѧ̀ вѣ́рꙋющимъ дарова́вый, помогѝ на́мъ во хра́мѣ стоѧ́щимъ себѐ на нб҃сѣ̀ бы́ти помышлѧ́ти. І҆и҃се, пречⷭ҇тꙋю мт҃рь твою̀ со а҆пⷭ҇лы въ вознесе́нїе твоѐ на моли́твꙋ за ве́сь мі́ръ по себѣ̀ ѡ҆ста́вивый, не ѡ҆ста́ви на́съ без̾ предста́тельства ст҃ы́хъ твои́хъ. І҆и҃се, цр҃ковь, невѣ́стꙋ твою̀ на землѝ по вознесе́нїи твое́мъ до сконча́нїѧ вѣ́ка ѡ҆ста́вивый, не лишѝ на́съ ча́дъ то́ѧ блгⷣтныхъ дарѡ́въ твои́хъ.

<rubric>І҆и҃се, вознесы́йсѧ ѿ на́съ на нб҃о, не ѡ҆ста́ви на́съ си́рыхъ.</rubric>
