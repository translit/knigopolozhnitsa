---
title: "І҆́косъ ѳ҃"
navigation:
  key: akathists-ascension-18
  title: "І҆́косъ ѳ҃"
  parent: akathists-ascension
  order: 18
type: "akathist"
---

## І҆́косъ ѳ҃:

<red>В</red>ѣті̑и бжⷭ҇твеннїи, ѹ҆ченицы̀ твоѝ, сп҃се, твоемꙋ̀ пресла́вномꙋ восхожде́нїю ѹ҆дивлѧ́ющесѧ, на нб҃о взира́хꙋ, скорбѧ́ще, тебѐ возне́сшꙋсѧ, и҆ сѐ два̀ а҆́гг҃ла предста́ста пред̾ ни́ми во ѻ҆де́жди бѣ́лѣ, и҆ реко́ста и҆́мъ во ѹ҆тѣше́нїе: мꙋ́жїе галїле́йстїи, что̀ стои́те, зрѧ́ще на нб҃о; се́й і҆и҃съ, вознесы́йсѧ ѿ ва́съ на нб҃о, та́кожде прїи́детъ, и҆́мже ѻ҆́бразомъ ви́дѣста є҆гѡ̀ и҆дꙋ́ща на нб҃о. Сїѐ а҆́гг҃льское бл҃говѣ́стїе ѡ҆ второ́мъ прише́ствїи твое́мъ, гдⷭ҇и, ѹ҆ченицы̀ твоѝ слы́шавше, въ ра́достный тре́петъ прїидо́ша, съ ни́миже и҆ мы̀ ра́достнѡ да воспое́мъ тебѣ̀ такова́ѧ:

<red>І҆</red>и҃се, вознесы́йсѧ ѿ на́съ во все́й сла́вѣ твое́й, є҆́й, грѧдѝ ско́ро со а҆́гг҃лы ст҃ы́ми твои́ми. І҆и҃се, и҆мѣ́ѧй па́ки прїитѝ сотвори́ти сꙋ̑дъ пра̑въ, є҆́й, грѧдѝ со сла́вою во свѣ́тлости ст҃ы́хъ твои́хъ. І҆и҃се, ве́лїй и҆ стра́шный ѕѣлѡ̀ над̾ всѣ́ми ѡ҆кре́стными, поми́лꙋй и҆ защитѝ тогда̀ всѧ̑ кро́ткїѧ землѝ. І҆и҃се, прославлѧ́емый въ совѣ́тѣ ст҃ы́хъ твои́хъ, са́мъ на́съ спросла́ви во цр҃ствїи твое́мъ на нб҃си. І҆и҃се, проше́дый нб҃са пло́тїю, бл҃говолѝ провестѝ дꙋ́шꙋ по мыта́рствамъ воздꙋ̑шнымъ и҆ ѹ҆лицезрѣ́ти тѧ̀. І҆и҃се, вознесы́йсѧ на ѻ҆́блацѣхъ нбⷭ҇ныхъ, сподо́би на́мъ съ весе́лїемъ и҆ со дерзнове́нїемъ въ послѣ́днїй де́нь на ѻ҆́блацѣхъ ѹ҆срѣ́сти тѧ̀.

<rubric>І҆и҃се, вознесы́йсѧ ѿ на́съ на нб҃о, не ѡ҆ста́ви на́съ си́рыхъ.</rubric>
