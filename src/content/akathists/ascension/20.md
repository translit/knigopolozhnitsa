---
title: "І҆́косъ і҃"
navigation:
  key: akathists-ascension-20
  title: "І҆́косъ і҃"
  parent: akathists-ascension
  order: 20
type: "akathist"
---

## І҆́косъ і҃:

<red>Ц</red>р҃ю̀ предвѣ́чный, і҆и҃се хрⷭ҇те, на нб҃са̀ возше́дый съ пречⷭ҇тою твое́ю пло́тїю и҆ всѣ́хъ на́съ въ нбⷭ҇ное на́ше ѻ҆те́чество призва́вый, возведѝ на́съ до́лꙋ пове̑рженныхъ ѿ мїрски́хъ пристра́стїй и҆ пло́тскихъ мꙋдрова́нїй къ высотѣ̀ нбⷭ҇нѣй и҆ да́рꙋй на́мъ є҆щѐ во днѝ пло́ти на́шеѧ чи́стымъ свидѣ́тельствомъ со́вѣсти причасти́тисѧ нбⷭ҇ныѧ жи́зни и҆ вы́нꙋ вкꙋша́ти въ та́инствѣ бжⷭ҇твенныѧ є҆ѵхарі́стїи нбⷭ҇нꙋю пи́щꙋ, да ѿ чи̑стагѡ се́рдца и҆ дꙋ́ха пра̑вагѡ воспое́мъ тебѣ̀ такова́ѧ:

<red>І҆</red>и҃се, вели́кїй а҆рхїере́ю грѧдꙋ́щихъ бл҃гъ, въ вознесе́нїе своѐ проше́дый нб҃са пло́тїю и҆ возше́дый не въ рꙋкотворе́нный хра́мъ, но въ са́мое нб҃о, да ли́кꙋ бж҃їю ѿ на́съ предста́неши. І҆и҃се, нбⷭ҇ный а҆рхїтектѡ́не, ски́нїю нерꙋкотворе̑ннꙋю на нб҃сѣ́хъ соѻрꙋди́вый и҆ є҆ди́ною вше́дый во ст҃а́ѧ ст҃ы́хъ ко ѻ҆ц҃ꙋ̀ со свое́ю кро́вїю, да вѣ́чное и҆скꙋпле́нїе соверши́ши. І҆и҃се, непоро́чный а҆́гнче бж҃їй, є҆ди́ною за грѣхѝ мі́ра закла̑нный, во є҆́же вознестѝ грѣхѝ мно́гихъ, вознесѝ къ прⷭ҇то́лꙋ бж҃їю моѧ̀ ѡ҆ грѣсѣ́хъ приноше́нїѧ. І҆и҃се, но́вагѡ завѣ́та хода́таю, є҆ди́ною на нб҃са̀ ко ѻ҆ц҃ꙋ̀ возше́дый, во є҆́же ѿкры́ти пꙋ́ть въ нбⷭ҇нꙋю ски́нїю, воспрїимѝ ѡ҆ нечистотѣ̀ мое́й воздыха́нїѧ. І҆и҃се, возлю́бленный жени́ше на́шъ, свѣтосїѧ̑нный черто́гъ на нб҃сѝ ѹ҆гото́вавый, ѹ҆гото́ви та́мѡ мѣ́стѡ тебѣ̀ є҆ди́номꙋ слꙋжи́ти восхотѣ́вшимъ. І҆и҃се, до́брый па́стырю твои́хъ ѻ҆вє́цъ, нбⷭ҇наѧ па́стбища въ раѝ твоемꙋ̀ ста́дꙋ произрасти́вый, дарꙋй на́мъ вѣнцы̀, тебѣ̀ є҆ди́номꙋ послѣ́довати возжела́вшимъ.

<rubric>І҆и҃се, вознесы́йсѧ ѿ на́съ на нб҃о, не ѡ҆ста́ви на́съ си́рыхъ.</rubric>
