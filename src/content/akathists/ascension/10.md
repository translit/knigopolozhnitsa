---
title: "І҆́косъ є҃"
navigation:
  key: akathists-ascension-10
  title: "І҆́косъ є҃"
  parent: akathists-ascension
  order: 10
type: "akathist"
---

## І҆́косъ є҃:

<red>В</red>и́дѣвше пресла́вное твоѐ съ пло́тїю на нб҃са̀ восхожде́нїе, цр҃ю̀ тва́ри, чи́ни а҆́гг҃льскїѧ, до́лꙋ сꙋ́щїѧ, ѹ҆жа́сшесѧ, глаго́лахꙋ си́ламъ го́рнѣйшимъ: возми́те врата̀ вѣ́чнаѧ, ꙗ҆́кѡ грѧде́тъ цр҃ь сла́вы, ѿве́рзитесѧ нб҃са̀ и҆ вы̀ нб҃са̀ нб҃съ, воспрїи́мите гдⷭ҇а си́лъ и҆ поклони́тесѧ є҆мꙋ̀, вопїю́ще:

<red>І҆</red>и҃се, сла́вы ѻ҆́ч҃їѧ сїѧ́нїе, просвѣтѝ на́съ свѣ́томъ лица̀ твоегѡ̀. І҆и҃се, го́рнихъ ѹ҆мѡ́въ ѡ҆блиста̑нїе, ѡ҆блиста́й на́съ въ невече́рнѣмъ днѝ цр҃ствїѧ твоегѡ̀. І҆и҃се, прише́дый ꙗ҆́вѣ во ѻ҆гнѝ и҆ бꙋ́рѣ ѕѣ́льнѣй, ѹ҆́мное твое̑ нб҃о свы́ше призовѝ. І҆и҃се, ве́лїй и҆ хва́льный ѕѣлѡ̀ въ горѣ̀ твое́й ст҃ѣ́й, пра́вдꙋ твою̀ въ нб҃сѣ́хъ возвѣстѝ. І҆и҃се, возвели́чивый до нб҃съ ми́лость твою̀, ꙗ҆вѝ сла́вꙋ твою̀ по все́й землѝ. І҆и҃се, возше́дый на нб҃о нб҃си на восто́кѣ, во вѣ́къ сло́во твоѐ да пребꙋ́детъ на нб҃сѝ.

<rubric>І҆и҃се, вознесы́йсѧ ѿ на́съ на нб҃о, не ѡ҆ста́ви на́съ си́рыхъ.</rubric>
