---
title: "Конда́къ и҃"
navigation:
  key: akathists-ascension-15
  title: "Конда́къ и҃"
  parent: akathists-ascension
  order: 15
type: "akathist"
---

## Конда́къ и҃:

<red>С</red>тра́ннѡ и҆ ди́внѡ твоѐ воскресе́нїе, стра́ннѡ и҆ стра́шнѡ твоѐ, жизнода́вче хрⷭ҇те, є҆́же ѿ ст҃ы́ѧ горы̀ бжⷭ҇твенное вознесе́нїе, непостижи̑мо и҆ па́че ѹ҆ма̀ твоѐ є҆́же ѡ҆деснꙋ́ю ѻ҆ц҃а̀ во пло́ти сидѣ́нїе, ѡ҆ не́мже дв҃дъ дꙋ́хомъ глаго́ла: речѐ гдⷭ҇ь гдⷭ҇еви моемꙋ̀: сѣдѝ ѡ҆деснꙋ́ю менѐ, до́ндеже положꙋ̀ врагѝ твоѝ подно́жїе но́гъ твои́хъ. Сегѡ̀ ра́ди всѧ̑ си̑лы нбⷭ҇ныѧ, зрѧ́ще твоѐ на нб҃са̀ возше́ствїе, вои́стинꙋ покори́шасѧ под̾ но́зи твоѝ, пою́ще а҆́гг҃льскими ꙗ҆зы́ки херꙋві̑мскꙋю пѣ́снь: <red>А҆</red>ллилꙋ́їа.
