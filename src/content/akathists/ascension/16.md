---
title: "І҆́косъ и҃"
navigation:
  key: akathists-ascension-16
  title: "І҆́косъ и҃"
  parent: akathists-ascension
  order: 16
type: "akathist"
---

## І҆́косъ и҃:

<red>В</red>е́сь бѣ̀ въ вы́шнихъ, сладча́йшїй і҆и҃се, є҆гда̀ во́лею на́съ ра́ди возне́слсѧ є҆сѝ со сла́вою на нб҃са̀ и҆ ѡ҆деснꙋ́ю сѣ́лъ є҆сѝ бг҃а и҆ ѻ҆ц҃а̀, но и҆ ни́жнихъ ника́коже ѿлꙋчи́лсѧ є҆сѝ, занѐ ѻ҆бѣтова́лъ є҆сѝ пребыва́ти неѿстꙋ̑пнѡ въ цр҃кви и҆ вопїѧ́лъ є҆сѝ лю́бѧщимъ тѧ̀: а҆́зъ є҆́смь съ ва́ми и҆ никто́же на вы̀. Сїѐ ми́лостивое ѻ҆бѣтова́нїе твоѐ вы́нꙋ по́мнѧще и҆ хранѧ́ще въ се́рдцѣ, съ любо́вїю вопїе́мъ тебѣ̀ такова́ѧ:

<red>І҆</red>и҃се, всѧ̑кꙋ вла́сть на нб҃сѝ и҆ на землѝ по вознесе́нїи твое́мъ воспрїѧ́вый, воспрїимѝ на́съ въ твоѐ вѣ́чное наслѣ́дїе. І҆и҃се, всѧ̑кїѧ ра́дости ѹ҆ченикѝ твоѧ̀ ѻ҆бѣтова́нїемъ ст҃а́гѡ дх҃а и҆спо́лнивый, и҆спо́лни на́съ тогѡ̀ бл҃года́ти прише́ствїемъ. І҆и҃се, приклони́вый схожде́нїемъ нб҃са, приклонѝ пред̾ вели́чїемъ сла́вы твоеѧ̀ до́лꙋ прикло̑ньшꙋюсѧ мою̀ горды́ню. І҆и҃се, превозне́сши возше́ствїемъ твои́мъ всю̀ тва́рь, превознесѝ горѣ̀ мою̀ дꙋ́шꙋ воспѣва́ти со а҆́гг҃лы твою̀ ст҃ы́ню. І҆и҃се, бж҃їй сло́ве, сло́вомъ твои́мъ нб҃са ѹ҆тверди́вый, ѹ҆твердѝ въ се́рдцѣ мое́мъ словеса̀ твоѧ̀, ꙗ҆́кѡ да не согрѣшꙋ̀ тебѣ̀. І҆и҃се, сн҃е ѻ҆ч҃ь, дх҃омъ ѹ҆́стъ твои́мъ всю̀ си́лꙋ твою̀ съ нб҃съ ꙗ҆ви́вый, ѡ҆бновѝ дх҃ъ пра́вый во ѹ҆тро́бѣ мое́й, ꙗ҆́кѡ да не ѡ҆скверню̀ себѐ.

<rubric>І҆и҃се, вознесы́йсѧ ѿ на́съ на нб҃о, не ѡ҆ста́ви на́съ си́рыхъ.</rubric>
