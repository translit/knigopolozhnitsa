---
title: "І҆́косъ а҃і"
navigation:
  key: akathists-efremnov-22
  title: "І҆́косъ а҃і"
  parent: akathists-efremnov
  order: 22
type: "akathist"
---

## І҆́косъ а҃і:

<red>С</red>вѣти́льникъ до́брыхъ дѣ́лъ бы́лъ є҆сѝ при жи́зни, ѻ҆́ч҃е прпⷣбне, свѣти́льникъ лꙋчеза́рный бж҃їѧ блгⷣти ꙗ҆ви́лсѧ є҆сѝ и҆ по сме́рти, чꙋдесы̀ сїѧ́ѧ и҆ и҆сцѣлє́нїѧ и҆сточа́ѧ ѿ нетлѣ́нныхъ моще́й твои́хъ, ꙗ҆́же по пѧтѝ сѡ́тъ девѧтина́десѧтихъ лѣ́тѣхъ, ꙗ҆́кѡ сокро́вище драгоцѣ́нное, и҆з̾ не́дръ земны́хъ цѣ́лы и҆ благоꙋха́нны ѡ҆брѣ́тены бы́ша. Тебѣ̀ ѹ҆́бѡ, си́це просла́вленномꙋ ѿ гдⷭ҇а, да́ры пѣ́сней дꙋхо́вныхъ приносѧ́ще, ѹ҆миле́ннѡ зове́мъ:

<red>Р</red>а́дꙋйсѧ, нетлѣ́нїѧ цвѣ́те бл҃гоꙋха́нный и҆ прекра́сный: ра́дꙋйсѧ, ст҃опроцвѣ́тшїй крі́не раѧ̀ їи҃сова. Ра́дꙋйсѧ, свѣ́тлостїю чꙋде́съ твои́хъ мра́къ дꙋ́шъ на́шихъ ѡ҆зарѧ́ѧй: ра́дꙋйсѧ, ѿ болѣ́зней многоразли́чныхъ бл҃года́тнѡ тѣлеса̀ на́ша и҆сцѣлѧ́ѧй. Ра́дꙋйсѧ, ра́нъ грѣхо́вныхъ врачꙋ̀ бл҃гоискꙋ́сный: ра́дꙋйсѧ, скорбѧ́щихъ серде́цъ ѹ҆тѣ́шителю радостотво́рный. Ра́дꙋйсѧ, гро́зный кара́телю ѡ҆би́дѧщихъ: ра́дꙋйсѧ, ѡ҆би́тели твоеѧ̀ стра́же неꙋсы́пный. Ра́дꙋйсѧ, же́злъ настоѧ́тельства въ не́й до ны́нѣ неви́димѡ содержа́щїй.

<red>Р</red>а́дꙋйсѧ, є҆фре́ме чꙋдотво́рче, прпⷣбне ѻ҆́ч҃е на́шъ.
