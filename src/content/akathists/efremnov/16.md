---
title: "І҆́косъ и҃"
navigation:
  key: akathists-efremnov-16
  title: "І҆́косъ и҃"
  parent: akathists-efremnov
  order: 16
type: "akathist"
---

## І҆́косъ и҃:

<red>В</red>е́сь ѡ҆бле́клсѧ є҆сѝ во всѧ̑ ѻ҆рꙋ̑жїѧ бж҃їѧ, ꙗ҆́кѡ во́инъ хрⷭ҇то́въ, препоѧ́савъ чрєсла̀ твоѧ̑ и҆́стиною, ѡ҆бо́лксѧ въ бронѧ̀ пра́вды, и҆ ѡ҆бꙋ́въ но́зѣ твоѝ во ѹ҆гото́ванїе бл҃говѣствова́нїѧ ми́ра, воспрїѧ́лъ є҆сѝ щи́тъ вѣ́ры и҆ шле́мъ сп҃се́нїѧ и҆ ме́чь дꙋхо́вный, и҆же є҆́сть глаго́лъ бж҃їй, и҆́мже и҆ возмо́глъ є҆сѝ всѧ̑ навѣ́ты лꙋка́вагѡ побѣди́ти. Помозѝ ѹ҆́бѡ и҆ на́мъ, ѻ҆́ч҃е прпⷣбне, твои́ми мл҃твами, проти́витисѧ и҆скꙋше́нїємъ вра̑жїимъ, и҆ подража́ти тебѣ̀ въ побѣжде́нїи страсте́й на́шихъ, да тебѣ̀ зове́мъ:

<red>Р</red>а́дꙋйсѧ, смире́нїемъ ст҃ы́мъ горды́ню дꙋшепа́гꙋбнꙋю попра́вый: ра́дꙋйсѧ, кро́тостїю соверше́нною ꙗ҆́рости пла́мень погаси́вый. Ра́дꙋйсѧ, ни́щымъ бога́тство твоѐ расточи́вый, и҆ сребролю́бїе возненави́дѣвый: ра́дꙋйсѧ, всѧ́кїѧ досажде́нїѧ и҆ ѻ҆би́ды без̾ гнѣ́ва претерпѣ́вый. Ра́дꙋйсѧ, ꙗ҆́кѡ мл҃твами непреста́нными ѹ҆ны́нїе прогна́лъ є҆сѝ ѿ себє̀, и҆ дости́глъ є҆сѝ ѡ҆ гдⷭ҇ѣ ра́дованїѧ. Ра́дꙋйсѧ, ꙗ҆́кѡ воздержа́нїемъ и҆ бдѣ́нїемъ цѣломꙋ́дреннѡ дꙋ́шꙋ и҆ тѣ́ло твоѐ соблю́лъ є҆сѝ: ра́дꙋйсѧ, ꙗ҆́кѡ не лѣ́ностнѡ всѧ́кꙋ добродѣ́тель и҆спра́вилъ є҆сѝ. Ра́дꙋйсѧ, ꙗ҆́кѡ побѣ́дныѧ по́чєсти ѿ хрⷭ҇та̀ бг҃а свы́ше прїѧ́лъ є҆сѝ: ра́дꙋйсѧ, при жи́зни и҆ по сме́рти ѿ гдⷭ҇а чꙋде́съ да́ромъ ѡ҆богаще́нный. Ра́дꙋйсѧ, во бл҃гоꙋха́нїи ст҃ы́ни нетлѣ́ннѡ почива́ѧй.

<red>Р</red>а́дꙋйсѧ, є҆фре́ме чꙋдотво́рче, прпⷣбне ѻ҆́ч҃е на́шъ.
