---
title: "І҆́косъ з҃"
navigation:
  key: akathists-efremnov-14
  title: "І҆́косъ з҃"
  parent: akathists-efremnov
  order: 14
type: "akathist"
---

## І҆́косъ з҃:

<red>Д</red>и́вный вои́стиннꙋ побѣдоно́сецъ пока́залсѧ є҆сѝ на стра̑сти плѡтскі́ѧ, прпⷣбне ѻ҆́ч҃е є҆фре́ме, всѧ̑ разжжє́нныѧ стрѣ́лы врага̀ сп҃се́нїѧ человѣ́ческагѡ посто́мъ и҆ сле́зными мл҃твами ѹ҆гаси́лъ є҆сѝ, и҆ во пло́ти а҆́гг҃льское житїѐ без̾ преткнове́нїѧ проходи́лъ є҆сѝ, бж҃їею блгⷣтїю ѹ҆крѣплѧ́емый. Тѣ́мже вопїе́мъ тебѣ̀:

<red>Р</red>а́дꙋйсѧ, всѧ́кое сладостра́стїе въ себѣ̀ и҆скорени́вый: ра́дꙋйсѧ, пло́ть твою̀ дх҃ꙋ любомꙋ́дреннѡ покори́вый. Ра́дꙋйсѧ, бдѣ̑нїи всено́щными ѡ҆полчи́выйсѧ проти́вꙋ и҆скꙋше́нїй вра́жїихъ: ра́дꙋйсѧ, поще́нїи неѡсла́бными всѧ́кое нечи́стое жела́нїе ѡ҆бꙋзда́вый. Ра́дꙋйсѧ, мл҃твами непреста́нными ѿ всѧ́кїѧ скве́рны ѡ҆чи́стивыйсѧ: ра́дꙋйсѧ, всегѡ̀ себѐ бг҃ꙋ посвѧти́вый. Ра́дꙋйсѧ, за словеса̀ гдⷭ҇нѧ пꙋти̑ же́стоки сохрани́вый: ра́дꙋйсѧ, сѣ́ѧвый слеза́ми, да ра́дость по́жнеши присносꙋ́щнꙋю. Ра́дꙋйсѧ, трезвѣ́нїемъ неꙋсы́пнымъ соверше́нство дꙋхо́вное стѧжа́вый.

<red>Р</red>а́дꙋйсѧ, є҆фре́ме чꙋдотво́рче, прпⷣбне ѻ҆́ч҃е на́шъ.
