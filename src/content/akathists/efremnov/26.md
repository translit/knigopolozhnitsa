---
title: "Мл҃тва"
navigation:
  key: akathists-efremnov-26
  title: "Мл҃тва"
  parent: akathists-efremnov
  order: 26
type: "akathist"
---

## Мл҃тва:

<versal>Ѽ</versal> сщ҃е́ннаѧ главо̀, вели́кїй и҆ преди́вный чꙋдотво́рче, ѻ҆́ч҃е на́шъ є҆фре́ме! Къ тебѣ̀ ско́ромꙋ помо́щникꙋ и҆ ѹ҆се́рдномꙋ ѡ҆ на́съ мл҃твенникꙋ смире́ннѡ прибѣга́емъ, и҆ мл҃твеннѡ про́симъ тѧ̀: на́съ ско́рбныхъ и҆ ѡ҆бремене́нныхъ грѣхѝ мно́гими, не ѡ҆ста́ви по́мощїю твое́ю и҆ застꙋпле́нїемъ бл҃года́тнымъ. Не забꙋ́ди на́съ ча̑дъ твои́хъ, ѻ҆́ч҃е сщ҃е́ннѣйшїй, но помина́й на́съ при́снѡ въ нбⷭ҇ныхъ бг҃опрїѧ́тныхъ мл҃твахъ твои́хъ ѹ҆ прⷭ҇то́ла прест҃ы́ѧ трⷪ҇цы, и҆дѣ́же со а҆́гг҃лы и҆ всѣ́ми ст҃ы́ми предстои́ши, и҆ зри́ши всѧ̑ на́шѧ нꙋжды̀ и҆ бѣды̑, ꙗ҆́кѡ ѡ҆бꙋрева́емсѧ страстьмѝ и҆ не и҆́мамы дерзнове́нїѧ ко творцꙋ̀, проси́ти є҆гѡ̀ ѡ҆ поми́лованїи и҆ сп҃се́нїи. Тѣ́мже тебѐ предлага́емъ ꙗ҆́кѡ ѹ҆милостиви́телѧ пред̾ гдⷭ҇омъ, и҆ тобо́ю ѹ҆пова́емъ млⷭ҇ть бж҃їю и҆ проще́нїе грѣхѡ́въ на́шихъ ѿ вседержи́телѧ полꙋчи́ти, и҆ сп҃се́нїе вѣ́чное ѹ҆наслѣ́довати, да сла́вимъ и҆ пое́мъ вели́чїе, и҆ блгⷣть и҆ человѣколю́бїе ѻ҆ц҃а̀ и҆ сн҃а и҆ ст҃а́гѡ дх҃а, и҆ твоѐ ѻ҆те́ческое застꙋпле́нїе, ны́нѣ и҆ при́снѡ, и҆ во вѣ́ки вѣкѡ́въ. <red>А҆</red>ми́нь.

{% illustration "small-ornaments/ornament-from-12th-century-armenian-gospel-crider", "small" %}
