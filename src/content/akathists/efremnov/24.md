---
title: "І҆́косъ в҃і"
navigation:
  key: akathists-efremnov-24
  title: "І҆́косъ в҃і"
  parent: akathists-efremnov
  order: 24
type: "akathist"
---

## І҆́косъ в҃і:

<red>П</red>ое́мъ до́блествєнныѧ по́двиги твоѧ̑, добропобѣ́дный во́ине хрⷭ҇то́въ, ѻ҆́ч҃е на́шъ є҆фре́ме, ѹ҆бл҃жа́емъ бл҃же́ннꙋю кончи́нꙋ твою̀, и҆ мл҃твеннѡ торжествꙋ́емъ ст҃ꙋ́ю па́мѧть твою̀, тебѣ̀ ѹ҆се́рднѡ воспѣва́юще:

<red>Р</red>а́дꙋйсѧ, ꙗ҆́кѡ ст҃ѡ и҆ пра́веднѡ на землѝ пожи́лъ є҆сѝ: ра́дꙋйсѧ, ꙗ҆́кѡ вои́стинꙋ а҆́гг҃лъ земны́й и҆ человѣ́къ нбⷭ҇ный бы́лъ є҆сѝ. Ра́дꙋйсѧ, ꙗ҆́кѡ па́мѧть твоѧ̀ съ похвала́ми, и҆ ѹ҆спе́нїе со ст҃ы́ми: ра́дꙋйсѧ, ꙗ҆́кѡ ѿверзо́шасѧ тебѣ̀ врата̀ ра̑йскаѧ, и҆ вше́лъ є҆сѝ въ ра́дость гдⷭ҇а твоегѡ̀. Ра́дꙋйсѧ, ꙗ҆́кѡ дꙋ́шꙋ твою̀ жизнода́вецъ хрⷭ҇то́съ прїѧ́тъ въ нбⷭ҇наѧ селє́нїѧ: ра́дꙋйсѧ, ꙗ҆́кѡ и҆ тѣ́ло твоѐ на землѝ просла́висѧ нетлѣ́нїемъ и҆ чꙋдесы̀. Ра́дꙋйсѧ, ꙗ҆́кѡ со безпло́тными си́лами горѣ̀ трист҃ꙋ́ю пѣ́снь бг҃ꙋ немо́лчнѡ пое́ши: ра́дꙋйсѧ, ꙗ҆́кѡ со прⷪ҇ро́ки и҆ а҆́гг҃лы свѣ́тлѡ торжествꙋ́еши. Ра́дꙋйсѧ, со ст҃и́тели и҆ мч҃нки просла́вленный: ра́дꙋйсѧ, со прпⷣбными и҆ првⷣными безсме́ртїѧ вѣнце́мъ ѹ҆вѣнча́нный.

<red>Р</red>а́дꙋйсѧ, є҆фре́ме чꙋдотво́рче, прпⷣбне ѻ҆́ч҃е на́шъ.
