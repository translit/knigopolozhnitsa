---
title: "І҆́косъ д҃"
navigation:
  key: akathists-tikhonvor-8
  title: "І҆́косъ д҃"
  parent: akathists-tikhonvor
  order: 8
type: "akathist"
---

## І҆́косъ д҃:

<red>С</red>лы́шавше лю́дїе ѡ҆ бл҃гопло́дныхъ добро́тахъ дꙋшѝ твоеѧ̀, бг҃оно́сне тѵ́хѡне, жела́нїемъ вожделѣ́ша тѧ̀ ви́дѣти на сте́пени ст҃и́тельства. Є҆гда́ же собо́ръ а҆рхїере́євъ недоꙋмѣва́ше вда́ти тебѣ̀ же́злъ па́стырства, занѐ ю҆́нъ бы́лъ є҆сѝ, а҆́бїе трикра́ты свы́ше свидѣ́тельствованъ є҆сѝ, ꙗ҆́кѡ досто́йный сосꙋ́дъ бжⷭ҇твенныѧ бл҃года́ти, всѧ̑ немощна̑ѧ врачꙋ́ющїѧ и҆ ѡ҆скꙋдѣва̑ющаѧ восполнѧ́ющїѧ. Тѣ́мъ же, дивѧ́щесѧ чꙋ́дномꙋ промышле́нїю бг҃а ѡ҆ тебѣ̀, прино́симъ тѝ сицева̑ѧ бл҃гохвалє́нїѧ:

<red>Р</red>а́дꙋйсѧ, а҆рхїере́ю, ѿ самагѡ̀ гдⷭ҇а пронарече́нный: ра́дꙋйсѧ, мꙋ́жꙋ жела́нїй, пастѝ ста́до хрⷭ҇то́во свы́ше и҆збра́нный. Ра́дꙋйсѧ, пастыренача́льника і҆и҃са благоволе́нїе: ра́дꙋйсѧ, і҆ера́рхѡвъ ѹ҆краше́нїе. Ра́дꙋйсѧ, ꙗ҆́кѡ ѿ ѹ҆́тра жи́зни твоеѧ̀ на стражбꙋ̀ слове́снагѡ ста́да и҆збра́нъ бы́лъ є҆сѝ: ра́дꙋйсѧ, ꙗ҆́кѡ и҆ до ве́чера житїѧ̀ твоегѡ̀ сꙋ́щыѧ въ вѣ́рѣ нелѣ́ностнѡ назида́лъ є҆сѝ. Ра́дꙋйсѧ, па́стырю до́брый, ꙗ҆́кѡ гото́въ бы́лъ є҆сѝ дꙋ́шꙋ твою̀ положи́ти за ѻ҆́вцы своѧ̑: ра́дꙋйсѧ, многосвѣ́тлый цр҃кве свѣти́льниче. Ра́дꙋйсѧ, а҆пⷭ҇лѡвъ соприча́стниче: ра́дꙋйсѧ, вели́кихъ ст҃и́телей сопресто́льниче. Ра́дꙋйсѧ, ꙗ҆́кѡ первопресто́льникꙋ па́ствы твоеѧ̀, митрофа́нꙋ ѡ҆сщ҃е́нномꙋ, равноче́стенъ показа́лсѧ є҆сѝ: ра́дꙋйсѧ, ꙗ҆́кѡ прее́мникѡмъ твои́мъ вѣ́рный ко спасе́нїю пꙋтеводи́тель содѣ́лалсѧ є҆сѝ.

<red>Р</red>а́дꙋйсѧ, тѵ́хѡне, вели́кїй и҆ пресла́вный чꙋдотво́рче.
