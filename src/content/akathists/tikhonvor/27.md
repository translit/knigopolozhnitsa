---
title: "Мл҃тва в҃"
navigation:
  key: akathists-tikhonvor-27
  title: "Мл҃тва в҃"
  parent: akathists-tikhonvor
  order: 27
type: "akathist"
---

## Мл҃тва в҃:

<versal>Ѽ</versal> всехва́льный ст҃и́телю и҆ ѹ҆го́дниче хрⷭ҇то́въ, ѻ҆́ч҃е на́шъ тѵ́хѡне! А҆́гг҃льски пожи́въ на землѝ, ты̀ ꙗ҆́кѡ а҆́гг҃лъ бл҃гі́й ꙗ҆ви́лсѧ є҆сѝ и҆ въ ди́внѣмъ твое́мъ прославле́нїи. Вѣ́рꙋемъ ѿ всеѧ̀ дꙋшѝ и҆ помышле́нїѧ, ꙗ҆́кѡ ты̀, бл҃госе́рдый на́шъ помо́щниче и҆ моли́твенниче, твои́ми нело́жными хода́тайствы и҆ бл҃года́тїю, ѻ҆би́льнѡ даро́ванною тебѣ̀ ѿ гдⷭ҇а, при́снѡ спосо́бствꙋеши на́шемꙋ спасе́нїю. Прїимѝ ѹ҆́бѡ, ѹ҆блажа́емый ѹ҆го́дниче хрⷭ҇то́въ, и҆ въ ча́съ се́й на̑ша недостѡ́йнаѧ молє́нїѧ: свободи́ ны твои́мъ застꙋпле́нїемъ ѿ ѡ҆блега́ющагѡ на́съ сꙋесло́вїѧ и҆ сꙋемꙋ́дрїѧ, неправовѣ́рїѧ и҆ ѕловѣ́рїѧ человѣ́ческагѡ. Потщи́сѧ ско́рый ѡ҆ на́съ предста́телю, бг҃опрїѧ́тнымъ твои́мъ хода́тайствомъ ѹ҆моли́ти гдⷭ҇а, да проба́витъ своѧ̑ вели̑кїѧ и҆ бога̑тыѧ млⷭ҇ти на на́съ грѣ́шныхъ и҆ недосто́йныхъ рабѣ́хъ свои́хъ, да ѹ҆врачꙋ́етъ свое́ю благода́тїю неисцѣ̑льныѧ ꙗ҆́звы и҆ стрꙋ́пы растлѣ́нныхъ дꙋ́шъ и҆ тѣле́съ на́шихъ, да раствори́тъ ѡ҆каменѣ̑лаѧ сердца̀ на̑ша слеза́ми ѹ҆миле́нїѧ и҆ сокрꙋше́нїѧ ѡ҆ премно́гихъ согрѣше́нїихъ на́шихъ, и҆ да и҆зба́витъ ны̀ вѣ́чныхъ мꙋ́къ и҆ ѻ҆гнѧ̀ гее́нскагѡ: всѣ̑мъ же вѣ̑рнымъ лю́демъ свои̑мъ да да́рꙋетъ въ ны́нѣшнемъ вѣ́цѣ ми́ръ и҆ тишинꙋ̀, здра́вїе и҆ спасе́нїе и҆ во все́мъ благо́е поспѣше́нїе, да та́кѡ, ти́хое и҆ безмо́лвное житїѐ пожи́вше во всѧ́комъ благоче́стїи и҆ чистотѣ̀, сподо́бимсѧ со а҆́гг҃лы и҆ со всѣ́ми ст҃ы́ми сла́вити и҆ воспѣва́ти всест҃о́е и҆́мѧ ѻ҆ц҃а̀ и҆ сн҃а и҆ ст҃а́гѡ дх҃а. <red>А҆</red>ми́нь.

{% illustration "small-ornaments/ornament-from-12th-century-armenian-gospel-crider", "small" %}
