---
title: "І҆́косъ є҃"
navigation:
  key: akathists-tikhonvor-10
  title: "І҆́косъ є҃"
  parent: akathists-tikhonvor
  order: 10
type: "akathist"
---

## І҆́косъ є҃:

<red>В</red>и́дѧ себѐ поста́влена на сте́пени а҆рхїере́йства, свѧти́телю ѻ҆́ч҃е на́шъ тѵ́хѡне, не да́лъ є҆сѝ сна̀ ѻ҆ча́мъ твои̑мъ, нижѐ вѣ́ждѡмъ дрема́нїѧ, поставлѧ́ѧ па́ствѣ твое́й па́стыри смы́слєнны и҆ всѧ̑ лю́ди ѹ҆правлѧ́ѧ ко спасе́нїю. Мы́ же, вѣ́дꙋще тѧ̀ бы́ти пастыренача́льника бг҃омꙋ́дренна и҆ строи́телѧ до́мꙋ бж҃їѧ до́бра, взыва́емъ къ тебѣ̀:

<red>Р</red>а́дꙋйсѧ, крѣ́пкое корми́ло хрⷭ҇то́вы цр҃кве: ра́дꙋйсѧ, ни́вы гдⷭ҇ни ѹ҆добре́нїе. Ра́дꙋйсѧ, вѣ́рныхъ наде́жное ѹ҆твержде́нїе: ра́дꙋйсѧ, невѣ́рныхъ бг҃омꙋ́дренное ѡ҆бличе́нїе. Ра́дꙋйсѧ, хрⷭ҇то́ва вертогра́да дѣ́лателю неꙋсы́пный: ра́дꙋйсѧ, дꙋшетлѣ́нномꙋ ѕвѣ́рю ста́до твоѐ расхища́ти не попꙋсти́вый. Ра́дꙋйсѧ, хра́мѡвъ благолѣ́пїѧ рачи́телю: ра́дꙋйсѧ, вѣ́рный та̑инъ ст҃ы́хъ строи́телю. Ра́дꙋйсѧ, ꙗ҆́кѡ стра́жей до́мꙋ бж҃їѧ на стражбꙋ̀ недре́мленнꙋ ѹ҆гото́валъ є҆сѝ: ра́дꙋйсѧ, ꙗ҆́кѡ па́стырємъ проповѣ́дати бл҃говре́меннѣ и҆ безвре́меннѣ заповѣ́далъ є҆сѝ. Ра́дꙋйсѧ, бл҃гі́й и҆ вѣ́рный ра́бе бж҃їй: ра́дꙋйсѧ, ꙗ҆́кѡ вше́лъ є҆сѝ въ ра́дость гдⷭ҇а твоегѡ̀.

<red>Р</red>а́дꙋйсѧ, тѵ́хѡне, вели́кїй и҆ пресла́вный чꙋдотво́рче.
