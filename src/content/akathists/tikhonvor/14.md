---
title: "І҆́косъ з҃"
navigation:
  key: akathists-tikhonvor-14
  title: "І҆́косъ з҃"
  parent: akathists-tikhonvor
  order: 14
type: "akathist"
---

## І҆́косъ з҃:

<red>Н</red>ѡ́вымъ по́двигѡмъ дꙋхѡ́внымъ вда́лъ є҆сѝ себѐ, бг҃оно́сне ѻ҆́ч҃е тѵ́хѡне, є҆гда̀ всесоверши́тельнагѡ дх҃а бл҃года́ть призва́ тѧ слꙋжи́ти гдⷭ҇еви въ безмо́лвїи: и҆мы́й бо по́мыслъ превы́ше мі́ра, возлюби́лъ є҆сѝ смире́нїе глꙋбо́кое и҆ моли̑твы непреста̑нныѧ. Сегѡ̀ ра́ди и҆ крѣ́пость дꙋхо́внꙋю подадѐ тебѣ̀ подвигополо́жникъ хрⷭ҇то́съ и҆ сподо́би тѧ̀ видѣ́нїй бл҃года́тныхъ, да и҆ мы̀, вѣ́дꙋще такова̑ѧ, ѹ҆блажа́емъ тѧ̀:

<red>Р</red>а́дꙋйсѧ, люби́телю безмо́лвїѧ, дꙋ́хомъ твои́мъ въ вы́шнихъ ѡ҆бита́вый: ра́дꙋйсѧ, самоѿверже́нїе всецѣ́лое показа́вый. Ра́дꙋйсѧ, во бдѣ́нїихъ и҆ моли́твахъ неѡсла́бнѡ пребыва́лъ є҆сѝ: ра́дꙋйсѧ, безстра́стїе ѹ҆мерщвле́нїемъ страсте́й твои́хъ стѧжа́лъ є҆сѝ. Ра́дꙋйсѧ, гдⷭ҇а распѧ́таго на крⷭ҇тѣ̀ вы́нꙋ пред̾ собо́ю предзрѣ́вый: ра́дꙋйсѧ, и҆ тѣле́сныма ѻ҆чи́ма ви́дѣти хрⷭ҇та̀ і҆и҃са сподо́бивыйсѧ. Ра́дꙋйсѧ, ꙗ҆́кѡ пречⷭ҇тымъ стопа́мъ є҆гѡ̀ поклони́лсѧ є҆сѝ: ра́дꙋйсѧ, ꙗ҆́кѡ спаси́тєльныѧ ꙗ҆́звы є҆гѡ̀ ѡ҆блобыза́лъ є҆сѝ. Ра́дꙋйсѧ, и҆спо́лнь весе́лїѧ, є҆гда̀ ꙗ҆ви́сѧ тебѣ̀ бг҃ома́терь со а҆пⷭ҇тѡлы: ра́дꙋйсѧ, ꙗ҆́кѡ въ славосло́вїи ликовствова́лъ є҆сѝ со а҆́гг҃лы. Ра́дꙋйсѧ, таи́нниче бж҃їй, є҆щѐ на землѝ вкꙋси́вый нбⷭ҇ныхъ бла̑гъ: ра́дꙋйсѧ, а҆́гг҃ле земны́й и҆ человѣ́че нбⷭ҇ный.

<red>Р</red>а́дꙋйсѧ, тѵ́хѡне, вели́кїй и҆ пресла́вный чꙋдотво́рче.
