---
title: "І҆́косъ є҃"
navigation:
  key: akathists-kirillmariarad-10
  title: "І҆́косъ є҃"
  parent: akathists-kirillmariarad
  order: 10
type: "akathist"
---

## І҆́косъ є҃:

<red>В</red>и́дѣвше, ст҃і́и, тща́нїе сы́на ва́шегѡ варѳоломе́а къ и҆́ноческомꙋ житїю̀, молѧ́хꙋ є҆гѡ̀, да пребꙋ́детъ съ ва́ми до кончи́ны ва́шеѧ. Ѻ҆́нъ же, ꙗ҆́кѡ сы́нъ послꙋша́нїѧ, и҆здѣ́тска наꙋче́нный ва́ми за́пѡвѣди гдⷭ҇ни и҆сполнѧ́ти, покори́сѧ во́лѣ ва́шей, ꙗ҆́кѡже бж҃їей, кѷрі́лле и҆ марі́е, наꙋча́ѧ всѣ́хъ воспѣва́ти та́кѡ:

<red>Р</red>а́дꙋйтесѧ, бл҃же́нствъ хрⷭ҇то́выхъ прича̑стницы: ра́дꙋйтесѧ, честна́гѡ сꙋпрꙋ́жества и҆ попече́нїѧ ѡ҆ ча́дѣхъ и҆́стиннїи ѻ҆́брази. Ра́дꙋйтесѧ, а҆гг҃лонра́внїи человѣ́цы: ра́дꙋйтесѧ, прпⷣбныхъ и҆ првⷣныхъ соприча́стницы. Ра́дꙋйтесѧ, прест҃ы́ѧ трⷪ҇цы вѣ́рнїи слꙋжи́телїе: ра́дꙋйтесѧ, ꙗ҆́кѡ и҆ ча̑дъ ва́шихъ почита́ти ю҆̀ наꙋчи́вшїи. Ра́дꙋйтесѧ, ꙗ҆́кѡ сы́нъ ва́шъ трїѷпоста́сномꙋ бжⷭ҇твꙋ ѡ҆би́тель ди́внꙋю ѹ҆стро́и: ра́дꙋйтесѧ, ꙗ҆́кѡ сегѡ̀ ра́ди и҆ ва̑ша ст҃а́ѧ и҆мена̀ просла́влена сꙋ́ть по все́й рꙋсѝ.

<red>Р</red>а́дꙋйтесѧ, прпⷣбнїи кѷрі́лле и҆ марі́е, ѹ҆се́рднїи ѡ҆ на́съ пред̾ бг҃омъ мл҃твєнницы!
