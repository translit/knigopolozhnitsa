---
title: "І҆́косъ в҃"
navigation:
  key: akathists-kirillmariarad-4
  title: "І҆́косъ в҃"
  parent: akathists-kirillmariarad
  order: 4
type: "akathist"
---

## І҆́косъ в҃:

<red>Р</red>а́зꙋмомъ бжⷭ҇твенымъ просвѣще́ннїи, кѷрі́лле и҆ марі́е, непреста́ннѡ поꙋча́ста ча̑да своѧ̑ въ послꙋша́нїи и҆ кро́тости. Ѹ҆мꙋдри́те ѹ҆́бѡ и҆ на́съ, прпⷣбнїи, за́повѣдемъ гдⷭ҇нимъ слѣ́довати нело́жнѡ, да ѡ҆брѧ́щемъ, ꙗ҆́кѡже и҆ вы̀, сп҃се́нїе вѣ́чное и҆ принесе́мъ ва́мъ бл҃гохвалє́нїѧ такѡва́ѧ:

<red>Р</red>а́дꙋйтесѧ, бл҃же́ннїи, въ бг҃олю́бїи пожи́вшїи и҆ благовѣ́рїе сохра́ншїи: ра́дꙋйтесѧ, ми́лости и҆ сострада́нїѧ преиспо́лненнїи. Ра́дꙋйтесѧ, ми́лостынею и҆ мл҃твами нбⷭ҇ное црⷭ҇твїе стѧжа́вшїи: ра́дꙋйтесѧ, смире́нїемъ и҆ поще́нїемъ вѣ́чное бл҃же́нство ѹ҆лꙋчи́вшїи. Ра́дꙋйтесѧ, ꙗ҆́кѡ мзда̀ ва́ша мно́га на нб҃сѣ́хъ є҆́сть: ра́дꙋйтесѧ, ꙗ҆́кѡ мл҃твами ва́шими и҆ мы̀ наде́жды црⷭ҇твїѧ хрⷭ҇то́ва не лиша́емсѧ. Ра́дꙋйтесѧ, ꙗ҆́кѡ ра́дость ва́ша вѣ́чна во свѣ́тлостехъ ст҃ы́хъ: ра́дꙋйтесѧ, ꙗ҆́кѡ тоѧ́жде ра́дости ва́шимъ предста́тельствомъ и҆ мы̀ сподоблѧ́емсѧ.

<red>Р</red>а́дꙋйтесѧ, прпⷣбнїи кѷрі́лле и҆ марі́е, ѹ҆се́рднїи ѡ҆ на́съ пред̾ бг҃омъ мл҃твєнницы!
