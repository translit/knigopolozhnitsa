---
title: "І҆́косъ и҃"
navigation:
  key: akathists-kirillmariarad-16
  title: "І҆́косъ и҃"
  parent: akathists-kirillmariarad
  order: 16
type: "akathist"
---

## І҆́косъ и҃:

<red>В</red>сѝ бг҃олю́бцы ско́рбїю ве́лїею ѡ҆б̾ѧ́ты бы́ша, є҆гда̀ во дни̑ гоне́нїй и҆ лихолѣ́тїй, на землю̀ рѡссі́йскꙋю наше́дшихъ, ѡ҆би́тель покрова̀ пречⷭ҇тыѧ дв҃ы въ хо́тьковѣ разоре́нїю и҆ запꙋстѣ́нїю бг҃обо́рцы преда́ша. Па́мѧть же ва́ша, прпⷣбнїи, въ бл҃гочести́выхъ лю́дехъ незабве́на бы́сть и҆ прославлѧ́ема си́це:

<red>Р</red>а́дꙋйтесѧ, чꙋдотво́рцы на́ши преди́внїи: ра́дꙋйтесѧ, гра́да хотько́ва ѡ҆гражде́нїе. Ра́дꙋйтесѧ, ѡ҆би́тели ва́шеѧ храни́телїе: ра́дꙋйтесѧ, землѝ ра́донежскїѧ покрови́телїе. Ра́дꙋйтесѧ, на врагѝ ви̑димыѧ и҆ неви̑димыѧ крѣ́пцыи спобѡ́рницы: ра́дꙋйтесѧ, бл҃годѣѧ́нїй мно́жество и҆сточа́ющїи. Ра́дꙋйтесѧ, сострада́нїемъ ва́шимъ всѣ́хъ ѡ҆б̾е́млющїи: ра́дꙋйтесѧ, всѣ̑мъ на́мъ при́снїи хода́таи сп҃се́нїѧ.

<red>Р</red>а́дꙋйтесѧ, прпⷣбнїи кѷрі́лле и҆ марі́е, ѹ҆се́рднїи ѡ҆ на́съ пред̾ бг҃омъ мл҃твєнницы!
