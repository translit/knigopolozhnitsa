---
title: "І҆́косъ д҃"
navigation:
  key: akathists-kirillmariarad-8
  title: "І҆́косъ д҃"
  parent: akathists-kirillmariarad
  order: 8
type: "akathist"
---

## І҆́косъ д҃:

<red>С</red>лы́шавше варѳоломе́а, гра́мотѣ неискꙋ́сна, чтꙋ́ща же бг҃одохнове́нныѧ писмены̀, ѹ҆диви́шасѧ ѕѣлѡ̀, бл҃же́ннїи, благодаре́нїе бг҃ꙋ принесо́ша, премꙋ́дрость ѻ҆́трокꙋ чре́з̾ а҆́гг҃ла дарова́вшемꙋ, є҆го́же въ до́мъ сво́й, ꙗ҆́кѡ ста́рца-схи́мника прїѧ́ша, за́повѣдь а҆пⷭ҇ла па́ѵла соблюда́юще: страннолю́бїѧ не забыва́йте. Мы́ же, таковꙋ̀ блгⷣть бж҃їю ва́мъ ꙗ҆вле́ннꙋю вѣ́дѧще, вопїе́мъ си́це:

<red>Р</red>а́дꙋйтесѧ, за́повѣдей хрⷭ҇то́выхъ вѣ́рнїи и҆сполни́телїе: ра́дꙋйтесѧ, ѹ҆че́нїѧ є҆ѵⷢ҇лскагѡ и҆́стиннїи послѣ́дователїе. Ра́дꙋйтесѧ, ѹ҆гѡ́дницы и҆ дрꙋ́зи бж҃їи: ра́дꙋйтесѧ, страннопрїи́мства дре́внѧгѡ пра́ѻтца а҆враа́ма подража́телїе. Ра́дꙋйтесѧ, свѣ́томъ бл҃гочести́вагѡ житїѧ̀ ва́шегѡ просїѧ́вшїи: ра́дꙋйтесѧ, любо́вь и҆ милосе́рдїе къ ни́щымъ и҆ си́рымъ ꙗ҆ви́вшїи. Ра́дꙋйтесѧ, безпо́мощнымъ ско́рїи помѡ́щницы: ра́дꙋйтесѧ, ꙗ҆́кѡ и҆ на́мъ при́снѡ помога́ете и҆ къ нбⷭ҇номꙋ ѻ҆те́чествꙋ рꙋково́дствꙋете.

<red>Р</red>а́дꙋйтесѧ, прпⷣбнїи кѷрі́лле и҆ марі́е, ѹ҆се́рднїи ѡ҆ на́съ пред̾ бг҃омъ мл҃твєнницы!
