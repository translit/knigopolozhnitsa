---
title: "І҆́косъ в҃і"
navigation:
  key: akathists-kirillmariarad-24
  title: "І҆́косъ в҃і"
  parent: akathists-kirillmariarad
  order: 24
type: "akathist"
---

## І҆́косъ в҃і:

<red>П</red>ою́ще ва́ше бг҃оꙋго́дное житїѐ, прпⷣбнїи, и҆ на нб҃сѣ́хъ ѿ бг҃а прославле́нїе, ѹ҆блажа́емъ првⷣное преставле́нїе ва́ше, велича́емъ чꙋдеса̀, ѿ ст҃ы́хъ моще́й ва́шихъ и҆стека̑ющаѧ, и҆ на неꙋсы̑пныѧ мл҃твы ва́шѧ ѹ҆пова́юще, взыва́емъ ва́мъ сицєва́ѧ:

<red>Р</red>а́дꙋйтесѧ, житїѐ ва́ше земно́е бл҃гоче́стне сконча́вшїи: ра́дꙋйтесѧ, ѿ цр҃ѧ̀ нбⷭ҇нагѡ вѣнцы̀ сла́вы прїи́мшїи. Ра́дꙋйтесѧ, ѡ҆блече́ннїи въ ри́зꙋ бл҃года́тнагѡ нетлѣ́нїѧ: ра́дꙋйтесѧ, во благоꙋха́нїи ст҃ы́ни нетлѣ́ннѡ почива́ющїи. Ра́дꙋйтесѧ, препоѧ́саннїи си́лою мно́гихъ чꙋде́съ: ра́дꙋйтесѧ, ꙗ҆́кѡ честны̑ѧ мо́щи ва́ша враче́бница ꙗ҆ви́шасѧ недꙋ́гѡмъ человѣ́чєскимъ. Ра́дꙋйтесѧ, ꙗ҆́кѡ ѿ ни́хъ всѧ́къ, съ вѣ́рою приходѧ́й да́ры цѣлє́бныѧ прїе́млетъ: ра́дꙋйтесѧ, ꙗ҆́кѡ ѡ҆би́тель ва́ша по все́й землѝ рѡссі́йстѣй прославлѧ́етсѧ.

<red>Р</red>а́дꙋйтесѧ, прпⷣбнїи кѷрі́лле и҆ марі́е, ѹ҆се́рднїи ѡ҆ на́съ пред̾ бг҃омъ мл҃твєнницы!
