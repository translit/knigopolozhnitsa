---
title: "І҆́косъ ѳ҃"
navigation:
  key: akathists-kirillmariarad-18
  title: "І҆́косъ ѳ҃"
  parent: akathists-kirillmariarad
  order: 18
type: "akathist"
---

## І҆́косъ ѳ҃:

<red>В</red>иті́йство человѣ́ческое не довлѣ́етъ къ досто́йномꙋ прославле́нїю чꙋде́съ ѿ моще́й ва́шихъ и҆ ны́нѣ соверша́ющихсѧ, пребл҃же́ннїи кѷрі́лле и҆ марі́е. Нѣ́каѧ мона́хинѧ ста́рица не́мощнаѧ, ко́стное сокрꙋше́нїе и҆мѣ́вшаѧ и҆ ѿ враче́й и҆сцѣле́нїе не ѡ҆брѣ́тшаѧ, къ ва́мъ, прпⷣбнїи, прите́кши, со слеза́ми молѧ́шесѧ. Здра́вїе же полꙋчи́вши, во ѹ҆миле́нїи се́рдца воспѣва́ше ва́мъ:

<red>Р</red>а́дꙋйтесѧ, блгⷣти ст҃а́гѡ дх҃а сосꙋ́ди и҆збра́ннїи: ра́дꙋйтесѧ, ра́дости на́мъ вѣ́чныѧ бл҃гопрі́ѧтнїи хода́таи. Ра́дꙋйтесѧ, немощны́хъ ѿ недꙋ́гѡвъ ско́ро и҆сцѣлѧ́ющїи: ра́дꙋйтесѧ, благода́тными и҆сцѣлє́нїи и҆зрѧ́дныхъ враче́й ѹ҆дивлѧ́ющїи. Ра́дꙋйтесѧ, нетлѣ́ннїи бл҃гоꙋха́ющїи цвѣ́ты: ра́дꙋйтесѧ, къ безсме́ртїю ѹ҆казꙋ́ющїи лꙋчѝ. Ра́дꙋйтесѧ, на землѝ вели́чїемъ чꙋде́съ блиста́ющїи: ра́дꙋйтесѧ, на нб҃сѝ со а҆́гг҃лы бг҃а сла́вѧщїи.

<red>Р</red>а́дꙋйтесѧ, прпⷣбнїи кѷрі́лле и҆ марі́е, ѹ҆се́рднїи ѡ҆ на́съ пред̾ бг҃омъ мл҃твєнницы!
