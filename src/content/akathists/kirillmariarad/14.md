---
title: "І҆́косъ з҃"
navigation:
  key: akathists-kirillmariarad-14
  title: "І҆́косъ з҃"
  parent: akathists-kirillmariarad
  order: 14
type: "akathist"
---

## І҆́косъ з҃:

<red>Н</red>о́вꙋю бл҃года́ть показа̀ всѣ́хъ творе́цъ и҆ влⷣка чре́зъ ва́съ, прпⷣбнїи, є҆гда̀ прешлѝ є҆стѐ ѿ вре́менныѧ сеѧ̀ ю҆до́ли плаче́вныѧ во ѡ҆би́тєли вѣ̑чныѧ. Ст҃ы̑ѧ бо мо́щи ва̑ша, а҆́ще и҆ под̾ спꙋ́домъ сокровє́нны, чꙋдеса̀ и҆сточа́хꙋ: мнѡ́гимъ болѧ́щымъ, наипа́че же приноси́мымъ къ ва́мъ младе́нцамъ и҆сцѣлє́нїѧ подава́хꙋ. Сегѡ̀ ра́ди прїими́те, вра́чевє на́ши блаже́ннїи, ѿ на́съ похвалы̑ сицєвы́ѧ:

<red>Р</red>а́дꙋйтесѧ, сме́ртїю вре́менною прише́дшїи къ жи́зни вѣ́чнѣй: ра́дꙋйтесѧ, ѿ гдⷭ҇а нетлѣ́нїемъ и҆ чꙋдесы̀ просла́вленнїи. Ра́дꙋйтесѧ, ꙗ҆́кѡ па́мѧть ва́ша съ похвала́ми и҆ ѹ҆спе́нїе со ст҃ы́ми: ра́дꙋйтесѧ, ꙗ҆́кѡ и҆мена̀ ва̑ша напи̑сана на нб҃сѣ́хъ и҆ благослове́нна во ѻ҆те́чествѣ ва́шемъ. Ра́дꙋйтесѧ, болѧ́щымъ младе́нцамъ и҆сцѣлє́нїе подаю́щїи: ра́дꙋйтесѧ, болѧ́щꙋю дѣви́цꙋ, съ вѣ́рою и҆ любо́вїю къ ва́мъ прите́кшꙋю, ѿ недꙋ́га тѧ́жкагѡ и҆зба́вившїи. Ра́дꙋйтесѧ, ѡ҆ любѧ́щихъ и҆ чтꙋ́щихъ ва́съ нбⷭ҇нїи предста́телїе: ра́дꙋйтесѧ, ѿ гдⷭ҇а да́ры бла́гости є҆гѡ̀ на́мъ присноподаю́щїи.

<red>Р</red>а́дꙋйтесѧ, прпⷣбнїи кѷрі́лле и҆ марі́е, ѹ҆се́рднїи ѡ҆ на́съ пред̾ бг҃омъ мл҃твєнницы!
