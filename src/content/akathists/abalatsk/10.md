---
title: "І҆́косъ є҃"
navigation:
  key: akathists-abalatsk-10
  title: "І҆́косъ є҃"
  parent: akathists-abalatsk
  order: 10
type: "akathist"
---

## І҆́косъ є҃:

<red>В</red>и́дѣвше лю́дїе тобо́льстїи чтⷭ҇нꙋ́ю і҆кѡ́нꙋ бж҃їѧ мт҃ере, ꙗ҆ви́вшꙋю чꙋде́сное и҆сцѣле́нїе ѹ҆се́рдствовавшемꙋ написа́ти ю҆̀, ꙗ҆́кѡ бжⷭ҇твенное сокро́вище прїѧ́ша ю҆̀ и҆ ꙗ҆́кѡ многосвѣ́тлый свѣти́льникъ поста́виша въ но́вомъ хра́мѣ, и҆́ми созда́нномъ, ра́дꙋющесѧ и҆ вопїю́ще къ бцⷣѣ̀:

<red>Р</red>а́дꙋйсѧ, свѣтоза́рное свѣти́ло, странꙋ̀ на́шꙋ ѡ҆зарѧ́ющее. Ра́дꙋйсѧ, сп҃се́нїе дꙋ́шамъ на́шимъ ѹ҆строѧ́ющаѧ. Ра́дꙋйсѧ, нбⷭ҇нымъ свѣ́томъ сердца̀ на̑ша просвѣща́ющаѧ. Ра́дꙋйсѧ, ми́ръ, тишинꙋ̀ и҆ бл҃годе́нствїе на́мъ ꙗ҆влѧ́ющаѧ. Ра́дꙋйсѧ, болѧ́щимъ дꙋхо́внѡ и҆ тѣле́снѡ здра́вїе подава́ющаѧ. Ра́дꙋйсѧ, ѻ҆би́димыхъ свое́ю чⷭ҇тно́ю ри́зою покрыва́ющаѧ. Ра́дꙋйсѧ, безнадѣ́жныхъ и҆звѣ́стное надѣ́ѧнїе. Ра́дꙋйсѧ, младе́нцєвъ ра́зꙋмъ просвѣща́ющаѧ. Ра́дꙋйсѧ, вдови́цъ и҆ сирѡ́тъ корми́тельнице. Ра́дꙋйсѧ, наги́хъ ѻ҆дѣѧ́нїе и҆ плѣ́нныхъ и҆збавле́нїе. Ра́дꙋйсѧ, просѧ́щимъ по́мощи ско́раѧ помо́щница. Ра́дꙋйсѧ, ст҃а́ѧ, ст҃ы́хъ бо́льшаѧ.

<red>Р</red>а́дꙋйсѧ, мт҃и дв҃о, всепѣ́таѧ хрⷭ҇тїа́нъ похвало̀.
