---
title: "І҆́косъ д҃"
navigation:
  key: akathists-abalatsk-8
  title: "І҆́косъ д҃"
  parent: akathists-abalatsk
  order: 8
type: "akathist"
---

## І҆́косъ д҃:

<red>С</red>лы́шавъ є҆ѵфѵ́мїй, разсла́бленный тѣ́ломъ, но не дꙋ́хомъ, ѿ нѣ́коегѡ ста́рца па́ѵла, є҆́же бы написа́ти ꙗ҆вле́ннꙋю і҆кѡ́нꙋ въ но́вꙋю це́рковь, созида́вшꙋюсѧ по повелѣ́нїю бж҃їю на а҆бала́кѣ, потща́сѧ вда́ти дѣ́ло сїѐ и҆скꙋ́сномꙋ въ живописа́нїи перводїа́конꙋ тобо́льскїѧ ка́ѳедры матѳе́ю, є҆гда́ же ѻ҆́бразъ се́й писа́ше, болѧ́щїй по ма́лꙋ цѣлѧ́шесѧ и҆ бцⷣѣ ѹ҆се́рднѡ поѧ́ше:

<red>Р</red>а́дꙋйсѧ, цр҃и́це нбⷭ҇наѧ, ꙗ҆вле́нїемъ чтⷭ҇ны́ѧ твоеѧ̀ і҆кѡ́ны на́съ ѡ҆бра́довавшаѧ. Ра́дꙋйсѧ, мт҃и бж҃їѧ, чꙋде́снымъ цѣле́нїемъ ѿ неѧ̀ на́съ ѹ҆дивлѧ́ющаѧ. Ра́дꙋйсѧ, странѣ̀ на́шей свѣ́тлое просвѣще́нїе. Ра́дꙋйсѧ, землѝ на́шей несокрꙋши́мое ѡ҆гражде́нїе. Ра́дꙋйсѧ, по вода́мъ пла́вающимъ тишино̀. Ра́дꙋйсѧ, ѡ҆бꙋрева́емымъ небꙋ́рное приста́нище. Ра́дꙋйсѧ, пꙋтеше́ствꙋющимъ ле́гкое прехожде́нїе. Ра́дꙋйсѧ, блꙋжда́ющимъ млⷭ҇рднаѧ наста́внице. Ра́дꙋйсѧ, трꙋжда́ющимсѧ бл҃го́е поко́ище. Ра́дꙋйсѧ, ѡ҆бремене́ннымъ ти́хое прибѣ́жище. Ра́дꙋйсѧ, въ бѣ́дахъ сꙋ́щимъ ско́раѧ застꙋ́пнице. Ра́дꙋйсѧ, ст҃а́ѧ, ст҃ы́хъ бо́льшаѧ.

<red>Р</red>а́дꙋйсѧ, мт҃и дв҃о, всепѣ́таѧ хрⷭ҇тїа́нъ похвало̀.
