---
title: "І҆́косъ в҃і"
navigation:
  key: akathists-abalatsk-24
  title: "І҆́косъ в҃і"
  parent: akathists-abalatsk
  order: 24
type: "akathist"
---

## І҆́косъ в҃і:

<red>П</red>ою́щи твоѧ̑ дрє́внѧѧ и҆ нѡ́ваѧ млⷭ҇ти и҆ чꙋдеса̀, бг҃ороди́тельнице, хва́лимъ тѧ̀ всѝ, ꙗ҆́кѡ тве́рдꙋю и҆ наде́жнꙋю предста́тельницꙋ на́шꙋ, со ѹ҆миле́нїемъ поклонѧ́емсѧ тебѣ̀, вы́нꙋ молѧ́щейсѧ ѡ҆ на́съ и҆ бл҃готворѧ́щей на́мъ: вѣ́рꙋемъ бо и҆ ѹ҆пова́емъ, ꙗ҆́кѡ и҆спроси́ши и҆ пода́си на́мъ всѧ̑ бл҃га́ѧ и҆ сп҃си́тельнаѧ, вре́меннаѧ и҆ вѣ́чнаѧ, воспѣва́ющимъ тѝ:

<red>Р</red>а́дꙋйсѧ, непосты́дное ѹ҆пова́нїе въ животѣ̀, во и҆схо́дѣ и҆ по кончи́нѣ на́шей. Ра́дꙋйсѧ, ѹ҆пова́ющимъ на тѧ̀ ми́ренъ коне́цъ живота̀ сегѡ̀ подаю́щаѧ. Ра́дꙋйсѧ, въ де́нь сꙋ́дный на́ша наде́ждо и҆ защище́нїе. Ра́дꙋйсѧ, сꙋдїѝ пра́веднагѡ ѹ҆моле́нїе. Ра́дꙋйсѧ, всѣ́хъ ка́ющихсѧ грѣ́шникѡвъ прибѣ́жище и҆ застꙋпле́нїе. Ра́дꙋйсѧ, всѣ́хъ пра́ведныхъ сла́во и҆ ѹ҆тѣше́нїе. Ра́дꙋйсѧ, ра́дость вы́нꙋ тебѣ̀ приносѧ́щихъ ра́дости вѣ́чныѧ сподоблѧ́ющаѧ. Ра́дꙋйсѧ, слє́знаѧ молє́нїѧ на̑ша ми́лостивнѡ прїе́млющаѧ. Ра́дꙋйсѧ, покро́вомъ твои́мъ ѿ врагѡ́въ ви́димыхъ и҆ неви́димыхъ на́съ покрыва́ющаѧ. Ра́дꙋйсѧ, всѣ́хъ на́съ, грѣ́шныхъ, ко сп҃се́нїю и҆ воспрїѧ́тїю бл҃гъ вѣ́чныхъ наставлѧ́ющаѧ. Ра́дꙋйсѧ, поклонѧ́ющимсѧ і҆кѡ́нѣ твое́й и҆ тѧ̀ на по́мощь призыва́ющимъ ско́ро помога́ющаѧ. Ра́дꙋйсѧ, ст҃а́ѧ, ст҃ы́хъ бо́льшаѧ.

<red>Р</red>а́дꙋйсѧ, мт҃и дв҃о, всепѣ́таѧ хрⷭ҇тїа́нъ похвало̀.
