---
title: "І҆́косъ і҃"
navigation:
  key: akathists-abalatsk-20
  title: "І҆́косъ і҃"
  parent: akathists-abalatsk
  order: 20
type: "akathist"
---

## І҆́косъ і҃:

<red>С</red>тѣна̀ є҆сѝ вои́стиннꙋ неѡбори́маѧ, бцⷣе дв҃о, всѣ̑мъ къ тебѣ̀ прибѣга́ющимъ: никто́ же бо притека́ѧй къ тебѣ̀ ѿхо́дитъ то́щь. Тѣ́мже ѹ҆щедрѧ́еми млⷭ҇тїю твое́ю, во ѹ҆миле́нїи дꙋшѝ мо́лимъ тѧ̀: покры́й, застꙋпѝ и҆ сп҃сѝ всѣ́хъ на́съ, безпо́мощныхъ, ѿ всѧ́кихъ бѣ́дъ, и҆скꙋше́нїй и҆ ѡ҆ѕлобле́нїй, тебѣ̀ съ любо́вїю взыва́ющихъ:

<red>Р</red>а́дꙋйсѧ, крѣ́пкаѧ защи́то возложи́вшихъ на тѧ̀ ѹ҆пова́нїе. Ра́дꙋйсѧ, во́инствꙋ споборѧ́ющаѧ. Ра́дꙋйсѧ, сꙋдїѧ́мъ немздопрїе́мнымъ споспѣ́шница. Ра́дꙋйсѧ, наста́вникѡвъ и҆ дѣтоводи́телей вразꙋмле́нїе. Ра́дꙋйсѧ, позна́нїѧ и҆́стины чⷭ҇тое зерца́ло. Ра́дꙋйсѧ, сохране́нїѧ вѣ́ры крѣ́пкое забра́ло. Ра́дꙋйсѧ, всебл҃га́ѧ ѹ҆тѣ́шительница несча́стныхъ. Ра́дꙋйсѧ, сиро́тамъ безпрїю́тнымъ покрови́тельница. Ра́дꙋйсѧ, всѣ́хъ дѣте́й бл҃гословлѧ́ющаѧ. Ра́дꙋйсѧ, всѧ́кꙋю ю҆́ность къ добрꙋ̀ направлѧ́ющаѧ. Ра́дꙋйсѧ, всѣ́хъ возра́стныхъ въ ст҃о́й жи́зни ѹ҆крѣплѧ́ющаѧ. Ра́дꙋйсѧ, ст҃а́ѧ, ст҃ы́хъ бо́льшаѧ.

<red>Р</red>а́дꙋйсѧ, мт҃и дв҃о, всепѣ́т̀аѧ хрⷭ҇тїа́нъ похвало̀.
