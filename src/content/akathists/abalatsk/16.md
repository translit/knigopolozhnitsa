---
title: "І҆́косъ и҃"
navigation:
  key: akathists-abalatsk-16
  title: "І҆́косъ и҃"
  parent: akathists-abalatsk
  order: 16
type: "akathist"
---

## І҆́косъ и҃:

<red>В</red>сѧ̀ є҆сѝ въ вы́шнихъ, но и҆ ни́жнихъ не ѡ҆ставлѧ́еши, бцⷣе дв҃о, чꙋдесы́ бо твои́ми, ѿ ст҃ы́ѧ і҆кѡ́ны твоеѧ̀, ꙗ҆́кѡ ѿ жива́гѡ и҆ незави́стнагѡ и҆сто́чника, и҆злива́ющимисѧ, при́снѡ на́съ просвѣща́еши, вѣ́рою къ тебѣ̀ притека́ющихъ и҆ зовꙋ́щихъ такова̑ѧ:

<red>Р</red>а́дꙋйсѧ, ни́щихъ дꙋ́хомъ неистощи́мое бога́тство и҆ ми́лостей бе́здно. Ра́дꙋйсѧ, мт҃и чадолюби́ваѧ, печа́льныхъ незри́мое ѹ҆тѣше́нїе. Ра́дꙋйсѧ, голꙋби́це кро́ткаѧ, ти́хаѧ и҆ неѕлоби́ваѧ. Ра́дꙋйсѧ, го́рлице бл҃гогла́снаѧ, ненави́димыхъ та́йное ѹ҆спокое́нїе. Ра́дꙋйсѧ, грѣ́шникѡвъ сп҃се́нїе и҆ къ бг҃ꙋ присвое́нїе. Ра́дꙋйсѧ, правовѣ́рныхъ всѣ́хъ тве́рдое ѡ҆гражде́нїе. Ра́дꙋйсѧ, неви́димое надѣ́ющимсѧ на тѧ̀ поможе́нїе и҆ застꙋпле́нїе. Ра́дꙋйсѧ, а҆́гг҃льскїй ѹ҆́ме, при́снѡ зрѧ́щїй бг҃а. Ра́дꙋйсѧ, свѣтоза́рнаѧ ѕвѣздо̀ ѹ҆́мнагѡ сл҃нца. Ра́дꙋйсѧ, херꙋві́мѡвъ и҆ серафі́мѡвъ славнѣ́йшаѧ. Ра́дꙋйсѧ, а҆рха́гг҃лѡвъ и҆ а҆́гг҃лѡвъ чтⷭ҇нѣ́йшаѧ. Ра́дꙋйсѧ, ст҃а́ѧ, ст҃ы́хъ бо́льшаѧ.

<red>Р</red>а́дꙋйсѧ, мт҃и дв҃о, всепѣ́таѧ хрⷭ҇тїа́нъ похвало̀.
