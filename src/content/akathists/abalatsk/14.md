---
title: "І҆́косъ з҃"
navigation:
  key: akathists-abalatsk-14
  title: "І҆́косъ з҃"
  parent: akathists-abalatsk
  order: 14
type: "akathist"
---

## І҆́косъ з҃:

<red>Н</red>о́выѧ и҆ пресла́вныѧ чꙋдеса̀ блгⷣти твоеѧ̀, бцⷣе, ꙗ҆ви на́мъ гдⷭ҇ь, є҆гда̀ ст҃а́ѧ і҆кѡ́на твоѧ̀ носи́ма бѣ̀ по гра́дѡмъ и҆ ве́сѧмъ страны̀ на́шеѧ: мно́зи бо вѣ́рꙋющїи внеза́пꙋ и҆сцѣлѧ́хꙋсѧ ѿ разноѻбра́зныхъ неисцѣ́льныхъ недꙋ́гѡвъ, и҆ невѣ́рные къ вѣ́рѣ ѡ҆браща́хꙋсѧ, съ ѹ҆дивле́нїемъ, ѹ҆миле́нїемъ и҆ любо́вїю воспѣва́ѧ тебѣ̀:

<red>Р</red>а́дꙋйсѧ, всѧ́кїе болѣ̑зни и҆сцѣлѧ́ющаѧ. Ра́дꙋйсѧ, всѧ̑ недꙋ́ги ѿгонѧ́ющаѧ. Ра́дꙋйсѧ, любо́вїю серафі́мскою присногорѧ́щаѧ. Ра́дꙋйсѧ, дꙋ́ши и҆ сердца̀ на̑ша любо́вїю бжⷭ҇твенною воспламенѧ́ющаѧ. Ра́дꙋйсѧ, ѻ҆́гонь бжⷭ҇тва въ себѣ̀ вмѣсти́вшаѧ. Ра́дꙋйсѧ, пла́мене страсте́й на́шихъ и҆змѣнѧ́ющаѧ. Ра́дꙋйсѧ, ѿ ѻ҆гнѧ̀ грѣхо́внагѡ вѣ́рꙋющихъ въ тѧ̀ соблюда́ющаѧ. Ра́дꙋйсѧ, ѿ ѻ҆гнѧ̀ гее́нскагѡ лю́бѧщихъ тѧ̀ и҆збавлѧ́ющаѧ. Ра́дꙋйсѧ, ѿ запале́нїѧ ѻ҆́гненнагѡ жили́ща на̑ша сохранѧ́ющаѧ. Ра́дꙋйсѧ, свѣ́та твоегѡ̀ зарѧ́ми мра́къ невѣ́дѣнїѧ на́шегѡ разгонѧ́ющаѧ. Ра́дꙋйсѧ, те́плаѧ на́ша застꙋ́пница и҆ ѹ҆се́рднаѧ къ бг҃ꙋ ѡ҆ на́съ моли́твенница. Ра́дꙋйсѧ, ст҃а́ѧ, ст҃ы́хъ бо́льшаѧ.

<red>Р</red>а́дꙋйсѧ, мт҃и дв҃о, всепѣ́таѧ хрⷭ҇тїа́нъ похвало̀.
