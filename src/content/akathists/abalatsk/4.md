---
title: "І҆́косъ в҃"
navigation:
  key: akathists-abalatsk-4
  title: "І҆́косъ в҃"
  parent: akathists-abalatsk
  order: 4
type: "akathist"
---

## І҆́косъ в҃:

<red>Р</red>а́зꙋмъ неразꙋмѣва́емый чл҃вѣ́ческими по́мыслы и҆́щꙋщи разꙋмѣ́ти въ чꙋ́дномъ ꙗ҆вле́нїи пречⷭ҇тагѡ твоегѡ̀, бг҃ома́тери, ѻ҆́браза, бл҃же́ннаѧ мр҃і́ѧ но́вагѡ ѹ҆досто́йсѧ видѣ́нїѧ, въ не́мже вели́кїй ст҃и́тель нїкола́й гро́знѡ повелѣ̀ є҆́й возвѣсти́ти ви́дѣнное, ѻ҆на́ же со стра́хомъ и҆ тре́петомъ всѣ̑мъ повѣ́да та́йнꙋ видѣ́нїѧ своегѡ̀ и҆ всѣ́хъ наꙋчѝ взыва́ти къ бцⷣѣ:

<red>Р</red>а́дꙋйсѧ, всѣ́хъ зи́ждителѧ въ твои́хъ ложесна́хъ носи́вшаѧ. Ра́дꙋйсѧ, бг҃а пло́тїю ро́ждшаѧ, мі́рꙋ спⷭ҇телѧ. Ра́дꙋйсѧ, въ рождествѣ̀ дв҃ство нетлѣ́ннѡ сохра́ншаѧ. Ра́дꙋйсѧ, на землѝ а҆́гг҃льски пожи́вшаѧ. Ра́дꙋйсѧ, бг҃а съ чл҃вѣ́ки примири́вшаѧ. Ра́дꙋйсѧ, ст҃ы́хъ всѣ́хъ прест҃ѣ́йшаѧ. Ра́дꙋйсѧ, дв҃о прест҃а́ѧ, ди́внѡ ꙗ҆ви́вшаѧ на́мъ ѻ҆́бразъ сво́й. Ра́дꙋйсѧ, бл҃года́тнаѧ, въ ꙗ҆вле́нїи ѻ҆́браза своегѡ̀ млⷭ҇рдїе на́мъ ꙗ҆влѧ́ющаѧ. Ра́дꙋйсѧ, ѡ҆ всѣ́хъ чтꙋ́щихъ ѻ҆́бразъ тво́й ст҃ы́й промышлѧ́ющаѧ. Ра́дꙋйсѧ, всѣ̑мъ молѧ́щимсѧ тебѣ̀ пред̾ ст҃ы́мъ ѻ҆́бразомъ твои́мъ по мѣ́рѣ вѣ́ры сп҃се́нїе подава́ющаѧ. Ра́дꙋйсѧ, чꙋдесы̀ твоегѡ̀ ѻ҆́браза ѹ҆мы̀ на̑ша къ го́рнемꙋ мі́рꙋ возводѧ́щаѧ. Ра́дꙋйсѧ, ст҃а́ѧ, ст҃ы́хъ бо́льшаѧ.

<red>Р</red>а́дꙋйсѧ, мт҃и дв҃о, всепѣ́таѧ хрⷭ҇тїа́нъ похвало̀.
