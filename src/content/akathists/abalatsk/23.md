---
title: "Конда́къ в҃і"
navigation:
  key: akathists-abalatsk-23
  title: "Конда́къ в҃і"
  parent: akathists-abalatsk
  order: 23
type: "akathist"
---

## Конда́къ в҃і:

<red>Б</red>лгⷣти зало́гъ да́вшаѧ на́мъ ст҃ꙋ́ю і҆кѡ́нꙋ твою̀, мт҃и бг҃а вы́шнѧгѡ, и҆спросѝ на́мъ ѹ҆ нбⷭ҇нагѡ влⷣки, сн҃а твоегѡ̀ и҆ бг҃а на́шегѡ, блгⷣть ст҃а́гѡ дх҃а: воздви́гни на́съ и҆з̾ глꙋбины̀ грѣхо́вныѧ, просвѣтѝ серде́чныѧ ѻ҆́чи на̑ша къ зрѣ́нїю сп҃се́нїѧ, ѡ҆животворѝ сердца̀ на̑ша дꙋ́хомъ бл҃гоче́стїѧ и҆ стра́ха бж҃їѧ, дꙋ́хомъ чⷭ҇тоты̀ и҆ пра́вды, дꙋ́хомъ любвѝ и҆ млⷭ҇рдїѧ, да всегда̀ пое́мъ бг҃ꙋ: <red>А҆</red>ллилꙋ́їа.
