---
title: "І҆́косъ а҃і"
navigation:
  key: akathists-abalatsk-22
  title: "І҆́косъ а҃і"
  parent: akathists-abalatsk
  order: 22
type: "akathist"
---

## І҆́косъ а҃і:

<red>С</red>вѣтопрїе́мнꙋю свѣщꙋ̀ свѣ́та бжⷭ҇твеннагѡ, ꙗ҆́кѡ бцⷣꙋ и҆ мт҃рь свѣ́та невече́рнѧгѡ, разꙋмѣва́юще и҆ почита́юще тѧ̀, пречⷭ҇таѧ, ка́кѡ возмо́жемъ и҆зре́щи бл҃года̑тнаѧ твоѧ̑ ѡ҆зарє́нїѧ, при́снѡ текꙋ́щаѧ ѿ і҆кѡ́ны твоеѧ̀, ꙗ҆́кѡ ѿ сл҃нца лꙋчеза́рнагѡ; ѻ҆ба́че ѡ҆заре́нїѧ твоегѡ̀ млⷭ҇тивагѡ, всебл҃га́ѧ, и҆́щꙋще, дерза́емъ воспѣва́ти тебѣ̀:

<red>Р</red>а́дꙋйсѧ, зарѐ незаходи́маѧ, свѣ́томъ вѣ́чнымъ на́съ ѡ҆сїѧва́ющаѧ. Ра́дꙋйсѧ, лꙋно̀, ѿ сл҃нца пра́вды на́съ ѡ҆блистава́ющаѧ. Ра́дꙋйсѧ, свѣти́льниче, на свѣ́щницѣ превы́сшемъ поста́вленный. Ра́дꙋйсѧ, свѣ́ще неꙋгаси́маѧ ѻ҆гнѧ̀ невеще́ственнагѡ. Ра́дꙋйсѧ, мт҃и свѣ́та и҆́стиннагѡ, бл҃гочести́выхъ дꙋ́ши просвѣща́ющаѧ. Ра́дꙋйсѧ, свѣ́тъ ра́йскїѧ жи́зни на́мъ и҆сточа́ющаѧ. Ра́дꙋйсѧ, при́снѡ бл҃жа́щихъ тѧ̀ пресвѣ́тло ѹ҆бл҃жа́ющаѧ. Ра́дꙋйсѧ, ѹ҆се́рднѡ молѧ́щихсѧ тебѣ̀ свѣ́томъ блгⷣти ѡ҆зарѧ́ющаѧ. Ра́дꙋйсѧ, всѧ́кꙋю ста́рость ѻ҆́бразомъ ст҃о́й жи́зни содѣ́лывающаѧ. Ра́дꙋйсѧ, тмꙋ̀, въ не́йже ꙗ҆зы́чницы, невѣ́рꙋющїи, є҆реті́цы и҆ раско́льницы пребыва́ютъ, и҆стреблѧ́ющаѧ. Ра́дꙋйсѧ, всѣ́хъ грѣ́шникѡвъ свѣ́томъ твои́мъ просвѣща́ющаѧ и҆ къ покаѧ́нїю приводѧ́щаѧ. Ра́дꙋйсѧ, ст҃а́ѧ, ст҃ы́хъ бо́льшаѧ.

<red>Р</red>а́дꙋйсѧ, мт҃и дв҃о, всепѣ́таѧ хрⷭ҇тїа́нъ похвало̀.
