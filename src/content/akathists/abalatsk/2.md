---
title: "І҆́косъ а҃"
navigation:
  key: akathists-abalatsk-2
  title: "І҆́косъ а҃"
  parent: akathists-abalatsk
  order: 2
type: "akathist"
---

## І҆́косъ а҃:

<red>А҆</red>рха́гг҃лы и҆ а҆́гг҃лы пою́тъ тебѣ̀, дв҃ѣ чⷭ҇той, немо́лчныѧ пѣ́сни на нб҃сѝ. Мы́ же, грѣ́шнїи, на землѝ прекло́ньша колѣ̑на дꙋ́шъ и҆ серде́цъ на́шихъ пред̾ пречⷭ҇тымъ твои́мъ ѻ҆́бразомъ со слеза́ми ѹ҆миле́нїѧ, бре́нными ѹ҆ста́ми вопїе́мъ тѝ:

<red>Р</red>а́дꙋйсѧ, застꙋ́пница на́ша ѹ҆се́рднаѧ. Ра́дꙋйсѧ, мт҃и на́ша премлⷭ҇рднаѧ. Ра́дꙋйсѧ, сла́во на́ша непроходѧ́щаѧ. Ра́дꙋйсѧ, бога́тство на́ше неистощи́мое. Ра́дꙋйсѧ, помо́щнице на́ша непрело́жнаѧ. Ра́дꙋйсѧ, покрови́тельница на́ша при́снаѧ. Ра́дꙋйсѧ, ра́досте на́ша, ѿ всѧ́кїѧ сквє́рны пло́ти и҆ дꙋ́ха на́съ ѡ҆чища́ющаѧ. Ра́дꙋйсѧ, цѣли́тельнице на́ша, болѣ́зней дꙋше́вныхъ и҆ тѣле́сныхъ на́съ и҆збавлѧ́ющаѧ. Ра́дꙋйсѧ, похвало̀ на́ша, ра́достей дꙋхо́вныхъ на́съ не лиша́ющаѧ. Ра́дꙋйсѧ, влⷣчице на́ша, по́мощїю твое́ю недꙋ́ги на̑ша и҆сцѣлѧ́ющаѧ. Ра́дꙋйсѧ, прибѣ́жище на́ше, ѿ врагѡ́въ ви́димыхъ и҆ неви́димыхъ на́съ покрыва́ющаѧ. Ра́дꙋйсѧ, ст҃а́ѧ, ст҃ы́хъ бо́льшаѧ.

<red>Р</red>а́дꙋйсѧ, мт҃и дв҃о, всепѣ́таѧ хрⷭ҇тїа́нъ похвало̀.
