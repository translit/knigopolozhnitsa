---
title: "І҆́косъ д҃"
navigation:
  key: akathists-vladimirskaya-8
  title: "І҆́косъ д҃"
  parent: akathists-vladimirskaya
  order: 8
type: "akathist"
---

## І҆́косъ д҃:

<red>С</red>лы́шавше мѧте́жницы ѹ҆бїе́нїе бл҃говѣ́рнагѡ кн҃зѧ а҆ндре́ѧ, гра́дъ влади́мїръ расхи́тити ѹ҆стреми́шасѧ, но і҆кѡ́нꙋ твою̀ чꙋдотво́рнꙋю, на сто́гна гра́да и҆знесе̑ннꙋю, внеза́пꙋ ѹ҆зрѣ́вше, ѹ҆мили̑шасѧ се́рдцемъ и҆ на колѣ́на па́дше во грѣсѣ̀ свое́мъ покаѧ́ншасѧ. Бл҃гчести́вїи же лю́дїе, та́ковомꙋ ѿ і҆кѡ́ны твоеѧ̀ блгⷣтномꙋ ꙗ҆вле́нїю ра́дꙋющесѧ, пѣ́снь бл҃года́рственнꙋю воспѣ́ша тебѣ̀:

<red>Р</red>а́дꙋйсѧ, междоꙋсо́бныхъ бра́ней ѹ҆толе́нїе. Ра́дꙋйсѧ, ѡ҆жестѣ́вшихъ серде́цъ ѹ҆мѧгче́нїе. Ра́дꙋйсѧ, ꙗ҆́кѡ заблꙋ́ждшїѧ на пꙋ́ть пра́вый возвраща́еши. Ра́дꙋйсѧ, ꙗ҆́кѡ ѿ собла́знѡвъ сꙋ́етныхъ на́съ ѡ҆гражда́еши. Ра́дꙋйсѧ, па́гꙋбы вседꙋше́вныѧ низлага́ющаѧ. Ра́дꙋйсѧ, дꙋшевре́днаѧ наꙋче́нїѧ ѡ҆блича́ющаѧ. Ра́дꙋйсѧ, къ цр҃ствїю нбⷭ҇номꙋ пꙋ́ть невозбра́нный на́мъ ѹ҆казꙋ́ющаѧ. Ра́дꙋйсѧ, ми́ръ вѣ́чный и҆ ра́дость на́мъ подаю́щаѧ.

<red>Р</red>а́дꙋйсѧ, пречⷭ҇таѧ, ѿ і҆кѡ́ны твоеѧ̀ млⷭ҇ти на́мъ и҆сточа́ющаѧ.
