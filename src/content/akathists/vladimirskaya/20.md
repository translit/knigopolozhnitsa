---
title: "І҆́косъ і҃"
navigation:
  key: akathists-vladimirskaya-20
  title: "І҆́косъ і҃"
  parent: akathists-vladimirskaya
  order: 20
type: "akathist"
---

## І҆́косъ і҃:

<red>С</red>тѣна̀ є҆сѝ и҆ застꙋпле́нїе всѣ́мъ съ вѣ́рою прибѣга́ющимъ къ тебѣ̀, всебл҃же̑ннаѧ ѻ҆трокови́це, всегда̀ бо млⷭ҇ти твоѧ̑ ро́дꙋ хрⷭ҇тїа́нскомꙋ ꙗ҆влѧ́ла є҆сѝ и҆ ѻ҆тцє́мъ на́шимъ многоча́стнѣ и҆ многоѻбра́знѣ бл҃годѣ́ѧла є҆сѝ, ѿ наше́ствїѧ и҆ноплеме́нныхъ и҆ ѿ всѧ̑кїѧ бѣ́ды и҆ нꙋ́жды тѣ́хъ и҆збавлѧ́ющи. Не ѡ҆скꙋдѣ́й и҆ ны́нѣ, влⷣчице, ѹ҆толѧ́ющи лю́тыѧ на ны̀ возста́нїѧ грѣхо́вныѧ и҆ ѻ҆́блакъ и҆скꙋше́нїй ѿженѝ, тебѣ̀ бо навы́кохомъ пѣ́ти:

<red>Р</red>а́дꙋйсѧ, мт҃и бж҃їѧ, мт҃рнюю любо́вь къ на́мъ, грѣ́шнымъ, простира́ющаѧ. Ра́дꙋйсѧ, си́лою твое́ю на́шꙋ не́мощь восполнѧ́ющаѧ. Ра́дꙋйсѧ, млⷭ҇рдїе бж҃їе разꙋмѣ́ти на́съ наꙋча́ющаѧ. Ра́дꙋйсѧ, къ дѣлѡ́мъ млⷭ҇рдїѧ и҆ на́съ возбꙋжда́ющаѧ. Ра́дꙋйсѧ, стра́хъ бж҃їй въ сердца̀ вѣ́рныхъ влага́ющаѧ. Ра́дꙋйсѧ, грѣ́шники къ покаѧ́ннїю призыва́ющаѧ. Ра́дꙋйсѧ, невнима́нїю на́шемꙋ долготе́рпѧщаѧ. Ра́дꙋйсѧ, ѿ сна̀ лѣ́ности на́съ возставлѧ́ющаѧ.

<red>Р</red>а́дꙋйсѧ, пречⷭ҇таѧ, ѿ і҆кѡ́ны твоеѧ̀ млⷭ҇ти на́мъ и҆сточа́ющаѧ.
