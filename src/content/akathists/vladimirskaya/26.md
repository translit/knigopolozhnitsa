---
title: "Мл҃тва"
navigation:
  key: akathists-vladimirskaya-26
  title: "Мл҃тва"
  parent: akathists-vladimirskaya
  order: 26
type: "akathist"
---

## Мл҃тва:

<versal>Ѽ</versal> всеми́лостиваѧ гпⷭ҇же бцⷣе, нбⷭ҇наѧ цр҃и́це, всемо́щнаѧ застꙋ́пнице, непосты́дное на́ше ѹ҆пова́нїе! Благодари́мъ тѧ̀ ѡ҆ всѣ́хъ вели́кихъ благодѣѧ́нїихъ, рѡссі́йскимъ лю́демъ ѿ тебє̀ бы́вшихъ, ѿ дре́влѣ и҆ до дне́сь ѿ чꙋдотво́рныѧ і҆кѡ́ны твоеѧ̀ ꙗ҆вле́нныхъ. И҆ ны́нѣ, пребл҃га́ѧ влⷣчце, при́зри на ны̀, грѣ̑шныѧ и҆ недостѡ́йныѧ рабы̑ твоѧ̑, ꙗ҆вѝ на́мъ ми́лость твою̀ и҆ молѝ сн҃а твоего̀, хрⷭ҇та̀ и҆ бг҃а на́шего, ѡ҆ є҆́же и҆зба́витисѧ на́мъ ѿ всѧ́кагѡ ѕла̀ и҆ сохрани́тисѧ ца́рствꙋющымъ градѡ́мъ, всѧ́комꙋ гра́дꙋ и҆ вѣ́си, и҆ все́й странѣ̀ на́шей ѿ гла́да, гꙋби́тельства, трꙋ́са, пото́па, ѻ҆гнѧ̀, меча̀, наше́ствїѧ и҆ноплеме́нникъ и҆ междоꙋсо́бныѧ бра́ни. И҆спросѝ всѣ́мъ правосла́внымъ хрⷭ҇тїа́нѡмъ благоде́нственное и҆ ми́рное житїѐ, здра́вїе, долгоде́нствїе, во всѣ̑мъ благо́е поспѣше́нїе и҆ спасе́нїе. Сохранѝ и҆ ѹ҆мꙋдрѝ па́стырей цр҃кви, є҆́же досто́йнѡ пастѝ ста́до хрⷭ҇то́во и҆ пра́во пра́вити сло́во и҆́стины: ѹ҆крѣпѝ хрⷭ҇толюбивое всерѡссі́йское во́инство, пода́ждь дꙋ́хъ совѣ́та и҆ ра́зꙋма военача́льникѡмъ, градонача́льникѡмъ и҆ всѣ̑мъ, и҆же во вла́сти сꙋ́ть: ниспослѝ ст҃о́е твоѐ благослове́нїе и҆ всѣ̑мъ правосла̑внымъ хрⷭ҇тїанѡмъ, покланѧ́ющымсѧ и҆ молѧ́щымсѧ тѝ пред̾ цѣльбоно́сною твое́ю і҆кѡ́ною. Бꙋ́ди на́мъ застꙋ́пница и҆ хода́таица пред̾ прⷭ҇то́ломъ всевы́шнѧгѡ, и҆дѣ́же предстои́ши. Къ комꙋ̀ ѹ҆́бѡ прибѣ́гнемъ, а҆́ще не къ тебѣ̀, влⷣчце: комꙋ̀ принесе́мъ сле́зы и҆ воздыха̑нїѧ, а҆́ще не къ тебѣ̀, прест҃а́ѧ бцⷣе: не и҆́мамы бо и҆ны́ѧ по́мощи, не и҆́мамы и҆ны́ѧ наде́жды, ра́звѣ тебѣ̀, нбⷭ҇наѧ цр҃и́це. Под̾ тво́й покро́въ притека́емъ, моли́твами твои́ми ниспослѝ на́мъ ми́ръ, здра́вїе, землѝ плодоно́сїе, воздꙋ́ха бл҃горастворе́нїе, и҆зба́ви ны̀ ѿ всѧ́кихъ бѣ́дъ и҆ скорбе́й, ѿ всѧ́кихъ недꙋ́гѡвъ и҆ болѣ́зней, ѿ внеза́пныѧ сме́рти и҆ ѿ всѣ́хъ ѡ҆ѕлобле́нїй врагѡ́въ ви́димыхъ и҆ невиди́мыхъ. Вразꙋмѝ и҆ наꙋчѝ ны̀, ѽ всеми́лостиваѧ застꙋ́пнице, ка́кѡ безгрѣ́шнѡ прейтѝ пꙋ́ть земна́гѡ сегѡ̀ житїѧ̀: ты̀ вѣ́си не́мѡщи на́шѧ, вѣ́си и҆ согрѣшє́нїѧ на́шѧ, но и҆ вѣ́рꙋ вѣ́си, и҆ ѹ҆пова́нїе ви́диши: да́рꙋй же на́мъ и҆справле́нїе грѣхо́вныѧ жи́зни и҆ ѹ҆мѧгчѝ ѕла̑ѧ сердца̀ на̑ша. Ѹ҆крѣпѝ въ на́съ пра́вꙋю вѣ́рꙋ, вложѝ въ сердца̀ на̑ша дꙋ́хъ стра́ха бж҃їѧ, дꙋ́хъ благоче́стїѧ, дꙋ́хъ смире́нїѧ, терпѣ́нїѧ и҆ любвѐ, въ до́брыхъ дѣ́лѣхъ преꙋспѣ́ѧнї: и҆зба́ви же ны̀ ѿ и҆скꙋше́нїй, ѿ па́гꙋбныхъ дꙋшевре́дныхъ ѹ҆че́нїй, ѿ невѣ́рїѧ, развраще́нїѧ и҆ поги́бели вѣ́чныѧ. Тебѐ ѹ҆́бѡ про́симъ, пречⷭ҇таѧ влⷣчце, и҆ припа́дающе пред̾ ст҃о́ю твое́ю і҆кѡ́ною, мо́лимсѧ, ѹ҆милосе́рдисѧ на ны̀ и҆ поми́лꙋй ны̀, въ стра́шный же де́нь сꙋда̀ хода́тайствомъ и҆ застꙋпле́нїемъ твои́мъ сподо́би ны̀ ста́ти ѡ҆деснꙋ́ю сн҃а твоегѡ̀, хрⷭ҇та̀ бг҃а на́шегѡ, є҆мꙋ́же подоба́етъ всѧ́каѧ сла́ва, че́сть и҆ поклоне́нїе, со безнача́льнымъ є҆гѡ̀ ѻ҆ц҃е́мъ, и҆ прест҃ы́мъ и҆ бл҃ги́мъ и҆ є҆диносꙋ́щнымъ є҆гѡ̀ дх҃омъ, ны́нѣ и҆ при́снѡ и҆ во вѣ́ки вѣкѡ́въ. <red>А҆</red>ми́нь.

{% illustration "small-ornaments/ornament-from-12th-century-armenian-gospel-crider", "small" %}
