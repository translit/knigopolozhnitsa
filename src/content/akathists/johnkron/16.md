---
title: "І҆́косъ и҃"
navigation:
  key: akathists-johnkron-16
  title: "І҆́косъ и҃"
  parent: akathists-johnkron
  order: 16
type: "akathist"
---

## І҆́косъ и҃:

<red>В</red>сѝ правосла́внїи лю́дїе, ꙗ҆́коже въ животѣ̀ твое́мъ, та́кѡ и҆ по преставле́нїи съ ве́лїею любо́вїю чтꙋ́тъ тѧ̀ ѻ҆́ч҃е і҆ѡа́нне, ꙗ҆́кѡ ве́лїе дерзнове́нїе къ бг҃ꙋ и҆́маши, и҆ мо́лиши бл҃гость є҆гѡ̀ ѡ҆ всѣ́хъ къ тебѣ̀ притека́ющихъ, и та́кѡ взыва́ющихъ:

<red>Р</red>а́дꙋйсѧ, бл҃га́го ко́рене до́брое прозѧбе́нїе: ра́дꙋйсѧ, бл҃гочести́выхъ роди́телей честно́е рожде́нїе и҆ благо́е воспита́нїе. Ра́дꙋйсѧ, ꙗ҆́кѡ ма́лаѧ ве́сь сꙋра̀, твоегѡ̀ ра́ди въ не́й рожде́нїѧ и҆ воспита́нїѧ все́й землѝ рѡссі́йстѣй вѣ́дома сотвори́сѧ: ра́дꙋйсѧ, ꙗ҆́кѡ гра́дъ кроншта́дтъ твои́мъ въ немъ слꙋже́нїемъ просла́висѧ. Ра́дꙋйсѧ, ꙗ҆́кѡ милосе́рдыми дѣ́льі твои́ми всѧ̀ землѧ̀ рѡссі́йскаѧ напо́лнисѧ: ра́дꙋйсѧ, ꙗ҆́кѡ вѣ́сть ѡ҆ чꙋ́днѣмъ и҆ ст҃ѣ́мъ житїѝ твое́мъ за предѣ́лы є҆ѧ̀ распространи́сѧ. Ра́дꙋйсѧ, ꙗ҆́кѡ писа́ньми твои́ми та́йна бл҃года́тнагѡ съ бг҃омъ ѻ҆бще́нїѧ и҆зѧснѧ́етсѧ: ра́дꙋйсѧ, ꙗ҆́кѡ си́ми писа́ньми свѣ́тъ дх҃о́внагѡ ѡ҆заре́нїѧ въ сердца̀ чтꙋ́щихъ ѧ҆̀ и҆злива́етсѧ. Ра́дꙋйсѧ, ꙗ҆́кѡ въ писа́нїихъ твои́хъ чистота̀ дꙋшѝ твоеѧ̀ ꙗ҆́вѣ прозрѣва́етсѧ: ра́дꙋйсѧ, ꙗ҆́кѡ въ ни́хъ, ꙗ҆́коже въ зерца́лѣ, бг҃оподо́бїе дꙋшѝ человѣ́ческїѧ ѿѡбража́етсѧ. Ра́дꙋйсѧ, ꙗ҆́кѡ бг҃омꙋ́дрыми писа́ньми твои́ми не то́кмѡ лю́дїе рѡссі́йстїи, но и҆ и҆нозе́мнїи ко бл҃гоче́стїю своемꙋ̀ назида́ютсѧ: ра́дꙋйсѧ, ꙗ҆́кѡ тѣ́ми писа́ньми и҆́стиннаѧ вѣ́ра возсїѧва́етъ и҆ мра́къ є҆ресе́й разгонѧ́етсѧ.

<red>Р</red>а́дꙋйсѧ, іѡа́нне, но́вый рѡссі́йскїй свѣти́льниче, и҆ те́плый ѡ҆ на́съ къ бг҃ꙋ мл҃твенниче.
