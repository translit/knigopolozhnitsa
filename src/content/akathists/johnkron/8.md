---
title: "І҆́косъ д҃"
navigation:
  key: akathists-johnkron-8
  title: "І҆́косъ д҃"
  parent: akathists-johnkron
  order: 8
type: "akathist"
---

## І҆́косъ д҃:

<red>С</red>лы́шавъ а҆́гг҃ла гл҃го́люща: на́ше житїѐ на нб҃сѣ́хъ є҆́сть, и҆ и҆з̾мла́да возжела́въ наслѣ́довати є҆̀, маловре́менное сїѐ житїѐ не во ѹ҆гожде́нїи пло́ти и҆ страсте́мъ и҆жди́лъ є҆сѝ, іѡа́нне, но во ѡ҆чище́нїе дꙋшѝ ѿ по́мыслѡвъ грѣхо́вныхъ. тѣ́мже и҆мꙋ́ще тѧ̀ во ѡ҆́бразъ бг҃оꙋго́днагѡ житїѧ̀ и҆ помо́щника во бл҃гоче́стїи, взыва́емъ ти҆ си́це:

<red>Р</red>а́дꙋйсѧ, свѣ́та є҆ѵⷢ҇лскагѡ въ на́шѧ днѝ свѣ́тлое блиста́нїе: ра́дꙋйсѧ, ѡ҆мраче́нныхъ дꙋ́шъ вседѣ́йственное просвѣще́нїе. Ра́дꙋйсѧ, ꙗ҆́кѡ въ бж҃е́ствєннаѧ писа̑нїѧ ве́сь ѹ҆мъ тво́й впери́лъ є҆сѝ: ра́дꙋйсѧ, въ ни́хъ бо стезю̀ пра́вꙋю въ црⷭ҇твїе нбⷭ҇ное ѡ҆брѣ́лъ є҆сѝ. Ра́дꙋйсѧ, ꙗ҆́кѡ всѧ̑ дѣѧ̑нїѧ твоѧ̑ свѣтъ мі́рꙋ бы́ша: ра́дꙋйсѧ, ꙗ҆́кѡ тобо́ю ѻ҆ц҃ъ нбⷭ҇ный ди́внѡ просла́висѧ. Ра́дꙋйсѧ, ꙗ҆́кѡ сло́во твоѐ не бѣ̀ ꙗ҆́коже кѷмва́лъ брѧца́ѧй, ме́ртвъ, нечꙋ́вственъ: ра́дꙋйсѧ, ꙗ҆́кѡ то́е бѧ́ше вои́стиннꙋ жи́во и҆ дѣ́йственно. Ра́дꙋйсѧ, ꙗ҆́кѡ тобо́ю ме́ртвїи дꙋ́хомъ вѣ́рою ѡ҆живлѧ́ютсѧ: ра́дꙋйсѧ, ꙗ҆́кѡ па́дшїи въ бе́зднꙋ грѣ́хо́внꙋю тобо́ю къ покаѧ́нїю возбꙋжда́ютсѧ. Ра́дꙋйсѧ, ꙗ҆́кѡ въ тебѣ̀ не ѹ҆страши́маго ѡ҆бличи́телѧ и҆ крѣ́пкаго противобо́рца врагѡ̀мъ и҆́стины вѣ́рнїи ѡ҆брѣто́ша.

<rubric>Радꙋйсѧ, іѡа́нне, но́вый рѡссійскїй свѣти́льниче, и҆ те́плыи҆ ѡ҆ на́съ къ бг҃ꙋ мл҃твенниче.</rubric>
