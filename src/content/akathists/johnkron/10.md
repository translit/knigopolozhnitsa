---
title: "І҆́косъ є́"
navigation:
  key: akathists-johnkron-10
  title: "І҆́косъ є́"
  parent: akathists-johnkron
  order: 10
type: "akathist"
---

## І҆́косъ є́:

<red>В</red>и́дѣвше рѡссі́йстїи наро́ди вели́каго тѧ̀ бл҃гоче́стїѧ проповѣ́дника, и҆ многомо́щна пред̾ бг҃омъ мл҃твенника и҆ предста́телѧ, во мно́жествѣ ѿовсю́дꙋ къ тебѣ̀ притека́хꙋ, и҆ні́и же и҆здале́ча письмена̀ тебѣ̀ посыла́хꙋ, и҆сцѣлє́нїѧ въ болѣ́знехъ, совѣ́та въ недоꙋмѣ́нїихъ и҆ ѹ҆тѣше́нїѧ въ ско́рбехъ просѧ́ще: и҆ ѹ҆лꙋчи́вше жела́ннаѧ, бл҃года́рственнѡ тебѣ̀ взыва́хꙋ:

<red>Р</red>а́дꙋйсѧ, і҆ѡа́нне, новый мі́рꙋ свѣти́льниче: ра́дꙋйсѧ, несре́дственный въ мл҃твахъ бг҃ꙋ собесѣ́дниче. Ра́дꙋйсѧ, ꙗ҆́кѡ твоѧ̑ моли́твы си̑льны и҆ многомѡ́щны є҆́же влⷣкꙋ ѹ҆милостивлѧ́ти: ра́дꙋйсѧ, ꙗ҆́кѡ твоѐ къ немꙋ̀ предста́тельство многодѣ́йственно бл҃гость є҆гѡ̀ на щедрода́тельство подвиза́ти. Ра́дꙋйсѧ, ꙗ҆́кѡ тобо́ю, по мѣ́рѣ вѣ́ры, подаю́тсѧ бл҃года́тнаѧ и҆сцѣлє́нїѧ: ра́дꙋйсѧ, ꙗ҆́кѡ недꙋ́гꙋющїи прїе́млютъ тобо́ю ско́рое недꙋ́гѡвъ свои́хъ въ здра́вїе премѣне́нїе. Ра́дꙋйсѧ, ꙗ҆́кѡ грѣ́шнїи на покаѧ́нїе тобо́ю ѡ҆браща́ютсѧ: ра́дꙋйсѧ, ꙗ҆́кѡ безчи́ннїи крамо́льницы тобо́ю вразꙋмлѧ́ютсѧ. Ра́дꙋйсѧ, ꙗ҆́кѡ безꙋ́мнїи глꙋми́телїе над̾ та́йнами вѣ́ры тобою посрамлѧ́ютсѧ: ра́дꙋйсѧ, ꙗ҆́кѡ посмѣѧ́телїе чꙋде́сныхъ твои́хъ дѣѧ́нїй тобо́ю подоба́ющее вразꙋмле́нїе прїе́млютъ. Ра́дꙋйсѧ, скорбѧ́щихъ бл҃года́тный ѹ҆тѣ́шителю: ра́дꙋйсѧ, въ недоꙋмѣ́нїи сꙋ́щихъ бла́гостный вразꙋми́телю.

<red>Р</red>а́дꙋйсѧ, іѡа́нне, но́вый рѡссі́йскїй свѣти́льниче, и҆ те́плый ѡ҆ на́съ къ бг҃ꙋ мл҃твенниче.
