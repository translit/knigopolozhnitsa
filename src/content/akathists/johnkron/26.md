---
title: "Мл҃тва"
navigation:
  key: akathists-johnkron-26
  title: "Мл҃тва"
  parent: akathists-johnkron
  order: 26
type: "akathist"
---

## Мл҃тва:

<versal>С</versal>т҃ы́й пра́ведный ѻ҆́ч҃е і҆ѡа́нне, вели́кїй чꙋдотво́рче и҆ свѣти́льниче рꙋсскїѧ землѝ: ты̀ во свѣ́тѣ пренбⷭ҇нѣмъ хрⷭ҇та̀ бг҃а на́шего зри́ши, млⷭ҇сти є҆го̀ за любо́вь твою̀ сподоблѧ́емь. бж҃е́ственныѧ бл҃года́ти и҆спо́лненъ бы́въ, тѣ́ломъ хрⷭ҇то́вымъ и҆ кро́вїю є҆го̀ при́снѡ пита́емь, и҆зше́лъ є҆си҆ на па́стырское дѣ́ланїе да́же до ве́чера жи́зни твоеѧ̀. Ѻ҆ба́че не преста́лъ є҆сѝ и҆ ны́нѣ ѿ дѣ́ланїѧ твоегѡ̀, во вѣ́ки живы́й во хрⷭ҇тѣ̀. Вѣ́мы, вели́кїй па́стырю на́шъ, ꙗ҆́кѡ сщ҃е́нствовавшꙋ тѝ, и҆ні́и милосе́рдїю тобо́ю наꙋчи́шасѧ, дрꙋзі́и же ѿ нищеты̀ и҆ паде́нїй грѣхо́вныхъ тобо́ю возведе́ни бы́ша и҆ ѕѣлѡ̀ возлюби́ша тѧ̀, всѧ́комꙋ добрꙋ̀ и҆̀хъ наꙋча́юща. Тѣ́мже мо́лимъ тѧ́: наꙋчѝ и҆ на́съ добро̀ твори́ти, грѣха̀ ѡ҆греба́тисѧ, ѡ҆ спасе́нїи дꙋ́шъ на́шихъ пещи́сѧ, и҆ во всѧ́комъ дѣ́лѣ бла́зѣ бꙋ́ди иа́мъ помо́щникъ бл҃гі́й, тебѣ́ бо сказа̀ бг҃ъ нꙋжды̑ люде́й свои́хъ, цѣли́телю и҆ бл҃годѣ́телю на́шъ: вѣ́мы, и҆ сїѧ̑ пра́ведный ѻ҆́ч҃е, ꙗ҆́кѡ вели́кїй мл҃твенникъ и҆ чꙋ́дный соверши́тель безкро́вныѧ же́ртвы ты̀ бы́лъ є҆сѝ, и҆спо́лненъ сы́й дꙋ́ха вѣ́ры, наде́жды и҆ любвѐ хрⷭ҇тїа́нскїѧ. Се́ бо бж҃е́ственнꙋю лїтꙋргі́ю соверша́ѧ и҆ ѡ҆ врꙋчи́вшихъ себѐ мл҃твенномꙋ твоемꙋ̀ застꙋпле́нїю пла́меннѡ молѧ́сѧ, ꙗ҆́кѡ ѻ҆те́цъ чадолюби́вый всѣ́хъ любо́вїю твое́ю ѡ҆б̾има́лъ є҆сѝ, поминове́нїе ѡ҆ ни́хъ творѧ̀, да ѡ҆мы́ютсѧ грѣхѝ и҆́хъ ст҃ѣ́йшею кро́вїю хрⷭ҇то́вою. Тѣ́мже и҆ мы̀ грѣ́шнїи ѹ҆пова́юще на любо́вь и҆ помо́щь твою̀, ѹ҆се́рднѡ взыва́емъ тѝ: моли́сѧ, вели́кїй па́стырю рꙋ́сскїѧ землѝ, ѡ҆ бра́тїи твое́й, а҆рхїпа́стырехъ и҆ па́стырехъ на́шихъ, да поживꙋ́тъ по во́ли бж҃їей, ꙗ҆́коже пре́жнїи па́стыри, бг҃ꙋ ѹ҆годи́вшїи, и҆ да внꙋши́тъ гдⷭ҇ь молє҆́нїѧ и҆́хъ на всѧ́къ ча́съ. Молѝ, чꙋдотво́рче преди́вный, всеми́лостивагѡ сп҃са на́шего ѡ҆ всѣ́хъ недꙋ́гꙋющихъ и҆ многоѡбра́знѣ бѣ́дствꙋющихъ, ѹ҆тѣше́нїѧ ча́ющихъ, да и҆сцѣле́нїе и҆ по́мощь прїи́мꙋтъ и҆ да ѹ҆тѣ́шени бꙋ́дꙋтъ. моли́сѧ бг҃ꙋ, ѻ҆́ч҃е іѡа́нне, ѡ҆ дѣ́техъ и҆ ѻ҆́троцѣхъ ѹ҆ча́щихсѧ, ꙗ҆́кѡ да позна́ютъ ті́и вѣ́рꙋ хрⷭ҇то́вꙋ и҆ да поживꙋ́тъ по вѣ́рѣ, возлюби́въ крѣ́пкѡ гдⷭ҇а на́шего, пречⷭ҇тꙋю влⷣчцꙋ бц҃ꙋ и҆ всѧ̑ ст҃ыѧ, съ ни́ми же и҆ тѧ̀, вои́стиннꙋ, до́браго ѻ҆ц҃а и҆ наста́вника и҆́хъ, и҆ да соблюда́ютъ и҆̀хъ а҆́гг҃ли храни́тели и҆́хъ, ꙗ҆́коже и҆ тѧ̀ агг҃лъ храни́тель тво́й соблюда́ше ѿ прираже́нїй вра́жїихъ. Дх҃омъ апⷭ҇льскїѧ ре́вности ѡ҆ вѣ́рѣ правосла́вной пламенѣ́ѧ, гро́знѡ и҆ непреста́ннѡ ѡ҆блича́лъ є҆сѝ хꙋлы̑ и҆скази́телей єѵⷢ҇лїа хрⷭ҇то́ва. Тѣ́мже мо́лимъ тѧ̀: поразѝ и҆ ны́нѣ, ѹ҆го́дниче бж҃їй, всѧ̑ собла́зны и҆ раздѣлє́нїѧ толи́кѡ ѹ҆мно́жившыѧсѧ ны́нѣ, да поживꙋ́тъ лю́дїе правосла́внїи въ є҆дине́нїи и҆ ми́рѣ, и҆ въ вѣ́рности ма́тери своей, цр҃кви хрⷭ҇то́вой. Къ си́мъ же и҆ сїю̀ вели́кꙋю мольбꙋ̀ съ вѣ́рою тѝ прино́симъ: предста́тельствꙋи҆, вели́кїй чꙋдотво́рче и҆ прⷪ҇ро́че, ро́дꙋ твоемꙋ̀ ꙗ҆вле́нный, ѹ҆ стра́шнагѡ прⷭ҇то́ла гдⷭ҇а сла́вы, да пощади́тъ и҆ поми́лꙋетъ стра́ждꙋщꙋю зе́млю рꙋ́сскꙋю, въ не́й же толи́кѡ просїѧ̀ любы̀ твоѧ̀. И҆ да и҆зба́витъ гдⷭ҇ь лю́ди своѧ̑ ѿ и҆́га лю́тыхъ безбѡ́жникъ и҆ го́рькагѡ мꙋчи́тельства и҆́хъ. Ѽ пречꙋ́дный ѻ҆́ч҃е іѡа́нне, вели́кїй і҆ере́ю бг҃а вы́шнѧгѡ: сѐ ѡ҆́бразъ тво́й честны́й лобыза́емъ, вѣ́дꙋще, ꙗ҆́кѡ вели́каго застꙋпника и҆ ѹ҆тѣ́шнителѧ дарова̀ тѧ̀ гдⷭ҇ь лю́демъ свои́мъ. и҆спросѝ ѹ҆̀бо на́мъ дꙋ́хъ покаѧ́нїѧ и҆ ѡ̀бновле́нїѧ и҆́стиннагѡ. вѣ́мьі, ꙗ҆́кѡ во дни̑ земна́гѡ житїѧ̀ твоегѡ̀ мно́гое мно́жество люде́й во ст҃ѣ́мъ хра́мѣ, го́рдость и҆ смꙋще́нїе ѿло́жше, пла́чꙋще и҆ рыда́юще, ѡ҆ та́йньіхъ свои́хъ грѣсѣ́хъ ꙗ҆́вѣ ка́ющесѧ, чрез̾ тѧ̀, живи́тельное разрѣше́нїе ѿ бг҃а сп҃са прїима́хꙋ. Ꙗ҆́коже тогда̀ над ни́ми, прострѝ и ны́нѣ неви́димѡ бл҃гословлѧ́ющꙋю рꙋ́кꙋ твою̀ и҆ проще́нїе грѣхѡ̀въ на́шихъ ѹ҆ бг҃а милосе́рднагѡ и҆спросѝ. Посо́бствꙋй ѹ҆̀бо на́мъ про́чее вре́мѧ живота̀ на́шегѡ бг҃оꙋго́днѣ прейтѝ, да сподо́бимсѧ ст҃ыми твои́ми мл҃твами дости́гнꙋти нбⷭ҇нагѡ цр҃твїѧ и҆ та́мѡ вкꙋ́пѣ съ тобо́ю, ѻ҆ц҃е́мъ, мл҃твенникомъ и҆ застꙋ́пникомъ на́шимъ, сла́вити ди́внаго во ст҃ыхъ твои́хъ бг҃а, ѻ҆ц҃а̀, и҆ сн҃а, и҆ ст҃а́го дх҃а, ны́нѣ и҆ при́снѡ и҆ во вѣ́ки вѣкѡ̀въ. <red>А҆</red>ми́нь.

{% illustration "small-ornaments/ornament-from-12th-century-armenian-gospel-crider", "small" %}
