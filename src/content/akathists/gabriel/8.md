---
title: "І҆́косъ д҃"
navigation:
  key: akathists-gabriel-8
  title: "І҆́косъ д҃"
  parent: akathists-gabriel
  order: 8
type: "akathist"
---

## І҆́косъ д҃:

<red>С</red>лы́шаще бг҃овдохновє́нныѧ сказа̑нїѧ прⷪ҇ро́ка моисе́а ѡ҆ нача́лѣ мїробытїѧ̀ и҆ пѡ́вѣсти ѡ҆ пе́рвыхъ ро́дѣхъ, ѹ҆чи́телѧ того̀ бл҃гоче́стнѡ разꙋмѣ́емъ тѧ̀, а҆рха́гг҃ле, ꙗ҆́кѡ повеле́нїемъ бж҃їимъ недоꙋвѣ̑данныѧ та̑йны томꙋ̀ ѿкры́лъ є҆сѝ. сегѡ̀ ра́ди въ похвалꙋ̀ тебѣ̀ вопїе́мъ:

<red>Р</red>а́дꙋйсѧ, свѣтоза́рнаѧ ѕвѣздо̀, ѡ҆блистава́емаѧ ѿ трисо́лнечнагѡ бжⷭ҇тва̀: ра́дꙋйсѧ, сла́внагѡ и҆з̾ѡби́лїемъ блгⷣти ѹ҆краше́нїе созда́ннагѡ є҆стества̀. Ра́дꙋйсѧ, слꙋже́бный дꙋшѐ, на сп҃се́нїе человѣ́кѡмъ ѿ бг҃а посыла́емый: ра́дꙋйсѧ, свѣти́льниче бж҃їихъ ѿкрове́нїй, на землѝ ꙗ҆влѧ́емый. Ра́дꙋйсѧ, пла́мень ѻ҆́гненный, пле́велы лжѝ и҆ сꙋевѣ́рїѧ попалѧ́ѧй: ра́дꙋйсѧ, мечꙋ̀ дꙋхо́вный, те́рнїе невѣ́рїѧ и҆ безбж҃їѧ сло́вомъ и҆́стины посѣка́ѧй. Ра́дꙋйсѧ, и҆́стиннагѡ разꙋмѣ́нїѧ словесѐ бж҃їѧ нбⷭ҇ный ѹ҆чи́телю: ра́дꙋйсѧ, вели́чїѧ та́йны сп҃се́нїѧ пред̾ѡпредѣле́нный слꙋжи́телю. Ра́дꙋйсѧ, таи́ниче, под̾ и҆́менемъ первозданного нб҃сѐ, неви́димый мі́ръ а҆́гг҃льскїй прикрове́ннѡ чре́з̾ бытописа́нїе на́мъ ѹ҆казꙋ́ѧй: ра́дꙋйсѧ, въ тво́рческомъ сло́вѣ бж҃їемъ всемогꙋщее ѵ҆поста́сное сло́во бж҃їе на́мъ показꙋ́ѧй. Ра́дꙋйсѧ, въ созда́нїи человѣ́ка, и҆ въ наро́читыхъ бжⷭ҇твенныхъ словесѣ́хъ, дѣ́йствїѧхъ и҆ въ ветхозавѣ́тныхъ ѡ҆́бразахъ, та́йнꙋ прест҃ы́ѧ трⷪ҇цы на́мъ ꙗ҆влѧ́ѧй: ра́дꙋйсѧ, въ бж҃їихъ ѡ҆бѣтова́нїѧхъ дре́внимъ патрїа́рхѡмъ нача́ло на́шегѡ сп҃се́нїѧ возвѣща́ѧй.

<red>Р</red>а́дꙋйсѧ, а҆рха́гг҃ле гаврїи́ле, вѣ́чнагѡ спс҃е́нїѧ на́шегѡ бл҃говѣ́стниче.
