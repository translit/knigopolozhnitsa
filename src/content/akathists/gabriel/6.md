---
title: "І҆́косъ г҃"
navigation:
  key: akathists-gabriel-6
  title: "І҆́косъ г҃"
  parent: akathists-gabriel
  order: 6
type: "akathist"
---

## І҆́косъ г҃:

<red>И҆</red>мѣ́ѧ бл҃года́ть неѿе́млемꙋ ра́ди вѣ́рности твое́й гдⷭ҇ꙋ, во вѣ́ки пребыва́еши ѹ҆твержда́емъ во бла́гѡмъ и҆зволе́нїи. тѣ́мже въ похвалꙋ̀ вопїе́мъ тебѣ̀ си́це:

<red>Р</red>а́дꙋйсѧ, не и҆змѣни́вый твоегѡ̀ благода́тнагѡ стоѧ́нїѧ: ра́дꙋйсѧ, не ѡ҆ста́вивый бл҃же́ннагѡ го́рнегѡ пребыва́нїѧ. Ра́дꙋйсѧ, предстоѧ́телю безпло́тныхъ, велѣ̑нїѧ бж҃їѧ и҆сполнѧ́ѧй: ра́дꙋйсѧ, преди́внымъ смире́нїемъ ѹ҆кра́шенный. Ра́дꙋйсѧ, бж҃їею блгⷣтїю навѣ́ки ѹ҆твержде́нный: ра́дꙋйсѧ, ѻ҆́гненною, никогда̀ не ѿпада́ющею любо́вїю ко гдⷭ҇ꙋ пыла́ѧй. Ра́дꙋйсѧ, нбⷭ҇нагѡ хлѣ́ба а҆́гг҃льскагѡ при́снѡ вкꙋша́ѧй: ра́дꙋйсѧ, нбⷭ҇ныхъ ѹ҆чи́телю, хвале́бныхъ созда́телю пѣсне́й. Ра́дꙋйсѧ, вы́шнихъ рꙋководи́телю, возводѧ́ѧй на́съ къ сла́вѣ нбⷭ҇нѣй: ра́дꙋйсѧ, чинонача́льниче немо́лчнагѡ а҆́гг҃льскагѡ ликостоѧ́нїѧ. Ра́дꙋйсѧ, ѹ҆веселе́нїе и҆ ѹ҆слажде́нїе и҆мꙋ́щымъ сегѡ̀ блаже́ннагѡ достоѧ́нїѧ.

<red>Р</red>а́дꙋйсѧ, а҆рха́гг҃ле гаврїи́ле, вѣ́чнагѡ спс҃е́нїѧ на́шегѡ бл҃говѣ́стниче.
