---
title: "І҆́косъ в҃і"
navigation:
  key: akathists-gabriel-24
  title: "І҆́косъ в҃і"
  parent: akathists-gabriel
  order: 24
type: "akathist"
---

## І҆́косъ в҃і:

<red>В</red>оспѣва́ѧ на нб҃сѝ съ про́чими безпло́тными честнѣ́йшꙋю херꙋві̑мъ, томꙋ̀ же и҆ на́съ сꙋ́щихъ на землѝ наꙋча́еши. Всечестнѣ́йшаѧ бо дрꙋга́ѧ а҆ѳѡ́нскаѧ ѡ҆би́тель, и҆менꙋ́емаѧ досто́йно є҆́сть, и҆́менемъ свои́мъ проповѣ́дꙋетъ дрꙋго́е пресла́вное чꙋ́до ꙗ҆вле́нїѧ твоегѡ̀, а҆рха́гг҃ле, благоговѣ́йномꙋ послꙋ́шникꙋ, є҆гѡ́ же наꙋчи́лъ є҆сѝ нбⷭ҇нѣй пѣ́сни ко прославле́нїю бг҃омт҃ре. сїю̀ бо пою́ще въ че́сть бцⷣы и҆ тебѣ̀ досто́йнѡ въ похвалꙋ̀ вопїе́мъ:

<red>Р</red>а́дꙋйсѧ, нбⷭ҇ный ѡ҆бра́дователю мт҃ри преблагослове́нныѧ: ра́дꙋйсѧ, невѣстокраси́телю приснодв҃ы нетлѣ́нныѧ. Ра́дꙋйсѧ, нбⷭ҇ный є҆ѧ̀ воспѣва́телю: ра́дꙋйсѧ, въ вѣ́чнѣй сла́вѣ то́й предстоѧ́телю. Ра́дꙋйсѧ, ꙗ҆́кѡ и҆ про́чїѧ чи́ны а҆́гг҃льскїѧ возбꙋжда́еши воспѣва́ти честнѣ́йшꙋю херꙋві̑мъ: ра́дꙋйсѧ, ꙗ҆́кѡ на́съ земноро́дныхъ наꙋча́еши просла́вити сла́внѣйшꙋю серафі̑мъ. Ра́дꙋйсѧ, ревнꙋ́ющымъ ѡ҆б̾ а҆́гг҃льстѣмъ житїѝ вы́шнїй покрови́телю: ра́дꙋйсѧ, въ моли́твѣ къ бг҃ꙋ предо́брый ѹ҆чи́телю. Ра́дꙋйсѧ, сердца̀ молѧ́щихсѧ любо́вїю ко гдⷭ҇ꙋ возжига́ѧй: ра́дꙋйсѧ, ѳѷмїа́мъ чи́стыхъ моли́твъ на а҆лта́рь нбⷭ҇ный возлага́ѧй. Ра́дꙋйсѧ, благода́тїю ѹ҆миле́нїѧ молѧ́щихсѧ ѹ҆слажда́ѧй: ра́дꙋйсѧ, въ безмо́лвїи и҆́хъ то́ю ѹ҆тѣша́ѧй.

<red>Р</red>а́дꙋйсѧ, а҆рха́гг҃ле гаврїи́ле, вѣ́чнагѡ спс҃е́нїѧ на́шегѡ бл҃говѣ́стниче.
