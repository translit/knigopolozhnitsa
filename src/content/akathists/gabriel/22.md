---
title: "І҆́косъ а҃і"
navigation:
  key: akathists-gabriel-22
  title: "І҆́косъ а҃і"
  parent: akathists-gabriel
  order: 22
type: "akathist"
---

## І҆́косъ а҃і:

<red>С</red>вѣтопода́тельный свѣти́льникъ ѿкрове́нїѧ бж҃їѧ, пречи́стѣй дв҃ѣ бцⷣѣ ꙗ҆ви́лсѧ є҆сѝ, а҆рха́гг҃ле, и҆ те́плѣ молившейсѧ на горѣ̀ є҆леѡ́нстѣй благовѣсти́лъ є҆сѝ є҆́й, ꙗ҆́кѡ прибли́жисѧ честно́е є҆ѧ̀ ѹ҆спе́нїе, и҆ ра́йскꙋю свѣтоно́снꙋю вѣ́твь пода́лъ є҆сѝ є҆́й. сегѡ̀ ра́ди прїимѝ ѿ на́съ сїю̀ хвале́бнꙋю пѣ́снь:

<red>Р</red>а́дꙋйсѧ, сла́внѣйшїй ѿ седмѝ дꙋхѡ́въ, предстоѧ́щихъ прⷭ҇то́лꙋ вседержи́телѧ: ра́дꙋйсѧ, честнѣ́йшїй на землѝ слꙋго̀ пречⷭ҇тыѧ мт҃ри хрⷭ҇та̀ сп҃си́телѧ. Ра́дꙋйсѧ, сп҃си́тельныхъ ѿкрове́нїй бж҃їихъ и҆зрѧ́дный слꙋжи́телю: ра́дꙋйсѧ, любвѐ милосе́рдїѧ бж҃їѧ при́сный благовѣсти́телю. Ра́дꙋйсѧ, тє́плыѧ мл҃твы къ бг҃ꙋ вѣ́рныхъ на же́ртвенникъ нбⷭ҇ный возносѧ́й: ра́дꙋйсѧ, ми́ръ и҆ благослове́нїе бж҃їе ѿтꙋ́дꙋ и҆мъ приносѧ́й. Ра́дꙋйсѧ, ѹ҆се́рдный помо́щниче въ добродѣ́тельной жи́зни подвиза́ющихсѧ: ра́дꙋйсѧ, благі́й ѹ҆тѣ́шителю ко блаже́ннѣй кончи́нѣ приближа́ющихсѧ. Ра́дꙋйсѧ, пред̾ престо́ломъ нбⷭ҇нымъ сꙋдїю̀ пра́веднагѡ ѡ҆ на́съ ѹ҆молѧ́ѧй: ра́дꙋйсѧ, ꙗ҆́кѡ съ вѣ́рою къ тебѣ̀ молѧ́щыѧсѧ ѿ вѣ́чныхъ мꙋ́къ и҆збавлѧ́ютсѧ. Ра́дꙋйсѧ, ꙗ҆́кѡ любо́вь къ тебѣ̀ и҆мꙋ́щїй вѣ́чнагѡ црⷭ҇твїѧ со а҆́гг҃лы сподоблѧ́ютсѧ.

<red>Р</red>а́дꙋйсѧ, а҆рха́гг҃ле гаврїи́ле, вѣ́чнагѡ спс҃е́нїѧ на́шегѡ бл҃говѣ́стниче.
