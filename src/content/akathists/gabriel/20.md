---
title: "І҆́косъ і҃"
navigation:
  key: akathists-gabriel-20
  title: "І҆́косъ і҃"
  parent: akathists-gabriel
  order: 20
type: "akathist"
---

## І҆́косъ і҃:

<red>Ц</red>р҃ю хрⷭ҇тꙋ̀ пре́жде во́льнагѡ страда́нїѧ, моли́вшемꙋсѧ въ вертогра́дѣ, ꙗ҆ви́лсѧ є҆сѝ, а҆рха́гг҃ле, ѹ҆крѣплѧ́ѧ є҆гѡ̀, ꙗ҆́кѡ человѣ́ка въ по́двизѣ сꙋ́ща. тѣмже и҆ на́съ немощны́хъ дꙋ́хомъ, бжⷭ҇твенною блгⷣтїю ѹ҆крѣпѝ, да ра́достнѡ въ похвалꙋ̀ тебѣ̀ вопїе́мъ:

<red>Р</red>а́дꙋйсѧ, ско́рый предста́телю въ бѣдѣ̀ сꙋ́щихъ: ра́дꙋйсѧ, ѹ҆се́рдный застꙋ́пниче, ѹ҆пова́нїе на тѧ̀ и҆мꙋ́щихъ. Ра́дꙋйсѧ, во и҆скꙋше́нїихъ си́льный помо́щниче: ра́дꙋйсѧ, проти́вꙋ ѕлы́хъ дꙋхѡ́въ крѣ́пкїй побо́рниче. Ра́дꙋйсѧ, мра́къ недоꙋмѣ́нїй и҆ смꙋще́нїй ѿ серде́цъ на́шихъ прогонѧ́ѧй: ра́дꙋйсѧ, позна́нїемъ во́ли бж҃їей ра́зꙋмъ на́шъ ѡ҆зарѧ́ѧй. Ра́дꙋйсѧ, въ печа́ли сꙋ́щыѧ ѹ҆тѣша́ѧй: ра́дꙋйсѧ, є҆ле́емъ ми́лости бж҃їей сердца̀ ско́рбныхъ ѹ҆маща́ѧй. Ра́дꙋйсѧ, и҆́стиннагѡ бг҃овѣ́денїѧ и҆́щꙋщихъ, нбⷭ҇ный ѹ҆чи́телю: ра́дꙋйсѧ, жи́зни благочести́выѧ нело́жный и҆звѣсти́телю. Ра́дꙋйсѧ, къ равноапⷭ҇льскомꙋ житїю̀ непреста́нный возбꙋди́телю: ра́дꙋйсѧ, въ го́рнее ца́рство благонаде́жный води́телю.

<red>Р</red>а́дꙋйсѧ, а҆рха́гг҃ле гаврїи́ле, вѣ́чнагѡ спс҃е́нїѧ на́шегѡ бл҃говѣ́стниче.
