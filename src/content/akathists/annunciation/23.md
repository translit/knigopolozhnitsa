---
title: "Конда́къ в҃і"
navigation:
  key: akathists-annunciation-23
  title: "Конда́къ в҃і"
  parent: akathists-annunciation
  order: 23
type: "akathist"
---

## Конда́къ в҃і:

<red>Б</red>лгⷣть бж҃е́ственнаѧ и҆ ра́дость ве́лїѧ процвѣтѐ дне́сь всемꙋ̀ мі́рꙋ, пречⷭ҇таѧ, въ свѣтоно́сный де́нь бл҃говѣ́щенїѧ твоегѡ̀, ꙗ҆́кѡ тебѣ̀ ра́ди въ де́нь ѻ҆́нъ дре́внѧѧ печа́ль преста̀ и҆ на́чало сп҃се́нїѧ чл҃вѣ́кѡвъ положи́сѧ: сн҃ъ бж҃їй, сн҃ъ дв҃ы ꙗ҆ви́сѧ и҆ землѧ̀ є҆́ѵы ра́ди проклѧта̀ бы́вшаѧ, тобо́ю, дв҃о, дне́сь па́ки бл҃гослови́сѧ. херꙋві́мъ ѿ дре́ва жи́зни ѿстꙋпа́етъ и҆ врата̀ ра́йскїѧ вѣ́рнымъ дне́сь па́ки ѿверза́ютсѧ, мі́ръ же ве́сь и҆спо́лнисѧ ра́дости, ѿне́леже вели́кїй гаврїи́лъ є҆́же ра́дꙋйсѧ тебѣ̀, дв҃о, свы́ше возгласѝ. Сегѡ̀ ра́ди нб҃са ѹ҆́бѡ досто́йнѡ дне́сь да веселѧ́тсѧ, землѧ́ же да ра́дꙋетсѧ, всѧ̑кое же дыха́нїе и҆ тва́рь да пою́тъ ѡ҆ тебѣ̀ бг҃ꙋ: <red>А҆</red>ллилꙋ́їа.
