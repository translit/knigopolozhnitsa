---
title: "І҆́косъ є҃"
navigation:
  key: akathists-annunciation-10
  title: "І҆́косъ є҃"
  parent: akathists-annunciation
  order: 10
type: "akathist"
---

## І҆́косъ є҃:

<red>В</red>и́дѣвъ а҆рха́гг҃лъ вели́чїе вѣ́ры пречⷭ҇тыѧ, речѐ къ не́й: глаго́лы, ꙗ҆́же мнѣ̀ вѣща́еши, ѻ҆бы́чаѧ є҆́сть рождества̀ чл҃вѣ́кѡвъ сме́ртныхъ, зако́намъ же є҆стества̀ не рабо́таетъ і҆и҃съ, содѣ́тель є҆стества̀, ѻ҆трокови́це. Ты̀ и҆́щеши ѹ҆ви́дѣти ѿ менє̀ ѻ҆́бразъ зача́тїѧ твоегѡ̀, но то́й несказа́ненъ є҆́сть: дх҃ъ ст҃ы́й найде́тъ на тѧ̀ и҆ си́ла вы́шнѧгѡ ѡ҆сѣни́тъ тѧ̀, тѣ́мже и҆ рожда́емое ст҃о нарече́тсѧ сн҃ъ бж҃їй. Ѿ тогѡ̀ во чре́вѣ прїи́меши и҆ то́й соверши́тъ въ тебѣ̀ недовѣ́домое зача́тїе, ѽ, прест҃а́ѧ дв҃о. Сегѡ̀ ра́ди прославлѧ́ю тѧ̀ си́це:

<red>Р</red>а́дꙋйсѧ, дх҃а прест҃а́гѡ невѣ́сто бг҃оизбра́ннаѧ и҆ преднарече́ннаѧ. Ра́дꙋйсѧ, бг҃а ѻ҆ц҃а̀ дще́рь прелюби́маѧ и҆ превожделѣ́ннаѧ. Ра́дꙋйсѧ, сви́тче бж҃е́ственный, въ нѣ́мже персто́мъ ѻ҆́ч҃имъ написꙋ́етсѧ въ тебѣ̀ бж҃їе сло́во. Ра́дꙋйсѧ, златы́й свѣти́льниче, и҆́мже ѻ҆́гнь бж҃ества̀ возсїѧ́етъ всемꙋ̀ мі́рꙋ. Ра́дꙋйсѧ, глꙋбинѐ неисчерпа́емаѧ, неꙋдобозри́маѧ и҆ а҆́гг҃льскима ѻ҆чи́ма. Ра́дꙋйсѧ, высотѐ неизглаго́ланнаѧ, неꙋдобовосходи́маѧ чл҃вѣ́ческими по́мыслы.

<red>Р</red>а́дꙋйсѧ, блгⷣтнаѧ, гдⷭ҇ь съ тобо́ю.
