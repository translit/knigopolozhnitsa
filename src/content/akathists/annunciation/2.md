---
title: "І҆́косъ а҃"
navigation:
  key: akathists-annunciation-2
  title: "І҆́косъ а҃"
  parent: akathists-annunciation
  order: 2
type: "akathist"
---

## І҆́косъ а҃:

<red>А҆</red>рха́гг҃лъ гаврїи́лъ предстоѧ́й прⷭ҇то́лꙋ бж҃їю вы́нꙋ зри́тъ непристꙋ́пнꙋю бж҃е́ственнꙋю сла́вꙋ, є҆гда̀ же прїи́де вре́мѧ и҆збавле́нїѧ чл҃вѣ́кѡвъ, прїѧ̀ повелѣ́нїе гдⷭ҇не: бꙋ́ди слꙋжи́тель стра́шномꙋ чꙋдесѝ и҆ та́инствꙋ сокрове́нномꙋ: милосе́рдїемъ мои́мъ подви́гсѧ ко взыска́нїю заблꙋ́дшагѡ а҆да́ма, сни́ти тщꙋ́сѧ. Грѧдѝ ѹ҆́бѡ во гра́дъ назаре́тъ, въ нѣ́мже ѻ҆трокови́ца мр҃і́ѧ ѻ҆бита́етъ, да прелюбе́знꙋю красотꙋ̀ дѣ́вства ѹ҆зри́ши. Грѧдѝ къ семꙋ̀ ѡ҆дꙋшевле́нномꙋ бж҃їю кївѡ́тꙋ, ко второ́мꙋ нб҃сѝ на землѝ сꙋ́щемꙋ. И҆дѝ къ се́й ѻ҆би́тели воплоще́нїѧ моегѡ̀ и҆ возвѣстѝ нетлѣ́нное моѐ ѿ неѧ̀ прише́ствїе. Блюдѝ же, да не смꙋти́ши и҆ да не ѹ҆страши́ши дꙋ́шꙋ дв҃ы, да въ ра́дости бꙋ́детъ, а҆ не въ печа́ли бл҃говѣ́стїе твоѐ. Сегѡ̀ ра́ди пристꙋпѝ къ не́й кро́ткѡ и҆ пе́рвый гла́съ тво́й ра́дость є҆́й да принесе́тъ, и҆ да возопїе́ши є҆́й си́це:

<red>Р</red>а́дꙋйсѧ, блгⷣтнаѧ, є҆́юже ра́дость возсїѧ́етъ. Ра́дꙋйсѧ, ѡ҆бра́дованнаѧ, є҆́юже клѧ́тва и҆сче́знетъ. Ра́дꙋйсѧ, бл҃гослове́ннаѧ, є҆́юже всѧ̑ тва́рь ѡ҆бновлѧ́етсѧ. Ра́дꙋйсѧ, препросла́вленнаѧ, є҆́юже ве́сь мі́ръ сп҃саетсѧ. Ра́дꙋйсѧ, бг҃оизбра́ннаѧ ѻ҆трокови́це, па́дшагѡ а҆да́ма воззва́нїе. Ра́дꙋйсѧ, пренепоро́чнаѧ дв҃о, сле́зъ є҆́ѵиныхъ и҆збавле́нїе.

<red>Р</red>а́дꙋйсѧ, блгⷣтнаѧ, гдⷭ҇ь съ тобо́ю.
