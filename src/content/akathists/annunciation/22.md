---
title: "І҆́косъ а҃і"
navigation:
  key: akathists-annunciation-22
  title: "І҆́косъ а҃і"
  parent: akathists-annunciation
  order: 22
type: "akathist"
---

## І҆́косъ а҃і:

<red>С</red>вѣ́тъ ве́лїй и҆ бж҃е́ственный возсїѧ̀ въ дꙋшѝ твое́й, пречⷭ҇таѧ, є҆гда̀ по гла́сꙋ а҆рха́гг҃ла дх҃ъ ст҃ы́й сни́де на тѧ̑ и҆ си́ла вы́шнѧгѡ ѡ҆сѣнѝ тѧ̑ и҆ є҆гда̀ а҆́бїе зача́ла є҆сѝ въ бг҃облгⷣтнѣй дѣ́вственнѣй ѹ҆тро́бѣ свое́й творца̀ свѣ́тѡвъ, є҆го́же свѣ́тъ во тмѣ̀ свѣ́титъ и҆ тма̀ є҆гѡ̀ не ѡ҆б̾ѧ́тъ. То́й просвѣтѝ тѧ̀, ꙗ҆́кѡ со́лнце, свѣ́томъ бж҃ества̀ своегѡ̀, всю̀ просла́ви и҆ ѡ҆бж҃и, сегѡ̀ ра́ди сїѧ́етъ доброта̀ твоѧ̀, блиста́етъ чⷭ҇тоты̀ твоеѧ̀ свѣ́тлость, ꙗ҆́коже предречѐ ѡ҆ тебѣ̀ въ пѣ́снѣхъ дх҃ъ ст҃ы́й: всѧ̑ добра̀ є҆сѝ, бли́жнѧѧ моѧ̀, и҆ поро́ка нѣ́сть въ тебѣ̀. Всѧ̑ и҆збра́нна, всѧ̑ преꙋкра́шенна ꙗ҆ви́ласѧ є҆сѝ, ю҆̀же бг҃ъ возлюбѝ, всѧ̑ чⷭ҇таѧ и҆ бжⷭ҇твенный сла́вы и҆спо́лненна. Си́мъ бжⷭ҇твеннымъ твои́мъ свѣ́томъ просвѣща́емїи, да воспо́имъ тѧ̀ и҆ мы̀ въ пѣ́снѣхъ, ꙗ҆́кѡ мт҃рь свѣ́та си́це:

<red>Р</red>а́дꙋйсѧ, свѣ́ще бжⷭ҇твеннагѡ свѣ́та, свѣ́тъ невѣче́рнїй въ ѹ҆тро́бѣ твое́й поне́сшаѧ. Ра́дꙋйсѧ, лꙋчѐ ѹ҆́мнагѡ со́лнца, ве́сь мі́ръ свѣ́томъ лица̀ бж҃їѧ просвѣти́вшаѧ. Ра́дꙋйсѧ, нбⷭ҇ный свѣти́льниче, на свѣ́щницѣ земно́мъ все́й вселе́нной возже́нный. Ра́дꙋйсѧ, живоно́сный и҆сто́чниче, блгⷣтїю дх҃а ст҃а́гѡ преизѻби́льнѡ ѡ҆роше́нный. Ра́дꙋйсѧ, свѣтоно́снаѧ дв҃о, є҆ѧ́же ра́ди свѣ́тъ бг҃овѣ́дѣнїѧ дне́сь на́мъ всѣ́мъ возсїѧ̀. Ра́дꙋйсѧ, и҆збра́ннаѧ бг҃оневѣ́сто, є҆́юже ны́нѣ ра́дость неизрѣче́ннаѧ ве́сь мі́ръ ѡ҆блиста̀.

<red>Р</red>а́дꙋйсѧ, блгⷣтнаѧ, гдⷭ҇ь съ тобо́ю.
