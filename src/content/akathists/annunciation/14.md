---
title: "І҆́косъ з҃"
navigation:
  key: akathists-annunciation-14
  title: "І҆́косъ з҃"
  parent: akathists-annunciation
  order: 14
type: "akathist"
---

## І҆́косъ з҃:

<red>Н</red>о́ва и҆ стра́шна и҆ чꙋ́дна твоѧ̀ та́инства, речѐ а҆́гг҃лъ бцⷣѣ, и҆ но́вꙋю тва́рь показа̀ тобо́ю всѣ́хъ творе́цъ гдⷭ҇ь, ты́ бо є҆ди́на цр҃ѧ̀ воплоща́ема прїи́меши во ѹ҆тро́бѣ, да ты̀ є҆ди́на мт҃и сн҃а бж҃їѧ пронарече́шисѧ, чⷭ҇таѧ. Сегѡ̀ ра́ди не диви́сѧ чꙋдесѝ и҆ да не сꙋмни́шисѧ: бг҃ъ, и҆дѣ́же хо́щетъ, побѣжда́етсѧ є҆стества̀ чи́нъ, всѧ̑ бо возмо́жна сꙋ́ть всемогꙋ́щемꙋ. И҆ ꙗ҆́коже ѿ ре́бръ а҆да́мовыхъ созда́на бы́сть є҆́ѵа без̾ ма́тери дре́внимъ бг҃озда́нїемъ, та́кѡ и҆ ны́нѣ ѿ твоегѡ̀ дѣ́вства воплоща́етсѧ без̾ ѻ҆ц҃а̀ всѣ́хъ гдⷭ҇ь. И҆ да ѹ҆вѣ́ритъ тѧ̀ же́злъ а҆арѡ́новъ невла́жнѡ прозѧ́бшїй и҆ рꙋно̀ гедеѡ́ногѡ, занѐ, ꙗ҆́кѡ ро́сꙋ, зача́тїе прїи́меши, нетлѣ́ннаѧ дв҃а сꙋ́щи. Та́кожде и҆ кꙋпина̀ во ѻ҆гнѣ̀ неѡпа́льнѡ пребы́вшаѧ да возвѣсти́тъ тѝ, ꙗ҆́кѡ прїи́меши ѻ҆́гнь, бж҃ества̀, приснодв҃а, и҆ по рождествѣ̀ пребꙋ́деши чⷭ҇таѧ. Сегѡ̀ ра́ди прїимѝ цѣлова́нїе моѐ, да всѝ племена̀ земна́ѧ съ ра́достїю воспою́тъ тебѣ̀:

<red>Р</red>а́дꙋйсѧ, же́зле а҆арѡ́новъ, нетлѣ́нїе всемꙋ̀ мі́рꙋ прозѧ́бшїй. Ра́дꙋйсѧ, фі́нїѯъ дв҃довъ, безсме́ртїе па́дшимъ лю́демъ процвѣ́тшїй. Ра́дꙋйсѧ, ски́нїе нб҃снаѧ, ѿ херꙋві́мѡвъ ѡ҆сѣнѧ́емаѧ и҆ ѹ҆блажа́емаѧ. Ра́дꙋйсѧ, ст҃а́ѧ ст҃ы́хъ бо́льшаѧ, ѿ серафі́мѡвъ почита́емаѧ и҆ присносла́вимаѧ. Ра́дꙋйсѧ, ча́ше безсме́ртнагѡ цр҃ѧ, въ не́йже растворѧ́етсѧ ѿ ст҃а́гѡ дх҃а всемі́рнаѧ ра́дость. Ра́дꙋйсѧ, ста́мно бж҃е́ственныѧ ма́нны, ѿ неѧ́же вѣ́рнымъ ѹ҆готовлѧ́етсѧ неизрѣче́ннаѧ сла́дость.

<red>Р</red>а́дꙋйсѧ, блгⷣтнаѧ, гдⷭ҇ь съ тобо́ю.
