---
title: "І҆́косъ в҃і"
navigation:
  key: akathists-annunciation-24
  title: "І҆́косъ в҃і"
  parent: akathists-annunciation
  order: 24
type: "akathist"
---

## І҆́косъ в҃і:

<red>П</red>ою́ще всера́достное ѿ а҆рха́гг҃ла бл҃говѣ́щенїе твоѐ, бцⷣѣ, восхвалѧ́емъ всѝ стра́шное, пресла́вное и҆ ве́лїе та́инство чⷭ҇тагѡ и҆ дѣ́вственнагѡ ѿ дх҃а ст҃а́гѡ зача́тїѧ твоегѡ̀, поклонѧ́емсѧ нетлѣ́ннѡ зача́томꙋ ѿ тебє̀ сн҃ꙋ твоемꙋ̀ хрⷭ҇тꙋ бг҃ꙋ на́шемꙋ и҆ ѿ всегѡ̀ се́рдца вѣ́рꙋемъ и҆ и҆сповѣ́дꙋемъ, ꙗ҆́кѡ и҆ въ бж҃е́ственномъ зача́тїи и҆ по рождествѣ̀ твое́мъ ты̀ пребыла̀ є҆сѝ приснодв҃а. Сегѡ̀ ра́ди съ гаврїи́ломъ принесе́мъ тебѣ̀ сицевы́й а҆рха́гг҃льскїй гла́съ:

<red>Р</red>а́дꙋйсѧ, блгⷣтнаѧ, ѡ҆блече́ннаѧ въ со́лнце, сїѧ́ющаѧ блгⷣтїю и҆ сла́вою все́й вселе́ннѣй. Ра́дꙋйсѧ, бл҃гослове́ннаѧ, ѿ во́стокъ со́лнца до за́падъ препѣ́таѧ и҆ превозноси́маѧ по все́й поднбⷭ҇нѣй. Ра́дꙋйсѧ, а҆́гг҃льское вели́кое ѹ҆дивле́нїе, гаврїи́ла красото́ю дѣ́вства своегѡ̀ ѹ҆диви́вшаѧ. Ра́дꙋйсѧ, всемꙋ̀ мі́рꙋ бл҃гое весе́лїе, па́дшїѧ лю́ди ра́достїю бл҃говѣ́щенїѧ твоегѡ̀ возвесели́вшаѧ. Ра́дꙋйсѧ, смире́ннаѧ раба̀ гдⷭ҇нѧ, высото́ю смире́нїѧ своегѡ̀ бг҃а на зе́млю низве́дшаѧ. Ра́дꙋйсѧ, милосе́рднаѧ мт҃и бг҃а вы́шнѧгѡ, мт҃рнимъ застꙋпле́нїемъ свои́мъ мно́гїе грѣ́шники ко хрⷭ҇тꙋ приве́дшаѧ.

<red>Р</red>а́дꙋйсѧ, блгⷣтнаѧ, гдⷭ҇ь съ тобо́ю.
