---
title: "І҆́косъ ѳ҃"
navigation:
  key: akathists-annunciation-18
  title: "І҆́косъ ѳ҃"
  parent: akathists-annunciation
  order: 18
type: "akathist"
---

## І҆́косъ ѳ҃:

<red>В</red>ѣті̑ѧ бжⷭ҇твенный ст҃ы́й а҆рха́гг҃лъ гаврїи́лъ бы́сть въ стра́сѣ и҆ въ молча́нїи глꙋбо́цѣмъ и҆ прекратѝ глагѡ́лы своѧ̑, є҆гда̀, прест҃а́ѧ дв҃о, ты̀ и҆зрѣкла̀ є҆сѝ смире́нное сло́во своѐ: сѐ раба̀ гдⷭ҇нѧ, бꙋ́ди мѝ по глаго́лꙋ твоемꙋ̀. Въ нача́лѣ мїрска́гѡ бытїѧ̀ тво́рческимъ сло́вомъ си́мъ: да бꙋ́детъ, творце́мъ и҆зрѣче̑ннымъ, созда́на бы́ша всѧ́ческаѧ ви̑димаѧ и҆ неви̑димаѧ. Ны́нѣ же сло́во сїѐ, дв҃ою и҆зрѣче́нное, низведѐ творца̀ тва́ри въ мі́ръ се́й и҆ та́кѡ ѿкрыва́етсѧ дне́сь є҆́же ѿ вѣ́ка та́инство вели́кое: сн҃ъ бж҃їй сн҃ъ дв҃ы быва́етъ, да бо́га а҆да́ма содѣ́лаетъ. соприсносꙋ́щное сло́во ѻ҆́ч҃ее, не разлꙋчи́всѧ ѿ го́рнихъ, сни́де на зе́млю и҆ бы́сть пло́ть и҆ всели́сѧ въ ны̀, неизрѣче́ннѡ и҆стоща́етсѧ и҆ во ѹ҆тро́бꙋ дв҃и́чꙋ вселѧ́етсѧ. Да ра́дꙋетсѧ ѹ҆́бѡ нб҃о и҆ землѧ̀ и҆ со а҆рха́гг҃ломъ да пое́тъ пречⷭ҇тѣй дв҃ѣ си́це:

<red>Р</red>а́дꙋйсѧ, нб҃о земно́е, до го́рнихъ высѡ́тъ смире́ннымъ дꙋ́хомъ возше́дшее. Ра́дꙋйсѧ, селе́нїе нбⷭ҇ное, сло́во бж҃їе неизрѣче́ннѡ вмѣсти́вшее. Ра́дꙋйсѧ, бл҃гослове́ннаѧ, зача́тїе превѣ́чнагѡ бг҃а нетлѣ́ннѡ прїе́мшаѧ. Ра́дꙋйсѧ, блгⷣтнаѧ, черто́гъ дв҃ства твоегѡ̀ въ зача́тїи є҆ди́на сохра́ньшаѧ. Ра́дꙋйсѧ, чⷭ҇таѧ дв҃о, є҆стества̀ ѹ҆ста́вы въ бг҃овоплоще́нїи пресла́внѡ побѣди́вшаѧ. Ра́дꙋйсѧ, бг҃оневѣ́сто, є҆стество̀ а҆́гг҃льское въ бл҃говѣ́щенїи твое́мъ преди́внѡ возвесели́вшаѧ.

<red>Р</red>а́дꙋйсѧ, блгⷣтнаѧ, гдⷭ҇ь съ тобо́ю.
