---
title: "І҆́косъ г҃"
navigation:
  key: akathists-annunciation-6
  title: "І҆́косъ г҃"
  parent: akathists-annunciation
  order: 6
type: "akathist"
---

## І҆́косъ г҃:

<red>И҆</red>мꙋ́ще стра́хъ ве́лїй и҆ бл҃гоговѣ́нїе къ бг҃оѻтрокови́цѣ, ю҆̀же бг҃ъ и҆збра̀ бы́ти влⷣчицею нб҃а и҆ землѝ, вели́кїй а҆рха́гг҃лъ прибли́жисѧ ко внꙋ́треннимъ две́рѣмъ черто́га то́ѧ, и҆ сѐ а҆́бїе внеза́пꙋ предста̀ пребл҃гослове́ннѣй съ кро́тостїю вели́кою, предста̀ пренепоро́чнѣй нб҃сный вѣ́стникъ, да ра́дость всемꙋ̀ мі́рꙋ бл҃говѣ́ститъ, предста̀ безпло́тный чⷭ҇той дв҃ѣ, да безче́стїе же́нское въ че́сть прело́житъ, и҆ ме́ждꙋ созда́телемъ и҆ созда́нїемъ ѹ҆невѣ́щенїе да сотвори́тъ, и҆ свѣ́тлымъ гла́сомъ а҆́бїе глаго́ла неискꙋсобра́чнѣй:

<red>Р</red>а́дꙋйсѧ, блгⷣтнаѧ, ликꙋ́й ны́нѣ и҆ весели́сѧ, ꙗ҆́кѡ гдⷭ҇ь съ тобо́ю. Ра́дꙋйсѧ, бл҃гослове́ннаѧ, слы́ши ны́нѣ и҆ приклонѝ ѹ҆́хо твоѐ, ꙗ҆́кѡ возжела̀ цр҃ь доброты̀ твоеѧ̀. Ра́дꙋйсѧ, ѡ҆бра́дованнаѧ, ꙗ҆́кѡ бл҃гослове́нна ты̀ въ жена́хъ. Ра́дꙋйсѧ, препросла́вленнаѧ, ꙗ҆́кѡ ве́лїѧ сла́ва твоѧ̀ на нб҃са́хъ. Ра́дꙋйсѧ, бг҃оизбра́ннаѧ ѻ҆трокови́це, ꙗ҆́кѡ сп҃се́тсѧ тобо́ю ѿ пре́лести ве́сь ро́дъ чл҃вѣ́ческїй. Ра́дꙋйсѧ, преизѧ́щнаѧ дв҃и́це, ꙗ҆́кѡ возвесели́тсѧ ѡ҆ тебѣ̀ ве́сь превысоча́йшїй собо́ръ а҆́гг҃льскїй.

<red>Р</red>а́дꙋйсѧ, блгⷣтнаѧ, гдⷭ҇ь съ тобо́ю.
