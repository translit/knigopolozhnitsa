---
title: "І҆́косъ в҃"
navigation:
  key: akathists-annunciation-4
  title: "І҆́косъ в҃"
  parent: akathists-annunciation
  order: 4
type: "akathist"
---

## І҆́косъ в҃:

<red>Р</red>а́зꙋмъ неꙋразꙋмѣва́емый стра́шнагѡ та́инства ѿкрыва́ѧ, речѐ влⷣка а҆́гг҃лѡ́въ ко а҆рхїстрати́гꙋ: что̀ смꙋща́ешисѧ, гаврїи́ле, ѡ҆ но́вости вѣ́щи; а҆́ще не ѡ҆пали ѻ҆́гнь кꙋпинꙋ̀ въ пꙋсты́нѣ горѣ́вшꙋю и҆ не сгора́вшꙋю, не ѡ҆пали́тъ всѧ́чески ѹ҆тро́бꙋ дв҃и́чꙋ ѻ҆́гнь бж҃ества моегѡ̀, но па́че ѡ҆роси́тъ ю҆̀ и҆ ѡ҆ст҃и́тъ блгⷣть моѧ̀. И҆дѣ́же бо хо́щетъ бг҃ъ, побѣжда́ютсѧ є҆стества̀ ѹ҆ста́вы. Гаврїи́лъ же, сїѧ̀ слы́шавъ, ра́дости и҆спо́лнисѧ бж҃е́ственныѧ, и҆ ѿы́де въ назаре́тъ, и҆сполнѧ́ѧ повелѣ́нїе гдⷭ҇не, помышлѧ́юще въ себѐ, ка́кѡ вни́детъ къ ѻ҆трокови́цѣ и҆ ка́кѡ возвѣсти́тъ є҆́й та́инство чꙋде́сное, во є҆́же не смꙋтитѝ є҆ѧ̀ дѣви́ческїй по́мыслъ, и҆ речѐ къ себѣ̀: возвѣщꙋ̀ ѹ҆́бѡ є҆́й первѣ́е ра́дость, и҆ цѣлꙋ́ѧ воспою̀ гла́съ таковы́й:

<red>Р</red>а́дꙋйсѧ, ра́досте всемꙋ̀ мі́рꙋ, тебѣ̀ бо є҆ди́ной подоба́етъ ра́доватисѧ. Ра́дꙋйсѧ, сла́досте а҆́гг҃лѡвъ, ѿ тебѣ̀ є҆ди́нѣй бл҃говолѝ гдⷭ҇ь воплоти́тисѧ. Ра́дꙋйсѧ, неꙋвѧда́емый цвѣ́те чⷭ҇тоты, ты́ бо нб҃сное бл҃гоꙋха́нїе всемꙋ̀ мі́рꙋ ꙗ҆ви́ла є҆сѝ. Ра́дꙋйсѧ, бѣлоснѣ́жный крі́не дѣ́вства, ты́ бо ра́йское дѣ́вство на землѝ насади́ла є҆сѝ. Ра́дꙋйсѧ, сокро́вище па́че всегѡ̀ дража́йшее, твоеѧ̀ бо доброты̀ возжела̀ цр҃ь нбⷭ҇ный. Ра́дꙋйсѧ, ѹ҆́тро всемꙋ̀ мі́рꙋ свѣтлѣ́йшее, твои́мъ бо свѣ́томъ разго́нитсѧ мра́къ грѣхо́вный.

<red>Р</red>а́дꙋйсѧ, блгⷣтнаѧ, гдⷭ҇ь съ тобо́ю.
