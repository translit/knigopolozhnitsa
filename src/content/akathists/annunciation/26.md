---
title: "Мл҃тва"
navigation:
  key: akathists-annunciation-26
  title: "Мл҃тва"
  parent: akathists-annunciation
  order: 26
type: "akathist"
---

## Мл҃тва:

<versal>Ѽ</versal> прест҃а́ѧ, бг҃оизбра́ннаѧ дв҃о, ст҃а́гѡ ѹ҆тѣ́шителѧ дх҃а всенепоро́чнаѧ невѣ́сто, пребжⷭ҇твеннагѡ же ѻ҆ц҃а̀ нбⷭ҇нагѡ дще́рь превожделѣ́ннаѧ, посредѣ̀ те́рнїѧ мі́ра сегѡ̀ тѣ́мъ ѡ҆брѣте́ннаѧ, ꙗ҆́кѡ крі́нъ пресвѣ́тлый доброто́ю дѣ́вства блиста́ющїйсѧ, да сн҃ꙋ бж҃їю чⷭ҇таѧ мт҃рь неискꙋсобра́чнаѧ бꙋ́деши. Что̀ ѹ҆́бѡ воздади́мъ тебѣ̀ въ пресвѣ́тлый де́нь се́й бл҃говѣ́щенїѧ, во́ньже а҆рха́гг҃ла гаврїи́ла красото́ю безмѣ́рнагѡ дѣ́вства своегѡ̀ ѹ҆диви́ла є҆сѝ и҆ ѿ тогѡ̀ неизрѣче́нное ѡ҆бра́дованїе воспрїѧ́ла є҆сѝ; что̀ принесе́мъ тебѣ̀ за всѧ̑ ѹ҆тѣше̑нїѧ твоѧ̀, и҆́миже возвесели́ла є҆сѝ въ де́нь се́й ве́сь мі́ръ ви̑димый и҆ неви̑димый, наипа́че же па́дшїй дре́влѣ ро́дъ чл҃вѣ́чь; Дне́сь сп҃се́нїѧ на́шегѡ нача́ло и҆ є҆́же ѿ вѣ́ка та́инства ꙗ҆вле́нїе: ны́нѣ ѹ҆́бѡ сло́во бж҃їе ти́хо сни́де съ нб҃съ, ꙗ҆́кѡ ка́плѧ ка̑плющаѧ на зе́млю, и҆ всели́сѧ въ твою̀ бг҃облгⷣтнꙋю дв҃ственнꙋю ѹ҆тро́бꙋ и҆ бы́сть пло́ть сп҃се́нїѧ на́шегѡ ра́ди. Сегѡ̀ ра́ди дне́сь а҆́гг҃ли ликꙋ́ютъ на нб҃сѣ́хъ и҆ всѧ̑ тва́рь весели́тсѧ и҆ ра́дꙋетсѧ, пра́зднꙋюще нача́ло свобожде́нїѧ своегѡ̀ ѿ рабо́ты и҆стлѣ́нїѧ въ свобо́дꙋ сла́вы ча́дъ бж҃їихъ. Ны́нѣ ра́дꙋетсѧ же́нское є҆́стество̀, є҆́ѵы ра́ди па́дшее, та́ бо повинꙋ́вшисѧ ѕмі́ю печа́ль родѝ же́намъ и҆ неꙋде́ржаннѡ введѐ сме́рть. Ты́ же, дв҃о, разрѣши́ла є҆сѝ ѿ го́рькїѧ рабо́ты ве́сь ро́дъ чл҃вѣ́чь и҆ свобо́дою хрⷭ҇то́вою є҆стество̀ же́нское почти́ла є҆сѝ, занѐ дѣ́вствомъ чⷭ҇тымъ па́ки и҆́стиннꙋю жи́знь ввела̀ є҆сѝ, и҆ сегѡ̀ ра́ди же́ны, дѣ́вство держа́ще, врага̀ ꙗ҆́вѣ побѣжда́ти начина́ютъ. Ны́нѣ а҆да́мъ ликꙋ́етъ, ви́дѣвъ, ꙗ҆́кѡ въ пресвѣ́тлый де́нь се́й и҆спо́лнисѧ на тебѣ̀ пе́рвое ра́йское бл҃говѣ́стїе, ꙗ҆́кѡ сѣ́мѧ жены̀ сотре́тъ главꙋ̀ ѕмі́ѧ. Съ ни́мже ликовствꙋ́етъ ны́нѣ ве́сь ро́дъ чл҃вѣ́чь, поне́же тобо́ю, пречⷭ҇таѧ, ѹ҆праздни́сѧ дне́сь дре́внѣе ѿвраще́нїе бж҃їе къ чл҃вѣ́кѡмъ, бг҃а бо па́ки привела̀ є҆сѝ къ на́мъ. Сегѡ̀ ра́ди зри́мъ тѧ̀ ны́нѣ, ꙗ҆́коже дре́влѣ і҆а́кѡвъ, ꙗ҆́кѡ лѣ́ствицꙋ высо́кꙋю, є҆́юже сни́де бг҃ъ на зе́млю и҆ ꙗ҆́кѡ мо́стъ пречꙋ́денъ, и҆̀мже сꙋ́щихъ ѿ землѝ па́ки возво́диши на нб҃о. Что̀ воздади́мъ тебѣ̀, цр҃и́цѣ нб҃а и҆ землѝ, за всѧ̑ сїѧ̑, и҆́миже ра́дость несказа́ннꙋю подала̀ є҆сѝ па́дшимъ и҆ заблꙋ́ждшимъ лю́демъ твои́мъ; Всѧ̑ на́ши же́ртвы и҆ приноше́нїѧ ничто́же сꙋ́ть пред̾ вели́чествомъ бл҃годѣѧ́нїй твои́хъ. Є҆ди́ное то́чїю ѹ҆го́днѡ тебѣ̀: се́рдце сокрꙋше́ннѡ и҆ смире́ннѡ, є҆го́же и҆ сн҃ъ тво́й и҆ гдⷭ҇ь на́шъ не ѹ҆ничижи́тъ. Сегѡ̀ ра́ди мо́лимъ тѧ̀: и҆спо́лни на́съ ѿ превосходѧ́щїѧ высоты̀ смире́нїѧ своегѡ̀ є҆ли́ка вмѣсти́ти возмо́жемъ, да принесе́мъ тѝ во всест҃ы́й де́нь бл҃говѣ́щенїѧ твоегѡ̀ твоѧ̀ ѿ твои́хъ, во є҆́же во всѧ́цѣмъ дѣ́лѣ бла́зѣ не мы́слити высо́каѧ, но вы́нꙋ въ смире́нїи дꙋ́ха пребыва́ти. Се́ю первѣ́йшею добродѣ́телїю ѹ҆кра́шени, въ пресвѣ́тлый де́нь сегѡ̀ пра́здника твоегѡ̀ въ кро́тости и҆ чⷭ҇тотѣ̀ се́рдца со а҆рха́гг҃ломъ гаврїи́ломъ возопїе́мъ тебѣ̀: ра́дꙋйсѧ, блгⷣтнаѧ, ра́дꙋйсѧ, ѡ҆бра́дованнаѧ, ра́дꙋйсѧ, пребл҃гослове́ннаѧ, гдⷭ҇ь съ тобо́ю и҆ тобо́ю съ на́ми во вѣ́ки вѣкѡ́въ. <red>А҆</red>ми́нь.

{% illustration "small-ornaments/medallion-lukovich", "small" %}
