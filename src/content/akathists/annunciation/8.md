---
title: "І҆́косъ д҃"
navigation:
  key: akathists-annunciation-8
  title: "І҆́косъ д҃"
  parent: akathists-annunciation
  order: 8
type: "akathist"
---

## І҆́косъ д҃:

<red>С</red>лы́ша а҆рха́гг҃лъ смире́нныхъ глагѡ́лъ прест҃ы́ѧ дв҃ы высотꙋ̀, речѐ къ не́й: что̀ менѐ бои́шисѧ, всенепоро́чнаѧ, па́че тебѣ̀ боѧ́щагосѧ; что̀ менѐ бл҃гоговѣ́еши, влⷣчице, тебѣ̀ чтⷭ҇нѡ̀ бл҃гоговѣ́ющемꙋ; Не ѹ҆дивлѧ́йсѧ стра́нномꙋ моемꙋ̀ зра́кꙋ, не ѹ҆жаса́йсѧ, а҆рха́гг҃лъ бо є҆́смь. Ѕмі́й прельстѝ є҆́ѵꙋ и҆ногда̀, а҆́зъ же бж҃їй предста́тель по́сланъ є҆́смь бж҃е́ственный совѣ́тъ предвѣ́чный повѣ́дати тебѣ̀. Не бо́йсѧ, мр҃їа́мъ, ѡ҆брѣла̀ бо є҆сѝ блгⷣть ѹ҆ бг҃а безмѣ́рныѧ ра́ди дѣ́вственныѧ чⷭ҇тоты̀ твоеѧ̀. Сегѡ̀ ра́ди зачне́ши во чре́вѣ и҆ роди́ши сн҃а и҆ нарече́ши и҆́мѧ є҆мꙋ̀ і҆исꙋ́съ. Се́й бꙋ́детъ ве́лїй и҆ сн҃ъ вы́шнѧгѡ нарече́тсѧ. И҆ да́стъ є҆мꙋ̀ гдⷭ҇ь бг҃ъ прⷭ҇то́лъ дв҃да ѻ҆тца̀ є҆гѡ̀ и҆ воцари́тсѧ въ домꙋ̀ і҆а́кѡвли во вѣ́ки и҆ црⷭ҇твїю є҆гѡ̀ не бꙋ́детъ конца̀. Бл҃говѣствꙋ́юще же сїѐ ве́лїе бл҃гоче́стїѧ та́инство, со стра́хомъ вопїю̀ тебѣ̀ сицева́ѧ:

<red>Р</red>а́дꙋйсѧ, ѕвѣздо̀ незаходи́маѧ, вво́дѧщаѧ въ мі́ръ вели́кое со́лнце хрⷭ҇та̀. Ра́дꙋйсѧ, зарѐ присносїѧ́ющаѧ, ꙗ҆влѧ́ющаѧ чл҃вѣ́кѡмъ всегѡ̀ мі́ра творца̀. Ра́дꙋйсѧ, па́че ѹ҆́тра свѣтлѣ́йшаѧ, всѣ́мъ во тмѣ̀ грѣха̀ сидѧ́щимъ свѣ́тъ блгⷣти ѡ҆блиста́ющаѧ. Ра́дꙋйсѧ, па́че зла́та дража́йшаѧ, всѣ́мъ невѣ́дꙋщимъ бг҃а сокро́вище вѣ́ры показꙋ́ющаѧ. Ра́дꙋйсѧ, лѣ́ствице нб҃снаѧ, є҆́юже бг҃ъ нисхо́дитъ съ нб҃съ. Ра́дꙋйсѧ, мо́сте къ нб҃сє́мъ приводѧ́й, и҆́мже мі́ръ и҆сполнѧ́етсѧ чꙋде́съ.

<red>Р</red>а́дꙋйсѧ, блгⷣтнаѧ, гдⷭ҇ь съ тобо́ю.
