---
title: "І҆́косъ и҃"
navigation:
  key: akathists-annunciation-16
  title: "І҆́косъ и҃"
  parent: akathists-annunciation
  order: 16
type: "akathist"
---

## І҆́косъ и҃:

<red>В</red>сѧ̑ тва́рь ны́нѣ ѡ҆ тебѣ̀ ра́дꙋетсѧ, блгⷣтнаѧ, а҆́гг҃льскїй собо́ръ и҆ чл҃вѣ́ческїй ро́дъ, речѐ а҆рха́гг҃лъ, ꙗ҆́кѡ даде́сѧ тебѣ̀ ра́дость бж҃е́ственнаѧ и҆ ꙗ҆́кѡ всѧ̑кое ѻ҆бѣтова́нїе бж҃їе тобо́ю ны́нѣ прїе́млетъ коне́цъ: тобо́ю дне́сь бл҃гослови́сѧ а҆враа́мъ ѡ҆ сѣ́мени свое́мъ. Тобо́ю ны́нѣ свободи́сѧ є҆́ѵа ѿ дре́внїѧ печа́ли. Тобо́ю ликꙋ́етъ а҆да́мъ, ꙗ҆́кѡ дне́сь и҆сполнѧ́етсѧ пе́рвое бл҃говѣ́стїе па́дшимъ лю́демъ: сѣ́мѧ жены̀ сотре́тъ главꙋ̀ ѕмі́ѧ. Тобо́ю всѧ̑ тва́рь ны́нѣ начина́етъ свобожда́тисѧ ѿ ра́бства тлѣ́нїю въ свобо́дꙋ сла́вы ча́дъ бж҃їихъ. Тобо́ю ны́нѣ подаде́сѧ всемꙋ̀ родꙋ чл҃вѣ́ческомꙋ всѧ̑каѧ ра́дость и҆ весе́лїе вѣ́чное, да всѝ во вѣ́ки восхва́лѧтъ тѧ̀ си́це:

<red>Р</red>а́дꙋйсѧ, ѡ҆бра́дованнаѧ дв҃о, ѿ дре́внихъ патрїа́рхѡвъ проѻбразо́ваннаѧ. Ра́дꙋйсѧ, ст҃а́ѧ бг҃оневѣ́сто, всѣ́ми прⷪ҇рѡ́ки дре́влѣ предвозвѣще́ннаѧ. Ра́дꙋйсѧ, вертогра́де заключе́нный, въ него́же цр҃ь нбⷭ҇ный возжела̀ вни́ти. Ра́дꙋйсѧ, кла́дезю запечатлѣ́нный, ѿ него́же никто́же возмо́жетъ и҆спи́ти. Ра́дꙋйсѧ, са́де бж҃е́ственный, въ не́мже ѿ всѣ́хъ цвѣтѡ́въ ст҃а́гѡ дх҃а ра́йское бл҃гоꙋха́нїе во ве́сь мі́ръ и҆знесе́сѧ. Ра́дꙋйсѧ, раю̀ новонасажде́нный, въ не́мже бж҃е́ственное дре́во жи́зни посредѣ̀ тебѣ̀ къ прозѧбе́нїю ѹ҆гото́висѧ.

<red>Р</red>а́дꙋйсѧ, блгⷣтнаѧ, гдⷭ҇ь съ тобо́ю.
