---
title: "І҆́косъ ѕ҃"
navigation:
  key: akathists-annunciation-12
  title: "І҆́косъ ѕ҃"
  parent: akathists-annunciation
  order: 12
type: "akathist"
---

## І҆́косъ ѕ҃:

<red>В</red>озсїѧва́етъ ны́нѣ, пречⷭ҇таѧ, тобо́ю всемꙋ̀ мі́рꙋ ве́лїе та́инство воплоще́нїѧ бж҃їѧ, речѐ а҆рха́гг҃лъ къ бцⷣѣ, ты́ бо є҆сѝ ѻ҆́наѧ ст҃а́ѧ дв҃а, ѡ҆ не́йже предречѐ и҆са́їѧ. Ты̀ є҆сѝ две́рь бж҃ества̀, чⷭ҇то́тою запечатлѣ́ннаѧ и҆ дѣ́вствомъ храни́маѧ, ю҆̀же і҆езекїи́ль предви́дѣ. Гдⷭ҇ь пройде́тъ тобо́ю, ꙗ҆́коже со́лнечнаѧ лꙋча̀ стекло̀ и҆лѝ криста́ллъ прохо́дитъ, просвѣща́ющи и҆ ѡ҆сщ҃а́ющи тѧ̀ бж҃е́ственною сла́вою, во є҆́же бы́ти тебѣ̀ и҆́стинною мт҃ерїю бж҃їей, рожда́ющей соверше́ннагѡ бг҃а и҆ соверше́ннагѡ чл҃вѣ́ка, и҆ дв҃ою нетлѣ́нною, ꙗ҆́коже пре́жде рождества̀, та́кожде въ рождествѣ̀ и҆ по рождествѣ̀ твое́мъ, роди́ши бо сн҃а, соблюда́юща твоѐ дѣ́вство неврежде́ннѡ. Сегѡ̀ ра́ди, прославлѧ́юще вели́чїе та́йны твоеѧ̀, вопїю̀ тебѣ̀ си́це:

<red>Р</red>а́дꙋйсѧ, кꙋпино̀ неѡпали́маѧ, ю҆̀же не ѡ҆пали́тъ ѻ҆́гнь бж҃ества̀, мѡѷсе́емъ предзри́маѧ. Ра́дꙋйсѧ, две́ре затворе́ннаѧ, є҆́юже пройде́тъ бг҃ъ, і҆езекїи́лемъ предрече́ннаѧ. Ра́дꙋйсѧ, ски́нїе преди́внаѧ, ꙗ҆́же невмѣсти́магѡ бг҃а не тѣ́снѡ вмѣсти́тъ, а҆враа́момъ проѻбразо́ваннаѧ. Ра́дꙋйсѧ, рꙋно̀ ѡ҆роше́нное, на него́же влⷣка ꙗ҆́кѡ ка́плѧ дожде́внаѧ ти́хо сни́детъ, гедеѡ́номъ предвѣща́нное. Ра́дꙋйсѧ, землѐ ненасѣ́ѧннаѧ, сло́во нбⷭ҇ное, ꙗ҆́кѡ пшени́цꙋ плодоно́снꙋю, чи́стѡ прозѧба́ющаѧ. Ра́дꙋйсѧ, ни́во неѡра́ннаѧ, сн҃а бж҃їѧ, ꙗ҆́кѡ кла́съ бж҃е́ственный, ꙗ҆́вѣ произраста́ющаѧ.

<red>Р</red>а́дꙋйсѧ, блгⷣтнаѧ, гдⷭ҇ь съ тобо́ю.
