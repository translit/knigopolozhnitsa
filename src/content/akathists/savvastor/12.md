---
title: "І҆́косъ ѕ҃"
navigation:
  key: akathists-savvastor-12
  title: "І҆́косъ ѕ҃"
  parent: akathists-savvastor
  order: 12
type: "akathist"
---

## І҆́косъ ѕ҃:

<red>В</red>озсїѧ́лъ є҆сѝ, ꙗ҆́кѡ бг҃освѣ́тлое свѣти́ло, во странѣ̀ рѡссі́йстей, всебл҃же́нне ѻ҆́тче са́вво, ѡ҆зарѧ́ѧ на́съ лꙋча́ми добродѣ́телей и҆ чꙋде́съ твои́хъ. Тѣ́мже вопїе́мъ тѝ:

<red>Р</red>а́дꙋйсѧ, дарова̑нїѧми ст҃а́гѡ дх҃а сїѧ́ющїй чле́не цр҃кве хрⷭ҇то́вы. Ра́дꙋйсѧ, преизоби́лꙋѧй и҆́стиннымъ къ бг҃ꙋ ѹ҆миле́нїемъ. Ра́дꙋйсѧ, подража́телю прпⷣбныхъ въ соверше́нномъ терпѣ́нїи. Ра́дꙋйсѧ, по́двигѡвъ и҆́ноческихъ ревни́телю. Ра́дꙋйсѧ, стра̑сти грѣхѡ́вныѧ, си́лою бл҃года́ти, себѣ̀ ѹ҆мертви́вый. Ра́дꙋйсѧ, нищеты̀ и҆ нестѧжа́нїѧ ѡ҆́бразе. Ра́дꙋйсѧ, свѣ́тлое ст҃ы́ни зерца́ло. Ра́дꙋйсѧ, всѣ́хъ добродѣ́телей рачи́телю. Ра́дꙋйсѧ, немощны́хъ цѣле́бниче. Ра́дꙋйсѧ, же́зле, па́дающихъ подкрѣплѧ́ющїй.

<red>Р</red>а́дꙋйсѧ, ѻ҆́тче на́шъ са́вво, чꙋдотво́рче пресла́вный.
