---
title: "І҆́косъ і҃"
navigation:
  key: akathists-savvastor-20
  title: "І҆́косъ і҃"
  parent: akathists-savvastor
  order: 20
type: "akathist"
---

## І҆́косъ і҃:

<red>С</red>тѣ́нꙋ тѧ̀ тве́рдꙋ и҆ мл҃твенника и҆зрѧ́дна стѧжа́въ, ст҃а́ѧ ѡ҆би́тель твоѧ̀ и҆ всѝ страны̑ рѡссі́йскїѧ застꙋпле́нїемъ твои́мъ хва́лѧтсѧ. Тѣ́мже и҆ мы̀ грѣ́шнїи, ко гро́бꙋ твоемꙋ̀ прите́кше, ꙗ҆́кѡ ча̑да ѻ҆тца̀, мо́лимъ: застꙋпѝ и҆ сохранѝ на́съ ѿ и҆скꙋше́нїй и҆ скорбе́й, бѣ́дъ и҆ напа́стей мл҃твами твои́ми, да взыва́емъ тѝ ра́достно:

<red>Р</red>а́дꙋйсѧ, бл҃гово́нный крі́не ра́йскагѡ вѣртогра́да. Ра́дꙋйсѧ, кѷпар́се, вѣ́рныхъ сердца̀ бл҃гово́нїемъ ѹ҆слажда́ющїй. Ра́дꙋйсѧ, дре́во бл҃госѣнноли́ственное, и҆́мже ѡ҆би́тель твоѧ̀ покрыва́етсѧ. Ра́дꙋйсѧ, неꙋсы́пный мл҃твенниче, жела̑нїѧ вѣ́рныхъ во бл҃ги́хъ и҆сполнѧ́ѧй. Ра́дꙋйсѧ, наде́ждо и҆ ѡ҆ти́шїе въ мо́ри житїѧ̀ сегѡ̀ пла́вающихъ. Ра́дꙋйсѧ, тве́рдое ѡ҆гражде́нїе и҆ прибѣ́жище ѹ҆се́рднѡ бг҃ꙋ рабо́тающихъ. Ра́дꙋйсѧ, неисчерпа́емый и҆сто́чниче и҆сцѣле́нїй. Ра́дꙋйсѧ, стрꙋ́е, напаѧ́ющаѧ и҆ веселѧ́щаѧ жа́ждꙋщихъ пра́вды. Ра́дꙋйсѧ, ꙗ҆́кѡ въ ско́рбехъ жите́йскихъ и҆ ѡ҆бстоѧ́нїихъ сподоблѧ́емсѧ твоегѡ̀ застꙋпле́нїѧ. Ра́дꙋйсѧ, всѣ́хъ ѹ҆се́рдно притека́ющихъ къ тебѣ̀ ѿ и҆скꙋше́нїй и҆ бѣ́дъ ско́рое и҆збавле́нїе.

<red>Р</red>а́дꙋйсѧ, ѻ҆́тче на́шъ са́вво, чꙋдотво́рче пресла́вный.
