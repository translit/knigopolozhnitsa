---
title: "І҆́косъ а҃і"
navigation:
  key: akathists-savvastor-22
  title: "І҆́косъ а҃і"
  parent: akathists-savvastor
  order: 22
type: "akathist"
---

## І҆́косъ а҃і:

<red>С</red>вѣтопода́тельными лꙋча́ми блиста́етъ житїѐ твое, ѻ҆́тче на́шъ са́вво: всѧ̀кїѧ бо добродѣ́тели єѵⷢ҇льскїѧ ꙗ҆влѧ́етсѧ въ тебѣ̀ и҆сполне́нїе, тѣ́мже и҆ глаго́лемъ:

<red>Р</red>а́дꙋйсѧ, сꙋгꙋ́быѧ ра́ди нищеты̀ бога́тство нбⷭ҇ное ѡ҆брѣты́й. Ра́дꙋйсѧ, пла́чемъ и҆ ѹ҆миле́нїѧ слеза́ми ѹ҆тѣше́нїе вѣ́чное прїѧ́вый. Ра́дꙋйсѧ, а҆лка́вый и҆ жажда́вый пра́вды, ны́нѣ же насыща́ѧйсѧ ра́йскимъ бл҃же́нствомъ. Ра́дꙋйсѧ, миротворє́нїѧми мно́гими въ ли́цѣ сынѡ́въ бж҃їихъ бы́ти сподо́бивыйсѧ. Ра́дꙋйсѧ, терпѣ́нїемъ пра́вды ра́ди въ црⷭ҇тво нбⷭ҇ное водвори́выйсѧ. Ра́дꙋйсѧ, ѡ҆́бразомъ кро́тости, ти́хости и҆ неѕло́бїѧ поꙋче́нїе сꙋ́щымъ въ ѡ҆ѕлобле́нїи подава́ѧй. Ра́дꙋйсѧ, примѣ́ромъ братолю́бїѧ ко и҆ска́нїю не свои́хъ сѝ, но ꙗ҆́же бли́жнѧгѡ, и҆ на̑ша сердца̀ ѹ҆твержда́ѧй. Ра́дꙋйсѧ, всѣ́хъ со стра́хомъ рабо́тающихъ гдⷭ҇еви ра́досте. Ра́дꙋйсѧ, ми́лостивымъ ѡ҆бе́щанное воздаѧ́нїе ѹ҆лꙋчи́вый. Ра́дꙋйсѧ, чисто́тою се́рдца твоегѡ̀ лицезрѣ́нїѧ бж҃їѧ дости́гнꙋвый.

<red>Р</red>а́дꙋйсѧ, ѻ҆́тче на́шъ са́вво, чꙋдотво́рче пресла́вный.
