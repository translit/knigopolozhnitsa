---
title: "І҆́косъ з҃"
navigation:
  key: akathists-savvastor-14
  title: "І҆́косъ з҃"
  parent: akathists-savvastor
  order: 14
type: "akathist"
---

## І҆́косъ з҃:

<red>Н</red>о́вый подража́тель дре́внихъ ратобо́рцєвъ на стра̑сти плѡтскі́ѧ ꙗ҆ви́лсѧ є҆сѝ, ѻ҆́тче са́вво: ѿ ю҆́ности бо ѹ҆́мъ тво́й впери́въ къ бг҃ꙋ, ꙗ҆́кѡ сто́лпъ вѣ́ры непоколеби́мый, да́же до ста́рости масти́тыѧ пребы́лъ є҆сѝ въ распина́нїи пло́ти своеѧ̀, со страстьмѝ и҆ похотьмѝ. Сегѡ̀ ра́ди не можа́хꙋ си̑лы бѣсѡ́вскїѧ запина́ти нога́ма твои́ма, нижѐ ѹ҆спѣва́хꙋ ѹ҆страша́ти тѧ̀ и҆здале́ча, ѿ и҆́хже навѣ́товъ и҆ напа́стей соблюдѝ неврежде́нныхъ и҆ на́съ, торже́ственнѡ воспѣва́ющихъ тебѣ̀:

<red>Р</red>а́дꙋйсѧ, чистоты̀ и҆ воздержа́нїѧ храни́телю. Ра́дꙋйсѧ, ли́кꙋ дре́внихъ по́стникѡвъ сопричте́нный. Ра́дꙋйсѧ, всено́щными мл҃твами и҆ бдѣ́нїемъ всю̀ пре́лесть бѣ́со́вскꙋю посрами́вый. Ра́дꙋйсѧ, страсте́й дꙋше́вныхъ и҆ тѣле́сныхъ побѣди́телю. Ра́дꙋйсѧ, во́ине хрⷭ҇то́въ неꙋстраши́мый. Ра́дꙋйсѧ, ѡ҆бдержи̑мымъ бѣсо́вскою си́лою наде́жный врачꙋ̀. Ра́дꙋйсѧ, надме́нныхъ мꙋдрова́нїемъ пло́ти къ покоре́нїю глаго́лѡмъ бж҃їимъ приводѧ́й. Ра́дꙋйсѧ, всѣ̑мъ напа́ствꙋемымъ ѿ дꙋ́ха льстѝ дх҃о́вное зрѣ́нїе и҆ трезвѣ́нїе подава́ѧй. Ра́дꙋйсѧ, дꙋ́ха вражды̀ и҆ любонача́лїѧ ѿ притека́ющихъ къ тебѣ̀ прогонѧ́ѧй. Ра́дꙋйсѧ, ꙗ҆́кѡ хода́тайствомъ твои́мъ дарѡ́въ ст҃а́гѡ дх҃а, въ во́инствованїи хрⷭ҇то́вомъ ѹ҆крѣплѧ́ющихъ, сподоблѧ́емсѧ.

<red>Р</red>а́дꙋйсѧ, ѻ҆́тче на́шъ са́вво, чꙋдотво́рче пресла́вный.
