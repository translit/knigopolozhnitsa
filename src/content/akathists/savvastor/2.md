---
title: "І҆́косъ а҃"
navigation:
  key: akathists-savvastor-2
  title: "І҆́косъ а҃"
  parent: akathists-savvastor
  order: 2
type: "akathist"
---

## І҆́косъ а҃:

<red>А҆́</red>гг҃лъ во пло́ти ꙗ҆ви́лсѧ є҆сѝ на землѝ, прпⷣбне са́вво: ѿ ю҆́ности бо возлюби́въ бг҃а, равноа́гг҃льномꙋ поревнова́лъ є҆сѝ житїю̀ ѹ҆чи́телѧ твоегѡ̀, пребл҃же́ннагѡ се́ргїѧ и҆ послꙋжи́въ гдⷭ҇еви въ пра́вдѣ и҆ прпⷣбїи во всѧ̑ дни̑ живота̀ своегѡ̀, по и҆схо́дѣ нетлѣ́нїемъ тѣлесѐ сїѧ́еши. Вси̑ ѹ҆̀бо бл҃гоговѣ́йнѡ чтꙋ́ще тѧ̀, воспѣва́емъ си́це:

<red>Р</red>а́дꙋйсѧ, и҆́стинный ст҃а́гѡ ѹ҆чи́телѧ твоегѡ̀ ревни́телю. Ра́дꙋйсѧ, земны́й а҆́гг҃ле и҆ нбⷭ҇ный чл҃вѣ́че. Ра́дꙋйсѧ, вѣ́рный слꙋго̀ гдⷭ҇нь. Ра́дꙋйсѧ, ѹ҆се́рдный чистоты̀ и҆ воздержа́нїѧ храни́телю. Ра́дꙋйсѧ, зерца́ло вѣ́ры бл҃гочести́выѧ. Ра́дꙋйсѧ, ѡ҆́бразе кро́тости дх҃о́вныѧ. Ра́дꙋйсѧ, пꙋстынножи́телей красото̀. Ра́дꙋйсѧ, и҆́нокѡвъ наста́вниче. Ра́дꙋйсѧ, мнѡ́гимъ ко спасе́нїю пꙋтеводи́телю. Ра́дꙋйсѧ, ско́рый помо́щниче притека́ющымъ къ тебѣ̀ съ вѣ́рою.

<red>Р</red>а́дꙋйсѧ, ѻ҆́тче на́шъ са́вво, чꙋдотво́рче пресла́вный.
