---
title: "Мл҃тва"
navigation:
  key: akathists-savvastor-26
  title: "Мл҃тва"
  parent: akathists-savvastor
  order: 26
type: "akathist"
---

## Мл҃тва:

<versal>Ѽ</versal> пречⷭ҇тна́ѧ и҆ сщ҃е́ннаѧ главо̀, нбⷭ҇нагѡ і҆ерⷭ҇ли́ма граждани́не, прест҃ы́ѧ трⷪ҇цы ѡ҆бита́лище, прпⷣбне ѻ҆́тче са́вво! Ве́лїе и҆мѣ́ѧ дерзнове́нїе ко всемлⷭ҇тивомꙋ влⷣцѣ, моли́сѧ ѡ҆ ста́дѣ ѡ҆гра́ды твоеѧ̀, и҆ ѡ҆ всѣ́хъ, по дꙋ́хꙋ, ча́дѣхъ твои́хъ. Не премолчѝ вопїѧ̀ за ны̀ ко гдⷭ҇ꙋ, и҆ не пре́зри, вѣ́рою и҆ любо́вїю чтꙋ́щихъ тѧ̀. И҆спросѝ, предста́тельствомъ твои́мъ, ѹ҆ цр҃ѧ ца́рствꙋющихъ ми́ръ цр҃кви, под̾ зна́менемъ крⷭ҇та̀ во́инствꙋющей, мона́шествꙋющымъ до́брое въ по́двизѣхъ тече́нїе; ст҃ѣ́й ѡ҆би́тели сѐй, гра́дꙋ семꙋ̀ и҆ всѣ̑мъ градѡ́мъ и҆ страна́мъ ѡ҆хране́нїе; мі́рꙋ безмѧте́жїе и҆ ми́ръ, гла́да и҆ па́гꙋбы и҆збавле́нїе; ста̑рымъ и҆ немѡщны́мъ ѹ҆тѣше́нїе и҆ подкрѣпле́нїе, ю҆́нымъ и҆ младе́нцємъ бл҃го́е въ вѣ́рѣ возраста́нїе, въ є҆ѵⷢ҇лскомъ ѹ҆че́нїи тве́рдое ѡ҆бꙋче́нїе, и҆ въ чистотѣ́ и҆ цѣломꙋ́дрїи пребыва́нїе; вдови́цамъ и҆ сирота́мъ млⷭ҇ть и҆ застꙋпле́нїе; плѣнє́ннымъ ѿра́дꙋ и҆ возвраще́нїе; болѧ́щымъ и҆сцѣле́нїе; малодꙋ́шнымъ ѹ҆покое́нїе; заблꙋ́ждшимъ и҆справле́нїе; согрѣша́ющымъ дꙋ́хъ сокрꙋше́нїѧ; бѣ́дствꙋющымъ и҆ всѣ̑мъ, бл҃года́тной по́мощи тре́бꙋющымъ, бл҃говре́меннꙋ по́мощь. Не посрамѝ на́съ, къ тебѣ̀ съ вѣ́рою притека́ющихъ; споспѣ́шествꙋй, ꙗ҆́кѡ чадолюби́вый ѻ҆те́цъ ча́дѡмъ, и҆ на́мъ понестѝ и҆́го хрⷭ҇то́во во бл҃годꙋ́шїи и҆ терпѣ́нїи; и҆ всѣ́хъ ѹ҆пра́ви, въ ми́рѣ и҆ покаѧ́нїи сконча́ти живо́тъ сво́й непосты́днѡ и҆ пресели́тисѧ со ѹ҆пова́нїемъ во ѡ҆би́тели нбⷭ҇ныѧ; и҆дѣ́же ты̀, по трꙋдѣ́хъ и҆ по́двизѣхъ, ны́нѣ водворѧ́ешисѧ со а҆́гг҃лы и҆ ст҃ы́ми, зрѧ̀ и҆ прославлѧ́ѧ бг҃а, въ трⷪ҇цѣ сла́вимагѡ, ѻ҆ц҃а и҆ сн҃а и҆ ст҃а́го дх҃а. <red>А҆</red>ми́нь.

{% illustration "small-ornaments/ornament-from-12th-century-armenian-gospel-crider", "small" %}
