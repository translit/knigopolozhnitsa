---
title: "І҆́косъ и҃"
navigation:
  key: akathists-savvastor-16
  title: "І҆́косъ и҃"
  parent: akathists-savvastor
  order: 16
type: "akathist"
---

## І҆́косъ и҃:

<red>В</red>е́сь бы́лъ є҆сѝ въ бз҃ѣ, є҆щѐ сы́й на землѝ, въ по́двизѣхъ и҆́ноческагѡ житїѧ̀: предстоѧ́щꙋ бо тѝ пред̾ лице́мъ гдⷭ҇нимъ на бж҃е́ственной слꙋ́жбѣ, зри́мо быва́ше воспламене́нїе чꙋ́дное въ лицѣ̀ твое́мъ ѿ мл҃твеннагѡ въ дꙋ́сѣ горѣ́нїѧ къ бг҃ꙋ. Ѻ҆вогда́ же въ толи́комъ бѣ̀ ѹ҆миле́нїи дꙋша̀ твоѧ̀, ꙗ҆́кѡ и҆сточа́тисѧ пото́кѡмъ слє́знымъ ѿ ѻ҆че́съ твои́хъ неꙋдержи́мѡ, и҆хже ра́ди є҆динонра́вна тѧ̀ зрѧ́хꙋ бы́ти со прⷪ҇рокомъ, глаго́лющымъ: бы́ша сле́зы моѧ̑ мнѣ̀ хлѣ́бъ де́нь и҆ но́щь. Ѻ҆ба́че, ве́лїе стѧжа́въ дерзнове́нїе къ бг҃ꙋ, не забꙋ́ди и҆ на́съ, со слеза́ми печа́ли ѡ҆ грѣсѣ́хъ свои́хъ къ твоемꙋ̀ застꙋпле́нїю притека́ющихъ и҆ вопїю́щихъ къ тебѣ̀:

<red>Р</red>а́дꙋйсѧ, ѻ҆гне́мъ бж҃е́ственныѧ любвѐ ве́тхагѡ человѣ́ка въ себѣ̀ попали́вый. Ра́дꙋйсѧ, во пло́ти, а҆́ки безпло́тенъ, на землѝ пожи́вый. Ра́дꙋйсѧ, живы́ми и҆ сп҃си́тельными слеза́ми ѻ҆́гнь по́хоти ѹ҆гаси́вый. Ра́дꙋйсѧ, го́рнїѧ ра́дости и҆ бл҃же́нства а҆́гг҃льскагѡ соприча́стниче. Ра́дꙋйсѧ, за премно́гꙋю любо́вь твою̀ къ бг҃ꙋ ѻ҆ц҃ꙋ сла́вою и҆ че́стїю препросла́вленный. Ра́дꙋйсѧ, за глꙋбо́кое смире́нїе твоѐ ѿ хрⷭ҇та, сн҃а бж҃їѧ, вѣнце́мъ нетлѣ́нїѧ ѹ҆вѣ́нчанный. Ра́дꙋйсѧ, за чистотꙋ̀ и҆ безстра́стїе а҆́гг҃льское ѿ прест҃а́гѡ дх҃а ѡ҆сїѧ́нный. Ра́дꙋйсѧ, пречⷭ҇тна́ѧ ѡ҆би́тель трⷪ҇цы. Ра́дꙋйсѧ, бж҃їѧ мт҃ре слꙋжи́телю вѣ́рный и҆ неꙋсыпа́ѧй. Ра́дꙋйсѧ, въ хра́ме є҆ѧ горѣ̀ возноси́выйсѧ дх҃омъ, и҆ ны́нѣ тѣ́ломъ па́ки пребыва́ѧй.

<red>Р</red>а́дꙋйсѧ, ѻ҆́тче на́шъ са́вво, чꙋдотво́рче пресла́вный.
