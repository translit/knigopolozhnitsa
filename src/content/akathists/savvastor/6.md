---
title: "І҆́косъ г҃"
navigation:
  key: akathists-savvastor-6
  title: "І҆́косъ г҃"
  parent: akathists-savvastor
  order: 6
type: "akathist"
---

## І҆́косъ г҃:

<red>И҆</red>мѣ́ѧй дꙋ́шꙋ смренномꙋ́дрїѧ и҆спо́лненꙋ, а҆́ще и҆ ѹ҆страша́ѧсѧ бре́мене нача́льства, ѻ҆ба́че не преслꙋ́шавъ во́ли бж҃їѧ, прїѧ́лъ є҆сѝ порꙋче́нное тебѣ̀ ста́до хрⷭ҇то́во и҆ до́брѣ въ пасе́нїи є҆гѡ̀ пребы́лъ є҆сѝ. Ны́нѣ же, вы́нꙋ предстоѧ̀ прⷭ҇то́лꙋ бж҃їю, бл҃госпоспѣ́шествꙋй мл҃твами твои́ми всѣ̑мъ, взыва́ющымъ къ тебѣ̀:

<red>Р</red>а́дꙋйсѧ, безпрекосло́вный во́ли ѹ҆чи́телѧ твоегѡ̀ и҆сполни́телю. Ра́дꙋйсѧ, до́брый ста́да хрⷭ҇то́ва наста́вниче. Ра́дꙋйсѧ, возлю́бленный па́че мно́гихъ и҆збра́нникомъ бж҃їимъ се́ргїемъ, ѿ негѡ́же не ѹ҆таи́сѧ ст҃ы́нѧ твоѧ̀. Ра́дꙋйсѧ, бл҃гово́нный крі́не вертогра́да цр҃ко́внагѡ. Ра́дꙋйсѧ, свѣ́тлый сосꙋ́де бж҃е́ственныѧ бл҃года́ти. Ра́дꙋйсѧ, свѣти́льниче, не скры́выйсѧ под̾ спꙋ́домъ, но на свѣ́щницѣ поста́вленный. Ра́дꙋйсѧ, чⷭ҇тно́е ст҃а́гѡ дх҃а селе́нїе. Ра́дꙋйсѧ, прпⷣбныхъ свѣ́тлое ѹ҆краше́нїе. Ра́дꙋйсѧ, и҆́нокѡвъ въ по́двизѣхъ по́стническихъ ѹ҆крѣплѧ́ѧй. Ра́дꙋйсѧ, заблꙋ́ждшимъ пꙋ́ть спасе́нїѧ показꙋ́ѧй.

<red>Р</red>а́дꙋйсѧ, ѻ҆́тче на́шъ са́вво, чꙋдотво́рче пресла́вный.
