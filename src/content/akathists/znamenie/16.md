---
title: "І҆́косъ и҃"
navigation:
  key: akathists-znamenie-16
  title: "І҆́косъ и҃"
  parent: akathists-znamenie
  order: 16
type: "akathist"
---

## І҆́косъ и҃:

<red>В</red>сѣ́хъ скорбѧ́щихъ ѹ҆тѣ́шительнице и҆ бѣ́дствꙋющихъ помо́щнице, всебл҃га́ѧ бг҃ороди́тельнице, не пре́зри на́съ, припа́дающихъ къ тебѣ̀ пред̾ пречⷭ҇тымъ ѡ҆́бразомъ твои́мъ, но посѣтѝ на́съ млⷭ҇тивнѡ щедро́тами твои́ми: и҆, ꙗ҆́кѡже дре́вле ѻ҆тцє́мъ на́шимъ по́мощь твою̀ держа́внꙋю ꙗ҆ви́ла є҆сѝ, та́кѡ и҆ на́съ, смире́нныхъ, не лишѝ твоегѡ̀ застꙋпле́нїѧ во вре́мѧ бл҃гопотре́бно, да не постыди́мсѧ во ѹ҆пова́нїи на́шемъ, є҆́же по бз҃ѣ̀ крѣ́пкѡ на тѧ̀ возлага́емъ и҆ зове́мъ тѝ:

<red>Р</red>а́дꙋйсѧ, бг҃освѣ́тлаѧ свѣщѐ, свѣ́томъ хрⷭ҇то́вымъ ѡ҆зарѧ́ющаѧ вѣ̑рныѧ дꙋ́ши. Ра́дꙋйсѧ, многоцѣ́нный а҆лава́стръ, мѵ́ромъ бж҃їѧ блгⷣти ѹ҆маща́ѧй бг҃олюби̑выѧ сердца̀. Ра́дꙋйсѧ, ѹ҆́мнагѡ со́лнца мт҃и, вѣ̑рныѧ просвѣща́ющагѡ, невѣ̑рныѧ же помрача́ющагѡ. Ра́дꙋйсѧ, сла́во нбⷭ҇ныхъ и҆ ѹ҆пова́нїе земны́хъ. Ра́дꙋйсѧ, наде́ждо на́ша и҆ застꙋ́пнице всѣ́хъ притека́ющихъ къ тебѣ̀ съ вѣ́рою. Ра́дꙋйсѧ, лю́бѧщїѧ и҆ чтꙋ́щїѧ тѧ̀ ѿ всѧ́кихъ бѣ́дъ и҆збавлѧ́ющаѧ. Ра́дꙋйсѧ, ѡ҆бѣтова̑нїи бл҃ги́ми дꙋ́ши вѣ́рныхъ блгⷣтнѡ веселѧ́щаѧ. Ра́дꙋйсѧ, дѣ́вственныхъ ли́кѡвъ сла́во и҆ похвало̀. Ра́дꙋйсѧ, подви́жниковъ бл҃гоче́стїѧ къ го́рнемꙋ сїѡ́нꙋ пꙋтево́дствꙋющаѧ. Ра́дꙋйсѧ, вѣ́рныхъ къ нбⷭ҇номꙋ і҆ерⷭ҇ли́мꙋ приводѧ́щаѧ. Ра́дꙋйсѧ, ѡ҆мрачє́нныѧ сердца̀ свѣ́томъ и҆́стиннагѡ бг҃овѣ́дѣнїѧ просвѣща́ющаѧ. Ра́дꙋйсѧ, и҆ всѣ́хъ на́съ бл҃года́тными лꙋча́ми вели́кїѧ своеѧ̀ млⷭ҇ти покрыва́ющаѧ.

<red>Р</red>а́дꙋйсѧ, влⷣчце, зна́менїе млⷭ҇ти твоеѧ̀ на́мъ ꙗ҆влѧ́ющаѧ.
