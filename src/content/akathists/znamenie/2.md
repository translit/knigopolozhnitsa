---
title: "І҆́косъ а҃"
navigation:
  key: akathists-znamenie-2
  title: "І҆́косъ а҃"
  parent: akathists-znamenie
  order: 2
type: "akathist"
---

## І҆́косъ а҃:

<red>А҆́</red>гг҃лѡвъ цр҃и́це и҆ всеѧ̀ тва́ри влⷣчце, пречтⷭ҇аѧ дв҃о бцⷣе, пресла́внымъ зна́менїемъ і҆кѡ́ны твоеѧ̀ ст҃ы́ѧ всю̀ странꙋ̀ рѡссі́йскꙋю бл҃года́тнѡ ѡ҆зари́ла є҆сѝ и҆ стрꙋи̑ чꙋде́съ ѿ неѧ̀ и҆сточи́ла є҆сѝ вѣ̑рнымъ. Тѣ́мже, со ѹ҆се́рдїемъ и҆ любо́вїю припа́дающе ко пречтⷭ҇но́мꙋ твоемꙋ̀ ѡ҆́бразꙋ, со ѹ҆миле́нїемъ прино́симъ тѝ бл҃гохвалє́нїѧ сицева̑ѧ:

<red>Р</red>а́дꙋйсѧ, ѡ҆сщ҃е́нное селе́нїе бг҃а сло́ва. Ра́дꙋйсѧ, бл҃года́тїю бж҃їею и҆ на́съ ѡ҆сщ҃а́ющаѧ. Ра́дꙋйсѧ, сп҃се́нїю па́дшагѡ ро́да человѣ́ческагѡ непоро́чнѡ послꙋжи́вшаѧ. Ра́дꙋйсѧ, всѣ́хъ творца̀ и҆ гдⷭ҇а, чтⷭ҇аѧ, дх҃омъ бжⷭ҇твеннымъ въ ложесна́хъ заче́нши, без̾ и҆стлѣ́нїѧ роди́вшаѧ. Ра́дꙋйсѧ, мт҃рнимъ твои́мъ попече́нїемъ всѣ́хъ на́съ ѡ҆б̾е́млющаѧ. Ра́дꙋйсѧ, въ бѣ́дахъ и҆ напа́стехъ ско́раѧ на́мъ помо́щнице. Ра́дꙋйсѧ, ѕлы̑ѧ стра̑сти на́ша неви́димѡ ѹ҆кроща́ющаѧ. Ра́дꙋйсѧ, въ хрⷭ҇тїа́нскихъ добродѣ́телехъ преꙋспѣва́ти на́мъ помога́ющаѧ. Ра́дꙋйсѧ, недꙋ́ги на́ша безме́зднѡ врачꙋ́ющаѧ. Ра́дꙋйсѧ, на стези̑ покаѧ́нїѧ на́съ премꙋ́дрѡ наставлѧ́ющаѧ. Ра́дꙋйсѧ, дв҃о, хрⷭ҇тїа́нъ похвало̀. Ра́дꙋйсѧ, ꙗ҆́кѡ блажа́тъ тѧ̀ всѝ ро́ди.

<red>Р</red>а́дꙋйсѧ, влⷣчце, зна́менїе млⷭ҇ти твоеѧ̀ на́мъ ꙗ҆влѧ́ющаѧ.
