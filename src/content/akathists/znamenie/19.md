---
title: "Конда́къ і҃"
navigation:
  key: akathists-znamenie-19
  title: "Конда́къ і҃"
  parent: akathists-znamenie
  order: 19
type: "akathist"
---

## Конда́къ і҃:

<red>С</red>п҃си́телѧ па́дшемꙋ человѣ́чествꙋ роди́ла є҆сѝ, пречтⷭ҇аѧ дв҃о, и҆ сегѡ̀, ꙗ҆́кѡ младе́нца, во ѡ҆б̾ѧ́тїихъ твои́хъ носи́ла є҆сѝ, Егѡ́же бжⷭ҇твенное и҆з̾ѡбраженїе и҆ на і҆кѡ́не зна́менїѧ твоегѡ̀ на́мъ ꙗ҆влѧ́еши и҆ мнѡ́гїѧ млⷭ҇ти и҆ щедрѡ́ты твоѧ̑ на́мъ дарꙋ́еши. Сегѡ̀ ра́ди со бл҃гоговѣ́нїемъ и҆ вѣ́рою че́ствꙋемъ ѡ҆́бразъ чꙋдотво́рный тво́й, влⷣчце, и҆ мо́лимсѧ тебѣ̀ приле́жно: бꙋ́ди на́мъ покро́въ и҆ защи́та въ де́нь сꙋ́дный, да твои́мъ мт҃рнимъ предста́тельствомъ поми́лꙋетъ на́съ сꙋдїѧ̀ првⷣный, сн҃ъ тво́й и҆ бг҃ъ, и҆ сподо́битъ на́съ десна́гѡ стоѧ́нїѧ и҆ пѣ́нїѧ є҆мꙋ̀ со и҆збра́нными: <red>А҆</red>ллилꙋ́їа.
