---
title: "І҆́косъ з҃"
navigation:
  key: akathists-znamenie-14
  title: "І҆́косъ з҃"
  parent: akathists-znamenie
  order: 14
type: "akathist"
---

## І҆́косъ з҃:

<red>Н</red>овгра́дъ и҆ всю̀ зе́млю рѡссі́йскꙋю ди́внаѧ і҆кѡ́на зна́менїѧ твоегѡ̀, бцⷣе дв҃о, чꙋдесы̀ бл҃года́тными ѡ҆сїѧ̀, млⷭ҇ти твоѧ̑ бога̑тыѧ вѣ̑рнымъ проѧви́вши. Сїю̀ ѹ҆̀бо бг҃олѣ́пнымъ поклоне́нимъ че́ствꙋюще, хвале́бнѣ тебѣ̀, влⷣчце, взыва́емъ:

<red>Р</red>а́дꙋйсѧ, скоропредста́тельнаѧ помо́щнице ѹ҆се́рднѡ къ тебѣ̀ притека́ющихъ. Ра́дꙋйсѧ, бл҃госе́рдаѧ ѹ҆слы́шательнице моле́нїй на́шихъ. Ра́дꙋйсѧ, вели́кїй новгра́дъ бл҃гослове́нїемъ твои́мъ ѡ҆сѣни́вшаѧ. Ра́дꙋйсѧ, въ предѣ́лѣхъ є҆гѡ̀ і҆кѡ́нꙋ зна́менїѧ твоегѡ̀ чꙋдесы̀ просла́вльшаѧ. Ра́дꙋйсѧ, дѣ́въ ликостоѧ̑нїѧ прославле́нїемъ і҆кѡ́ны твоеѧ̀ дꙋхо́внѡ возвесели́вшаѧ. Ра́дꙋйсѧ, всеси́льными твои́ми къ бг҃ꙋ мл҃твами и҆ на́съ ко блаже́нствꙋ ра́йскомꙋ возводѧ́щаѧ. Ра́дꙋйсѧ, всѧ̑ страны̑ правосла̑вныѧ покро́вомъ млⷭ҇ти твоеѧ̀ ѡ҆сѣнѧ́ющаѧ. Ра́дꙋйсѧ, мно́гихъ мѣ́стъ и҆ ѡ҆би́телей сокро́вище и҆сцѣле́нїй неѡскꙋ́дное. Ра́дꙋйсѧ, и҆́нокѡвъ и҆ и҆ноки́нь бл҃гоподвиза́ющихсѧ всемо́щнаѧ покрови́тельнице. Ра́дꙋйсѧ, и҆ въ мі́рѣ бл҃гоче́стнѡ живꙋ́щихъ ѹ҆се́рднаѧ застꙋ́пнице. Ра́дꙋйсѧ, ведꙋ́щимъ бра́нь проти́вꙋ мі́ра, пло́ти и҆ дїа́вола до́браѧ споспе́шнице. Ра́дꙋйсѧ, за всѣ́хъ на́съ млⷭ҇тиваѧ къ сн҃ꙋ твоемꙋ̀ и҆ бг҃ꙋ хода́таице.

<red>Р</red>а́дꙋйсѧ, влⷣчце, зна́менїе млⷭ҇ти твоеѧ̀ на́мъ ꙗ҆влѧ́ющаѧ.
