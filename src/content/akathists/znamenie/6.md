---
title: "І҆́косъ г҃"
navigation:
  key: akathists-znamenie-6
  title: "І҆́косъ г҃"
  parent: akathists-znamenie
  order: 6
type: "akathist"
---

## І҆́косъ г҃:

<red>И҆</red>мѣ́ѧше тѧ̀ вои́стинꙋ вели́кїй новгра́дъ вои́тельницꙋ держа́внꙋю, бг҃ороди́тельнице всебл҃га́ѧ, є҆гда̀, па́че надѣ́ѧнїѧ, зна́менїемъ і҆кѡ́ны твоеѧ̀ ст҃ы́ѧ побѣди́ти си̑льныѧ полкѝ сопроти́вныхъ лю́демъ новогра́да помогла̀ є҆сѝ. Тѣ́мже, пѣ́нїе побѣ́дное тебѣ̀ приносѧ́ще, взыва́емъ си́це:

<red>Р</red>а́дꙋйсѧ, ѹ҆мире́нїе мі́рꙋ ст҃ы́мъ ржⷭ҇тво́мъ твои́мъ прине́сшаѧ. Ра́дꙋйсѧ, средостѣ́нїе вражды̀ дре́внїѧ разрꙋши́вшаѧ. Ра́дꙋйсѧ, непра́веднѡ враждꙋ́ющїѧ наказꙋ́ющаѧ. Ра́дꙋйсѧ, зна́меньми и҆ чꙋдесы̀ твои́ми хрⷭ҇толюби̑выѧ лю́ди ѹ҆тѣша́ющаѧ. Ра́дꙋйсѧ, ѿ стрѣлы̀ вра́жїѧ ꙗ҆́звꙋ на лицы̀ і҆кѡ́ны твоеѧ̀ прїе́мшаѧ. Ра́дꙋйсѧ, сле́зы бл҃годат̑ныѧ ѿ неѧ̀ ди́внѡ и҆сточи́вшаѧ. Ра́дꙋйсѧ, вѡ́и сопроти́вныхъ слѣпото́ю и҆ бѣ́гствомъ порази́вшаѧ. Ра́дꙋйсѧ, полкѝ крѣ̑пкїѧ безси̑льны содѣ́лавшаѧ. Ра́дꙋйсѧ, во бра́нехъ крѣ́пкаѧ помо́щнице. Ра́дꙋйсѧ, врагѡ́въ посрамле́нїе. Ра́дꙋйсѧ, лю́ди твоѧ̑ ди́вною побѣ́дою ѹ҆вѣнча́вшаѧ. Ра́дꙋйсѧ, непобѣди́маѧ воево́до вожде́й и҆ во́инствъ хрⷭ҇тїа́нскихъ.

<red>Р</red>а́дꙋйсѧ, влⷣчце, зна́менїе млⷭ҇ти твоеѧ̀ на́мъ ꙗ҆влѧ́ющаѧ.
