---
title: "І҆́косъ і҃"
navigation:
  key: akathists-znamenie-20
  title: "І҆́косъ і҃"
  parent: akathists-znamenie
  order: 20
type: "akathist"
---

## І҆́косъ і҃:

<red>С</red>тѣна̀ неѡбори́маѧ и҆ и҆сто́чникъ чꙋде́съ і҆кѡ́на твоѧ̀ ст҃а́ѧ ꙗ҆ви́сѧ, бцⷣе дв҃о, не то́кмѡ вели́комꙋ новогра́дꙋ, но и҆ все́й странѣ̀ рѡссі́йстѣй. Сїю̀, ꙗ҆́кѡ зна́менїе побѣ́дное, и҆мꙋ́ще, вѡ́инства правосла̑вныѧ врагѡ́въ побѣжда́ютъ, и҆ ст҃и́телє є҆́ю бл҃гоꙋкраша́ютсѧ, и҆ всѧ́къ во́зрастъ вѣ́рныхъ ѹ҆тѣше́нїе бл҃года́тное ѿ неѧ̀ прїе́млетъ. Ѹ҆тѣ́ши и҆ на́съ твои́мъ, всемлⷭ҇тиваѧ влⷣчце, бл҃говоле́нїемъ и҆ млⷭ҇тїю, да хвале́бнѡ взыва́емъ къ тебѣ̀:

<red>Р</red>а́дꙋйсѧ, крѣ́пкое на́ше ѹ҆пова́нїе. Ра́дꙋйсѧ, несꙋмнѣ́ннаѧ на́ша наде́ждо. Ра́дꙋйсѧ, вели́кагѡ новогра́да многопѣ́таѧ сла́во. Ра́дꙋйсѧ, страны̀ на́шеѧ бл҃года́тное ѡ҆гражде́нїе. Ра́дꙋйсѧ, во дни̑ бра́ни побѣди́тельнаѧ на вра́ги помо́щнице. Ра́дꙋйсѧ, во дни̑ ми́ра ко бл҃гоче́стїю до́браѧ наста́внице. Ра́дꙋйсѧ, и҆́ноческихъ ѡ҆би́телей покро́въ и҆ снабдѣ́нїе. Ра́дꙋйсѧ, бл҃гоче́стивыхъ домѡ́въ и҆ сꙋпрꙋ́жествъ бл҃гослове́нїе. Ра́дꙋйсѧ, двⷭ҇тва и҆ чⷭ҇тоты̀ побо́рнице. Ра́дꙋйсѧ, ѡ҆би́димыхъ и҆ гони́мыхъ предста́тельнице. Ра́дꙋйсѧ, наги́хъ ѡ҆деѧ́нїе. Ра́дꙋйсѧ, болѧ́щихъ и҆сцѣле́нїе.

<red>Р</red>а́дꙋйсѧ, влⷣчце, зна́менїе млⷭ҇ти твоеѧ̀ на́мъ ꙗ҆влѧ́ющаѧ.
