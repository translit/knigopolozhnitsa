---
title: "І҆́косъ в҃"
navigation:
  key: akathists-znamenie-4
  title: "І҆́косъ в҃"
  parent: akathists-znamenie
  order: 4
type: "akathist"
---

## І҆́косъ в҃:

<red>Р</red>азꙋмѣ́въ во́лю бж҃їю во гла́сѣ нбⷭ҇нѣмъ, ст҃и́тель хрⷭ҇то́въ і҆ѡа́ннъ прїи́де ко хра́мꙋ преѡбраже́нїѧ гдⷭ҇нѧ взѧ́ти і҆кѡ́нꙋ бг҃омт҃ре, и҆ є҆гда̀ молѧ́шесѧ пред̾ не́ю, подви́жесѧ і҆кѡ́на ѿ мѣ́ста своегѡ̀ на рꙋ́цѣ є҆гѡ̀ честны̑ѧ, и҆ то́й съ пѣ́нїемъ моле́бнымъ и҆знесѐ ю҆̀ на забра̑ла гра́да, глаго́лѧ наро́дꙋ: дерза́йте, мт҃и бо бг҃а на́шегѡ съ на́ми є҆́сть. Сегѡ̀ ра́ди, ви́дѣвше твоѐ къ ни̑мъ бл҃говоле́нїе, въ прише́ствїи чꙋде́снѣмъ і҆кѡ́ны твоеѧ̀ ꙗ҆вле́нное, въ пѣ́снехъ возглаша́емъ бл҃гохвалє́нїѧ сицева̑ѧ:

<red>Р</red>а́дꙋйсѧ, наде́жде хрⷭ҇тїа́нъ ненаде́жныхъ. Ра́дꙋйсѧ, скорбѧ́щихъ ра́досте и҆ застꙋ́пле́нїе. Ра́дꙋйсѧ, безпо́мощнымъ ско́рꙋю по́мощь твою̀ ꙗ҆влѧ́ющаѧ. Ра́дꙋйсѧ, ѹ҆тѣснѧ́ємымъ ѡ҆сла́бꙋ и҆ свобо́дꙋ да́рꙋющаѧ. Ра́дꙋйсѧ, правосла̑внымъ во́ємъ предводи́тельница къ побѣ́дамъ. Ра́дꙋйсѧ, ра́тей непрїѧ́тельскихъ всекрѣ́пкое низложе́нїе. Ра́дꙋйсѧ, вели́кїй новгра́дъ бл҃говоле́нїемъ твои́мъ ѡ҆сѣни́вшаѧ. Ра́дꙋйсѧ, на забра̑ла є҆гѡ̀, ꙗ҆́кѡ взбра́ннаѧ воево́да, во і҆кѡ́нѣ твое́й прише́дшаѧ. Ра́дꙋйсѧ, ненаказа́нныхъ млⷭ҇тиваѧ наказа́тельнице. Ра́дꙋйсѧ, неразꙋ́мныхъ премꙋ́драѧ вразꙋми́тельнице. Ра́дꙋйсѧ, ѡ҆би́дѧщихъ всегро́знаѧ ѹ҆страши́тельнице. Ра́дꙋйсѧ, ѡ҆би́димыхъ всебл҃га́ѧ застꙋ́пнице.

<red>Р</red>а́дꙋйсѧ, влⷣчце, зна́менїе млⷭ҇ти твоеѧ̀ на́мъ ꙗ҆влѧ́ющаѧ.
