---
title: "І҆́косъ ѕ҃"
navigation:
  key: akathists-znamenie-12
  title: "І҆́косъ ѕ҃"
  parent: akathists-znamenie
  order: 12
type: "akathist"
---

## І҆́косъ ѕ҃:

<red>В</red>озсїѧ́ла є҆сѝ лꙋча́ми вели́кихъ чꙋде́съ въ новѣгра́де, бцⷣе дв҃о, и҆ і҆кѡ́нꙋ зна́менїѧ твоегѡ̀ бл҃года́тнымъ и҆сточе́нїемъ сле́зъ ди́внѡ просла́вила є҆сѝ, неизчє́тныѧ млⷭ҇ти ѿ неѧ̀ ще́дрѡ подава́ющи всѣ̑мъ скорбѧ́щимъ и҆ ѡ҆бременє́ннымъ. Посѣти́ ѹ҆̀бо и҆ дꙋ́ши на́ша, недꙋ́гꙋющїѧ страстьмѝ грѣхо́вными, гпⷭ҇ожѐ всебл҃га́ѧ, и҆ бꙋ́ди на́мъ помо́щница во сп҃се́нїе, да бл҃года́рственно тебѣ̀ зове́мъ:

<red>Р</red>а́дꙋйсѧ, мл҃твеннице бл҃гопрїѧ́тнаѧ за на́съ къ бг҃ꙋ. Ра́дꙋйсѧ, предста́тельнице всемо́щнаѧ, гнѣ́въ бж҃їй на млⷭ҇ть прелага́ющаѧ. Ра́дꙋйсѧ, рꙋ́цѣ твоѝ бг҃онѡ́снѣ на ѹ҆моле́нїе ко творцꙋ̀ вы́нꙋ простира́ющаѧ. Ра́дꙋйсѧ, ꙗ҆́кѡ мт҃и сн҃а, сꙋдїю̀ првⷣнаго, ѡ҆ всѣ́мъ мі́ре ѹ҆молѧ́ющаѧ. Ра́дꙋйсѧ, покро́вомъ мт҃рнѧгѡ твоегѡ̀ застꙋпле́нїѧ всѣ́хъ на́съ покрыва́ющаѧ. Ра́дꙋйсѧ, сꙋ́щихъ въ бѣда́хъ и҆ ско́рбехъ бл҃года́тїю смире́нїѧ и҆ терпѣ́нїѧ снабдѣва́ющаѧ. Ра́дꙋйсѧ, стра́ждꙋщїѧ и҆ безпо́мѡщныѧ неви́димѡ ѹ҆крѣплѧ́ющаѧ. Ра́дꙋйсѧ, болѧ́щїѧ и҆ безнадє́жныѧ ѿ ѻ҆дра̀ болѣ́зни возставлѧ́ющаѧ. Ра́дꙋйсѧ, вѣ́рою молѧ́щимсѧ тебѣ̀ вели̑кїѧ млⷭ҇ти ꙗ҆влѧ́ющаѧ. Ра́дꙋйсѧ, во бл҃ги́хъ прошє́нїѧ на̑ша ди́внѡ и҆сполнѧ́ющаѧ. Ра́дꙋйсѧ, стрꙋи̑ бл҃года́тныхъ и҆сцѣле́нїй ѻ҆би́льно на́мъ и҆сточа́ющаѧ. Ра́дꙋйсѧ, всѣ̑мъ всѧ̑ полє́знаѧ дарꙋ́ющаѧ.

<red>Р</red>а́дꙋйсѧ, влⷣчце, зна́менїе млⷭ҇ти твоеѧ̀ на́мъ ꙗ҆влѧ́ющаѧ.
