---
title: "Мл҃тва"
navigation:
  key: akathists-znamenie-26
  title: "Мл҃тва"
  parent: akathists-znamenie
  order: 26
type: "akathist"
---

## Мл҃тва:

<versal>Ѽ</versal> прест҃а́ѧ и҆ преблгⷭ҇ве́ннаѧ мт҃и сладча́йшагѡ гдⷭ҇а на́шегѡ і҆и҃са хрⷭ҇та̀! Припа́даемъ и҆ покланѧ́емсѧ тебѣ̀ пред̾ ст҃о́ю чꙋдотво́рною і҆кѡ́ною твое́ю, воспомина́юще ди́вное зна́менїе твоегѡ̀ застꙋпле́нїѧ, вели́комꙋ новгра́дꙋ ѿ неѧ̀ ꙗ҆вле́нное во дни̑ ра́тнагѡ на се́й гра́дъ наше́ствїѧ. Смире́ннѡ мо́лимъ тѧ̀, всеси́льнаѧ ро́да на́шегѡ застꙋ́пнице: ꙗ҆́коже дре́вле ѻ҆тцє́мъ на́шимъ на по́мощь ѹ҆скори́ла є҆сѝ, та́кѡ и҆ ны́нѣ на́съ, не́мощныхъ и҆ грѣ́шныхъ, сподо́би твоегѡ̀ мт҃рнѧгѡ застꙋпле́нїѧ и҆ бл҃гопопече́нїѧ. Сп҃сѝ и҆ сохранѝ, влⷣчце, под̾ кро́вомъ млⷭ҇ти твоеѧ̀ цр҃ковь ст҃ꙋ́ю, гра́дъ тво́й, всю̀ странꙋ̀ на́шꙋ правосла́внꙋю и҆ всѣ́хъ на́съ, припа́дающихъ къ тебѣ̀ съ вѣ́рою и҆ любо́вїю ѹ҆миле́ннѡ просѧ́щихъ со слеза́ми твоегѡ̀ застꙋпле́нїѧ. Є҆́й, гпⷭ҇жѐ всемлⷭ҇тиваѧ! Ѹ҆млⷭ҇рдисѧ на ны̀, ѡ҆бꙋрева́ємыѧ грѣхмѝ мно́гими, прострѝ ко хрⷭ҇тꙋ̀ гдⷭ҇ꙋ бг҃опрїи̑мныѧ рꙋ́цѣ твоѝ и҆ предста́тельствꙋй за на́съ пред̾ бл҃гостїю є҆гѡ̀, просѧ́щи на́мъ проще́нїѧ прегрѣше́нїй на́шихъ, бл҃гоче́стнагѡ ми́рнагѡ житїѧ̀, бл҃гі́ѧ хрⷭ҇тїа́нскїѧ кончи́ны и҆ до́брагѡ ѿвѣ́та на стра́шнѣмъ сꙋдѣ̀ є҆гѡ̀, да, сп҃са́еми всеси́льными твои́ми къ немꙋ̀ мл҃твами, бл҃же́нство ра́йское ѹ҆наслѣ́дꙋемъ и҆ со всѣ́ми ст҃ы́ми воспое́мъ пречтⷭ҇но́е и҆ великолѣ́пое и҆́мѧ достопоклонѧ́емыѧ трⷪ҇цы, ѻ҆ц҃а̀ и҆ сн҃а и҆ ст҃а́гѡ дх҃а, и҆ твоѐ ве́лїе къ на́мъ млⷭ҇рдїе во вѣ́ки вѣкѡ́въ. <red>А҆</red>ми́нь.

{% illustration "small-ornaments/ornament-from-12th-century-armenian-gospel-crider", "small" %}
