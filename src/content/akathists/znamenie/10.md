---
title: "І҆́косъ є҃"
navigation:
  key: akathists-znamenie-10
  title: "І҆́косъ є҃"
  parent: akathists-znamenie
  order: 10
type: "akathist"
---

## І҆́косъ є҃:

<red>В</red>и́дѣвше чꙋдеса̀ пресла̑внаѧ, ѿ і҆кѡ́ны зна́менїѧ твоегѡ̀ бы̑вшаѧ, влⷣчце пребл҃га́ѧ, лю́дїе новагра́да со ѹ҆се́рдїемъ къ не́й притека́хꙋ и҆ въ недꙋ́зѣхъ свои́хъ и҆зцѣлє́нїѧ бл҃года̑тнаѧ ѿ неѧ̀ прїемлѧ́хꙋ. К не́йже ны́нѣ приходѧ́ще, покланѧ́емсѧ, и҆ че́ствꙋемъ, и҆ ѿ жела́нїѧ се́рдца цѣлꙋ́емъ, и҆сцѣле́нїй бл҃года́ть почерпа́юще, и҆ недꙋ́гъ тѣле́сныхъ, и҆ дꙋше́вныхъ страсте́й свобожда́емсѧ, зовꙋ́ще тѝ и҆ глаго́люще:

<red>Р</red>а́дꙋйсѧ, скорбѧ́щихъ ра́досте и҆ ѡ҆би́димыхъ застꙋ́пнице. Ра́дꙋйсѧ, печа́льныхъ ѹ҆тѣше́нїе и҆ бѣ́дствꙋющихъ помо́щнице. Ра́дꙋйсѧ, болѧ́щихъ немздопрїи́мнаѧ цѣли́тельнице. Ра́дꙋйсѧ, ни́щихъ и҆ ѹ҆бо́гихъ некрадо́мое бога́тство. Ра́дꙋйсѧ, терпѣли́выхъ страда́льцєвъ да́рами бл҃года́тными ѹ҆щедрѧ́ющаѧ. Ра́дꙋйсѧ, ѿча́ѧнныхъ и҆ безнаде́жныхъ ѿ ро́ва поги́бели и҆збавлѧ́ющаѧ. Ра́дꙋйсѧ, вдови́цъ и҆ си́рыхъ бл҃госе́рдаѧ попечи́тельнице. Ра́дꙋйсѧ, цѣломꙋ́дрїѧ и҆ воздержа́нїѧ ю҆́ныхъ наста́внице. Ра́дꙋйсѧ, ста́рцєвъ бл҃гоговѣ́йныхъ сла́дкое ѹ҆спокое́нїе. Ра́дꙋйсѧ, ста́рицъ бг҃олюби́выхъ ти́хое прибѣ́жище. Ра́дꙋйсѧ, ка́ющихсѧ грѣ́шниковъ вѣ́рнаѧ спорꙋ́чнице. Ра́дꙋйсѧ, дарѡ́въ дꙋхо́вныхъ ще́драѧ пода́тельнице.

<red>Р</red>а́дꙋйсѧ, влⷣчце, зна́менїе млⷭ҇ти твоеѧ̀ на́мъ ꙗ҆влѧ́ющаѧ.
