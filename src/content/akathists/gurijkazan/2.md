---
title: "І҆́косъ а҃"
navigation:
  key: akathists-gurijkazan-2
  title: "І҆́косъ а҃"
  parent: akathists-gurijkazan
  order: 2
type: "akathist"
---

## І҆́косъ а҃:

<red>А҆́</red>нгелѡвъ творе́цъ и҆ всеѧ̀ тва́ри содѣ́тель пред̾избра̀, ѡ҆ст҃ѝ и҆ поста́ви тѧ̀, ст҃и́телю, просвѣти́телѧ, ѹ҆чи́телѧ и҆ покрови́телѧ гра́дꙋ каза́ни. на́съ же наꙋчѝ вопи́ти тебѣ̀ си́це:

<red>Р</red>а́дꙋйсѧ, предѡпредѣле́нный въ предвѣ́чнѣмъ совѣ́тѣ бж҃їемъ къ просвѣще́нїю невѣ́рныхъ: ра́дꙋйсѧ, пред̾ѡчище́нный длѧ сегѡ̀ слꙋже́нїѧ сосꙋ́де блгⷣти бж҃їѧ. Ра́дꙋйсѧ, зла́то, и҆скꙋше́нное въ горни́лѣ долговре́менныхъ страда́нїй: ра́дꙋйсѧ, съ ю҆́ности мі́ромъ ѿве́рженный и҆ мі́ра ѿвергі́йсѧ. Ра́дꙋйсѧ, въ темни́цꙋ неви́ннѡ, ꙗ҆́кѡ і҆ѡ́сифъ, заключе́нный: ра́дꙋйсѧ, въ то́й темни́цѣ нбⷭ҇нѣй премꙋ́дрости наꙋчи́выйсѧ. Ра́дꙋйсѧ, въ темни́цѣ то́йже свѣ́тъ, дарова́вшїй тебѣ̀ свобо́дꙋ, ѹ҆зрѣ́вый: ра́дꙋйсѧ, и҆з̾ неѧ̀ чꙋ́днымъ ѡ҆́бразомъ и҆зведе́нный. Ра́дꙋйсѧ, по полꙋче́нїи свобо́ды всего̀ себѐ бг҃ꙋ порабо́тивый: ра́дꙋйсѧ, чистоты̀ и҆ дѣ́вства храни́телю. Ра́дꙋйсѧ, поста̀ и҆ мл҃твы ре́вностный блюсти́телю: ра́дꙋйсѧ, до́бльственный хрⷭ҇та̀ послѣ́дователю.

<red>Р</red>а́дꙋйсѧ, гꙋ́рїе, каза́нскїй и҆ свїѧжскїй чꙋдотво́рче.
