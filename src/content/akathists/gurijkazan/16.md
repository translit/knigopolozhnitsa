---
title: "І҆́косъ и҃"
navigation:
  key: akathists-gurijkazan-16
  title: "І҆́косъ и҃"
  parent: akathists-gurijkazan
  order: 16
type: "akathist"
---

## І҆́косъ и҃:

<red>В</red>е́сь ѹ҆́мъ тво́й, ст҃и́телю, впери́лъ є҆сѝ къ бо́гꙋ и҆ всегѡ̀ себѐ пре́далъ є҆сѝ ст҃ѣ́й во́лѣ є҆гѡ̀, є҆гда̀ встꙋпи́лъ є҆сѝ на престо́лъ каза́нскїѧ па́ствы твоеѧ̀, ю҆́же и҆ не престаѧ̀ поꙋча́лъ є҆сѝ сло́вомъ и҆ дѣ́ломъ. тѣ́мже прїимѝ ѿ на́съ похвалы̑ сїѧ̑:

<red>Р</red>а́дꙋйсѧ, до́брый па́стырю, всегда̀ гото́вый положи́ти дꙋ́шꙋ свою̀ за ѻ҆́вцы па̑жити твоеѧ̀: ра́дꙋйсѧ, мꙋ́дрый храни́телю стада̀ твоегѡ̀ ѿ волкѡ́въ, хотѧ́щихъ гꙋби́ти є҆̀. Ра́дꙋйсѧ, неꙋтоми́мый дѣ́лателю въ вертогра́дѣ хрⷭ҇то́вомъ: ра́дꙋйсѧ, наста́вниче па́стырей и҆ ѹ҆чи́телей твоеѧ̀ па́ствы. Ра́дꙋйсѧ, разꙋ́мный вождю̀ въ житїѝ по за́повѣдемъ бж҃їимъ и҆ преда́нїємъ а҆пⷭ҇льскимъ: ра́дꙋйсѧ, ѻ҆́ч҃е, просвѣти́телю и҆ попечи́телю всѣ́хъ новокре́щенных. Ра́дꙋйсѧ, кро́ткїй и҆ добросерде́чный ѹ҆бѣди́телю въ и҆́стинѣ и҆ бжⷭ҇твенности хрⷭ҇тїа́нскїѧ вѣ́ры невѣ́рꙋющихъ: ра́дꙋйсѧ, богомꙋдрый вразꙋми́телю люде́й мы́слѧщихъ. Ра́дꙋйсѧ, мꙋ́дрый рꙋководи́телю твои́хъ сотрꙋ́дникѡвъ: ра́дꙋйсѧ, бл҃гопопечи́тельный ѻ҆́ч҃е всѣ́хъ сиро́тствꙋющихъ. Ра́дꙋйсѧ, притѣснѧ́емых застꙋ́пниче: ра́дꙋйсѧ, хода́таю за невѣ́рныхъ, позна́вшихъ и҆́стинꙋ.

<red>Р</red>а́дꙋйсѧ, гꙋ́рїе, каза́нскїй и҆ свїѧжскїй чꙋдотво́рче.
