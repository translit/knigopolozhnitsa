---
title: "Мл҃тва"
navigation:
  key: akathists-gurijkazan-26
  title: "Мл҃тва"
  parent: akathists-gurijkazan
  order: 26
type: "akathist"
---

## Мл҃тва:

<versal>С</versal>т҃и́телю ѻ҆́ч҃е гꙋ́рїе, предстоѧ̀ сщ҃е́ннѣй ра́цѣ многоцѣле́бныхъ моще́й твои́хъ, мо́лимъ тѧ̀ ѹ҆се́рднѡ бы́ти всегда̀ и҆ вездѣ̀ на́шимъ хода́таемъ, застꙋ́пникомъ и҆ покрови́телемъ. и҆схода́тайствꙋй па́ствѣ твое́й ми́ръ, тишинꙋ̀, бл҃годе́нствїе, здра́вїе и҆ сп҃се́нїе. бꙋ́ди постоѧ́ннымъ на́шимъ застꙋ́пникомъ ѿ всѣ́хъ врагѡ́въ, ви́димыхъ и҆ невиди́мыхъ: покрыва́й на́съ ѿ нахожде́нїѧ всѣ́хъ бѣ́дъ, напа́стей и҆ скорбе́й, па́че же ѿ и҆скꙋше́нїй врага̀ те́мнагѡ. Предстоѧ́щымъ же здѣ̀ и҆ молѧ́щымсѧ и҆спросѝ ѹ҆ гдⷭ҇а бг҃а всѧ̑, ꙗ҆̀же ко сп҃се́нїю своемꙋ̀ ѻ҆нѝ про́сѧтъ ѹ҆ негѡ̀ въ свои́хъ нꙋжда́хъ и҆ ско́рбехъ, да всѝ мы̀ съ тобо́ю прославлѧ́емъ всест҃о́е и҆́мѧ ѻ҆ц҃а̀ и҆ сн҃а и҆ ст҃а́гѡ дх҃а, ны́нѣ и҆ при́снѡ, и҆ во вѣ́ки вѣкѡ́въ. <red>А҆</red>ми́нь.

{% illustration "small-ornaments/medallion-lukovich", "small" %}
