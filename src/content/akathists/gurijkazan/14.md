---
title: "І҆́косъ з҃"
navigation:
  key: akathists-gurijkazan-14
  title: "І҆́косъ з҃"
  parent: akathists-gurijkazan
  order: 14
type: "akathist"
---

## І҆́косъ з҃:

<red>Н</red>о́вое чꙋ́до показа̀ гдⷭ҇ь и҆ сп҃съ на́шъ, і҆и҃съ хрⷭ҇то́съ, и҆збра́вый тѧ̀ въ первост҃и́телѧ каза́нскїѧ цр҃кве, є҆гда̀ тѧ̀ є҆ди́наго и҆з̾ четыре́хъ жре́бїемъ ѹ҆ка́за все́й свое́й правосла́вной цр҃кви. мы́ же, дивѧ́щесѧ, вопїе́мъ тѝ си́це:

<red>Р</red>а́дꙋйсѧ, ѿ вѣ́чности пред̾ѡпредѣле́нный просвѣти́телю каза́нскїѧ ѡ҆бласти: ра́дꙋйсѧ, сокрове́нный до вре́мене сосꙋ́де блгⷣти бж҃їѧ. Ра́дꙋйсѧ, и҆збра́нїемъ твои́мъ всю̀ цр҃ковь ѹ҆диви́вый и҆ ѡ҆бра́довавый: ра́дꙋйсѧ, тѣ́мже и҆збра́нїемъ въ пре́данности бг҃ꙋ ѹ҆крѣпи́выйсѧ. Ра́дꙋйсѧ, ди́вное твоѐ и҆збра́нїе слꙋже́нїемъ твои́мъ ѡ҆правда́вый: ра́дꙋйсѧ, съ бл҃гослове́нїѧ бж҃їѧ грѧды́й въ каза́нь во и҆́мѧ гдⷭ҇не. Ра́дꙋйсѧ, въ пꙋтѝ твое́мъ непреста́ннѡ воспѣва́ѧй и҆ бл҃гословлѧ́ѧй: ра́дꙋйсѧ, ве́сь пꙋ́ть тво́й мл҃твами ѡ҆ст҃и́вый. Ра́дꙋйсѧ, безбѣ́днѡ на па́ствꙋ твою̀ прише́дый: ра́дꙋйсѧ, бл҃года́тный ѡ҆бнови́телю и҆ ѡ҆ст҃ителю гра́да каза́ни. Ра́дꙋйсѧ, бл҃голѣ́пнагѡ хра́ма прест҃ы́ѧ бцⷣы созда́телю: ра́дꙋйсѧ, ѡ҆бра́довавый правосла́вныхъ каза́нскихъ жи́телей твои́мъ прише́ствїемъ.

<red>Р</red>а́дꙋйсѧ, гꙋ́рїе, каза́нскїй и҆ свїѧжскїй чꙋдотво́рче.
