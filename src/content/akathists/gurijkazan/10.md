---
title: "І҆́косъ є҃"
navigation:
  key: akathists-gurijkazan-10
  title: "І҆́косъ є҃"
  parent: akathists-gurijkazan
  order: 10
type: "akathist"
---

## І҆́косъ є҃:

<red>В</red>и́дѣвше держа́вный ца́рь і҆ѡа́ннъ и҆ всѝ правосла́внїи лю́дїе чꙋ́дное бж҃їе и҆збра́нїе тѧ̀ по жре́бїю въ первост҃и́телѧ каза́нскїѧ цр҃кве, ра́довахꙋсѧ. мы̀ же со бл҃гоговѣ́нїемъ воспѣва́емъ тѝ си́це:

<red>Р</red>а́дꙋйсѧ, люби́миче бж҃їй, ѹ҆ка́занный жре́бїемъ: ра́дꙋйсѧ, слꙋжи́телю гдⷭ҇ень, пред̾ѡпредѣле́нный длѧ воздѣ́ланїѧ но́выѧ ни́вы. Ра́дꙋйсѧ, па́стырю слове́снаго стада̀ хрⷭ҇то́ва, блꙋжда́вшагѡ по верте́пѡмъ невѣ́рїѧ и҆ нече́стїѧ: ра́дꙋйсѧ, потае́нный свѣти́льниче, ди́внѡ поста́вленный на высотꙋ̀ цр҃кве бж҃їѧ. Ра́дꙋйсѧ, проповѣ́дниче є҆ѵⷢ҇лїѧ хрⷭ҇то́ва въ странѣ̀ нече́стїѧ магометанскагѡ: ра́дꙋйсѧ, принесы́й свѣ́тъ хрⷭ҇то́въ въ странꙋ̀ тьмы̀ и҆ заблꙋжде́нїй. Ра́дꙋйсѧ, крѣ́пкаѧ наде́ждо цр҃кве правосла́вныѧ: ра́дꙋйсѧ, и҆сполни́телю бл҃ги́хъ жела́нїй царѧ̀ держа́внагѡ. Ра́дꙋйсѧ, ѡ҆бра́довавый є҆гѡ̀ твои́мъ ре́вностнымъ слꙋже́нїемъ: ра́дꙋйсѧ, ра́досте и҆ ѹ҆тѣше́нїе всѣ́хъ градѡ́въ, и҆̀же сподо́бишасѧ тѧ̀ ви́дѣти и҆ ѿ тебє̀ бл҃гослови́тисѧ. Ра́дꙋйсѧ, сосꙋ́де блгⷣти, просвѣща́ющїй вѣ́рныхъ: ра́дꙋйсѧ, первост҃ителю каза́нскїѧ ѡ҆бласти.

<red>Р</red>а́дꙋйсѧ, гꙋ́рїе, каза́нскїй и҆ свїѧжскїй чꙋдотво́рче.
