---
title: "І҆́косъ а҃і"
navigation:
  key: akathists-gurijkazan-22
  title: "І҆́косъ а҃і"
  parent: akathists-gurijkazan
  order: 22
type: "akathist"
---

## І҆́косъ а҃і:

<red>С</red>вѣтопрїе́мнаго свѣти́льника сꙋ́щымъ во тьмѣ̀ неразꙋ́мїѧ ви́димъ въ тебѣ̀, ст҃и́телю, невеще́ственный бо вжига́ющи ѻ҆́гнь, разгонѧ́еши тьмꙋ̀ невѣ́рїѧ и҆ на всѣ́хъ ѡ҆би́льнѡ пролива́еши свѣ́тъ хрⷭ҇то́въ, просвѣща́ѧй всѧ́кагѡ человѣ́ка, грѧдꙋ́щагѡ въ мі́ръ. тѣ́мже по до́лгꙋ взыва́емъ тѝ си́це:

<red>Р</red>а́дꙋйсѧ, свѣти́льниче, возжже́нный ѻ҆гне́мъ съ прⷭ҇то́ла бж҃їѧ: ра́дꙋйсѧ, прича́стниче сла́вы гдⷭ҇ней. Ра́дꙋйсѧ, прославлѧ́ѧй просла́вльшаго тѧ̀: ра́дꙋйсѧ, проносѧ́й сла́вꙋ є҆гѡ̀ по безсла́вной ѡ҆́бласти нече́стїѧ. Ра́дꙋйсѧ, ѡ҆зарѧ́ѧй ѹ҆мы̀ и҆ сердца̀ люде́й, сидѧ́щихъ во тьмѣ̀ и҆ сѣ́ни сме́ртнѣй: ра́дꙋйсѧ, и҆сто́чниче, ѡ҆би́льнѡ и҆злива́ѧй во́дꙋ блгⷣти бж҃їей. Ра́дꙋйсѧ, напаѧ́ѧй є҆́ю ѹ҆мы̀ и҆ сердца̀ жа́ждꙋщихъ сп҃се́нїѧ: ра́дꙋйсѧ, ѹ҆каза́телю нбⷭ҇нагѡ раѧ̀ невѣ́дꙋщымъ є҆гѡ̀. Ра́дꙋйсѧ, вѣ́рный рꙋководи́телю всѣ́хъ послѣ́дꙋющихъ тебѣ̀: ра́дꙋйсѧ, ѿверза́ѧй двє́ри црⷭ҇твїѧ бж҃їѧ ше́ствꙋющымъ по тебѣ̀. Ра́дꙋйсѧ, представлѧ́ѧй и҆́хъ прⷭ҇то́лꙋ бж҃їю: ра́дꙋйсѧ, сопричислѧ́ѧй и҆́хъ къ со́нмꙋ ст҃ы́хъ бж҃їихъ.

<red>Р</red>а́дꙋйсѧ, гꙋ́рїе, каза́нскїй и҆ свїѧжскїй чꙋдотво́рче.
