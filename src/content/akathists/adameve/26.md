---
title: "Мл҃тва"
navigation:
  key: akathists-adameve-26
  title: "Мл҃тва"
  parent: akathists-adameve
  order: 26
type: "akathist"
---

## Мл҃тва:

<versal>К</versal>ъ ва́мъ, прароди́телемъ на́шимъ, ѽ а҆да́ме и҆ є҆́ѵо, прибѣга́емъ мы̀, не́мощнаѧ ча́да ва́ша. Воззри́те ми́лостивнѡ на на́съ съ высоты̀ нб҃сныѧ ва́шеѧ сла́вы и҆ бꙋ́дите на́мъ помо́щницы во и҆скꙋше́нїѧхъ и҆ собла́знахъ, ѿ вра́га ро́да чл҃вѣ́ческагѡ на́мъ прибыва́ющихъ. А҆́ще и҆ соблазни́лисѧ є҆́сте дре́влѣ льсти́вными глаго́лы ѕмі́евыми и҆ лиши́лисѧ ра́ѧ сла́дости, пребы́сте ѻ҆ба́че ѻ҆ста́токъ земны́ѧ жи́зни ва́шеѧ въ покаѧ́нїи и҆ сокрꙋше́нїи ѡ҆ неразꙋ́мїи свое́мъ, и҆ та́кѡ снидо́сте во ѻ҆би́тели печа́ли. Въ послѣ́докъ же дні́й прїи́де ѻ҆бѣто́ванный, є҆́же сокрꙋши́ти держа́вꙋ кнѧ́зѧ мі́ра сегѡ̀. Пред̾ сп҃си́тельными же страда́ньми свои́ми предпосла̀ ко ѿше́дшимъ живота̀ сегѡ̀ проповѣ́дника покаѧ́нїѧ, и҆́же бы́сть предте́ча є҆гѡ̀ на землѝ и҆ въ преиспо́днихъ землѝ. Вы́ же съ ра́достїю послꙋ́шасте слове́съ сегѡ̀, разꙋмѣва́юще, ꙗ҆́кѡ ѡ҆ сѣ́мени ва́шемъ глаго́летъ. По ма́ле же вре́менѣ потрѧсе́сѧ а҆́дъ и҆ ѡ҆горчи́сѧ, сни́де бо разрꙋши́тель а҆́да. Ѡ҆горчисѧ а҆́дъ, и҆́бо ѹ҆праздни́сѧ, ѡ҆горчи́сѧ, и҆́бо порꙋ́ганъ бы́сть, ѡ҆горчи́сѧ, и҆́бо ѹ҆мертви́сѧ, ѡ҆горчи́сѧ, и҆́бо свѧза́сѧ. Вы́ же возвесели́стесѧ и҆ взыгра́сте дꙋ́хомъ, зрѧ́ще и҆скꙋпи́телѧ ва́шегѡ, по пло́ти ѿ ва́съ происше́дшагѡ, бг҃а же сꙋ́ща безнача́льна и҆ ѻ҆ц҃ꙋ̀ соприсносꙋ́щна. Си́це ѹ҆́бѡ и҆ на́съ сподо́бите земно́е сїѐ и҆ многоско́рбное житїѐ въ покаѧ́нїи преитѝ, въ бꙋ́дꙋщей же жи́зни зрѣ́ти вы́нꙋ сп҃си́телѧ дꙋ́шъ на́шихъ гдⷭ҇а на́шегѡ і҆и҃са хрⷭ҇та, є҆мꙋ́же со ѻ҆ц҃е́мъ и҆ дх҃омъ подоба́етъ че́сть и҆ поклоне́нїе ны́нѣ и҆ при́снѡ и҆ во вѣ́ки вѣкѡ́въ. <red>А҆</red>ми́нь.

{% illustration "small-ornaments/medallion-lukovich", "small" %}
