---
title: "І҆́косъ и҃"
navigation:
  key: akathists-adameve-16
  title: "І҆́косъ и҃"
  parent: akathists-adameve
  order: 16
type: "akathist"
---

## І҆́косъ и҃:

<red>В</red>е́сь любо́вїю къ творе́нїю своемꙋ̀ ѻ҆б̾ѧ́тъ, посла̀ бж҃е́ственное сло́во прароди́телемъ въ странꙋ̀ печа́ли проповѣ́дника своегѡ̀ къ ни́мъ прише́ствїѧ, і҆ѡа́нна предте́чꙋ, во є҆́же взыва́ти томꙋ̀:

<red>Р</red>а́дꙋйтесѧ, бг҃ꙋ возлю́бленнїи. Ра́дꙋйтесѧ, и҆́мъ не ѿве́рженнїи. Ра́дꙋйтесѧ, и҆зба́витель бо прїи́де. Ра́дꙋйтесѧ, сп҃съ бо мі́рꙋ возсїѧ̀. Ра́дꙋйтесѧ, внꙋ́ка сі́фова ѡ҆жида́ющїи. Ра́дꙋйтесѧ, ѽ ча́де нѡ́евѣ веселѧ́щїисѧ. Ра́дꙋйтесѧ, ꙗ҆́кѡ сѣ́мѧ а҆враа́мле безсѣ́меннѡ ражда́етсѧ. Ра́дꙋйтесѧ, ꙗ҆́кѡ ле́въ ѿ і҆ꙋ́ды прихо́дитъ. Ра́дꙋйтесѧ ѿ дв҃ы вопло́щенномꙋ. Ра́дꙋйтесѧ сохра́ншемꙋ ю҆̀ нетлѣ́ннꙋ. Ра́дꙋйтесѧ всѣ́хъ долгѡ́въ реши́телю. Ра́дꙋйтесѧ грѣ́хъ ва́шихъ и҆скꙋпи́телю.

<red>Р</red>а́дꙋйтесѧ, а҆да́ме и҆ є҆́ѵо, вѣ́нче тва́ри и҆ красото̀ вселе́нныѧ.
