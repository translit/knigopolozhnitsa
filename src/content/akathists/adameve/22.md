---
title: "І҆́косъ а҃і"
navigation:
  key: akathists-adameve-22
  title: "І҆́косъ а҃і"
  parent: akathists-adameve
  order: 22
type: "akathist"
---

## І҆́косъ а҃і:

<red>С</red>вѣтосїѧ́тельнаѧ свѣти́ла, ѿ є҆ди́нагѡ и҆́стиннагѡ свѣ́та свѣ́тъ прїе́млющаѧ, зри́мъ ва́съ, а҆да́ме и҆ є҆́ѵо, вѣ́рнаѧ ча́да ва́ша, свѣ́тлостьми дꙋхо́вными незави́стнѡ ѿ ва́съ ѡ҆свѣща́емїи, и҆ въ весе́лїи ва́мъ свѣ́тлѣ пое́мъ:

<red>Р</red>а́дꙋйтесѧ, ско́рби претерпѣ́вшїи. Ра́дꙋйтесѧ, въ терпѣ́нїи преꙋспѣ́вшїи. Ра́дꙋйтесѧ, проповѣ́дницы покаѧ́нїѧ. Ра́дꙋйтесѧ, ѹ҆чи́телїе ѹ҆пова́нїѧ. Ра́дꙋйтесѧ, наде́ждꙋ и҆мѣ́вшїи. Ра́дꙋйтесѧ, ѡ҆бѣто́ваннагѡ ча́ѧвшїи. Ра́дꙋйтесѧ, сло́вомъ сп҃се́ннїи. Ра́дꙋйтесѧ, ѿ негѡ̀ ѡ҆сщ҃е́ннїи. Ра́дꙋйтесѧ, бл҃года́тїю сїѧ́ющїи. Ра́дꙋйтесѧ, свѣ́та невече́рнѧгѡ прича́стницы. Ра́дꙋйтесѧ, во мра́цѣ пресвѣ́тлемъ живꙋ́щїи. Ра́дꙋйтесѧ, ст҃ꙋ́ю трⷪ҇цꙋ созѣрца́ющїи.

<red>Р</red>а́дꙋйтесѧ, а҆да́ме и҆ є҆́ѵо, вѣ́нче тва́ри и҆ красото̀ вселе́нныѧ.
