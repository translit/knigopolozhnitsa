---
title: "І҆́косъ в҃і"
navigation:
  key: akathists-resurrection-24
  title: "І҆́косъ в҃і"
  parent: akathists-resurrection
  order: 24
type: "akathist"
---

## І҆́косъ в҃і:

<red>П</red>ою́ще твоѐ тридне́вное воскрⷭ҇нїе, хрⷭ҇тѐ, ра́дꙋемсѧ твоемꙋ̀ непрело́жномꙋ ѡ҆бѣща́нїю. Съ на́ми бо до сконча́нїѧ вѣ́ка бы́ти ѡ҆бѣща́лсѧ є҆сѝ, ѿ всѧ́кагѡ ѕла̀ на́съ и҆збавлѧ́ѧ и҆ къ жи́зни вѣ́чнѣй рꙋково́дствꙋѧ. Сегѡ̀ ра́ди, сла́вѧще тѧ̀, вопїе́мъ:

<red>Х</red>рⷭ҇то́съ воскре́се, и҆ мы̀ вре́да всѧ́кагѡ и҆збавлѧ́емсѧ ны́нѣ. Хрⷭ҇то́съ воскре́се, и҆ на́съ ѡ҆деснꙋ́ю ѻ҆ц҃а̀ съ собо́ю посади́лъ є҆́сть. Хрⷭ҇то́съ воскре́се, и҆ на́съ прича́стники вѣ́чныѧ сла́вы своеѧ̀ содѣ́ла. Хрⷭ҇то́съ воскре́се, и҆ дре́вле сокрꙋши́вый пра́ѻтца си́льный вра́гъ сокрꙋши́сѧ. Хрⷭ҇то́съ воскре́се, и҆ со а҆́гг҃лы мы̀, пре́жде ѿринове́ннїи, водворѧ́емсѧ. Хрⷭ҇то́съ воскре́се, и҆ съ собо́ю всѧ̑ воскреси́тъ, зовꙋ́щыѧ:

<rubric>Хрⷭ҇то́съ воскре́се и҆з̾ ме́ртвыхъ, сме́ртїю сме́рть попра́въ, и҆ сꙋ́щымъ во гробѣ́хъ живо́тъ дарова́въ.</rubric>
