---
title: "І҆́косъ г҃"
navigation:
  key: akathists-resurrection-6
  title: "І҆́косъ г҃"
  parent: akathists-resurrection
  order: 6
type: "akathist"
---

## І҆́косъ г҃:

<red>И҆</red>мꙋ́щи въ се́рдцѣ свое́мъ любо́вь къ ѹ҆ч҃телю, марі́а магдали́на стоѧ́ше ѹ҆ гро́ба внѣ̀, пла́чꙋщи, и҆ воста́вшаго и҆з̾ ме́ртвыхъ ви́дѧщи, ꙗ҆́кѡ вертогра́дарѧ, вопроша́ше: а҆́ще ты̀ є҆сѝ взѧ́лъ є҆го̀, повѣ́ждь мѝ, гдѣ̀ є҆сѝ положи́лъ є҆го̀, и҆ а҆́зъ возмꙋ̀ є҆го̀. Ѻ҆ба́че па́че ча́ѧнїѧ, слы́шавши: марі́е, восхождꙋ̀ ко ѻ҆ц҃ꙋ̀ моемꙋ̀ и҆ ѻ҆ц҃ꙋ̀ ва́шемꙋ, и҆ бг҃ꙋ моемꙋ̀ и҆ бг҃ꙋ ва́шемꙋ. Прїи́де ко ѹ҆ч҃никѡ́мъ, глаго́лющи:

<red>Х</red>рⷭ҇то́съ воскре́се, и҆ жа́ло грѣхо́вное притꙋпи́сѧ. Хрⷭ҇то́съ воскре́се, и҆ мі́ръ ѿ пото́па грѣхо́внагѡ сп҃се́сѧ. Хрⷭ҇то́съ воскре́се, и҆ мы̀ ѿ рабо́ты врагꙋ̀ свободи́хомсѧ. Хрⷭ҇то́съ воскре́се, и҆ дїа́воле прельще́нїе ѹ҆праздни́сѧ. Хрⷭ҇то́съ воскре́се, и҆ бы́вшее на на́съ рꙋкописа́нїе загла́дисѧ. Хрⷭ҇то́съ воскре́се, и҆ всѧ̀ тва́рь ѡ҆бнови́сѧ, зовꙋ́щи:

<rubric>Хрⷭ҇то́съ воскре́се и҆з̾ ме́ртвыхъ, сме́ртїю сме́рть попра́въ, и҆ сꙋ́щымъ во гробѣ́хъ живо́тъ дарова́въ.</rubric>
