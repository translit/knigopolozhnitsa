---
title: "І҆́косъ з҃"
navigation:
  key: akathists-unfading-14
  title: "І҆́косъ з҃"
  parent: akathists-unfading
  order: 14
type: "akathist"
---

## І҆́косъ з҃:

<red>Х</red>ода́таице те́плаѧ за ро́дъ прелюбодѣ́йный и҆ грѣ́шный! По глаго́лꙋ твоемꙋ̀ на бра́кѣ въ ка́нѣ галїле́йстѣй сн҃ъ тво́й и҆ бг҃ъ на́шъ сотворѝ нача́токъ зна́менїемъ и҆ претворѝ во́дꙋ въ вїно̀. Ѹ҆просѝ же, ѽ, мт҃рь бж҃їѧ, и҆ ны́нѣ сн҃а твоегѡ̀, да ѻ҆би́дой и҆ слеза́ми въ ра́дость возрожде́нїѧ, въ сча́стье любвѐ и҆ пра́вды, да ѹ҆крѣпи́тъ въ на́съ нача́ло бж҃е́ственнагѡ свѣ́та, и҆сто́чникъ чи́стый дх҃а бг҃а ст҃а́гѡ, трїеди́нагѡ. все́ же лꙋка́вое и҆ нечи́стое да и҆зжене́тъ и҆з̾ се́рдца на́шегѡ. Ѽ, чⷭ҇тотѐ недосѧга́емаѧ и҆ милосе́рдїе неизрече́нное! Приклонѝ ѹ҆́хо твоѐ къ моли́твѣ на́шей и҆ сподо́би на́съ зва́ти си́це:

<red>Р</red>а́дꙋйсѧ, лꙋчеза́рный свѣ́те любвѐ и҆ всепроще́нїѧ. Ра́дꙋйсѧ, сосꙋ́де бж҃е́ственный вѣ́чнагѡ бл҃же́нства. Ра́дꙋйсѧ, за всѣ́хъ на́съ ѹ҆се́рднаѧ пред̾ гдⷭ҇омъ мл҃твеннице. Ра́дꙋйсѧ, нꙋжды̀ на́ша ско́ро ко прⷭ҇то́лꙋ бж҃їю возносѧ́щаѧ. Ра́дꙋйсѧ, ꙗ҆́кѡ по глаго́лꙋ твоемꙋ̀ сн҃ъ тво́й твори́тъ зна́менїѧ, да́рꙋѧ ра́дость чл҃вѣ́кѡмъ.

<red>Р</red>а́дꙋйсѧ, мт҃и бж҃їѧ, цвѣ́те неꙋвѧда́емый.
