---
title: "І҆́косъ и҃"
navigation:
  key: akathists-unfading-16
  title: "І҆́косъ и҃"
  parent: akathists-unfading
  order: 16
type: "akathist"
---

## І҆́косъ и҃:

<red>В</red>е́сь бы́въ въ ни́жнихъ и҆ вы́шнихъ ника́коже не ѿстꙋпа́ешїи, бж҃е́ственный ѹ҆чи́телю: болѧ́щїѧ и҆сцѣлѧ́ешїи, ме́ртвыѧ воскреша́ешїи, прокаже́нныѧ ѡ҆чища́ешїи, ве́сь мі́ръ наполнѧ́ющи любо́вью, кро́ткїй страда́льче! Сѐ виси́ши, пригвожде́нный ко крⷭ҇тꙋ̀ срѣдѝ ѕлодѣ́евъ, и҆ всѝ лю́дїе, стоѧ́ще, рꙋга́хꙋсѧ над̾ тобо́ю и҆ съ ни́ми кнѧ́зи и҆ во́ины. А҆ ты̀, ѽ, ско́рбнаѧ мт҃и, пони́кла главо́ю ѹ҆ крⷭ҇та̀ сн҃а твоегѡ̀, и҆ ѻ҆рꙋ́жїе пройдѐ твоѐ мт҃рнее се́рдце. Мы́ же, почита́ѧ ско́рби матери́нскагѡ се́рдца твоегѡ̀, и҆з̾ глꙋбины̀ дꙋшѝ вопїе́мъ тѝ си́це:

<red>Р</red>а́дꙋйсѧ, сладча́йшаѧ дв҃о мр҃і́е, ꙗ҆́кѡ печа́ль твоѧ̀ въ ра́дость бꙋ́детъ и҆ ра́дости сїѧ̀ никто́же возме́тъ ѿ тебє̀. Ра́дꙋйсѧ, велича́йшїѧ мꙋ́ки позна́вшаѧ, зрѧ̀ сн҃а твоегѡ̀ кро́вїю и҆стека́юща на крⷭ҇тѣ, ѹ҆ничиже́на, распѧ́та, ѡ҆пле́вана. Ра́дꙋйсѧ, ꙗ҆́кѡ цр҃и́цей мі́ра нарече́шисѧ и҆ возсѧ́деши ѡ҆деснꙋ́ю прⷭ҇то́ла сн҃а твоегѡ̀ и҆ бг҃а, гдⷭ҇а на́шегѡ і҆и҃са хрⷭ҇та̀. Ра́дꙋйсѧ, ꙗ҆́кѡ въ ско́рби се́рдца твоегѡ̀ ты̀ ско́рбь всегѡ̀ мі́ра и҆ грѣхѝ всѣ́хъ чл҃вѣ́кѡвъ ѡ҆мы́ла є҆сѝ слеза́ми. Ра́дꙋйсѧ, кро́ткаѧ, сн҃ъ тво́й воскре́снетъ, попра́въ жа́ло сме́рти, и҆ свѣ́тъ воскресе́нїѧ є҆гѡ̀ возсїѧ́етъ во вѣ́ки. Ра́дꙋйсѧ, бцⷣе, нб҃сный ѻ҆́бразе чистоты̀ и҆ бл҃гости.

<red>Р</red>а́дꙋйсѧ, мт҃и бж҃їѧ, цвѣ́те неꙋвѧда́емый.
