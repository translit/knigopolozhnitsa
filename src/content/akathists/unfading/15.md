---
title: "Конда́къ и҃"
navigation:
  key: akathists-unfading-15
  title: "Конда́къ и҃"
  parent: akathists-unfading
  order: 15
type: "akathist"
---

## Конда́къ и҃:

<red>Л</red>юбвѝ нѣ́сть, пра́вда и҆сче́зе, ло́жь и҆ вражда̀, гнѣ́въ и҆ не́нависть посѣ́ѧны въ се́рдцѣ людско́е. Бра́тъ возстае́тъ на бра́та, ча́да на роди́телей и҆ роди́тели на ча́да. Ѽ, милосе́рдый бж҃е! Кто̀ ѡ҆сквернѝ ди́внꙋю жа́твꙋ твою̀, кто̀ всѣ́ѧ средѝ пшени́цы пле́велы и҆ во́лчцы; Гнѣ́въ тво́й пра́веденъ, ѹ҆жѐ и҆ сѣки́ра при ко́рнѣ, но сѐ къ тебѣ̀ припа́даетъ мт҃рь твоѧ̀, ѹ҆се́рднаѧ застꙋ́пница мі́ра. Ѽ, велича́йшаѧ любвѐ и҆ бл҃гоꙋха́ннѣйшее се́рдце! Ѿвратѝ ѿ на́съ гнѣ́въ бж҃їй, за грѣхѝ на́ша пра́веднѡ на на́съ дви́жимый: ѹ҆крѣпѝ лю́бѧщїѧ на́съ, да не поколе́блетъ и҆̀хъ ни гоне́нїе, ни вре́мѧ лю́тое: вразꙋмѝ ненави́дѧщихъ на́съ и҆ творѧ́щихъ на́мъ напа́сть: простѝ врагѡ́въ на́шихъ, не вѣ́дꙋщихъ что̀ творѧ́тъ, смѧгчѝ гнѣ́вное сердцѐ и҆̀хъ и҆ ѡ҆зарѝ и҆̀хъ мра́къ свѣ́томъ любвѝ хрⷭ҇то́вой, а҆ ѕло́бꙋ и҆ не́нависть и҆̀хъ претворѝ въ сты́дъ и҆ раска́ѧнїе. Ѽ, цвѣ́те бл҃гоꙋха́нный! Сосꙋ́ды на́ши пꙋ́сты, є҆ле́ѧ до́брыхъ дѣ́лъ нѣ́сть ѹ҆ на́съ и҆ свѣти́льники вѣ́ры на́шеѧ ѿ бꙋ́ри жите́йской ѹ҆гаса́ютъ. Ѹ҆милосе́рдисѧ же над̾ на́ми, напо́лни сердца̀ на́ша весе́лїемъ чи́стыхъ ра́достей, дꙋхо́внѡ ѡ҆бновѝ на́съ, да бл҃года́рными ѹ҆ста́ми непреста́ннѡ съ ѹ҆миле́нїемъ пое́мъ бг҃ꙋ: <red>А҆</red>ллилꙋ́їа.
