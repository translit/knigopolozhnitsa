---
title: "І҆́косъ в҃і"
navigation:
  key: akathists-unfading-24
  title: "І҆́косъ в҃і"
  parent: akathists-unfading
  order: 24
type: "akathist"
---

## І҆́косъ в҃і:

<red>Ѽ</red>, дꙋшѐ моѧ̀, дꙋшѐ моѧ̀! Восста́ни, что̀ спи́ши; Коне́цъ приближа́етсѧ! Почто̀ грѣха́ми богатѣ́еши; Почто̀ не ради́ши, не гото́вишисѧ; Гдⷭ҇ь при две́рѣхъ, въ чесо́мъ наде́ждꙋ полага́еши; Кі́й ѿвѣ́тъ проглаго́леши гдⷭ҇еви, є҆гда̀ прїи́детъ ѻ҆́нъ, гро́зный сꙋдїѧ̀, сꙋди́ти зе́млю: ни ча́са, ни днѐ сегѡ̀ не вѣ́си, ѿ кра́ѧ земна́гѡ и҆ до кра́ѧ звꙋчи́тъ трꙋба̀ а҆рха́гг҃льскаѧ, и҆ ме́ртвїи возстаю́тъ, и҆ собира́ютсѧ всѝ ꙗ҆зы́цы. И҆ сѐ грѧде́тъ сн҃ъ чл҃вѣ́ческїй на ѻ҆́блацѣхъ съ си́лою свое́ю, во все́й сла́вѣ свое́й. Гдѣ̀ на́ши до́брые дѣла̀; Гдѣ̀ милосе́рдїе; Гдѣ̀ любо́вь; Прегрѣше́нїй же на́шихъ неисчерпа́емое мно́гое мно́жество закры́ша не́бо. Ѽ, всеми́лостиваѧ бцⷣе! Въ се́й стра́шный де́нь предста́ни на́мъ и҆ бꙋ́ди хода́таицей за на́съ пред̾ сн҃омъ твои́мъ. На тебѐ є҆ди́нꙋ надѣ́емсѧ, не ѡ҆ста́ви на́съ грѣ́шныхъ. Бꙋ́ди на́мъ защи́тою и҆ ѹ҆крѣпле́нїемъ, съ те́плою вѣ́рою и҆ несомне́нною наде́ждою припа́даемъ къ пречⷭ҇томꙋ твоемꙋ̀ ѻ҆́бразꙋ и҆ со слеза́ми зове́мъ такова́ѧ:

<red>Р</red>а́дꙋйсѧ, мо́лнїе, тмꙋ̀ на́шꙋ ѡ҆свѣща́ющаѧ. Ра́дꙋйсѧ, на стра́шнемъ сꙋ́дище хрⷭ҇то́вомъ за на́съ застꙋпа́ющаѧ. Ра́дꙋйсѧ, свои́мъ ѻ҆мофо́ромъ ве́сь мі́ръ ѿ бѣ́дъ и҆ ско́рбей покрыва́ющаѧ. Ра́дꙋйсѧ, ꙗ҆́кѡ є҆сѝ мі́ръ тебѣ̀ є҆ди́ной мт҃ри ѹ҆сынови́сѧ. Ра́дꙋйсѧ, ꙗ҆́кѡ тебѣ̀ є҆ди́ной неизрече́ннаѧ блгⷣть моли́тисѧ ѡ҆ на́съ даде́сѧ. Ра́дꙋйсѧ, всѣ́мъ вѣ́рнымъ свои́мъ ча́домъ вѣ́чнꙋю ра́дость ѹ҆готовлѧ́ющаѧ. Ра́дꙋйсѧ, цвѣ́томъ свои́мъ неꙋвѧда́емымъ на́съ грѣ́шныхъ на вѣ́ки бл҃гоꙋха́ющаѧ.

<red>Р</red>а́дꙋйсѧ, мт҃и бж҃їѧ, цвѣ́те неꙋвѧда́емый.
