---
title: "Мл҃тва"
navigation:
  key: akathists-unfading-26
  title: "Мл҃тва"
  parent: akathists-unfading
  order: 26
type: "akathist"
---

## Мл҃тва:

<versal>Ѽ</versal> прест҃а́ѧ и҆ пренепоро́чнаѧ мт҃и дв҃о, наде́ждо хрⷭ҇тїа́нъ и҆ прибѣ́жище грѣ́шнымъ! Защитѝ всѣ́хъ въ несча́стїѧхъ къ тебѣ̀ прибѣга́ющихъ, ѹ҆слы́ши стена́нїѧ на́ша, приклонѝ ѹ҆́хо твоѐ къ моле́нїю на́шемꙋ. Влⷣчице и҆ мт҃и бг҃а на́шегѡ, не презрѝ тре́бꙋющїѧ твоеѧ̀ по́мощи и҆ не ѿри́ни на́съ грѣ́шныхъ, вразꙋмѝ и҆ наꙋчѝ на́съ, не ѿстꙋпѝ ѿ на́съ, рабѡ́въ твои́хъ, за ропта́нїе на́ше. Бꙋ́ди на́мъ мт҃ь и҆ покрови́тельница, врꙋча́емъ себѐ ми́лостивомꙋ покро́вꙋ твоемꙋ̀. Приведѝ на́съ, грѣ́шныхъ, къ ти́хой и҆ безмѧте́жной жи́зни, да ѡ҆пла́чемъ грѣхѝ на́ши. Ѽ, мт҃и мр҃і́е, на́ша пребл҃га́ѧ и҆ ско́раѧ застꙋ́пнице, покры́й на́съ свои́мъ хода́тайствомъ, защитѝ ѿ врагѡ́въ ви́димыхъ и҆ неви́димыхъ, ѹ҆мѧгчѝ сердца̀ ѕлы́хъ люде́й, возстаю́щихъ на на́съ. Ѽ, мт҃и гдⷭ҇а творца̀ на́шегѡ! Ты̀ є҆сѝ ко́рень дв҃ства и҆ неꙋвѧда́ющїй цвѣ́тъ чистоты̀ и҆ цѣломꙋ́дрїѧ, пошлѝ по́мощь на́мъ не́мощнымъ и҆ ѡ҆бꙋрева́емымъ пло́тскими стра́стьми и҆ блꙋжда́ющимъ сердца́ми. Просвѣ́ти на́ши дꙋше́вныѧ ѻ҆́чи, да ви́димъ пꙋтѝ пра́вды бж҃їѧ. Блгⷣтїю сн҃а твоегѡ̀ ѹ҆крѣпѝ на́шꙋ сла́бꙋю во́лю во и҆сполне́нїе за́повѣдей, да и҆зба́вимсѧ ѿ всѧ́кїѧ бѣды̀ и҆ напа́сти и҆ ѡ҆пра́вданы бꙋ́демъ твои́мъ пречꙋ́днымъ застꙋпле́нїемъ на стра́шнемъ сꙋдѣ̀ сн҃а твоегѡ̀, є҆мꙋ́же мы̀ воздае́мъ сла́вꙋ, че́сть и҆ поклане́нїе ны́нѣ и҆ при́снѡ, и҆ во вѣ́ки вѣкѡ́въ. <red>А҆</red>ми́нь.

{% illustration "small-ornaments/medallion-lukovich", "small" %}
