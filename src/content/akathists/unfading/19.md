---
title: "Конда́къ і҃"
navigation:
  key: akathists-unfading-19
  title: "Конда́къ і҃"
  parent: akathists-unfading
  order: 19
type: "akathist"
---

## Конда́къ і҃:

<red>Д</red>а молчи́тъ всѧ́каѧ плоть чл҃вѣ́ча и҆ да стои́тъ со стра́хомъ и҆ тре́петомъ, и҆ ничто́же земно́е въ себѣ̀ да помышлѧ́етъ. Се́ бо за грѣхѝ мі́ра прино́ситсѧ вели́каѧ же́ртва, сѐ спⷭ҇тель мі́ра бл҃гоѻбра́знымъ і҆ѡ́сифомъ во гро́бѣ но́вомъ полага́етсѧ и҆ повива́етсѧ чи́стою плащани́цею. Дꙋше́ю же свое́ю восхо́дитъ во а҆́дъ сокрꙋши́ти ве́рєи вѣ́чныѧ и҆ и҆звѣстѝ на свобо́дꙋ ѿ вѣ́ка свѧ́занныѧ: и҆з̾ гро́ба же своегѡ̀ провѣща́етъ мт҃ри свое́й: не рыда́й менѐ, мт҃и, зрѧ́щи во гро́бѣ, є҆го́же во чре́вѣ без̾ сѣ́мене зача́ла є҆сѝ сн҃а: воста́нꙋ бо и҆ просла́влюсѧ, и҆ вознесꙋ̀ со сла́вою непреста́ннѡ ꙗ҆́кѡ бг҃ъ, вѣ́рою и҆ любо́вїю тѧ̀ велича́ющїѧ. Ѿло́жимъ всѐ земно́е и҆ сꙋ́етное и҆ съ чи́стымъ се́рдцемъ припа́демъ ко прⷭ҇то́лꙋ цр҃ѧ сла́вы, непреста́ннѡ вопїѧ̀: ст҃ъ, ст҃ъ, ст҃ъ гдⷭ҇ь саваѡ́ѳъ! Ѽ, мт҃и на́шегѡ сп҃се́нїѧ! Сотворѝ и҆ на́съ прича́стниками свѣ́тлагѡ воскресе́нїѧ сн҃а твоегѡ̀ и҆ вѣ́чнагѡ бл҃же́нства, да зове́мъ бг҃ꙋ: <red>А҆</red>ллилꙋ́їа.
