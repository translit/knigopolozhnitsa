---
title: "І҆́косъ а҃"
navigation:
  key: akathists-kirillmefodij-2
  title: "І҆́косъ а҃"
  parent: akathists-kirillmefodij
  order: 2
type: "akathist"
---

## І҆́косъ а҃:

<red>А҆́</red>гг҃лѡвъ творе́цъ и҆ гдⷭ҇ь си́лъ пред̾ꙋста́ви ва́съ бы́ти просвѣти́тели ꙗ҆зы́кѡмъ словє́нскимъ: тогѡ̀ ра́ди и҆ бл҃года́ть є҆гѡ̀ бѣ̀ съ ва́ми, ѡ҆гражда́ющи и҆ ѹ҆крѣплѧ́ющи ва́съ во всѧ̑ дни̑ живота̀ ва́шегѡ: ю҆́же помо́щницꙋ себѣ̀ и҆мꙋ́ще, сла́вꙋ бж҃їю во градѣ́хъ и҆ пꙋсты́нехъ, дѣ́лы и҆ словесы̀ вѣща́ли є҆стѐ всѣ̑мъ. тѣ́мже и҆ мы̀, ꙗ҆́кѡ ѿра́сль ꙗ҆зы̑къ вѣ́рою хрⷭ҇то́вою ѿ ва́съ просвѣще́нныхъ, воспѣва́емъ ва́съ, глаго́люще:

<red>Р</red>а́дꙋйтесѧ, ра́дости є҆ѵⷢ҇лскїѧ бл҃говѣсти́телїе. Ра́дꙋйтесѧ, чꙋдодѣ́йственныѧ бл҃года́ти носи́телїе. Ра́дꙋйтесѧ, скѡ́рби мнѡ́ги за и҆́мѧ гдⷭ҇не прїѧ́вшїи. Ра́дꙋйтесѧ, пре́лєсти мі́ра сегѡ̀ ѿве́ргшїи. Ра́дꙋйтесѧ, и҆здѣ́тска бг҃омъ бл҃гослове́нїи. Ра́дꙋйтесѧ, вѣнцы̑ и҆сповѣ́дническими ѿ негѡ̀ ѹ҆краше́ннїи. Ра́дꙋйтесѧ, ꙗ҆́кѡ сла́вꙋ человѣ́ческꙋю презрѣ́вше, въ пꙋсты́ни гдⷭ҇а и҆ска́ли є҆стѐ. Ра́дꙋйтесѧ, ꙗ҆́кѡ во́лю є҆гѡ̀ си̑льнымъ мі́ра сегѡ̀ со мно́гимъ дерзнове́нїемъ бл҃говѣсти́ли є҆стѐ. Ра́дꙋйтесѧ, си́хъ ра́ди ѿ влⷣки всѣ́хъ въ ра́й свѣ́телъ прїѧ́тїи. Ра́дꙋйтесѧ, пред̾ ни́мъ на́ши те́плїи хода́тає. Ра́дꙋйтесѧ, ꙗ҆́кѡ ва́шими мл҃твами вѣ́рѣ на́шей ѹ҆твержде́нїе и҆́мамы. Ра́дꙋйтесѧ, ꙗ҆́кѡ предста́тельствомъ ва́шимъ є҆́ресей ѡ҆долѣ́нїе стѧжа́хом.

<red>Р</red>а́дꙋйтесѧ, меѳо́дїе и҆ кѷрі́лле, ꙗ҆зы̑къ слове́нскихъ а҆пⷭ҇толи и҆ бг҃омꙋдрїи ѹ҆чт҃лїе.
