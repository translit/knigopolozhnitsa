---
title: "І҆́косъ і҃"
navigation:
  key: akathists-kirillmefodij-20
  title: "І҆́косъ і҃"
  parent: akathists-kirillmefodij
  order: 20
type: "akathist"
---

## І҆́косъ і҃:

<red>С</red>тѣна̀ є҆стѐ всѣ̑мъ ѡ҆ правосла́вїи трꙋдѧ́щымсѧ, и҆ застꙋпле́нїе къ ва́мъ съ вѣ́рою притека́ющымъ, меѳо́дїе и҆ кѷрі́лле бг҃омꙋ́дрїи, и҆́бо нб҃сѐ и҆ землѝ творе́цъ и҆збра̀ ва́съ бы́ти на землѝ ловцы̀ человѣ́кѡмъ, послѣди́ же на нбⷭ҇ѣ́хъ къ ли́кꙋ а҆пⷭ҇тѡлъ сопричтѐ. тѣ́мже и҆ на́мъ ѹ҆моли́те бл҃года́ти є҆гѡ̀ да́рѡмъ пода́тисѧ, ѹ҆миле́ннѡ вопїю́щымъ такова̑ѧ:

<red>Р</red>а́дꙋйтесѧ, добродѣ́тельми ꙗ҆́кѡ вѵ́ссономъ ѹ҆кра́шеннїи. Ра́дꙋйтесѧ, въ премꙋ́дрости съ соломѡ́номъ сра́вншїисѧ. Ра́дꙋйтесѧ, воздержа́нїемъ и҆ мл҃твою вели̑кимъ а҆нтѡ́нїю и҆ пахѡ́мїю ѹ҆подо́бльшїисѧ. Ра́дꙋйтесѧ, ꙗ҆́кѡ вели́кїй васі́лїй и҆ і҆ѡа́ннъ златоꙋ́стый, си́лою сло́ва ѡ҆даре́ннїи. Ра́дꙋйтесѧ, ꙗ҆́кѡ цѣломꙋ́дрїемъ і҆ѡ́сифꙋ подо́бни бы́сте. Ра́дꙋйтесѧ, терпѣ́нїю і҆́ѡвлевꙋ подража́вшїи. Ра́дꙋйтесѧ, неѕло́бїемъ цр҃ю̀ и҆ прⷪ҇ро́кꙋ дв҃дꙋ соревнова́вшїи. Ра́дꙋйтесѧ, ре́вностїю по вѣ́рѣ и҆лїѝ ѹ҆подо́бившїисѧ. Ра́дꙋйтесѧ, ꙗ҆́кѡ подо́бнѡ па́ѵлꙋ и҆ і҆ѡа́ннꙋ бг҃осло́вꙋ хрⷭ҇та̀ бг҃а возлюби́ли є҆стѐ. Ра́дꙋйтесѧ, ꙗ҆́кѡ данїи́лъ и҆ трїѐ ѻ҆́троцы мꙋ́жественнѡ бг҃а просла́вившїи. Ра́дꙋйтесѧ, ꙗ҆́кѡ а҆́гг҃лѡмъ и҆ ст҃ы̑мъ бж҃їимъ сожи́тельствꙋете. Ра́дꙋйтесѧ, ꙗ҆́кѡ и҆ мы̀ грѣ́шнїи и҆́мѧ ва́ше съ вѣ́рою призыва́емъ.

<red>Р</red>а́дꙋйтесѧ, меѳо́дїе и҆ кѷрі́лле, ꙗ҆зы̑къ слове́нскихъ а҆пⷭ҇толи и҆ бг҃омꙋ́дрїи ѹ҆чт҃лїе.
