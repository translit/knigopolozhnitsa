---
title: "І҆́косъ ѳ҃"
navigation:
  key: akathists-kirillmefodij-18
  title: "І҆́косъ ѳ҃"
  parent: akathists-kirillmefodij
  order: 18
type: "akathist"
---

## І҆́косъ ѳ҃:

<red>В</red>ѣті̑ѧ многовѣща̑нныѧ, ꙗ҆́кѡ ры̑бы безгла̑сны зри́мъ ѡ҆ ва́съ, прпⷣбнїи: недоꙋмѣ́ютъ бо ка́кѡ и҆ въ пꙋсты́ни дх҃омъ вита́ли є҆стѐ, и҆ посредѣ̀ человѣ̑къ неꙋсы́пными пѡ́двиги подвиза́стесѧ. мы́ же ра́дꙋющесѧ, ꙗ҆́кѡ таковы̀ и҆́мамы ѹ҆чт҃ли и҆ мл҃твенники, прославлѧ́емъ ва́съ глаго́люще:

<red>Р</red>а́дꙋйтесѧ, и҆́стинныѧ вѣ́ры и҆сповѣ̑дницы. Ра́дꙋйтесѧ, црⷭ҇твїѧ бж҃їѧ наслѣ́дницы. Ра́дꙋйтесѧ, є҆́реси і҆кѡнобо́рныѧ ѡ҆бличи́телїе. Ра́дꙋйтесѧ, і҆ꙋде́йства посрами́телїе. Ра́дꙋйтесѧ, треѧзы́чнꙋю є҆́ресь попра́вшїи. Ра́дꙋйтесѧ, слове́нѡмъ двє́ри црⷭ҇твїѧ нбⷭ҇нагѡ ѿве́рзшїи. Ра́дꙋйтесѧ, во́ини хрⷭ҇тѡ́вы є҆щѐ въ житїѝ ѿ негѡ̀ сла́вою вѣнча́ннїи. Ра́дꙋйтесѧ, и҆ въ сла́вѣ свое́й дх҃ъ смиренномꙋ́дрїѧ соблю́дшїи. Ра́дꙋйтесѧ, ѕла̑ѧ ꙗ҆́кѡ и҆са́їа и҆ і҆еремі́а ѿ є҆диноплемє́нникъ за блага̑ѧ прїѧ́вшїи. Ра́дꙋйтесѧ, ꙗ҆́кѡ данїи́лъ и҆ є҆сѳі́рь за ꙗ҆зы́къ сво́й хода́тайствовавшїи. Ра́дꙋйтесѧ, со всѣ́ми ст҃ы́ми немерца́ющимъ свѣ́томъ ѡ҆сїѧва́емїи. Ра́дꙋйтесѧ, со всѣ́ми ѹ҆гѡ́дники бж҃їи ѡ҆ на́съ грѣ́шныхъ гдⷭ҇ꙋ молѧ́щїисѧ.

<red>Р</red>а́дꙋйтесѧ, меѳо́дїе и҆ кѷрі́лле, ꙗ҆зы̑къ слове́нскихъ а҆пⷭ҇толи и҆ бг҃омꙋ́дрїи ѹ҆чт҃лїе.
