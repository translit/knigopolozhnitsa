---
title: "Мл҃тва"
navigation:
  key: akathists-kirillmefodij-26
  title: "Мл҃тва"
  parent: akathists-kirillmefodij
  order: 26
type: "akathist"
---

## Мл҃тва:

<versal>Ѽ</versal> пресла́внїи ꙗ҆зы̑къ слове́нскихъ ѹ҆чт҃лїе и҆ просвѣти́телїе, ст҃і́и равноапⷭ҇тольнїи меѳо́дїе и҆ кѷрі́лле! къ ва́мъ, ꙗ҆́кѡ ча̑да ко ѻ҆тцє́мъ свѣ́томъ ѹ҆че́нїй и҆ писме́нъ ва́шихъ просвѣще́ннїи и҆ въ вѣ́рѣ хрⷭ҇то́вой наста́вленнїи, ны́нѣ ѹ҆се́рднѡ прибѣга́емъ и҆ въ сокрꙋше́нїи серде̑цъ на́шихъ мо́лимсѧ. а҆́ще бо и҆ завѣ̑тъ ва́шихъ, ꙗ҆́кѡ ча̑да непокори̑ваѧ, не соблюдо́хомъ, и҆ ѡ҆ ѹ҆гожде́нїи бг҃ꙋ, ꙗ҆́коже ѹ҆чи́сте, небрего́хомъ, и҆ ѿ є҆диномы́слїѧ и҆ любвѐ, ю҆́же слове́нѡмъ, ꙗ҆́кѡ бра́тїѧмъ въ вѣ́рѣ и҆ по пло́ти, до́брѣ завѣща́сте, ѿпадо́хомъ: ѡ҆ба́че, ꙗ҆́коже дре́влѣ въ житїѝ ва́шемъ неблагода́рныхъ и҆ недосто́йныхъ не ѿвраща́сте тщѝ, но бл҃ги́ми за ѕла̑ѧ воздава́сте: та́кѡ и҆ ны́нѣ грѣ́шныхъ и҆ недосто́йнихъ ча́дъ ва́шихъ моли̑твы не ѿврати́те, но ꙗ҆́кѡ ве́лїе и҆мꙋ́ще дерзнове́нїе ко гдⷭ҇ꙋ, прилѣ́жнѡ того̀ моли́те, да наста́витъ и҆ ѡ҆брати́тъ на́съ на пꙋ́ть сп҃се́нїѧ, ра̑спри же и҆ раздо́ры, посредѣ̀ є҆диновѣ́рныхъ бра́тїй возника́ющыѧ, ѹ҆мири́тъ, ѿпа̑дшыѧ па́ки во є҆диномы́слїе приведе́тъ и҆ всѣ́хъ на́съ є҆дине́нїємъ дх҃а и҆ любвѐ во є҆ди́нѣй, ст҃ѣ́й, собо́рнѣй и҆ а҆пⷭ҇льстѣй цр҃кви соедини́тъ. вѣ́мы бо, вѣ́мы, ꙗ҆́кѡ мно́го мо́жетъ мл҃тва првⷣнича ко бл҃госе́рдїю влⷣки, а҆́ще и҆ ѡ҆ грѣ́шныхъ лю́дехъ приноси́ма быва́етъ. не ѡ҆ста́вите ѹ҆̀бо на́съ ѹ҆ны́лыхъ и҆ недосто́йныхъ ча̑дъ ва́шихъ, и҆́хже грѣ̑хъ ра́ди па́ства ва́ша, ва́ми собра́ннаѧ, враждо́ю раздѣлѧ́ема и҆ собла̑зны ѿ и҆новѣ́рныхъ прельща́ема, ѹ҆ма́лисѧ, ѻ҆́вцы же є҆ѧ̀ словє́сныѧ разсѣва́ємы ѿ волкѡ́въ мы́сленныхъ восхища́ютсѧ: дади́те ѹ҆̀бо на́мъ мл҃твами ва́шими ѡ҆ правосла́вїи ре́вность, да є҆́ю возгрѣва́еми ѻ҆те́чєскаѧ преда̑нїѧ до́брѣ сохрани́мъ, ѹ҆ста́вы и҆ ѻ҆бы́чаи церкѡ́вныѧ вѣ́рнѡ соблюда́ти потщи́мсѧ, всѧ́кихъ лжеꙋче́нїй стра́нных ѿбѣжи́мъ, и҆ та́кѡ въ житїѝ бг҃оꙋго́днѣмъ на землѝ преспѣва́юще, жи́зни ра́йскїѧ на нб҃сѝ сподо́бимсѧ, и҆ та́мѡ съ ва́ми вкꙋ́пѣ влⷣкꙋ всѣ́хъ въ трⷪ҇цѣ є҆ди́наго бг҃а просла́вимъ во вѣ́ки вѣкѡ́въ. <red>А҆</red>ми́нь.
