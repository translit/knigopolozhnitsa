---
title: "І҆́косъ в҃"
navigation:
  key: akathists-kirillmefodij-4
  title: "І҆́косъ в҃"
  parent: akathists-kirillmefodij
  order: 4
type: "akathist"
---

## І҆́косъ в҃:

<red>Р</red>а́зꙋмъ недоразꙋмѣ́нный и҆ є҆стество̀ сꙋ́щихъ и҆спытꙋ́ѧ кѷрі́ллъ, въ премꙋ́дрости па́че свє́рстникъ свои́хъ преспѣва́ше, и҆ є҆щѐ ѻ҆́трокъ сы́й просла́висѧ, и҆ въ пала́тѣхъ ца́рскихъ во ѻ҆́бразъ бл҃гі́й ю҆́номꙋ сы́нꙋ царе́вꙋ водворе́нъ бѣ̀, но бога́тство и҆ сла́вꙋ земнꙋ́ю презрѣ́въ, и҆ є҆́же є҆ди́но на потре́бꙋ сп҃се́нїѧ и҆ща̀ въ пꙋсты́ню всели́сѧ, да поще́нми и҆ мл҃твами безстра́стїѧ дости́гнетъ. си̑хъ же ра́ди и҆ меѳо́дїй, воево́да ѹ҆жѐ сы́й, ѿи́де на горꙋ̀ ѻ҆лѵ́мпъ, и҆дѣ́же ꙗ҆́кѡ и҆́нокъ гдⷭ҇ꙋ слꙋжа́ше. тѣ́мже наꙋчи́мсѧ и҆ мы̀ и҆скꙋшє́нїѧ мі́ра презира́ти, наипа́че же хрⷭ҇тꙋ̀ бг҃ꙋ ѹ҆гожда́ти, ѹ҆го́дники є҆гѡ̀ воспѣва́юще си́це:

<red>Р</red>а́дꙋйтесѧ, сла́вою ꙗ҆́же ѿ челѡвѣ́къ не прельсти́вшїисѧ. Ра́дꙋйтесѧ, пꙋстыножи́тельствꙋ крѣ́пцѣ прилѣпи́вшїисѧ. Ра́дꙋйтесѧ, ꙗ҆́кѡ гдⷭ҇ь просвѣща́лъ вы̀ є҆́сть въ со́нїихъ и҆ видѣ́нїихъ. Ра́дꙋйтесѧ, ꙗ҆́кѡ и҆ мꙋ́дрость человѣ́ческаѧ посо́бствова ва́мъ сп҃се́нїе. Ра́дꙋйтесѧ, ꙗ҆́кѡ сло́во бж҃їе и҆ ст҃ы́хъ ѻ҆ц҃ъ писа̑нїѧ па́че фїлосо́фїи возлюби́ли є҆стѐ. Ра́дꙋйтесѧ, ꙗ҆́кѡ гдⷭ҇нѧ зако́на не слы́шателїе забы́тливи бы́сте, но творцы̀. Ра́дꙋйтесѧ, ꙗ҆́кѡ кѡ́зни дїа́вѡльскїѧ на пꙋстыножи́тели находѧ́щыѧ побѣди́ли є҆стѐ. Ра́дꙋйтесѧ, ꙗ҆́кѡ си́хъ ра́ди даде́сѧ ва́мъ вла́сть над̾ и҆скꙋше́нми и҆ страстмѝ. Ра́дꙋйтесѧ, ꙗ҆́кѡ по́двизи ва́ши стѧжа́ша ва́мъ вѣне́цъ живота̀. Ра́дꙋйтесѧ, ꙗ҆́кѡ и҆ ны́нѣ подви́жникѡмъ и҆ по́стникѡмъ посѡ́бници є҆стѐ. Ра́дꙋйтесѧ, всѣ̑мъ грѣ̑шнымъ пред̾ бг҃омъ бл҃зі́и застꙋ̑пницы. Ра́дꙋйтесѧ, дꙋ́шъ на́шихъ ѿ ле́сти сатани́нскїѧ защи̑тницы.

<red>Р</red>а́дꙋйтесѧ, меѳо́дїе и҆ кѷрі́лле, ꙗ҆зы̑къ слове́нскихъ а҆пⷭ҇толи и҆ бг҃омꙋ́дрїи ѹ҆чт҃лїе.
