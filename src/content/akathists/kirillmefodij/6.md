---
title: "І҆́косъ г҃"
navigation:
  key: akathists-kirillmefodij-6
  title: "І҆́косъ г҃"
  parent: akathists-kirillmefodij
  order: 6
type: "akathist"
---

## І҆́косъ г҃:

<red>И҆</red>мѣ́ѧ премꙋ́дрости си́лꙋ, поте́клъ є҆сѝ, ст҃ы́й кѷрі́лле съ мона́хомъ геѡ́ргїемъ ко а҆га́рѧнѡмъ, стѧза́нїѧ ра́ди ѡ҆ вѣ́рѣ, и҆ ѿ ст҃а́гѡ григо́рїа бг҃осло́ва дх҃о́внѡ просвѣща́емь, премꙋ́дрость та́йны ст҃ы́ѧ трⷪ҇цы во мно́зѣхъ подо́бїихъ показа́лъ є҆сѝ, посрамлѧ́ѧ нечести́выхъ си́лою слове́съ твои́хъ. ті́и же за́вистїю распалѧ́еми, восхотѣ́ша ѕе́лїемъ погꙋ́бити тѧ̀, є҆гѡ́же вкꙋ́шь не претерпѣ́лъ є҆сѝ вреда̀, но здра́въ прибы́лъ є҆сѝ ко ст҃о́мꙋ меѳо́дїю во ѻ҆би́тель и҆ съ ни́мъ кꙋ́пнѡ и҆́нѡческїѧ трꙋды̀ па́ки под̾ѧ́лъ є҆сѝ: и҆ просвѣти́сѧ пꙋсты́нѧ по́двигѡвъ ва́шихъ свѣ́томъ. тѣ́мже и҆ на́съ предста́тельствомъ ва́шимъ просвѣти́те любо́вїю пою́щихъ:

<red>Р</red>а́дꙋйтесѧ, доброгла́снїи сла́вы бж҃їѧ кѷмва́ли. Ра́дꙋйтесѧ, цр҃кве є҆гѡ̀ тве́рдїи столпѝ. Ра́дꙋйтесѧ, та́йнꙋ трⷪ҇цы въ подо́бїихъ проповѣ́давшїи. Ра́дꙋйтесѧ, воплоще́нїе бг҃а сло́ва пред̾ сарацы̑ны нетре́петнѡ и҆сповѣ́давшїи. Ра́дꙋйтесѧ, є҆́ллинѡвъ и҆ і҆ꙋде́євъ и҆ ва́рварѡвъ просвѣти́телїе. Ра́дꙋйтесѧ, трїеди́нагѡ бжⷭ҇тва̀ бл҃говѣсти́телїе. Ра́дꙋйтесѧ, ꙗ҆́кѡ ва́ми посрами́сѧ ле́сть і҆кѡнобо́рнаѧ. Ра́дꙋйтесѧ, ꙗ҆́кѡ ѿ ва́съ ѹ҆вѧда́етъ нече́стїе а҆га́рѧнское. Ра́дꙋйтесѧ, ꙗ҆́кѡ и҆́стинꙋ хрⷭ҇то́вꙋ невѣ́дꙋщїи и҆́мꙋтъ вы̀ ѹ҆чт҃ли. Ра́дꙋйтесѧ ꙗ҆́кѡ и҆скꙋша́емїи сомнѣ́нїемъ ѡ҆брѣта́ютъ вы̀ въ вѣ́рѣ настави́тели. Ра́дꙋйтесѧ, ꙗ҆́кѡ прогнѣ́вавшїи гдⷭ҇а и҆́мꙋтъ ва́съ пред̾ ни́мъ предста́тели. Ра́дꙋйтесѧ, ꙗ҆́кѡ ѹ҆гожда́ющїи є҆мꙋ̀ и҆мѣ́ютъ вы̀ покрови́тели.

<red>Р</red>а́дꙋйтесѧ, меѳо́дїе и҆ кѷрі́лле, ꙗ҆зы̑къ слове́нскихъ а҆пⷭ҇толи и҆ бг҃омꙋ́дрїи ѹ҆чт҃лїе.
