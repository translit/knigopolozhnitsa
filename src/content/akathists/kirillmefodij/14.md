---
title: "І҆́косъ з҃"
navigation:
  key: akathists-kirillmefodij-14
  title: "І҆́косъ з҃"
  parent: akathists-kirillmefodij
  order: 14
type: "akathist"
---

## І҆́косъ з҃:

<red>Д</red>и̑вни а҆пⷭ҇толи ꙗ҆ви́шасѧ, ст҃а̑ѧ бра́тїѧ, не и҆мꙋ́ще поко́ѧ въ трꙋдѣ́хъ свои́хъ: ст҃ы́й бо кѷрі́ллъ ѿ по́двигѡвъ мно́гихъ и҆знемо́гъ ско́рѡ по прише́ствїи въ ри́мъ живо́тъ сво́й сконча̀. ст҃ы́й же меѳо́дїй ре́вностїю бра́та своегѡ̀ ѹ҆крѣпле́нъ и҆ ѿ па́пы а҆дрїа́на бл҃года́тїю а҆рхїере́йскою почте́нъ, къ по́двигѡмъ нѡ́вымъ, въ мора́вїю и҆ панно́нїю возврати́сѧ, и҆дѣ́же трꙋды̀ мно́жайшыѧ понесѐ, и҆̀мже дивѧ́щесѧ, воспои́мъ ст҃ꙋ̑ю бра́тїю, зовꙋ́ще:

<red>Р</red>а́дꙋйтесѧ, до́брїи слꙋ́зи хрⷭ҇тѡ́вы. Ра́дꙋйтесѧ, ꙗ҆́кѡ да́же до сме́рти вѣ́рни и҆́стинѣ пребы́ли є҆стѐ. Ра́дꙋйтесѧ, гдⷭ҇ви, а҆ не человѣ́кѡмъ ѹ҆гожда́вшїи. Ра́дꙋйтесѧ, и҆́мене є҆гѡ̀ ра́ди поношє́нїѧ ѿ человѣ̑къ прїѧ́вшїи. Ра́дꙋйтесѧ, чрез̾ всѐ житїѐ на ни́вѣ гдⷭ҇ней потрꙋди́вшїисѧ. Ра́дꙋйтесѧ, и҆ по сме́рти ѿ па́ствы своеѧ̀ любо́вїю не ѿлꙋчи́вшїисѧ. Ра́дꙋйтесѧ, свѣ́тъ мі́рꙋ и҆ со́ль землѝ бы́вшїи. Ра́дꙋйтесѧ, ꙗ҆́кѡ свѣти́льникъ горѧ́й во тмѣ̀ ꙗ҆зы́кѡмъ свѣти́вшїи. Ра́дꙋйтесѧ, ꙗ҆́кѡ гра́дъ верхꙋ̀ горы̀ ѿ вѣ́рныхъ и҆ невѣ́рныхъ не ѹ҆таи́выйсѧ. Ра́дꙋйтесѧ, за́пѡвѣди гдⷭ҇ни сотво́ршїи и҆ и҆́ныхъ наꙋчи́вшїи. Ра́дꙋйтесѧ, сегѡ̀ ра́ди вє́лїи во црⷭ҇твїи бж҃їемъ нарече́ннїи. Ра́дꙋйтесѧ, на землѝ въ цр҃кви гдⷭ҇ней просла́вленнїи.

<red>Р</red>а́дꙋйтесѧ, меѳо́дїе и҆ кѷрі́лле, ꙗ҆зы̑къ слове́нскихъ а҆пⷭ҇толи и҆ бг҃омꙋ́дрїи ѹ҆чт҃лїе.
