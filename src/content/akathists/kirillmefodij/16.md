---
title: "І҆́косъ и҃"
navigation:
  key: akathists-kirillmefodij-16
  title: "І҆́косъ и҃"
  parent: akathists-kirillmefodij
  order: 16
type: "akathist"
---

## І҆́косъ и҃:

<red>В</red>е́сь пре́данъ бы́въ дꙋше́ю же и҆ тѣ́ломъ завѣ́тꙋ бра́та своегѡ̀, ст҃ы́й меѳо́дїй не ѹ҆боѧ́сѧ преще́нїй кнѧ́жескихъ, ни клеве́тъ ѿ і҆ере́євъ латі́нскихъ, ни заточе́нїѧ темни́чна, но всѧ̑ сїѧ̑ ꙗ҆́кѡ до́блїй во́инъ хрⷭ҇то́въ претерпѣва́ѧ, не преста̀ ꙗ҆зы́ки словє́нскїѧ и҆ па́ствꙋ свою̀ до́брѣ пра́вити и҆ просвѣща́ти до́ндеже въ ста́рости ѡ҆почѝ и҆ къ ст҃о́мꙋ кѷрі́ллꙋ во бл҃же́ннꙋю ѻ҆би́тель ра́йскꙋю преста́висѧ. къ ни̑мже мы̀ воспои́мъ те́плѣ:

<red>Р</red>а́дꙋйтесѧ, подви̑жницы ни́щїи дх҃омъ, ꙗ҆́кѡ ва́ше є҆́сть црⷭ҇твїе нбⷭ҇ное. Ра́дꙋйтесѧ, пла́кавшїи мно́гѡ, ꙗ҆́кѡ ѻ҆би́льнѡ ѹ҆тѣ́шистесѧ. Ра́дꙋйтесѧ, кро́тцїи, ꙗ҆́кѡ наслѣ́дисте во хрⷭ҇тѣ̀ зе́мли словє́нскїѧ. Ра́дꙋйтесѧ, а҆́лкавшїи и҆ жа́ждавшїи пра́вды, ꙗ҆́кѡ насы́тистесѧ въ селе́нїихъ нбⷭ҇ныхъ. Ра́дꙋйтесѧ, млⷭ҇тивїи, ꙗ҆́кѡ не са́ми то́кмѡ поми́ловани є҆стѐ, но и҆ и҆́нымъ млⷭ҇ти ѿ бг҃а хода́таи бы́сте. Ра́дꙋйтесѧ, чⷭ҇тїи срⷣцемъ, ꙗ҆́кѡ дне́сь бг҃а лице́мъ къ лицꙋ̀ зритѐ. Ра́дꙋйтесѧ, миротво́рци человѣ́кѡмъ бы́вшїи, ꙗ҆́кѡ сы́нове бж҃їи нареко́стесѧ. Ра́дꙋйтесѧ, и҆згна́ннїи пра́вды ра́ди, ꙗ҆́кѡ ва́ше є҆́сть црⷭ҇твїе бж҃їе. Ра́дꙋйтесѧ, ꙗ҆́кѡ возненави́дѣни бѣ́сте ѿ челѡвѣ́къ и҆ гоне́нїе и҆ клеветы̑ прїѧ́ли вѣ́сте хрⷭ҇та̀ ра́ди. Ра́дꙋйтесѧ и҆ весели́тесѧ, ꙗ҆́кѡ мзда̀ ва́ша мно́га на нбⷭ҇ѣ́хъ.

<red>Р</red>а́дꙋйтесѧ, меѳо́дїе и҆ кѷрі́лле, ꙗ҆зы̑къ слове́нскихъ а҆пⷭ҇толи и҆ бг҃омꙋ́дрїи ѹ҆чт҃лїе.
