---
title: "Мл҃тва"
navigation:
  key: akathists-perishing-26
  title: "Мл҃тва"
  parent: akathists-perishing
  order: 26
type: "akathist"
---

## Мл҃тва:

<versal>Ѽ</versal> прест҃а́ѧ и҆ пребл҃гослове́ннаѧ дв҃о, влⷣчице бцⷣе. При́зри млⷭ҇тивымъ твои́мъ ѻ҆́комъ на на́съ, предстоѧ́щихъ пред̾ ст҃о́ю і҆кѡ́ною твое́ю и҆ со ѹ҆миле́нїемъ молѧ́щихсѧ тебѣ̀, воздви́гни на́съ и҆з̾ глꙋбины̀ грѣхо́вныѧ, просвѣтѝ ѹ҆́мъ на́шъ, ѡ҆мраче́нный страстьмѝ и҆ ѹ҆врачꙋ́й ꙗ҆́звы дꙋ́шъ и҆ тѣле́съ на́шихъ. Не и҆́мамы бо и҆ны́ѧ по́мощи, не и҆́мамы и҆ны́ѧ наде́жды, ра́звѣ тебѣ̀, влⷣчице, ты̀ вѣ́си всѧ̀ не́мощи и҆ согрѣ́шенїѧ на́ша, къ тебѣ̀ прибѣга́емъ и҆ вопїе́мъ: не ѡ҆ста́ви на́съ твое́ю нбⷭ҇ною по́мощїю, но предста́ни на́мъ при́снѡ и҆ твои́мъ неизрече́ннымъ млⷭ҇рдїемъ и҆ щедро́тами сп҃сѝ и҆ поми́лꙋй на́съ, погиба́ющихъ. Да́рꙋй на́мъ и҆справле́нїе грѣхо́вныѧ жи́зни на́шеѧ, и҆ и҆зба́ви на́съ ѿ скорбе́й, бѣ́дъ и҆ болѣ́зней, ѿ напра́сныѧ сме́рти, а҆́да и҆ вѣ́чныѧ мꙋ́ки. Ты́ бо цр҃и́це и҆ влⷣчице, ско́раѧ помо́щница и҆ застꙋ́пница всѣ́мъ, притека́ющимъ къ тебѣ̀, и҆ крѣ́пкое прибѣ́жище грѣ́шникѡвъ ка́ющихсѧ. Пода́ждь ѹ҆́бѡ на́мъ, пребл҃га́ѧ и҆ всенепоро́чнаѧ дв҃о, хрⷭ҇тїа́нскїй коне́цъ живота̀ на́шегѡ, ми́ренъ и҆ непосты́денъ, и҆ сподо́би на́съ твои́мъ хода́тайствомъ всели́тисѧ въ ѡ҆би́телехъ нбⷭ҇ныхъ, и҆дѣ́же непреста́нный гла́съ пра́зднꙋющихъ ра́достїю сла́витъ прест҃ꙋ́ю трⷪ҇цꙋ, ѻ҆ц҃а̀ и҆ сн҃а и҆ ст҃а́гѡ дх҃а, ны́нѣ и҆ при́снѡ, и҆ во вѣ́ки вѣкѡ́въ. <red>А҆</red>ми́нь.

{% illustration "small-ornaments/medallion-lukovich", "small" %}
