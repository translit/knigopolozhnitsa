---
title: "І҆́косъ є҃"
navigation:
  key: akathists-solovki-10
  title: "І҆́косъ є҃"
  parent: akathists-solovki
  order: 10
type: "akathist"
---

## І҆́косъ є҃:

<red>В</red>и́дѣвше ѕлоко́зненнїи ненави̑стницы сп҃се́нїѧ человѣ́ческагѡ, нечи́стїи дꙋ́си тьмы̀, бг҃оꙋго́дное житїѐ ва́ше, ѻ҆тцы̀ пребл҃же́ннїи, многоѡбра̑знаѧ воздвига́хꙋ на вы̀ и҆скꙋшє́нїѧ и҆ страхова̑нїѧ, ѻ҆вогда̀ въ мы̑сли и҆ се́рдце всѣва́юще боѧ́знь и҆ смꙋще́нїе, ѻ҆вогда́ же преѡбразꙋ́ющесѧ въ разли̑чнаѧ привидѣ̑нїѧ ди́вїихъ ѕвѣре́й и҆ га̑дъ, съ ꙗ҆́ростїю ѹ҆стремлѧ́хꙋсѧ на вы̀, ча́юще ѿврати́ти ѿ по́двига бг҃оꙋго́днагѡ, и҆ и҆згна́ти ѿ пребыва́нїѧ пꙋсты́ннагѡ: вы́ же, тве́рдою вѣ́рою въ бг҃а промысли́телѧ возмога́юще, и҆ ѻ҆рꙋ́жїемъ мл҃твы и҆ воздержа́нїѧ проти́вꙋ врагѡ́въ ва́шихъ ѡ҆полча́ющесѧ, до конца̀ побѣди́сте и҆ низложи́сте и҆́хъ держа́вꙋ. Сегѡ̀ ра́ди, побѣди́тельнꙋю пѣ́снь пою́ще, взыва́емъ къ ва́мъ:

<red>Р</red>а́дꙋйтесѧ, во́ини дх҃о́внїи непобѣди́мїи. Ра́дꙋйтесѧ, ѻ҆рꙋ̑жницы хрⷭ҇тѡ́вы добропобѣ́днїи. Ра́дꙋйтесѧ, подви̑жницы, проти́вꙋ ко́зней лꙋка́вагѡ мꙋ́жески ѡ҆полчи́вшїисѧ. Ра́дꙋйтесѧ, столпѝ крѣ́пцыи, ѿ нападе́нїй вра́жїихъ не поколеба́вшїисѧ. Ра́дꙋйтесѧ, всѧ̑ стрѣ́лы дїа́вѡли а҆́ки хвра́стїе сокрꙋши́вшїи. Ра́дꙋйтесѧ, всѧ̑ стꙋжє́нїѧ тогѡ̀ и҆ страхова̑нїѧ ни во что́же вмѣни́вшїи. Ра́дꙋйтесѧ, ꙗ҆́кѡ во пло́ти сꙋ́ще, побѣди́сте врагѝ безплѡ́тныѧ и҆ неви̑димыѧ. Ра́дꙋйтесѧ, ꙗ҆́кѡ и҆ во гробѣ́хъ лежа́ще, низлага́ете вра̑жїѧ ѡ҆полчє́нїѧ. Ра́дꙋйтесѧ, побѣдоно́сцы сла́внїи, вѣнча́ннїи ѿ нбⷭ҇нагѡ вѣнцеда́телѧ. Ра́дꙋйтесѧ, спобѡ́рницы до́блїи ра́тꙋющымъ на мїродержи́телѧ тьмы̀ вѣ́ка сегѡ̀. Ра́дꙋйтесѧ, ꙗ҆́кѡ подвигѡ́мъ ва́шымъ а҆́гг҃ли ѹ҆диви́шасѧ. Ра́дꙋйтесѧ, ꙗ҆́кѡ ѡ҆ сла́вѣ ва́шей собо́ри вѣ́рныхъ возвесели́шасѧ.

<red>Р</red>а́дꙋйтесѧ, прпⷣбнїи ѻ҆тцы̀ на́ши зѡсі́мо, савва́тїе и҆ ге́рмане.
