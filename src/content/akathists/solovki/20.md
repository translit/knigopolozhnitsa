---
title: "І҆́косъ і҃"
navigation:
  key: akathists-solovki-20
  title: "І҆́косъ і҃"
  parent: akathists-solovki
  order: 20
type: "akathist"
---

## І҆́косъ і҃:

<red>С</red>тѣна̀ неѡбори́маѧ и҆ покро́въ тве́рдый, сп҃се́нїѧ забра́ло и҆ ѻ҆рꙋ́жїе побѣ́ды бы́ша на́мъ, ѻ҆тцы̀ прпⷣбнїи, тє́плыѧ ва́шѧ къ бг҃ꙋ моли̑твы въ де́нь бра́ни ѻ҆́ныѧ лю́тыѧ, є҆гда̀ по грѣхѡ́мъ и҆ беззако́нїємъ на́шымъ, вразѝ крѣ́пцыи и҆ бранноискꙋ́снїи со ѻ҆гне́мъ и҆ мече́мъ нападо́ша на ны̀ въ достоѧ́нїи ва́шемъ, во є҆́же сокрꙋши́ти ст҃ы̑ни ва́шѧ, и҆ положи́ти ѧ҆̀ въ разоре́нїе и҆ попра́нїе, дꙋхѡ́внаѧ же ча̑да ва̑ша побѣди́ти и҆ погꙋби́ти сме́ртїю безго́дною: ѻ҆ба́че, нико́еже ѕло̀ возмо́гше сотвори́ти, са́ми наипа́че ті́и и҆спо́лнишасѧ стꙋда̀ и҆ безче́стїѧ, ѹ҆пова́ющїи же на по́мощь ва́шꙋ препоѧ́сашасѧ ра́достїю и҆ весе́лїемъ ѡ҆ свое́мъ сп҃се́нїи. Бл҃годарѧ́ще ѹ҆̀бо ѡ҆ се́мъ бг҃а, и҆сповѣ́дꙋемъ кꙋ́пнѡ ва́ше хода́тайство и҆ застꙋпле́нїе, и҆ вопїе́мъ ва́мъ те́плѣ и҆з̾ глꙋбины̀ дꙋшѝ:

<red>Р</red>а́дꙋйтесѧ, па́стырїе до́брїи, ѿ врагѡ́въ гꙋби́тельныхъ ста́до своѐ защища́ющїи. Ра́дꙋйтесѧ, ꙗ҆́кѡ ѻ҆рлѝ, под̾ крило́ма свои́ма птенцы̀ своѧ̑ покрыва́ющїи. Ра́дꙋйтесѧ, покро́вомъ моли́твъ свои́хъ въ де́нь бра́ни на́съ ѡ҆сѣни́вшїи. Ра́дꙋйтесѧ, гнѣ́въ бж҃їй, пра́веднѡ на ны̀ дви́жимый, хода́тайствомъ свои́мъ ѹ҆толи́вшїи. Ра́дꙋйтесѧ, не да́вшїи своегѡ̀ достоѧ́нїѧ въ попра́нїе и҆ расхище́нїе. Ра́дꙋйтесѧ, па́че наде́жды сохрани́вшїи є҆̀ ѿ ѻ҆́гненнагѡ запале́нїѧ. Ра́дꙋйтесѧ, ѹ҆пова́ющыѧ на вы̀ ѿ гꙋби́тельства сме́ртнагѡ свободи́вшїи. Ра́дꙋйтесѧ, ѿ ра́ны и҆ ꙗ҆́звы, ѿ ѹ҆́зъ и҆ плѣне́нїѧ ди́внѡ тѣ́хъ сохрани́вшїи. Ра́дꙋйтесѧ, врагѡ́въ горды́ню и҆ дерзнове́нїе ѡ҆брати́вшїи въ стꙋ́дъ и҆̀мъ и҆ безче́стїе. Ра́дꙋйтесѧ, ны̀ жи́тельствꙋющыѧ во ѻ҆би́тели ва́шей, неискꙋсобра̑нныѧ и҆ без̾ѻрꙋ̑жныѧ, ѡ҆дѣ́ѧвшїи въ ра́дость и҆ весе́лїе. Ра́дꙋйтесѧ, вѣ́ры и҆ бл҃гоче́стїѧ ѻ҆те́ческагѡ неꙋсы́пнїи ѡ҆храни́тели. Ра́дꙋйтесѧ, за ѻ҆те́чество ꙗ҆́вльшїисѧ и҆ по сме́рти мꙋ́жественнїи вои́тели.

<red>Р</red>а́дꙋйтесѧ, прпⷣбнїи ѻ҆тцы̀ на́ши зѡсі́мо, савва́тїе и҆ ге́рмане.
