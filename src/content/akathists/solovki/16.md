---
title: "І҆́косъ и҃"
navigation:
  key: akathists-solovki-16
  title: "І҆́косъ и҃"
  parent: akathists-solovki
  order: 16
type: "akathist"
---

## І҆́косъ и҃:

<red>В</red>сѝ правовѣ́рнїи рѡссі́йстїи лю́дїе, прославлѧ́юще ва́ше ст҃о́е и҆ равноа́гг҃льное житїѐ, во всѧ́кихъ нꙋ́ждахъ и҆ ско́рбехъ притека́ютъ къ ва́шей по́мощи и҆ застꙋпле́нїю, ѻ҆тцы̀ досточꙋ́днїи: дана́ бо є҆́сть ва́мъ ѿ бг҃а бл҃года́ть, є҆́же моли́тисѧ за ны̀, и҆збавлѧ́ти же и҆ сп҃са́ти ѿ всѧ́кихъ бѣ́дъ и҆ ѕѡ́лъ притека́ющыѧ ко ст҃ы̑мъ моще́мъ ва́шымъ, и҆ на всѧ́комъ мѣ́стѣ призыва́ющыѧ ст҃о́е ва́ше и҆́мѧ. Тѣ́мже и҆сповѣ́дающе чꙋ̑днаѧ ва̑ша бл҃годѣѧ̑нїѧ, бл҃года́рствєннаѧ восписꙋ́емъ ва́мъ, зовꙋ́ще:

<red>Р</red>а́дꙋйтесѧ, и҆сто́чницы бжⷭ҇твенныхъ дарова́нїй неисчерпа́емїи. Ра́дꙋйтесѧ, ми́лованїѧ и҆ любвѐ къ лю́демъ сосꙋ́ди неиждива́емїи. Ра́дꙋйтесѧ, ꙗ҆́кѡ кади́ло бл҃гово́нное, ѡ҆ мі́рѣ моли̑твы къ бг҃ꙋ возносѧ́щїи. Ра́дꙋйтесѧ, немо́лчными ва́шими хода́тайствы всѧ́кое бл҃гослове́нїе ѿ десни́цы бж҃їѧ на ны̀ низводѧ́щїи. Ра́дꙋйтесѧ, сꙋ́щымъ въ ско́рбехъ и҆ нꙋ́ждахъ и҆звѣ́стнїи помѡ́щницы. Ра́дꙋйтесѧ, во ѡ҆бстоѧ́нїихъ и҆ напа́стехъ ско́рїи посѡ́бницы. Ра́дꙋйтесѧ, въ недꙋ́зѣхъ цѣли́тели, и҆ въ бꙋ́ри стра́ждꙋщымъ благонаде́жнїи ко́рмчїи и҆ и҆зба́вители. Ра́дꙋйтесѧ, во всѧ́кихъ бѣда́хъ и҆ и҆скꙋше́нїихъ те́плїи предста́тели и҆ ѹ҆тѣ́шители. Ра́дꙋйтесѧ, вѣ̑рнымъ, бл҃гоче́стнѡ чтꙋ́щымъ ва́съ, на сопроти̑вныѧ спобѡ́рницы. Ра́дꙋйтесѧ, всеѧ̀ землѝ рѡссі́йскїѧ и҆збра́ннїи молє́бницы и҆ застꙋ̑пницы. Ра́дꙋйтесѧ, на землѝ и҆ на мо́ри чꙋдеса̀ пресла̑внаѧ содѣва́ющїи. Ра́дꙋйтесѧ, во всѧ̑ концы̀ призыва́ющымъ вы̀ ско́рꙋю по́мощь незави́стнѡ простира́ющїи.

<red>Р</red>а́дꙋйтесѧ, прпⷣбнїи ѻ҆тцы̀ на́ши зѡсі́мо, савва́тїе и҆ ге́рмане.
