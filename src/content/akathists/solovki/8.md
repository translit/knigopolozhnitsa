---
title: "І҆́косъ д҃"
navigation:
  key: akathists-solovki-8
  title: "І҆́косъ д҃"
  parent: akathists-solovki
  order: 8
type: "akathist"
---

## І҆́косъ д҃:

<red>С</red>лы́шаще и҆ вѣ́дꙋще ѿ писа́нїй бж҃е́ственныхъ, ꙗ҆́кѡ всѝ подвиза́вшїисѧ во бл҃гоче́стїи, распина́хꙋ пло́ть свою̀ со страстьмѝ и҆ похотьмѝ, бл҃гочестномꙋ́дреннѡ, ѽ прпⷣбнїи, си́хъ подвигѡ́мъ послѣ́дствꙋюще, подвиза́стесѧ ѹ҆мертви́ти ѹ҆́ды своѧ̑ сꙋ́щыѧ на землѝ, въ поще́нїихъ, бдѣ́нїихъ и҆ во всѧ́кихъ трꙋдѣ́хъ и҆́ноческагѡ житїѧ̀ мꙋ́жески претерпѣва́юще скѡ́рби. Сегѡ̀ ра́ди, ꙗ҆́кѡ дѡ́блїѧ подви́жники бл҃гоче́стїѧ, вѣнча́емъ вы̀ хвалє́нїи сицевы́ми:

<red>Р</red>а́дꙋйтесѧ, тѣлеса̀ своѧ̑ трꙋды̀ и҆ болѣ́зньми воздержа́нїѧ ѹ҆вѧди́вшїи. Ра́дꙋйтесѧ, всѧ̑ плотска̑ѧ мꙋдрова̑нїѧ, на дх҃ъ вою̑ющаѧ, дх҃ꙋ покори́вшїи. Ра́дꙋйтесѧ, покаѧ́нными слеза́ми пла́мень страсте́й ѹ҆гаси́вшїи. Ра́дꙋйтесѧ, въ пещѝ воздержа́нїѧ дꙋ́шы своѧ̑ ꙗ҆́кѡ зла́то ѡ҆чи́стившїи. Ра́дꙋйтесѧ, ве́тхагѡ человѣ́ка со страстьмѝ є҆гѡ̀ совле́кшїисѧ. Ра́дꙋйтесѧ, ѻ҆де́ждею безстра́стїѧ и҆ сла́вою нетлѣ́нїѧ досто́йнѡ ѡ҆бле́кшїисѧ. Ра́дꙋйтесѧ, возненави́дѣвшїи вре́меннꙋю грѣха̀ сла́дость. Ра́дꙋйтесѧ, наслѣ́довавшїи на нб҃сѝ несконча́емꙋю ра́дость. Ра́дꙋйтесѧ, пре́жде сме́рти мі́рꙋ и҆ сласте́мъ є҆гѡ̀ пло́ть свою̀ распе́ншїи. Ра́дꙋйтесѧ, пре́жде воскрⷭ҇нїѧ сла́вꙋ бꙋ́дꙋщїѧ жи́зни въ себѣ̀ проѧви́вшїи. Ра́дꙋйтесѧ, стезе́ю поста̀ къ наслѣ́дїю раѧ̀, поте́рѧннагѡ невоздержа́нїемъ, пꙋ́ть на́мъ ѹ҆каза́вшїи. Ра́дꙋйтесѧ, въ тѣлесѝ ме́ртвеннѣмъ и҆ тлѣ́ннѣмъ безсме́ртїе и҆ нетлѣ́нїе бꙋ́дꙋщагѡ вѣ́ка всѣ̑мъ пред̾ѧви́вшїи.

<red>Р</red>а́дꙋйтесѧ, прпⷣбнїи ѻ҆тцы̀ на́ши зѡсі́мо, савва́тїе и҆ ге́рмане.
