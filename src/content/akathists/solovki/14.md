---
title: "І҆́косъ з҃"
navigation:
  key: akathists-solovki-14
  title: "І҆́косъ з҃"
  parent: akathists-solovki
  order: 14
type: "akathist"
---

## І҆́косъ з҃:

<red>Д</red>и́внѡ и҆ пресла́внѡ соверши́вше пꙋ́ть своегѡ̀ сп҃се́нїѧ, чꙋ́днꙋю же и҆ бг҃олѣ́пнꙋю ѡ҆снова́вше ѻ҆би́тель во сп҃се́нїе и҆́ночествꙋющымъ, бл҃же́ннꙋю воспрїѧ́сте живота̀ своегѡ̀ кончи́нꙋ, приснопа́мѧтнїи ѻ҆тцы̀ на́ши зѡсі́мо, савва́тїе и҆ ге́рмане: ѻ҆ба́че и҆ по сме́рти ва́шей при́снѡ жи́ви сꙋ́ще, на́съ ча́дъ свои́хъ никогда́же ѡ҆ставлѧ́ете, не дꙋ́хомъ то́чїю на́мъ при́снѡ спребыва́юще, но и҆ мо́щи своѧ̑ цѣльбонѡ́сныѧ на́мъ преда́вше, ꙗ҆́кѡ сокро́вище безцѣ́нное. Сегѡ̀ ра́ди съ ра́достїю ѹ҆блажа́емъ вы̀, зовꙋ́ще:

<red>Р</red>а́дꙋйтесѧ, до́брымъ по́двигомъ во все́мъ житїѝ свое́мъ подвиза́вшїисѧ. Ра́дꙋйтесѧ, сла́вою и҆ че́стїю ѿ влⷣки своегѡ̀ хрⷭ҇та̀ ѹ҆вѣнча́вшїисѧ. Ра́дꙋйтесѧ, ꙗ҆́кѡ привре́меннѡ потрꙋди́вшесѧ, въ вѣ́чный поко́й внидо́сте. Ра́дꙋйтесѧ, ꙗ҆́кѡ тѣ́снымъ ше́ствовавше пꙋте́мъ, къ бл҃же́нствꙋ црⷭ҇тва нбⷭ҇нагѡ достиго́сте. Ра́дꙋйтесѧ, а҆́ще и҆ не є҆динокꙋ́пнѡ, но въ ра́вныхъ по́двизѣхъ подвиза́вшїисѧ на землѝ. Ра́дꙋйтесѧ, за равноподви́жное житїѐ ра́достїю и҆ весе́лїемъ вкꙋ́пѣ наслажда́ющїисѧ на нб҃сѝ. Ра́дꙋйтесѧ, во ѡ҆то́цѣ пꙋ́стѣ, ꙗ҆́кѡ гра́дъ, ѻ҆би́тель и҆́нокѡмъ ѡ҆снова́вшїи. Ра́дꙋйтесѧ, со́нмы и҆́нокѡвъ ѡ҆ хрⷭ҇тѣ̀ бз҃ѣ во ѻ҆́нѣй собра́вшїи. Ра́дꙋйтесѧ, стра̑жи ста́дꙋ своемꙋ̀ приснобо́дреннїи, и҆ по дне́хъ вре́менныѧ жи́зни ѿ дѣ́лъ бл҃готворе́нїй не почива́ющїи. Ра́дꙋйтесѧ, сы́нове црⷭ҇твїѧ, на нб҃сѣ́хъ живꙋ́щїи, и҆ земны́хъ не ѡ҆ставлѧ́ющїи. Ра́дꙋйтесѧ, дꙋ́хомъ ва́шимъ горѣ̀ со а҆́гг҃лы ст҃ы́ми, и҆ до́лꙋ съ на́ми грѣ́шными при́снѡ пребыва́ющїи. Ра́дꙋйтесѧ, ѿ чⷭ҇тны́хъ моще́й ва́шихъ стрꙋи̑ млⷭ҇ти на всѣ́хъ и҆сточа́ющїи.

<red>Р</red>а́дꙋйтесѧ, прпⷣбнїи ѻ҆тцы̀ на́ши зѡсі́мо, савва́тїе и҆ ге́рмане.
