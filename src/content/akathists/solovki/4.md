---
title: "І҆́косъ в҃"
navigation:
  key: akathists-solovki-4
  title: "І҆́косъ в҃"
  parent: akathists-solovki
  order: 4
type: "akathist"
---

## І҆́косъ в҃:

<red>Р</red>а́зꙋмъ неꙋкло́ннѡ впери́въ ѿ ѹ҆тро́бы ма́терни къ бг҃ꙋ, и҆ гѡ́рнѧѧ вы́нꙋ мꙋ́дрствꙋѧ и҆ взыскꙋ́ѧ, до́льнихъ же всецѣ́лѡ ѿверга́ѧсѧ, бг҃омꙋ́дре зѡсі́мо, поревнова́лъ є҆сѝ житїю̀ прпⷣбнагѡ савва́тїа, и҆ во ѡ҆то́цѣ пꙋ́стѣ, и҆дѣ́же се́й бг҃оꙋго́днѣ совершѝ по́двиги своѧ̑, вкꙋ́пѣ со бл҃же́ннымъ ге́рманомъ всели́лсѧ є҆сѝ, да съ ни́ми наслѣ́дꙋеши жи́тельство го́рнѧгѡ і҆ерⷭ҇ли́ма. Тѣ́мже бл҃гоговѣ́йнѡ восхвалѧ́юще пꙋстынножи́тїѧ рачи́тельство, зове́мъ ва́мъ:

<red>Р</red>а́дꙋйтесѧ, любвѐ ра́ди хрⷭ҇то́вы любо́вь въ себѣ̀ къ мі́рꙋ попра́вшїи. Ра́дꙋйтесѧ, всѧ́кꙋю грѣхо́внꙋю сла́дость вѣ́ка сегѡ̀ презрѣ́вшїи. Ра́дꙋйтесѧ, подѡ́бницы а҆враа́мꙋ не то́чїю вѣ́рою и҆ ѹ҆пова́нїемъ, но и҆ доброво́льнымъ ѿ ро́да своегѡ̀ и҆ до́ма ѻ҆те́ческагѡ преселе́нїемъ. Ра́дꙋйтесѧ, пꙋсты́ни всекра̑снаѧ и҆ бл҃гоѕла̑чнаѧ насаждє́нїѧ. Ра́дꙋйтесѧ, безмо́лвїѧ тщали́вѣйшїи рачи́телїе. Ра́дꙋйтесѧ, трꙋ́дныхъ подвигѡ́въ пꙋсты́нныхъ и҆́скреннїи люби́телїе. Ра́дꙋйтесѧ, въ де́брехъ и҆ гора́хъ па́че, не́же въ се́лѣхъ мі́ра, и҆зво́лившїи примета́тисѧ. Ра́дꙋйтесѧ, въ пꙋсты́нѧхъ незаходи́мыхъ є҆ди́ни во трꙋдѣ́хъ и҆ соблюде́нїи за́повѣдей гдⷭ҇нихъ возлюби́вшїи подвиза́тисѧ. Ра́дꙋйтесѧ, ꙗ҆́кѡ зла́то, и҆скꙋси́вшїисѧ въ горни́лѣ пꙋсты́ннагѡ ѡ҆ѕлобле́нїѧ. Ра́дꙋйтесѧ, до́блественнѣ претерпѣ́вшїи ѿ бѣсѡ́въ же и҆ ѿ люде́й мнѡ́гаѧ и҆скꙋшє́нїѧ. Ра́дꙋйтесѧ, прⷪ҇ро́кꙋ бж҃їю и҆лїѝ и҆ крⷭ҇ти́телю гдⷭ҇ню і҆ѡа́ннꙋ нра́вомъ пꙋстыннолю́бїѧ подража́телїе. Ра́дꙋйтесѧ, пꙋсты̑ннымъ ѻ҆тцє́мъ є҆диномы́сленнїи сподви̑жницы и҆ любобезмо́лвнїи кꙋпножи́телїе.

<red>Р</red>а́дꙋйтесѧ, прпⷣбнїи ѻ҆тцы̀ на́ши зѡсі́мо, савва́тїе и҆ ге́рмане.
