---
title: "І҆́косъ ѳ҃"
navigation:
  key: akathists-solovki-18
  title: "І҆́косъ ѳ҃"
  parent: akathists-solovki
  order: 18
type: "akathist"
---

## І҆́косъ ѳ҃:

<red>В</red>ѣті́йственными добровѣща́ньми нѣ́сть возмо́жнѡ по достоѧ́нїю воспѣ́ти и҆ просла́вити мнѡ́гаѧ и҆ неисчє́тнаѧ, вє́лїѧ же и҆ пресла̑внаѧ, и҆ всѧ́кое разꙋмѣ́нїе земно́е превосходѧ̑щаѧ, соверша́ємаѧ ва́ми, ѻ҆тцы̀ прпⷣбнїи, на всѧ́кое вре́мѧ чꙋдотворє́нїѧ. Ѻ҆ба́че, да не ꙗ҆ви́мсѧ чрез̾ нѣмотствова́нїе подо́бни рабꙋ̀, сокры́вшемꙋ сокро́вище своегѡ̀ влⷣки, ѿ ѹ҆́стъ, а҆́ще и҆ не ѡ҆бꙋче́нныхъ, и҆ сло́ва премⷣрости ѿню́дъ не и҆мꙋ́щихъ, любо́вїю же то́чїю и҆ бл҃годаре́нїемъ дви́жимыхъ, дерза́емъ простира́ти пѣ́снь бл҃годаре́нїѧ, въ па́мѧть и҆ прославле́нїе чꙋде́съ ва́шихъ, зовꙋ́ще си́це:

<red>Р</red>а́дꙋйтесѧ, чꙋдотво́рцы великоимени́тїи и҆ бл҃госла́внїи. Ра́дꙋйтесѧ, дꙋ́шъ и҆ тѣле́съ вра́чеве немздопрїе́мнїи. Ра́дꙋйтесѧ, ѻ҆чеса̀ слѣпы́хъ бл҃года́тїю бж҃їею просвѣща́ющїи. Ра́дꙋйтесѧ, нѣмото́ю свѧ̑заннаѧ ѹ҆ста̀ ко бл҃гоглаго́ланїю разрѣша́ющїи. Ра́дꙋйтесѧ, разсла́бленныхъ ѹ҆десы̀ и҆справлѧ́ющїи неможе́нїе. Ра́дꙋйтесѧ, хромы̑мъ да́рꙋющїи правохожде́нїе. Ра́дꙋйтесѧ, плѣне́нныхъ предста́тельствомъ свои́мъ ѿ ѹ҆́зъ и҆ плѣне́нїѧ свобожда́ющїи. Ра́дꙋйтесѧ, мє́ртвыѧ си́лою бж҃їею, ва́шимъ же ѹ҆моле́нїемъ воскреша́ющїи. Ра́дꙋйтесѧ, ѿ ѡ҆блада́нїѧ и҆ мꙋчи́тельства бѣсо́вскагѡ ѡ҆держи̑мымъ подаю́щїи свобожде́нїе. Ра́дꙋйтесѧ, во всѧ́кихъ страсте́хъ и҆ недꙋ́зѣхъ соверша́ющїи бл҃года́тное и҆сцѣле́нїе. Ра́дꙋйтесѧ, томи̑мымъ во ѡ҆бстоѧ́нїихъ и҆ напа́стехъ да́рꙋющїи ми́ръ и҆ дꙋхо́вное просвѣтле́нїе. Ра́дꙋйтесѧ, и҆дꙋ́щымъ во слѣ́дъ гдⷭ҇а пꙋте́мъ тѣ́снымъ и҆ ско́рбнымъ подаю́щїи бжⷭ҇твенное вспоможе́нїе.

<red>Р</red>а́дꙋйтесѧ, прпⷣбнїи ѻ҆тцы̀ на́ши зѡсі́мо, савва́тїе и҆ ге́рмане.
