---
title: "І҆́косъ а҃"
navigation:
  key: akathists-solovki-2
  title: "І҆́косъ а҃"
  parent: akathists-solovki
  order: 2
type: "akathist"
---

## І҆́косъ а҃:

<red>А҆́</red>гг҃ли вои́стиннꙋ ꙗ҆ви́лисѧ є҆сѝ земні́и и҆ чл҃вѣ́цы нбⷭ҇нїи житїе́мъ ва́шимъ, пребл҃же́ннїи ѻ҆тцы̀ на́ши зѡсі́мо, савва́тїе и҆ ге́рмане: во пло́ти бо, ꙗ҆́кѡ безпло́тни, а҆́гг҃льское соверши́сте жи́тельство на землѝ, всѧ̑ красѡты̀ мі́ра и҆ наслаждє́нїѧ вре́мєннаѧ ꙗ҆́кѡ ѹ҆ме́ты вмѣнѧ́юще, чистото́ю же и҆ поще́нїемъ вы́нꙋ къ бг҃ꙋ приближа́ющесѧ. Є҆мꙋ́же ны́нѣ досто́йнѡ со безпло́тными предстоѧ́ще, прїими́те ѿ любвѐ на́шеѧ приноси̑маѧ ва́мъ хвалє́нїѧ сицєва́ѧ:

<red>Р</red>а́дꙋйтесѧ, є҆ди́наго бг҃а ѿ всеѧ̀ дꙋшѝ своеѧ̀ возлюби́вшїи. Ра́дꙋйтесѧ, ѿ ю҆́ности томꙋ̀ преподо́бїемъ и҆ пра́вдою послꙋжи́вшїи. Ра́дꙋйтесѧ, возненави́дѣвшїи мі́ра сегѡ̀ тлѣ̑нныѧ красѡты̀. Ра́дꙋйтесѧ, и҆збѣжа́вшїи мꙋ́дрѣ жите́йскихъ собла́знѡвъ и҆ сꙋеты̀. Ра́дꙋйтесѧ, къ дѣ́ланїю за́повѣдей гдⷭ҇нихъ все́ю любо́вїю прилѣпи́вшїисѧ. Ра́дꙋйтесѧ, мі́ра сегѡ̀ и҆ всѧ́кагѡ пристра́стїѧ ко ѻ҆́номꙋ ѹ҆дали́вшїисѧ. Ра́дꙋйтесѧ, и҆́ноческое житїѐ бг҃оꙋгожде́нїѧ ра́ди себѣ̀ пред̾избра́вшїи. Ра́дꙋйтесѧ, тѣ́сный и҆ приско́рбный пꙋ́ть все́ю дꙋше́ю возлюби́вшїи. Ра́дꙋйтесѧ, мꙋ́дрїи взыска́телїе хрⷭ҇та̀, би́сера вожделѣ́ннагѡ и҆ драга́гѡ. Ра́дꙋйтесѧ, люботрꙋ́днїи носи́телїе хрⷭ҇то́ва бре́мене, ле́гкагѡ и҆ бл҃га́гѡ. Ра́дꙋйтесѧ, а҆́гг҃лѡмъ безплѡ́тнымъ во пло́ти бре́ннѣй подража́вшїи. Ра́дꙋйтесѧ, на землѝ жи́тельство нбⷭ҇ное на́мъ показа́вшїи.

<red>Р</red>а́дꙋйтесѧ, прпⷣбнїи ѻ҆тцы̀ на́ши зѡсі́мо, савва́тїе и҆ ге́рмане.
