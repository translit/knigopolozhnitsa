---
title: "І҆́косъ ѕ҃"
navigation:
  key: akathists-solovki-12
  title: "І҆́косъ ѕ҃"
  parent: akathists-solovki
  order: 12
type: "akathist"
---

## І҆́косъ ѕ҃:

<red>В</red>озсїѧ́сте, ѻ҆тцы̀ бг҃оно́снїи, свѣ́томъ бл҃гоче́стїѧ, ꙗ҆́кѡ свѣти̑ла бг҃освѣ̑тлаѧ, свѣтоно́сными лꙋча́ми ва́шихъ подвигѡ́въ и҆ добродѣ́телей просвѣща́ющїи всю́дꙋ. Ѿѻнꙋ́дꙋже мы̀ грѣ́шнїи и҆ тьмо́ю страсте́й помраче́ннїи, во свѣ́тѣ ва́шихъ бг҃оꙋго́дныхъ дѣѧ́нїй текꙋ́ще ко дню̀ свѣ́та и҆ сп҃се́нїѧ, восхвалѧ́емъ вы̀, пою́ще си́це:

<red>Р</red>а́дꙋйтесѧ, ѹ҆ченицы̀ хрⷭ҇тѡ́вы благопослꙋ́шнїи. Ра́дꙋйтесѧ, влⷣки своегѡ̀ рабѝ блазі́и и҆ вѣ́рнїи. Ра́дꙋйтесѧ, трꙋдолю́бнѣйшїи вїногра́да хрⷭ҇то́ва дѣ́лателїе. Ра́дꙋйтесѧ, тщали́вѣйшїи за́повѣдей хрⷭ҇то́выхъ и҆сполни́телїе. Ра́дꙋйтесѧ, и҆́гꙋ хрⷭ҇то́ва смире́нїѧ и҆ кро́тости бл҃гопоко́рнѣ ра́мо своѐ подклони́вшїи. Ра́дꙋйтесѧ, во слѣ́дъ хрⷭ҇та̀ гдⷭ҇а, ѹ҆чи́вшагѡ ѡ҆ нищетѣ̀, ѹ҆се́рднѡ въ нищетѣ̀ и҆ нестѧжа́нїи послѣ́довавшїи. Ра́дꙋйтесѧ, по словесѝ гдⷭ҇а, преше́дшїи пꙋ́ть вре́меннагѡ житїѧ̀ сегѡ̀ стезѧ́ми приско́рбными и҆ тѣ́сными. Ра́дꙋйтесѧ, а҆́ки дожде́мъ, и҆змы́вшїи дꙋ́шы своѧ̑ то́ки сле́зными. Ра́дꙋйтесѧ, краснѣ́йшемꙋ дꙋ́шъ женихꙋ̀ красотꙋ̀ дѣ́вства своегѡ̀ сохрани́вшїи. Ра́дꙋйтесѧ, во всѧ́кой ст҃ы́ни, всѣ́ми до́брыми дѣ́лы томꙋ̀ бл҃гоꙋгоди́вшїи. Ра́дꙋйтесѧ, гдⷭ҇а своего̀ просла́вившїи въ дꙋша́хъ ва́шихъ и҆ тѣлесѣ́хъ. Ра́дꙋйтесѧ, ѿ гдⷭ҇а по достоѧ́нїю просла́вленнїи на землѝ и҆ на небесѣ́хъ.

<red>Р</red>а́дꙋйтесѧ, прпⷣбнїи ѻ҆тцы̀ на́ши зѡсі́мо, савва́тїе и҆ ге́рмане.
