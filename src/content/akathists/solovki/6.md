---
title: "І҆́косъ г҃"
navigation:
  key: akathists-solovki-6
  title: "І҆́косъ г҃"
  parent: akathists-solovki
  order: 6
type: "akathist"
---

## І҆́косъ г҃:

<red>И҆</red>мꙋ́ще ѡ҆то́къ морскі́й во ѻ҆би́телище себѣ̀, ники́мже населѧ́емый, и҆ въ не́мъ пребыва́юще, а҆́ки въ раѝ бг҃озда́ннѣмъ, внѣ̀ мѧте́жей и҆ волне́нїй жите́йскихъ, и҆ кромѣ̀ сꙋ́етныхъ попече́нїй, благоче́стнѡ и҆ бг҃оꙋго́днѡ подвиза́стесѧ, ѽ бг҃обл҃же́ннїи, во днѝ и҆ нощѝ поꙋча́ющесѧ въ зако́нѣ гдⷭ҇ни, и҆ на всѧ́кїй ча́съ, ѹ҆мо́мъ несмꙋще́ннымъ и҆ се́рдцемъ чи́стымъ, возносѧ́ще ѹ҆сє́рдныѧ къ бг҃ꙋ мл҃твы и҆ молє́нїѧ. Сегѡ̀ ра́ди ра́достїю вопїе́мъ ва́мъ:

<red>Р</red>а́дꙋйтесѧ, въ зако́нѣ гдⷭ҇ни непоро́чнѡ ходи́ти всегда̀ восхотѣ́вшїи. Ра́дꙋйтесѧ, гдⷭ҇а своего̀ пред̾ ѻ҆чи́ма свои́ма при́снѡ и҆мѣ́вшїи. Ра́дꙋйтесѧ, стра́хомъ гдⷭ҇нимъ всѧ̑ пꙋти̑ своѧ̑ ѡ҆гражда́вшїи. Ра́дꙋйтесѧ, въ трезве́нїи ѹ҆́мнѣмъ всѐ житїѐ своѐ провожда́вшїи. Ра́дꙋйтесѧ, всѧ̑ по́мыслы ѹ҆ма̀ въ послꙋша́нїе хрⷭ҇то́во всецѣ́лѡ плѣни́вшїи. Ра́дꙋйтесѧ, чи̑стаѧ ва̑ша сердца̀ въ жили́ще ст҃о́мꙋ дх҃ꙋ предста́вившїи. Ра́дꙋйтесѧ, не да́вшїи сна̀ ѻ҆чи́ма во всено́щныхъ гдⷭ҇еви предстоѧ́нїихъ. Ра́дꙋйтесѧ, вы́нꙋ претерпѣва́вшїи скѡ́рби въ поꙋче́нїи сме́ртнѣмъ и҆ въ серде́чныхъ ко гдⷭ҇ꙋ воздыха́нїихъ. Ра́дꙋйтесѧ, съ и҆́скреннею любо́вїю подвиза́вшїисѧ на славосло́вїе бж҃їе и҆ ѱалмопѣ̑нїѧ. Ра́дꙋйтесѧ, се́рдцемъ и҆ ѹ҆сты̀ непрєста́ннаѧ возсыла́вшїи къ бг҃ꙋ молє́нїѧ. Ра́дꙋйтесѧ, внꙋ́трь се́рдца своегѡ̀ сокрове́нное црⷭ҇твїе бж҃їе ѡ҆брѣ́тшїи. Ра́дꙋйтесѧ, восхождє́нїи ѹ҆́мными къ нбⷭ҇нымъ видѣ́нїємъ восте́кшїи.

<red>Р</red>а́дꙋйтесѧ, прпⷣбнїи ѻ҆тцы̀ на́ши зѡсі́мо, савва́тїе и҆ ге́рмане.
