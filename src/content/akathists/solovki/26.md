---
title: "Мл҃тва"
navigation:
  key: akathists-solovki-26
  title: "Мл҃тва"
  parent: akathists-solovki
  order: 26
type: "akathist"
---

## Мл҃тва:

<versal>Ѽ</versal> прпⷣбнїи и҆ бг҃оно́снїи ѻ҆тцы̀ на́ши зѡсі́мо, савва́тїе и҆ ге́рмане, земні́и а҆́гг҃ли и҆ нбⷭ҇нїи человѣ́цы, бли́жнїи дрꙋ́зи хрⷭ҇тѡ́вы и҆ ѹ҆гѡ́дницы бж҃їи, ѻ҆би́тели ва́шеѧ сла́во и҆ ѹ҆краше́нїе, всеѧ́ же сѣ́верныѧ страны̀, па́че и҆ всегѡ̀ правосла́внагѡ ѻ҆те́чества на́шегѡ неѡбори́маѧ стѣно̀ и҆ вели́кое застꙋпле́нїе! сѐ мы̀ недосто́йнїи и҆ многогрѣ́шнїи, съ бл҃гоговѣ́йною любо́вїю ко ст҃ы̑мъ моще́мъ ва́шымъ припа́дающе, дꙋ́хомъ сокрꙋше́ннымъ и҆ смире́ннымъ се́рдцемъ прилѣ́жнѡ мо́лимъ ва́съ: моли́те непреста́ннѡ бл҃госе́рдаго влⷣкꙋ и҆ гдⷭ҇а на́шего і҆и҃са хрⷭ҇та̀, ꙗ҆́кѡ дерзнове́нїе ве́лїе къ томꙋ̀ и҆мꙋ́щїи, да не ѿстꙋ́питъ ѿ на́съ є҆гѡ̀ вседѣ́йствꙋющаѧ блгⷣть, покро́въ же и҆ застꙋпле́нїе прест҃ы́ѧ влⷣчцы на́шеѧ бцⷣы на мѣ́стѣ се́мъ да пребꙋ́детъ, и҆ да не ѡ҆скꙋдѣ́ютъ никогда́же и҆́стиннїи ревни́тели а҆́гг҃льскагѡ житїѧ̀ во ст҃ѣ́й ѻ҆би́тели се́й, и҆дѣ́же вы̀, бг҃оно́снїи ѻ҆тцы̀ и҆ нача̑льницы, безмѣ́рными трꙋды̀ и҆ пощє́нїи, то́ки же сле́зными и҆ всено́щными бдѣ̑нїи, непреста́нными мл҃твами и҆ молє́нїи нача́ло и҆́ноческомꙋ житїю̀ положи́сте. Є҆́й, ѹ҆гѡ́дницы ст҃і́и, мл҃твєнницы къ бг҃ꙋ бл҃гопрїѧ́тнѣйшїи, те́плыми ва́шими къ немꙋ̀ мольба́ми ѡ҆гради́те и҆ сохрани́те ны̀ и҆ ст҃о́е селе́нїе сїѐ ва́ше ѿ трꙋ́са, пото́па, ѻ҆гнѧ̀ и҆ меча̀, наше́ствїѧ и҆ноплеме́нныхъ и҆ смертоно́сныѧ ꙗ҆́звы, ѿ вражды̀ и҆ всѧ́кихъ нестрое́нїй, ѿ всѧ́кїѧ бѣды̀ и҆ ско́рби и҆ ѿ всѧ́кагѡ ѕла̀: да непреста́ннѡ на мѣ́стѣ се́мъ, въ ми́рѣ и҆ безмо́лвїи, бл҃гоче́стнѡ сла́витсѧ прест҃о́е и҆́мѧ гдⷭ҇а и҆ бг҃а, и҆ ѡ҆брѣта́ютъ вѣ́чное сп҃се́нїе и҆́щꙋщїи є҆гѡ̀. Ѽ пребл҃же́ннїи ѻ҆тцы̀ на́ши зѡсі́мо, савва́тїе и҆ ге́рмане! Ѹ҆слы́шите ны̀ грѣ̑шныѧ, во ст҃ѣ́й ѻ҆би́тели ва́шей и҆ под̾ кро́вомъ ва́шегѡ защище́нїѧ недосто́йнѡ жи́тельствꙋющыѧ, и҆ бл҃гомо́щными ва́шими къ бг҃ꙋ хода́тайствы и҆спроси́те дꙋша́мъ на́шымъ грѣхѡ́въ ѡ҆ставле́нїе, житїѧ̀ и҆справле́нїе и҆ вѣ́чныхъ бла̑гъ воспрїѧ́тїе въ нбⷭ҇нѣмъ црⷭ҇твїи: всѣ̑мъ же вѣ́рꙋющымъ, и҆̀же на всѧ́комъ мѣ́стѣ и҆ во всѧ́кой нꙋ́ждѣ призыва́ютъ ва́съ въ по́мощь и҆ застꙋпле́нїе, и҆ и҆̀же съ бл҃гоговѣ́йною любо́вїю во ѻ҆би́тель ва́шꙋ притека́ютъ, не преста́ните и҆злива́ти всѧ́кꙋю бл҃года́ть и҆ млⷭ҇ть, сохранѧ́юще и҆̀хъ ѿ всѧ́кїѧ сопроти́вныѧ си́лы, ѿ всѧ́кїѧ напа́сти и҆ ѿ всѧ́кагѡ ѕла́гѡ ѡ҆бстоѧ́нїѧ, и҆ подаю́ще и҆̀мъ всѧ̑ потрє́бнаѧ къ дꙋше́внѣй и҆ тѣле́снѣй по́льзѣ. Наипа́че же моли́те премлⷭ҇рдаго бг҃а, да ѹ҆тверди́тъ и҆ ѹ҆крѣпи́тъ цр҃ковь свою̀ ст҃ꙋ́ю и҆ всѐ на́ше правосла́вное ѻ҆те́чество въ ми́рѣ и҆ тишинѣ̀, въ любвѝ и҆ є҆диномы́слїи, въ правовѣ́рїи и҆ бл҃гоче́стїи да сохрани́тъ и҆ соблюде́тъ во вѣ́ки вѣкѡ́въ. <red>А҆</red>ми́нь.
