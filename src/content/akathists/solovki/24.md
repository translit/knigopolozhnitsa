---
title: "І҆́косъ в҃і"
navigation:
  key: akathists-solovki-24
  title: "І҆́косъ в҃і"
  parent: akathists-solovki
  order: 24
type: "akathist"
---

## І҆́косъ в҃і:

<red>П</red>ою́ще въ пѣ́снехъ по́двиги и҆ трꙋды̀ ва́шегѡ бг҃оꙋго́днагѡ житїѧ̀, пресла̑внаѧ же содѣ̑ѧннаѧ и҆ содѣва́ємаѧ во всѧ́комъ ро́дѣ бл҃готворє́нїѧ и҆ чꙋдотворє́нїѧ восхвалѧ́юще и҆ прославлѧ́юще, недоꙋмѣ́емъ, ѻ҆тцы̀ досточꙋ́днїи, ка́кѡ ва́съ по до́лгꙋ воз̾именꙋ́емъ: мнѡ́ги бо сꙋ́ть ва́шѧ добродѣ́тєли и҆ дарова̑нїѧ, сегѡ̀ ра́ди мнѡ́гаѧ прили́чествꙋютъ ва́мъ и҆ и҆менова̑нїѧ. Ѻ҆ба́че во мно́гихъ ма́лыми ѹ҆довлѧ́ющесѧ, сїѧ̑ ва́мъ съ любо́вїю восписꙋ́емъ:

<red>Р</red>а́дꙋйтесѧ, а҆́гг҃ли земні́и, ꙗ҆́кѡ а҆́гг҃льскимъ жи́тельствомъ на землѝ пожи́сте. Ра́дꙋйтесѧ, чл҃вѣ́цы нбⷭ҇нїи, ꙗ҆́кѡ земноро́дни сꙋ́ще, возненави́дѣсте земна̑ѧ, нбⷭ҇наѧ же возлюби́сте. Ра́дꙋйтесѧ, пѡ́стницы терпѣли́вѣйшїи, въ при́снѣмъ поще́нїи всѐ житїѐ своѐ проводи́вшїи. Ра́дꙋйтесѧ, пꙋсты̑нницы достохва́льнїи, въ пꙋсты́нѧхъ незаходи́мыхъ гдⷭ҇еви послꙋжи́вшїи. Ра́дꙋйтесѧ, ѹ҆чи́телїе и҆ наста̑вницы, рꙋководѧ́щїи свои́ми дѣ́лы на пꙋтѝ сп҃се́нїѧ. Ра́дꙋйтесѧ, вождѝ дх҃о́внїи, мно́гихъ дꙋ́шы возводѧ́щїи въ нбⷭ҇наѧ селє́нїѧ. Ра́дꙋйтесѧ, мч҃нкѡмъ є҆динонра́внїи, ꙗ҆́кѡ мꙋ́жески бра́вшїисѧ со страстьмѝ. Ра́дꙋйтесѧ, а҆пⷭ҇лѡмъ подража́телїе, просвѣти́вшїи тьмꙋ̀ невѣ́рїѧ бг҃овѣ́дѣнїѧ свѣтлостьмѝ. Ра́дꙋйтесѧ, прⷪ҇ро́кѡмъ подѡ́бницы, та́йныхъ и҆ бꙋ́дꙋщихъ провѣ́дѣнїемъ и҆ прорече́нїемъ. Ра́дꙋйтесѧ, всѣ̑мъ ст҃ы̑мъ є҆диноче́стнїи, подвигѡ́въ ра́ди и҆ бг҃оꙋгожде́нїѧ. Ра́дꙋйтесѧ, таи̑нницы бл҃года́ти, и҆ чꙋде́съ соверши́телїе преди́внїи. Ра́дꙋйтесѧ, гра́ждане нбⷭ҇нїи, и҆ дрꙋ́зи бг҃ꙋ и҆ ст҃ы̑мъ є҆гѡ̀ при́снїи.

<red>Р</red>а́дꙋйтесѧ, прпⷣбнїи ѻ҆тцы̀ на́ши зѡсі́мо, савва́тїе и҆ ге́рмане.
