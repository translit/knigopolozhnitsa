---
title: "І҆́косъ а҃і"
navigation:
  key: akathists-solovki-22
  title: "І҆́косъ а҃і"
  parent: akathists-solovki
  order: 22
type: "akathist"
---

## І҆́косъ а҃і:

<red>С</red>вѣ́томъ бж҃е́ственныѧ блгⷣти, въ нѣ́дрѣхъ землѝ, въ преди́вныхъ зна́менїихъ и҆ чꙋдесѣ́хъ, ѿ пе́рвыхъ дне́й ѹ҆покое́нїѧ возблиста́вшыѧ ва́шѧ мо́щи, достодо́лжнѡ и҆ пра́веднѡ ли́цы и҆́ночестїи, ѿ многолѣ́тнагѡ покрове́нїѧ и҆зне́сше, поста́виша со бл҃гоговѣ́нїемъ на свѣ́щницѣ цр҃ко́внѣмъ, во хра́мѣ и҆́мени ва́шемꙋ созда́ннѣмъ, благоче́стїемъ вели́кагѡ и҆ ст҃а́гѡ подража́телѧ ва́шихъ подвигѡ́въ, и҆сповѣ́дника и҆ мч҃нка, ст҃и́телѧ и҆ первопресто́льника рѡссі́йскагѡ фїлі́ппа. И҆ мы̀ ны́нѣ, бл҃гоче́стнѡ ѡ҆ сла́вѣ ва́шей веселѧ́щесѧ, ѡ҆бстоѧ́ще честны̑ѧ мо́щи ва́шѧ и҆ любе́знѡ ты́ѧ ѡ҆блобыза́юще, велегла́снѡ зове́мъ ва́мъ:

<red>Р</red>а́дꙋйтесѧ, свѣти́льницы пресвѣ́тлїи, на свѣ́щницѣ цр҃ко́внѣмъ пресла́внѡ поста́вленнїи. Ра́дꙋйтесѧ, кївѡ́ти честні́и, не ка́менїемъ и҆ зла́томъ, но бл҃года́ти дарова́ньми ѹ҆краше́ннїи. Ра́дꙋйтесѧ, ꙗ҆́кѡ ѕвѣ́зды, ѡ҆зарѧ́ющїи тьмꙋ̀ полꙋ́нощнꙋю. Ра́дꙋйтесѧ, ꙗ҆́кѡ столпѝ крѣ́пцыи, въ предѣ́лѣхъ сѣ́вернагѡ помо́рїѧ ѹ҆твержда́ющїи вѣ́рꙋ правосла́внꙋю. Ра́дꙋйтесѧ, и҆сто́чницы ра́йстїи, морѧ̀ чꙋде́съ и҆злива́ющїи. Ра́дꙋйтесѧ, би́серїе дража́йшїи, цр҃ковь хрⷭ҇то́вꙋ ѹ҆краша́ющїи. Ра́дꙋйтесѧ, бл҃гоче́стїѧ и҆ добродѣ́тели свѣтлѣ̑йшаѧ зерца̑ла. Ра́дꙋйтесѧ, цр҃кве и҆ ѻ҆те́чества неѡбори̑маѧ забра̑ла. Ра́дꙋйтесѧ, ра́йскагѡ и҆сполне́нїѧ крі́ни бл҃гово́ннѣйшїи. Ра́дꙋйтесѧ, лозы̀ бж҃е́ственныѧ рѡ́зги бл҃гопло́днѣйшыѧ. Ра́дꙋйтесѧ, ѻ҆тцы̀ всебл҃же́ннїи, прославлѧ́емїи горѣ̀ ѿ бг҃а и҆ а҆́гг҃лъ, и҆ до́лꙋ ѹ҆блажа́емїи ѿ человѣ̑къ. Ра́дꙋйтесѧ, ꙗ҆́кѡ ра́дость ва́ша, ст҃а́ѧ и҆ соверше́ннаѧ, пребыва́етъ во вѣ́къ.

<red>Р</red>а́дꙋйтесѧ, прпⷣбнїи ѻ҆тцы̀ на́ши зѡсі́мо, савва́тїе и҆ ге́рмане.
