---
title: "І҆́косъ а҃і"
navigation:
  key: akathists-siluanafon-22
  title: "І҆́косъ а҃і"
  parent: akathists-siluanafon
  order: 22
type: "akathist"
---

## І҆́косъ а҃і:

<red>С</red>вѣтопода́тельнаго свѣ́та и҆ блгⷣти ст҃а́гѡ дх҃а носи́телѧ въ житїѝ и҆ по сме́рти всѣмꙋ̀ мі́рꙋ ꙗ҆вѝ тѧ̀ гдⷭ҇ь во дне́хъ на́шихъ, прпⷣбне, во є҆́же взира́юще на тѧ̀, нетлѣ́нною красото́ю земны́хъ по́двигѡвъ блиста́юща и҆ херꙋві́мски ѹ҆ прⷭ҇тола бж҃їѧ за на́съ мл҃твы творѧ́ща, въ наде́жди сп҃се́нїѧ на́шегѡ ѹ҆вѣ́римсѧ и҆ бл҃гонра́вномꙋ житїю̀ всеꙋсе́рднѣйше послѣ́дꙋемъ, во́лю же свою̀ любвѝ бж҃їей сла́дкѡ покори́мъ, та́кожде и҆ въ тѣлесѣ́хъ и҆ дꙋша́хъ на́шихъ прославле́нїе и҆́мене лю́бѧщаго на́съ гдⷭ҇а да ѹ҆тверди́тсѧ. Тѣ́мже, тобо́ю въ вѣ́рѣ ѹ҆крѣплѧ́еми, съ любо́вїю зове́мъ тѝ:

<red>Р</red>а́дꙋйсѧ, по́двигомъ жи́зни бл҃гонра́вныѧ въ любвѝ къ бг҃ꙋ на́съ ѹ҆крѣплѧ́ѧй. Ра́дꙋйсѧ, ѹ҆се́рдный ѡ҆бличи́телю ѕлонра́вїѧ, та̑инства и҆ пра̑вила вѣ́ры правосла́вныѧ храни́ти на́съ наставлѧ́ющїй. Ра́дꙋйсѧ, пꙋсынножи́тельствомъ петрꙋ̀ а҆ѳѡ́нскомꙋ въ постѣ̀ и҆ безмо́лвїи прилѣ́жнѡ ревнова́вый. Ра́дꙋйсѧ, попече́нїемъ ѡ҆ бл҃гонра́вїи и҆́ночествꙋющихъ а҆́ввѣ а҆ѳана́сїю вѣ́рнѡ подража́вый. Ра́дꙋйсѧ, но́вый свѣти́льниче вѣ́ры, въ днѝ на́ши вѣ́рный пꙋ́ть къ бг҃ꙋ ѹ҆казꙋ́ѧй. Ра́дꙋйсѧ, ѡ҆ неѡскꙋдѣ́нїи блгⷣти ст҃а́гѡ дх҃а въ цр҃кви правосла́внѣй всѣ́мъ ди́внѡ свидѣ́тельствꙋющїй. Ра́дꙋйсѧ, вѣ́рный ра́бе хрⷭ҇то́въ, досто́йнѡ ѹ҆ прⷭ҇то́ла сла́вы є҆гѡ̀ предстоѧ́щїй. Ра́дꙋйсѧ, бл҃гі́ѧ кончи́ны и҆ до́брагѡ ѿвѣ́та на стра́шнѣмъ сꙋди́щи хрⷭ҇то́вѣ на́мъ ѹ҆се́рднѡ просѧ́щїй.

<red>Р</red>а́дꙋйсѧ, ѻ҆́тче сїлꙋа́не, въ мл҃твѣ за мі́ръ горѣ́нїе любвѐ неꙋгаса́ющее.
