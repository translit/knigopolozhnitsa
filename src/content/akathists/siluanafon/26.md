---
title: "Мл҃тва"
navigation:
  key: akathists-siluanafon-26
  title: "Мл҃тва"
  parent: akathists-siluanafon
  order: 26
type: "akathist"
---

## Мл҃тва:

<versal>Ѽ</versal> преди́вный ѹ҆го́дниче бж҃їй ѻ҆́тче сїлꙋа́не. По блгⷣти, тебѣ̀ ѿ бг҃а да́нной, сле́знѡ мл҃тисѧ ѡ҆ все́й вселе́ннѣй: ме́ртвыхъ, живы́хъ и҆ грѧдꙋ́щихъ: не премолчѝ за на́съ ко гдⷭ҇ꙋ, къ тебѣ̀ ѹ҆се́рднѡ припа́дающихъ и҆ твоегѡ̀ предста́тельства ѹ҆ми́льнѡ просѧ́щихъ. Подви́гни, ѽ всебл҃же́нне, на мл҃твꙋ ѹ҆се́рднꙋю застꙋ́пницꙋ ро́да хрⷭ҇тїа́нскагѡ, пребл҃гослове́ннꙋю бцⷣꙋ и҆ приснодв҃ꙋ мр҃і́ю, чꙋ́днѡ призва́вшꙋю тѧ̀ бы́ти вѣ́рнымъ дѣ́лателемъ въ є҆ѧ̀ земно́мъ вертогра́дѣ, и҆дѣ́же и҆збра́нницы бж҃їи ѡ҆ грѣсѣ́хъ на́шихъ ми́лостива и҆ долготерпели́ва бы́ти бг҃а ѹ҆молѧ́ютъ, во є҆́же не помѧнꙋ́ти непра́вдъ и҆ беззако́нїй на́шихъ, но по неизрече́нной бл҃гости гдⷭ҇а на́шегѡ і҆и҃са хрⷭ҇та̀ ѹ҆ще́дрити и҆ сп҃стѝ на́съ по вели́цѣй є҆гѡ̀ ми́лости. Є҆́й, ѹ҆го́дниче бж҃їй, съ пребл҃гослове́нною влⷣчицею мі́ра, ст҃ѣ́йшею и҆гꙋ́менїею а҆ѳѡ́на и҆ ст҃ы́ми подви́жники є҆ѧ̀ земна́гѡ жре́бїѧ и҆спросѝ ѹ҆ ст҃ы́хъ ст҃ѣ́йшагѡ сло́ва ст҃ѣ́й горѣ̀ а҆ѳѡ́нстѣй и҆ бг҃олюби́вымъ пꙋстынножи́телємъ є҆ѧ ѿ всѣ́хъ бѣ́дъ и҆ навѣ̑тъ вра́жїихъ въ мі́рѣ сохрани́тисѧ. Да а҆́гг҃лы ст҃ы́ми ѿ ѕѡ́лъ и҆збавлѧ́еми и҆ дх҃омъ ст҃ы́мъ въ вѣ́рѣ и҆ братолю́бїи ѹ҆крѣплѧ́емы, до сконча́нїѧ вѣ́ка ѡ҆ є҆ди́нѣй, ст҃ѣ́й, собо́рнѣй и҆ а҆пⷭ҇льстѣй цр҃кви мл҃твы творѧ́тъ и҆ всѣ̑мъ сп҃си́тельный пꙋ́ть ѹ҆казꙋ́ютъ, да цр҃ковь земна́ѧ и҆ нбⷭ҇наѧ непреста́ннѡ славосло́витъ творца̀ и҆ ѻ҆ц҃а свѣ́тѡвъ, просвѣща́ющи и҆ ѡ҆свѣща́ющи мі́ръ въ вѣ́чнѣй пра́вдѣ и҆ бл҃гости бж҃їей. Наро́дѡмъ землѝ всеѧ̀ и҆спросѝ бл҃годе́нственное и҆ ми́рное житїѐ, дꙋ́хъ смиренномꙋ́дрїѧ и҆ братолю́бїѧ, добронра́вїѧ и҆ сп҃сенїѧ, дꙋ́хъ стра́ха бж҃їѧ. Да не ѕло́ба и҆ беззако́нїе ѡ҆жесточа́ютъ сердца̀ людскі́ѧ, мо́гꙋщїѧ и҆стрѣби́тъ любо́вь бж҃їю въ чл҃вѣ́цѣхъ и҆ низве́ргнꙋть и҆̀хъ въ бг҃опроти́вныѧ враждꙋ̀ и҆ братоꙋбі́йства, но въ си́лѣ бж҃е́ственныѧ любвѐ и҆ пра́вды, ꙗ҆́коже на нб҃сѝ и҆ на землѝ да ст҃и́тсѧ и҆́мѧ бж҃їе, да бꙋ́детъ во́лѧ є҆гѡ̀ ст҃а́ѧ въ чл҃вѣ́цѣхъ, и҆ да воцарѧ́тсѧ ми́ръ и҆ црⷭ҇твїе бж҃їе на землѝ. Та́кожде и҆ земно́мꙋ ѻ҆те́чествꙋ твоемꙋ̀ земли́ рѡссі́йстѣй и҆спросѝ, ѹ҆го́дниче бж҃їй, вожделѣ́нный ми́ръ и҆ нбⷭ҇ное бл҃гослове́нїе, во є҆́же, всемощны́мъ ѻ҆мофо́ромъ мт҃ре бж҃їѧ покрыва́емомꙋ, и҆зба́витисѧ є҆мꙋ̀ ѿ гла́да, гꙋби́тельства, трꙋ́са, ѻ҆гнѧ̀, меча̀, наше́ствїѧ и҆ноплеме́нныхъ и҆ междоꙋсо́бныѧ бра́ни и҆ ѿ всѣ́хъ вра̑гъ ви́димыхъ и҆ неви́димыхъ, и҆ та́кѡ ст҃ѣ́йшимъ до́момъ пребл҃гослове́нныѧ бцⷣы до сконча́нїѧ вѣ́ка є҆мꙋ̀ пребы́ти крⷭ҇та̀ животворѧ́щагѡ си́лою и҆ въ любвѝ бж҃їей неѡскꙋдѣва́емꙋ ѹ҆тверди́тисѧ. На́мъ же всѣ̑мъ, во тмꙋ̀ грѣхѡ́въ погрꙋжа́ємымъ и҆ покаѧ́нїѧ те́пла, нижѐ стра́ха бж҃їѧ не и҆мꙋ́щимъ и҆ си́це безмѣ́рнѡ лю́бѧщагѡ на́съ гдⷭ҇а непреста́ннѡ ѡ҆скорблѧ́ющимъ, и҆спросѝ, ѽ всебл҃же́ннѣ, ѹ҆ всеще́драгѡ бг҃а на́шегѡ, да свое́ю всеси́льною блгⷣтїю боже́ственнѣ посѣти́тъ и҆ ѡ҆животвори́тъ дꙋ́ши на́ша, и҆ всѧ́кꙋ ѕло́бꙋ и҆ го́рдость жите́йскꙋю, ѹ҆ны́нїе и҆ нерадѣ́нїе въ сердца́хъ на́шихъ да ѹ҆праздни́тъ. Є҆щѐ мо́лимсѧ, ѡ҆ є҆́же и҆ на́мъ, блгⷣтїю всест҃а́гѡ дх҃а ѹ҆крѣплѧ́ємымъ и҆ любо́вїю бж҃їею согрѣва́ємымъ, въ чл҃вѣколю́бїи и҆ братолю́бїи, смиренномꙋ́дрїи и҆ мл҃твенномъ сраспина́нїи дрꙋ́гъ за дрꙋ́га и҆ за всѣ́хъ, въ пра́вдѣ бж҃їей ѹ҆тверди́тисѧ и҆ въ блгⷣтнѣй любвѝ бж҃їей бл҃гонра́внѡ ѹ҆крѣпи́тисѧ, и҆ сынолю́бнѣ томꙋ̀ прибли́житисѧ. Да та́кѡ, творѧ́ще є҆гѡ̀ всест҃ꙋ́ю во́лю, во всѧ́комъ бл҃гоче́стїи и҆ чистотѣ̀ вре́меннагѡ житїѧ̀ пꙋ́ть непосты́днѡ пре́йдемъ и҆ со всѣ́ми ст҃ы́ми нбⷭ҇нагѡ црⷭ҇твїѧ и҆ є҆гѡ̀ а҆́гнчагѡ бра́ка сподо́бимсѧ. Є҆мꙋ̀ же ѿ всѣ́хъ земны́хъ и҆ нбⷭ҇ныхъ да бꙋ́детъ сла́ва, че́сть и҆ поклоне́нїе, со безнача́льнымъ є҆гѡ̀ ѻ҆ц҃е́мъ, прест҃ы́мъ и҆ бл҃ги́мъ, и҆ животворѧ́щимъ є҆гѡ̀ дх҃омъ, ны́нѣ и҆ при́снѡ, и҆ во вѣ́ки вѣкѡ́въ. <red>А҆</red>ми́нь.

{% illustration "small-ornaments/ornament-from-12th-century-armenian-gospel-crider", "small" %}
