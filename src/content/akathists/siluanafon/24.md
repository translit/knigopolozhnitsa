---
title: "І҆́косъ в҃і"
navigation:
  key: akathists-siluanafon-24
  title: "І҆́косъ в҃і"
  parent: akathists-siluanafon
  order: 24
type: "akathist"
---

## І҆́косъ в҃і:

<red>П</red>ою́ще пресла́внꙋю па́мѧть твою̀, бг҃оно́сне ѻ҆́тче сїлꙋа́не, досто́йнѡ ѹ҆бл҃жа́емъ болѣ̑зни и҆ трꙋды̀ твоѧ̑, ꙗ҆̀же во бдѣ́нїи и҆ поще́нїи со всѣ́ми и҆збра́нниками бж҃їѧ мт҃ре всеꙋсе́рднѣ поне́слъ є҆сѝ. Кто̀ бо и҆зочте́тъ трꙋды̀ и҆ воздыха́нїѧ ва́ша, въ мл҃твахъ за мі́ръ сле́знѡ приноси̑мыѧ, и҆́миже гдⷭ҇ь гнѣ́въ сво́й, грѣ̑хъ ра́ди на́шихъ, на ми́лованїе преложѝ и҆ чл҃вѣколю́бїемъ свои́мъ клѧ́твꙋ, є҆́юже клѧ́тсѧ цр҃кви ст҃ѣ́й, до сконча́нїѧ вѣ́ка ѹ҆твержде́ннѣй бы́ти, не разорѝ. Мы́ же, бл҃года́рни сꙋ́ще сицево́мꙋ предста́тельствꙋ твоемꙋ̀, ѹ҆ми́льнѡ зове́мъ тѝ:

<red>Р</red>а́дꙋйсѧ, води́тельствꙋ ст҃а́гѡ дх҃а ѹ҆се́рдный послѣ́дователю. Ра́дꙋйсѧ, хрⷭ҇та бл҃гость и҆ премⷣрость бж҃їю тѣлє́сными ѻ҆чи́ма лицезри́телю. Ра́дꙋйсѧ, хрⷭ҇то́въ смире́нный подви́жниче, мт҃ри бж҃їей пред̾ всѣ́ми нбⷭ҇ными и҆ земны́ми ра́дость и҆ похвале́нїе. Ра́дꙋйсѧ, неꙋсы́пный ѡ҆ мі́рѣ мл҃твенниче, на́шегѡ сп҃се́нїѧ наде́жда и҆ ѹ҆тѣше́нїе. Ра́дꙋйсѧ, наслѣ́дниче црⷭ҇тва хрⷭ҇то́ва, по́двигомъ свои́мъ го́рꙋ а҆ѳѡ́нскꙋю ѹ҆кра́сивый. Ра́дꙋйсѧ, на́шегѡ сп҃се́нїѧ вѣ́рный сподви́жниче, пꙋ́ть, ведꙋ́щїй къ бг҃ꙋ, на́мъ ѡ҆свѣти́вый. Ра́дꙋйсѧ, златоко́ваннаѧ трꙋбо̀, со всѣ́ми ст҃ы́ми и҆ а҆́гг҃лами сла́вꙋ бж҃їю возвѣща́ющаѧ. Ра́дꙋйсѧ, вѣнце́мъ безсме́ртїѧ бг҃омъ ѹ҆вѣнча́нный, въ мл҃твахъ свои́хъ на́съ не ѡ҆ставлѧ́ющїй.

<red>Р</red>а́дꙋйсѧ, ѻ҆́тче сїлꙋа́не, въ мл҃твѣ за мі́ръ горѣ́нїе любвѐ неꙋгаса́ющее.
