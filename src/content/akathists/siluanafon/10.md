---
title: "І҆́косъ є҃"
navigation:
  key: akathists-siluanafon-10
  title: "І҆́косъ є҃"
  parent: akathists-siluanafon
  order: 10
type: "akathist"
---

## І҆́косъ є҃:

<red>В</red>и́димъ тѧ̀, ѽ пребл҃же́нне ѻ҆́тче сїлꙋа́не, въ по́двизѣ бл҃гомъ, а҆́ки младе́нецъ млека̀ ма́тере любвѐ бж҃їѧ и҆́щꙋща и҆ къ томꙋ̀ любо́вїю пламенѣ́юща, и҆ сле́знѡ взыва́юща: помѧнѝ дꙋша̀ моѧ̀ любо́вь гдⷭ҇ню, и҆ согрѣ́ѧсѧ се́рдце моѐ: кто̀ бо да́стъ мѝ толи́кїй жа́ръ, є҆́же не зна́ти мѝ поко́ѧ во днѝ, нижѐ въ нощѝ ѿ любвѐ бж҃їѧ. Сегѡ̀ ра́ди содрогаемсѧ сердцемъ, и҆ ѹ҆милѧемсѧ дꙋшою ѡ҆ толикомъ горѣ̀нїи любвѐ твоеѧ̀ ко всеще́дромꙋ бг҃ꙋ, и҆ ѹ҆ми́льнѡ зове́мъ тѝ:

<red>Р</red>а́дꙋйсѧ, па́че сла́дка ме́да неꙋтоли́мѡ пра́вды бж҃їѧ жа́ждꙋщїй. Ра́дꙋйсѧ, въ любвѝ твое́й ко гдⷭ҇ꙋ а҆́гг҃лѡ́мъ подража́ющїй. Ра́дꙋйсѧ, возносѧ́й кади́ло мл҃твы чⷭ҇тыѧ, а҆́ки пла́мень ѻ҆́гненный. Ра́дꙋйсѧ, красото́ю а҆́гг҃льскагѡ бл҃гоговѣ́нїѧ ѹ҆кра́сившїй гѡ́рнѧѧ и҆ дѡ́льнѧѧ. Ра́дꙋйсѧ, ꙗ҆́кѡ ѻ҆гню̀ кꙋпины̀ несгора́емыѧ се́рдце твоѐ ѹ҆подоблѧ́шесѧ. Ра́дꙋйсѧ, ꙗ҆́кѡ рꙋ́цѣ твоѝ, а҆́ки мѡѷсє́овы за наро́дъ и҆збра́нный, за всѣ́хъ пред̾ гдⷭ҇емъ простира́шасѧ. Ра́дꙋйсѧ, ты́ бо возлюби́лъ є҆сѝ возжела́ти сꙋдьбы̀ бж҃їи на всѧ́кое вре́мѧ и҆ взыска́лъ є҆сѝ ѡ҆пра́вданїй є҆гѡ̀. Ра́дꙋйсѧ, ꙗ҆́кѡ непреста́ннѡ є҆мꙋ̀ взыва́лъ є҆сѝ: сп҃сѝ, бж҃е, лю́ди твоѧ̑ и҆ бл҃гословѝ достоѧ́нїе твоѐ.

<red>Р</red>а́дꙋйсѧ, ѻ҆́тче сїлꙋа́не, въ мл҃твѣ за мі́ръ горѣ́нїе любвѐ неꙋгаса́ющее.
