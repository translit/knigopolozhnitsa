---
title: "І҆́косъ в҃"
navigation:
  key: akathists-siluanafon-4
  title: "І҆́косъ в҃"
  parent: akathists-siluanafon
  order: 4
type: "akathist"
---

## І҆́косъ в҃:

<red>Р</red>а́зꙋмъ бж҃е́ственный ѡ҆сѣнѝ тѧ̀, є҆гда̀ гла́съ мт҃ре гдⷭ҇а си́лъ ѹ҆слы́шати сподо́билсѧ є҆сѝ, и҆збра́нниче бж҃їй сїлꙋа́не, и҆ блгⷣть ст҃а́гѡ дх҃а и҆спо́лни се́рдце твоѐ. Тоѧ́ же дѣ́йствїемъ, а҆́ки се́рна и҆з̾ тене́тъ, въ вертогра́дъ ди́внѡ призва́вшїѧ тѧ̀ бж҃їѧ мт҃ре, го́рꙋ а҆ѳѡ́нскꙋю, ѿ мїрскі́ѧ сꙋеты̀ ѹ҆стреми́лсѧ є҆сѝ, во є҆́же прилѣпи́тисѧ бг҃ꙋ сынолю́бнѣ. Мы́ же, ви́дѧще чꙋ́дное и҆зволе́нїе ѡ҆ тебѣ̀ мі́ра влⷣчицы, ѹ҆ми́льнѡ зове́мъ тѝ:

<red>Р</red>а́дꙋйсѧ, ѿ мра́ка грѣхо́внагѡ къ свѣ́тꙋ и҆́стины хрⷭ҇то́вы само́ю пречⷭ҇тою призва́нный. Ра́дꙋйсѧ, бы́ти вѣ́рный дѣ́латель є҆ѧ̀ земна́гѡ вертогра́да ди́внѡ и҆збра́нный. Ра́дꙋйсѧ, землѝ рѡссі́йскїѧ гро́зде сладкоте́чный, на горѣ̀ а҆ѳѡ́нстѣй и҆зоби́льнѡ произра́стшїй. Ра́дꙋйсѧ, со́вѣсте недре́млющаѧ, покаѧ́нною мл҃твою жа́ло грѣхо́вное притꙋпи́вшаѧ. Ра́дꙋйсѧ, во ст҃ѣ́й пантелеи́мѡновѣй ѻ҆би́тели а҆́гг҃льски бг҃ꙋ послꙋжи́вый. Ра́дꙋйсѧ, въ трꙋдѣ̀, постѣ̀ и҆ безмо́лвїи врага̀, бо́рющагѡ тѧ̀, сла́внѡ покори́вый. Ра́дꙋйсѧ, всѧ̑ кѡ́зни дїа́вола смиренномꙋ́дреннѡ попра́вый. Ра́дꙋйсѧ, по бз҃ѣ вѣ́рꙋ непоро́чнꙋю сла́внѣ стѧжа́вый.

<red>Р</red>а́дꙋйсѧ, ѻ҆́тче сїлꙋа́не, въ мл҃твѣ за мі́ръ горѣ́нїе любвѐ неꙋгаса́ющее.
