---
title: "І҆́косъ а҃"
navigation:
  key: akathists-siluanafon-2
  title: "І҆́косъ а҃"
  parent: akathists-siluanafon
  order: 2
type: "akathist"
---

## І҆́косъ а҃:

<red>А҆́</red>гг҃лѡ́въ творе́цъ и҆ гдⷭ҇ь си́лъ и҆з̾ чре́ва мт҃ре твоеѧ̀ пред̾избра̀ тѧ̀, и҆, по глаго́лꙋ ѱалмопѣ́вца, се́рдце глꙋбоко̀ дарова́ ти, бг҃оно́сне ѻ҆́тче сїлꙋа́не, да, ꙗ҆́кѡ въ черто́зѣ преизрѧ́днѣмъ, вмѣсти́ши невмѣсти́мое и҆́мѧ бг҃а вы́шнѧгѡ, и҆ си́лою бж҃їею, и҆ бж҃їею премⷣро́стїю житїю̀ а҆́гг҃льскомꙋ всеꙋсе́рднѡ послѣ́дꙋеши. Мы́ же, похвалѧ́юще чꙋ́дный по́двигъ земны́хъ трꙋдѡ́въ твои́хъ, бл҃гоговѣ́йнѡ зове́мъ тѝ:

<red>Р</red>а́дꙋйсѧ, роди́телей бл҃гочести́выхъ пло́де цѣломꙋ́дренныѧ чⷭ҇тоты̀. Ра́дꙋйсѧ, бл҃гово́нное цвѣте́нїе неꙋвѧда́емыѧ красоты̀ и҆̀хъ по́двига вѣ́ры. Ра́дꙋйсѧ, бл҃гоче́стїе роди́телей твои́хъ дꙋше́внѣ возлюби́вый. Ра́дꙋйсѧ, цѣ́ломꙋ́дрїю и҆ бг҃олю́бїю и҆̀хъ ѹ҆подо́битисѧ бл҃говоли́вый. Ра́дꙋйсѧ, и҆з̾мла́да ра́дости въ бз҃ѣ и҆ска́ти ди́внѡ ѹ҆мꙋдри́выйсѧ. Ра́дꙋйсѧ, а҆́ки є҆ле́нь къ и҆сто́чникꙋ блгⷣти бж҃їѧ ѹ҆стреми́выйсѧ. Ра́дꙋйсѧ, сло́вомъ бж҃їимъ, а҆́ки сла́дкимъ ме́домъ, ра́зꙋмъ ю҆́ности твоеѧ̀ ѹ҆слади́вый. Ра́дꙋйсѧ, се́рдце твоѐ во́ле бж҃їей всецѣ́лѡ покори́вый.

<red>Р</red>а́дꙋйсѧ, ѻ҆́тче сїлꙋа́не, въ мл҃твѣ за мі́ръ горѣ́нїе любвѐ неꙋгаса́ющее.
