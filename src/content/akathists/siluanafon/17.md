---
title: "Конда́къ ѳ҃"
navigation:
  key: akathists-siluanafon-17
  title: "Конда́къ ѳ҃"
  parent: akathists-siluanafon
  order: 17
type: "akathist"
---

## Конда́къ ѳ҃:

<red>В</red>сѐ є҆стество̀ а҆́гг҃льское и҆ подви́жникѡвъ мно́жество ѹ҆диви́шасѧ смире́нїю и҆ чл҃вѣколю́бїю твоемꙋ̀, ѻ҆́тче на́шъ сїлꙋа́не, є҆гда̀ и҆коно́мства послꙋша́нїе воспрїѧ́въ, цѣломꙋ́дренномꙋ і҆ѡ́сифꙋ во є҆гѵ́птѣ ѹ҆подо́билсѧ є҆сѝ. И҆ не то́кмѡ ѡ҆ бра́тїи ст҃ы́ѧ ѻ҆би́тели, но и҆ ѡ҆ мїрски́хъ дѣ́лателехъ, та́мѡ трꙋди́вшихсѧ, ꙗ҆́кѡ ѡ҆ ча́дѣхъ бж҃їихъ, попече́нїе и҆мѣ́вый, бг҃ꙋ, лю́бѧщемꙋ всѧ́кое своѐ созда́нїе, ѡ҆ тѣ́хъ взыва́лъ є҆сѝ: гдⷭ҇и, послѝ дх҃а ст҃а́гѡ твоегѡ̀ и҆ ѹ҆тѣ́ши скѡ́рбныѧ дꙋ́ши бѣ́дныхъ люде́й си́хъ. Та́кѡ бо во всѧ́цѣмъ послꙋша́нїи смиренномꙋ́дрїѧ красотꙋ̀ показꙋ́ѧ, непреста́ннѡ взыва́лъ є҆сѝ бг҃ꙋ: <red>А҆</red>ллилꙋ́їа.
