---
title: "Мл҃тва а҃"
navigation:
  key: akathists-nikonrad-26
  title: "Мл҃тва а҃"
  parent: akathists-nikonrad
  order: 26
type: "akathist"
---

## Мл҃тва а҃:

<versal>Ѽ</versal> сщ҃е́ннаѧ главо̀, цр҃кве правосла́вныѧ похвало̀, ст҃ы́й ѹ҆го́дниче бж҃їй и҆ досточꙋ́дный слꙋжи́тель животворѧ́щїѧ трⷪ҇цы, прпⷣбне и҆ бг҃оно́сне ѻ҆́тче ні́кѡне, при́сный ѹ҆ч҃ничѐ и҆ бл҃же́нный наслѣ́дниче а҆́ввы се́ргїѧ! Ты̀ положи́лъ є҆сѝ ве́лїѧ трꙋды̀, бл҃гоꙋстроѧ́ѧ насажде́нный и҆́мъ бж҃їй вертогра́дъ, до́мъ животворѧ́щїѧ трⷪ҇цы, лꙋча́ми свѣ́та своегѡ̀ ѡ҆зарѧ́ющъ всю̀ странꙋ̀ на́шꙋ и҆ сꙋ́щихъ въ мо́ри дале́чѣ. Кто̀ и҆счи́слитъ твоѧ̑ по́двиги, нѡщны́ѧ бдѣ́нїѧ, сле́зы ѹ҆миле́нїѧ, серде́чныѧ мл҃твы и҆ дꙋше́вныѧ воздыха́нїѧ; кто̀ ви́дѣ твою̀ неꙋста́ннꙋю бра́нь съ дꙋ́хами ѕло́бы поднебе́сными; кто̀ слы́ша гл҃го́лы бл҃годаренїѧ, и҆сходѧ̑щїѧ и҆з̾ ѹ҆стъ твои́хъ, є҆гда̀ влⷣка гдⷭ҇ь и҆збавлѧ́ше тѧ̀ въ лю́тыхъ ѡ҆бстоѧ́нїихъ и҆ вра́жескихъ напа́стѣхъ; Вои́стинꙋ ѿ ю҆́ности ты̀ бл҃гоꙋгоди́лъ є҆сѝ подвигополо́жникꙋ хрⷭ҇тꙋ̀ все́мъ свои́мъ житїе́мъ и҆ ѹ҆множилъ є҆сѝ да̑нныѧ тебѣ̀ бг҃омъ тала́нты во сп҃се́нїе дш҃и́ своеѧ̀ и҆ врꙋче́ннагѡ тебѣ̀ ста́да слове́сныхъ ѻ҆ве́цъ. Прїимѝ, ѻ҆́тче ст҃ы́й, на́шꙋ хвалꙋ̀ и҆ благодаре́нїе за всѧ̑ твоѧ̑ мл҃твы ѡ҆ чтꙋ́щихъ ст҃ꙋ́ю па́мѧть твою̀, да вне́млетъ всебл҃гі́й гдⷭ҇ь твоемꙋ̀ предста́тельствꙋ пред̾ ни́мъ ѡ҆ на́́съ, немощны́хъ и҆ ѹ҆бо́гихъ рабѣ́хъ є҆гѡ̀. Помозѝ ча́дѡмъ твои́мъ, въ и҆́ночестве подвиза́ющымсѧ и҆ съ вѣ́рою притека́ющымъ ко гро́бꙋ твоемꙋ̀, да никто̀ ѿ ни́хъ впаде́тъ въ сѣ̑ти вра̑жїѧ и҆ да не поги́бнетъ длѧ жи́зни вѣ́чныѧ! Ѹ҆молѝ нача́льника жи́зни хрⷭ҇та̀, да и҆зведе́тъ и҆з̾ тѣмни́цы дꙋ́шы на́шѧ и҆ напра́витъ стѡпы̀ на̑шѧ къ црⷭ҇твꙋ вѣ́чныхъ бла̑гъ, и҆дѣ́же непреста́ннѡ сла́витсѧ пречⷭ҇тно́е и҆ великолѣ́пое и҆́мѧ ѻ҆ц҃а и҆ си҃а и҆ ст҃а́гѡ дх҃а. <red>А҆</red>ми́нь.
