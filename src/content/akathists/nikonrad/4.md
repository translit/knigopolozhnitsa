---
title: "І҆́косъ в҃"
navigation:
  key: akathists-nikonrad-4
  title: "І҆́косъ в҃"
  parent: akathists-nikonrad
  order: 4
type: "akathist"
---

## І҆́косъ в҃:

<red>Р</red>а́зꙋмомъ, ѿ дх҃а ст҃а́гѡ просвѣще́ннымъ, прови́дѧ твоѐ бг҃оꙋго́дное житіѐ, посла́ тѧ бг҃омꙋ́дрый се́ргїй въ ѻ҆би́тель высо́цкꙋю къ ѹ҆ченикꙋ̀ своемꙋ̀ а҆ѳана́сїю, мꙋ́жꙋ ѕѣлѡ̀ добродѣ́тельномꙋ, да и҆спыта́етъ дш҃ꙋ твою̀ въ любвѝ ко хрⷭ҇тꙋ̀ и҆ въ ре́вности къ по́двигѡмъ и҆́ноческимъ, и҆́же и҆ да ѹ҆досто́итъ тѧ̀ прїѧ́тиѧ мона́шескагѡ чи́на. Сегѡ̀ ра́ди зове́мъ тѝ:

<red>Р</red>а́дꙋйсѧ, вѣ́рою и҆змла́да прѧмы́ми стезѧ́ми пред̾ бг҃омъ ходи́вый: ра́дꙋйсѧ, въ наде́жди жи́зни вѣ́чныѧ стѡпы̀ своѧ̑ горѣ̀ напра́вивый. Ра́дꙋйсѧ, любо́вїю ко хрⷭ҇тꙋ̀ се́рдце своѐ сла́дцѣ ѹ҆ѧзви́вый: ра́дꙋйсѧ, ре́вностїю къ житїю̀ мона́шескомꙋ мнѡ́гїѧ ѹ҆диви́вый. Ра́дꙋйсѧ, ѡ҆бѣ́та послꙋша́нїѧ до́блїй и҆сполни́телю: ра́дꙋйсѧ, чистото́ю цѣломꙋ́дрїѧ хра́ма дш҃ѝ своеѧ̀ ѹ҆краси́телю. Ра́дꙋйсѧ, ꙗ҆́кѡ стѧжа́нїемъ дх҃а ст҃а́гѡ всѧ̑ бла́га мі́ра сегѡ̀ презре́лъ є҆сѝ: ра́дꙋйсѧ, ꙗ҆́кѡ нищетꙋ̀ хрⷭ҇то́вꙋ па́че зла́та и҆ сребра̀ возлюби́лъ є҆сѝ.

<red>Р</red>а́дꙋйсѧ, ні́кѡне, ра́донежскїй и҆ всеѧ̀ рѡссі́и чꙋдотво́рче.
