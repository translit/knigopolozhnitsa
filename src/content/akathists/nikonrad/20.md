---
title: "І҆́косъ і҃"
navigation:
  key: akathists-nikonrad-20
  title: "І҆́косъ і҃"
  parent: akathists-nikonrad
  order: 20
type: "akathist"
---

## І҆́косъ і҃:

<red>С</red>тѣна̀ ѡ҆брѣте́сѧ всѣ̑мъ съ вѣ́рою къ тебѣ̀ прибега́ющымъ, не чꙋ́ждъ бы́лъ є҆сѝ бра́тїи свое́й, но послꙋжи́лъ є҆й є҆сѝ ꙗ҆́кѡ ра́бъ во спасе́нїе дш҃и, тѣ̑мъ бы́въ ѻ҆́бразъ смире́нїѧ и҆ послꙋша́нїѧ. Ѹ҆строѧ́ѧ же ѻ҆би́тель, ꙗ҆́кѡ до́мъ животворѧ́щїѧ трⷪ҇цы по завѣ́тꙋ своегѡ̀ ѻ҆тца̀ пребл҃же́ннагѡ се́ргїѧ, въ похвалꙋ̀ є҆гѡ̀ воздви́глъ є҆сѝ цр҃ковь прекра́снꙋ въ є҆ѧ̀ трист҃о́е и҆́мѧ, призва́въ вѧ́щшихъ строи́телей камнесѣ́чцєвъ и҆ и҆скꙋ́снейшихъ и҆конопи́сцєвъ данїи́ла и҆ а҆ндре́ѧ. И҆ та́кѡ бы́сть сїѧ̀ цр҃ковь невреди́ма и҆ доны́нѣ, ꙗ҆́кѡ чꙋде́снѣ бг҃омъ храни́маѧ. Мы́ же, досто́йнѡ и҆ прⷣвнѡ покланѧ́ющесѧ трⷪ҇цѣ є҆диносꙋ́щнѣй и҆ нераздѣ́льнѣй на мѣ́стѣ се́мъ, пое́мъ тебѣ̀ пѣ́снь хвале́бнꙋю:

<red>Р</red>а́дꙋйсѧ, великоимени́тый є҆диносꙋ́щныѧ трⷪ҇цы проповѣ́дниче: ра́дꙋйсѧ, сла́вы є҆ѧ̀ неизрече́нныѧ и҆сповѣ́дниче. Ра́дꙋйсѧ, въ безмо́лвной моли́твѣ бжⷭ҇твенныѧ трⷪ҇цы тайнозри́телю: ра́дꙋйсѧ, прпⷣбнагѡ се́ргїѧ, слꙋжи́телѧ ст҃ы́ѧ трⷪ҇цы, ре́вностный послѣ́дователю. Ра́дꙋйсѧ, всѣ́хъ мона́шескихъ ѡ҆бѣ́тѡвъ бл҃гоговѣ́йный храни́телю: ра́дꙋйсѧ, на ка́мени вѣ́ры хра́ма дш҃и своеѧ̀ и҆́стый зижди́телю. Ра́дꙋйсѧ, ꙗ҆́кѡ незы́блемою наде́ждѣю на бг҃а сп҃са́лсѧ є҆сѝ: ра́дꙋйсѧ, ꙗ҆́кѡ во црⷭ҇твїи нбⷭ҇нѣмъ дїади́мою любвѐ вѣнча́лсѧ є҆сѝ.

<red>Р</red>а́дꙋйсѧ, ні́кѡне, ра́донежскїй и҆ всеѧ̀ рѡссі́и чꙋдотво́рче.
