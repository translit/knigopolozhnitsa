---
title: "І҆́косъ в҃і"
navigation:
  key: akathists-nikonrad-24
  title: "І҆́косъ в҃і"
  parent: akathists-nikonrad
  order: 24
type: "akathist"
---

## І҆́косъ в҃і:

<red>П</red>ою́ще твоѐ предста́тельство пре̾д прⷭ҇то́ломъ присносꙋ́щныѧ трⷪ҇цы, вѣ́рꙋемъ, ꙗ҆́кѡ не забꙋ́деши на́съ, ѹ҆бо́гихъ, до конца̀, по преселе́нїи бо въ черто́ги црⷭ҇твїѧ нбⷭ҇нагѡ твори́ши чꙋдеса̀, заблꙋ́дшихъ вразꙋмлѧ́ѧ, недꙋ́гꙋющихъ и҆сцѣлѧ́ѧ, бѣ́сныхъ свобожда́ѧ, и҆ всѧ̑ поле̑знаѧ на́мъ да́рꙋѧ. Прїимѝ на́ше благодаре́нїе, согла́снѡ пою́щихъ тѝ:

<red>Р</red>а́дꙋйсѧ, стезе́ю є҆ѵⷢ҇лїѧ ѿ землѝ къ нб҃сѝ возше́дый: ра́дꙋйсѧ, крⷭ҇тъ мона́шескагѡ житїѧ̀ безро́потнѡ понесы́й. Ра́дꙋйсѧ, и҆́го хрⷭ҇то́во на ра̑мена своѧ̑ ничто́же сꙋмнѧ́сѧ возложи́вый: ра́дꙋйсѧ, бре́мѧ свое і҆и҃съ въ легкотꙋ̀ въ тебѣ̀ преложи́вый. Ра́дꙋйсѧ, ꙗ҆́кѡ вѣ́чное наслажде́нїе ны́нѣ ѡ҆брѣта́еши: ра́дꙋйсѧ, ꙗ҆́кѡ трⷪ҇цꙋ со а҆́гг҃лы и҆ всѣ́ми ст҃ы́ми при́снѡ прославлѧ́еши. Ра́дꙋйсѧ, ꙗ҆́кѡ дерзнове́нїемъ моли́твъ пред̾ не́ю ѡ҆ всѣ́хъ, на́съ чтꙋ́щихъ тѧ̀, ѹ҆тѣша́еши: ра́дꙋйсѧ, ꙗ҆́кѡ на́съ, въ мо́ри жите́йскомъ ѡ҆бꙋрева́емыхъ, ѡ҆кормле́нїемъ не ѡ҆ставлѧ́еши.

<red>Р</red>а́дꙋйсѧ, ні́кѡне, ра́донежскїй и҆ всеѧ̀ рѡссі́и чꙋдотво́рче.
