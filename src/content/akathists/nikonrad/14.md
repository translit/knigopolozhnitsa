---
title: "І҆́косъ з҃"
navigation:
  key: akathists-nikonrad-14
  title: "І҆́косъ з҃"
  parent: akathists-nikonrad
  order: 14
type: "akathist"
---

## І҆́косъ з҃:

<red>Н</red>о́ваго застꙋ́пника пред̾ прⷭ҇то́ломъ бж҃їимъ ѹ҆зрѣ́ тѧ̀ всѧ̑ страна̀ рꙋ́сскаѧ, ꙗ҆́кѡ вои́стиннꙋ въ тебѣ̀ млⷭ҇ть и҆ и҆́стина срѣто́стесѧ, пра́вда и҆ ми́ръ ѡ҆блобыза́стасѧ, и҆ вѣ́дꙋще тѧ̀, такова́го дш҃е́ю чⷭ҇тою пред̾ трїеди́нымъ бг҃омъ, могꙋ́щаго ѹ҆молѧ́ти є҆го̀, да всѝ є҆ди́ни бꙋ́дꙋтъ, ꙗ҆́кѡже заповѣ́да вели́кїй а҆вва се́ргїй, слꙋжи́тель трⷪ҇цы. Тѣ́мже благода́рнѣ зовꙋ́ще, пое́мъ тѝ:

<red>Р</red>а́дꙋйсѧ, наро́да страны̀ рѡссі́йскїѧ неꙋсы́пный храни́телю: ра́дꙋйсѧ, прибѣга́ющихъ къ тебѣ̀ въ ча́съ ѕлы́хъ нападе́нїй вра́жескихъ защити́телю. Ра́дꙋйсѧ, мнѡ́гїѧ заблꙋ́ждшїѧ ѻ҆́вцы ѿ грѣхо́внагѡ пꙋтѝ ѡ҆брати́вый: ра́дꙋйсѧ, мно́жества стра́ждꙋщихъ печа́ль въ ра́дость премени́вый. Ра́дꙋйсѧ, ненави́стнꙋю ро́знь средѝ є҆диноплеме́нникѡвъ возбрани́вый: ра́дꙋйсѧ, вожделѣ́нное є҆дине́нїе средѝ ни́хъ во и҆́мѧ трⷪ҇цы насади́вый. Ра́дꙋйсѧ, всѣ́мъ житїе́мъ свои́мъ трⷪ҇цꙋ є҆диносꙋ́щнꙋю просла́вивый: ра́дꙋйсѧ, во и҆́мѧ є҆ѧ̀ па́ствꙋ свою̀ є҆диномы́сленнѡ жи́ти наста́вивый.

<red>Р</red>а́дꙋйсѧ, ні́кѡне, ра́донежскїй и҆ всеѧ̀ рѡссі́и чꙋдотво́рче.
