---
title: "Мл҃тва в҃"
navigation:
  key: akathists-nikonrad-27
  title: "Мл҃тва в҃"
  parent: akathists-nikonrad
  order: 27
type: "akathist"
---

## Мл҃тва в҃:

<versal>П</versal>рпⷣбне и пребл҃же́нне ѻ҆́тче на́шъ ні́кѡне, подража́телю и҆ сподви́жниче и҆ наслѣ́дниче дарова́нїй бг҃но́снагѡ ѻ҆тца̀ на́шегѡ се́ргїѧ, и҆́же и҆ чⷭ҇тны́ѧ своѧ̑ мо́щи въ рꙋка́хъ твои́хъ, ꙗ҆́коже и҆лїа́ ми́лоть свою̀ въ рꙋка́хъ є҆лїссе́ѧ, ѡ҆ста́вилъ є҆́сть, тобо́ю въ зе́млю сокрыва́емыѧ, не а҆́ки въ погребе́нїе, но во ѹ҆достовѣре́нїе нетлѣ́нїѧ, и҆ тобо́ю ѿкрыва̑емыѧ въ ꙗ҆вле́нїе чꙋде́съ и҆ во ѡ҆би́льнѣйшее и҆злїѧ́нїе и҆сто́чника и҆сцѣле́нїй. Къ тебѣ, кꙋ́пнѡ съ ни́мъ на нб҃сѣ́хъ живꙋ́щемꙋ, и҆ кꙋ́пнѡ съ ни́мъ на землѝ бл҃же́нне почива́ющемꙋ, съ любо́вїю простира́емъ сердє̑чныѧ жела̑нїѧ и҆ моле̑бнаѧ словеса̀, тебѣ̀ предлага́юще на́шѧ не́мощи и҆ ско́рби, и҆ нꙋ́жды, дꙋше́вныѧ же и҆ тѣле́сныѧ. Прїимѝ недостѡ́наѧ на̑ша молє́нїѧ, и҆ твое́ю свѣ́тлою и҆ крѣ́пкою мл҃твою ѡ҆чи́сти, совершѝ, и вознесѝ ко многомлⷭ҇тивомꙋ и҆ великодарови́томꙋ влⷣцѣ на́шемꙋ гдⷭ҇ꙋ и҆ бг҃ꙋ і҆и҃сꙋ хрⷭ҇тꙋ̀, да бл҃гослови́тъ и҆ сохрани́тъ странꙋ̀ на́шꙋ и҆ свѧтꙋ́́ю ѻ҆би́тель сїю̀ въ ми́рѣ и҆ тишинѣ̀. На́мъ же всѣ̑мъ да пода́стъ благода́тїю свое́ю грѣхѡ́въ ѡ҆ста́вленїе, житїѧ̀ ис҆правле́нїе, недꙋ́гѡвъ и҆сцѣле́нїе, ѿ бѣ́дъ и҆збавле́нїе, ѿ и҆скꙋше́нїй и҆збы́тїе и҆ ѡ҆свобожде́нїе, въ ско́рбѣхъ ѹ҆тѣше́нїе, въ нꙋ́ждахъ благовре́меннꙋ по́мощь, наипа́че же въ вѣ́рѣ преспѣ́ѧнїе, въ наде́ждѣ ѹ҆твержде́нїе, въ любвѝ возраста́нїе, дꙋ́шъ на́шихъ спасе́нїе, ꙗ҆́кѡ да и҆ во вре́менномъ се́мъ житїѝ, соверше́ннѣе же въ вѣ́чномъ є҆гѡ̀ црⷭ҇твїи, вы́нꙋ прино́симъ є҆мꙋ̀ сла́вꙋ, че́стьи҆ поклоне́нїе, со безнача́льнымъ є҆гѡ̀ ѻ҆ц҃е́мъ, и҆ прест҃ы́мъ и҆ бл҃ги́мъ, и҆ животворѧ́щимъ є҆гѡ̀ дх҃омъ, во вѣ́ки вѣкѡ́въ. <red>А҆</red>ми́нь.

{% illustration "small-ornaments/ornament-from-12th-century-armenian-gospel-crider", "small" %}
