---
title: "Мл҃тва в҃"
navigation:
  key: akathists-pochaev-27
  title: "Мл҃тва в҃"
  parent: akathists-pochaev
  order: 27
type: "akathist"
---

## Мл҃тва в҃:

<versal>Ц</versal>р҃и́цѣ на́ша пребл҃га́ѧ, влⷣчце пребл҃гослове́ннаѧ, наде́ждо на́ша бцⷣе! Къ тебѣ̀ ѹ҆миле́нно ны́нѣ притека́емъ, и҆ сокрꙋше́нною дꙋше́ю и҆ смирє́ннымъ срⷣцемъ мо́лимъ тѧ̀, всепѣ́таѧ, пред̾ пречⷭ҇тымъ твои̑мъ ѡ҆́бразомъ: помѧнѝ щедро́ты твоѧ̀ дре́внїѧ, ꙗ҆̀же ѿ тебѣ̀ здѣ̀ бы́вшїѧ, и҆ ꙗ҆́коже и҆ногда̀ ꙗ҆ви́ласѧ є҆сѝ на скалѣ̀ поча́евстѣй, въ столпѣ̀ ѻ҆́гненнѣмъ, ѿ ка́мене цѣльбоно́снꙋю во́дꙋ и҆сточа́ющи, си́це и҆ ны́нѣ предста́ни на́мъ, мт҃и многомо́щнаѧ, и҆ теплото́ю бг҃ома́тернїѧ любвѐ твоеѧ̀ согрѣ́й сердца̀ на́ша ѡ҆каменє́ннаѧ, сле́зы любвѐ и҆ покаѧ́нїѧ нераска́ѧннагѡ ѿ ѻ҆че́й на́шихъ и҆сторга́ющи. Ты̀ бо є҆ди́на є҆сѝ застꙋ́пница на́ша бг҃одарова́ннаѧ: тѧ̀ ѹ҆̀бо мо́лимъ, и҆зба́ви ѿ всѣ́хъ бѣ́дъ, ѿ всѧ̑кїѧ напа́сти, болѣ̑зни и҆ скѡ́рби, рабы̑ твоѧ̀, предста́тельствомъ вели́кагѡ ѡ҆ на́съ хода́таѧ и҆ мл҃твенника твоегѡ̀, всебл҃же́ннагѡ ѻ҆тца̀ на́шего і҆́ѡва, ѹ҆го́дника твоегѡ̀ поча́евскагѡ, є҆гѡ́же мл҃твѣ ꙗ҆́вѣ внима́ла є҆сѝ на воздꙋ́сѣ и҆ногда̀, є҆гда̀ всесла́внымъ и҆ стра́шнымъ ꙗ҆вле́нїемъ твои̑мъ и҆зба́вила є҆сѝ ѡ҆би́тель твою̀ ѿ нашє́ствїѧ и҆ ѡ҆бложє́нїѧ а҆га́рѧнскагѡ. При́зри бл҃госе́рдїемъ, всепѣ́таѧ, призрѣ́нїемъ млⷭ҇тиваго твоегѡ̀ застꙋпле́нїѧ на странꙋ̑ на́шꙋ, и҆ на всѧ̀ лю́ди твоѧ̀ и҆зле́й бога̑тыѧ твоѧ̀ млⷭ҇ти: разсѣ́ѧнныѧ соберѝ, невѣ̑рныѧ же и҆ и҆новѣ̑рныѧ, во страна́хъ на́шихъ, на пꙋ́ть и҆́стинный наста́ви, ѿпа́дшыѧ ѿ благочести̑выѧ ѻ҆те́ческїѧ вѣ́ры па́ки возвратѝ и҆ сопричтѝ и҆́хъ ст҃ѣ́й твое́й правосла́внѣй и҆ каѳолі́честѣй цр҃кви; въ семе́йствахъ на́шихъ ми́ръ ѹ҆твердѝ, ста́рость поддержѝ, ю҆́ныѧ наста́ви, младе́нцы воспита́й, си̑рыѧ и҆ вдови́цы застꙋпѝ, плѣнє́нныѧ свободѝ, болѧ́щыѧ ѹ҆врачꙋ́й, на сꙋди́щи и҆ въ темни́цахъ, и҆ въ заточе́нїихъ, и҆ въ го́рькихъ рабо́тахъ сꙋ́щихъ помѧнѝ, ѡ҆гражда́ющи ны̀ вы́нꙋ, посѣща́ющи и҆ ѹ҆теша́ющи то́ками чꙋде́съ и҆ зна́менїй многоразли́чныхъ, ꙗ҆̀же при́снѡ и҆злива́еши все́мъ ѿ ст҃ы̑ѧ і҆кѡ̑ны твоеѧ̀ цѣльбонѡ́сныѧ. Да́рꙋй, всебл҃га́ѧ, землѝ плодоро́дїе, воздꙋ́ха благорастворе́нїе и҆ всѧ̀, ꙗ҆̀же на по́льзꙋ на́шꙋ да́ры благовре́мєнныѧ и҆ благопотрє́бныѧ, мл҃твами и҆́збранныхъ ѹ҆го́дникѡвъ твои́хъ, блгⷣтный тво́й ли̑къ на ст҃ѣ́й і҆кѡ́нѣ твое́й ѡ҆крꙋжа́ющихъ: и҆лі́и бг҃оглаго́ливаго, ст҃а́го а҆рхїдїа́кона стефа́на первострада́льнаго, прпⷣбнаго а҆враа́мїѧ всеблаже́ннагѡ, и҆ бг҃омꙋ́жнаго ми́ны мч҃ника многоимени́таго, и҆ съ ни́ми кꙋ́пнѡ ст҃ы́хъ и҆ првⷣныхъ же́нъ: параске́ѵы прехва́льныѧ, і҆рі́ны пребл҃жє́нныѧ и҆ ст҃ы̑ѧ є҆катері́ны великомꙋ́чєницы многострада̑льныѧ, и҆ всѣ́хъ ст҃ы́хъ. Є҆гда̀ же приспѣ́етъ на́ше ѿ житїѧ̑ сегѡ̀ ѿше́ствїе и҆ къ вѣ́чности переселе́нїе, си́це предста́ни на́мъ, пребл҃гослове́ннаѧ, ꙗ҆́коже и҆ногда̀ благопоспеши́ла є҆сѝ ѡ҆би́тєли твое́й во спасе́нїе во вре́мѧ бра̑ни збара́жской, и҆ твои̑мъ тє́плымъ хода́тайствомъ да́рꙋй на́мъ хрⷭ҇тїа́нскꙋю кончи́нꙋ живота̀ на́шего безболѣ́зненнꙋ, непосты́днꙋ, ми́рнꙋ и҆ ст҃ы́хъ та́инъ прича́стнꙋ; да ꙗ҆́коже въ се́й жи́зни, си́це и҆ въ бꙋ́дꙋщемъ вѣ́цѣ сподо́бимсѧ всѝ, мл҃твами твои́ми, безконє́чныѧ нбⷭ҇ныѧ жи́зни во цр҃ствїи возлю́бленнаго сн҃а твоегѡ̀, гдⷭ҇а̀ бг҃а и҆ сп҃са на́шего, і҆и҃са хрⷭ҇та̀, є҆мꙋ́же подоба́етъ всѧ̑каѧ сла́ва, че́сть и҆ поклоне́нїе, во вѣ́ки вѣкѡ́въ. <red>А҆</red>ми́нь.

{% illustration "small-ornaments/medallion-lukovich", "small" %}
