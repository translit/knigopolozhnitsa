---
title: "І҆́косъ і҃"
navigation:
  key: akathists-pochaev-20
  title: "І҆́косъ і҃"
  parent: akathists-pochaev
  order: 20
type: "akathist"
---

## І҆́косъ і҃:

<red>С</red>тѣна̀ нерꙋши̑маѧ и҆́стинныѧ вѣ́ры ꙗ҆ви́ласѧ є҆сѝ, влⷣчцѣ, занѐ ꙗ҆́коже нечести́вїи є҆ретїцы̀ ѿ прославле́нїѧ тебѣ̀, ꙗ҆́кѡ и҆́стинныѧ бцⷣы, съ ѹ҆по́рствомъ ѿверго́шасѧ, та́кѡ и҆ правосла́внїи въ вѣ́рѣ твое́й тве́рди пребы́ша, и҆ ѿ мл҃твъ непреста́ннѡ тебѣ̀ приноси́мыхъ николи́же ѿврати́тисѧ восхо́щꙋтъ, и҆ си́хъ ра́ди є҆реті́ческихъ глаго́лъ во ѹ҆шеса̀ своѧ̀ прїима́ти не де́рзнꙋтъ, но се́рдцемъ благода́рнымъ восхвалѧ́ти тѧ̀ не преста́нꙋтъ, глаго́люще:

<red>Р</red>а́дꙋйсѧ, хрⷭ҇тїа́нѡмъ ѿра́до и҆ ѹ҆тѣше́нїе; ра́дꙋйсѧ, а҆́гг҃льскимъ чи́номъ сла́во и҆ поклоне́нїе. Ра́дꙋйсѧ, ѿ льсти́выхъ глаго́лъ є҆реті́ческихъ на́съ ѿвраща́ющаѧ; ра́дꙋйсѧ, па́мѧтованїемъ млⷭ҇тей твои́хъ ѹ҆мы̑ на́ша къ бг҃ꙋ возносѧ́щаѧ. Ра́дꙋйсѧ, ст҃ы̑ѧ а҆пⷭ҇лы ко ѹ҆спе́нїю твоемꙋ̀ на ѻ҆́блацѣхъ воздꙋ́шныхъ призва́вшаѧ; ра́дꙋйсѧ, и҆ грѣ̑шныѧ лю́ди въ то́й де́нь на го́рꙋ поча́евскꙋю въ ты́сѧщахъ и҆ тма́хъ на всѧ́ко лѣ́то собира́ющаѧ. Ра́дꙋйсѧ, є҆ѧ́же ра́ди хрⷭ҇тїа́не трꙋ́дность пꙋтѝ, а҆́ки сла́дкое ѹ҆покое́нїе, под̾е́млютъ; ра́дꙋйсѧ, є҆ѧ́же ра́ди и҆ лѣни́вїи подража́ти и҆́мъ тща́тсѧ. Ра́дꙋйсѧ, и҆́нокѡмъ сла́дость мїрскꙋ́ю забы́ти блгⷣтїю твое́ю посо́бствꙋющаѧ; ра́дꙋйсѧ, вспѧ́ть ѡ҆зира́ющїѧсѧ сновидѣ́нїи гро́зными ѹ҆страша́ющаѧ. Ра́дꙋйсѧ, цр҃кве хрⷭ҇то́вы лꙋ́чшаѧ дїади́мо; ра́дꙋйсѧ, страны̀ на́шеѧ щи́те неѡдоли́мый.

<red>Р</red>а́дꙋйсѧ, похвало̀ поча́евскаѧ и҆ всего̀ мі́ра наде́ждо и҆ ѹ҆тѣше́нїе.
