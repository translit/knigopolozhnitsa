---
title: "Мл҃тва а҃"
navigation:
  key: akathists-pochaev-26
  title: "Мл҃тва а҃"
  parent: akathists-pochaev
  order: 26
type: "akathist"
---

## Мл҃тва а҃:

<versal>К</versal>ъ тебѣ̀, ѽ бг҃омт҃и, мл҃твеннѡ притека́емъ мы̀ грѣ́шнїи, чꙋдеса̀ твоѧ̑ во ст҃ѣ́й ла́ѵрѣ поча́евстѣй ꙗ҆влє́ннаѧ помина́юще и҆ ѡ҆ свои́хъ сокрꙋша́ющесѧ прегрѣше́нїихъ. Вѣ́мы, влⷣчце, вѣ́мы, ꙗ҆́кѡ не подоба́ше на́мъ грѣ̑шнымъ чесогѡ̀ проси́ти, то́кмѡ ѡ҆ є҆́же првⷣномꙋ сꙋдїѝ беззакѡ́нїѧ на̑ша ѡ҆ста́вити на́мъ. Всѧ̑ бо, на́ми въ житїѝ претерпѣ̑ннаѧ, скѡ́рби же и҆ нꙋ̑жды и҆ болѣ̑зни, ꙗ҆́кѡ плоды̀ паде́нїй на́шихъ прозѧбо́ша на́мъ, бг҃ꙋ сїѧ̑ на и҆справле́нїе на́ше попꙋща́ющꙋ. Тѣ́мже всѧ̑ сїѧ̑ и҆́стиною и҆ сꙋдо́мъ свои́мъ наведѐ гдⷭ҇ь на грѣ̑шныѧ рабы̑ своѧ̑, и҆̀же въ печа́лехъ свои́хъ къ застꙋпле́нїю твоемꙋ̀, пречтⷭ҇аѧ, притеко́ша, и҆ во ѹ҆миле́нїи серде́цъ къ тебѣ̀ взыва́ютъ си́це: грѣхѡ́въ и҆ беззако́нїй на́шихъ, бл҃га́ѧ, не помѧнѝ, но па́че всечтⷭ҇ны̑ѧ рꙋ́цѣ твоѧ̑ воздви́гши, къ сн҃ꙋ твоемꙋ̀ и҆ бг҃ꙋ предста́ни, да лю́тѣ содѣ̑ѧннаѧ на́ми ѿпꙋ́ститъ на́мъ, да, за премнѡ́гаѧ неиспо́лнєннаѧ ѡ҆бѣща̑нїѧ на̑ша, лица̀ своегѡ̀ ѿ рабѡ́въ свои́хъ не ѿврати́тъ, да блгⷣти своеѧ̀, сп҃се́нїю на́шемꙋ посо́бствꙋющїѧ, ѿ дꙋ́шъ на́шихъ не ѿи́метъ. Є҆́й, влⷣчце, бꙋ́ди сп҃се́нїю на́шемꙋ хода́таица, и҆ малодꙋ́шїѧ на́шегѡ не возгнꙋша́вшисѧ, при́зри на стена̑нїѧ на̑ша, ꙗ҆̀же въ бѣда́хъ и҆ ско́рбехъ на́шихъ пред̾ чꙋдотво́рнымъ твои́мъ ѡ҆́бразомъ возно́симъ. Просвѣтѝ ѹ҆миле́нными пѡ́мыслы ѹ҆мы̀ на́шѧ, вѣ́рꙋ на́шꙋ ѹ҆крѣпѝ, наде́ждꙋ ѹ҆твердѝ, любвѐ сладча́йшїй да́ръ сподо́би на́съ прїѧ́ти. Си́ми ѹ҆́бѡ, пречтⷭ҇аѧ, дарова́ньми, а҆ не болѣ́зньми и҆ скорбьмѝ живо́тъ на́шъ ко сп҃се́нїю да возво́дитсѧ, но ѿ ѹ҆ны́нїѧ и҆ ѿча́ѧнїѧ дꙋ́шы на́шѧ ѡ҆гражда́ющи, и҆зба́ви на́съ маломо́щныхъ ѿ находѧ́щихъ на ны̀ бѣ́дъ и҆ нꙋ́ждъ, и҆ клеветы̀ чл҃вѣ́ческїѧ, и҆ болѣ́зней нестерпи́мыхъ. Да́рꙋй ми́ръ и҆ бл҃гоꙋстрое́нїе жи́тельствꙋ хрⷭ҇тїа́нскомꙋ предста́тельствомъ твои́мъ, влⷣчце: ѹ҆твердѝ правосла́внꙋю вѣ́рꙋ во странѣ̀ на́шей и҆ во все́мъ мі́рѣ. Цр҃ковь а҆пⷭ҇льскꙋю и҆ собо́рнꙋю ѹ҆мале́нїю не преда́ждь, ѹ҆ста́вы ст҃ы́хъ ѻ҆тє́цъ на вѣ́ки непоколеби̑мы сохранѝ, и҆ всѣ́хъ къ тебѣ̀ притека́ющихъ ѿ ро́ва поги́бельнагѡ сп҃сѝ. Є҆щѐ же и҆ є҆́ресїю прельще́нныхъ бра́тїй на́шихъ, и҆лѝ вѣ́рꙋ сп҃си́тельнꙋю во грѣхо́вныхъ страсте́хъ погꙋби́вшихъ, па́ки ко и҆́стиннѣй вѣ́рѣ и҆ покаѧ́нїю приведѝ, да вкꙋ́пѣ съ на́ми твоемꙋ̀ чꙋдотво́рномꙋ ѡ҆́бразꙋ покланѧ́ющесѧ, твоѐ предста́тельство и҆сповѣ́дѧтъ. Сподо́би ѹ҆̀бо на́съ, прест҃а́ѧ гпⷭ҇жѐ бцⷣе, є҆щѐ въ животѣ̀ се́мъ побѣ́дꙋ и҆́стины твои́мъ застꙋпле́нїемъ ѹ҆зрѣ́ти: сподо́би на́съ блгⷣтнꙋю ра́дость пре́жде кончи́ны на́шеѧ воспрїѧ́ти, ꙗ҆́коже дре́вле насе́льники поча́євскїѧ твои́мъ ꙗ҆вле́нїемъ побѣди́тєли и҆ просвѣти́тєли а҆га́рѧнъ показа́ла є҆сѝ: да всѝ мы̀, бл҃года́рнымъ срⷣцемъ вкꙋ́пѣ со а҆́гг҃лы и҆ прⷪ҇рѡ́ки и҆ а҆пⷭ҇лы и҆ со всѣ́ми ст҃ы́ми твоѐ млⷭ҇рдїе прославлѧ́юще, воздади́мъ сла́вꙋ, че́сть и҆ поклоне́нїе въ трⷪ҇цѣ пѣва́емомꙋ бг҃ꙋ, ѻ҆ц҃ꙋ̀ и҆ сн҃ꙋ и҆ ст҃о́мꙋ дх҃ꙋ, во вѣ́ки вѣкѡ́въ. <red>А҆</red>ми́нь.
