---
title: "І҆́косъ а҃"
navigation:
  key: akathists-pochaev-2
  title: "І҆́косъ а҃"
  parent: akathists-pochaev
  order: 2
type: "akathist"
---

## І҆́косъ а҃:

<red>А҆</red>рха́гг҃лъ гаврїи́лъ пе́рвѣе ра́дꙋйсѧ тебѣ̀ приноша́ше, влⷣчцѣ, є҆гда̀ зача́тїе сн҃а бж҃їѧ бл҃говѣствова́ше, по пресла́внѣмъ же ѹ҆спе́нїи твое́мъ всѧ̀ нбⷭ҇ныѧ си̑лы тꙋ́южде хвалꙋ̀ на нб҃сѝ тебѣ̀ непреста́ннѡ прино́сѧтъ; ка́кѡ ѹ҆̀бо мы̀, грѣ́шнїи, своѧ̀ гла̑сы съ гла̑сы безпло́тныхъ совокꙋпи́ти дерзне́мъ; ѡ҆ба́че млⷭ҇рдїе твоѐ ко все́мъ ка́ющымсѧ помина́юще, ѹ҆стнѣ̀ на́ша со стра́хомъ и҆ любо́вїю ѿверза́емъ, глаго́люще си́це:

<red>Р</red>а́дꙋйсѧ, млⷭ҇ти бе́здно; ра́дꙋйсѧ, любвѐ неистощи́мое мо́ре. Ра́дꙋйсѧ, ро́да хрⷭ҇тїа́нскагѡ блага́ѧ предста́тельницѣ; ра́дꙋйсѧ, ѡ҆би́тєли поча́евскїѧ стѣно̀ нерꙋши̑маѧ. Ра́дꙋйсѧ, правосла́вныѧ лю́ди на го́рꙋ поча́евскꙋю ѹ҆́зами любвѐ привлека́ющаѧ; ра́дꙋйсѧ, всѧ́кꙋю печа́ль ѿ дꙋ́шъ и҆́хъ ѿгонѧ́ющаѧ. Ра́дꙋйсѧ, є҆ѧ́же чꙋдотво́рный ѻ҆́бразъ, ꙗ҆́кѡ ѕвѣзда̀, ѿ горы̀ поча́евскїѧ на́съ пꙋтево́дствꙋетъ; ра́дꙋйсѧ, є҆́йже возноси̑мыѧ мл҃твы страстны́ѧ прило́ги вско́рѣ ѿража́ютъ. Ра́дꙋйсѧ, ꙗ҆вле́нїемъ свои́мъ на горѣ̀ се́й лю́ди ѹ҆тѣ́шившаѧ; ра́дꙋйсѧ, слѣ́дъ стопы̑ твоеѧ̀ на не́й на́мъ ѡ҆ста́вившаѧ. Ра́дꙋйсѧ, вѣ́рныхъ при́сное дерзнове́нїе; ра́дꙋйсѧ, сꙋмнѧ́щихсѧ до́брое ѹ҆твержде́нїе.

<red>Р</red>а́дꙋйсѧ, похвало̀ поча́евскаѧ и҆ всего̀ мі́ра наде́ждо и҆ ѹ҆тѣше́нїе.
