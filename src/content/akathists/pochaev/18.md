---
title: "І҆́косъ ѳ҃"
navigation:
  key: akathists-pochaev-18
  title: "І҆́косъ ѳ҃"
  parent: akathists-pochaev
  order: 18
type: "akathist"
---

## І҆́косъ ѳ҃:

<red>В</red>ѣті́ѧ сла́вы твоеѧ̀ ꙗ҆ви́шасѧ, влⷣчцѣ, слѣпі́и и҆ хро́мїи и҆сцѣле́нїе ѿ твоеѧ̀ і҆кѡ̑ны, правосла́внымъ лю́демъ возвраще́нныѧ, прїѧ́вшїи, ꙗ҆́кѡ и҆ є҆реті́ческой жєнѣ̀ нѣ́коей болѧ́щей, тѧ̀ въ по́мощь призва́ти и҆ по и҆сцѣле́нїи и҆́стиннꙋю вѣ́рꙋ и҆сповѣ́дати и҆ ѡ҆блобыза́ти, на́мъ же вопи́ти тебѣ̀ си́це:

<red>Р</red>а́дꙋйсѧ, цр҃ѧ̀ нбⷭ҇наго ѹ҆моле́нїе; ра́дꙋйсѧ, земны́хъ при́сное предста́тельство. Ра́дꙋйсѧ, ѿ лю́терскихъ заблꙋжде́нїй женꙋ̀ нѣ́кꙋю недꙋ́га и҆сцѣле́нїємъ ѿврати́вшаѧ; ра́дꙋйсѧ, всѧ̀ лю́ди во и҆́стинѣ правосла́вїѧ ѹ҆вѣ́рившаѧ. Ра́дꙋйсѧ, ꙗ҆́кѡ тебѣ̀ ра́ди правосла́внїи лю́дїе столькра́ты прельщє́нїѧ а҆га̑рѧнскаѧ побѣди́ша; ра́дꙋйсѧ, ꙗ҆́кѡ тебѣ̀ ра́ди и҆ совраще́ннїи ѿ латы́нъ па́ки правосла́внꙋю вѣ́рꙋ ѡ҆блобыза́ша. Ра́дꙋйсѧ, къ не́йже всѝ живꙋ́щїи мл҃твеннѡ ѻ҆́чи воздвиза́ютъ; ра́дꙋйсѧ, ю҆́же и҆ молѧ́щїисѧ ѡ҆ ѹ҆покое́нїи ѹ҆ме́ршихъ въ по́мощь призыва́ютъ. Ра́дꙋйсѧ, и҆ ѿ жите́йскихъ нꙋ́ждъ притека́ющїѧ къ тебѣ̀ и҆з̾е́млющаѧ; ра́дꙋйсѧ, па́че си́хъ всѧ̑кїѧ нꙋ̑жды претерпева́ющымъ крѣ́пость да́рствꙋющаѧ. Ра́дꙋйсѧ, хрⷭ҇толюби́вомꙋ во́инствꙋ во бране́хъ вспоможе́нїе; ра́дꙋйсѧ, на де́мѡны вои́нствꙋющымъ благо́е наставле́нїе.

<red>Р</red>а́дꙋйсѧ, похвало̀ поча́евскаѧ и҆ всего̀ мі́ра наде́ждо и҆ ѹ҆тѣше́нїе.
