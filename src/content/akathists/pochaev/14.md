---
title: "І҆́косъ з҃"
navigation:
  key: akathists-pochaev-14
  title: "І҆́косъ з҃"
  parent: akathists-pochaev
  order: 14
type: "akathist"
---

## І҆́косъ з҃:

<red>Н</red>о́выѧ и҆ тѧгча́йшыѧ бѣды̀ претерпѣ̀ ѡ҆би́тель поча́евскаѧ, є҆гда̀ вкꙋ́пѣ со все́ю страно́ю ѿ правосла́вїѧ ле́стїю ѿторже́ннаѧ во ѡ҆блада́нїе є҆ретїкѡ́въ вдаде́сѧ, ѡ҆ба́че проше́дшимъ сто́мъ и҆ десѧти́мъ лѣ́томъ па́ки правосла́внымъ хрⷭ҇тїа́нѡмъ вдана̀ бы́сть, въ ню́же правосла́внїи и҆́ноцы, прише́дше и҆ ст҃ы̑ѧ мо́щи прпⷣбнаго і҆́ѡва и҆зъ под̾ спꙋ́да и҆з̾е́мше, къ чꙋдотво́рномꙋ ѡ҆́бразꙋ влⷣчцы припа́дахꙋ, глаго́люще:

<red>Р</red>а́дꙋйсѧ, правосла́вїѧ защи́тнице; ра́дꙋйсѧ, є҆ретїкѡ́въ ѡ҆бличи́тельнице. Ра́дꙋйсѧ, ѡ҆би́тель твою̀ до конца̀ не ѡ҆ста́вившаѧ; ра́дꙋйсѧ, стра́хꙋ бж҃їю на́съ наꙋча́ющаѧ. Ра́дꙋйсѧ, ꙗ҆́кѡ предста́тельствомъ твои̑мъ страна̀ волы́нскаѧ па́ки ко правосла́вїю возврати́сѧ; ра́дꙋйсѧ, ꙗ҆́кѡ ѿ лѣ́тъ дре́внихъ мно́зїи є҆ретїцы̀ твои̑мъ вразꙋмле́нїемъ и҆спра́вишасѧ. Ра́дꙋйсѧ, во ст҃ꙋ́ю ла́ѵрꙋ твою̀ вѣ́рныхъ на мл҃твꙋ па́ки призыва́ющаѧ; ра́дꙋйсѧ, и҆ невѣ̑рныѧ здѣ̀ поклонѧ́тисѧ правосла́внѣй ст҃ы́нѣ наꙋча́ющаѧ. Ра́дꙋйсѧ, ю҆́же првⷣницы и҆ првⷣнїи непреста́ннѡ воспѣва́ютъ; ра́дꙋйсѧ, въ не́йже и҆ па́дшїи въ покаѧ́нїи притека́ютъ. Ра́дꙋйсѧ, ѿстꙋ́пникѡвъ къ вѣ́рѣ возвраще́нїе; ра́дꙋйсѧ, прельща́емыхъ къ свѣ́тꙋ и҆́стины возведе́нїе.

<red>Р</red>а́дꙋйсѧ, похвало̀ поча́евскаѧ и҆ всего̀ мі́ра наде́ждо и҆ ѹ҆тѣше́нїе.
