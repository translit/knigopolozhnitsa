---
title: "Конда́къ і҃"
navigation:
  key: akathists-pochaev-19
  title: "Конда́къ і҃"
  parent: akathists-pochaev
  order: 19
type: "akathist"
---

## Конда́къ і҃:

<red>С</red>пастѝ хотѧ́ше, пречⷭ҇таѧ бцⷣа, препро́стꙋю нѣ́кꙋю ста́рицꙋ во ѡ҆слѣпле́нїи лати́нстемъ бы́вшꙋю и҆ внꙋ́кꙋ ма́лꙋю и҆мꙋ́щꙋю, правосла́вїемъ ѹ҆̀бо просвѣще́ннꙋю, но тѣле́сными ѻ҆чесы̑ слѣпо́тствꙋющꙋ, тѣ́мже си́ма ѻ҆бѣ́ма благо́е жела́нїе влагае́тъ, є҆́же на горѣ̀ поча́евстѣй чꙋдотво́рномꙋ є҆ѧ̀ ѡ҆́бразꙋ поклони́тисѧ, и҆дѣ́же а҆́бїе слѣпꙋ́ю ѻ҆трокови́цꙋ чꙋде́снѣ и҆сцѣлѧ́етъ и҆ ста́рицꙋ правосла́внꙋю вѣ́рꙋ и҆сповѣ́дати наꙋча́етъ, вопїю́щꙋю бг҃ꙋ: <red>А҆</red>ллилꙋ́їа.
