---
title: "І҆́косъ в҃і"
navigation:
  key: akathists-pochaev-24
  title: "І҆́косъ в҃і"
  parent: akathists-pochaev
  order: 24
type: "akathist"
---

## І҆́косъ в҃і:

<red>П</red>ою́ще твоѧ̀ чꙋдеса̀ во ѡ҆би́тєли поча́евстѣй ꙗ҆вле́ннаѧ, мо́лимъ тѧ̀, влⷣчцѣ, лица̀ твоегѡ̀ ѿ страны̀ на́шеѧ не ѿвратѝ, но и҆ все́мъ приходѧ́щимъ на ст҃ꙋ́ю го́рꙋ твою̀ и҆ млⷭ҇ти ѿ тебѣ̀ и҆́щꙋщымъ во благо́е проше́нїе и҆спо́лни, да всѝ воспою́тъ тѝ си́це:

<red>Р</red>а́дꙋйсѧ, всепра́веднаго бг҃а ѹ҆млⷭ҇тивле́нїе; ра́дꙋйсѧ, хрⷭ҇тїа́нъ ко хрⷭ҇тꙋ̀ дерзнове́нїе. Ра́дꙋйсѧ, торжество̀ вѣ́ры въ ла́ѵрѣ твое́й ꙗ҆влѧ́ющаѧ; ра́дꙋйсѧ, срⷣца̀ человѣ́ковъ любо́вїю распалѧ́ющаѧ. Ра́дꙋйсѧ, ꙗ҆́кѡ дре́внимъ чꙋдесе́мъ подо́бное здѣ̀ ви́дѣти лю́дїе сподо́бишасѧ; ра́дꙋйсѧ, ꙗ҆́кѡ гора̀ сїѧ̀, а҆́ки вторы́й сїна́й, въ страна́хъ хрⷭ҇тїа́нскихъ просла́висѧ. Ра́дꙋйсѧ, бг҃а на землѝ ꙗ҆́вльшагѡсѧ во чре́вѣ твое́мъ поне́сшаѧ; ра́дꙋйсѧ, человѣ̑ки мл҃твою твое́ю къ бг҃ꙋ возносѧ́щаѧ. Ра́дꙋйсѧ, і҆кѡ́нꙋ твою̀, ꙗ҆́кѡ проповѣ́дницꙋ сп҃се́нїѧ во ѡ҆би́тєли твое́й ѡ҆ста́вившаѧ; ра́дꙋйсѧ, слѣ́дъ стопы̑ твоеѧ̀, цѣле́бною водо́ю и҆сполнѧ́емый, чꙋдесы̀ просла́вившаѧ. Ра́дꙋйсѧ, съ нбⷭ҇ныхъ высо́тъ на рабы̑ твоѧ̀ призира́ющаѧ; ра́дꙋйсѧ, на благі́ѧ дѣѧ́нїѧ вѣ́рныѧ наставлѧ́ющаѧ.

<red>Р</red>а́дꙋйсѧ, похвало̀ поча́евскаѧ и҆ всего̀ мі́ра наде́ждо и҆ ѹ҆тѣше́нїе.
