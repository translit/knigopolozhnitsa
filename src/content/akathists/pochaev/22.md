---
title: "І҆́косъ а҃і"
navigation:
  key: akathists-pochaev-22
  title: "І҆́косъ а҃і"
  parent: akathists-pochaev
  order: 22
type: "akathist"
---

## І҆́косъ а҃і:

<red>С</red>вѣ́тъ живота̀ вре́меннаго и҆ вѣ̑чныѧ жи́зни ѹ҆пова́нїе ꙗ҆ви́ласѧ є҆сѝ, влⷣчцѣ, человѣ́кꙋ нѣ́коемꙋ въ бессара́бїи ѹ҆мре́ти и҆мꙋ́щемꙋ, но внеза́пꙋ, по вкꙋше́нїи воды̀ ѿ ст҃ы̑ни поча́евскїѧ, здра́вꙋ бы́вшемꙋ, є҆́же срѡ́дницы є҆го̀ ви́дѣвше, со стра́хомъ и҆ ѹ҆миле́нїемъ тебѣ̀ воззва́ша:

<red>Р</red>а́дꙋйсѧ, болѧ́щихъ и҆сцѣле́нїе; ра́дꙋйсѧ, скорбѧ́щихъ слы́шанїе. Ра́дꙋйсѧ, тобо́ю бо сме́рть прише́дшаѧ ѿгна́сѧ; ра́дꙋйсѧ, тобо́ю бо вѣ́ра несꙋмнѣ́ннаѧ на́мъ дарова́сѧ. Ра́дꙋйсѧ, ꙗ҆́кѡ предвѣща́нїе гаврїи́ла пред̾ ѻ҆́чїю на́шею сбыва́етсѧ; ра́дꙋйсѧ, ꙗ҆́кѡ ѿ всѣ́хъ родѡ́въ, по глаго́лꙋ твоемꙋ̀, ны́нѣ и҆ при́снѡ ѹ҆блажа́ешисѧ. Ра́дꙋйсѧ, го́рꙋ поча́евскꙋю, ꙗ҆́кѡ мѣ́стѡ пребыва́нїѧ твоегѡ̀ ѡ҆свѧти́вшаѧ; ра́дꙋйсѧ, а҆́ки вторы́й назаре́тъ тꙋ́ю ꙗ҆ви́вшаѧ. Ра́дꙋйсѧ, ꙗ҆̀же никого́же ѹ҆пова́нїѧ ѿврати́вшаѧ; ра́дꙋйсѧ, всѣ́хъ мл҃твы те́плѣ прїє́млющаѧ. Ра́дꙋйсѧ, здра́вїе на́мъ подава́ющаѧ; ра́дꙋйсѧ, ко сп҃се́нїю на́съ возводѧ́щаѧ.

<red>Р</red>а́дꙋйсѧ, похвало̀ поча́евскаѧ и҆ всего̀ мі́ра наде́ждо и҆ ѹ҆тѣше́нїе.
