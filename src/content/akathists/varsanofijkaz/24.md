---
title: "І҆́косъ в҃і"
navigation:
  key: akathists-varsanofijkaz-24
  title: "І҆́косъ в҃і"
  parent: akathists-varsanofijkaz
  order: 24
type: "akathist"
---

## І҆́косъ в҃і:

<red>П</red>ою́ще бл҃же́ннꙋю кончи́нꙋ твою̀, є҆́юже, ꙗ҆́кѡ ѻ҆ре́лъ, въ гѡ́рнѧѧ воспари́лъ є҆сѝ, мо́лимъ тѧ̀, ст҃и́телю варсоно́фїе, бы́ти на́мъ во всѣ̑мъ ко бла́гꙋ помо́щникомъ и҆ всегда̀ слы́шати ны̀, ѹ҆се́рднѡ взыва́ющихъ тѝ:

<red>Р</red>а́дꙋйсѧ, ст҃и́телей похвало̀: ра́дꙋйсѧ, ско́рый помо́щниче съ вѣ́рою къ тебѣ̀ притека́ющымъ. Ра́дꙋйсѧ, неꙋсы́пный храни́телю и҆́нокѡвъ твоеѧ̀ ѡ҆би́тели: ра́дꙋйсѧ, защи́тниче гра́дꙋ каза́ни. Ра́дꙋйсѧ, ѹ҆се́рдный мл҃твенниче ѡ҆ всѣ́хъ, къ тебѣ̀ притека́ющихъ: ра́дꙋйсѧ, врачꙋ̀ недꙋ́гꙋющихъ. Ра́дꙋйсѧ, па́стырю, соблюда́ѧй слове́сное ста́до твоѐ: ра́дꙋйсѧ, помо́щниче и҆ защи́тниче ѡ҆би́димыхъ. Ра́дꙋйсѧ, дарова́телю ра́дости пла́чꙋщымъ: ра́дꙋйсѧ, ѡ҆бꙋрева́емыхъ наста́вниче. Ра́дꙋйсѧ, ско́рбныхъ ѹ҆тѣше́нїе: ра́дꙋйсѧ, сп҃са́емыхъ ѡ҆бодри́телю и҆ подкрѣпи́телю.

<red>Р</red>а́дꙋйсѧ, варсоно́фїе, каза́нский чꙋдотво́рче!
