---
title: "І҆́косъ ѳ҃"
navigation:
  key: akathists-varsanofijkaz-18
  title: "І҆́косъ ѳ҃"
  parent: akathists-varsanofijkaz
  order: 18
type: "akathist"
---

## І҆́косъ ѳ҃:

<red>В</red>иті́и многовѣща́ннїи ри́торскими свои́ми ѧзы́ки не возмо́гꙋтъ и҆зрещѝ па́стырскихъ твои́хъ подвигѡ́въ, ст҃и́телю: ка́кѡ бо мо́щнѡ всѧ̑ повѣ́дати ѡ҆ стро́гости поста̀ твоегѡ̀ и҆лѝ ѡ҆ неꙋсы́пномъ препровожденїи ноще́й въ моли́твѣ; мы̀ же бл҃гоговѣ́йнѡ взыва́емъ тѝ си́це:

<red>Р</red>а́дꙋйсѧ, па́стырю, въ стро́гомъ по́сте себѐ содержавый: ра́дꙋйсѧ, подви́жниче бл҃гоче́стїѧ, но́щи въ мл҃твѣ без̾ сна̀ препроводи́вый. Ра́дꙋйсѧ, собесѣ́дниче бж҃їй: ра́дꙋйсѧ, сѣ́ѧтелю нбⷭ҇ныѧ ра́дѡсти твои́ми мл҃твенными слеза́ми. Ра́дꙋйсѧ, пло́ть твою̀ всецѣ́ло дꙋ́хови порабо́тивый: ра́дꙋйсѧ, со страстьмѝ и҆ похотьмѝ ю҆̀ распѧ́вый. Ра́дꙋйсѧ, тферскꙋ́ю па́ствꙋ твою̀ ѿ зара́зы мл҃твами сохрани́вый: ра́дꙋйсѧ, сердобо́льный ѡ҆ вѣ́рныхъ попечи́телю. Ра́дꙋйсѧ, во всѣ́хъ ско́рбѧхъ и҆́хъ ѹ҆тѣ́шителю: ра́дꙋйсѧ, па́стырю милосе́рдный ко всѣ̑мъ бедствꙋющимъ. Ра́дꙋйсѧ, ѹ҆ча́стниче во всѣ́хъ ско́рбехъ и҆ нꙋ́ждахъ бли́жнихъ твои́хъ: ра́дꙋйсѧ, сострада́телю всѣ̑мъ стра́ждꙋщымъ.

<red>Р</red>а́дꙋйсѧ, варсоно́фїе, каза́нский чꙋдотво́рче!
