---
title: "І҆́косъ в҃"
navigation:
  key: akathists-varsanofijkaz-4
  title: "І҆́косъ в҃"
  parent: akathists-varsanofijkaz
  order: 4
type: "akathist"
---

## І҆́косъ в҃:

<red>Р</red>азꙋ́мнѡ ѹ҆разꙋмѣ́въ попꙋще́нїе премꙋ́драгѡ про́мысла, хотѧ́щагѡ предꙋгото́вати и҆з̾ тебѣ̀ но́вагѡ проповѣ́дника вѣ́ры хрⷭ҇то́вы длѧ невѣ́рꙋющихъ а҆га́рѧнъ, ты̀, ст҃и́телю хрⷭ҇то́въ, бл҃годꙋ́шнѡ въ ю҆́ности твое́й кре́стъ плѣ́на поне́слъ є҆сѝ и҆ въ странѣ̀ плѣне́нїѧ вѣ́дѣнїю ѧзы́ка а҆га́рѧнскагѡ наꙋчи́лсѧ є҆сѝ. сегі̀ ра́ди прїимѝ ѿ на́съ похвалы̑ сїѧ̑:

<red>Р</red>а́дꙋйсѧ, предꙋгото́ванный сосꙋ́де мѵ́ра хрⷭ҇то́ва, и҆злїѧ́ннагѡ на невѣ́ровавшихъ: ра́дꙋйсѧ, па́стырю, воспита́нный посредѣ̀ волкѡ́въ. Ра́дꙋйсѧ, свѣти́льниче цр҃кве, предꙋгото́ванный под̾ спꙋ́домъ: ра́дꙋйсѧ, сто́лпе цр҃кве правосла́вныѧ, ѹ҆крѣпле́нный крⷭ҇то́мъ. Ра́дꙋйсѧ, смире́нїемъ, кро́тостїю и҆ послꙋша́нїемъ плени́вшихъ тѧ̀ ѹ҆диви́вый: ра́дꙋйсѧ, тѣ́ми любо́вь и҆́хъ къ тебѣ̀ прїѡбрѣты́й. Ра́дꙋйсѧ, сле́зный сѣ́ѧтелю ра́дѡсти нбⷭ҇ныѧ: ра́дꙋйсѧ, всего̀ себѐ во́лѣ бж҃їей преда́вый. Ра́дꙋйсѧ, ра́йскїй крі́не, посредѣ̀ те́рнїй на землѝ произра́стшїй: ра́дꙋйсѧ, би́сере многоцѣ́нный, зла́томъ ѿ плѣ́на искꙋ́пленный. Ра́дꙋйсѧ, ѻ҆тца̀ и҆ ма́терь ра́ди хрⷭ҇та̀ ѡ҆ста́вивый: ра́дꙋйсѧ, дѣ́вства и҆ чистоты̀ храни́телю.

<red>Р</red>а́дꙋйсѧ, варсоно́фїе, каза́нский чꙋдотво́рче!
