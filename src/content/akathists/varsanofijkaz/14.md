---
title: "І҆́косъ з҃"
navigation:
  key: akathists-varsanofijkaz-14
  title: "І҆́косъ з҃"
  parent: akathists-varsanofijkaz
  order: 14
type: "akathist"
---

## І҆́косъ з҃:

<red>Н</red>о́вое и҆ ди́вное сре́дство къ ѡ҆браще́нїю невѣ́рныхъ показа̀ гдⷭ҇ь въ твое́мъ, ст҃и́телю, врачева́нїи тѣле́сныхъ болѣ́зней, привлека́ѧ къ тебѣ̀ мно́жество недꙋ́жныхъ всѧ́кагѡ ро́да, и҆́хже кꙋ́пнѡ съ при́сными и҆́хъ ко хрⷭ҇тꙋ̀ приводи́лъ є҆сѝ. тѣ́мже, безме́здный врачꙋ̀, прїимѝ ѿ на́съ такова́ѧ:

<red>Р</red>а́дꙋйсѧ, безмє́зднымъ врачє́мъ мꙋ́дрый подража́телю: ра́дꙋйсѧ, ꙗ҆́кѡ позна́лъ є҆сѝ бл҃года́тнꙋю си́лꙋ и҆́хъ безме́зднагѡ врачева́нїѧ. Ра́дꙋйсѧ, врачева́вый недꙋ́жныѧ привлече́нїѧ ра́ди къ вѣ́рѣ невѣ́рꙋющихъ: ра́дꙋйсѧ, ѹ҆потреблѧ́вый врачева́нїе тѣле́сное къ сла́вѣ и҆́мене бж҃їѧ и҆ ко сп҃се́нїю бли́жнихъ. Ра́дꙋйсѧ, ре́вностный сотрꙋ́дниче ст҃и́телѧ гꙋ́рїѧ: ра́дꙋйсѧ, и҆́скреннїй и҆ вѣ́рный є҆гѡ̀ дрꙋ́же. Ра́дꙋйсѧ, ѹ҆спокои́телю є҆гѡ̀ на ѻ҆дрѣ̀ сме́ртномъ: ра́дꙋйсѧ, и҆ по сме́рти съ ни́мъ не разлꙋчи́выйсѧ. Ра́дꙋйсѧ, мл҃твенниче на́шъ ѹ҆се́рдный: ра́дꙋйсѧ, храни́телю ѡ҆би́тели твоеѧ̀ неꙋсы́пный. Ра́дꙋйсѧ, гра́дꙋ каза́ни похвало̀ и҆ ѹ҆твержде́нїе: ра́дꙋйсѧ, свѣти́ло, сїѧ́ющее на тве́рди правосла́вныѧ це́ркве.

<red>Р</red>а́дꙋйсѧ, варсоно́фїе, каза́нский чꙋдотво́рче!
