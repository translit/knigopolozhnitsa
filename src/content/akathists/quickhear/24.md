---
title: "І҆́косъ в҃і"
navigation:
  key: akathists-quickhear-24
  title: "І҆́косъ в҃і"
  parent: akathists-quickhear
  order: 24
type: "akathist"
---

## І҆́косъ в҃і:

<red>П</red>ою́ще чꙋдеса̀ твоѧ̑, влⷣчцѣ, и҆ ве́лїю млⷭ҇ть твою̀ къ хрⷭ҇тїа́нскомꙋ ро́дꙋ, вѣ́мы, ꙗ҆́кѡ не дово́льни є҆смы̀ къ досто́йномꙋ прославле́нїю тебѐ, чтⷭ҇нѣ́йшыѧ херꙋві́мъ и҆ сла́внейшыѧ без̾ сравне́нїѧ серафі́мъ, ѻ҆ба́че надѣ́ющесѧ на безприкла́дное млⷭ҇рдїе твоѐ, всебл҃га́ѧ, смиренномꙋ́дреннѡ прино́симъ ти пѣ̑сни такѡвы́ѧ:

<red>Р</red>а́дꙋйсѧ, приста́нище небꙋ́рное подви́жникѡвъ бл҃гоче́стїѧ: ра́дꙋйсѧ, безмо́лвствꙋющихъ сла́дкаѧ собесѣ́днице. Ра́дꙋйсѧ, въ пꙋсты́нехъ и҆ гора́хъ скита́ющихсѧ блгⷣтнаѧ ѡ҆тра́до: ра́дꙋйсѧ, та́йныхъ средѝ мі́ра рабѡ́въ бж҃їихъ та́йное вразꙋмле́нїе. Ра́дꙋйсѧ, грѣ́шникѡвъ ка́ющихсѧ съ бг҃омъ примире́нїе: ра́дꙋйсѧ, горы̀ а҆ѳѡ́нскїѧ верхо́внаѧ прави́тельнице. Ра́дꙋйсѧ, петра̀ пꙋстыннолюби́ваго посѣще́нїемъ твои́мъ здѣ̀ ѡ҆зари́вшаѧ: ра́дꙋйсѧ, а҆ѳана́сїѧ бг҃омꙋ́драго ꙗ҆вле́нїемъ твои́мъ здѣ̀ ѡ҆блгⷣтствовавшаѧ. Ра́дꙋйсѧ, мно́гїѧ прпⷣбныѧ а҆ѳѡ́нскїѧ сла́вою нбⷭ҇ною просла́вльшаѧ: ра́дꙋйсѧ, насе́льникомъ горы̀ сеѧ̀ ѡ҆со́бꙋю любо́вь твою̀ ꙗ҆влѧ̑ющаѧ. Ра́дꙋйсѧ, тѣле́съ на́шихъ безме́зднаѧ цѣли́тельнице: ра́дꙋйсѧ, дꙋ́шъ на́шихъ къ црⷭ҇твїю го́рнемꙋ пꙋтеводи́тельнице.

<red>Р</red>а́дꙋйсѧ, всебл҃га́ѧ скоропослꙋ́шнице, прошє́нїѧ на̑ша во бла́гѡ и҆сполнѧ́ющаѧ.
