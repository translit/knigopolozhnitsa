---
title: "І҆́косъ г҃"
navigation:
  key: akathists-quickhear-6
  title: "І҆́косъ г҃"
  parent: akathists-quickhear
  order: 6
type: "akathist"
---

## І҆́косъ г҃:

<red>И҆</red>мѣ́ѧ любо́вь ве́лїю къ лю́демъ, и҆скꙋпле́ннымъ кро́вїю сн҃а твоего̀ и҆ бг҃а, влⷣчцѣ всебл҃га́ѧ, покаѧ́нїе трапеза́рѧ ні́ла млⷭ҇тивѡ прїѧ́ла є҆сѝ и҆ и҆сцѣле́нїе є҆мꙋ̀ ѿ слѣпоты̀ и҆ разслаблє́нїѧ дарова́ла є҆сѝ, да слꙋ́житъ непреста́нно тебѐ и҆ мл҃твы немѡ́лчныѧ прино́ситъ ти пред̾ многоцѣле́бною твоє́ю і҆кѡ́ною, взыва́ѧ си́це:

<red>Р</red>а́дꙋйсѧ, і҆ѡакі́ма и҆ а҆́нны прозѧбе́нїе ст҃о́е: ра́дꙋйсѧ, ро́ждшаѧ сокрꙋши́вшаго главꙋ̀ дре́внѧго ѕмі́ѧ. Ра́дꙋйсѧ, пребл҃гослове́ннаѧ въ жена́хъ: ра́дꙋйсѧ, ро́ждшаѧ нетлѣ́нно сп҃са дꙋ́шъ на́шихъ. Ра́дꙋйсѧ, дв҃ство и҆ ржⷭ҇тво̀ чꙋде́сно сочета́вшаѧ: ра́дꙋйсѧ, во ѻ҆бою̀ непоро́чно себє̀ сохра́ншаѧ. Ра́дꙋйсѧ, всеѧ̀ вселє́нныѧ ве́лїе чꙋ́до: ра́дꙋйсѧ, всѣ́хъ родѡ́въ земны́хъ ѹ҆дивле́нїе. Ра́дꙋйсѧ, согрѣша́ющихъ и҆справле́нїе: ра́дꙋйсѧ, ка́ющихсѧ въ добродѣ́тели ѹ҆твержде́нїе. Ра́дꙋйсѧ, непамѧтоѕло́бнаѧ наказа́тельнице: ра́дꙋйсѧ, бл҃госе́рднаѧ вразꙋми́тельнице.

<red>Р</red>а́дꙋйсѧ, всебл҃га́ѧ скоропослꙋ́шнице, прошє́нїѧ на̑ша во бла́гѡ и҆сполнѧ́ющаѧ.
