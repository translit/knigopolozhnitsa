---
title: "І҆́косъ і҃"
navigation:
  key: akathists-quickhear-20
  title: "І҆́косъ і҃"
  parent: akathists-quickhear
  order: 20
type: "akathist"
---

## І҆́косъ і҃:

<red>С</red>тѣна̀ є҆сѝ застꙋплє́нїѧ, дв҃о, и҆́нокѡмъ правосла́внымъ, и҆ всѣ́мъ подви́жникѡмъ дв҃ства и҆ чистоты̀. Тѣ̑мже жрѣ́бїй тво́й земны́й, го́рꙋ а҆ѳѡ́нскꙋю, невхо́днꙋ жена́мъ сотвори́ла є҆сѝ, да без̾ собла́зна грѣхо́внаго пребыва́ютъ въ не́й и҆́ноцы, на тебѐ є҆ди́нꙋ по бз҃е наде́ждꙋ спⷭ҇нїѧ возлага́юще, и҆ тебѐ зовꙋ́ще си́це:

<red>Р</red>а́дꙋйсѧ, неꙋвѧда́емый цвѣ́те дв҃ства: ра́дꙋйсѧ, крі́не се́льный чистоты̀. Ра́дꙋйсѧ, свѣтонѡ́снаѧ сѣ́не нбⷭ҇наѧ, ревни́телей чистоты̀ ѡ҆сѣнѧ́ющаѧ: ра́дꙋйсѧ, премꙋ́дрости бж҃їѧ сви́тче, рачи́телей цѣломⷣрїѧ ѹ҆мꙋдрѧ́ющаѧ. Ра́дꙋйсѧ, и҆́нокѡмъ бл҃гоподвиза́ющымсѧ хода́таице спⷭ҇нїѧ: ра́дꙋйсѧ, пꙋстынножи́телей горы̀ а҆ѳѡ́нскїѧ покро́ве и҆ ѡ҆гражде́нїе. Ра́дꙋйсѧ, ра́дость блгⷣтнꙋю и҆злива́ющаѧ въ срⷣца̀ бг҃олюби̑ваѧ: ра́дꙋйсѧ, ѹ҆тѣше́нїе дꙋхо́вное подаю́щаѧ дꙋша́мъ ѻ҆горче́ннымъ. Ра́дꙋйсѧ, младопита́тельнице дѣ́въ и҆ безма́тернихъ сирѡ́тъ: ра́дꙋйсѧ, любо́вїю жениха̀ безсме́ртнагѡ дѣ́вственнаѧ ликостоѧ́нїѧ ѹ҆слажда́ющаѧ. Ра́дꙋйсѧ, въ тѧ́жкой борьбѣ̀ съ прираже́нїѧми страсте́й пло́тскихъ крѣ́пкаѧ помо́щнице: ра́дꙋйсѧ, ѡ҆би́телей и҆́ноческихъ неꙋсы́пнаѧ блюсти́тельнице.

<red>Р</red>а́дꙋйсѧ, всебл҃га́ѧ скоропослꙋ́шнице, прошє́нїѧ на̑ша во бла́гѡ и҆сполнѧ́ющаѧ.
