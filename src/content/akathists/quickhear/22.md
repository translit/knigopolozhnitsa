---
title: "І҆́косъ а҃і"
navigation:
  key: akathists-quickhear-22
  title: "І҆́косъ а҃і"
  parent: akathists-quickhear
  order: 22
type: "akathist"
---

## І҆́косъ а҃і:

<red>С</red>вѣ́тлыми лꙋча́ми чꙋде́съ ст҃а́ѧ і҆кѡ́на твоѧ̑ немерца́емѡ сїѧ́етъ, бцⷣе дв҃о, и҆ ве́сь мі́ръ блгⷣтнѡ ѡ҆зарѧ́етъ, прогонѧ́ющи всѧ́кое вра́жїе дѣ́йство си́лою бж҃їею, ѿ неѧ̀ и҆сходѧ́щею. Тѣ́мже ра́дꙋемсѧ мы, грѣ́шнїи, и҆мꙋ́ще таковы́й зало́гъ твоего̀ къ на́мъ бл҃говоле́нїѧ, и҆ тебѐ, скоропослꙋ́шнице моле́нїй на́шихъ, бл҃года́рственно взыва́емъ:

<red>Р</red>а́дꙋйсѧ, денни́це сл҃нца незаходи́маго: ра́дꙋйсѧ, зарѣ̀ днѣ̀ невече́рнѧго. Ра́дꙋйсѧ, ѹ҆́трѡ спⷭ҇нїѧ на́мъ возсїѧ́вшаѧ: ра́дꙋйсѧ, ро́ждшаѧ жениха̀ безсме́ртнагѡ дꙋ́шъ чл҃вѣ́ческихъ. Ра́дꙋйсѧ, жела̑нїѧ на̑ша бг҃оꙋгѡ́днаѧ и҆сполнѧ̑ющаѧ: ра́дꙋйсѧ, въ ско́рбехъ и҆ ѡ҆бстоѧ́нїихъ на по́мощь къ на́мъ бл҃гоꙋтро́бнѡ ѹ҆скорѧ́ющаѧ. Ра́дꙋйсѧ, раю̀ мы́сленный, всѧ́каго ѹ҆тѣше́нїѧ дꙋхо́внаго преиспо́лненный: ра́дꙋйсѧ, ѿ и҆сполне́нїѧ твоего̀ и҆ на́мъ ка̑пли ѹ҆тѣше́нїѧ и҆сточа́ющаѧ. Ра́дꙋйсѧ, зно́й страсте́й на́шихъ прохлажда́ющаѧ: ра́дꙋйсѧ, блгⷣтное безстра́стїе и҆́щꙋщымъ є҆го̀ ѹ҆се́рднѡ подаю́щаѧ. Ра́дꙋйсѧ, всѣ́хъ въ чистотѣ̀ цѣломꙋ́дрїѧ живꙋ́щихъ ѕѣло̀ лю́бѧщаѧ: ра́дꙋйсѧ, въ со́нїихъ и҆ видѣ́нїихъ и҆збра́нники бж҃їѧ посѣща́ющаѧ.

<red>Р</red>а́дꙋйсѧ, всебл҃га́ѧ скоропослꙋ́шнице, прошє́нїѧ на̑ша во бла́гѡ и҆сполнѧ́ющаѧ.
