---
title: "І҆́косъ а҃"
navigation:
  key: akathists-marfamaria-2
  title: "І҆́косъ а҃"
  parent: akathists-marfamaria
  order: 2
type: "akathist"
---

## І҆́косъ а҃:

<red>А҆́</red>гг҃лѡвъ и҆ человѣ́кѡвъ цр҃ь и҆ гдⷭ҇ь, добро́тꙋ дꙋ́шъ ва́шихъ прови́дѣвъ и҆ до конца̀ ва́съ возлюби́въ, во дне́хъ пло́ти своеѧ̀ бл҃гослове́нный до́мъ ва́шъ посѣща́ше и҆ бра́та ва́шегѡ ла́зарѧ ѿ ме́ртвыхъ воскресѝ. Мы́ же грѣ́шнїи, таково́е человѣколю́бное снисхожде́нїе є҆гѡ̀ воспомина́юще, во ѹ҆миле́нїи серде́цъ на́шихъ вопїе́мъ ва́мъ:

<red>Р</red>а́дꙋйтесѧ, всѣ́мъ се́рдцемъ, все́ю дꙋше́ю и҆ все́ю мы́слїю ва́шею бг҃а возлюби́вшыѧ. Ра́дꙋйтесѧ, любо́вь ва́шꙋ не сло́вомъ и҆ли ѧ҆зыко́мъ, но дѣ́ломъ и҆ и҆́стиною ꙗ҆ви́вшыѧ. Ра́дꙋйтесѧ, любо́вїю вѣ́рꙋ во хрⷭ҇та̀ сн҃а бж҃їѧ ѿ ѻ҆ц҃а̀ нбⷭ҇нагѡ сниска́вшыѧ. Ра́дꙋйтесѧ, вѣ́ры, послꙋша́нїемъ, любвѐ и҆ милосе́рдїѧ є҆мꙋ̀ послꙋжи́вшыѧ. Ра́дꙋйтесѧ, тѣ́мъ цр҃ствїе нбⷭ҇ное наслѣ́довавшыѧ. Ра́дꙋйтесѧ, непоро́чныхъ дѣ́въ и҆ же́нъ цѣломꙋ́дренныхъ похвало̀ и҆ ѹ҆краше́нїе.

<red>Р</red>а́дꙋйтесѧ, ма́рѳо и҆ марі́е, ѡ҆́бразъ вѣ́ры и҆ любви́ на́мъ показꙋ́ющыѧ.
