---
title: "І҆́косъ і҃"
navigation:
  key: akathists-marfamaria-20
  title: "І҆́косъ і҃"
  parent: akathists-marfamaria
  order: 20
type: "akathist"
---

## І҆́косъ і҃:

<red>В</red>ѣ̑рные до конца̀ во слꙋже́нїи ва́шемъ хрⷭ҇тꙋ̀ во дне́хъ пло́ти є҆гѡ̀ пребы́вшыѧ, и҆ самови́дцы страсте́й є҆гѡ̀ бы́ти сподо́бившыесѧ, къ погребе́нїю воскреси́телѧ ла́зарева, сла̑вныѧ ма́рѳо и҆ марі́е, посредѣ̀ мѷроно́сицъ ꙗ҆ви́лисѧ є҆стѐ. Съ ни́ми ѹ҆́бѡ предстоѧ́ще ны́нѣ престо́лꙋ сла́вы бж҃їѧ, моли́твами ва́шими къ пѣ́сненномꙋ тѣ́хъ ли́кꙋ совокꙋпи́те и҆ на́съ, ва́ши по́двиги прославлѧ́ющихъ зва́нїѧми си́ми:

<red>Р</red>а́дꙋйсѧ, ма́рѳо, въ твое́мъ хрⷭ҇тꙋ̀ многопопечи́тельнѣмъ слꙋже́нїи, ꙗ҆́кѡже и҆ во и҆сповѣ́данїи петрꙋ̀, поревнова́вшаѧ. Ра́дꙋйсѧ, страннопрїи́мницамъ и҆ милосе́рдїѧ сестра́мъ подвигополо́жница достоподража́емаѧ. Ра́дꙋйсѧ, марі́е, возлю́бленномꙋ і҆ѡа́ннꙋ, на пе́рсѣхъ хрⷭ҇та̀ возлежа́вшемꙋ, въ пла́меннѣй любвѝ къ томꙋ̀ ѹ҆подо́бившаѧсѧ. Ра́дꙋйсѧ, непоро́чныхъ дѣ́въ, хрⷭ҇тꙋ̀ въ житїѝ свое́мъ ѹ҆невѣ́стившихсѧ, рꙋководи́тельница нело́жнаѧ. Ра́дꙋйтесѧ, бг҃олюби̑выѧ сестры̑, и҆ дѣ́ѧтельнымъ житїе́мъ и҆ чꙋ́вствїи серде́чнымъ послѣ́дованїѧ хрⷭ҇тꙋ ревни́тєльницы и҆зрѧ̑дныѧ. Ра́дꙋйтесѧ, неразлꙋ́чнымъ є҆дине́нїемъ ва́шимъ, ка́кѡ на ѻ҆бои́хъ си́хъ пꙋтє́хъ ѹ҆гожде́нїѧ гдⷭ҇ꙋ, жи́ти бра́тїи вкꙋ́пѣ, мꙋ́дрѣ на́съ наꙋча́ющїѧ.

<red>Р</red>а́дꙋйтесѧ, ма́рѳо и҆ марі́е, ѡ҆́бразъ вѣ́ры и҆ любви́ на́мъ показꙋ́ющыѧ.
