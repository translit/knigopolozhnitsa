---
title: "І҆́косъ є҃"
navigation:
  key: akathists-marfamaria-10
  title: "І҆́косъ є҃"
  parent: akathists-marfamaria
  order: 10
type: "akathist"
---

## І҆́косъ є҃:

<red>Б</red>ж҃е́ственное своѐ ѡ҆ на́шемъ спасе́нїи смотре́нїе и҆звѣствꙋ́ѧ, гдⷭ҇ь і҆и҃съ, ꙗ҆́кѡ живота̀ и҆ сме́рти влады́ка, бл҃говолѝ рещѝ тебѣ̀, блаже́ннаѧ ма́рѳо: воскре́снетъ бра́тъ тво́й. И҆ па́ки: вѣ́рꙋѧй въ мѧ̀, а҆́ще и҆ ѹ҆́мретъ, ѡ҆живе́тъ. Є҆́млеши ли вѣ́рꙋ семꙋ̀. Ты же къ немꙋ̀: є҆́й, гдⷭ҇и: а҆́зъ вѣ́ровахъ, ꙗ҆́кѡ ты̀ є҆сѝ хрⷭ҇то́съ сн҃ъ бж҃їй, и҆́же въ мі́ръ грѧды́й. Сегѡ́ ра́ди, вѣ́рѣ во хрⷭ҇та̀ сн҃а бж҃їѧ тобо́ю наꙋча́емїи, восхвалѧ́емъ тѧ̑ си́це:

<red>Р</red>а́дꙋйсѧ, блаже́ннаѧ ма́рѳо, ѡ҆бѣ́тованїе ѡ҆ воскресе́нїи бра́та твоегѡ̀ ѿ самагѡ̀ жизнода́вца ѹ҆слы́шавшаѧ. Ра́дꙋйсѧ, ꙗ҆́кѡ вопроше́ннаѧ ѿ негѡ̀ ѡ҆ вѣ́рѣ твое́й, не пло́ти и҆ кро́ви, но гла́са ѻ҆ц҃а̀ нбⷭ҇нагѡ послꙋ́шавшаѧ є҆сѝ. Ра́дꙋйсѧ, ꙗ҆́кѡ ѿ негѡ̀ наꙋче́ннаѧ, і҆и҃са ꙗ҆́кѡ хрⷭ҇та сн҃а бж҃їѧ, безбоѧ́зненѡ во ѹ҆слы́шанїе ѕло́бныхъ і҆ꙋдє́й и҆сповѣ́дала є҆сѝ. Ра́дꙋйсѧ, ꙗ҆́кѡ тѣ́мъ ка́мень вѣ́ры, на не́мже созда̀ гдⷭ҇ь цр҃ковь свою̀, ꙗ҆ви́ла є҆сѝ. Ра́дꙋйсѧ, во и҆сповѣ́данїи твое́мъ петрꙋ̀ первовѣрхо́вномꙋ а҆пⷭ҇толꙋ ѹ҆подо́бившаѧсѧ. Ра́дꙋйсѧ, равноапⷭ҇тольнагѡ ѹ҆блаже́нїѧ вои́стинꙋ досто́йнаѧ.

<red>Р</red>а́дꙋйтесѧ, ма́рѳо и҆ марі́е, ѡ҆́бразъ вѣ́ры и҆ любви́ на́мъ показꙋ́ющыѧ.
