---
title: "І҆́косъ г҃"
navigation:
  key: akathists-marfamaria-6
  title: "І҆́косъ г҃"
  parent: akathists-marfamaria
  order: 6
type: "akathist"
---

## І҆́косъ г҃:

<red>Л</red>юблѧ́ше і҆и҃съ ма́рѳꙋ и҆ сестрꙋ̀ є҆ѧ̀ и҆ ла́зарѧ и҆, вѣ́рꙋ и҆́хъ въ грѧдꙋ́щее цр҃ствїе живота̀ вѣ́чныѧ и҆спытꙋ́ѧ и҆ ѹ҆твержда́ѧ, речѐ: сїѧ̀ болѣ́знь нѣ́сть къ сме́рти, но ѡ҆ сла́вѣ бж҃їи, да просла́витсѧ сн҃ъ бж҃їй є҆ѧ̀ ра́ди. Вы́ же, ѽ бг҃олюби̑выѧ сєстры̀, а҆́ще и҆ немощні́и сосꙋ́ди пло́тию бы́вше, ѻ҆ба́че и҆ пред̾ лице́мъ сме́рти бра́та ва́шегѡ вѣ́рою и҆ любо́вїю ко хрⷭ҇тꙋ дꙋ́хомъ горѧ́ще, въ бж҃ес́твеннѣй си́лѣ є҆гѡ̀ не ѹ҆сомнѣ̑стасѧ. Сегѡ̀ ра́ди прїими́те ѿ на́съ похвалє́нїѧ такова̑ѧ:

<red>Р</red>а́дꙋйтесѧ, во ѹ҆ны́нїе безнаде́жное во ѡ҆бстоѧ́нїи и҆ ско́рби не впа́дшыѧ. Ра́дꙋйтесѧ, ѡ҆бремене́нныхъ тѣ́мъ ѡ҆бодрѧ́ющїѧ. Ра́дꙋйтесѧ, въ печа́ли ва́шей болѣ́зни ла́зарѧ ко врачꙋ̀ дꙋ́шъ и҆ тѣле́съ, гдⷭ҇ꙋ і҆и҃сꙋ, со смире́ннымъ ѹ҆пова́нїемъ по́мыслы своѧ̑ ѡ҆брати́вшыѧ. Ра́дꙋйтесѧ, лица̀ є҆гѡ̀ не ви́дѧще, въ бл҃гопокорли́вой вѣ́рности є҆мꙋ̀, неѿстꙋ́пнѡ пребы́вшыѧ. Ра́дꙋйтесѧ, въ и҆спыта́нїи се́мъ крѣ́пость вѣры а҆враа́мовы ꙗ҆ви́вшыѧ. Ра́дꙋйтесѧ, въ ѕлострада́нїѧхъ терпѣ́нїе і҆́ѡвле, показа́вшыѧ.

<red>Р</red>а́дꙋйтесѧ, ма́рѳо и҆ марі́е, ѡ҆́бразъ вѣ́ры и҆ любви́ на́мъ показꙋ́ющыѧ.
