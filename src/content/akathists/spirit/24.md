---
title: "І҆́косъ в҃і"
navigation:
  key: akathists-spirit-24
  title: "І҆́косъ в҃і"
  parent: akathists-spirit
  order: 24
type: "akathist"
---

## І҆́косъ в҃і:

<red>З</red>рю̀ дꙋ́хомъ гра́дъ бж҃їй, і҆ерⷭ҇ли́мъ нбⷭ҇ный, ꙗ҆́кѡ невѣ́ста ѹ҆кра́шенный, солнцеви́дный, торжествꙋ́ющїй, слы́шꙋ ликова́нїе пра́ведныхъ на трапе́зѣ гдⷭ҇нѣй, и҆ гла́сы а҆́гг҃лѡвъ, и҆ пресвѣ́тлагѡ гдⷭ҇а посредѣ̀ и҆збра́нныхъ свои́хъ! Сѐ, ѿбѣ́же болѣ́знь и҆ печа́ль и҆ возды́ханїе. Цр҃ь нбⷭ҇ный, седмери́цею дарѡ́въ свои́хъ сподо́би на́съ сеѧ̀ вѣ́чныѧ ра́дости въ бз҃ѣ зовꙋ́щихъ тѝ:

<red>П</red>рїидѝ, цр҃ю̀ нбⷭ҇ный, и҆ седмери́цею дарѡ́въ твои́хъ нищетꙋ̀ на́шꙋ дꙋхо́внꙋю покры́й. Прїидѝ, и҆ дх҃омъ вѣ́дѣнїѧ и҆ бл҃гоче́стїѧ сердца̀ на́ша ѹ҆милѝ. Прїидѝ, и҆ возбꙋдѝ въ на́съ жа́ждꙋ загро́бнагѡ бытїѧ̀. Прїидѝ, и҆ запечатле́й въ дꙋ́ши ча́ѧнїе жи́зни нетлѣ́ннагѡ вѣ́ка. Прїидѝ, и҆ ѿкро́й на́мъ ра́дость грѧдꙋ́щагѡ црⷭ҇твїѧ. Прїидѝ, и҆ да́ждь на́мъ снѣгосвѣ́тлꙋю ри́зꙋ чистоты̀. Прїидѝ, и҆ возьмѝ на́съ на бра́къ а҆́гнчїй. Прїидѝ, и҆ сподо́би въ вѣ́чнѣй сла́вѣ твое́й ца́рствовати.

<rubric>Прїидѝ, ѹ҆тѣ́шителю дꙋ́ше ст҃ы́й, и҆ всели́сѧ въ ны̀.</rubric>
