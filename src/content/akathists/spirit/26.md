---
title: "Мл҃тва а҃"
navigation:
  key: akathists-spirit-26
  title: "Мл҃тва а҃"
  parent: akathists-spirit
  order: 26
type: "akathist"
---

## Мл҃тва а҃:

<versal>Ц</versal>р҃ю нбⷭ҇ный, ѹ҆тѣ́шителю всебл҃гі́й, дꙋ́ше и҆́стины, ѿ ѻ҆ц҃а̀ предвѣ́чнѡ и҆сходѧ́й и҆ въ сн҃ѣ вы́нꙋ почива́ѧй, незави́стный и҆сто́чниче да́рованїй бж҃ественныхъ, раздѣлѧ́ѧ и҆̀хъ коемꙋ́ждо, ꙗ҆́коже хо́щеши, и҆́мже и҆ мы̀ недосто́йнїи ѡ҆ст҃и́хомсѧ и҆ назна́менани є҆́смы въ де́нь кр҃ще́нїѧ на́шегѡ! При́зри на моли́твꙋ ра́бъ свои́хъ, прїидѝ къ на́мъ, всели́сѧ въ ны̀, и҆ ѡ҆чи́сти дꙋ́ши на́ша, да бꙋ́демъ ѹ҆гото́вани въ жили́щи прест҃ы́ѧ трⷪ҇цы. Є҆́й, ѽ всебл҃гі́й, не возгнꙋша́йсѧ на́шеѧ нечистоты̀ и҆ ра́нъ грѣхо́вныхъ, но и҆сцѣлѝ ѧ҆̀ всеврачꙋ́ющимъ пома́занїемъ твои́мъ. Просвѣтѝ на́шъ ѹ҆́мъ, да разꙋмѣ́емъ сꙋетꙋ̀ мі́ра и҆ ꙗ҆́же въ мі́рѣ, ѡ҆живѝ на́шꙋ со́вѣсть, да немо́лчнѡ возвѣща́етъ на́мъ ꙗ҆́же подоба́етъ твори́ти и҆ ꙗ҆́же ѿмѣта́ти, и҆спра́ви и҆ ѡ҆бновѝ се́рдце, да не и҆сточа́етъ де́нь и҆ но́щь помышле́нїй ѕлы́хъ и҆ жела́нїй неподо́бныхъ. Ѹ҆кротѝ пло́ть и҆ ѹ҆гасѝ росоно́снымъ дыха́нїемъ твои́мъ пла́мень стра́стей, и҆́мже помрача́етсѧ въ на́съ драгоцѣ́нный ѻ҆́бразъ бж҃їй. Дх҃а пра́здности, ѹ҆ны́нїѧ, любонача́лїѧ и҆ праздносло́вїѧ ѿженѝ ѿ на́съ, пода́ждь же на́мъ дꙋ́ха любвѐ и҆ терпѣ́нїѧ, дꙋ́ха кро́тости и҆ смире́нїѧ, дꙋ́ха чистоты̀ и҆ пра́вды, да и҆спра́вивъ разсла́бленнаѧ сердца̀ и҆ колѣ́на, нелѣ́ностнѡ тече́мъ по пꙋтѝ за́повѣдей ст҃ы́хъ, и҆ та́кѡ и҆збѣга́ѧ всѧ́кагѡ грѣха̀ и҆ и҆сполнѧ́ѧ всѧ́кꙋ пра́вдꙋ, сподо́бимсѧ ѹ҆лꙋчи́ти кончи́нꙋ ми́рнꙋ и҆ непосты́днꙋ, вни́ти въ і҆ерⷭ҇ли́мъ нбⷭ҇ный, и҆ та́мѡ покланѧ́тисѧ тебѐ кꙋ́пнѡ со ѻ҆ц҃е́мъ и҆ сн҃омъ, поѧ̀ во вѣ́ки вѣкѡ́въ: трⷪ҇це ст҃а́ѧ, сла́ва тебѣ̀. <red>А҆</red>ми́нь.
