---
title: "І҆́косъ ѕ҃"
navigation:
  key: akathists-spirit-12
  title: "І҆́косъ ѕ҃"
  parent: akathists-spirit
  order: 12
type: "akathist"
---

## І҆́косъ ѕ҃:

<red>В</red>ъ мі́рѣ ско́рбни бꙋ́дете, речѐ гдⷭ҇ь. Гдѣ̀ ѡ҆брѧ́щемъ ѿра́дꙋ и҆ кто̀ ѹ҆тѣ́шитъ на́съ; дꙋ́ше ѹ҆тѣ́шителю, ты̀ ѹ҆толѝ на́ша печа́ли, хода́тайствꙋй ѡ҆ на́съ воздыха́нїи неизрече́нными, ѡ҆блегчѝ сердца̀ молѧ́щихсѧ тебѣ̀:

<red>П</red>рїидѝ, сла́дкаѧ прохла́до трꙋжда́ющихсѧ и҆ ѡ҆бремене́нныхъ. Прїидѝ, собесѣ́дниче ѹ҆́зникѡвъ и҆ спꙋ́тниче гони́мыхъ. Прїидѝ, пи́ще а҆́лчꙋщихъ и҆ нището́ю и҆знꙋре́нныхъ. Прїидѝ, приста́нище си́рымъ и҆ вдѡ́въ ѹ҆тѣше́нїе. Прїидѝ, и҆ ѹ҆врачꙋ́й стра́сти дꙋ́шъ и҆ тѣле́съ на́шихъ. Прїидѝ, и҆ посѣтѝ всѣ́хъ жа́ждꙋщихъ твоегѡ̀ ѡ҆заре́нїѧ. Прїидѝ, и҆ поддержѝ безпо́мощныхъ и҆ сла́быхъ. Прїидѝ, и҆ наꙋчѝ на́съ въ привре́менныхъ ско́рбѣхъ ѡ҆брѣта́ти наде́ждꙋ вѣ́чныѧ ра́дости.

<rubric>Прїидѝ, ѹ҆тѣ́шителю дꙋ́ше ст҃ы́й, и҆ всели́сѧ въ ны̀.</rubric>
