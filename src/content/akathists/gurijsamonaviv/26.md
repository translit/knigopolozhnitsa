---
title: "Мл҃тва"
navigation:
  key: akathists-gurijsamonaviv-26
  title: "Мл҃тва"
  parent: akathists-gurijsamonaviv
  order: 26
type: "akathist"
---

## Мл҃тва:

<versal>Ѽ</versal> пресла́внїи мꙋ́чєницы гꙋ́рїе, самѡ́не и҆ а҆ві́ве. Къ ва́мъ, ꙗ҆́кѡ ско́рымъ помо́щникамъ и҆ те́плымъ мл҃твенникамъ, мы̀, не́мощнїи и҆ недосто́йнїи, прибѣга́емъ, ѹ҆се́рднѡ молѧ́ще: не пре́зрите ны̀, во мнѡ́гаѧ беззако́нїѧ впа́дшїѧ и҆ по всѧ̑ днѝ и҆ ча́сы согрѣша́ющїѧ: наста́вите на пꙋ́ть пра́вый заблꙋ́ждшїѧ, и҆сцѣли́те стра́ждꙋщїѧ и҆ скорбѧ́щїѧ: соблюди́те ны̀ въ непоро́чнѣмъ и҆ цѣломꙋ́дреннѣмъ житїѝ: и҆ ꙗ҆́коже дре́влѣ, та́кѡ и҆ ны́нѣ покрови́телїе сꙋпрꙋ́жествъ пребꙋ́дите, въ любвѝ и҆ є҆диномы́слїи сїѧ̀ ѹ҆твержда́юще и҆ ѿ всѣ́хъ ѕлы́хъ и҆ бѣ́дственныхъ ѡ҆бстоѧ́нїй и҆збавлѧ́юще. Защити́те, ѽ многомо́щнїи и҆сповѣ́дницы, всѧ̑ правосла́вныѧ хрⷭ҇тїа́ны ѿ напа́стей, ѕлы́хъ чл҃вѣ̑къ и҆ ко́зней де́монскихъ: ѡ҆гради́те ѧ҆̀ ѿ неча́ѧнныѧ сме́рти, ѹ҆молѧ́юще всебл҃га́гѡ гдⷭ҇а, да великїѧ и҆ бога́тыѧ ми́лости на́мъ, смире́ннымъ рабѡ́мъ свои́мъ, проба́витъ. Нѣ́смы бо досто́йни нечи́стыми ѹ҆стна́ми призыва́ти великолѣ́пое и҆́мѧ созда́телѧ на́шегѡ, а҆́ще не вы̀, ст҃і́и мꙋ́чєницы, за ны̀ хода́таи бꙋ́дете: сегѡ̀ ра́ди къ ва́мъ прибѣга́емъ и҆ предста́тельства ва́шегѡ пред̾ гдⷭ҇емъ ѡ҆ на́съ про́симъ. Та́кожде и҆зба́вите на́съ ѿ гла́да, пото́па, ѻ҆гнѧ̀, меча̀, наше́ствїѧ и҆ноплеме́нныхъ, междоꙋсо́бныѧ бра́ни, смертоно́сныѧ ꙗ҆́звы и҆ всѧ́кагѡ дꙋшепа́гꙋбнагѡ ѡ҆бстоѧ́нїѧ. Є҆́й, страстоте́рпцы хрⷭ҇то́вы, ѹ҆стро́йте на́мъ мл҃твами ва́шими всѧ̑ бл҃га̑ѧ и҆ поле́знаѧ, да бл҃гоче́стнѡ житїѐ вре́менное преше́дше и҆ кончи́нꙋ непосты́днꙋ стѧжа́вше, ѹ҆досто́имсѧ те́плымъ застꙋпле́нїемъ ва́шимъ со все́ми ст҃ы́ми ѡ҆деснꙋ́ю правосꙋ́днагѡ бг҃а сꙋдїѝ ста́ти, и҆ тогѡ̀ непреста́ннѡ сла́вити со ѻ҆ц҃емъ и҆ ст҃ы́мъ дх҃омъ во вѣ́ки вѣкѡ́въ. <red>А҆</red>ми́нь.

{% illustration "small-ornaments/ornament-from-12th-century-armenian-gospel-crider", "small" %}
