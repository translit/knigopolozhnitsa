---
title: "І҆́косъ и҃"
navigation:
  key: akathists-gurijsamonaviv-16
  title: "І҆́косъ и҃"
  parent: akathists-gurijsamonaviv
  order: 16
type: "akathist"
---

## І҆́косъ и҃:

<red>В</red>се́ми добродѣ́тельми и҆спо́лненнїи, за ни́хже и҆ сла́вою бж҃їею почте́ннїи, внима́ете, ст҃і́и мꙋ́чєницы, мл҃твамъ вѣ́рныхъ, чтꙋ́щихъ ст҃ꙋ́ю па́мѧть ва́шꙋ, ѿ ни́хже слы́шисте сицева̑ѧ:

<red>Р</red>а́дꙋйтесѧ, ни́щїи дꙋ́хомъ, ꙗ҆́кѡ ва́ше є҆́сть црⷭ҇твїе нбⷭ҇ное. Ра́дꙋйтесѧ, пла́чꙋщїи, ꙗ҆́кѡ ѹ҆тѣ́шистесѧ. Ра́дꙋйтесѧ, кро́цїи, ꙗ҆́кѡ наслѣ́довасте зе́млю. Ра́дꙋйтесѧ, а҆лка́вшїи и҆ жа́ждавшїи пра́вды, ꙗ҆́кѡ насы́тишасѧ. Ра́дꙋйтесѧ, ми́лостивїи, ꙗ҆́кѡ стѧжа́ли є҆́сте поми́лованїе. Ра́дꙋйтесѧ, чи́стїи се́рдцемъ, ꙗ҆́кѡ ѹ҆жѐ бг҃а ѹ҆́зрѣсте.

<red>Р</red>а́дꙋйтесѧ, гꙋ́рїе, самѡ́не и҆ а҆ві́ве, страстоте́рпцы хрⷭ҇то́вы и҆ ѻ҆би́димыхъ покрови́телїе.
