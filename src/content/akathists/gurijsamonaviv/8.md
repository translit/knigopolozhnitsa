---
title: "І҆́косъ д҃"
navigation:
  key: akathists-gurijsamonaviv-8
  title: "І҆́косъ д҃"
  parent: akathists-gurijsamonaviv
  order: 8
type: "akathist"
---

## І҆́косъ д҃:

<red>С</red>лы́шавъ ца́рь лїкїні́й твоѧ̑ по́двиги, досточꙋ́дный а҆ві́ве, и҆ твоѐ тве́рдое вѣ́ры и҆сповѣ́данїе, раз̾ѧри́сѧ на тѧ̀ ѕло́бою, повелѣ̀ преда́ти тѧ̀ сме́рти лю́тѣй ꙗ҆́кѡ проти́вника царе́ва: ты́ же, ѹ҆вѣ́дѣвъ ѡ҆ се́мъ, доброво́льнѡ поте́клъ є҆сѝ на мꙋче́нїе и҆ съ ра́достїю претерпѣ́лъ є҆сѝ ѻ҆́гненное сожже́нїе: сегѡ̀ ра́ди, дивѧ́щесѧ вели́комꙋ мꙋ́жествꙋ твоемꙋ̀, велича́емъ тѧ̀ си́це:

<red>Р</red>а́дꙋйсѧ, побо́рниче вѣ́ры во хрⷭ҇та̀ неꙋстраши́мый. Ра́дꙋйсѧ, во́ине хрⷭ҇то́въ непобѣди́мый. Ра́дꙋйсѧ, повѣ́шанный на дре́вѣ за распросте́ршагѡ рꙋ́цѣ своѝ на дре́вѣ крⷭ҇тнѣмъ. Ра́дꙋйсѧ, строга́нный когтьмѝ желе́зными. Ра́дꙋйсѧ, ѹ҆тѣше́нїе подава́ѧй скорбѧ́щимъ. Ра́дꙋйсѧ, ско́рый помо́щниче всѣ́мъ за и҆́стинꙋ терпѧ́щимъ.

<red>Р</red>а́дꙋйтесѧ, гꙋ́рїе, самѡ́не и҆ а҆ві́ве, страстоте́рпцы хрⷭ҇то́вы и҆ ѻ҆би́димыхъ покрови́телїе.
