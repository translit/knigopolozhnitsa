---
title: "І҆́косъ д҃"
navigation:
  key: akathists-bonifacetars-8
  title: "І҆́косъ д҃"
  parent: akathists-bonifacetars
  order: 8
type: "akathist"
---

## І҆́косъ д҃:

<red>С</red>лы́шимъ и҆ мы̀ є҆ѵⷢ҇льскꙋю при́тчꙋ, ка́кѡ блꙋ́дный сы́нъ на странѣ̀ дале́че и҆мѣ́нїе своѐ и҆зжи́вше, ѿ гла́да дꙋше́внагѡ въ себѐ прише́дъ, во ѡ҆б̾ѧ́тїѧ ѻ҆́ч҃и притечѐ, въ покаѧ́нїи зовы́й: ѻ҆́ч҃е, согрѣши́хъ на нб҃о и҆ пред̾ тобо́ю. Та́кѡ и҆ ты̀, мч҃ениче вонїфа́тїе, не погꙋби̑въ себє̀, но ѿ рожє́цъ грѣха̀ ѿврати́выйсѧ, ко хрⷭ҇тꙋ̀ ѡ҆брати́лсѧ є҆сѝ. Мы́ же, и҆справле́нїю твоемꙋ̀ ра́дꙋющесѧ, поѣ́мъ тѝ си́це:

<red>Р</red>а́дꙋйсѧ, гла́дъ крѣ́покъ въ рабо̑тѣ страсте̑мъ и҆спыта́вый. Ра́дꙋйсѧ, хрⷭ҇та̀ бг҃а, ꙗ҆́кѡ хлѣ́ба жива̑гѡ, взалка́вый. Ра́дꙋйсѧ, пречⷭ҇тыѧ кро́ви є҆гѡ̀, ꙗ҆́кѡ и҆́стиннагѡ питїѧ̀ прїѡбщи́выйсѧ. Ра́дꙋйсѧ, ꙗ҆́кѡ пресла́внымъ мч҃еникѡмъ приложи́выйсѧ. Ра́дꙋйсѧ, на крылѣ́хъ трезве́нїѧ къ бг҃ꙋ возлетѣ́вый. Ра́дꙋйсѧ, се́рдце своє̀ горѣ̀ и҆мѣ́вый. Ра́дꙋйсѧ, ко гдⷭ҇ꙋ си́лою животворѧ́щагѡ крⷭ҇та̀ прише́дый. Ра́дꙋйсѧ, ꙗ҆́кѡ прїѧ̑лъ є҆сѝ вѣне́цъ побѣ́ды. Ра́дꙋйсѧ, дꙋшѝ на́шеѧ сокро́вище нетлѣ́нное. Ра́дꙋйсѧ, це́ркве на́шеѧ ѹ҆краше́нїе многоцѣ́нное. Ра́дꙋйсѧ, красоты̀ мі́ра сегѡ̀ ѿбѣгі́й. Ра́дꙋйсѧ, грѣхо́внꙋю ѻ҆де́ждꙋ съ себѣ̀ совлекі́й.

<red>Р</red>а́дꙋйсѧ, вонїфа́тїе, мч҃ениче многострада́льный.
