---
title: "І҆́косъ і҃"
navigation:
  key: akathists-bonifacetars-20
  title: "І҆́косъ і҃"
  parent: akathists-bonifacetars
  order: 20
type: "akathist"
---

## І҆́косъ і҃:

<red>С</red>тѣна̀ крѣ́пкаѧ, ко́зньми врага̀ неѡдолѣ̑ннаѧ, пребы́лъ є҆сѝ до конца̀, мч҃ениче хрⷭ҇то́въ: є҆гда̀ же глава̑ твоѧ̑ ѿ тѣлесѐ ѿсѣче́на бы́сть, ѡ҆ чꙋдесѐ, а҆́бїе кро́вь и҆ млеко̀ и҆з̾ ра́ны твоеѧ̀ и҆стеко́ша, ꙗ҆́кѡ и҆ невѣ́рнымъ, чꙋ́до сїѐ зрѧ́щимъ, хрⷭ҇та̀ просла́вити и҆ съ на́ми зва́ти тебѣ̀:

<red>Р</red>а́дꙋйсѧ, ꙗ҆́кѡ мꙋче́нїѧ твоѧ̑ зрѧ́ще, мно́жество люде́й ко хрⷭ҇тꙋ̀ ѡ҆брати́шасѧ. Ра́дꙋйсѧ, ꙗ҆́кѡ тебѣ̀ ра́ди на кнѧ́зѧ ѕло́бы ѻ҆нѝ ѹ҆стреми́шасѧ. Ра́дꙋйсѧ, твоѧ̀ бо кончи́на просвѣтѝ ѹ҆мы̀ помраче́нныѧ. Ра́дꙋйсѧ, твоѧ̀ бо сла́внаѧ сме̑рть воскресѝ со́вѣсти во грѣсѣ́хъ погребе́нныѧ. Ра́дꙋйсѧ, нераска́ѧнныхъ грѣ́шникѡвъ ѡ҆бли́ченїе. Ра́дꙋйсѧ, во́лею разсла́бленныхъ ѿ вїна̀ и҆сцѣле́нїе. Ра́дꙋйсѧ, въ нощѝ невѣ́дѣнїѧ блꙋжда̑ющихъ вразꙋмле́нїе. Ра́дꙋйсѧ, злата́ѧ ѹ҆ди́це, и҆з̾ глꙋбины̀ грѣхѡ́въ влекꙋ́щаѧ ко сп҃се́нїю. Ра́дꙋйсѧ, ꙗ҆́кѡ ѿ бг҃а въ мл҃твахъ ѹ҆слы̑шанъ бы́лъ є҆сѝ. Ра́дꙋйсѧ, ꙗ҆́кѡ въ нбⷭ҇нѣмъ црⷭ҇твїи всели́лсѧ є҆сѝ. Ра́дꙋйсѧ, порфѵ́рою ѿ крове́й твои́хъ ѡ҆блече́нный. Ра́дꙋйсѧ, ꙗ҆́кѡ зри́ши ны́нѣ свѣ́тъ неизрече́нный.

<red>Р</red>а́дꙋйсѧ, вонїфа́тїе, мч҃ениче многострада́льный.
