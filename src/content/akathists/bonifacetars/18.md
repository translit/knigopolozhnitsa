---
title: "І҆́косъ ѳ҃"
navigation:
  key: akathists-bonifacetars-18
  title: "І҆́косъ ѳ҃"
  parent: akathists-bonifacetars
  order: 18
type: "akathist"
---

## І҆́косъ ѳ҃:

<red>В</red>ѣті̑и сꙋемꙋ̑дреннїи да рекꙋ́тъ на́мъ: ка́кѡ ѻ҆́лово разжже́нное горта́ни твоеѧ̀ не ѡ҆палѝ, нижѐ и҆на́гѡ вреда̀ тебѣ̀ сотворѝ, мч҃ениче вонїфа́тїе: ѿ гдⷭ҇а бо зна́менїе побѣ́ды над̾ мꙋчи́телемъ проси́лъ є҆сѝ, и҆ сїѐ зна́менїе тебѣ̀ дано̀ бы́сть, сегѡ̀ ра́ди всѝ, чꙋдѧ́щесѧ, восклица́хꙋ: ве́лїй є҆́сть і҆и҃съ хрⷭ҇то́съ. Вѣ́рꙋемъ въ тѧ̀, гдⷭ҇и. Мы́ же сла́вимъ тѧ̀, мч҃ениче, си́це:

<red>Р</red>а́дꙋйсѧ, ꙗ҆́кѡ тобо́ю вѣ́рнїи просвѣща́ютсѧ. Ра́дꙋйсѧ, ꙗ҆́кѡ тобо́ю ѿ посты́дныѧ сме́рти и҆збавлѧ́ютсѧ. Ра́дꙋйсѧ, во є҆ди́немъ хрⷭ҇тѣ̀ ѹ҆тѣше́нїе полага́ѧй. Ра́дꙋйсѧ, во страда́нїѧхъ призыва́ти бг҃а наꙋча́ѧй. Ра́дꙋйсѧ, ꙗ҆́кѡ мꙋчи́телїе тебѐ не превозмого́ша. Ра́дꙋйсѧ, ꙗ҆́кѡ стра́сти тебѐ не поборо́ша. Ра́дꙋйсѧ, ты́ бо те́рнїѧ грѣхѡ́въ въ себѣ̀ попали́лъ є҆сѝ. Ра́дꙋйсѧ, ты́ бо ѻ҆гне́мъ не ѡ҆па́ленъ пребы́лъ є҆сѝ. Ра́дꙋйсѧ, при́снѡ живы́й страстоте́рпче ра́достный. Ра́дꙋйсѧ, мл҃твенниче на́шъ бл҃гостный. Ра́дꙋйсѧ, ꙗ҆́кѡ тобо́ю ѻ҆чеса̀, грѣхмѝ ѡ҆слѣпле́нныѧ, ѿверза́ютсѧ. Ра́дꙋйсѧ, ꙗ҆́кѡ по́мощїю твое́ю печа́ли на ра́дость прелага́ютсѧ.

<red>Р</red>а́дꙋйсѧ, вонїфа́тїе, мч҃ениче многострада́льный.
