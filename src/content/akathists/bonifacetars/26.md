---
title: "Мл҃тва"
navigation:
  key: akathists-bonifacetars-26
  title: "Мл҃тва"
  parent: akathists-bonifacetars
  order: 26
type: "akathist"
---

## Мл҃тва:

<versal>Ѽ</versal> многострада́льный и҆ всехва́льный мч҃ениче вонїфа́тїе, къ твоемꙋ̀ застꙋпле́нїю ны́нѣ прибѣга́емъ: моле́нїй на́съ, пою́щихъ тебѣ̀, не ѿве́ржи, но ми́лостивнѡ ѹ҆слы́ши на́съ, ви́ждь бра́тїѧ и҆ се́стры на́ша тѧ́жкимъ недꙋ́гомъ пїѧ́нства ѡ҆держи́мыѧ, ви́ждь тогѡ̀ ра́ди ѿ ма́тери своеѧ̀, цр҃кви хрⷭ҇то́вой и҆ вѣ́чнагѡ сп҃се́нїѧ ѿпада́ющаѧ. Ѽ, ст҃ы́й мч҃ениче хрⷭ҇то́въ вонїфа́тїе, косни́сѧ серде́цъ и҆̀хъ да́нною тѝ ѿ бг҃а блгⷣтїю, ско́рѡ возста̑ви ѿ паде̑нїѧ грѣхо̑внагѡ и҆ ко сп҃си́тельномꙋ воздержа́нїю приведѝ и҆̀хъ. Ѹ҆молѝ гдⷭ҇а бг҃а, є҆гѡ̀ же ра́ди страда́лъ є҆сѝ, да прости́въ на́мъ согрѣше́нїѧ на́ша, не ѿврати́тъ ми̑лости своеѧ̀ ѿ сынѡ́въ свои́хъ, но да ѹ҆крѣпи́тъ на́съ въ трезве́нїи и҆ цѣломꙋ́дрїи, да помо́жетъ свое́ю десни̑цею воздержа́нїе крѣ́пкое и҆ сп҃си́тельное бг҃ꙋ ѻ҆бѣща́нїе своѐ до конца̀ сохрани́ти, во днѝ и҆ но́щи ѡ҆ не́мъ бо́дрствꙋюще, и҆ до́брый ѿвѣ́тъ ѡ҆ не́мъ возда́ти на стра́шнѣмъ сꙋди́щѣ. Прїимѝ, ѹ҆го́дниче бж҃їй, моли̑твы ма́терей, ѡ҆ ча́дѣхъ свои́хъ сле̑зы пролива̑ющихъ, же́нъ честны́хъ, ѡ҆ мꙋжѣ́хъ свои́хъ рыда́ющихъ, ча́дъ си̑рыхъ и҆ ѹ҆бо̑гихъ, ѿ пїѧ́ницъ ѡ҆ста́вленныхъ, и҆ всѣ́хъ на́съ, и҆ да прїи́детъ се́й во́пль на́шъ мл҃твами твои́ми ко прⷭ҇то́лꙋ всевы́шнѧгѡ, дарова́ти всѣ́мъ по мл҃твамъ и҆̀хъ здра́вїе и҆ сп҃се́нїе дꙋ́шъ и҆ тѣле́съ, наипа́че же црⷭ҇твїе нбⷭ҇ное. Покры́й и҆ соблюдѝ на́съ ѿ лꙋка́вагѡ ловле́нїѧ и҆ всѣ́хъ ко́зней вра́жїихъ, въ стра́шный же ча́съ и҆схо́да на́шегѡ помозѝ прейтѝ непреткнове́ннѡ воздꙋ́шныѧ мыта́рства и҆ мл҃твами твои́ми и҆зба́ви вѣ́чнагѡ ѡ҆сꙋжде́нїѧ. Ѹ҆молѝ же гдⷭ҇а дарова́ти на́мъ ко ѻ҆те́чествꙋ на́шемꙋ любо́вь нелицемѣ́рнꙋю и҆ во́лю непоколеби́мꙋю пред̾ врага́ми цр҃кви ст҃ы́ѧ, ви́димыми и҆ неви́димими, да покры́етъ на́съ млⷭ҇ть бж҃їѧ въ несконча́емыѧ вѣ́ки вѣкѡ́въ. <red>А҆</red>ми́нь.

{% illustration "small-ornaments/ornament-from-12th-century-armenian-gospel-crider", "small" %}
