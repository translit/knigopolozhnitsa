---
title: "І҆́косъ в҃"
navigation:
  key: akathists-bonifacetars-4
  title: "І҆́косъ в҃"
  parent: akathists-bonifacetars
  order: 4
type: "akathist"
---

## І҆́косъ в҃:

<red>Р</red>а́зꙋмъ трезве́нїемъ ѹ҆крѣпи́лъ є҆сѝ и҆ страсте́й пла́мень покаѧ́нїемъ ѹ҆гаси́лъ є҆сѝ, вонїфа́тїе преди́вный, ѿ за́пада на восто́къ и҆з̾ ри́ма прише́лъ є҆сѝ, спострада́ти гдⷭ҇ꙋ і҆и҃сꙋ хрⷭ҇тꙋ̀ намѣ́ренїе ст҃о́е носѧ̀, да блгⷣть въ тебѣ̀ преизоби́лꙋетъ: и҆ на́съ ны́нѣ въ хра́мъ бж҃їй привле́клъ є҆сѝ, тебѣ̀ глаго́лющихъ:

<red>Р</red>а́дꙋйсѧ, стра́сти побора́ти наꙋча́ѧй. Ра́дꙋйсѧ, ѿча́ѧннымъ наде́ждꙋ сп҃се́нїѧ подава́ѧй. Ра́дꙋйсѧ, сꙋетꙋ̀ жи́зни земны́ѧ позна́вый. Ра́дꙋйсѧ, страда́нїѧ своѧ̀ предсказа́вый. Ра́дꙋйсѧ, трезвѧ́щихсѧ ѿра́до и҆ ѡ҆бодре́нїе. Ра́дꙋйсѧ, немощны́хъ во́лею ѹ҆крѣпле́нїе. Ра́дꙋйсѧ, ꙗ҆́кѡ тобо́ю ѿ пїѧ́нства ѿвраща́емсѧ. Ра́дꙋйсѧ, ꙗ҆́кѡ тобо́ю къ бг҃ꙋ ѡ҆браща́емсѧ. Ра́дꙋйсѧ, и҆сцѣле́нїй и҆сто́чниче неисчерпа́емый. Ра́дꙋйсѧ, чꙋде́съ сокро́вище неѡскꙋдѣва́емое. Ра́дꙋйсѧ, наꙋча́ѧй на́съ при́снѡ возно́сити ѹ҆́мъ на́шъ къ бг҃ꙋ. Ра́дꙋйсѧ, ѡ҆брѣ́тый и҆́стиннꙋю ѿ грѣхѡ́въ свобо́дꙋ.

<red>Р</red>а́дꙋйсѧ, вонїфа́тїе, мч҃ениче многострада́льный.
