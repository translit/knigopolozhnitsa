---
title: "І҆́косъ г҃"
navigation:
  key: akathists-bonifacetars-6
  title: "І҆́косъ г҃"
  parent: akathists-bonifacetars
  order: 6
type: "akathist"
---

## І҆́косъ г҃:

<red>И҆</red>мѣ́ѧ ны́нѣ ра́дость вѣ́чнꙋю въ нбⷭ҇ныхъ селе́нїихъ, и҆ на́съ, грѣ́шныхъ, на землѝ не забыва́еши, мч҃ениче хрⷭ҇то́въ вонїфа́тїе. Мы́ же, трꙋжда́ющїисѧ и҆ ѡ҆бремене́ннїи, къ тебѣ̀ прибѣга́емъ: не ѡ҆ста́ви си́рыхъ и҆ недꙋ́жныхъ, по́мощи ѹ҆ тебє̀ просѧ́щихъ, но мольбы̑ на́ша на ѻ҆лта́рь нбⷭ҇ный принесѝ, да ра́достнѡ тебѣ̀ зове́мъ:

<red>Р</red>а́дꙋйсѧ, бли́жнѧгѡ ꙗ҆́кѡ себѐ сама́гѡ возлюби́вый. Ра́дꙋйсѧ, во грѣсѣ́хъ се́рдце своѐ не ѡ҆жесточи́вый. Ра́дꙋйсѧ, стра́нникѡмъ и҆ пꙋ́тникѡмъ со всѧ́кимъ тща́нїемъ слꙋжи́вый. Ра́дꙋйсѧ, ꙗ҆́кѡ сегѡ̀ ра́ди но́щїю сто́гны гра́да ѡ҆бходи́вый. Ра́дꙋйсѧ, бога́тыѧ милосе́рдїю наꙋча́ѧй. Ра́дꙋйсѧ, си́рыѧ и҆ вдови́цы защища́ѧй. Ра́дꙋйсѧ, бѣ́дствꙋющимъ до́брый предста́телю. Ра́дꙋйсѧ, за ѡ҆би́димыхъ и҆ ѹ҆ничижа́емыхъ при́сный хода́таю. Ра́дꙋйсѧ, нестерпи́мою жа́ждою пїѧ́нства пали́мыѧ трезве́нїемъ прохлажда́ѧй. Ра́дꙋйсѧ, вїна̀ ра́ди ѡ҆бнища́вшїѧ къ трезве́нїю призыва́ѧй. Ра́дꙋйсѧ, же́ны рыда́ющїѧ ѹ҆тѣша́ѧй. Ра́дꙋйсѧ, сле́зы и҆̀хъ ко гдⷭ҇ꙋ приносѧ́й.

<red>Р</red>а́дꙋйсѧ, вонїфа́тїе, мч҃ениче многострада́льный.
