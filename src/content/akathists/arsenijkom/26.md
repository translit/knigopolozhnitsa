---
title: "Мл҃тва"
navigation:
  key: akathists-arsenijkom-26
  title: "Мл҃тва"
  parent: akathists-arsenijkom
  order: 26
type: "akathist"
---

## Мл҃тва:

<versal>Ѽ</versal> сщ҃е́ннаѧ главо̀, прпⷣбне ѻ҆́ч҃е, и҆ преблаже́нный а҆́вво а҆рсе́нїе! не забꙋ́ди ни́щихъ на́съ до конца̀, но помина́й всегда̀ во ст҃ы́хъ твои́хъ и҆ бл҃гопрїѧ́тныхъ мл҃твахъ къ бг҃ꙋ. помѧнѝ ста́до твоѐ, є҆́же са́мъ ѹ҆па́слъ є҆сѝ, и҆ не забꙋ́ди посѣща́ти ча́дъ твои́хъ; молѝ за ны̀, ѻ҆́ч҃е сщ҃е́нный, за дѣ́ти твоѧ̑ дꙋхѡ́вныѧ, ꙗ҆́кѡ и҆мѣ́ѧй дерзнове́нїе къ нбⷭ҇номꙋ цр҃ю. не премолчѝ за ны̀ ко гдⷭ҇ꙋ и҆ не пре́зри на́съ, вѣ́рою и҆ любо́вїю чтꙋ́щихъ тѧ̀, помѧнѝ на́съ недосто́йныхъ ѹ҆ прⷭ҇то́ла вседержи́телева, и҆ не преста́й молѧ́сѧ ѡ҆ на́съ хрⷭ҇тꙋ̀ бг҃ꙋ; дана́ бо тебѣ̀ блгⷣть за ны̀ моли́тисѧ. не мни́мъ тѧ̀ сꙋ̑ща ме́ртва, а҆́ще тѣ́ломъ и҆ преста́вилсѧ є҆сѝ ѿ на́съ, но и҆ по сме́рти ѹ҆̀бо жи́въ сы́й пребыва́еши: не ѿстꙋпа́й ѿ на́съ дꙋ́хомъ, сохранѧ́й на́съ ѿ стрѣ́лъ вра́жїихъ, и҆ всѧ́кїѧ пре́лести бѣсо́вскїѧ и҆ ко́зней дїа́вольскихъ, па́стырю на́шъ до́брый! а҆́ще моще́й твои́хъ ра́ка предо ѻ҆чи́ма и҆ ви́дима є҆́сть всегда̀, но ст҃а́ѧ твоѧ̀ дꙋша̀, со агг҃льскими во́инствы, со безпло́тными ли́ки, съ нбⷭ҇ными си́лами, ѹ҆ прⷭ҇то́ла вседержи́телева предстоѧ́щи, досто́йнѡ весели́тсѧ. тѣ́мже къ тебѣ̀ припа́даемъ, и҆ тебѣ̀ мо́лимъ, и҆ тебѣ̀ ми́лисѧ дѣ́емъ, моли́сѧ ѡ҆ на́съ всеси́льномꙋ бг҃ꙋ ѡ҆ сп҃се́нїи дꙋ́шъ на́шихъ, и҆спросѝ на́мъ вре́мѧ на покаѧ́нїе, и҆ є҆́же невозбра́ннымъ прейтѝ ѿ землѝ на нб҃о; мыта́рствъ же го́рькихъ воздꙋ́шныхъ кнѧзе́й и҆ вѣ́чныѧ мꙋ̑ки и҆зба́витисѧ, и҆ нбⷭ҇номꙋ црⷭ҇твїю наслѣ́дники бы́ти, со всѣ́ми пра́ведными, ѿ вѣ́ка ѹ҆годи́вшими гдⷭ҇ꙋ на́шемꙋ і҆и҃сꙋ хрⷭ҇тꙋ̀, є҆мꙋ́же подоба́етъ всѧ́каѧ сла́ва, че́сть и҆ поклоне́нїе, ны́нѣ и҆ при́снѡ и҆ во вѣ́ки вѣкѡ́въ. <red>А҆</red>ми́нь.

{% illustration "small-ornaments/ornament-from-12th-century-armenian-gospel-crider", "small" %}
