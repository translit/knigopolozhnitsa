---
title: "І҆́косъ а҃і"
navigation:
  key: akathists-arsenijkom-22
  title: "І҆́косъ а҃і"
  parent: akathists-arsenijkom
  order: 22
type: "akathist"
---

## І҆́косъ а҃і:

<red>С</red>вѣтоза́рнымъ свѣти́ломъ возсїѧ́лъ є҆сѝ, прпⷣбне а҆рсе́нїе, въ пꙋсты́нѧхъ шилего́дстѣй и҆ коме́льстѣй, а҆́ще и҆ пресели́лсѧ є҆сѝ въ послѣ́днюю, но не забы́лъ є҆сѝ посѣща́ти и҆ пе́рвꙋю, ѡ҆блича́ѧ ѻ҆крє́стныѧ лю́ди въ нарꙋше́нїи и҆́ми за́повѣдей и҆ ѹ҆ста́вѡвъ цр҃ко́вныхъ. предъ конце́мъ же живота̀ твоегѡ̀ ты̀, прпⷣбне, затвори́лсѧ є҆сѝ въ ке́лїи твое́й и҆ нача́лъ є҆сѝ гото́витисѧ; послѣдѝ же собра́лъ є҆сѝ бра́тїю къ сме́ртномꙋ ѻ҆дрꙋ̀ твоемꙋ̀, молѧ̀ и҆́хъ и҆мѣ́ти любо́вь междꙋ̀ собо́ю, бл҃гослови́въ же и҆́хъ, ми́рнѡ пре́далъ є҆сѝ дꙋ́хъ тво́й бг҃ꙋ, и҆ погребе́нъ бы́лъ є҆сѝ во ѡ҆би́тели коме́льстѣй, и҆дѣ́же мо́щи твоѧ̑ тѡ́ки чꙋде́съ и҆злива́ютъ, подвиза́юще взыва́ти тебѣ̀:

<red>Р</red>а́дꙋйсѧ, свѣти́ло, свѣ́тъ сво́й ѿ хрⷭ҇та̀ воспрїѧ́вшее: ра́дꙋйсѧ, ꙗ҆́кѡ свѣ́томъ те́мъ пꙋсты̑ни ѡ҆свѣти́шасѧ. Ра́дꙋйсѧ, за́повѣдей гдⷭ҇нихъ стро́гїй и҆спо́лнителю: ра́дꙋйсѧ, нарꙋши́телей ѻ҆́ныхъ ско́рый ѡ҆бличи́телю. Ра́дꙋйсѧ, кончи́нꙋ твою̀ пред̾ꙋзнавый. ра́дꙋйсѧ, мо́щи твоѧ̀ во бл҃гослове́нїе ѡ҆би́тели да́вый. Ра́дꙋйсѧ, ꙗ҆́кѡ мо́щи сїѧ̑ тѡ́ки чꙋде́съ и҆сточа́ютъ: ра́дꙋйсѧ, ꙗ҆́кѡ чꙋдеса̀ та̑ѧ восхвалѧ́ти тѧ̀ бл҃года́рнѣ подвиза́ютъ.

<red>Р</red>а́дꙋйсѧ, а҆рсе́нїе, комельский чꙋдотво́рче.
