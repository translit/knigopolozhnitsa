---
title: "І҆́косъ є҃"
navigation:
  key: akathists-savvaserb-10
  title: "І҆́косъ є҃"
  parent: akathists-savvaserb
  order: 10
type: "akathist"
---

## І҆́косъ є҃:

<red>В</red>и́дѣвъ себѐ разлꙋча́ема съ люби́мою тобо́ю а҆ѳѡ́нскою пꙋсты́нею, ѻ҆́ч҃е са́вво, скорбѣ́лъ є҆сѝ дꙋ́хомъ твои́мъ, ѻ҆ба́че прест҃а́ѧ бцⷣа ꙗ҆ви́сѧ тѝ въ свѣ́тломъ видѣ́нїи, и҆ ѡ҆бѣтова́ньми по́мощи ѿ неѧ̀ и҆ застꙋпле́нїѧ, скорбѧ́щꙋю дꙋ́шꙋ ѹ҆тѣшѝ и҆ ѹ҆крѣпѝ. тебѣ̀ си́це ѡ҆бра́дованꙋ видѣ́нїемъ и҆ бесѣ́дою цр҃и́цы нбⷭ҇ныѧ, и҆ мы̀, земні́и, ра́достнѡ вопїе́мъ:

<red>Р</red>а́дꙋйсѧ, и҆збра́нный сосꙋ́де дх҃а ст҃а́гѡ: ра́дꙋйсѧ, при хирото́нїи твое́й свѣ́томъ нбⷭ҇нымъ свы́ше ѡ҆сїѧ́нный. Ра́дꙋйсѧ, таи́нниче прест҃ы́ѧ трⷪ҇цы: ра́дꙋйсѧ, собесѣ́дниче прест҃ы́ѧ бцⷣы. Ра́дꙋйсѧ, слы́шавый ѿ ѹ҆́стъ є҆ѧ̀ ми́лостивыѧ глаго́лы: ра́дꙋйсѧ, прїе́мый ѿ неѧ̀ ѡ҆бѣтова́нїе по́мощи и҆ застꙋпле́нїѧ. Ра́дꙋйсѧ, равноапⷭ҇лный се́рбскїѧ страны̀ первопресто́льниче: ра́дꙋйсѧ, ѹ҆чреди́телю бг҃облагослове́нныѧ і҆ера́рхїи, поставле́нїемъ є҆пⷭ҇кпѡвъ въ се́рбстѣй держа́вѣ. Ра́дꙋйсѧ, кра́снѣи нѡ́зѣ твоѝ напра́вивый къ распростране́нїю про́повѣди є҆ѵⷢ҇льскїѧ: ра́дꙋйсѧ, се́рбїю свѣ́томъ хрⷭ҇то́вымъ соверше́ннѡ просвѣти́вый. Ра́дꙋйсѧ, мнѡ́ги хра́мы бж҃їи и҆ ѡ҆би́тєли и҆́нѡческїѧ въ не́й воздви́гнꙋвый: ра́дꙋйсѧ, щедрода́тельный ми́лостыни пода́телю. Ра́дꙋйсѧ, бл҃госе́рдный ни́щихъ пита́телю.

<red>Р</red>а́дꙋйсѧ, ст҃и́телю са́вво, первопа́стырю и҆ ѹ҆чи́телю се́рбскїй, ди́вный чꙋдотво́рче.
