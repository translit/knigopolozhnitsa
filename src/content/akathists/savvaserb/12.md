---
title: "І҆́косъ ѕ҃"
navigation:
  key: akathists-savvaserb-12
  title: "І҆́косъ ѕ҃"
  parent: akathists-savvaserb
  order: 12
type: "akathist"
---

## І҆́косъ ѕ҃:

<red>В</red>озсїѧ́лъ є҆сѝ, ст҃и́телю хрⷭ҇то́въ, ꙗ҆́кѡ ѕвѣзда̀ пресвѣ̑тлаѧ въ ѻ҆те́чествѣ твое́мъ земнѣ́мъ, и҆ лю́ди твоѧ̑ въ правосла́внѣй вѣ́рѣ и҆ бл҃гоче́стїи ѹ҆твержда́лъ є҆сѝ златослове́сными поꙋчє́нїи твои́ми, є҆́рєси же и҆ раско́лы и҆скоренѧ́лъ є҆сѝ мече́мъ сло́ва бж҃їѧ. Сегѡ̀ ра́ди тѧ̀, ꙗ҆́кѡ а҆́гг҃ла бж҃їѧ лю́ди се́рбстїи почита́хꙋ, зовꙋ́ще и҆ велегла́снѡ глаго́люще:

<red>Р</red>а́дꙋйсѧ, а҆рхїере́ю, вла́сть вѧза́ти и҆ рѣши́ти досто́йнѡ воспрїѧ́вый: ра́дꙋйсѧ, і҆ера́рше, во всеѻрꙋ́жїе хрⷭ҇то́во ѡ҆блече́нный. Ра́дꙋйсѧ, па́стырю до́брый, гото́вый дꙋ́шꙋ свою̀ положи́ти за бг҃ода́нныѧ тѝ лю́ди и҆ па́ствꙋ твою̀: ра́дꙋйсѧ, ѹ҆се́рдный дѣ́лателю вїногра́да гдⷭ҇нѧ. Ра́дꙋйсѧ, свѣти́льниче, сїѧ́ющїй и҆ просвѣща́ющїй сердца̀ челѡвѣ́ческаѧ: ра́дꙋйсѧ, лꙋчꙋ̀ пресвѣ́тлый сл҃нца пра́вды хрⷭ҇та̀. Ра́дꙋйсѧ, чꙋдотворе́нїѧ да́ромъ ѿ гдⷭ҇а просла́вленный: ра́дꙋйсѧ, и҆сцѣлє́нїѧ мнѡ́гаѧ рꙋка́ма твои́ма соверши́вый. Ра́дꙋйсѧ, разсла́бленнагѡ мл҃твою твое́ю здра́ва сотвори́вый: ра́дꙋйсѧ, враждꙋ̀ є҆динокро́вныхъ бл҃года́тнѡ ѹ҆миротвори́вый. Ра́дꙋйсѧ, въ ста́нъ непрїѧ́зненныхъ є҆ди́нъ ходи́вый: ра́дꙋйсѧ, словесы̀ твои́ми враждова́вшихъ смири́вый. Ра́дꙋйсѧ, ѹ҆ме́ршагѡ бра́та кра́лѧ стефа́на воскреси́вый и҆ жела́нїе є҆гѡ̀ и҆спо́лнь, въ и҆́ночество ѡ҆блекі́й є҆гѡ̀, нарекши сі́мѡномъ.

<red>Р</red>а́дꙋйсѧ, ст҃и́телю са́вво, первопа́стырю и҆ ѹ҆чи́телю се́рбскїй, ди́вный чꙋдотво́рче.
