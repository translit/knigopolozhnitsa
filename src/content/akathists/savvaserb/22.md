---
title: "І҆́косъ а҃ї"
navigation:
  key: akathists-savvaserb-22
  title: "І҆́косъ а҃ї"
  parent: akathists-savvaserb
  order: 22
type: "akathist"
---

## І҆́косъ а҃ї:

<red>С</red>вѣ́тлостїю чꙋде́съ сїѧ́ѧ, любо́вь твою̀ къ се́рбїи показа́лъ є҆сѝ, равноапⷭ҇льне ст҃и́телю са́вво, є҆гда̀ бл҃говоли́лъ є҆сѝ принесе́ннымъ бы́ти ст҃ы̑мъ мощє́мъ твои̑мъ въ ѻ҆те́чество твоѐ земно́е: ты́ бо ѻ҆течестволю́бецъ бы́въ при жи́зни, и҆ по ѹ҆спе́нїи таковы́мъ ꙗ҆ви́лсѧ є҆сѝ, и҆ къ любѧщей тѧ̀ па́ствѣ твое́й возврати́тисѧ моща́ми твои́ми восхотѣ́лъ є҆сѝ, да возвесели́ши ча́дъ твои́хъ, тебѣ̀ вопїю́щихъ:

<red>Р</red>а́дꙋйсѧ, началопа́стырю се́рбскїй, па́ствꙋ твою̀ мл҃твеннѡ назира́ѧй: ра́дꙋйсѧ, благі́й предста́телю съ вѣ́рою тѧ̀ призыва́ющихъ. Ра́дꙋйсѧ, ꙗ҆́кѡ моще́мъ твои̑мъ ст҃ы̑мъ въ се́рбїю принесє́ннымъ бы́ти восхотѣ́лъ є҆сѝ: ра́дꙋйсѧ, ꙗ҆́кѡ во́лю твою̀ ѡ҆ се́мъ ца́рю болга́рскомꙋ а҆се́нꙋ въ видѣ́нїи возвѣсти́лъ є҆сѝ. Ра́дꙋйсѧ, со сла́вою и҆ че́стїю и҆з̾ те́рнова въ се́рбїю принесе́нный: ра́дꙋйсѧ, въ собо́рнѣмъ хра́мѣ миле́шевы, ꙗ҆́кѡ твоеѧ̀ каѳє́дры, съ любо́вїю прїѧ́тый и҆ че́стнѡ положе́нный. Ра́дꙋйсѧ, брата́ничемъ твои́мъ, се́рбскимъ кра́лемъ владисла́вомъ, бл҃гоговѣ́йнѡ почита́емый: ра́дꙋйсѧ, прее́мникомъ твои́мъ, ст҃и́телемъ а҆рсе́нїемъ, моли́твеннѡ ѹ҆бл҃жа́емый. Ра́дꙋйсѧ, всѣ́ми людьмѝ се́рбскими ра́достнѡ прїѧ́тый: ра́дꙋйсѧ, прише́ствїемъ твои́мъ печа́ль па́ствы твоеѧ̀ ѹ҆толи́вый. Ра́дꙋйсѧ, чꙋдесы̀ мно́гими ѿ гро́ба твоегѡ̀ ст҃ость твою̀ ѡ҆знаменова́вый: ра́дꙋйсѧ, полѧ̀, горы̀ и҆ де́бри ше́ствїемъ ѡ҆ст҃и́вый. Ра́дꙋйсѧ, бг҃оꙋго́днымъ житїе́мъ, мꙋ́дростїю и҆ вели́кимъ тща́нїемъ правосла́вїе въ наро́дѣ свое́мъ ѹ҆тверди́вый: ра́дꙋйсѧ, благода́тнымъ застꙋпле́нїемъ и҆ по ѿше́ствїи твое́мъ є҆гѡ̀ сохранѧ́ѧй. Ра́дꙋйсѧ, а҆́гг҃ле житїе́мъ, прⷪ҇ро́че блгⷣтїю ст҃а́гѡ дх҃а, а҆пⷭ҇ле благовѣствова́нїемъ, мꙋ́чениче и҆сповѣ́данїемъ.

<red>Р</red>а́дꙋйсѧ, ст҃и́телю са́вво, первопа́стырю и҆ ѹ҆чи́телю се́рбскїй, ди́вный чꙋдотво́рче.
