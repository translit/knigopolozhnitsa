---
title: "І҆́косъ и҃"
navigation:
  key: akathists-savvaserb-16
  title: "І҆́косъ и҃"
  parent: akathists-savvaserb
  order: 16
type: "akathist"
---

## І҆́косъ и҃:

<red>В</red>е́сь въ бз҃ѣ бы́вый, ст҃и́телю прпⷣбне, ѡ҆ бз҃ѣ стопѣ̀ твоѝ стра́нничестѣи напра́вилъ є҆сѝ и҆ во ст҃ѣ́мъ гра́дѣ і҆ерⷭ҇ли́мѣ, мѣста̀ ст҃а̑ѧ, житїе́мъ и҆ страда́нїемъ хрⷭ҇та̀ спⷭ҇телѧ ѡ҆знамено́ваннаѧ, моли́твеннѡ ѡ҆бходи́лъ є҆сѝ, си́мъ покланѧ́ѧсѧ и҆ слезы̀ тє́плыѧ ѿ ѻ҆́чїю твое́ю и҆злива́ѧ, ꙗ҆́кѡ же́ртвꙋ любвѐ твоеѧ̀ къ пострада́вшемꙋ на́съ ра́ди гдⷭ҇ꙋ, и҆же внꙋша́етъ на́мъ вопи́ти тебѣ̀:

<red>Р</red>а́дꙋйсѧ, мꙋ́дрый стра́нниче, и҆скі́й ѻ҆те́чествїѧ нбⷭ҇нагѡ: ра́дꙋйсѧ, хрⷭ҇то́въ и҆збра́нниче, презрѣ́вый всѧ̑ бла́га земна̑ѧ. Ра́дꙋйсѧ, ст҃а́гѡ гра́да і҆ерⷭ҇ли́ма до́льнѧгѡ бл҃гоговѣ́йный покло́нниче: ра́дꙋйсѧ, свѣ́тлагѡ гра́да і҆ерⷭ҇ли́ма го́рнѧгѡ ѹ҆се́рдный и҆ мꙋ́дрый и҆ска́телю. Ра́дꙋйсѧ, царьгра́дъ, палесті́нꙋ, є҆гѵ́петъ, сина́й и҆ а҆ѳѡ́нъ посѣти́вый: ра́дꙋйсѧ, лївѵ́ю, ѳиваи́дꙋ, а҆нтїохі́ю, сѷрі́ю и҆ а҆рме́нїю ѡ҆бходи́вый: ра́дꙋйсѧ, по мо́рю и҆ сꙋ́ши многотрꙋ́днѡ пꙋтеше́ствовавый. Ра́дꙋйсѧ, мнѡ́гїѧ вели́кїѧ ст҃ы́ни въ пꙋтѝ твое́мъ собра́вый: ра́дꙋйсѧ, ѿ па́стырей правосла́вныѧ цр҃кве вездѣ̀ съ любо́вїю и҆ че́стїю прїе́млемый. Ра́дꙋйсѧ, ѿ ни́щихъ и҆ ѹ҆бо́гихъ за бл҃готворє́нїѧ твоѧ̑ бл҃гословлѧ́емый: ра́дꙋйсѧ, плѣ́нникѡвъ свободи́телю. Ра́дꙋйсѧ, пꙋстынножи́телей ѹ҆тѣ́шителю.

<red>Р</red>а́дꙋйсѧ, ст҃и́телю са́вво, первопа́стырю и҆ ѹ҆чи́телю се́рбскїй, ди́вный чꙋдотво́рче.
