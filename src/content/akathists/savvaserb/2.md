---
title: "І҆́косъ а҃"
navigation:
  key: akathists-savvaserb-2
  title: "І҆́косъ а҃"
  parent: akathists-savvaserb
  order: 2
type: "akathist"
---

## І҆́косъ а҃:

<red>А҆́</red>гг҃льскꙋю чистотꙋ̀ ѿ ю҆́ности возлюби́въ, са́вво бл҃же́нне, во мла́дости вели́кїй подви́жникъ бл҃гоче́стїѧ пока́залсѧ є҆сѝ, во є҆́же всѣ̑мъ диви́тисѧ бл҃гонра́вїю и҆ бл҃гоче́стїю дꙋшѝ твоеѧ̀, занѐ ꙗ҆́кѡ ю҆́ноша сы́й и҆ кра́левичъ рожде́нїемъ, посто́мъ, бдѣ́нїемъ и҆ мл҃твами, пло́ть твою̀ ѡ҆бꙋзда́лъ є҆сѝ. Сегѡ̀ ра́ди и҆ слы́шиши ѿ на́съ похва̑льныѧ пѣ̑сни такѡвы́ѧ:

<red>Р</red>а́дꙋйсѧ, ѻ҆тца̀ бл҃гочести́вагѡ и҆ ма́тере бл҃гонра́вныѧ, сы́не бг҃омъ возлю́бленне: ра́дꙋйсѧ, є҆ди́наго бг҃а всѣ́мъ се́рдцемъ твои́мъ возлюби́вый. Ра́дꙋйсѧ, рожде́нїемъ твои́мъ роди́телѧ ѹ҆тѣ́шивый и҆ непло́дїе є҆́ю разрѣши́вый: ра́дꙋйсѧ, пло́дъ бл҃гослове́нный, мно́гими моли́твами и҆спро́шенный. Ра́дꙋйсѧ, крале́вскагѡ ро́да не́мани ѻ҆́трасль ст҃опрозѧ́бшаѧ: ра́дꙋйсѧ, се́рбскїѧ землѝ дꙋхо́внаѧ красото̀. Ра́дꙋйсѧ, роди́телю твое́ю въ ста́рости ѹ҆тѣше́нїе и҆ ра́дованїе: ра́дꙋйсѧ, и҆́ма па́че дрꙋги́хъ ча́дъ, ѕѣлѡ̀ люби́мый. Ра́дꙋйсѧ, плотоꙋго́дїе є҆щѐ во мла́дости ѿве́ргнꙋвый: ра́дꙋйсѧ, ѡ҆ благи́хъ нбⷭ҇ныхъ па́че не́же ѡ҆ земны́хъ вы́нꙋ помышлѧ́вый. Ра́дꙋйсѧ, чистоты̀ дꙋше́вныѧ и҆ тѣле́сныѧ до́брый рачи́телю.

<red>Р</red>а́дꙋйсѧ, ст҃и́телю са́вво, первопа́стырю и҆ ѹ҆чи́телю се́рбскїй, ди́вный чꙋдотво́рче.
