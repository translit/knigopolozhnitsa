---
title: "І҆́косъ в҃"
navigation:
  key: akathists-savvaserb-4
  title: "І҆́косъ в҃"
  parent: akathists-savvaserb
  order: 4
type: "akathist"
---

## І҆́косъ в҃:

<red>Р</red>азꙋмѣ́вше ѿше́ствїе твоѐ, роди́тєлѧ твоѧ̑ пла́кастѣсѧ го́рцѣ, скорбѧ́ще ѡ҆ твое́мъ лише́нїи, са́вво прпⷣбне, та́же помы́слиша и҆ а҆́бїе посла́ша и҆ска́ти тѧ̀ да́же до а҆ѳѡ́на вѣ̑рныѧ слꙋ̑ги своѧ̑, ꙗ҆́кѡ да ѹ҆бѣдѧ́тъ тѧ̀ къ ни́ма возврати́тисѧ. Ты́ же, свѧ́те, прише́ствїе по́сланныхъ слꙋ́гъ ѹ҆вѣ́дѣвъ, мꙋ́дре съ ни́ми бесѣ́довалъ є҆сѝ, та́же ѿ ни́хъ ѹ҆дали́всѧ, на пи́ргъ высо́кїй возше́лъ є҆сѝ, и҆ та́мѡ постриже́нїе и҆́ноческое воспрїѧ́вый, кра́левскꙋю ри́зꙋ твою̀, вкꙋ́пѣ съ власы̀ главы̀ твоеѧ̀, въ постриже́нїи ѿѧ́тыми, по́сланнымъ тѣ́мъ съ пи́рга пове́рглъ є҆сѝ, заповѣ́давъ и҆мъ рещѝ роди́телема твои́ма, ꙗ҆́кѡ сы́нъ є҆ю̀ ра́стко, ѹ҆жѐ и҆́нокъ са́вва є҆́сть. Таковꙋ́ю ре́вность твою̀ ѡ҆ сп҃се́нїи помина́юще, зове́мъ тѝ си́це:

<red>Р</red>а́дꙋйсѧ, владѣ́нїѧ земна́гѡ сла́вꙋ презрѣ́вый: ра́дꙋйсѧ, роди́тєлѧ твоѧ̑ и҆ ѻ҆те́чество твоѐ хрⷭ҇та̀ ра́ди ѡ҆ста́вивый. Ра́дꙋйсѧ, на ст҃ꙋ́ю а҆ѳѡ́нскꙋю го́рꙋ рабо́тати гдⷭ҇еви прише́дый: ра́дꙋйсѧ, во ѡ҆би́тели рѡссі́йстѣй та́мѡ водвори́выйсѧ. Ра́дꙋйсѧ, сеѧ̀ ѡ҆би́тели постриже́нецъ бы́вый: ра́дꙋйсѧ, по́двиги твои́ми ѻ҆́нꙋю просла́вивый. Ра́дꙋйсѧ, ꙗ҆́кѡ въ не́й досе́лѣ и҆́мѧ твоѐ моли́твеннѡ ѹ҆бл҃жаетсѧ: ра́дꙋйсѧ, ꙗ҆́кѡ ѡ҆би́тель сїѧ̀ тобо́ю свѣ́тлѡ красꙋ́етсѧ. Ра́дꙋйсѧ, по́двиги поста̀ и҆ мл҃твы ѻ҆ц҃є́въ а҆ѳѡ́нскихъ ѹ҆диви́вый: ра́дꙋйсѧ, во є҆ди́нѣй власѧни́цѣ босы́ма нога́ма ѡ҆би́тєли а҆ѳѡ́нскїѧ ѡ҆боше́дый. Ра́дꙋйсѧ, тала́нтъ, врꙋче́нный тѝ, ѹ҆мно́живый: ра́дꙋйсѧ, въ послꙋша́нїе ста́рцꙋ бг҃омꙋ́дромꙋ во ѡ҆би́тели ватопе́дстѣй себѐ преда́вый. Ра́дꙋйсѧ, во смире́нїи и҆ терпѣ́нїи ѕѣлѡ̀ преꙋспѣ́вый.

<red>Р</red>а́дꙋйсѧ, ст҃и́телю са́вво, первопа́стырю и҆ ѹ҆чи́телю се́рбскїй, ди́вный чꙋдотво́рче.
