---
title: "І҆́косъ з҃"
navigation:
  key: akathists-savvaserb-14
  title: "І҆́косъ з҃"
  parent: akathists-savvaserb
  order: 14
type: "akathist"
---

## І҆́косъ з҃:

<red>Н</red>о́вагѡ тѧ̀ нїкола́ѧ мѷрлѷкі́йскаго и҆ златоꙋ́ста царегра́дскаго стѧжа̀ землѧ̀ се́рбскаѧ: чꙋдесы̀ бо твои́ми пе́рвомꙋ подо́бенъ бы́лъ є҆сѝ, златослове́сными же ѹ҆чє́нїи второ́мꙋ подража́лъ є҆сѝ, ст҃и́телю ѻ҆́ч҃е на́шъ са́вво, вои́стиннꙋ досто́йный бл҃гохвале́нїй такѡвы́хъ:

<red>Р</red>а́дꙋйсѧ, немо́лчный проповѣ́дниче є҆ѵⷢ҇лїа хрⷭ҇то́ва: ра́дꙋйсѧ, вѣ́рный послѣ́дователю преда́нїй а҆пⷭ҇льскихъ. Ра́дꙋйсѧ, ст҃ы́хъ бг҃оно́сныхъ ѻ҆тє́цъ нра́вы себѣ̀ ѹ҆сво́ивый: ра́дꙋйсѧ, те́плый мл҃твенниче ѡ҆ дꙋша́хъ на́шихъ. Ра́дꙋйсѧ, неꙋсы́пное моле́нїе въ типика́рницѣ каре́йстѣй на а҆ѳѡ́нѣ соверша́ти повелѣ́вый: ра́дꙋйсѧ, бл҃говре́меннѡ и҆ безвре́меннѡ па́ствꙋ твою̀ бл҃гоче́стїю поꙋча́вый. Ра́дꙋйсѧ, мечꙋ̀, є҆́рєси и҆ раско́лы посѣка́ѧй: ра́дꙋйсѧ, гро́ме, соблазни́телей ѹ҆страша́ѧй. Ра́дꙋйсѧ, ѡ҆би́димыхъ застꙋ́пниче: ра́дꙋйсѧ, вдо́въ и҆ сирѡ́тъ бл҃годѣ́телю. Ра́дꙋйсѧ, скорбѧ́щихъ ѹ҆тѣ́шителю: ра́дꙋйсѧ, ка́ющихсѧ съ бг҃омъ примири́телю. Ра́дꙋйсѧ, ѻ҆трокѡ́въ бг҃омꙋдрый наказа́телю: ра́дꙋйсѧ, младе́нцєвъ любвеѡби́льный покрови́телю и҆ бг҃омꙋ́дрый наста́вниче.

<red>Р</red>а́дꙋйсѧ, ст҃и́телю са́вво, первопа́стырю и҆ ѹ҆чи́телю се́рбскїй, ди́вный чꙋдотво́рче.
