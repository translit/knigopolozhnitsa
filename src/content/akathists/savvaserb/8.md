---
title: "І҆́косъ д҃"
navigation:
  key: akathists-savvaserb-8
  title: "І҆́косъ д҃"
  parent: akathists-savvaserb
  order: 8
type: "akathist"
---

## І҆́косъ д҃:

<red>С</red>лы́шавъ зва́нїе бж҃їе прпⷣбный сѷмеѡ́нъ, къ вѣ́чнымъ ѡ҆би́телємъ є҆гѡ̀ призыва́ющее, стѧжа̀ тѧ̀, са́вво бг҃оносне, мл҃твеннагѡ помо́щника при и҆схо́дѣ свое́мъ, и҆ на рꙋкꙋ̑ твое́ю сыно́вню дꙋ́хъ сво́й гдⷭ҇еви предадѐ, тѣ́ло же є҆гѡ̀ ст҃о́е ты̀ съ подоба́ющею че́стїю во гро́бѣ мра́морнѣ въ собо́рнѣмъ хра́мѣ хиленда́рскїѧ ѡ҆би́тели положи́лъ є҆сѝ, и҆ мл҃твами твои́ми моще́мъ ѻ҆тца̀ твоегѡ̀ мѷроточе́нїѧ блгⷣть ѿ бг҃а и҆спроси́лъ є҆сѝ, си́мъ подвиза́ѧ вѣ̑рныѧ лю́ди зва́ти къ тебѣ̀:

<red>Р</red>а́дꙋйсѧ, всеси́льный и҆ бг҃опрїѧ́тный къ бг҃ꙋ мл҃твенниче: ра́дꙋйсѧ, равноа҆́гг҃льный человѣ́че. Ра́дꙋйсѧ, ꙗ҆́кѡ ст҃ы́ѧ мо́щи и҆ са́мый гро́бъ ѻ҆тца̀ твоегѡ̀, по мл҃твѣ твое́й къ бг҃ꙋ, мѵ́ро бл҃гоꙋха́нное и҆ цѣле́бное и҆сточи́ша: ра́дꙋйсѧ, ꙗ҆́кѡ си́мъ ѕѣлѡ̀ ѡ҆бра́дованный бг҃а немо́лчнѡ славосло́вилъ є҆сѝ. Ра́дꙋйсѧ, ꙗ҆́кѡ ѻ҆тє́цъ тво́й прпⷣбный, по сме́рти послꙋша́нїе ди́вное тебѣ̀ показа̀: ра́дꙋйсѧ, ꙗ҆́кѡ по твоемꙋ̀ проше́нїю, и҆зсѧ́кшее ѿ гро́ба мѵ́ро, па́ки и҆сточи́сѧ. Ра́дꙋйсѧ, во сла́вѣ ст҃ы́хъ ѻ҆тца̀ твоегѡ̀ таи́нственнѡ созерца́вый: ра́дꙋйсѧ, во свѣ́тломъ видѣ́нїи ѡ҆бѣтова̑нїѧ благі̑ѧ ѿ негѡ̀ ѹ҆слы́шавый. Ра́дꙋйсѧ, ꙗ҆́кѡ по за́повѣди ѻ҆тца̀ твоегѡ̀ мо́щи є҆гѡ̀ ѿ а҆ѳѡ́на въ се́рбїю тобо́ю принесе́ни бы́ша: ра́дꙋйсѧ, ꙗ҆́кѡ та́кѡ въ ѡ҆би́тели стꙋдени́цкой со сла́вою мно́гою тобо́ю положе́ни бы́ша. Ра́дꙋйсѧ, прославле́нїѧ ѻ҆тца̀ твоегѡ̀ въ ли́цѣ ст҃ы́хъ вино́вниче: ра́дꙋйсѧ, ст҃ы́ѧ па́мѧти є҆гѡ̀ ѹ҆се́рдный почита́телю.

<red>Р</red>а́дꙋйсѧ, ст҃и́телю са́вво, первопа́стырю и҆ ѹ҆чи́телю се́рбскїй, ди́вный чꙋдотво́рче.
