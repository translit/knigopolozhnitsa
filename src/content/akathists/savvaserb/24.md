---
title: "І҆́косъ в҃і"
navigation:
  key: akathists-savvaserb-24
  title: "І҆́косъ в҃і"
  parent: akathists-savvaserb
  order: 24
type: "akathist"
---

## І҆́косъ в҃і:

<red>П</red>ою́ще ст҃о́е и҆ бг҃оꙋгодное житїѐ твоѐ и҆ мнѡ́гаѧ пресла̑внаѧ чꙋдотворє́нїѧ твоѧ̑, ст҃и́телю ѻ҆́ч҃е на́шъ са́вво, смире́ннѡ про́симъ тѧ̀: не возгнꙋша́йсѧ на́шихъ не довлѣ́ющихъ похва́лъ, и҆́миже тѧ̀, ѿ ѹ҆се́рдїѧ на́шегѡ че́ствовати дерза́емъ, но приклони́сѧ ми́лостивнѡ къ зовꙋщымъ тѝ всеꙋсе́рднѡ хвалє́нїѧ такѡва́ѧ:

<red>Р</red>а́дꙋйсѧ, сострада́тельный и҆ любвеѡби́льный се́рбскїѧ страны̀ неꙋсы́пный храни́телю: ра́дꙋйсѧ, ꙗ҆́кѡ съ не́ю вкꙋ́пѣ ѿ ѕлы́хъ а҆га́рѧнъ въ моще́хъ твои́хъ ѻ҆́гненное и҆скꙋше́нїе прїѧ́вый. Ра́дꙋйсѧ, столпо́мъ сїѧ́ющимъ до небе́съ надъ сожига́емыми моща́ми твои́ми, ст҃ость и҆́хъ чꙋде́снѣ проѧви́вый: ра́дꙋйсѧ, сожегшаго мо́щи твоѧ̑ воево́дꙋ а҆га́рѧнскагѡ гро́знѡ наказавый. Ра́дꙋйсѧ, и҆ по сожже́нїи моще́й твои́хъ чꙋдотвори́ти непреста́вый: ра́дꙋйсѧ, и҆ са́мое мѣ́сто сожже́нїѧ и҆́хъ благода́ти прича́стнѡ сотвори́вый. Ра́дꙋйсѧ, въ видѣ́нїихъ и҆ со́нїихъ вѣ́рныѧ посѣща́ѧй: ра́дꙋйсѧ, бли̑жнимъ и҆ да̑льнимъ по́мощь твою̀ подава́ѧй. Ра́дꙋйсѧ, правосла́вныѧ цр҃кве бг҃олепное ѹ҆краше́нїе: ра́дꙋйсѧ, а҆рхїере́євъ сла́во и҆ похвало̀. Ра́дꙋйсѧ, въ лицѣ̀ прпⷣбныхъ сїѧ́ющаѧ ѕвѣздо̀: ра́дꙋйсѧ, по бз҃ѣ и҆ бцⷣѣ, крѣ́пкое на́ше ѹ҆пова́нїе.

<red>Р</red>а́дꙋйсѧ, ст҃и́телю са́вво, первопа́стырю и҆ ѹ҆чи́телю се́рбскїй, ди́вный чꙋдотво́рче.
