---
title: "І҆́косъ г"
navigation:
  key: akathists-savvaserb-6
  title: "І҆́косъ г"
  parent: akathists-savvaserb
  order: 6
type: "akathist"
---

## І҆́косъ г:

<red>И҆</red>мѣ́ѧ попече́нїе ѡ҆ сп҃се́нїи дꙋше́внѣмъ роди́тєлїю твоє́ю, ѻ҆́ч҃е са́вво, вы́нꙋ моли́лсѧ є҆сѝ ѡ҆ се́мъ бг҃ꙋ. Благі́й же человѣколю́бецъ, творѧ́й во́лю боѧ́щихсѧ є҆гѡ̀, внꙋшѝ роди́телема твои́ма писа́нїемъ твои́мъ къ ни́ма ѕѣлѡ̀ ѹ҆миле́ннымъ, владѣ́нїе земно́е ѡ҆ста́вити и҆ постриже́нїе и҆́ноческое воспрїѧ́ти. Сегѡ̀ ра́ди ѻ҆тє́цъ тво́й, прпⷣбный сѷмеѡ́нъ, и҆з̾ се́рбїи на а҆ѳѡ́нъ прїи́де и҆ вкꙋ́пѣ съ тобо́ю въ ватопе́дѣ водвори́сѧ, съ ни́мъ же тѧ̀ ны́нѣ ѹ҆бл҃жа́емъ и҆ зове́мъ:

<red>Р</red>а́дꙋйсѧ, сп҃се́нїѧ дꙋше́внагѡ роди́тельма твои́ма ѹ҆се́рдный желателю: ра́дꙋйсѧ, ко ѡ҆ставле́нїю сла́вы земны́ѧ, и҆́ма бг҃омꙋ́дрый совѣтода́телю и҆ ѹ҆вѣща́телю. Ра́дꙋйсѧ, прише́ствїемъ къ тебѣ̀ на а҆ѳѡ́нъ ѻ҆тца̀ твоегѡ̀ ѕѣлѡ̀ ѹ҆тѣ́шенный: ра́дꙋйсѧ, спо́стникъ и҆ сомоли́твенникъ є҆мꙋ̀ бы́вый. Ра́дꙋйсѧ, по́двиги и҆́ноческїѧ нестѝ є҆мꙋ̀ помога́вый: ра́дꙋйсѧ, не́мощи є҆гѡ̀ ста́рческїѧ терпѣли́вѡ носи́вый. Ра́дꙋйсѧ, въ недꙋ́зѣхъ є҆мꙋ̀ любвеѡби́льнѡ послꙋжи́вый: ра́дꙋйсѧ, тѧготꙋ̀ скорбе́й и҆ лише́нїй пꙋсты́нныхъ є҆мꙋ̀ ѡ҆блегчи́вый. Ра́дꙋйсѧ, по́двиги твои́ми по́двиги ѻ҆́тчїѧ восполнѧ́вый: ра́дꙋйсѧ, ѹ҆го́дника бж҃їѧ и҆́стиннагѡ є҆гѡ̀ соверши́вый. Ра́дꙋйсѧ, є҆гѡ̀ благослове́нїемъ ст҃ы́мъ ѡ҆сѣне́нный: ра́дꙋйсѧ, вкꙋ́пѣ съ ни́мъ ѿ вѣ́рныхъ люде́й моли́твеннѡ почита́емый.

<red>Р</red>а́дꙋйсѧ, ст҃и́телю са́вво, первопа́стырю и҆ ѹ҆чи́телю се́рбскїй, ди́вный чꙋдотво́рче.
