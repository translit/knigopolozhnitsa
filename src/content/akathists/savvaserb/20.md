---
title: "І҆́косъ і҃"
navigation:
  key: akathists-savvaserb-20
  title: "І҆́косъ і҃"
  parent: akathists-savvaserb
  order: 20
type: "akathist"
---

## І҆́косъ і҃:

<red>Ц</red>р҃ѧ̀ нбⷭ҇нагѡ хрⷭ҇та̀ вѣ́рный ра́бъ и҆ слꙋжи́тель бы́лъ є҆сѝ, бг҃оносне ѻ҆́ч҃е на́шъ са́вво, и҆ а҆́ще почи́лъ є҆сѝ ѡ҆ гдⷭ҇ѣ сно́мъ сме́рти, ѻ҆ба́че чꙋдотвори́ти не престае́ши и҆ по сме́рти: свѧще́ннаѧ и҆ всечестна́ѧ ра́ка твоѧ̀ враче́бница ꙗ҆ви́сѧ недꙋ́гѡмъ человѣ́чєскимъ, и҆ са́маѧ пе́рсть ѿ гро́ба твоегѡ̀ цѣле́бна бы́сть, ꙗ҆́кѡ всѣ̑мъ зва́ти тебѣ̀:

<red>Р</red>а́дꙋйсѧ, первопресто́льниче свѧ́те се́рбскїѧ страны̀, со ст҃ы́ми почива́ѧй: ра́дꙋйсѧ, ѹ҆го́дниче хрⷭ҇то́въ, и҆ по сме́рти пресла́внѡ чꙋдодѣ́йствꙋѧй. Ра́дꙋйсѧ, гра́дъ те́рновъ прпⷣбною твое́ю кончи́ною ѡ҆ст҃и́вый: ра́дꙋйсѧ, болга́рскꙋю странꙋ̀ чꙋдесы̀ твои́ми бл҃года́тнѡ ѡ҆зари́вый. Ра́дꙋйсѧ, по жела́нїю твоемꙋ̀ въ по́двизѣ стра́нствїѧ жи́знь сконча́вый: ра́дꙋйсѧ, внѣ̀ ѻ҆те́чества твоегѡ̀ сно́мъ сме́ртнымъ ѡ҆почи́вый. Ра́дꙋйсѧ, ꙗ҆́кѡ сме́рть твоѧ̀ честна̀ пред̾ гдⷭ҇е́мъ: ра́дꙋйсѧ, ꙗ҆́кѡ ѹ҆спе́нїе твоѐ торжествꙋ́етъ ст҃а́ѧ правосла́внаѧ цр҃ковь. Ра́дꙋйсѧ, ꙗ҆́кѡ а҆рхїстрати́гъ се́рбскїѧ страны̀, во́ємъ є҆ѧ̀ во бра́нехъ побора́ѧй: ра́дꙋйсѧ, покро́вомъ мл҃твъ твои́хъ па́ствꙋ твою̀ при́снѡ соблюда́ѧй. Ра́дꙋйсѧ, просвѣще́нїѧ дꙋхо́внаго распространи́телю и҆ насади́телю: ра́дꙋйсѧ, младе́нцєвъ и҆ ѻ҆трокѡ́въ любвеѡби́льный наста́вниче, ѹ҆чи́лищъ же хрⷭ҇тїа́нскихъ покрови́телю и҆ ѡ҆зари́телю.

<red>Р</red>а́дꙋйсѧ, ст҃и́телю са́вво, первопа́стырю и҆ ѹ҆чи́телю се́рбскїй, ди́вный чꙋдотво́рче.
