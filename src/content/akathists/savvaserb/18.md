---
title: "І҆́косъ ѳ҃"
navigation:
  key: akathists-savvaserb-18
  title: "І҆́косъ ѳ҃"
  parent: akathists-savvaserb
  order: 18
type: "akathist"
---

## І҆́косъ ѳ҃:

<red>В</red>ѣті́йство человѣ́ческое не довлѣ́етъ къ прославле́нїю мно́гихъ чꙋде́съ твои́хъ, ст҃и́телю і҆ера́рше приснопа́мѧтне: мо́ре бо волнꙋ́ющеесѧ мл҃твою твое́ю ѹ҆кроти́лъ є҆сѝ, и҆ ры́бꙋ ди́внѡ и҆з̾ глꙋбины̀ морскі́ѧ въ кораблѝ прїѧ́лъ є҆сѝ, недꙋ́жныѧ возложе́нїемъ рꙋкꙋ̑ твоє́ю и҆сцѣлѧ́лъ є҆сѝ и҆ ме́ртвыѧ пресла́внѡ воскреша́лъ є҆сѝ, ꙗ҆́кѡ вѣ́рный ѹ҆чени́къ хрⷭ҇та̀ бг҃а. Тѣ́мже тебѣ̀ вопїе́мъ хвале́бнѡ, ѹ҆блажа́ѧ тѧ̀ си́це:

<red>Р</red>а́дꙋйсѧ, ѡ҆бѣтова́нїй є҆ѵⷢ҇льскихъ и҆сполне́нїе прїе́мый: ра́дꙋйсѧ, смире́нїемъ высо́каѧ стѧжа́вый. Ра́дꙋйсѧ, врачꙋ̀ безме́здный, и҆сцѣлѧ́ѧй недꙋ́ги дꙋше́вныѧ и҆ тѣле́сныѧ: ра́дꙋйсѧ, цѣле́бниче бл҃года́тный въ болѣ́знехъ съ вѣ́рою къ тебѣ̀ притека́ющымъ. Ра́дꙋйсѧ, ꙗ҆́кѡ рꙋ́цѣ твоѝ честнѣ́и ѻ҆рꙋ́дїѧ цѣле́бъ ꙗ҆ви́стасѧ: ра́дꙋйсѧ, ꙗ҆́кѡ се́ю возложе́нїемъ мл҃твеннымъ, болѧ́щымъ здра́вїе подава́лъ є҆сѝ. Ра́дꙋйсѧ, ꙗ҆́кѡ въ чꙋжды́хъ страна́хъ пребыва́ѧ, и҆́мѧ хрⷭ҇то́во чꙋдесы̀ твои́ми прославлѧ́лъ є҆сѝ: ра́дꙋйсѧ, ꙗ҆́кѡ ѿ гра́да въ гра́дъ преходѧ̀, вѣ́рныѧ во бл҃гоче́стїи ѹ҆твержда́лъ є҆сѝ. Ра́дꙋйсѧ, ꙗ҆́кѡ ѿ восто́ка и҆ до за́пада хва́льнѡ бы́сть и҆́мѧ твоѐ: ра́дꙋйсѧ, ꙗ҆́кѡ бли́жнихъ и҆ да́льнихъ ѹ҆се́рднѡ ко хрⷭ҇тꙋ̀ приводи́лъ є҆сѝ. Ра́дꙋйсѧ, вселе́ннꙋю ꙗ҆́кѡ со́лнце пресвѣ́тлое, ѡ҆бтекі́й: ра́дꙋйсѧ, ꙗ҆́кѡ лꙋна̀ по́лнаѧ бг҃оꙋго́дное тече́нїе соверши́вый.

<red>Р</red>а́дꙋйсѧ, ст҃и́телю са́вво, первопа́стырю и҆ ѹ҆чи́телю се́рбскїй, ди́вный чꙋдотво́рче.
