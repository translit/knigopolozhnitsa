---
title: "Мл҃тва а҃"
navigation:
  key: akathists-savvaserb-26
  title: "Мл҃тва а҃"
  parent: akathists-savvaserb
  order: 26
type: "akathist"
---

## Мл҃тва а҃:

<versal>Ѽ</versal> сщ҃е́ннаѧ главо̀, пресла́вный чꙋдотво́рче, ст҃и́телю хрⷭ҇то́въ са́вво, се́рбскїѧ землѝ первопресто́льниче, храни́телю и҆ просвѣти́телю, всѣ́хъ же хрⷭ҇тїа́нъ бл҃гонаде́жный пред̾ гдⷭ҇е́мъ предста́телю! Тебѣ̀ припа́даемъ и҆ мо́лимсѧ: да́ждь на́мъ бы́ти прича́стникѡмъ любвѐ твоеѧ̀ къ бг҃ꙋ и҆ бли́жнемꙋ, є҆́ю же при жи́зни ст҃а́ѧ дꙋша̀ твоѧ̀ преиспо́лнена бы́сть. Ѡ҆зарѝ на́съ и҆́стиною, просвѣтѝ ѹ҆́мъ и҆ се́рдце на́ше свѣ́томъ бжⷭ҇твеннагѡ ѹ҆че́нїѧ, наꙋчѝ на́съ тебѣ̀ подража́ти вѣ́рнѡ, бг҃а и҆ бли́жнѧго на́шего люби́ти и҆ за́пѡвѣди гдⷭ҇ни соверша́ти непогрѣши́тельнѡ, да бꙋ́демъ и҆ мы̀ ча́да твоѧ̑, не по и҆́мени то́кмѡ, но всѣ̑мъ житїе́мъ на́шымъ. моли́сѧ, ст҃ы́й а҆рхїере́ю, ѡ҆ ст҃ѣ́й правосла́внѣй цр҃кви и҆ ѻ҆те́чествѣ твое́мъ земнѣ́мъ, при́снѡ тѧ̀ любо́вїю чтꙋ́щемъ. При́зри бл҃гоꙋтро́бнѡ на всѧ́кꙋ дꙋ́шꙋ вѣ́рныхъ твои́хъ чти́телей, ми́лости и҆ по́мощи твоеѧ̀ и҆́щꙋщихъ, бꙋ́ди всѣ̑мъ на́мъ въ болѣ́знехъ цѣли́тель, въ ско́рбехъ ѹ҆тѣ́шитель, въ печа́лехъ посѣти́тель, въ бѣда́хъ и҆ нꙋжда́хъ помо́щникъ, въ ча́съ же сме́ртный ми́лостивый покрови́тель и҆ защи́титель, да по́мощїю мл҃твъ твои́хъ ст҃ы́хъ, сподо́бимсѧ и҆ мы̀ грѣ́шнїи сп҃се́нїе вѣ́рное полꙋчи́ти и҆ црⷭ҇твїе хрⷭ҇то́во ѹ҆наслѣ́довати. Є҆́й, свѧ́тче бж҃їй, не посрамѝ ѹ҆пова́нїѧ на́шегѡ, є҆́же на тѧ̀ крѣ́пкѡ возлага́емъ, но ꙗ҆вѝ на́мъ твоѐ многомо́щное застꙋпле́нїе, да сла́вимъ и҆ пое́мъ ди́внагѡ во ст҃ы́хъ свои́хъ бг҃а ѻ҆ц҃а̀ и҆ сн҃а и҆ ст҃а́гѡ дх҃а, всегда̀, ны́нѣ и҆ при́снѡ и҆ во вѣ́ки вѣкѡ́въ. <red>А҆</red>ми́нь.
