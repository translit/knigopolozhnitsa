---
title: "І҆́косъ і҃"
navigation:
  key: akathists-wisdom-20
  title: "І҆́косъ і҃"
  parent: akathists-wisdom
  order: 20
type: "akathist"
---

## І҆́косъ і҃:

<red>С</red>тѣна̀ неѡдоли́маѧ и҆ враты̀ а҆́довы показа́сѧ цр҃ковь твоѧ̀, хрⷭ҇те, є҆ѧ́ же си́лою побѣжда́ютсѧ всѝ вразѝ, и҆ низлага́етсѧ всѧ́кѡ взима́ющеесѧ на ра́зꙋмъ бж҃їй возноше́нїе чл҃вѣ́къ, растлѣ́нныхъ ѹ҆мо́мъ и҆ неискꙋ́сныхъ вѣ́рѣ, вѣ́рнїи же ѡ҆брѣта́ютъ сп҃се́нїе дꙋ́шамъ во всѧ́комъ дѣ́лѣ бла́зѣ плодоносѧ́ще и҆ возраста́юще въ ра́зꙋмѣ бж҃їи. Тѣ́мже и҆ мы̀, сꙋ́щїи ча́да ст҃ы́ѧ твоеѧ̀ цр҃кве, ѹ҆тверди́вшесѧ на ка́мени вѣ́ры, и҆ держа́щесѧ до́брагѡ и҆сповѣ́данїѧ восхвалѧ́емъ тѧ̀, согла́снѡ зовꙋ́ще:

<red>С</red>ла́ва тебѣ̀ гдⷭ҇и, на землѝ цр҃ковь твою̀, ꙗ҆́же є҆́сть сто́лпъ и҆ ѹ҆твержде́нїе и҆́стины, ѡ҆снова́вый. Сла́ва тебѣ̀ гдⷭ҇и, всеси́льною твое́ю блгⷣтїю разши́ривый ю҆̀ и҆ ѹ҆до́бривый. Сла́ва тебѣ̀ гдⷭ҇и, бж҃е́ственнымъ про́мысломъ твои́мъ неразрꙋ́шимꙋ сохранѧ́ѧй ю҆̀ и҆ соблюда́ѧй. Сла́ва тебѣ̀ гдⷭ҇и, краеꙋго́льный ка́меню, на не́мже цр҃ковь твоѧ̀ неподви́жнѡ ѹ҆твержда́етсѧ. Сла́ва тебѣ̀ гдⷭ҇и, пренбⷭ҇наѧ главо̀, є҆́юже та́инственное тѣ́ло цр҃кве ѹ҆правлѧ́етсѧ и҆ ѡ҆сщ҃а́етсѧ. Сла́ва тебѣ̀ гдⷭ҇и, вели́кїй а҆рхїере́ю и҆ па́стырю до́брый, положи́вый дꙋ́шꙋ твою̀ за ѻ҆́вцы, и҆ є҆ди́немъ приноше́нїемъ соверши́вый во вѣ́ки ѡ҆сщ҃а́емыхъ. Сла́ва тебѣ̀ гдⷭ҇и, и҆сто́чники бж҃е́ственныхъ дарѡ́въ твои́хъ, та́йны ст҃ы́ѧ въ цр҃кви твое́й ѹ҆стро́ивый и҆ тѣ́ми сп҃си́тельнꙋю блгⷣть на вѣ́рныѧ лю́ди твоѧ̀ и҆злива́ѧй. Сла́ва тебѣ̀ гдⷭ҇и, па́стыри и҆ ѹ҆чи́тели въ созида́нїе тѣ́ла цр҃кве твоеѧ̀ поста́вивый, и҆ вла́сть, є҆́же вѧза́ти и҆ реши́ти грѣхѝ люде́й, тѣ́мъ по непрело́жномꙋ сло́вꙋ твоемꙋ̀ дарова́вый. Сла́ва тебѣ̀ гдⷭ҇и, ꙗ҆́кѡ призва́лъ є҆сѝ въ цр҃ковь твою̀ ст҃ꙋ́ю и҆ на́съ недосто́йныхъ рабѡ́въ твои́хъ. Сла́ва тебѣ̀ гдⷭ҇и, ꙗ҆́кѡ возродилъ є҆сѝ на́съ ба́нею пакибытїѧ̀ и҆ ѡ҆бновле́нїѧ дх҃а ст҃а́гѡ. Сла́ва тебѣ̀ гдⷭ҇и, ꙗ҆́кѡ пита́еши на́съ бж҃е́ственнымъ сло́вомъ твои́мъ и҆ насыща́еши ѿ безсме́ртныѧ трапе́зы пречⷭ҇тагѡ тѣ́ла и҆ кро́ве твоеѧ̀. Сла́ва тебѣ̀ гдⷭ҇и, ꙗ҆́кѡ ѡ҆чища́еши грѣхѝ на́ша покаѧ́нїемъ, и҆ сп҃са́еши на́съ, црⷭ҇твїѧ нбⷭ҇нагѡ наслѣ́дники содѣ́ловаѧ.

<rubric>Сла́ва тебѣ̀ гдⷭ҇и, сла́ва тебѣ̀.</rubric>
