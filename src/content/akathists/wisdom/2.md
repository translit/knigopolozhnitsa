---
title: "І҆́косъ а҃"
navigation:
  key: akathists-wisdom-2
  title: "І҆́косъ а҃"
  parent: akathists-wisdom
  order: 2
type: "akathist"
---

## І҆́косъ а҃:

<red>А҆</red>гг҃лѡ́въ и҆ всѣ́хъ нбⷭ҇ныхъ си́лъ ликостоѧ́нїю подража́юще, превы́шнемꙋ прⷭ҇то́лꙋ вседержи́телѧ бг҃а предстоѧ́щихъ, и҆ трист҃ы́мъ гла́сомъ немо́лчнѡ славосло́вѧщихъ всечтⷭ҇но́е и҆ великолѣ́пое и҆́мѧ є҆гѡ̀, и҆скꙋ́пленнїи рабѝ твоѝ, хрⷭ҇тѐ цр҃ю̀, дерза́емъ а҆́ще и҆ недосто́йнѡ восхвали́ти тѧ̀ сп҃са и҆ и҆зба́вителѧ на́шегѡ бг҃а: ты́ же ꙗ҆́кѡ всебл҃гі́й и҆ милосе́рдый, ѻ҆бы́чнымъ твои́мъ призрѣ́въ на на́съ бл҃гоꙋтро́бїемъ, прїимѝ ѿ на́съ возноси́мꙋю тебѣ̀ хвалꙋ̀, бг҃олѣ́пнѡ и҆ всечтⷭ҇нѡ тебѣ̀ вопїю́щихъ:

<red>С</red>ла́ва тебѣ̀ гдⷭ҇и, сн҃е бж҃їй є҆диноро́дный. Сла́ва тебѣ̀ гдⷭ҇и, всемогꙋ́щаѧ тво́рческаѧ си́ло. Сла́ва тебѣ̀ гдⷭ҇и, великоимени́таѧ ѵ҆поста́снаѧ премꙋ́дросте. Сла́ва тебѣ̀ гдⷭ҇и, всест҃ѣ́йшаѧ бж҃е́ственнаѧ пра́вдо. Сла́ва тебѣ̀ гдⷭ҇и, сн҃е нетлѣ́ннѡ рожде́нный ѿ ѻ҆ц҃а пре́жде всѣ́хъ вѣ́къ. Сла́ва тебѣ̀ гдⷭ҇и, сїѧ́нїе сла́вы ѻ҆́ч҃ей и҆ ѻ҆́бразе ѵ҆поста́си є҆гѡ̀. Сла́ва тебѣ̀ гдⷭ҇и, є҆ди́ный свѣ́те ѿ трисо́лнечнагѡ свѣ́та. Сла́ва тебѣ̀ гдⷭ҇и, и҆́стинный бж҃е ѿ и҆́стиннагѡ бг҃а. Сла́ва тебѣ̀ гдⷭ҇и, безнача́льномꙋ ѻ҆ц҃ꙋ и҆ присносꙋ́щномꙋ дх҃ꙋ собезнача́льный и҆ соприсносꙋ́щный. Сла́ва тебѣ̀ гдⷭ҇и, во є҆ди́номъ со ѻ҆ц҃е́мъ и҆ дх҃омъ бж҃ествѣ̀, црⷭ҇твѣ, си́лѣ и҆ вла́сти и҆сповѣ́дꙋемый. Сла́ва тебѣ̀ гдⷭ҇и, є҆ди́ною со ѻ҆ц҃е́мъ и҆ дх҃омъ бж҃е́ственною сла́вою ѿ всѣ́хъ нбⷭ҇ныхъ си́лъ воспѣва́емый и҆ превозноси́мый. Сла́ва тебѣ̀ гдⷭ҇и, ѿ всѣ́хъ земноро́дныхъ, ꙗ҆́кѡ є҆ди́ный ѿ трⷪ҇цы, бг҃олѣ́пнѡ покланѧ́емый и҆ сла́вимый.

<rubric>Сла́ва тебѣ̀ гдⷭ҇и, сла́ва тебѣ̀.</rubric>
