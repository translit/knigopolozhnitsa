---
title: "І҆́косъ з҃"
navigation:
  key: akathists-wisdom-14
  title: "І҆́косъ з҃"
  parent: akathists-wisdom
  order: 14
type: "akathist"
---

## І҆́косъ з҃:

<red>Н</red>о́вагѡ і҆и҃лѧ хода́тай и҆ лꙋ́чшагѡ завѣ́та и҆спорꙋ́чникъ і҆и҃съ, є҆гда̀ возле́же на вѣ́чери со ѻ҆бѣманадесѧ́те а҆пⷭ҇лы, та́йнѡ, за ꙗ҆́же хотѧ́ше ѹ҆мре́ти, себѐ предпожрѐ, претворѧ́ѧ хлѣ́бъ и҆ вїно̀ въ своѐ бж҃е́ственнѡ тѣ́ло и҆ кро́вь, и҆ глаго́лѧ а҆пⷭ҇ломъ: ꙗ҆ди́те тѣ́ло моѐ, и҆ пі́йте кро́вь мою̀ во ѡ҆ставле́нїе грѣхѡ́въ. Къ немꙋ̀ же и҆ мы̀, ꙗ҆́кѡ прича́стницы жи́зни вѣ́чныѧ, вѣ́рою ѹ҆тверди́вшесѧ, возопїи́мъ:

<red>С</red>ла́ва тебѣ̀ гдⷭ҇и, сп҃си́тельнꙋю та́йнꙋ но́вагѡ завѣ́та на вѣ́чери соверши́вый, и҆ твоѐ бж҃е́ственное тѣ́ло и҆ пречⷭ҇тꙋю кро́вь въ снѣ́дь вѣ́рнымъ дарова́вый. Сла́ва тебѣ̀ гдⷭ҇и, но́ги ѹ҆ченикѡ́мъ твои́мъ прекло́ньсѧ ѹ҆мы́вый, и҆ пꙋ́ть добрѣ́йшїй смире́нїѧ мі́рꙋ показа́вый. Сла́ва тебѣ̀ гдⷭ҇и, въ вертогра́дѣ геѳсїма́нстѣмъ троекра́тнѡ съ во́племъ крѣ́пкимъ и҆ со слеза́ми моли́твꙋ є҆диносꙋ́щномꙋ ѻ҆ц҃ꙋ̀ твоемꙋ̀ прине́сшїй, и҆ ꙗ҆вле́нїемъ а҆́гг҃ла въ по́двизѣ твое́мъ ѹ҆крѣпле́нный. Сла́ва тебѣ̀ гдⷭ҇и, лꙋка́вымъ ѹ҆ченико́мъ твои́мъ преда́нный, и҆ ꙗ҆́кѡ а҆́гнецъ неѕло́бивый, не ѿверза́ѧ ѹ҆́стъ на заколе́нїе веде́нный. Сла́ва тебѣ̀ гдⷭ҇и, въ совѣ́тѣ а҆рхїере́євъ и҆ ста́рцєвъ людски́хъ непра́веднѡ ѡ҆сꙋжде́нный, ѡ҆плева́нный, заꙋше́нный и҆ бїе́нный. Сла́ва тебѣ̀ гдⷭ҇и, въ претѡ́рїи пїла́та ѿ во́инѡвъ порꙋга́нный, и҆ ꙗ҆́кѡ ѕлодѣ́й, на сме́рть ѡ҆сꙋжде́нный. Сла́ва тебѣ̀ гдⷭ҇и, стра́шныѧ стра́сти и҆ кре́стъ за сп҃се́нїе мі́ра претерпѣ́вый, и҆ бж҃е́ственною кро́вїю твое́ю грѣхѝ на́ша ѡ҆чи́стивый. Сла́ва тебѣ̀ гдⷭ҇и, покаѧ́нїе бл҃горазꙋ́мнагѡ разбо́йника, позна́вшагѡ тѧ̀ бг҃а, прїе́мый, и҆ вхо́дъ и҆́же въ ра́й є҆мꙋ̀ пꙋтесотвори́вый. Сла́ва тебѣ̀ гдⷭ҇и, на крестѣ̀ сме́рть пло́тїю вкꙋси́вый, и҆ мно́га тѣлеса̀ ѹ҆спо́шихъ ст҃ы́хъ и҆з̾ грѡ́бъ возста́вивый. Сла́ва тебѣ̀ гдⷭ҇и, стра́шныѧ зна́менїѧ мі́рꙋ въ сме́рти твое́й показа́вый, и҆ со́тника и҆́стиннагѡ тѧ̀ сн҃а бж҃їѧ и҆сповѣ́дати наꙋчи́вый. Сла́ва тебѣ̀ гдⷭ҇и, во гро́бѣ пло́тїю лежа̀, дꙋше́ю во а҆́дъ сше́дый, и҆ и҆мꙋ́щагѡ держа́вꙋ сме́рти ѹ҆праздни́вый. Сла́ва тебѣ̀ гдⷭ҇и, за сп҃се́нїе мі́ра ꙗ҆́кѡ чл҃вѣ́къ пострада́вый, и҆ живо́тъ вѣ́чный на́мъ, ꙗ҆́кѡ бг҃ъ, дарова́вый.

<rubric>Сла́ва тебѣ̀ гдⷭ҇и, сла́ва тебѣ̀.</rubric>
