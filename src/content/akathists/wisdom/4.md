---
title: "І҆́косъ в҃"
navigation:
  key: akathists-wisdom-4
  title: "І҆́косъ в҃"
  parent: akathists-wisdom
  order: 4
type: "akathist"
---

## І҆́косъ в҃:

<red>Р</red>а́зꙋмъ земноро́дныхъ и҆знемога́етъ тща́щисѧ ѹ҆разꙋмѣ́ти премꙋ́дрость и҆ си́лꙋ, и҆́миже ѹ҆стро́исѧ мі́ръ, и҆ позна́ти сокрове́нныѧ зако́ны и҆ та́йны є҆стества̀: мы́ же вѣ́дꙋще тѧ̀ творца̀ и҆ зи́ждителѧ всѣ́хъ, и҆ вѣ́рою разꙋмѣва́юще твоѐ непостижи́мое ѡ҆ всѧ́кой тва́ри промышле́нїе, бл҃гоговѣ́йнѡ зове́мъ:

<red>С</red>ла́ва тебѣ̀ гдⷭ҇и, содѣ́тельнаѧ и҆ содержи́тельнаѧ всѣ́хъ бж҃їѧ мꙋ́дросте и҆ си́ло. Сла́ва тебѣ̀ гдⷭ҇и, всѧ̑ премꙋ́дростїю сотвори́вый и҆ всѧ́ческаѧ глаго́ломъ си́лы твоеѧ̀ носѧ́й. Сла́ва тебѣ̀ гдⷭ҇и, нб҃се и҆ земли зи́ждителю, ви́димыхъ же всѣ́хъ и҆ неви́димыхъ. Сла́ва тебѣ̀ гдⷭ҇и, а҆рха́гг҃лѡвъ, а҆́гг҃лѡвъ и҆ всѣ́хъ нбⷭ҇ныхъ си́лъ тво́рче и҆ влⷣко. Сла́ва тебѣ̀ гдⷭ҇и, въ нача́лѣ нб҃са сло́вомъ твои́мъ ѹ҆тверди́вый и҆ сїѧ́ющими свѣти́лами вселе́ннꙋю просвѣти́вый. Сла́ва тебѣ̀ гдⷭ҇и, зе́млю на тве́рди є҆ѧ̀ непоколеби́мо ѡ҆снова́вый, и҆ сꙋ́шꙋ и҆ мо́ре на не́й раздѣли́вый. Сла́ва тебѣ̀ гдⷭ҇и, древеса̀ и҆ плоды̀ произрасти́вый, и҆ зе́млю живꙋ́щихъ тва́рей и҆спо́лнивый. Сла́ва тебѣ̀ гдⷭ҇и, и҆з̾ пе́рсти чл҃вѣ́ка созда́вый, и҆ ѻ҆́бразомъ твои́мъ бж҃е́ственнымъ ѹ҆кра́сивый. Сла́ва тебѣ̀ гдⷭ҇и, ꙗ҆́кѡ вла́дыкꙋ є҆гѡ̀ над̾ дѣлы̀ рꙋ́къ твои́хъ поста́вивый и҆ всѧ̑ под̾ но́зѣ є҆гѡ̀ покори́вый. Сла́ва тебѣ̀ гдⷭ҇и, бж҃е́ственное бл҃гослове́нїе твоѐ ро́дꙋ чл҃вѣ́ческомꙋ дарова́вый, и҆ всю̀ зе́млю и҆́мъ напо́лнивый. Сла́ва тебѣ̀ гдⷭ҇и, ꙗ҆́кѡ ѹ҆строе́нїе, чи́нъ и҆ красотꙋ̀ мі́ра неизмѣ́ннѡ и҆ нерꙋши́мѡ сохранѧ́еши. Сла́ва тебѣ̀ гдⷭ҇и, ꙗ҆́кѡ всѧ̑, ꙗ҆́же тре́бꙋемъ, подае́ши на́мъ, дождѝ бл҃говре́менны и҆ времена̀ плодоно́сна съ нб҃сѣ посыла́ѧ, и҆ пи́щею и҆ весе́лїемъ сердца̀ на́ша и҆сполнѧ́ѧ.

<rubric>Сла́ва тебѣ̀ гдⷭ҇и, сла́ва тебѣ̀.</rubric>
