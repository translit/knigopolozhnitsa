---
title: "Конда́къ і҃"
navigation:
  key: akathists-wisdom-19
  title: "Конда́къ і҃"
  parent: akathists-wisdom
  order: 19
type: "akathist"
---

## Конда́къ і҃:

<red>С</red>п҃стѝ хотѧ̀ лю́ди, ꙗ҆́же стѧжа́лъ є҆сѝ чтⷭ҇но́ю твое́ю кро́вїю ѿ и҆скꙋше́нїй и҆ бѣ́дъ, во є҆́же непоро́чнѡ слꙋжи́ти тебѣ̀ бг҃ꙋ жи́вꙋ и҆ и҆́стиннꙋ, и҆злїѧ́лъ є҆сѝ бг҃а́тнѡ бж҃е́ственнꙋю блгⷣть прест҃а́гѡ дх҃а, и҆ са́мъ ꙗ҆́кѡ влⷣка и҆ гдⷭ҇ь ѻ҆бѣща́лсѧ є҆сѝ неви́димѡ и҆ неѿстꙋ́пнѡ пребыва́ти съ вѣ́рными, ꙗ҆́коже а҆пⷭ҇лѡмъ ре́клъ є҆сѝ: сѐ а҆́зъ съ ва́ми є҆́смь во всѧ̑ днѝ до сконча́нїѧ вѣ́ка. Є҆го́же гла́са твоегѡ̀ и҆ мы̀ ѹ҆твержде́нїе наде́жди и҆́мꙋще, ра́дꙋѧсѧ вопїе́мъ: <red>А҆</red>ллилꙋ́їа.
