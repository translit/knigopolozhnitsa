---
title: "І҆́косъ и҃"
navigation:
  key: akathists-wisdom-16
  title: "І҆́косъ и҃"
  parent: akathists-wisdom
  order: 16
type: "akathist"
---

## І҆́косъ и҃:

<red>В</red>сѧ̑ и҆сполнѧ́ѧй неѡпи́санный, во гро́бѣ пло́тски бы́лъ є҆сѝ хрⷭ҇те, во а҆́дѣ же съ дꙋше́ю ꙗ҆́кѡ бг҃ъ, въ раѝ же съ разбо́йникомъ и҆ на прⷭ҇то́лѣ со ѻ҆ц҃е́мъ и҆ дх҃омъ, воскре́съ же и҆з̾ ме́ртвыхъ, ꙗ҆́кѡ всеси́ленъ, держа́вꙋ сме́рти разрꙋ́шилъ є҆сѝ, и҆ живо́тъ и҆ нетлѣ́нїе мі́рꙋ да́ровалъ є҆сѝ: сегѡ̀ ра́ди покланѧ́етсѧ тебѣ̀ всѧ̑кѡ колѣ̑но нбⷭ҇ныхъ и҆ земны́хъ и҆ преиспо́днихъ, и҆сповѣ́дꙋѧ, ꙗ҆́кѡ ты̀ є҆сѝ є҆ди́нъ гдⷭ҇ь і҆и҃съ хрⷭ҇то́съ въ сла́вꙋ бг҃а ѻ҆ц҃а. Тѣ́мже и҆ мы̀, чтꙋ́ще твою̀ сп҃си́тельнꙋю стра́сть и҆ є҆́же и҆з̾ ме́ртвыхъ твоѐ воскресе́нїе, съ вѣ́рою и҆ любо́вїю прино́симъ тебѣ̀, спⷭ҇телю на́шемꙋ, бл҃года́рственнꙋю пѣ́снь:

<red>С</red>ла́ва тебѣ̀ гдⷭ҇и, ꙗ҆́кѡ чл҃вѣ́къ пло́тїю ѹ҆ме́рый, и҆ ꙗ҆́кѡ бг҃ъ тридне́венъ и҆з̾ ме́ртвыхъ воскре́сый. Сла́ва тебѣ̀ гдⷭ҇и, запеча́танный ка́мень ѿ две́рїй гро́ба твоегѡ̀ сше́дшимъ съ нб҃сѣ̀ а҆́гг҃лѡмъ ѿвали́вый, и҆ стрегꙋ́щїѧ тѧ̀ во́ины свѣ́томъ сла́вы є҆гѡ̀ ѹ҆страши́вый. Сла́ва тебѣ̀ гдⷭ҇и, мѷроно́сицамъ жена́мъ воскресе́нїе твоѐ ѿ а҆́гг҃ла проповѣ́давый, и҆ а҆пⷭ҇лѡмъ твои́мъ возвѣсти́ти є҆̀ повелѣ́вый. Сла́ва тебѣ̀ гдⷭ҇и, по воскресе́нїи твое́мъ са́магѡ себѐ и҆́мъ ꙗ҆́кѡ жива́гѡ бг҃а показа́вый, и҆ ра́дости неизрече́нныѧ сердца̀ и҆̀хъ и҆спо́лнивый. Сла́ва тебѣ̀ гдⷭ҇и, ѿве́ргшагосѧ тебѣ̀ петра̀ ꙗ҆вле́нїемъ твои́мъ ѹ҆тѣ́шивый, и҆ пла́чъ є҆гѡ̀ на ра́дость преложи́вый. Сла́ва тебѣ̀ гдⷭ҇и, двꙋ́мъ, ше́дшимъ въ є҆ммаꙋ́съ, ѹ҆ченикѡ́мъ твои́мъ та́йнꙋ креста̀ и҆ сме́рти твоеѧ̀ бж҃е́ственными словесы̀ ѿ зако́на и҆ прⷪ҇рѡ́къ ѹ҆ѧсни́вый, и҆ въ преломле́нїи хлѣ́ба по́знана себѐ сотвори́вый. Сла́ва тебѣ̀ гдⷭ҇и, со́браннымъ ѹ҆ченикѡ́мъ твои́мъ ꙗ҆́вльсѧ, ми́ръ и҆́мъ пода́вый, и҆ пречⷭ҇тыѧ рꙋ́цѣ и҆ но́зѣ твоѝ и҆ прободе́нное ребро̀ показа́вый. Сла́ва тебѣ̀ гдⷭ҇и, во ѻ҆смы́й де́нь воста́нїѧ твоегѡ̀ вкꙋ́пѣ бы́вшимъ ѹ҆ченикѡ́мъ па́ки ꙗ҆́вльсѧ, ѳѡмꙋ̀ невѣ́ровавшагѡ воскресе́нїю твоемꙋ̀ ѹ҆вѣ́ривый, и҆ всѣ́хъ не ви́дѣвшихъ, но вѣ́ровавшихъ бл҃же́нными нарекі́й. Сла́ва тебѣ̀ гдⷭ҇и, на мо́ри тїверїа́дстѣмъ въ лови́твѣ ры́бъ а҆пⷭ҇лѡ́мъ твои́мъ себѐ ѹ҆чи́телѧ и҆̀хъ и҆ гдⷭ҇а показа́вый, и҆ пока́ѧвшагосѧ петра̀ па́ки къ ли́кꙋ а҆пⷭ҇льскомꙋ причты́й. Сла́ва тебѣ̀ гдⷭ҇и, на горѣ̀ галїле́йстѣй и҆з̾ ме́ртвыхъ воскресе́нїе твоѐ па́ки ꙗ҆вле́нїемъ свои́мъ ѹ҆тверди́вый, и҆ вла́сть твою̀ на нб҃сѝ и҆ на землѝ воспрїѧ́тꙋю ѿ ѻ҆ц҃а̀ проповѣ́давый. Сла́ва тебѣ̀ гдⷭ҇и, ꙗ҆́кѡ ѹ҆ченикѝ твоѧ̀ содѣ́лалъ є҆сѝ а҆пⷭ҇лы и҆ проповѣ́дники црⷭ҇твїѧ бж҃їѧ, и҆ посла́лъ є҆сѝ ѧ҆̀ на про́повѣдь, ми́ръ тво́й тѣ́ми подаѧ̀ вселе́ннѣй. Сла́ва тебѣ̀ гдⷭ҇и, ꙗ҆́кѡ повелѣ́лъ є҆сѝ проповѣ́дати покаѧ́нїе и҆ ѿпꙋще́нїе грѣхѡ́въ во всѣ́хъ ꙗ҆зы́цѣхъ, и҆ ѻ҆бѣща́лъ є҆сѝ сп҃се́нїе прїе́млющимъ креще́нїе и҆ вѣ́рꙋющимъ въ тѧ̀, сп҃са на́шегѡ и҆ бг҃а.

<rubric>Сла́ва тебѣ̀ гдⷭ҇и, сла́ва тебѣ̀.</rubric>
