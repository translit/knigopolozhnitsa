---
title: "І҆́косъ д҃"
navigation:
  key: akathists-wisdom-8
  title: "І҆́косъ д҃"
  parent: akathists-wisdom
  order: 8
type: "akathist"
---

## І҆́косъ д҃:

<red>С</red>лы́ша и҆ возвесели́сѧ сїѡ́нъ, и҆ возра́довасѧ сꙋдє́бъ ра́ди твои́хъ, гдⷭ҇и, є҆гда̀ возсїѧ̀ ѕвѣзда̀ ѿ і҆а́кѡва, вѣ́дꙋщи, ꙗ҆́кѡ прїи́де и҆збавлѧ́ѧй, ст҃ы́й і҆и҃левъ, тѣ́мъ и҆ вопїѧ́ше съ весе́лїемъ: дне́сь сп҃се́ни мі́рꙋ бы́сть. Сегѡ̀ ра́ди и҆ мы̀, ча́да но́вагѡ і҆и҃лѧ, чтꙋ́ще твоѐ, пребж҃е́ственный і҆и҃се, во пло́ти къ на́мъ прише́ствїе и҆ рождество̀ ѿ пренепоро́чныѧ и҆ пречⷭ҇тыѧ дв҃ы, съ вѣ́рою и҆ любо́вїю зове́мъ:

<red>С</red>ла́ва тебѣ̀ гдⷭ҇и, сп҃се́нїѧ на́шегѡ ра́ди ѿ ѻ҆́ч҃ихъ и҆ бж҃е́ственныхъ не́дръ и҆стощи́вый себѐ, и҆ съ нб҃сѣ ѿ превы́шнѧгѡ прⷭ҇то́ла сла́вы на зе́млю сше́дый. Сла́ва тебѣ̀ гдⷭ҇и, во ѹ҆тро́бꙋ дв҃ы мр҃і́и всели́выйсѧ, и҆ ѿ неѧ̀ пречⷭ҇тꙋю пло́ть воспрїѧ́въ, непрело́жнѡ вочл҃вѣ́чивыйсѧ. Сла́ва тебѣ̀ гдⷭ҇и, смире́нїѧ ра́ди кра́йнѧгѡ зра́къ раба̀ прїе́мый, и҆ во ꙗ҆́слѣхъ виѳлее́мскихъ, ꙗ҆́кѡ а҆́гнецъ возле́гїй. Сла́ва тебѣ̀ гдⷭ҇и, а҆́гг҃льскимъ гла́сомъ ве́лїю бл҃гоче́стїѧ та́йнꙋ па́стыремъ проповѣ́давый, и҆ ты́ѧ зрѣ́ти тѧ̀, ꙗ҆́кѡ младе́нца, сподо́бивый. Сла́ва тебѣ̀ гдⷭ҇и, сп҃си́тельное прише́ствїе твоѐ ꙗ҆вле́нїемъ ѕвѣзды̀ мі́рꙋ возвѣсти́вый, и҆ волхвы̀ съ чтⷭ҇ны́ми дары̀ на поклоне́нїе тебѣ̀ призва́вый. Сла́ва тебѣ̀ гдⷭ҇и, зако́на сы́й творе́цъ, ꙗ҆́кѡ подзако́нный, зако́нъ и҆спо́лнивый, и҆ пло́тїю ѡ҆брѣ́занїе воспрїе́мый. Сла́ва тебѣ̀ гдⷭ҇и, безнача́льное сло́во, ꙗ҆́кѡ младе́нецъ четыредесѧтодне́венъ, мт҃рїю свое́ю въ хра́мъ принесе́нный, и҆ ѿ пра́веднагѡ сѷмеѡ́на и҆ прⷪ҇ро́чицы а҆́нны ꙗ҆́кѡ и҆зба́витель мі́ра проповѣ́данный. Сла́ва тебѣ̀ гдⷭ҇и, на землѝ во дво́ю є҆стествꙋ̀ ꙗ҆́кѡ бг҃ъ и҆ чл҃вѣ́къ нераздѣ́льнѡ и҆ несли́тнѡ ꙗ҆ви́выйсѧ и҆ съ чл҃вѣ́ки пожи́вый. Сла́ва тебѣ̀ гдⷭ҇и, ѻ҆бѣтова́нное сп҃се́нїе мі́рꙋ прише́ствїемъ твои́мъ соверши́вый. Сла́ва тебѣ̀ гдⷭ҇и, сѣ́нь зако́ннꙋю бж҃е́ственнымъ ꙗ҆вле́нїемъ твои́мъ ѹ҆праздни́вый и҆ свѣ́томъ блгⷣти вселе́ннꙋю просвѣти́вый. Сла́ва тебѣ̀ гдⷭ҇и, ре́чи прⷪ҇ро́кѡвъ и҆ гада́нїѧ, воплоще́нїе твоѐ проѧви́вшїѧ и҆спо́лнивый. Сла́ва тебѣ̀ гдⷭ҇и, ми́лость, ми́ръ и҆ проще́нїе грѣхѡ́въ чл҃вѣ́кѡмъ ѿ нбⷭ҇нагѡ бг҃а ѻ҆ц҃а дарова́вый.

<rubric>Сла́ва тебѣ̀ гдⷭ҇и, сла́ва тебѣ̀.</rubric>
