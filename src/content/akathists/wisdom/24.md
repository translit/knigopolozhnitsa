---
title: "І҆́косъ в҃і"
navigation:
  key: akathists-wisdom-24
  title: "І҆́косъ в҃і"
  parent: akathists-wisdom
  order: 24
type: "akathist"
---

## І҆́косъ в҃і:

<red>П</red>ою́ще и҆ превозносѧ́ще неисповѣди́мое чл҃вѣколю́бїе твоѐ, сп҃се на́шъ, и҆́же за милосе́рдїе безприкла́дныѧ ми́лости твоеѧ̀ прише́дъ содѣ́лалъ є҆сѝ сп҃се́нїе на́ше кресто́мъ и҆ воскресе́нїемъ твои́мъ, и҆ па́ки грѧды́й и҆́маши ꙗ҆ви́ти сла́вꙋ црⷭ҇твїѧ твоегѡ̀, прино́симъ тѝ, превозноси́момꙋ ѻ҆тцє́въ гдⷭ҇ꙋ, рабѝ твоѝ, ча́ющїи жи́зни бꙋ́дꙋщагѡ вѣ́ка и҆ прича́стїѧ наслѣ́дїѧ ст҃ы́хъ во свѣ́тѣ, бл҃года́рнꙋю и҆ хвале́бнꙋю моли́твꙋ, просѧ́ще ѹ҆ тебѣ̀ ми́ра и҆ сп҃се́нїѧ зовꙋ́щимъ:

<red>С</red>ла́ва тебѣ̀ гдⷭ҇и, во свѣ́тѣ жи́вый непристꙋ́пнѣмъ, и҆ ца́рствꙋѧй въ сла́вѣ вели́чества твоегѡ̀ непостижи́мѣй. Сла́ва тебѣ̀ гдⷭ҇и, є҆го́же црⷭ҇тво є҆́сть ца́рство всѣ́хъ вѣкѡ́въ и҆ влады́чество во всѧ́комъ ро́дѣ и҆ ро́дѣ. Сла́ва тебѣ̀ гдⷭ҇и, мно́жества нбⷭ҇ныхъ си́лъ бж҃е́ственною сла́вою твое́ю ѡ҆блистава́ѧй, и҆ зрѣ́нїемъ велелѣ́пныѧ красоты̀ црⷭ҇тва твоегѡ̀ ѹ҆́мныѧ ѻ҆́чи и҆̀хъ насыща́ѧй. Сла́ва тебѣ̀ гдⷭ҇и, ѿ сложе́нїѧ мі́ра ца́рство въ наслѣ́дїе чл҃вѣ́кѡмъ ѹ҆гото́вавый, и҆ мно́ги ѻ҆би́тєли въ домꙋ̀ ѻ҆ц҃а̀ твоегѡ̀ и҆збра́ннымъ твои́мъ сотвори́вый. Сла́ва тебѣ̀ гдⷭ҇и, ꙗ҆́кѡ предꙋста́вилъ є҆сѝ по второ́мъ прише́ствїи твое́мъ, разлꙋчи́ти до́брыхъ ѿ ѕлы́хъ, ꙗ҆́коже ѻ҆ве́цъ ѿ ко́злищъ. Сла́ва тебѣ̀ гдⷭ҇и, ꙗ҆́кѡ ѡ҆предѣли́лъ є҆сѝ по пра́ведномъ сꙋдѣ̀ твое́мъ, врага̀ на́шегѡ дїа́вола съ клевре́ты є҆гѡ̀ ѡ҆сꙋди́ти, и҆ вѣ́чномꙋ мꙋче́нїю преда́ти. Сла́ва тебѣ̀ гдⷭ҇и, ꙗ҆́кѡ и҆́маши бл҃гослове́нныѧ ѻ҆ц҃а твоегѡ̀ въ црⷭ҇тво нбⷭ҇ное призва́ти, и҆ въ сожи́тельстве съ безпло́тными а҆́гг҃лы ꙗ҆ всели́ти. Сла́ва тебѣ̀ гдⷭ҇и, ꙗ҆́кѡ хо́щеши лю́бѧщїѧ тѧ̀ вѣ́чныѧ сла́вы и҆ бл҃же́нныѧ жи́зни наслажде́нїѧ во свѣ́тѣ лица̀ твоегѡ̀ сподо́бити. Сла́ва тебѣ̀ гдⷭ҇и, ꙗ҆́кѡ сла́вѣ црⷭ҇твїѧ твоегѡ̀ и҆ ра́дости и҆збра́нныхъ твои́хъ не бꙋ́детъ предѣ́ла. Сла́ва тебѣ̀ гдⷭ҇и, ꙗ҆́кѡ наслажде́нїѧмъ раѧ̀ и҆ бл҃же́нствꙋ пра́ведныхъ ѹ҆ тебѣ̀, и҆сто́чника живота̀, не бꙋ́детъ конца̀. Сла́ва тебѣ̀ гдⷭ҇и, ꙗ҆́кѡ и҆ на́мъ грѣ́шнымъ две́рь сла́внагѡ црⷭ҇твїѧ твоегѡ̀ покаѧ́нїемъ и҆ вѣ́рою ѿверза́еши. Сла́ва тебѣ̀ гдⷭ҇и, ꙗ҆́кѡ и҆ мы̀ недосто́йнїи, а҆́ще бꙋ́демъ ходи́ти во свѣ́тѣ за́повѣдей твои́хъ въ черто́гъ бж҃е́ственныѧ сла́вы твоеѧ̀, и҆дѣ́же є҆́сть всѣ́хъ веселѧ́щихсѧ жили́ще, совни́ти ѹ҆пова́емъ.

<rubric>Сла́ва тебѣ̀ гдⷭ҇и, сла́ва тебѣ̀.</rubric>
