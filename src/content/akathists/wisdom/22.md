---
title: "І҆́косъ а҃і"
navigation:
  key: akathists-wisdom-22
  title: "І҆́косъ а҃і"
  parent: akathists-wisdom
  order: 22
type: "akathist"
---

## І҆́косъ а҃і:

<red>С</red>вѣ́тоза́рное со́лнце и҆з̾ гро́ба возсїѧ́вшее, и҆ на нб҃са̀ восше́дшее просвѣща́ти а҆́гг҃льскїѧ чи́ны и҆ дꙋ́хи пра́ведныхъ, хрⷭ҇то́съ бг҃ъ на́шъ, ѹ҆ста́вилъ є҆́сть вели́кїй и҆ просвѣще́нный де́нь, въ ѻ҆́нъ же и҆́мать па́ки прїитѝ на зе́млю во сла́вѣ, ꙗ҆́кѡ же мо́лнїѧ и҆схо́дитъ ѿ во́стокъ и҆ ꙗ҆влѧ́етсѧ до за́падъ, и҆ сꙋ́дъ пра́ведный сотвори́ти живꙋ́щимъ на лицы̀ всеѧ̀ землѝ. Ча́юще ѹ҆́бѡ втора́гѡ сла́внагѡ прише́ствїѧ є҆гѡ̀, возведе́мъ ѻ҆́чи своѝ на нб҃о и҆ рече́мъ: помѧнѝ и҆ на́съ гдⷭ҇и, є҆гда̀ прїи́деши во црⷭ҇твїи твое́мъ, сицева́ѧ тебѣ̀ вопїю́щихъ:

<red>С</red>ла́ва тебѣ̀ гдⷭ҇и, кончи́нꙋ вѣ́ка сло́вомъ твои́мъ предвозвѣсти́вый. Сла́ва тебѣ̀ гдⷭ҇и, гото́вымъ бы́ти на́мъ и҆ жда́ти тебѣ̀, сꙋдїю̀ пра́веднагѡ, повелѣ́вый. Сла́ва тебѣ̀ гдⷭ҇и, зна́менїѧ прише́ствїѧ твоегѡ̀ во ст҃о́мъ є҆ѵⷢ҇лїи показа́вый. Сла́ва тебѣ̀ гдⷭ҇и, ꙗ҆́кѡ хо́щеши прїитѝ на зе́млю во сла́вѣ ѻ҆ц҃а̀ своегѡ̀ со а҆́гг҃лы ст҃ы́ми. Сла́ва тебѣ̀ гдⷭ҇и, ꙗ҆́кѡ и҆́маши въ прише́ствїе твоѐ ѡ҆бнови́ти лицѐ землѝ. Сла́ва тебѣ̀ гдⷭ҇и, ꙗ҆́кѡ бл҃говоли́ши сме́ртнымъ нетлѣ́нїе и҆ безсме́ртїе дарова́ти. Сла́ва тебѣ̀ гдⷭ҇и, ꙗ҆́кѡ ѻ҆бѣща́еши ѿ вѣ́ка ѹ҆ме́ршихъ всеси́льнымъ сло́вомъ твои́мъ воздви́гнꙋти. Сла́ва тебѣ̀ гдⷭ҇и, ꙗ҆́кѡ хо́щеши пра́ведный сꙋ́дъ сотвори́ти, и҆ коемꙋ́ждо по дѣлѡ́мъ є҆гѡ̀ возда́ти. Сла́ва тебѣ̀ гдⷭ҇и, ꙗ҆́кѡ наде́ждꙋ и҆ ѹ҆пова́нїе на тѧ̀ спⷭ҇телѧ на́шегѡ возлага́емъ. Сла́ва тебѣ̀ гдⷭ҇и, ꙗ҆́кѡ ми́лость и҆ проще́нїе на сꙋдѣ̀ твое́мъ полꙋчи́ти ча́емъ. Сла́ва тебѣ̀ гдⷭ҇и, ꙗ҆́кѡ жи́знь на́шꙋ, по милосе́рдїю твоемꙋ̀ продолжа́еши, и҆ вре́мѧ на покаѧ́нїе на́мъ да́рꙋеши. Сла́ва тебѣ̀ гдⷭ҇и, ꙗ҆́кѡ и҆справле́нїѧ на́шегѡ ми́лостивнѡ ѡ҆жида́еши, и҆ є҆́же и҆збѣжа́ти на́мъ вѣ́чнагѡ ѡ҆сꙋжде́нїѧ, ꙗ҆́кѡ бл҃гі́й и҆ чл҃вѣколю́бецъ, хо́щеши.

<rubric>Сла́ва тебѣ̀ гдⷭ҇и, сла́ва тебѣ̀.</rubric>
