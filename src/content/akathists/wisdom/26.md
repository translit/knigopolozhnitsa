---
title: "Мл҃тва"
navigation:
  key: akathists-wisdom-26
  title: "Мл҃тва"
  parent: akathists-wisdom
  order: 26
type: "akathist"
---

## Мл҃тва:

<versal>В</versal>лⷣко многомлⷭ҇тве гдⷭ҇и і҆и҃се хрⷭ҇те, безнача́льнагѡ ѻ҆ц҃а̀ собезнача́льный и҆ соприсносꙋ́щный сн҃е, непостижи́маѧ мꙋ́дросте, непристꙋ́пный свѣ́те, вседѣ́тельнаѧ и҆ всесодержи́тельнаѧ си́ло, всемогꙋ́щимъ сло́вомъ твои́мъ ѿ не сꙋ́щихъ во є҆́же бы́ти приведы́й всѧ́ческаѧ, и҆ вседержа́вною во́лею твое́ю ѹ҆правлѧ́ѧй и҆ ѹ҆строѧ́ѧй всѣ́мъ бл҃гопотре́бнаѧ и҆ поле́знаѧ. Бл҃года́рнѡ и҆сповѣ́дꙋемъ твоѐ бж҃е́ственное ѡ҆ на́съ промышле́нїе, велича́емъ непостижи́мꙋю та́йнꙋ твоегѡ̀ смотрѣ́нїѧ, и҆ съ вѣ́рою прїе́млемъ сп҃си́тельнꙋю блгⷣть твою̀. Ты́ бо, неизглаго́ланнаѧ бл҃госты́нѧ, не по беззако́нїѧмъ на́шимъ творѧ́й на́мъ, но по безмѣ́рномꙋ бл҃гоꙋтро́бїю твоемꙋ̀ ми́лꙋѧй и҆ сп҃са́ѧй на́съ, бл҃гоизво́лилъ є҆сѝ, и҆сполнѧ́ѧ совѣ́тъ и҆ и҆зволе́нїе ѻ҆́ч҃ее, и҆стощи́въ себѐ сни́ти на зе́млю, и҆ не́мощное є҆стество̀ чл҃вѣ́ческое воспрїѧ́ти, въ не́мже пострада́въ во́лею закла́лсѧ є҆сѝ на крестѣ̀ ꙗ҆́кѡ а҆́гнецъ непоро́чный за грѣхѝ мі́ра, и҆ си́мъ стра́шнымъ и҆ сп҃си́тельнымъ сщ҃еннодѣ́йствїемъ преклони́въ пра́вдꙋ бж҃е́ственнꙋю на ми́лость хода́тай бг҃ꙋ и҆ чл҃вѣ́кѡмъ ꙗ҆ви́лсѧ є҆сѝ, и҆ па́дшее и҆ растлѣ́нное є҆стество̀ на́ше возста́вилъ є҆сѝ, и҆ ѡ҆бнови́лъ и҆ ѡ҆ст҃и́лъ є҆сѝ, ꙗ҆́кѡ бы́ти вѣ́рꙋющимъ въ тѧ̀ и҆ нбⷭ҇нагѡ бг҃а ѻ҆ц҃а̀ ст҃ы́мъ и҆ непоро́чнымъ въ наслѣ́дїе нетлѣ́ннѡ и҆ неꙋвѧда́емо соблюде́нѡ на нб҃сѣ́хъ. Тѣ́мже мо́лимсѧ тебѣ̀, спⷭ҇телю на́шъ, призрѝ ми́лостивнѡ на на́съ, и҆ прїимѝ на́ше и҆сповѣ́данїе, хвалꙋ̀ и҆ бл҃годаре́нїе за всѧ̑ ꙗ҆́же возда́лъ и҆ ѹ҆гото́валъ є҆сѝ на́мъ, вѣ́рꙋющимъ въ тѧ̀ и҆ и҆сповѣ́дꙋющимъ всест҃о́е и҆́мѧ твоѐ. Сп҃сѝ гдⷭ҇и лю́ди твоѧ̀, и҆ бл҃гословѝ достоѧ́нїе твоѐ. Помѧнѝ въ щедро́тахъ твои́хъ цр҃ковь твою̀ ст҃ꙋ́ю, ю҆́же стѧжа́лъ чтⷭ҇но́ю твое́ю кро́вїю, ѹ҆твердѝ, ѹ҆ми́ри, разши́ри и҆ сохранѝ ю҆̀ непребори́мꙋ и҆ непоколеби́мꙋ и҆ а҆́довыми враты̀, но да сокрꙋша́тсѧ пред̾ не́ю и҆ и҆зче́знꙋтъ всѧ̑ сопроти́вныѧ си́лы, и҆ да расточа́тсѧ всѝ вразѝ, ви́димѡ и҆ неви́димѡ ѡ҆полча́ющїисѧ, є҆́же ѡ҆ѕло́бити достоѧ́нїе твоѐ и҆ разори́ти завѣ́тъ ст҃ы́й тво́й. Ѡ҆сѣнѝ бж҃е́ственнымъ бл҃гослове́нїемъ твои́мъ держа́вꙋ и҆ всѧ̑ лю́ди твоѧ̀, сохранѧ́ѧ и҆̀хъ въ ми́рѣ, бл҃годе́нствїи и҆ тишинѣ̀, побѣ́дꙋ же и҆ ѡ҆долѣ́нїе на сꙋпоста́ты и҆́мъ да́рꙋѧ. Ѿженѝ ѿ правовѣ́рнагѡ ѻ҆те́чества на́шегѡ всѧ́кагѡ дꙋ́ха ле́стча, вносѧ́щагѡ къ на́мъ пле́велы ло́жныхъ ѹ҆че́нїй, и҆ си́лѧщагосѧ водвори́ть ѹ҆ на́съ нра́вы и҆ ѻ҆бы́чаи проти́вныѧ ст҃ы́мъ за́повѣдемъ твои́мъ: ѹ҆твердѝ на́съ въ правосла́вномъ и҆сповѣ́данїи вѣ́ры, и҆ содѣ́лай на́съ ревни́телѧми ѻ҆те́ческихъ преда́нїй и҆ всѧ́кихъ до́брыхъ хрⷭ҇тїа́нскихъ дѣ́лъ, да вы́нꙋ сїѧ́етъ въ ѻ҆те́чествѣ на́шемъ свѣ́тъ и҆́стинный, и҆ сла́витсѧ въ ро́дъ и҆ ро́дъ пречтⷭ҇ное и҆ пребж҃е́ственное и҆́мѧ твоѐ. Сп҃сѝ гдⷭ҇и и҆ поми́лꙋй гра́дъ се́й, въ не́мже живе́мъ, и҆ всѧ̑ гра́ды и҆ ве́си, всѣ́хъ правосла́внѡ вѣ́рꙋющихъ въ тѧ̀ въ мі́рѣ, тишинѣ̀ и҆ бл҃годе́нствїи соблюдѝ, цр҃кви ст҃ѣ́й и҆ всѧ́комꙋ нача́лꙋ и҆ вла́сти послꙋ́шныхъ и҆ бл҃гопоко́рныхъ содѣ́лай, и҆ всѣ́ми хрⷭ҇тїа́нскими добродѣ́телѧми ѹ҆кра́си: ѿпа́дшїѧ же и҆ проти́вѧщихсѧ къ є҆дине́нїю со ст҃о́ю вселе́нскою правосла́вною цр҃ковїю сп҃си́тельною твое́ю блгⷣтїю призовѝ, бж҃е́ственнымъ сло́вомъ твои́мъ просвѣтѝ и҆ ѡ҆братѝ, ꙗ҆́кѡ бл҃гі́й и҆ чл҃вѣколю́бецъ. Премꙋ́дрый и҆ всебл҃гі́й гдⷭ҇и спⷭ҇телю на́шъ! Просвѣти́вый сїѧ́нїемъ прише́ствїѧ твоегѡ̀ мі́ра концы̀, и҆ сопризва́вый на́съ въ цр҃ковь твою̀ ст҃ꙋ́ю съ ѻ҆бѣтова́нїемъ наслѣ́дїѧ нетлѣ́нныхъ и҆ вѣ́чныхъ бл҃гъ, призрѝ ми́лостивнѡ и҆ на на́съ недосто́йныхъ рабѡ́въ твои́хъ и҆ не помѧнѝ беззако́нїй на́шихъ, но по безмѣ́рномꙋ бл҃гоꙋтро́бїю твоемꙋ̀ ѡ҆сла́би, ѡ҆ста́ви, простѝ на́мъ всѧ̑ прегрѣше́нїѧ на́ша. А҆́ще бо и҆ престꙋпа́емъ ст҃ꙋ́ю во́лю твою̀, но не ѿмета́емсѧ тебѣ̀ бг҃а и҆ сп҃са на́шегѡ: тебѣ̀ є҆ди́номꙋ согрѣша́емъ, но и҆ тебѣ̀ є҆ди́номꙋ слꙋ́жимъ, въ тѧ̀ є҆ди́нагѡ вѣ́рꙋемъ, къ тебѣ̀ є҆ди́номꙋ прибѣга́емъ и҆ твоѝ то́чїю рабѝ бы́ти хо́щемъ. Помѧнѝ не́мощь є҆стества̀ на́шегѡ и҆ ѡ҆бдержа́щїѧ на́съ повсю́дꙋ и҆скꙋше́нїѧ врага̀ и҆ пре́лести и҆ собла́зны мі́ра, и҆̀хже ра́ди без̾ тебѣ̀, ꙗ҆́коже ре́клъ є҆сѝ, не мо́жемъ твори́ти ничесо́же, и҆ са́мъ ѡ҆чи́сти и҆ сп҃си на́съ, са́мъ просвѣтѝ ѹ҆мы̀ на́ша, є҆́же непоколеби́мѡ вѣ́ровати въ тѧ̀, є҆ди́нагѡ сп҃са и҆ и҆зба́вителѧ на́шегѡ, са́мъ подви́гни сердца̀ на́ша є҆́же всецѣ́ло люби́ти тѧ̀, є҆ди́нагѡ бг҃а и҆ творца̀ на́шегѡ, са́мъ напра́ви стопы̀ на́ша, є҆́же непреткнове́ннѡ ходи́ти во свѣ́тѣ за́повѣдей твои́хъ. Є҆́й, гдⷭ҇и спⷭ҇телю на́шъ, ꙗ҆вѝ на́мъ вели́кꙋю и҆ бога́тꙋю ми́лость твою̀, и҆́же по неизглаго́ланной любвѝ твое́й и҆ страда́ти за на́съ и҆зво́лилъ є҆сѝ и҆ всеси́льною бж҃е́ственною твое́ю блгⷣтїю, предста́тельствомъ же пречⷭ҇тыѧ и҆ пренепоро́чныѧ ст҃ы́ѧ мт҃ри твоеѧ̀ мр҃і́и, є҆ѧ́же чтⷭ҇но́е и҆ бл҃же́нное ѹ҆спе́нїе и҆ къ тебѣ̀ сы́нꙋ и҆ бг҃ꙋ пренбⷭ҇ное возше́ствїе ны́нѣ пра́зднꙋемъ, и҆ моли́твами ѹ҆го́дникѡвъ твои́хъ, странꙋ̀ на́шꙋ чтⷭ҇ны́ми тѣлесы̀ ѡ҆сщ҃а́ющихъ и҆ вы́нꙋ пред̾ тобо́ю за на́съ хода́тайствꙋющихъ, сотворѝ, да въ прпⷣбїи и҆ пра́вдѣ поживе́мъ всѧ̑ дни̑ живота̀ на́шегѡ, и҆ та́кѡ досто́йни бꙋ́демъ во второ́е сла́вное прише́ствїе твоѐ ѹ҆слы́шати ѿ тебѣ̀ ми́лостивое призыва́нїе въ црⷭ҇твїе нбⷭ҇ное, є҆́же полꙋчи́ти сподо́би на́съ грѣ́шныхъ и҆ недосто́йныхъ рабѡ́въ твои́хъ, и҆ въ наслажде́нїи неизрече́нныхъ красѡ́тъ є҆гѡ̀ сла́вити тѧ̀ вкꙋ́пѣ съ безнача́льнымъ твои́мъ ѻ҆ц҃е́мъ и҆ присносꙋ́щнымъ бж҃е́ственнымъ дх҃омъ во вѣ́ки вѣкѡ́въ. <red>А҆</red>ми́нь.

{% illustration "small-ornaments/ornament-from-12th-century-armenian-gospel-crider", "small" %}
