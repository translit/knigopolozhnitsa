---
title: "І҆́косъ ѳ҃"
navigation:
  key: akathists-wisdom-18
  title: "І҆́косъ ѳ҃"
  parent: akathists-wisdom
  order: 18
type: "akathist"
---

## І҆́косъ ѳ҃:

<red>В</red>ѣті̑йственный ѧ҆зы́къ не мо́жетъ и҆сповѣ́дати та́йны чꙋде́съ твои́хъ, хрⷭ҇те, ка́кѡ самовла́стнѡ и҆з̾ ме́ртвыхъ воскре́слъ є҆сѝ, и҆ съ пло́тїю возне́слсѧ є҆сѝ на нб҃о, и҆дѣ́же а҆́гг҃ли со всѣ́ми го́рними си́лами зрѧ́ще тѧ̀ бг҃а и҆ творца̀ во ѻ҆́бразѣ чл҃вѣ́ка восше́дша на прⷭ҇то́лъ бж҃ества̀, и҆ сѣ́дша ѡ҆деснꙋ́ю бг҃а ѻ҆ц҃а̀, съ тре́петомъ возопи́ша: ст҃ъ, ст҃ъ, ст҃ъ є҆сѝ гдⷭ҇и си́лъ и҆ цр҃ю сла́вы. Прїимѝ ѹ҆́бѡ и҆ ѿ на́съ до́льнихъ недосто́йное на́ше хвале́нїе тебѣ̀, творцꙋ̀ и҆ и҆скꙋпи́телю на́шемꙋ, бл҃года́рнѡ взыва́ющихъ:

<red>С</red>ла́ва тебѣ̀ гдⷭ҇и, всѣ̀ ѻ҆те́ческое смотрѣ́нїе пресла́внѡ и҆спо́лнивый, и҆ земна́ѧ съ нбⷭ҇ными совокꙋпи́вый. Сла́ва тебѣ̀ гдⷭ҇и, пострада́вый за на́съ и҆ воскре́сый, и҆ на нб҃са къ безнача́льномꙋ ѻ҆ц҃ꙋ̀ твоемꙋ̀ восше́дый. Сла́ва тебѣ̀ гдⷭ҇и, на прⷭ҇то́лѣ бж҃ества̀ ѡ҆деснꙋ́ю ѻ҆ц҃а̀ сѣды́й, и҆ є҆ди́ное съ ни́мъ црⷭ҇тво и҆ си́лꙋ и҆ сла́вꙋ воспрїе́мый. Сла́ва тебѣ̀ гдⷭ҇и, є҆стество̀ чл҃вѣ́ческое ѡ҆бж҃ивый, и҆ превы́ше херꙋві́мѡвъ и҆ серафі́мѡвъ въ твое́мъ бж҃е́ственномъ лицѣ̀ превозне́сый. Сла́ва тебѣ̀ гдⷭ҇и, нбⷭ҇нагѡ ѻ҆ц҃а̀ твоегѡ, ꙗ҆́кѡ хода́тай бг҃а и҆ чл҃вѣ́кѡвъ, ѹ҆моли́вый, и҆ ѹ҆ченикѡ́въ твои́хъ на землѝ си́рыхъ не ѡ҆ста́вивый. Сла́ва тебѣ̀ гдⷭ҇и, дх҃а ст҃а́гѡ а҆пⷭ҇ломъ твои́мъ ниспосла́вый, и҆ свѣ́томъ бг҃овѣ́дѣнїѧ ѹ҆мы̀ и҆̀хъ ѡ҆зари́вый. Сла́ва тебѣ̀ гдⷭ҇и, некни́жныѧ ѹ҆ченикѝ твоѧ̀ дꙋ́хомъ и҆́стины ѹ҆мꙋдри́вый и҆ ѹ҆чи́тели и҆ па́стыри ста́да твоегѡ̀ содѣ́лавый. Сла́ва тебѣ̀ гдⷭ҇и, є҆ѵⷢ҇лїе црⷭ҇твїѧ тѣ́ми все́мꙋ мі́рꙋ проповѣ́давый, и҆ дꙋхоно́сными вѣща́нїи и҆̀хъ вселе́ннꙋю просвѣти́вый. Сла́ва тебѣ̀ гдⷭ҇и, і҆́дѡльскꙋю ле́сть ѡ҆бличи́вый и҆ ѹ҆праздни́вый, и҆ заблꙋ́дшїѧ лю́ди во и҆́стиннѣй вѣ́рѣ наста́вивый. Сла́ва тебѣ̀ гдⷭ҇и, къ свѣтонача́льникꙋ ѻ҆ц҃ꙋ̀ твоемꙋ̀ ѿ тмы̀ невѣ́дѣнїѧ на́съ приве́дый, и҆ досто́йнѡ покланѧ́тисѧ и҆ слꙋжи́ти є҆мꙋ̀ наꙋчи́вый. Сла́ва тебѣ̀ гдⷭ҇и, помышле́ньми и҆ дѣ́лы до́лꙋ прекло́ншихсѧ на́съ возста́вивый, и҆ го́рнѧѧ мꙋ́дрствовати, а҆ не земна́ѧ повелѣ́вый. Сла́ва тебѣ̀ гдⷭ҇и, неизрече́нныѧ бл҃га лю́бѧщимъ тѧ̀ ѻ҆бѣща́вый, и҆ житїѐ на нб҃сѣ́хъ, ѿонꙋ́дꙋже и҆ тѧ̀ спⷭ҇телѧ на́шегѡ жде́мъ, предопредѣли́вый.

<rubric>Сла́ва тебѣ̀ гдⷭ҇и, сла́ва тебѣ̀.</rubric>
