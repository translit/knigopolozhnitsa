---
title: "І҆́косъ г҃"
navigation:
  key: akathists-wisdom-6
  title: "І҆́косъ г҃"
  parent: akathists-wisdom
  order: 6
type: "akathist"
---

## І҆́косъ г҃:

<red>И҆</red>мѣ́ѧ тве́рдꙋю любо́вь къ па́дшемꙋ созда́нїю твоемꙋ̀, и҆ не хотѧ́й сме́рти грѣ́шника, но є҆́же ѡ҆брати́тисѧ и҆ жи́вꙋ бы́ти є҆мꙋ̀, бл҃гоизво́лилъ є҆сѝ сп҃стѝ чл҃вѣ́ка: сегѡ̀ ра́ди хода́тай бг҃ꙋ и҆ чл҃вѣ́комъ бы́въ, вше́лъ є҆сѝ, перворо́дне, во вселе́ннꙋю, и҆ пред̾ лице́мъ всѣ́хъ люде́й ѹ҆гото́валъ є҆сѝ сп҃се́нїе твоѐ. Тѣ́мже бл҃годарѧ́ще славосло́вимъ тѧ̀, и҆ во ѹ҆миле́нїи дꙋшѝ взыва́емъ тѝ си́це:

<red>С</red>ла́ва тебѣ̀ гдⷭ҇и, а҆́гнче бж҃їй, за сп҃се́нїе мі́ра пре́жде сложе́нїе мі́ра закла́нный. Сла́ва тебѣ̀ гдⷭ҇и, бж҃е́ственный хода́таю, да́вый себѣ̀ и҆збавле́нїе за всѣ́хъ. Сла́ва тебѣ̀ гдⷭ҇и, ѻ҆бѣтова́нїемъ сп҃се́нїѧ па́дшихъ пра́ѻтцєвъ возвесели́вый. Сла́ва тебѣ̀ гдⷭ҇и, та́йнꙋ смотрѣ́нїѧ твоегѡ̀ ро́дꙋ грѧдꙋ́щемꙋ ѿкры́вый. Сла́ва тебѣ̀ гдⷭ҇и, мꙋ́жа по се́рдцꙋ твоемꙋ̀ а҆враа́ма и҆збра́вый, и҆ ѻ҆ц҃а̀ вѣ́рꙋющихъ є҆гѡ̀ сотвори́вый. Сла́ва тебѣ̀ гдⷭ҇и, сѣ́мѧ є҆гѡ̀ бл҃гослови́вый и҆, возрасти́въ въ ꙗ҆зы́къ ве́лїй, въ наслѣ́дїе себѣ̀ и҆збра́вый. Сла́ва тебѣ̀ гдⷭ҇и, рабо́мъ твои́мъ мѡѷсе́омъ зако́нъ да́вый, и҆ во́лю твою̀ лю́демъ і҆и҃левымъ возвѣ́стивый. Сла́ва тебѣ̀ гдⷭ҇и, зна́менїѧ и҆ чꙋдеса̀ на землю̀ посла́вый, и҆ въ лю́дѣхъ си́лꙋ твою̀ и҆ сла́вꙋ твою̀ сказа́вый. Сла́ва тебѣ̀ гдⷭ҇и, грѧдꙋ́щее сп҃се́нїе мі́рꙋ та́йнѡ пред̾ѻбрази́вый, и҆ зако́ннꙋю сѣ́нь свѣ́томъ блгⷣти сп҃си́тельныѧ всѣ́мъ чл҃вѣ́кѡмъ пред̾ѡсїѧ́вый. Сла́ва тебѣ̀ гдⷭ҇и, вѣ́рою пра́ѻтцы ѡ҆правда́вый, и҆ тѣ́ми цр҃ковь ѿ ꙗ҆зы́къ пред̾ѡбрꙋчи́вый. Сла́ва тебѣ̀ гдⷭ҇и, многоча́стнѣ и҆ многоѻ́бразнѣ во прⷪ҇ро́цѣхъ глаго́лавый, и҆ днѝ и҆збавле́нїѧ на́шегѡ предвозвѣсти́вый. Сла́ва тебѣ̀ гдⷭ҇и, въ послѣ́докъ дні́й и҆ са́мъ ꙗ҆вле́йсѧ на землѝ црⷭ҇твїе бж҃їе проповѣ́давый, и҆ сп҃си́тельнѡ дѣ́ло нбⷭ҇нагѡ бг҃а ѻ҆ц҃а̀ соверши́вый.

<rubric>Сла́ва тебѣ̀ гдⷭ҇и, сла́ва тебѣ̀.</rubric>
