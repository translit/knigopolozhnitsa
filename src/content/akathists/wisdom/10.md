---
title: "І҆́косъ є҃"
navigation:
  key: akathists-wisdom-10
  title: "І҆́косъ є҃"
  parent: akathists-wisdom
  order: 10
type: "akathist"
---

## І҆́косъ є҃:

<red>В</red>и́дѣвъ тѧ̀ і҆ѡа́ннъ грѧдꙋ́ща на креще́нїе, глаго́ла лю́демъ: сѐ а҆́гнецъ бж҃їй, взе́млѧй грѣхѝ мі́ра: и҆́же и҆ кре́щшасѧ и҆ свы́ше свидѣ́тельствована тѧ̀ и҆сповѣ́да, ꙗ҆́кѡ є҆ди́нъ є҆сѝ ѿ трⷪ҇цы, ѡ҆сщ҃а́ѧй во́ды и҆ крестѧ́й дх҃омъ ст҃ы́мъ: тѣ́мже и҆ мы̀, ꙗ҆́кѡ прича́стницы бж҃е́ственнагѡ креще́нїѧ и҆ дарѡ́въ ст҃а́гѡ дх҃а, бл҃года́рными гла́сы взыва́емъ къ тебѣ̀:

<red>С</red>ла́ва тебѣ̀ гдⷭ҇и, на і҆ѻрда́нъ ꙗ҆́кѡ чл҃вѣ́къ прише́дый, и҆ креще́нїе безгрѣ́шный прїѧ́ти и҆зво́ливый. Сла́ва тебѣ̀ гдⷭ҇и, вы́ю твою̀ под̾ рꙋкꙋ̀ раба̀, гдⷭ҇ь сы́й всѣ́хъ и҆ влⷣка, преклони́вый. Сла́ва тебѣ̀ гдⷭ҇и, дх҃омъ ст҃ы́мъ, ꙗ҆́кѡ пода́тель дꙋ́ха блгⷣти, и҆звѣствова́нный. Сла́ва тебѣ̀ гдⷭ҇и, гла́сомъ нбⷭ҇нагѡ бг҃а ѻ҆ц҃а̀ сн҃ъ є҆гѡ̀ возлю́бленный свидѣ́тельствованный. Сла́ва тебѣ̀ гдⷭ҇и, вода́ми чл҃вѣ́ческїй грѣ́хъ потопи́вый, и҆ креще́нїемъ па́дшее є҆стество̀ на́ше ѡ҆бнови́вый. Сла́ва тебѣ̀ гдⷭ҇и, ба́нею пакибытїѧ̀ вѣ́рꙋющїѧ въ тѧ̀ возроди́вый, и҆ неви́димымъ ꙗ҆вле́нїемъ ст҃а́гѡ дх҃а ѡ҆ст҃и́вый. Сла́ва тебѣ̀ гдⷭ҇и, врага̀ и҆скꙋси́телѧ въ пꙋсты́ни посрами́вый, и҆ па́гꙋбныѧ ко́зни є҆гѡ̀ побѣдоно́снѡ разрꙋ́шивый. Сла́ва тебѣ̀ гдⷭ҇и, смире́нныѧ ѹ҆ченикѝ себѣ̀ и҆збра́вый, и҆ бж҃е́ственныѧ твоѧ̀ а҆пⷭ҇лы нарекі́й. Сла́ва тебѣ̀ гдⷭ҇и, є҆ѵⷢ҇лїе црⷭ҇твїѧ мі́рꙋ проповѣ́давый, и҆ во́лю нбⷭ҇нагѡ бг҃а ѻ҆ц҃а̀ бж҃е́ственнымъ сло́вомъ твои́мъ возвѣсти́вый. Сла́ва тебѣ̀ гдⷭ҇и, пꙋ́ть сп҃се́нїѧ лю́демъ показа́вый, и҆ свѣ́томъ бг҃оразꙋ́мїѧ мі́ръ ѡ҆зари́вый. Сла́ва тебѣ̀ гдⷭ҇и, сꙋемꙋ́дрїе фарїсе́евъ и҆ кни́жникѡвъ посрами́вый, и҆ мыта́рей и҆ блꙋдни́цъ покаѧ́нїемъ и҆ вѣ́рою ѡ҆правда́вый. Сла́ва тебѣ̀ гдⷭ҇и, и҆збавле́нїе чл҃вѣ́ческомꙋ ро́дꙋ и҆ ми́ръ проповѣ́давый, и҆ ꙗ҆́кѡ ты̀ є҆сѝ вои́стинꙋ сп҃съ мі́рꙋ хрⷭ҇то́съ, бж҃е́ственнымъ твои́мъ ѹ҆че́нїемъ и҆ вла́стїю засвидѣ́тельствовавый.

<rubric>Сла́ва тебѣ̀ гдⷭ҇и, сла́ва тебѣ̀.</rubric>
