---
title: "І҆́косъ ѕ҃"
navigation:
  key: akathists-wisdom-12
  title: "І҆́косъ ѕ҃"
  parent: akathists-wisdom
  order: 12
type: "akathist"
---

## І҆́косъ ѕ҃:

<red>В</red>озсїѧ́вый пре́жде вѣ́къ ѿ ѻ҆ц҃а̀, и҆ въ послѣ́днѧѧ лѣ́та ѿ дв҃ы мт҃ре, и҆зше́лъ є҆сѝ во сп҃се́нїе люде́й твои́хъ, і҆и҃се, бл҃говѣствꙋ́ѧ ни́щимъ, и҆сцѣлѧ́ѧ сокрꙋше́нныѧ се́рдцемъ, проповѣ́дꙋѧ плѣ́неннымъ ѿпꙋще́нїе и҆ слѣпы́мъ прозрѣ́нїе: ѿню́дꙋ же всѝ ви́дѣвше твоѧ̀ чꙋдеса̀, славлѧ́хꙋ бг҃а глаго́люще, ꙗ҆́кѡ прⷪ҇ро́къ ве́лїй воста̀, и҆ ꙗ҆́кѡ посѣтѝ бг҃ъ люде́й свои́хъ. Мы́ же вѣ́дꙋще тѧ̀ бг҃а предвѣ́чнагѡ, є҆мꙋ̀ же всѧ̑ повинꙋ́ютсѧ, ꙗ҆́кѡ творцꙋ̀ и҆ гдⷭ҇ꙋ, и҆ прославлѧ́ѧ безмѣ́рное милосе́рдїе твоѐ, почита́емъ тѧ̀ си́ми бл҃гохвале́ньми:

<red>С</red>ла́ва тебѣ̀ гдⷭ҇и, всемогꙋ́щее сло́во и҆ вседержа́внаѧ бж҃е́ственнаѧ си́ло. Сла́ва тебѣ̀ гдⷭ҇и, неистощи́мое бл҃гости бг҃а́тство и҆ чл҃вѣколю́бїѧ неизслѣди́маѧ бе́здно. Сла́ва тебѣ̀ гдⷭ҇и, нб҃се и҆ землѝ влⷣко, є҆гѡ̀ же ма́нїемъ побѣжда́етсѧ є҆стества̀ чи́нъ, и҆́же и҆ твори́ши, є҆ли́ка хо́щеши. Сла́ва тебѣ̀ гдⷭ҇и, ди́внаѧ чꙋдеса̀ сотвори́вый, и҆ пресла́внаѧ зна́менїѧ мі́рꙋ показа́вый. Сла́ва тебѣ̀ гдⷭ҇и, болѧ́щїѧ и҆сцѣли́вый, разсла́бленныѧ съ ѻ҆́дра возста́вивый, прокаже́нныѧ ѡ҆чи́стивый. Сла́ва тебѣ̀ гдⷭ҇и, слѣпы́ѧ просвѣти́вый, бѣ́сы ѿ чл҃вѣ́къ всеси́льнымъ сло́вомъ твои́мъ ѿгна́вый. Сла́ва тебѣ̀ гдⷭ҇и, дще́рь і҆аі́ровꙋ ѹ҆ме́ршꙋю воскреси́вый и҆ сы́на вдови́ча и҆з̾ гро́ба воздви́гнꙋвый. Сла́ва тебѣ̀ гдⷭ҇и, въ пꙋсты́ни пѧтїю̀ хлѣ́бы пѧ́ть ты́сѧщь и҆ седмїю̀ четы́ре ты́сѧщи мꙋже́й насы́тивый. Сла́ва тебѣ̀ гдⷭ҇и, по вода́мъ а҆́ки по сꙋ́хꙋ ходи́вый, и҆ ѹ҆топа́вшемꙋ петрꙋ̀ просте́ръ рꙋкꙋ̀ твою̀ бж҃е́ственнꙋю, сп҃се́нїе пода́вый. Сла́ва тебѣ̀ гдⷭ҇и, вѣ́трꙋ є҆ди́нымъ сло́вомъ твои́мъ запрети́вый, и҆ во́лны морскі́ѧ ѹ҆ти́шивый. Сла́ва тебѣ̀ гдⷭ҇и, на ѳавѡ́рѣ и҆збра́ннымъ ѹ҆ченикѡ́мъ твои́мъ сла́вꙋ бж҃ества̀ твоегѡ̀ показа́вый, и҆ въ вѣ́рѣ и҆̀хъ, ꙗ҆́кѡ ты̀ є҆сѝ вои́стинꙋ ѻ҆́ч҃ее сїѧ́нїе, ѹ҆тверди́вый. Сла́ва тебѣ̀ гдⷭ҇и, ла́зарѧ четверодне́вна повелѣ́нїемъ твои́мъ и҆з̾ гро́ба воздви́гнꙋвый, и҆ тѣ́мъ тридне́вное воскресе́нїе твоѐ пресла́внѡ и҆ бг҃освѣ́тло предѻбрази́вый.

<rubric>Сла́ва тебѣ̀ гдⷭ҇и, сла́ва тебѣ̀.</rubric>
