---
title: "Мл҃тва"
navigation:
  key: akathists-petrcher-26
  title: "Мл҃тва"
  parent: akathists-petrcher
  order: 26
type: "akathist"
---

## Мл҃тва:

<versal>Ѽ</versal> сщ҃енномч҃нче пе́тре, па́стырю на́шъ до́брый, черевко́вскаѧ похвало̀, землѝ краснобо́рскїѧ и҆ сѣ́вера рѡссі́йскагѡ ѹ҆краше́нїе! Ты̀ ѿ ю҆́ности твоеѧ̀, ѡ҆чи́стивъ себѐ ѿ мїрска́гѡ пристра́стїѧ и҆ се́рдце ѹ҆добри́въ бл҃года́тїю ст҃а́гѡ дх҃а, во сщ҃е́нный са́нъ і҆ере́а бж҃їѧ ѡ҆бле́клсѧ є҆сѝ, и҆ мнѡ́гаѧ лѣ̑та, попече́нїе дꙋхо́вное, та́кѡ же и҆ тѣле́сное ѡ҆ па́ствѣ твое́й и҆мѣ́ѧ, же́ртвꙋ безкро́внꙋю досто́йнѡ соверша́лъ є҆сѝ. Є҆гда́ же прїи́де на зе́млю рꙋ́сскꙋю наше́ствїе беззако́нныхъ и҆ ѕловѣ́рныхъ, ꙗ҆́кѡ па́стырь и҆́стинный, въ же́ртвꙋ жи́вꙋ хрⷭ҇тꙋ̀ бг҃ꙋ, прине́слсѧ є҆сѝ, и҆ ны́нѣ на нб҃сѣ́хъ ликꙋ́еши съ сѡ́нмы сщ҃енномч҃нкѡвъ цр҃кве рꙋ́сскїѧ. Сегѡ̀ ра́ди мо́лимъ тѧ̀: ꙗ҆́кѡ и҆мѣ́ѧй дерзнове́нїе ко гдⷭ҇ꙋ, моли́сѧ ѡ҆ держа́вѣ на́шей, да въ ми́рѣ и҆ бл҃годе́нствїи пребыва́етъ, сердца́ же люде́й правосла́вныхъ вѧ́щшею любо́вїю ко хрⷭ҇тꙋ̀ бг҃ꙋ да ѡ҆зарѧ́тсѧ. И҆ на́съ твои́ми мл҃твами да сподо́битъ гдⷭ҇ь достѡ́йныѧ плоды̀ покаѧ́нїѧ приноси́ти и҆ ст҃ы́хъ хрⷭ҇то́выхъ та̑инъ неѡсꙋжде́ннѡ причаща́тисѧ. Хода́тайствомъ твои́мъ да ѹ҆крѣпи́тсѧ вѣ́ра на́ша, да и҆зба́вимсѧ ѿ всѧ́кихъ скорбе́й, недꙋ́гѡвъ и҆ напа́стей, врагѡ́въ, ви́димыхъ и҆ неви́димыхъ. А҆́ще же и҆ пости́гнетъ на́съ и҆скꙋше́нїе тѧ́жкое за грѣхѝ на́шѧ, да ѹ҆стои́мъ, ꙗ҆́коже нѣ́когда ты̀, ст҃ы́й пе́тре, пред̾ беззако́ннымъ мꙋчи́тельствомъ, прославлѧ́юще трїеди́наго бг҃а, ѻ҆ц҃а̀, и҆ сн҃а, и҆ ст҃а́го дх҃а, во вѣ́ки вѣкѡ́въ. <red>А҆</red>ми́нь.

{% illustration "small-ornaments/medallion-lukovich", "small" %}
