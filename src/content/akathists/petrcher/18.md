---
title: "І҆́косъ ѳ҃"
navigation:
  key: akathists-petrcher-18
  title: "І҆́косъ ѳ҃"
  parent: akathists-petrcher
  order: 18
type: "akathist"
---

## І҆́косъ ѳ҃:

<red>В</red>ѣті̑и многовѣща̑ннїи не возмо́гꙋтъ досто́йнѡ и҆зрещѝ си́лꙋ любвѐ твоеѧ̀ къ земно́мꙋ ѻ҆те́чествꙋ, сла́вне пе́тре: є҆ще́ бо на землѝ сы́й, ѡ҆ держа́вѣ рѡссі́йстѣй со слеза́ми моли́лсѧ є҆сѝ, вѣ́рꙋ ѻ҆тцє́въ и҆ хра́мъ ѿ порꙋга́нїѧ мꙋ́жественнѡ защити́лъ є҆сѝ. Та́кожде и҆ по кончи́нѣ твое́й въ земнѣ́й ю҆до́ли сꙋ́щихъ ника́коже ѡ҆ставлѧ́еши, вѣ̑рныѧ ѿ всѧ́кагѡ ѕла̀ незри́мѡ ѡ҆гражда́еши, вопїю́щихъ къ тебѣ̀ такова̑ѧ:

<red>Р</red>а́дꙋйсѧ, дꙋ́шꙋ твою̀ нѐ ѡ҆бинꙋ́ѧсѧ за дрꙋ́ги преда́вый: ра́дꙋйсѧ, бли̑жнїѧ твоѧ̑ ꙗ҆́кѡ себѐ сама́го возлюби́вый. Ра́дꙋйсѧ, ѻ҆́бразе и҆́стиннагѡ въ бз҃ѣ лю́демъ слꙋже́нїѧ: ра́дꙋйсѧ, дѣ́лателю соверше́ннагѡ терпѣ́нїѧ. Ра́дꙋйсѧ, ѡ҆бꙋрева́ємымъ страстьмѝ ти́хое приста́нище: ра́дꙋйсѧ, ѿча́ѧнныхъ и҆ ско́рбныхъ свѣ́тлаѧ наде́ждо. Ра́дꙋйсѧ, ѡ҆сла́бленныхъ въ вѣ́рѣ ѹ҆крѣпле́нїе: ра́дꙋйсѧ, всѣ̑мъ чтꙋ́щымъ тѧ̀ хода́таю сп҃се́нїѧ.

<red>Р</red>а́дꙋйсѧ, ѻ҆́ч҃е пе́тре, і҆ере́євъ похвало̀ и҆ стрⷭ҇тоте́рпцєвъ соприча́стниче.
