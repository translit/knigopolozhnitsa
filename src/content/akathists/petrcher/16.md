---
title: "І҆́косъ и҃"
navigation:
  key: akathists-petrcher-16
  title: "І҆́косъ и҃"
  parent: akathists-petrcher
  order: 16
type: "akathist"
---

## І҆́косъ и҃:

<red>В</red>е́сь въ бз҃ѣ пребыва́ѧй, всѣ̑мъ вои́стиннꙋ пꙋтево́ждь ко сп҃се́нїю пока́залсѧ є҆сѝ, ст҃ы́й нб҃ожи́телю пе́тре. Лю́демъ бо, и҆сцѣлѣ́вшымъ мл҃твами твои́ми и҆ забве́нїю тѧ̀ преда́вшымъ, па́ки ꙗ҆влѧ́лсѧ є҆сѝ, повелѣва́ѧ ко гро́бꙋ твоемꙋ̀ ст҃о́мꙋ приходи́ти и҆ да́нныхъ и҆́ми пред̾ гдⷭ҇емъ ѻ҆бѣ́тѡвъ не ѿмета́тисѧ, да ѿ грѣхѡ́въ свои́хъ ѿвратѧ́тсѧ и҆ жи́зни вѣ́чныѧ сподо́бѧтсѧ. Мы́ же, бл҃годарѧ́ще тѧ̀ за толи́кое млⷭ҇тивое и҆ многотерпѣли́вое попече́нїе ѡ҆ на́съ грѣ́шныхъ, со ѹ҆миле́нїемъ зове́мъ тѝ:

<red>Р</red>а́дꙋйсѧ, ꙗ҆́кѡ со а҆́гг҃лы прⷭ҇то́лꙋ бж҃їю на нб҃сѝ предстои́ши: ра́дꙋйсѧ, ты́ бо ꙗ҆́кѡ а҆́гг҃лъ съ нб҃сѐ на зе́млю лю́демъ низпосыла́ешисѧ. Ра́дꙋйсѧ, дѣ́ющихъ ѕло̀ и҆ беззакѡ́нїѧ гро́зный вразꙋми́телю: ра́дꙋйсѧ, вѣ̑рнымъ во́ли бж҃їѧ та́йный возвѣсти́телю. Ра́дꙋйсѧ, покаѧ́нїѧ и҆́стинный проповѣ́дниче: ра́дꙋйсѧ, добродѣ́ланїѧ ст҃ы́й наста́вниче. Ра́дꙋйсѧ, взыскꙋ́ющымъ твоеѧ̀ по́мощи бл҃гопоспѣ́шный пода́телю: ра́дꙋйсѧ, всѣ́хъ съ любо́вїю почита́ющихъ тѧ̀ нбⷭ҇ный покрови́телю.

<red>Р</red>а́дꙋйсѧ, ѻ҆́ч҃е пе́тре, і҆ере́євъ похвало̀ и҆ стрⷭ҇тоте́рпцєвъ соприча́стниче.
