---
title: "І҆́косъ в҃"
navigation:
  key: akathists-petrcher-4
  title: "І҆́косъ в҃"
  parent: akathists-petrcher
  order: 4
type: "akathist"
---

## І҆́косъ в҃:

<red>Р</red>а́зꙋмъ и҆ се́рдце въ и҆́стиннѣй вѣ́рѣ ѹ҆твержда́ѧ, пе́тре бг҃омꙋ́дре, за́пѡвѣди гдⷭ҇ни въ житїѝ непоро́чнѡ соблю́лъ є҆сѝ. И҆ ꙗ҆́кѡ вѣ́рный во́инъ хрⷭ҇то́въ, стра́хомъ бж҃їимъ и҆ ре́вностїю воѡрꙋжи́всѧ, врагѡ́въ вѣ́ры правосла́вныѧ, во ѻ҆те́чество твоѐ земно́е прише́дшихъ, не ѹ҆страши́лсѧ є҆сѝ, и҆ на защи́тꙋ хра́ма бж҃їѧ подви́глсѧ є҆сѝ. Сегѡ̀ ра́ди восхвалѧ́емъ тѧ̀ си́це:

<red>Р</red>а́дꙋйсѧ, є҆ди́нагѡ бг҃а, въ трⷪ҇цѣ сла́вимагѡ, и҆́стинный чти́телю: ра́дꙋйсѧ, во́ли бж҃їѧ всеꙋсе́рдный и҆сполни́телю. <red>Р</red>а́дꙋйсѧ, всѧ̑ кра̑снаѧ мі́ра сегѡ̀ хрⷭ҇та̀ ра́ди презрѣ́вый: ра́дꙋйсѧ, нелицемѣ́рною любо́вїю къ бг҃ꙋ и҆ па́ствѣ твое́й и҆спо́лненный. Ра́дꙋйсѧ, ѻ҆́бразъ бл҃гоче́стїѧ лю́демъ ꙗ҆ви́вый: ра́дꙋйсѧ, дꙋ́шꙋ твою̀ за вѣ́рꙋ и҆ ѻ҆те́чество положи́вый. Ра́дꙋйсѧ, правовѣ́рїѧ мꙋ́жественный побо́рниче: ра́дꙋйсѧ, прельще́нїємъ невѣ́рныхъ неꙋстраши́мый противобо́рче.

<red>Р</red>а́дꙋйсѧ, ѻ҆́ч҃е пе́тре, і҆ере́євъ похвало̀ и҆ стрⷭ҇тоте́рпцєвъ соприча́стниче.
