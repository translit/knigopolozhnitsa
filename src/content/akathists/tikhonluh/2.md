---
title: "І҆́косъ а҃"
navigation:
  key: akathists-tikhonluh-2
  title: "І҆́косъ а҃"
  parent: akathists-tikhonluh
  order: 2
type: "akathist"
---

## І҆́косъ а҃:

<red>А҆́</red>гг҃льстїи чи́ни возра́довашасѧ твои̑мъ по́двигѡмъ, и҆́миже въ пꙋсты́ни се́й подвиза́лсѧ є҆сѝ, въ по́стѣ и҆ бдѣ́нїи просїѧ́въ и҆ въ мл҃твахъ непреста́нныхъ, серафі́мскою горѧ̀ любо́вїю къ бг҃ꙋ. Тѣ́мже мы̀ ны́нѣ почита́юще тѧ̀, ꙗ҆́кѡ при́снаго собесѣ́дника а҆́гглѡвъ, со ѹ҆се́рдїемъ пѡхва́льнаѧ пѣ̑нїѧ восписꙋ́емъ тѝ си́це:

<red>Р</red>а́дꙋйсѧ, во пло́ти нбⷭ҇ный жи́телю: ра́дꙋйсѧ, страсте́й тѣле́сныхъ побѣди́телю. Ра́дꙋйсѧ, воздержа́нїѧ ѡ҆́бразъ ꙗ҆ви́вый: ра́дꙋйсѧ, пꙋсты́ню лꙋ́ховскꙋю просвѣти́вый. Ра́дꙋйсѧ, и҆́нокѡмъ на сп҃се́нїе ѹ҆чи́телю: ра́дꙋйсѧ, безмо́лвїѧ до́брый рачи́телю. Ра́дꙋйсѧ, и҆́стинный въ добродѣ́телѣхъ наста́вниче: ра́дꙋйсѧ, ско́рый въ ско́рбехъ помо́щниче. Ра́дꙋйсѧ, на пꙋ́ть пра́вый заблꙋжда́ющихъ наставлѧ́ѧй: ра́дꙋйсѧ, неѡсла́бнагѡ терпѣ́нїѧ ѡ҆́бразъ на́мъ ꙗ҆влѧ́ѧй. Ра́дꙋйсѧ, ѹ҆ныва́ющихъ ѹ҆тѣше́нїе: ра́дꙋйсѧ, согрѣша́ющихъ и҆справле́нїе.

<red>Р</red>а́дꙋйсѧ, тѵ́хѡне прпⷣбне, пресла́вный чꙋдотво́рче.
