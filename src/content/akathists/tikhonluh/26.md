---
title: "Мл҃тва"
navigation:
  key: akathists-tikhonluh-26
  title: "Мл҃тва"
  parent: akathists-tikhonluh
  order: 26
type: "akathist"
---

## Мл҃тва:

<versal>Ѽ</versal> сщ҃е́ннаѧ главо̀, прпⷣбне и҆ достобл҃же́нне ѻ҆́ч҃е на́шъ тѵ́хѡне! ты̀ вои́стиннꙋ мꙋ́жъ жела́нїй дꙋхо́вныхъ и҆ вторы́й данїи́лъ пока́залсѧ є҆сѝ. ꙗ҆́кѡже бо ѻ҆́ный дре́внїй высо́кою добродѣ́телїю и҆ ст҃остїю житїѧ̀ своегѡ̀ нбⷭ҇ныхъ видѣ́нїй и҆ ди́вныхъ ѿкрове́нїй сподо́билсѧ: си́це и҆ ты̀, прпⷣбне, восхождє́нїѧ въ се́рдцы свое́мъ полага́ѧ, преспѣва́лъ є҆сѝ въ добродѣ́телѣхъ, восходѧ̀ ѿ си́лы въ си́лꙋ, и҆ ꙗ҆́кѡ до́брый и҆ вѣ́рный ра́бъ, вше́лъ є҆сѝ въ ра́дость гдⷭ҇а твоегѡ̀. Тѣ́мже и҆ мы̀, ꙗ҆́кѡ дꙋхѡ́внаѧ ча̑да твоѧ̑, любо́вїю побꙋжда́еми, пѡхва́льнаѧ пѣснопѣ̑нїѧ въ честнѣ́й па́мѧти твое́й, по мѣ́рѣ вѣ́ры на́шеѧ, тебѣ̀ восписꙋ́емъ и҆ моли́твеннѡ на по́мощь на́шей не́мощи призыва́емъ. Смире́ннѡ мо́лимъ тѧ̀, прпⷣбне и҆ пресла́вне ѻ҆́ч҃е на́шъ тѵ́хѡне, твои́ми бл҃гопрїѧ́тными ко гдⷭ҇ꙋ мл҃твами застꙋпѝ возлю́бленнꙋю тобо́ю пꙋ́стыню сїю̀, гра́дъ же и҆ ве́сь, и҆ всѣ́хъ вѣ́рою чтꙋ́щихъ ст҃ꙋ́ю па́мѧть твою̀, ѿ всѧ́кагѡ навѣ́та сопроти́внагѡ, ѿ всѧ́кихъ бѣ́дъ и҆ напа́стей и҆ ѿ всѧ́кагѡ ѕла̀. Моли́сѧ, прпⷣбне, ѡ҆ все́й держа́вѣ на́шей. ѹ҆молѝ ми́лостивагѡ бо́га и҆ ѡ҆ на́съ смире́нныхъ и҆ недосто́йныхъ, да ѿпꙋ́ститъ на́мъ всѧ̑ прегрѣшє́нїѧ на̑ша, да спасе́тъ на́съ бл҃года́тїю свое́ю, и҆ сподо́битъ ра́дости вѣ́чныѧ наслажда́тисѧ въ го́рнѣмъ ѻ҆́нѣмъ і҆ерⷭ҇ли́ме, и҆же є҆́сть ма́ти всѣ̑мъ на́мъ, кꙋ́пнѡ съ тобо́ю и҆ со всѣ́ми ст҃ы́ми, ѿ вѣ́ка є҆мꙋ̀ бл҃гоꙋгоди́вшими, въ ни́хже въ трⷪ҇цѣ сла́вимый бг҃ъ благослове́нъ є҆́сть всегда̀, ны́нѣ и҆ при́снѡ, и҆ во вѣ́ки вѣкѡ́въ. <red>А҆</red>ми́нь.

{% illustration "small-ornaments/ornament-from-12th-century-armenian-gospel-crider", "small" %}
