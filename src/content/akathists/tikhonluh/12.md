---
title: "І҆́косъ ѕ҃"
navigation:
  key: akathists-tikhonluh-12
  title: "І҆́косъ ѕ҃"
  parent: akathists-tikhonluh
  order: 12
type: "akathist"
---

## І҆́косъ ѕ҃:

<red>В</red>озсїѧ́лъ є҆сѝ ѿ лито́вскїѧ землѝ, ꙗ҆́кѡ свѣтоза́рнаѧ ѕвѣзда̀ ѿ те́мнагѡ за́пада, прпⷣбне ѻ҆́ч҃е тѵ́хѡне, и҆ просвѣти́лъ є҆сѝ пꙋсты́ню лꙋ́ховскꙋю сїѧ́нїемъ твои́хъ до́блестей. тѣ́мже мо́лимъ тѧ̀ ѹ҆се́рднѡ, ѿ всѧ́кихъ вра́жескихъ навѣ́тѡвъ да́нною тебѣ̀ ѿ бг҃а блгⷣтїю и҆зба́вити на́съ, вопїю́щихъ тебѣ̀ сицєва́ѧ:

<red>Р</red>а́дꙋйсѧ, кре́стъ тво́й терпѣли́внѡ носи́вый: ра́дꙋйсѧ, пло́ть свою̀ дꙋ́хови покори́вый. Ра́дꙋйсѧ, ѹ҆се́рдный вїногра́да хрⷭ҇то́ва дѣ́лателю: ра́дꙋйсѧ, пꙋсты́ни тщали́вый ѹ҆строи́телю. Ра́дꙋйсѧ, ѹ҆бл҃жа́емый на землѝ: ра́дꙋйсѧ, прославлѧ́емый на нб҃сѝ. Ра́дꙋйсѧ, ѿ страсте́й и҆ бѣ́дъ чтꙋ́щыѧ тѧ̀ и҆збавлѧ́ющїй: ра́дꙋйсѧ, молѧ́щихсѧ тебѣ̀ ѿ ѹ҆́зъ грѣхо́вныхъ разрѣша́ющїй. Ра́дꙋйсѧ, ꙗ҆́кѡ мзда̀ твоѧ̀ на нб҃сѝ мно́га: ра́дꙋйсѧ, ꙗ҆́кѡ воспрїѧ́лъ є҆сѝ сꙋгꙋ́бо воздаѧ́нїе трꙋдѡ́въ твои́хъ ѿ бг҃а. Ра́дꙋйсѧ, вы́шнѧгѡ сїѡ́на граждани́не: ра́дꙋйсѧ, молѧ́йсѧ та́мѡ ѡ҆ на́съ, мл҃твеннѡ воспомина́ющихъ тѧ̀ ны́нѣ.

<red>Р</red>а́дꙋйсѧ, тѵ́хѡне прпⷣбне, пресла́вный чꙋдотво́рче.
