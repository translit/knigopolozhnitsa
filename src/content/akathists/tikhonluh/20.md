---
title: "І҆́косъ і҃"
navigation:
  key: akathists-tikhonluh-20
  title: "І҆́косъ і҃"
  parent: akathists-tikhonluh
  order: 20
type: "akathist"
---

## І҆́косъ і҃:

<red>С</red>тѣ́нꙋ тѧ̀ незы́блемꙋ и҆ гра́дъ ѹ҆бѣ́жища неѡбори́мый во всѣ́хъ ско́рбехъ и҆ напа́стѣхъ жите́йскихъ стѧжа́вше, прпⷣбне ѻ҆́ч҃е на́шъ тѵ́хѡне, тебѣ̀, ꙗ҆́кѡ при́сномꙋ къ бг҃ꙋ ѡ҆ на́съ мл҃твенникꙋ, пѡхва́льнаѧ прино́симъ пѣ̑нїѧ си́це:

<red>Р</red>а́дꙋйсѧ, сꙋ́щихъ въ бѣда́хъ и҆ треволне́нїихъ всегда̀ гото́вый посѣти́телю: ра́дꙋйсѧ, бжⷭ҇твенныхъ велѣ́нїй ре́вностный и҆сполни́телю. Ра́дꙋйсѧ, ꙗ҆́кѡ мл҃твою и҆ посто́мъ врагѡ́въ шата́нїѧ низложи́лъ є҆сѝ: ра́дꙋйсѧ, ꙗ҆́кѡ пꙋтѝ гдⷭ҇ни пра̑выѧ тщали́вѡ сохрани́лъ є҆сѝ. Ра́дꙋйсѧ, стра̑сти плѡтскі́ѧ воздержа́нїемъ ѹ҆мертви́вый: ра́дꙋйсѧ, во пло́ти, ꙗ҆́кѡ безпло́тенъ, на землѝ се́й пожи́вый. Ра́дꙋйсѧ, многосꙋ́етнагѡ мі́ра любвѐ ра́ди хрⷭ҇то́вы ѿрекі́йсѧ: ра́дꙋйсѧ, въ пꙋсты́ни, ꙗ҆́кѡ въ ти́хомъ приста́нище, въ но́ва человѣ́ка, со́зданнаго по бг҃ꙋ, въ пра́вдѣ и҆ ст҃ости и҆́стины ѡ҆блекі́йсѧ. Ра́дꙋйсѧ, ꙗ҆́кѡ неѡзрѣ́лсѧ є҆сѝ вспѧ́ть, возло́жь рꙋ́кꙋ твою̀ на ра́ло: ра́дꙋйсѧ, гра́дꙋ на́шемꙋ лꙋ́хꙋ и҆ все́й странѣ̀ є҆гѡ̀ стѣна̀ и҆ забра́ло. Ра́дꙋйсѧ, вѣ́ры свѣ́тлый свѣти́льниче: ра́дꙋйсѧ, ко грѧдꙋ́щемꙋ гра́дꙋ вѣ́рный наста́вниче.

<red>Р</red>а́дꙋйсѧ, тѵ́хѡне прпⷣбне, пресла́вный чꙋдотво́рче.
