---
title: "І҆́косъ є҃"
navigation:
  key: akathists-tikhonluh-10
  title: "І҆́косъ є҃"
  parent: akathists-tikhonluh
  order: 10
type: "akathist"
---

## І҆́косъ є҃:

<red>В</red>и́дѧще ст҃о́е твоѐ житїѐ лю́дїе лꙋ́ховстїи, тѵ́хѡне прпⷣбне, нача́ша бл҃гоговѣ́йнѡ тебѐ почита́ти: ты́ же, бѣ́гаѧ сла́вы человѣ́ческїѧ, та́й рабо́талъ є҆сѝ бг҃ꙋ, просла́вльшемꙋ тѧ̀ ꙗ҆́вѣ сла́вою нетлѣ́нїѧ и҆ бл҃гоꙋха́нїемъ ст҃ы́ни. Тѣ́мже и҆ мы̀, дꙋхѡ́внаѧ ча̑да твоѧ̑, сицєва́ѧ любо́вїю вопїе́мъ тѝ:

<red>Р</red>а́дꙋйсѧ, ꙗ҆́кѡ свѣти́ло въ пꙋсты́ни се́й сїѧ́ющїй: ра́дꙋйсѧ, чꙋдесы̀ твои́ми всѣ́хъ просвѣща́ющїй. Ра́дꙋйсѧ, наста́вниче вели́кїй на пꙋ́ть сп҃се́нїѧ: ра́дꙋйсѧ, и҆́стинный послѣ́дователю єѵⷢ҇льскагѡ хрⷭ҇то́ва ѹ҆че́нїѧ. Ра́дꙋйсѧ, и҆́го хрⷭ҇то́во бл҃го́е на себѐ воспрїѧ́вый: ра́дꙋйсѧ, всегѡ̀ себѐ и҆ ве́сь живо́тъ тво́й хрⷭ҇тꙋ̀ бг҃ꙋ преда́вый. Ра́дꙋйсѧ, нестѧжа́нїѧ ѡ҆бразъ на́мъ ꙗ҆ви́вый: ра́дꙋйсѧ, во́льнꙋю нищетꙋ̀ возлюби́вый. Ра́дꙋйсѧ, забывшаго ѡ҆бѣ́тъ сво́й человѣ́ка ѻ҆те́чески наказавый: ра́дꙋйсѧ, томꙋ́жде вско́рѣ и҆сцѣле́нїе и҆ здра́вїе тѣле́сное чꙋде́снѡ дарова́вый. Ра́дꙋйсѧ, терпе́нїемъ скорбе́й всѧ́ческихъ въ пꙋсты́ни се́й просїѧ́вый: ра́дꙋйсѧ, во́льною нището́ю вѣ́чное бога́тство стѧжа́вый.

<red>Р</red>а́дꙋйсѧ, тѵ́хѡне прпⷣбне, пресла́вный чꙋдотво́рче.
