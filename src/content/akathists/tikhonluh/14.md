---
title: "І҆́косъ з҃"
navigation:
  key: akathists-tikhonluh-14
  title: "І҆́косъ з҃"
  parent: akathists-tikhonluh
  order: 14
type: "akathist"
---

## І҆́косъ з҃:

<red>Н</red>о́вый вои́стиннꙋ подви́жникъ пока́залсѧ є҆сѝ и҆ странѣ̀ се́й, тѵ́хѡне прпⷣбне, съ прпⷣбнымъ мака́рїемъ подвиза́всѧ, съ ни́мже кꙋ́пнѡ и҆ ѹ҆покоева́ешисѧ въ вѣ́чныхъ ѡ҆би́телехъ. мы́ же почита́юще твоѧ̑ по́двиги и҆ трꙋды̀, похва́льными пѣснопѣ̑нїи си́це па́мѧть твою̀ ѹ҆бл҃жа́емъ:

<red>Р</red>а́дꙋйсѧ, посто́мъ и҆ бдѣ́нїемъ и҆ мл҃твою стра̑сти грѣхѡ́вныѧ ра́зꙋмꙋ покори́вый: ра́дꙋйсѧ, ѡ҆рꙋ́жїемъ крⷭ҇та̀ кнѧ́зѧ тьмы̑ побѣди́вый. Ра́дꙋйсѧ, ꙗ҆́кѡ всѧ́кое жела́нїе плотско́е ѹ҆вѧди́лъ є҆сѝ: ра́дꙋйсѧ, ꙗ҆́кѡ безстра́стїемъ приро́дꙋ побѣди́лъ є҆сѝ. Ра́дꙋйсѧ, и҆́ноческихъ по́двигѡвъ ревни́телю: ра́дꙋйсѧ, пꙋсты́ни лꙋ́ховскїѧ бл҃гоꙋкраси́телю. Ра́дꙋйсѧ, по́стникѡвъ похвало̀ и҆ сла́во: ра́дꙋйсѧ, воздержа́нїѧ подви́жникѡвъ зерца́ло. Ра́дꙋйсѧ, всѧ́кꙋю добродѣ́тель въ себѣ̀ из̾ѡбрази́вый: ра́дꙋйсѧ, и҆́го хрⷭ҇то́во и҆ бре́мѧ є҆гѡ̀ ле́гкое возлюби́вый. Ра́дꙋйсѧ, и҆́стиннꙋю вѣ́рꙋ собо́ю ѹ҆твержда́ющїй: ра́дꙋйсѧ, въ невече́рнемъ днѝ црⷭ҇твїѧ хрⷭ҇то́ва пребыва́ющїй.

<red>Р</red>а́дꙋйсѧ, тѵ́хѡне прпⷣбне, пресла́вный чꙋдотво́рче.
