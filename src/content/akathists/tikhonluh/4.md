---
title: "І҆́косъ в҃"
navigation:
  key: akathists-tikhonluh-4
  title: "І҆́косъ в҃"
  parent: akathists-tikhonluh
  order: 4
type: "akathist"
---

## І҆́косъ в҃:

<red>Р</red>а́зꙋмꙋ пода́тисѧ на́мъ бжⷭ҇твенномꙋ, помоли́сѧ къ си́льномꙋ и҆ бг҃ꙋ разꙋ́мѡвъ, прпⷣбне ѻ҆́ч҃е тѵ́хѡне, во є҆́же разꙋ́мнѡ ѹ҆бл҃жа́ти тѧ̀: ты́ бо бжⷭ҇твеннымъ сїѧ́ѧ свѣ́томъ, со а҆́гг҃лы водворѧ́ешисѧ ны́нѣ, и҆ прїимѝ посильное ѹ҆бл҃же́нїе сїѐ ѿ на́съ, ра́достнѡ похвалы̑ сицєва́ѧ тебѣ̀ приносѧ́щихъ:

<red>Р</red>а́дꙋйсѧ, по́стническими добродѣ́тельми просїѧ́вый: ра́дꙋйсѧ, бжⷭ҇твеннꙋю блгⷣть стѧжа́вый. Ра́дꙋйсѧ, чистоты̀ ѹ҆се́рдный храни́телю: ра́дꙋйсѧ, безмо́лвїѧ и҆́стинный люби́телю. Ра́дꙋйсѧ, а҆́гг҃лѡвъ собесѣ́дниче: ра́дꙋйсѧ, ко хрⷭ҇тꙋ̀ бг҃ꙋ ѡ҆ на́съ грѣ́шныхъ мл҃твенниче. Ра́дꙋйсѧ, трⷪ҇чнагѡ свѣ́та при́сный зри́телю: ра́дꙋйсѧ, те́мныѧ ѡ҆́бласти слꙋ́гъ прогони́телю. Ра́дꙋйсѧ, по́двигѡвъ и҆́ноческихъ наста́вниче: ра́дꙋйсѧ, нбⷭ҇ныѧ сла́вы наслѣ́дниче. Ра́дꙋйсѧ, ꙗ҆́кѡ печа̑ли ѿ человѣ̑къ ѿгонѧ́еши: ра́дꙋйсѧ, ꙗ҆́кѡ ско́рꙋю по́мощь всѣ̑мъ подава́еши.

<red>Р</red>а́дꙋйсѧ, тѵ́хѡне прпⷣбне, пресла́вный чꙋдотво́рче.
