---
title: "І҆́косъ а҃"
navigation:
  key: akathists-tihonvoron-2
  title: "І҆́косъ а҃"
  parent: akathists-tihonvoron
  order: 2
type: "akathist"
---

## І҆́косъ а҃:

<red>А҆́</red>гг҃лѡвъ собесѣ́дниче и҆ человѣ́кѡвъ наста́вниче, ны́нѣ, ꙗ҆́кѡ бж҃їй слꙋжи́тель, предстоѧ̀ съ вы́шними ли̑ки, ст҃и́телю тѵ́хѡне, мо́лиши ѡ҆ всѣ́хъ на́съ хрⷭ҇та̀ бг҃а на́шего и҆ къ вѣ́дѣнїю спасе́нїѧ ны̀ рꙋково́диши. Сегѡ̀ ра́ди бл҃года́рнѣ во ѹ҆миле́нїи вопїе́мъ тѝ:

<red>Р</red>а́дꙋйсѧ, пречестно́е ст҃ы́ѧ трⷪ҇цы селе́нїе: ра́дꙋйсѧ, чистото́ю и҆ ст҃ы́нею а҆́гг҃лѡмъ ѹ҆подобле́нїе. Ра́дꙋйсѧ, свѣти́льниче бжⷭ҇твеннагѡ свѣ́та: ра́дꙋйсѧ, всесвѣ́тлое бл҃года́ти прїѧ́телище. Ра́дꙋйсѧ, при́сный пред̾ гдⷭ҇емъ на́шъ застꙋ́пниче: ра́дꙋйсѧ, те́плый пред̾ ни́мъ ѡ҆ на́съ моли́твенниче. Ра́дꙋйсѧ, ско́рый въ нꙋ́ждахъ и҆ ско́рбехъ сꙋ́щымъ помо́щниче: ра́дꙋйсѧ, до́брый дꙋ́шъ на́шихъ наста́вниче. Ра́дꙋйсѧ, цр҃кве правосла́вныѧ ѹ҆твержде́нїе: ра́дꙋйсѧ, всеѧ̀ землѝ рѡссі́йскїѧ свѣ́тлое ѡ҆заре́нїе. Ра́дꙋйсѧ, воро́нежскїѧ па́ствы похвало̀: ра́дꙋйсѧ, ѻ҆би́тели задо́нскїѧ ѹ҆краше́нїе.

<red>Р</red>а́дꙋйсѧ, тѵ́хѡне, вели́кїй и҆ пресла́вный чꙋдотво́рче.
