---
title: "Мл҃тва а҃"
navigation:
  key: akathists-tihonvoron-26
  title: "Мл҃тва а҃"
  parent: akathists-tihonvoron
  order: 26
type: "akathist"
---

## Мл҃тва а҃:

<versal>Ѽ</versal> вели́кїй ѹ҆го́дниче бж҃їй и҆ пресла́вный чꙋдотво́рче, ст҃и́телю ѻ҆́ч҃е на́шъ тѵ́хѡне! со ѹ҆миле́нїемъ прекло́нше колѣ̑на и҆ припа́даѧ къ ра́цѣ честны́хъ и҆ многоцѣле́бныхъ моще́й твои́хъ, хва́лимъ, сла́вимъ и҆ велича́емъ просла́вльшаго тѧ̀ бг҃а и҆ на́мъ недостѡ́йнымъ показа́вшаго въ тебѣ̀ ве́лїю ми́лость, и҆ всеꙋсе́рднѡ, вѣ́рою и҆ любо́вїю чтꙋ́щїи ст҃ꙋ́ю па́мѧть твою̀, мо́лимъ тѧ̀: принесѝ моли́твꙋ на́шꙋ къ всѧ̑ содержа́щемꙋ и҆ спаса́ющемꙋ человѣколю́бцꙋ гдⷭ҇ꙋ, є҆мꙋ́же ты̀ ны́нѣ съ ли̑ки а҆́гг҃лъ и҆ со всѣ́ми ст҃ы́ми предстои́ши, да ѹ҆тверди́тъ во ст҃ѣ́й свое́й правосла́внѣй цр҃кви живы́й дꙋ́хъ пра́выѧ вѣ́ры и҆ бл҃гоче́стїѧ, да всѝ чле́ны є҆ѧ̀, чи́стїи ѿ сꙋемꙋ́дрїѧ и҆ сꙋевѣ́рїѧ, дꙋ́хомъ и҆ и҆́стиною покланѧ́ютсѧ є҆мꙋ̀ и҆ ѹ҆се́рднѡ пекꙋ́тсѧ ѡ҆ соблюде́нїи є҆гѡ̀ за́повѣдей, па́стырємъ є҆ѧ̀ да да́стъ ст҃ꙋ́ю ре́вность попече́нїѧ ѡ҆ спасе́нїи ввѣ́ренныхъ и҆̀мъ люде́й - пра́вѡ вѣ́рꙋющыѧ соблюда́ти, сла̑быѧ и҆ немощны̑ѧ въ вѣ́рѣ ѹ҆крѣплѧ́ти, невѣ́дꙋщыѧ наставлѧ́ти, проти̑вныѧ ѡ҆блича́ти. И҆ па́ки припа́дающе, съ ѹ҆пова́нїемъ, ꙗ҆́коже ча̑да ѻ҆ц҃а̀ на́мъ сꙋ́ща, мо́лимъ тѧ̀, ст҃и́телю тѵ́хѡне, вѣ́рꙋемъ бо, ꙗ҆́кѡ ты̀, на нб҃сѣ́хъ живы́й, лю́биши ны̀ то́ю же любо́вїю, є҆́юже всѧ̑ бли̑жнїѧ твоѧ̑ возлюби́лъ є҆сѝ, внегда̀ пребыва́ти тебѣ̀ на землѝ, и҆спросѝ ѹ҆ всеми́лостивагѡ гдⷭ҇а и҆ всѣ̑мъ на́мъ пода́ти да́ръ коемꙋ́ждо бл҃гопотре́бенъ и҆ всѧ̑, ꙗ҆̀же къ животꙋ̀ вре́менномꙋ и҆ вѣ́чномꙋ полє́знаѧ, мі́ра ѹ҆мире́нїе, градѡ́въ на́шихъ ѹ҆твержде́нїе, землѝ плодоно́сїе, ѿ гла́да и҆ па́гꙋбы и҆збавле́нїе, ѿ наше́ствїѧ и҆ноплеме́нныхъ сохране́нїе, скорбѧ́щымъ ѹ҆тѣше́нїе, недꙋ́гꙋющымъ и҆сцѣле́нїе, па́дшымъ возстановле́нїе, заблꙋжда́ющымъ на пꙋ́ть и҆́стины возвраще́нїе, подвиза́ющымсѧ въ дѣ́лѣхъ бл҃ги́хъ ѹ҆крѣпле́нїе, бл҃годѣ́лающымъ преспѣ́ѧнїе, роди́телємъ бл҃гослове́нїе, ча́дѡмъ въ стра́сѣ гдⷭ҇немъ воспита́нїе и҆ наꙋче́нїе, наста́вникѡмъ вѣ́дѣнїе и҆ бл҃гоче́стїе, невѣ́дꙋщымъ вразꙋмле́нїе, си̑рымъ, неимꙋ́щымъ и҆ ѹ҆бѡ́гимъ по́мощь и҆ застꙋпле́нїе, ѿходѧ́щымъ ѿ сегѡ̀ вре́меннагѡ житїѧ̀ къ вѣ́чномꙋ бл҃го́е ѹ҆готовле́нїе и҆ напꙋ́тствованїе, ѿше́дшымъ бл҃же́нное ѹ҆покое́нїе. Си́хъ всѣ́хъ, наипа́че, просѝ на́мъ, свѧ́тче тѵ́хѡне, ѹ҆ щедрода́вца бг҃а, ꙗ҆́кѡ и҆мы́й ве́лїе къ немꙋ̀ дерзнове́нїе: тебе́ бо стѧжа́хомъ при́снаго застꙋ́пника и҆ те́плаго моли́твенника ѡ҆ на́съ пред̾ гдⷭ҇емъ, є҆мꙋ́же подоба́етъ всѧ́каѧ сла́ва, че́сть и҆ поклоне́нїе, ѻ҆ц҃ꙋ̀ и҆ сн҃ꙋ и҆ ст҃о́мꙋ дх҃ꙋ, ны́нѣ и҆ при́снѡ, и҆ во вѣ́ки вѣкѡ́въ. <red>А҆</red>ми́нь.
