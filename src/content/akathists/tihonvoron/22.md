---
title: "І҆́косъ а҃і"
navigation:
  key: akathists-tihonvoron-22
  title: "І҆́косъ а҃і"
  parent: akathists-tihonvoron
  order: 22
type: "akathist"
---

## І҆́косъ а҃і:

<red>С</red>вѣти́ло бы́въ, всѧ̑ концы̀ землѝ рѡссі́йскїѧ ѡ҆зари́лъ є҆сѝ, ст҃и́телю приснопа́мѧтне. Є҆гда́ же приспѣ̀ вре́мѧ ѿше́ствїѧ твоегѡ̀, бж҃е́ственнїи а҆́гг҃ли прїѧ́ша ст҃ꙋ́ю дꙋ́шꙋ твою̀ и҆ въ нбⷭ҇ныѧ ѻ҆би́тєли вознесо́ша: тѣ́ло же твоѐ честно́е трⷪ҇ца вседѣ́тельнаѧ содѣ́ла нетлѣ́нно и҆ и҆сто́чникъ чꙋде́съ показа̀ на ѹ҆твержде́нїе правосла́вныѧ вѣ́ры, на ѡ҆бличе́нїе же невѣ́рїѧ и҆ сꙋевѣ́рїѧ. Тѣ́мже помина́юще бл҃же́нное ѹ҆спе́нїе и҆ ве́лїе твоѐ на нб҃сѝ и҆ на землѝ прославле́нїе, съ ра́достїю прино́симъ тѝ бл҃гохвалє́нїѧ сїѧ̑:

<red>Р</red>а́дꙋйсѧ, вели́кїй ѹ҆го́дниче бж҃їй, тече́нїе бл҃гоче́стнѣ сконча́вый: ра́дꙋйсѧ, вѣ́рꙋ, наде́ждꙋ и҆ любо́вь до конца̀ сохрани́вый. Ра́дꙋйсѧ, по трꙋдѣ́хъ стра́нствїѧ земна́гѡ сла́дцѣ въ селе́нїихъ нбⷭ҇ныхъ почи́вый: ра́дꙋйсѧ, ꙗ҆́кѡ сме́рть прїѧ́вый, тлѣ́нїѧ же не позна́вый. Ра́дꙋйсѧ, со хрⷭ҇то́мъ, є҆го́же возлюби́лъ є҆сѝ, на вѣ́ки соедини́выйсѧ: ра́дꙋйсѧ, црⷭ҇твїѧ нбⷭ҇нагѡ и҆ сла́вы вѣ́чныѧ наслѣ́дниче. Ра́дꙋйсѧ, ꙗ҆́кѡ нетлѣ́нїемъ моще́й твои́хъ спаси́тельнꙋю си́лꙋ воскресе́нїѧ хрⷭ҇то́ва ꙗ҆влѧ́еши: ра́дꙋйсѧ, ꙗ҆́кѡ ѻ҆́нымъ зарю̀ ѻ҆́бщагѡ воскресе́нїѧ на́мъ показꙋ́еши. Ра́дꙋйсѧ, и҆́стины правосла́вїѧ несомнѣ́нное ѹ҆вѣре́нїе: ра́дꙋйсѧ, въ цр҃кви присꙋ́щїѧ бл҃года́ти нело́жное и҆звѣще́нїе. Ра́дꙋйсѧ, земна́гѡ ѻ҆те́чества твоегѡ̀ но́вое свѣти́ло и҆ ѹ҆твержде́нїе: ра́дꙋйсѧ, ца́рства правосла́внагѡ покро́ве и҆ защище́нїе.

<red>Р</red>а́дꙋйсѧ, тѵ́хѡне, вели́кїй и҆ пресла́вный чꙋдотво́рче.
