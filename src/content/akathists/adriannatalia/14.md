---
title: "І҆́косъ з҃"
navigation:
  key: akathists-adriannatalia-14
  title: "І҆́косъ з҃"
  parent: akathists-adriannatalia
  order: 14
type: "akathist"
---

## І҆́косъ з҃:

<red>Н</red>о́вꙋю ко́знь и҆змышлѧ́ѧ мꙋчи́тель ѕлы́й, повелѣ̀ во́емъ свои́мъ ѿню́дъ не впꙋска́ти въ темни́цꙋ къ ѹ҆́зникѡмъ же́нъ, и҆з̾ гра́да приходѧ́щихъ ѹ҆тѣше́нїѧ ра́ди и҆ ѡ҆блегче́нїѧ страда́льцєвъ хрⷭ҇то́выхъ. Тогда̀ и҆ тебѣ̀, ст҃а́ѧ ната́лїе, возбра́ненѡ бы́сть мꙋ́жа твоегѡ̀ ви́дѣти и҆ слꙋжи́ти є҆мꙋ̀: ѻ҆ба́че повелѣ́нїе царе́во небре́гши, въ мꙋ́жескомъ ѻ҆дѣѧ́нїи въ темни́цꙋ приходи́ла є҆сѝ и҆ ꙗ҆́кѡже пре́ждѣ ст҃а́гѡ сꙋпрꙋ́га твоегѡ̀ подкрѣплѧ́ла є҆сѝ, да мꙋ́жественнѡ грѧде́тъ на мꙋче́нїѧ и҆ сме́рть за хрⷭ҇та̀ гдⷭ҇а. Сегѡ̀ ра́ди досто́йнѡ восхвалѧ́емъ тѧ̀ вкꙋ́пѣ со ст҃ы́мъ мꙋ́жемъ твои́мъ и҆ си́це ва́мъ вопїе́мъ:

<red>Р</red>а́дꙋйтесѧ, слꙋжи́телей хрⷭ҇то́выхъ ѹ҆краше́нїе пресвѣ́тлое. Ра́дꙋйтесѧ, и҆сповѣ́дникѡвъ и҆́менѣ і҆и҃сова велелѣ́пнаѧ сла́во. Ра́дꙋйтесѧ, пꙋ́ть ѹ҆́зкїй возлю́бльшїи и҆ на́мъ є҆гѡ̀ ѹ҆казꙋ́ющїи. Ра́дꙋйтесѧ, ꙗ҆́кѡ пꙋте́мъ си́мъ ти́хагѡ приста́нища, цр҃ствїѧ хрⷭ҇то́ва, достиго́сте. Ра́дꙋйтесѧ, ꙗ҆́кѡ ны́нѣ въ сла́вѣ и҆ бл҃же́нствѣ несконча́емемъ пребыва́ете. Ра́дꙋйтесѧ, ꙗ҆́кѡ на́съ мл҃твами ва́шими ѿ бѣ́дъ и҆ напа́стей сохранѧ́ете.

<red>Р</red>а́дꙋйтесѧ, ст҃і́и а҆дрїа́не и҆ ната́лїе, мч҃еницы хрⷭ҇то́ви всехва́льнїи и҆ стра́дальцы непобѣди́мїи.
