---
title: "І҆́косъ г҃"
navigation:
  key: akathists-adriannatalia-6
  title: "І҆́косъ г҃"
  parent: akathists-adriannatalia
  order: 6
type: "akathist"
---

## І҆́косъ г҃:

<red>И҆</red>мѣ́ѧй и҆зы́ти на беззако́нное сꙋ́дище маѯїмїа́ново, затворе́нъ бы́лъ є҆сѝ въ темни́цꙋ мра́чнꙋю, и҆дѣ́же съ про́чими ст҃ы́ми мч҃еники всю̀ но́щь въ мл҃твахъ, пѣснопѣ́нїихъ и҆ бесѣ́дахъ дꙋхо́вныхъ прове́лъ є҆сѝ. Любвеѻби́льнаѧ же сꙋпрꙋ́жница твоѧ̀, не́мощь же́нскꙋю презрѣ́вши и҆ є҆сте́ственнꙋю любо́вь пло́тскꙋю ни во что́же вмѣни́вши, всѧ́чески тѧ̀ ѹ҆бѣжда́ше не ѿстꙋпа́ти ѿ вѣ́ры хрⷭ҇то́вы, но до конца̀ пребы́ти непоколеби́мымъ и҆сповѣ́дникѡмъ и҆́менѣ і҆и҃сова и҆ не боѧ́тисѧ сме́рти. Тѣ́мже ва́мъ, ꙗ҆́кѡ и҆́стиннымъ во́инѡмъ хрⷭ҇то́вымъ, въ дꙋхо́вномъ весе́лїи взыва́емъ:

<red>Р</red>а́дꙋйтесѧ, правовѣ́рїѧ мꙋ́жественнїи ревни́телїе. Ра́дꙋйтесѧ, ѕловѣ́рїѧ неꙋстраши́мїи ѡ҆бличи́телїе. Ра́дꙋйтесѧ, терпѣ́нїемъ, ꙗ҆́кѡ крѣ́пкою бро́нею, ѡ҆бле́кшїисѧ. Ра́дꙋйтесѧ, крⷭ҇тъ хрⷭ҇то́въ ꙗ҆́кѡ непобѣди́мое ѻ҆рꙋ́жїе въ рꙋ́цѣ прїе́мшїи. Ра́дꙋйтесѧ, ꙗ҆́кѡ беззако́нныхъ мꙋчи́телей преесте́ственнымъ мꙋ́жествомъ ва́шимъ ѹ҆диви́ли є҆́сте. Ра́дꙋйтесѧ, ꙗ҆́кѡ ва́ми и҆́мѧ бж҃їе просла́висѧ.

<red>Р</red>а́дꙋйтесѧ, ст҃і́и а҆дрїа́не и҆ ната́лїе, мч҃еницы хрⷭ҇то́ви всехва́льнїи и҆ стра́дальцы непобѣди́мїи.
