---
title: "І҆́косъ в҃"
navigation:
  key: akathists-adriannatalia-4
  title: "І҆́косъ в҃"
  parent: akathists-adriannatalia
  order: 4
type: "akathist"
---

## І҆́косъ в҃:

<red>Р</red>а́зꙋмъ и҆́стиннагѡ бг҃овѣ́дѣнїѧ внеза́пꙋ ѡ҆б̾ѧ̑ дꙋ́шꙋ твою̀, а҆дрїа́не, є҆гда̀, по повелѣ́нїю царе́вꙋ, впи́сывалъ є҆сѝ съ про́чими нота́рїи и҆мена̀ ст҃ы́хъ мч҃єникъ, на страда́нїе и҆ сме́рть за и҆́мѧ хрⷭ҇то́во ведо́мыхъ, є҆гда̀ бо вопроси́лъ є҆сѝ слꙋжи́телей гдⷭ҇нихъ, ко́е воздаѧ́нїе и҆́мꙋтъ прїѧ́ти ѿ гдⷭ҇а во цр҃ствїи є҆гѡ̀ за всѧ̀ мꙋ́ки, ті́и ѿвѣща́ша тѝ, ꙗ҆́кѡ нѣ́сть мо́щнѡ бре́нномꙋ ꙗ҆зыкꙋ̀ и҆зре́щи и҆ ѹ҆мꙋ̀ сла́бомꙋ пости́гнꙋти, ꙗ҆́же ѹ҆гото́ва бг҃ъ лю́бѧщимъ є҆гѡ̀. Ты́ же, а҆бїе ѡ҆ста́вль всѐ і҆́дѡльское ѕловѣ́рїе, всѣ́мъ се́рдцемъ ко хрⷭ҇тꙋ̀ ѹ҆стреми́лсѧ є҆сѝ и҆ возопи́лъ є҆сѝ дерзнове́ннѡ: и҆ а҆́зъ хрⷭ҇тїани́нъ є҆́смь. Почита́юще ѹ҆́бѡ твоѐ ѻ҆браще́нїе ко и҆́стинномꙋ со́лнцꙋ пра́вды мо́лимъ тѧ̀, прїимѝ вкꙋ́пѣ съ сꙋпрꙋ́жницею твое́ю, ст҃о́ю ната́лїею, ѿ на́съ, грѣ́шныхъ, похвалы̀ сицевы́ѧ:

<red>Р</red>а́дꙋйтесѧ, и҆́стиннагѡ бг҃а ст҃і́и слꙋжи́телїе. Ра́дꙋйтесѧ, тагѡ̀ во́ли ре́вностнїи и҆сполни́телїе. Ра́дꙋйтесѧ, ꙗ҆́кѡ всѧ̀ кра́снаѧ и҆ сла́дкаѧ мі́ра сегѡ̀ любвѐ ра́ди хрⷭ҇то́вы презрѣ́ли є҆́сте. Ра́дꙋйтесѧ, ꙗ҆́кѡ любо́вь земнꙋ́ю и҆ сꙋпрꙋ́жеское сча́стїе въ же́ртвꙋ возлюби́вшемꙋ вы̀ принеслѝ є҆́сте. Ра́дꙋйтесѧ, наꙋча́ющїи на́съ не прилѣплѧ́тисѧ къ земны́мъ бл҃гамъ, но возноси́тисѧ дꙋ́хомъ горѣ̀, къ бг҃ꙋ. Ра́дꙋйтесѧ, не́мощь на́шꙋ просвѣща́ющїи и҆ восходи́ти на лѣ́ствицꙋ ст҃ы́ни на́мъ помога́ющїи.

<red>Р</red>а́дꙋйтесѧ, ст҃і́и а҆дрїа́не и҆ ната́лїе, мч҃еницы хрⷭ҇то́ви всехва́льнїи и҆ стра́дальцы непобѣди́мїи.
