---
title: "І҆́косъ є҃"
navigation:
  key: akathists-adriannatalia-10
  title: "І҆́косъ є҃"
  parent: akathists-adriannatalia
  order: 10
type: "akathist"
---

## І҆́косъ є҃:

<red>Ѹ҆</red>зрѣ́въ мꙋчи́тель ѕлочести́вый ѹ҆́зники ст҃ы́ѧ, въ темни́цѣ съ тобо́ю затворе́нныѧ, толика́гѡ ѿ ра́нъ и҆знеможе́нїѧ дости́гшїѧ, ꙗ҆́кѡ ѿню́дъ не мо́щи и҆́мъ претерпѣ́ти лютѣ́йшїѧ мꙋ́ки, повелѣ̀ є҆ди́нагѡ тѧ̀, а҆дрїа́не, привестѝ пред̾ сꙋ́дище своѐ и҆ всѧ́чески тѧ̀ ѹ҆вѣще́ваше ѿрещи́сѧ хрⷭ҇та̀, ѹ҆страша́ѧ тѧ̀ предлежа́щими мꙋ́ками. Ѻ҆ба́че, вы́ше ѹ҆крѣплѧ́емый и҆ бл҃же́нною сꙋпрꙋ́гою твое́ю ѹ҆тѣша́емый, пребы́лъ є҆сѝ тве́рдъ, а҆́ки а҆дама́нтъ, проти́вꙋ и҆скꙋше́нїѧ вра́жескагѡ. Сегѡ̀ ра́ди твоѐ за хрⷭ҇та̀ стра́данїе любо́вїю ѹ҆бл҃жа́юще и҆ ст҃ꙋ́ю сꙋпрꙋ́жницꙋ твою̀ велича́юще, ра́достнѡ ва́мъ взыва́емъ:

<red>Р</red>а́дꙋйтесѧ, бг҃а вы́шнѧгѡ побѣдоно́снїи слꙋжи́телїе. Ра́дꙋйтесѧ, вѣ́ры хрⷭ҇то́вы громогла́снїи и҆сповѣ́дницы. Ра́дꙋйтесѧ, і҆́дѡльскїѧ пре́лести дерзнове́ннїи ѡ҆бличи́телїе. Ра́дꙋйтесѧ, сла́вы бж҃їѧ неꙋстраши́мїи проповѣ́дателїе. Ра́дꙋйтесѧ, маѯїмїа́нова гнѣ́ва не ѹ҆боѧ́вшїисѧ. Ра́дꙋйтесѧ, тагѡ̀ ꙗ҆́рость ни во что́же вмѣни́вшїи.

<red>Р</red>а́дꙋйтесѧ, ст҃і́и а҆дрїа́не и҆ ната́лїе, мч҃еницы хрⷭ҇то́ви всехва́льнїи и҆ стра́дальцы непобѣди́мїи.
