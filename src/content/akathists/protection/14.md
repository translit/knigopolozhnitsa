---
title: "І҆́косъ з҃"
navigation:
  key: akathists-protection-14
  title: "І҆́косъ з҃"
  parent: akathists-protection
  order: 14
type: "akathist"
---

## І҆́косъ з҃:

<red>Д</red>и̑внаѧ показа́лъ є҆сѝ дѣла̀ твоѧ̑ въ пречⷭ҇тѣй мт҃ри твое́й, гдⷭ҇и, є҆гда̀ пречꙋ́дный ѡ҆мофо́ръ въ рꙋцѣ̀ є҆ѧ̀ свѣтѧ́щїйсѧ па́че лꙋ̑чь со́лнечныхъ ꙗ҆ви́сѧ, и҆́мже покрыва́ше лю́ди, сꙋ́щыѧ въ це́ркви влахе́рнстѣй: ѡ҆ таковѣ́мъ ѹ҆́бѡ зна́менїи млⷭ҇рдагѡ є҆ѧ̀ застꙋпле́нїѧ ѹ҆слы́шавше, ѹ҆́жасомъ и҆ ра́достїю ѡ҆держи́ми, всѝ глаго́лахꙋ:

<red>Р</red>а́дꙋйсѧ, нерꙋкотворе́нный ѡ҆мофо́ръ а҆́ки ѡ҆́блакъ над̾ всѣ́мъ мі́ромъ распросте́ршаѧ: ра́дꙋйсѧ, превѣ́чнагѡ а҆рхїере́а, сн҃а своегѡ̀, зна́менїе на рꙋцѣ̀ свое́й держа́щаѧ. Ра́дꙋйсѧ, но́вꙋю млⷭ҇ть и҆ но́вꙋю блгⷣть си́мъ въ цр҃кви правосла́внѣй ꙗ҆влѧ́ющаѧ: ра́дꙋйсѧ, сто́лпе ѡ҆́блачный, ѿ и҆скꙋше́нїй и҆ собла́знѡвъ мі́ра всѣ́хъ на́съ покрыва́ющїй. Ра́дꙋйсѧ, сто́лпе ѻ҆́гненный, средѝ мглы̀ грѣха̀ всѣ̑мъ на́мъ пꙋ́ть спⷭ҇нїѧ показꙋ́ющїй: ра́дꙋйсѧ, ꙗ҆́вныхъ бл҃гоче́стїѧ подви́жникѡвъ ꙗ҆́вное ѹ҆крѣпле́нїе. Ра́дꙋйсѧ, та́йныхъ средѝ мі́ра рабѡ́въ бж҃їихъ та́йное вразꙋмле́нїе: ра́дꙋйсѧ, и҆ менє̀ ѡ҆бнаже́ннагѡ до́брыхъ дѣ́лъ не ѡ҆ставлѧ́ющаѧ свои́мъ покро́вомъ и҆ блгⷣтїю.

<red>Р</red>а́дꙋйсѧ, ра́досте на́ша, покры́й на́съ ѿ всѧ́кагѡ ѕла̀ честны́мъ твои́мъ ѡ҆мофо́ромъ.
