---
title: "І҆́косъ д҃"
navigation:
  key: akathists-protection-8
  title: "І҆́косъ д҃"
  parent: akathists-protection
  order: 8
type: "akathist"
---

## І҆́косъ д҃:

<red>Ѹ҆</red>слы́ша гдⷭ҇ь бг҃ъ і҆исꙋ́са наѵи́на молѧ́щасѧ и҆ повелѣва́юща со́лнцꙋ ста́ти, до́ндеже ѿмсти́тъ врагѡ́мъ: слы́шитъ и҆ твоѧ̑ ны́нѣ молє́нїѧ гдⷭ҇ь і҆и҃съ, и҆збра́ннаѧ пала́то дх҃а ст҃а́гѡ: тѣ́мже и҆ мы̀ грѣ́шнїи, на тво́й надѣ́ющесѧ покро́въ, тебѣ̀, ꙗ҆́кѡ бж҃їей мт҃ри, глаго́лати дерза́емъ:

<red>Р</red>а́дꙋйсѧ, ѿ сл҃нца мы́сленнагѡ ѡ҆заре́ннаѧ и҆ на́съ свѣ́томъ незаходи́мымъ просвѣща́ющаѧ: ра́дꙋйсѧ, сїѧ́нїемъ пречⷭ҇тыѧ дш҃ѝ твоеѧ̀ всю̀ зе́млю просвѣти́вшаѧ. Ра́дꙋйсѧ, чⷭ҇тото́ю тѣлесѐ твоегѡ̀ всѧ̑ нб҃са̀ возвесели́вшаѧ: ра́дꙋйсѧ, ст҃ы́хъ ѡ҆би́телей хрⷭ҇то́выхъ покро́въ и҆ снабдѣ́нїе. Ра́дꙋйсѧ, вѣ́рныхъ па́стырей цр҃кве бо́дрость и҆ вразꙋмле́нїе: ра́дꙋйсѧ, бг҃обоѧ́зненныхъ и҆́нокѡвъ и҆ и҆́нокинь наста́внице. Ра́дꙋйсѧ, невозмꙋща́емое ѹ҆спокое́нїе бл҃гоговѣ́йныхъ ста́рцєвъ: ра́дꙋйсѧ, та́йное весе́лїе чи́стыхъ дѣ́въ и҆ вдови́цъ.

<red>Р</red>а́дꙋйсѧ, ра́досте на́ша, покры́й на́съ ѿ всѧ́кагѡ ѕла̀ честны́мъ твои́мъ ѡ҆мофо́ромъ.
