---
title: "І҆́косъ а҃і"
navigation:
  key: akathists-protection-22
  title: "І҆́косъ а҃і"
  parent: akathists-protection
  order: 22
type: "akathist"
---

## І҆́косъ а҃і:

<red>Ꙗ҆́</red>кѡ свѣтопрїе́мнꙋю свѣщꙋ̀ въ мл҃твѣ горѧ́щꙋю, ви́дѧще тѧ̀ на воздꙋ́сѣ влахе́рнскаѧ це́рковь, согла́снѡ со мно́жествомъ люді́й, въ не́й бы́вшихъ, возглаша́ше: ѿкꙋ́дꙋ мнѣ̀ сїѐ, да прїи́де мт҃и гдⷭ҇а моегѡ̀ ко мнѣ̀; Ст҃ы́й же а҆ндре́й со є҆пїфа́нїемъ те́плѣ молѧ́хꙋсѧ къ тебѣ̀, зовꙋ́ще:

<red>Р</red>а́дꙋйсѧ, всѣ́хъ дарѡ́въ дх҃о́вныхъ и҆ тѣле́сныхъ незави́стнаѧ пода́тельнице: ра́дꙋйсѧ, полага́ющихъ нача́ло покаѧ́нїѧ грѣ́шникѡвъ вѣ́рнаѧ предста́тельнице. Ра́дꙋйсѧ, борю́щихсѧ со страстьмѝ и҆ прило́гами вра́жїими всегда́шнѧѧ спобо́рнице: ра́дꙋйсѧ, незри́мое ѹ҆кроще́нїе влады́къ жесто́кихъ и҆ ѕвѣронра́вныхъ. Ра́дꙋйсѧ, та́йный поко́е и҆ ѿра́до рабѡ́въ кро́ткихъ и҆ стра́ждꙋщихъ: ра́дꙋйсѧ, всежела́нное соверше́нїе благи́хъ сꙋпрꙋ́жествъ. Ра́дꙋйсѧ, ма́терей дѣтородѧ́щихъ ско́рое и҆ безболѣ́зненное разрѣше́нїе: ра́дꙋйсѧ, въ ча́съ кончи́ны є҆ди́наѧ всѣ̑мъ на́мъ помо́щнице.

<red>Р</red>а́дꙋйсѧ, ра́досте на́ша, покры́й на́съ ѿ всѧ́кагѡ ѕла̀ честны́мъ твои́мъ ѡ҆мофо́ромъ.
