---
title: "І҆́косъ г҃"
navigation:
  key: akathists-protection-6
  title: "І҆́косъ г҃"
  parent: akathists-protection
  order: 6
type: "akathist"
---

## І҆́косъ г҃:

<red>И҆</red>мꙋ́щи бога́тство млⷭ҇рдїѧ неѡскꙋ́дное, всѣ̑мъ концє́мъ землѝ простира́еши рꙋ́кꙋ по́мощи, влⷣчце: болѧ́щымъ и҆сцѣле́нїе, стра́ждꙋщымъ ѡ҆сла́бꙋ, слѣпы̑мъ прозрѣ́нїе и҆ всѣ̑мъ всѧ̑ по коегѡ́ждо потре́бѣ подае́ши, бл҃года́рнѣ вопїю́щымъ:

<red>Р</red>а́дꙋйсѧ, правосла́вїѧ несокрꙋши́маѧ крѣ́посте и҆ ѡ҆гра́до: ра́дꙋйсѧ, ст҃ы́хъ хра́мѡвъ и҆ ѻ҆лтаре́й пе́рвѣйшее ѹ҆краше́нїе. Ра́дꙋйсѧ, благоче́стїѧ вѣрнѣ́йшее ѡ҆гражде́нїе: ра́дꙋйсѧ, благосе́рдыхъ градоправи́телей неꙋсыпа́ющаѧ споспѣ́шнице. Ра́дꙋйсѧ, непобѣди́маѧ воево́до вожде́й и҆ во́инствъ хрⷭ҇тїа́нскихъ: ра́дꙋйсѧ, ст҃о́е зерца́ло пра́вды сꙋдїѧ́мъ немздопрїи̑мнымъ. Ра́дꙋйсѧ, соверше́нный ра́зꙋме наста́вникѡвъ и҆ дѣтоводи́телей: ра́дꙋйсѧ, бл҃гослове́нїе домѡ́въ и҆ семе́йствъ бл҃гочести́выхъ.

<red>Р</red>а́дꙋйсѧ, ра́досте на́ша, покры́й на́съ ѿ всѧ́кагѡ ѕла̀ честны́мъ твои́мъ ѡ҆мофо́ромъ.
