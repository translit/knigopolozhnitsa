---
title: "І҆́косъ ѳ҃"
navigation:
  key: akathists-protection-18
  title: "І҆́косъ ѳ҃"
  parent: akathists-protection
  order: 18
type: "akathist"
---

## І҆́косъ ѳ҃:

<red>В</red>ѣті̑и многовѣща́ннїи ꙗ҆́кѡ ры̑бы безгла̑сныѧ, недоꙋмѣ́ютъ, ка́кѡ восхвали́ти по достоѧ́нїю вели́кїй всечестна́гѡ покро́ва твоегѡ̀ пра́здникъ: всѧ̑ бо ѡ҆ тебѣ̀ ѿ ни́хъ глагѡ́лемаѧ не сꙋ́ть довѡ́льна къ є҆ди́номꙋ и҆зчисле́нїю щедро́тъ твои́хъ: мы́ же твоѧ̑ неизчє́тнаѧ бл҃годѣѧ̑нїѧ ви́дѧще, съ весе́лїемъ взыва́емъ:

<red>Р</red>а́дꙋйсѧ, ѿ ꙗ҆́звы и҆ всегꙋби́тельства сме́ртнагѡ на́съ соблюда́ющаѧ: ра́дꙋйсѧ, ѿ внеза́пнагѡ колеба́нїѧ землѝ гра́ды и҆ вє́си сохранѧ́ющаѧ. Ра́дꙋйсѧ, ѿ разлїѧ́нїѧ во́дъ и҆ потопле́нїѧ рꙋко́ю крѣ́пкою возводѧ́щаѧ: ра́дꙋйсѧ, ѿ запале́нїѧ ѻ҆́гненнагѡ росо́ю мл҃твъ твои́хъ и҆збавлѧ́ющаѧ. Ра́дꙋйсѧ, ѿ гла́да дꙋше́внагѡ и҆ тѣле́снагѡ хлѣ́бомъ жи́зни снабдѣва́ющаѧ: ра́дꙋйсѧ, ѹ҆да́ры мо́лнїи и҆ гро́ма ѿ главы̀ на́шеѧ ѿводѧ́щаѧ. Ра́дꙋйсѧ, ѿ наше́ствїѧ и҆ноплемє́нникъ и҆ та́йныхъ ѹ҆бі́йцъ сп҃са́ющаѧ: ра́дꙋйсѧ, ѿ дома́шнїѧ бра́ни и҆ вражды̀ є҆динокро́вныхъ ми́ромъ и҆ любо́вїю ѡ҆гражда́ющаѧ.

<red>Р</red>а́дꙋйсѧ, ра́досте на́ша, покры́й на́съ ѿ всѧ́кагѡ ѕла̀ честны́мъ твои́мъ ѡ҆мофо́ромъ.
