---
title: "Мл҃тва"
navigation:
  key: akathists-mariaeg-26
  title: "Мл҃тва"
  parent: akathists-mariaeg
  order: 26
type: "akathist"
---

## Мл҃тва:

<versal>Ѽ</versal> равноа́гг҃льнаѧ и҆ всесвѣ́тлаѧ мр҃і́е прпⷣбнаѧ, ѹ҆бѣли́вшаѧ ри́зꙋ дꙋшѝ своеѧ̀ въ кро́ви а҆́гнчей и҆ зрѧ́щаѧ ны́нѣ на нб҃си́ невече́рнїй свѣ́тъ црⷭ҇твїѧ нбⷭ҇нагѡ! Помѧнѝ мѧ̀, грѣ́шнагѡ и҆ ѹ҆бо́гагѡ раба̀ твоегѡ̀, въ бг҃опрїѧ́тныхъ твои́хъ къ бг҃ꙋ моли́твахъ и҆ защитѝ мѧ̀ ѿ ловле́нїѧ врага̀, вѣ́си бо є҆гѡ̀ ко́зни и҆ лю́тꙋю въ се́мъ житїѝ на ны̀ бра́нь. Да́рꙋй мѝ сле́зы покаѧ́нїѧ, ѡ҆мыва́ющїѧ дꙋше́внꙋю мою̀ скве́рнꙋ, и҆спросѝ мѝ ѡ҆ставле́нїе грѣхѡ́въ и҆ житїѧ̀ и҆справле́нїе, и҆зба́ви мѧ̀ ѿ ѕлы́хъ мои́хъ ѻ҆бы́чаевъ, лѣ́ности и҆ нераде́нїѧ, наꙋчѝ мѧ̀ постоѧ́нствꙋ и҆ крѣ́пости въ борьбѣ̀ съ мои́ми грѣхо́вными на́выками, и҆ помозѝ напечатлѣ́ти въ се́рдцѣ мое́мъ и҆ ѹ҆мѣ̀ пресвѣ́тлый ѻ҆́бразъ тобо́ю люби́магѡ хрⷭ҇та̀, ѹ҆ѧ́зви мою̀ дꙋ́шꙋ є҆гѡ̀ всепроща́ющею любо́вїю, да не ѡ҆скорблю̀ млⷭ҇рдїе є҆гѡ̀ но́выми грѣха́ми. Ѹ҆молѝ ѡ҆ мнѣ̀ и҆ ми́лостивꙋю спорꙋ́чницꙋ твою̀, пречⷭ҇тꙋю дв҃ꙋ бцⷣꙋ, да и҆ мнѣ̀, недосто́йномꙋ, да́рꙋетъ всеси́льнꙋю свою̀ по́мощь и҆ наста́витъ на стезю̀ сп҃се́нїѧ. Во и҆схо́дѣ же ѿ сегѡ̀ мі́ра, ѽ, ма́ти прпⷣбнаѧ, сподо́би мѧ̀ причаще́нїѧ ст҃ы́хъ бж҃е́ственныхъ та́инъ: въ стра́шный ча́съ сме́рти помозѝ, на воздꙋ́шныхъ мыта́рствахъ застꙋпѝ и҆ предста́тельствомъ твои́мъ ѿве́рзи мѝ две́ри нбⷭ҇нагѡ црⷭ҇твїѧ, и҆дѣ́же по трꙋдѣ́хъ и҆ по́двизѣ́хъ ны́нѣ водворѧ́ешисѧ, зрѧ̀ и҆ прославлѧ́ѧ пресла́дкагѡ и҆скꙋпи́телѧ твоегѡ̀, прише́дшагѡ въ мі́ръ грѣ́шныѧ сп҃стѝ и҆ бж҃е́ственною свое́ю кро́вїю ѡ҆мыва́ющагѡ на́съ ѿ всѧ́кагѡ грѣха̀, є҆мꙋ́же сла́ва, че́сть и҆ поклоне́нїе со безнача́льнымъ є҆гѡ̀ ѻ҆ц҃е́мъ и҆ прест҃ы́мъ и҆ животворѧ́щимъ дх҃омъ въ безконе́чныѧ вѣ́ки. <red>А҆</red>ми́нь.

{% illustration "small-ornaments/medallion-lukovich", "small" %}
