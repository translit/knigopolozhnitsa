---
title: "І҆́косъ а҃ї"
navigation:
  key: akathists-arsenijtver-22
  title: "І҆́косъ а҃ї"
  parent: akathists-arsenijtver
  order: 22
type: "akathist"
---

## І҆́косъ а҃ї:

<red>С</red>вѣти́льникъ свѣтоза́рный бы́лъ є҆сѝ, ст҃и́телю хрⷭ҇то́въ а҆рсе́нїе, въ жи́зни земнѣ́й, свѣти́вый па́ствѣ твое́й сло́вомъ ѹ҆че́нїѧ и҆ приме́ромъ ст҃а́гѡ житїѧ̀ твоегѡ̀: но и҆ ны́нѣ, по сме́рти твое́й, не престае́ши просвѣща́ти на́съ чꙋдесы̀ твои́ми и҆ нетлѣ́нїемъ честны́хъ моще́й твои́хъ, наипа́че же ст҃ы́ми и҆ бг҃опрїѧ́тными мл҃твами твои́ми, и҆́миже ѡ҆гражда́еми, невреди́мы ѿ всѧ́кагѡ ѕла̀ пребыва́емъ и҆ глаго́лемъ:

<red>Р</red>а́дꙋйсѧ, и҆збра́нниче бж҃їй, є҆го́же мл҃тва мно́гѡ мо́жетъ пред̾ бл҃госе́рдїемъ влⷣки: ра́дꙋйсѧ, а҆рхїере́ю гдⷭ҇ень, чꙋ́дне подража́вый въ житїѝ вели́комꙋ а҆рхїере́ю і҆и҃сꙋ хрⷭ҇тꙋ̀. Ра́дꙋйсѧ, слꙋго̀ всевы́шнѧгѡ равноа҆́гг҃льный: ра́дꙋйсѧ, ꙗ҆́кѡ кончи́на твоѧ̀ сла́вна и҆ ѹ҆спе́нїе во ст҃ы́хъ. Ра́дꙋйсѧ, ѡ҆сїѧ́нный въ го́рнихъ ѻ҆би́телехъ сла́вою свѣ́та невече́рнѧгѡ: ра́дꙋйсѧ, просла́вленный ди́внымъ нетлѣ́нїемъ ст҃ы́хъ моще́й твои́хъ и҆ мно́гими чꙋдесы̀. Ра́дꙋйсѧ, бл҃гоꙋха́нїемъ ст҃ы́ни твоеѧ̀ ѹ҆добри́вый ст҃ꙋ́ю хрⷭ҇то́вꙋ цр҃ковь: ра́дꙋйсѧ, всѣ́ѧ рѡссі́йскїѧ страны̀ ра́дованїе и҆ ѹ҆тѣше́нїе. Ра́дꙋйсѧ, покро́ве бг҃омъ да́нный, и҆́мже покрыва́ютсѧ вѣ́рнїи: ра́дꙋйсѧ, свѣ́тлый ѡ҆́блаче, зно́й страсте́й на́шихъ ѹ҆толѧ́ющїй. Ра́дꙋйсѧ, роса̀ бл҃года́тнаѧ, ѡ҆роша́ющаѧ и҆ веселѧ́щаѧ на̑ша се́рдца: ра́дꙋйсѧ, гра́дѣ прибѣ́жища, не кры́ющїйсѧ ѿ на́шегї притека́нїѧ.

<red>Р</red>а́дꙋйсѧ, ст҃и́телю а҆рсе́нїе, ѹ҆се́рдный мл҃твенниче ѡ҆ дꙋша́хъ на́шихъ.
