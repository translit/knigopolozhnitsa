---
title: "Мл҃тва а҃"
navigation:
  key: akathists-arsenijtver-26
  title: "Мл҃тва а҃"
  parent: akathists-arsenijtver
  order: 26
type: "akathist"
---

## Мл҃тва а҃:

<versal>Ѽ</versal> вели́кїй ѹ҆го́дниче бж҃їй, ст҃и́телю ѻ҆́ч҃е а҆рсе́нїе! сѐ прино́симъ тебѣ̀ хвале́бное пѣ́нїе мы̀, грѣ́шнїи и҆ недосто́йнїи ча̑да твоѧ̑, и҆ велича́емъ по́двиги и҆ добродѣ́тєли твоѧ̀, и҆ мно́гꙋю млⷭ҇ть твою̀ ко всѣ̑мъ съ вѣ́рою притека́ющымъ къ ѻ҆те́ческомꙋ твоемꙋ̀ покро́вꙋ. прїимѝ ми́лостивнѡ моли́твꙋ вѣ́ры и҆ любвѐ на́шеѧ, и҆ принесѝ ю҆̀ вседержи́телю бг҃ꙋ, ѿ него́же нисхо́дитъ всѧ́кое даѧ́нїе бл҃го и҆ всѧ́кїй да́ръ соверше́нный, и҆ ꙗ҆́кѡже бл҃годѣ́тельствовалъ є҆сѝ въ земнѣ́мъ житїѝ твое́мъ всѣ̑мъ и҆ска́вшимъ твоеѧ̀ по́мощи, та́кѡ и҆ ны́нѣ не лишѝ на́съ, ѻ҆́ч҃е бл҃госе́рдый, твоегѡ̀ пред̾ бг҃омъ многомо́щнагѡ застꙋпле́нїѧ. Се́ бо нетлѣ̑нныѧ и҆ многоцѣлє́бныѧ мо́щи твоѧ̑ дарова́ на́мъ гдⷭ҇ь во ѹ҆вѣре́нїе, ꙗ҆́кѡ ве́лїе дерзнове́нїе и҆́маши къ немꙋ̀ и҆ ꙗ҆́кѡ мно́гѡ мо́жетъ предста́тельство твоѐ пред̾ прⷭ҇то́ломъ бл҃гости є҆гѡ̀. Тѣ́мже не ѡ҆ста́ви на́съ си́рыхъ и҆ безпо́мощныхъ, но при́снѡ помина́й на́съ во ст҃ы́хъ нбⷭ҇ныхъ твои́хъ мл҃твахъ. Ѹ҆крѣпѝ на́ша стѡпы̀ тве́рдѡ и҆ непоколеби́мѡ ходи́ти пꙋте́мъ за́повѣдей гдⷭ҇нихъ, ѹ҆твердѝ рꙋ́цѣ на́ша къ воздѣѧ́нїю моли́твенномꙋ и҆ къ соверше́нїю до́брыхъ дѣ́лъ, согрѣ́й сердца̀ на̑ша любо́вїю ко гдⷭ҇ꙋ и҆ къ жи́зни вѣ́чнѣй. И҆спросѝ ѹ҆ цр҃ѧ̀ нбⷭ҇нагѡ гра́дꙋ тфе́ри и҆ ст҃ѣ́й ѡ҆би́тели твое́й бл҃гостоѧ́нїе и҆ все́й странѣ̀ рѡссі́йстѣй млⷭ҇ть бж҃їю и҆ сохране́нїе ѿ всѧ́кагѡ ѕла̑. И҆спросѝ, ст҃и́телю бж҃їй, и҆ всѣ̑мъ, съ вѣ́рою прибѣга́ющымъ къ ра́цѣ ст҃ы́хъ моще́й твои́хъ и҆ и҆́мѧ твоѐ бл҃гоговѣ́йнѡ призыва́ющимъ, коемꙋ́ждо да́ръ бл҃гопотре́бенъ: недꙋгꙋющымъ и҆сцѣле́нїе, бе́дствꙋющымъ и҆збавле́нїе, печа́льнымъ ѹ҆тѣше́нїе, заблꙋ́ждшымъ и҆́стины позна́нїе, грѣ́шнымъ и҆справле́нїе, подвиза́ющымсѧ преспѣ́ѧнїе, и҆ всѣ̑мъ всѧ̑ къ жи́зни вре́меннѣй и҆ вѣ́чнѣй потрє́бнаѧ, во сла́вꙋ ди́внагѡ во ст҃ы́хъ свои́хъ бг҃а, въ трⷪ҇це сла́вимагѡ и҆ покланѧ́емагѡ, ѻ҆ц҃а̀ и҆ сн҃а и҆ ст҃а́гѡ дх҃а. <red>А҆</red>ми́нь.
