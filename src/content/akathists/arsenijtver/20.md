---
title: "І҆́косъ і҃"
navigation:
  key: akathists-arsenijtver-20
  title: "І҆́косъ і҃"
  parent: akathists-arsenijtver
  order: 20
type: "akathist"
---

## І҆́косъ і҃:

<red>С</red>тѣна̀ и҆ тве́рдое ѡ҆гражде́нїе гра́да тферѝ и҆ ѡ҆би́тели твоеѧ̀ ꙗ҆ви́лсѧ є҆сѝ, ст҃и́телю ѻ҆́ч҃е а҆рсе́нїе. є҆гда́ бо лю́тїи и҆ ѕлонра́внїи литвины̀, разорѧ́юще гра́ды и҆ вє́си рѡссі̑йскїѧ, доидо́ша до ѡ҆би́тели твоеѧ̀, и҆ восхотѣ́вше ѻ҆́нꙋю расхи́тити, взѧ́ша покро́въ со ст҃ы́хъ и҆ многоцѣле́бныхъ моще́й твои́хъ, зла́томъ и҆ сребро́мъ ѹ҆кра́шенный, и҆́мже є҆ди́нъ ѿ ни́хъ дерзнꙋ̀ покры́ти конѧ̀ своегѡ̀, но а҆́бїе на высотꙋ̀ взе́мшесѧ, ѻ҆́ба падо́ша ме́ртвы, покро́въ же си́лою бж҃їею ѡ҆брѣ́тесѧ на крестѣ̀ верхꙋ̀ хра́ма твоегѡ̀, про́чїй же, ве́лїимъ ѡ҆б̾ѧ́ти стра́хомъ, бѣжа́ша, ѡ҆ста́вльше ѡ҆би́тель твою̀ и҆ гра́дъ тфе́рь невреди́мы. помина́юще ѹ҆̀бо сїѐ чꙋ́дное твоѐ застꙋпле́нїе, ра́достнѡ взыва́емъ къ тебѣ̀:

<red>Р</red>а́дꙋйсѧ, и҆́збранный воево́до, при́снѡ гото́вый ѿража́ти врагѝ ви̑димыѧ и҆ неви̑димыѧ ѿ па́ствы твоеѧ̀ земны́ѧ: ра́дꙋйсѧ, гра́да тферѝ и҆ ѡ҆би́тели твоеѧ̀ забра́ло несокрꙋши́мое. Ра́дꙋйсѧ, щи́те защища́ѧй вѣ̑рныѧ: ра́дꙋйсѧ, стѣно̀ ѡ҆гражда́ющаѧ бл҃гочести́выѧ. Ра́дꙋйсѧ, ꙗ҆́кѡ не попꙋсти́лъ є҆сѝ би́серꙋ ст҃ы́ни попра́нꙋ бы́ти: ра́дꙋйсѧ, ꙗ҆́кѡ прогна́лъ є҆сѝ ди́кихъ вепрей ѿ вїногра́да хрⷭ҇то́ва. Ра́дꙋйсѧ, ꙗ҆́кѡ ст҃ꙋ́ю ѡ҆би́тель твою̀ нерасхи́щенꙋ ѿ врагѡ́въ сохрани́лъ є҆сѝ: ра́дꙋйсѧ, ꙗ҆́кѡ правосла́вный гра́дъ ѻ҆те́чествїѧ твоегѡ̀ невреди́мымъ соблю́лъ є҆сѝ. Ра́дꙋйсѧ, во бра́нехъ хрⷭ҇толюби́вомꙋ во́инствꙋ вели́кїй посо́бниче: ра́дꙋйсѧ, подвизающымсѧ въ по́стѣ и҆ безмо́лвїи до́брый споспѣ́шниче. Ра́дꙋйсѧ, недꙋ́жныхъ бл҃года́тный цѣле́бниче: ра́дꙋйсѧ, преди́вный чꙋдотво́рче.

<red>Р</red>а́дꙋйсѧ, ст҃и́телю а҆рсе́нїе, ѹ҆се́рдный мл҃твенниче ѡ҆ дꙋша́хъ на́шихъ.
