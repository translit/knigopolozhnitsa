---
title: "І҆́косъ в҃"
navigation:
  key: akathists-arsenijtver-4
  title: "І҆́косъ в҃"
  parent: akathists-arsenijtver
  order: 4
type: "akathist"
---

## І҆́косъ в҃:

<red>Р</red>а́зꙋмъ бг҃опросвеще́нный стѧжа́лъ є҆сѝ, ст҃че бж҃їй, чте́нїемъ писа́нїй бжⷭ҇твенныхъ, ѿ ю҆́ности бо напита́лъ є҆сѝ дꙋ́шꙋ твою̀ сла́дкою пи́щею слове́съ бж҃їихъ и҆ содѣ́лалсѧ є҆сѝ вѣ́рнымъ и҆сполни́телемъ за́повѣдей хрⷭ҇то́выхъ. тѣ́мже ѹ҆блажа́емъ тѧ̀ и҆ глаго́лемъ:

<red>Р</red>а́дꙋйсѧ, до́брый ѹ҆ченичѐ нбⷭ҇нагѡ ѹ҆чи́телѧ хрⷭ҇та̀: ра́дꙋйсѧ, бг҃омꙋ́дрый и҆зслѣ́дователю та́инствъ, въ зако́нѣ бж҃їемъ сокрове́нныхъ. Ра́дꙋйсѧ, всѧ̑ кра̑снаѧ мі́ра сегѡ̀ возненави́дѣвый: ра́дꙋйсѧ, горѣ̀ ѹ҆стреми́вый всѧ̑ по́мыслы дꙋшѝ твоеѧ̀. Ра́дꙋйсѧ, ни́щыѧ и҆ стра̑нныѧ ѹ҆довли́вый ѿ и҆мѣ́нїй твои́хъ: ра́дꙋйсѧ, ѹ҆тверди́вый се́рдце твоѐ въ любо́вь бж҃їю. Ра́дꙋйсѧ, самоѿверже́нїѧ и҆ пре́данности бг҃ꙋ ѡ҆́бразе соверше́нный: ра́дꙋйсѧ, самоѡсꙋжде́нїѧ и҆ покаѧ́нныхъ сле́зъ люби́телю. Ра́дꙋйсѧ, ꙗ҆́кѡ насади́лъ є҆сѝ въ дꙋшѝ твое́й стра́хъ гдⷭ҇ень: ра́дꙋйсѧ, ꙗ҆́кѡ прилѣжа́лъ є҆сѝ мл҃твамъ ѹ҆сє́рднымъ и҆ колѣнопреклонє́ннымъ. Ра́дꙋйсѧ, ѹ҆миле́нїѧ и҆сто́чниче: ра́дꙋйсѧ, кро́тости пра́вило.

<red>Р</red>а́дꙋйсѧ, ст҃и́телю а҆рсе́нїе, ѹ҆се́рдный мл҃твенниче ѡ҆ дꙋша́хъ на́шихъ.
