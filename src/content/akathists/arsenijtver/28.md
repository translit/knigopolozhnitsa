---
title: "Мл҃тва г҃"
navigation:
  key: akathists-arsenijtver-28
  title: "Мл҃тва г҃"
  parent: akathists-arsenijtver
  order: 28
type: "akathist"
---

## Мл҃тва г҃:

<versal>Ѽ</versal> всехва́льный ст҃и́телю хрⷭ҇то́въ и҆ чꙋдотво́рче, ѻ҆́ч҃е а҆рсе́нїе! Не забꙋ́ди на́съ, ча́дъ ст҃ы́ѧ ѡ҆би́тели твоеѧ̀ и҆ всѣ́хъ съ вѣ́рою и҆ любо́вїю прибега́ющихъ къ ра́цѣ че́стныхъ и҆ многоцѣле́бныхъ моще́й твои́хъ, но помина́й на́съ во ст҃ы́хъ твои́хъ и҆ бл҃гопрїѧ́тныхъ мл҃твахъ къ бг҃ꙋ. Молѝ за всѧ̑ хрⷭ҇тїа́ны, ѻ҆́ч҃е ст҃и́телю а҆рсе́нїе, и҆ за ст҃ꙋ́ю сїю̀ ѡ҆би́тель, ю҆́же врꙋчѝ тебѣ̀ пречⷭ҇таѧ влⷣчца бцⷣа, мни́мъ бо тѧ̀ вы́нꙋ предстоѧ́ща хрⷭ҇тꙋ̀ бг҃ꙋ на́шемꙋ и҆ пречⷭ҇тѣй є҆гѡ̀ мт҃ри и҆ и҆мꙋ́ща ве́лїе къ ни́мъ дерзнове́нїе. А҆́ще бо тѣ́ломъ и҆ преста́вилсѧ є҆сѝ ѿ на́съ, но дꙋше́ю жи́въ сы́й, неѿстꙋ́пенъ пребыва́еши съ на́ми дꙋ́хомъ. Сохранѧ́й на́съ твои́мъ предста́тельствомъ пред̾ прⷭ҇то́ломъ нбⷭ҇нагѡ цр҃ѧ̀ ѿ ко́зней вра́жїихъ, ѿ собла́знѡвъ мі́ра, во ѕлѣ̀ лежа́щагѡ, и҆ ѿ всѧ́кїѧ ско́рби и҆ нꙋжды̀. Ѽ пребл҃гі́й па́стырю и҆ ѹ҆чи́телю на́шъ, ѻ҆́ч҃е а҆рсе́нїе! Къ тебѣ̀ припа́даемъ и҆ тебѣ̀ мо́лимсѧ, моли́сѧ всеси́льномꙋ бг҃ꙋ ѡ҆ по́льзѣ дꙋ́шъ на́шихъ, и҆ и҆спросѝ на́мъ вре́мѧ на покаѧ́нїе, да ѡ҆чи́стившесѧ ѿ всѧ́кїѧ скве́рны грѣхѡ́вныѧ, нбⷭ҇номꙋ црⷭ҇твїю наслѣ́дники сподо́бимсѧ бы́ти со всѣ́ми првⷣными, ѿ вѣ́ка ѹ҆годи́вшими гдⷭ҇ꙋ на́шемꙋ і҆и҃сꙋ хрⷭ҇тꙋ̀, є҆мꙋ́же подоба́етъ всѧ́каѧ сла́ва, че́сть и҆ поклоне́нїе со безнача́льнымъ є҆гѡ̀ ѻ҆ц҃е́мъ и҆ съ прест҃ы́мъ дх҃омъ, ны́нѣ и҆ при́снѡ и҆ во вѣ́ки вѣкѡ́въ. <red>А҆</red>ми́нь.

{% illustration "small-ornaments/ornament-from-12th-century-armenian-gospel-crider", "small" %}
