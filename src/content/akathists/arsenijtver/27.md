---
title: "Мл҃тва в҃"
navigation:
  key: akathists-arsenijtver-27
  title: "Мл҃тва в҃"
  parent: akathists-arsenijtver
  order: 27
type: "akathist"
---

## Мл҃тва в҃:

<versal>П</versal>ри́зри ѿ го́рнихъ высо́тъ, ст҃и́телю ѻ҆́ч҃е а҆рсе́нїе, на на́съ смире́нныхъ и҆ грѣ́шныхъ, во ѹ҆миле́нїи дꙋ́шъ и҆ серде́цъ къ тебѣ̀ прибега́ющихъ, вѣ́рою крѣ́пкою на тѧ̀ ѹ҆пова́ющихъ, любо́вїю нелицемѣ́рною просѧ́щихъ ѹ҆ тебѣ̀ застꙋпле́нїѧ. тебѣ̀ бо мл҃твенника бл҃гопрїѧтнаго вѣ́мы ко всемлⷭ҇тивомꙋ бг҃ꙋ. Проле́й ѡ҆ на́съ твоѧ̑ ст҃ы̑ѧ моли̑твы и҆ ѹ҆молѝ человѣколю́бца гдⷭ҇а не погꙋби́ти на́съ со беззако́нїи на́шими, но ѡ҆брати́ти на́съ къ покаѧ́нїю и҆ и҆справле́нїю, да про́чее вре́мѧ житїѧ̀ на́шегѡ земна́гѡ, нѐ въ рабо́тѣ грѣхꙋ̀ и҆ страсте́мъ, но въ дѣ́ланїи за́повѣдей є҆гѡ̀ ст҃ы́хъ и҆ въ бл҃гоче́стїи провожда́емъ и҆ со бл҃го́ю наде́ждою дости́гнемъ кончи́ны на́шеѧ. Въ ча́съ же сме́ртный наипа́че ꙗ҆ви́сѧ на́мъ, ѻ҆́ч҃е, застꙋ́пникъ бл҃гі́й, ѹ҆скорѝ тогда̀ на мл҃твꙋ ѡ҆ на́съ безпо́мощныхъ и҆ помозѝ на́мъ со прича́стїемъ та́инствъ бжⷭ҇твенныхъ ми́рнꙋю и҆ бл҃гꙋ́ю кончи́нꙋ ѹ҆лꙋчи́ти, грѡзнаѧ мыта́рства воздꙋ̑шныѧ безбѣ́днѡ прейтѝ и҆ ѹ҆наслѣ́довати го́рнее црⷭ҇тво. Є҆́й, ст҃и́телю бж҃їй, не пре́зри на́съ и҆ не посрамѝ ѹ҆пова́нїѧ на́шегѡ, но бꙋ́ди ѡ҆ на́съ предста́тель немо́лчный къ бг҃ꙋ. Ѽ па́стырю на́шъ до́брый, ѹ҆пасѝ на́съ бо́дренными твои́ми мл҃твами и҆ сохранѝ ненавѣ̑тны ѿ всѧ́кагѡ ѕла̀, да сла́вимъ неизрече́нное человѣколю́бїе бг҃а на́шегѡ, ѻ҆ц҃а̀ и҆ сн҃а и҆ ст҃а́гѡ дх҃а, и҆ твоѐ ѻ҆те́ческое застꙋпле́нїе, во вѣ́ки вѣкѡ́въ. <red>А҆</red>ми́нь.
