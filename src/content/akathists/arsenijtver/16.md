---
title: "І҆́косъ и҃"
navigation:
  key: akathists-arsenijtver-16
  title: "І҆́косъ и҃"
  parent: akathists-arsenijtver
  order: 16
type: "akathist"
---

## І҆́косъ и҃:

<red>В</red>е́сь жела́нїемъ бжⷭ҇твеннымъ ѡ҆б̾ѧ́тъ бы́лъ є҆сѝ, ст҃и́телю бг҃облж҃енне, гѡ́рнѧѧ мꙋ́дрствꙋѧ, а҆ не земна́ѧ, и҆ бг҃омы́сленнымъ ѹ҆мо́мъ твои́мъ вы́нꙋ предстоѧ̀ бг҃ꙋ въ мл҃твахъ непреста́нныхъ, ꙗ҆ви́лсѧ є҆сѝ вели́кїй ѹ҆го́дникъ бж҃їй и҆ чꙋдотво́рецъ, и҆ при́снѡ предста́тельствꙋющий ѡ҆ па́ствѣ твое́й, тебѣ̀ приносѧщей сїѧ̑ похвалы̑:

<red>Р</red>а́дꙋйсѧ, сщ҃е́ннаѧ главо̀, вы́нꙋ гѡ́рнѧѧ мꙋ́дрствꙋющаѧ: ра́дꙋйсѧ, досто́йный носи́телю бж҃їѧ бл҃года́ти. Ра́дꙋйсѧ, врачꙋ̀ безме́здный, тꙋ́не врачєва́нїѧ расточаѧй: ра́дꙋйсѧ, сосꙋ́де драгоцѣ́нный, цѣле́бное мѵ́ро всѣ̑мъ вѣ̑рнымъ бога́тнѡ и҆злива́ѧй. Ра́дꙋйсѧ, многотекꙋ́щаѧ рѣко̀, напои́вшаѧ сердца̀ люде́й твои́хъ ѹ҆че́ньми сп҃си́тельными: ра́дꙋйсѧ, ча́ше всезлата́ѧ, чє́рплющаѧ ѡ҆би́лїе даро́ванїй ѿ даропода́телѧ хрⷭ҇та̀ и҆ ѡ҆роша́ющаѧ дꙋшѝ къ плодоноше́нїю дꙋхо́вномꙋ. Ра́дꙋйсѧ, ѻ҆́ч҃е бл҃госе́рдый, подража́ѧй бл҃гости ѻ҆ц҃а̀ нбⷭ҇нагѡ: ра́дꙋйсѧ, ми́лости стрꙋѐ неизсѧка́емаѧ. Ра́дꙋйсѧ, ра́дости мнѡ́гимъ хода́таю: ра́дꙋйсѧ, печа́лей и҆ скорбе́й ѹ҆толи́телю. Ра́дꙋйсѧ, многоѡбра́знѣ ѹ҆кра́шенный добродѣ́тельми: ра́дꙋйсѧ, свѣ́тлѡ блиста́ющїй лꙋча́ми пресла́вныхъ чꙋде́съ.

<red>Р</red>а́дꙋйсѧ, ст҃и́телю а҆рсе́нїе, ѹ҆се́рдный мл҃твенниче ѡ҆ дꙋша́хъ на́шихъ.
