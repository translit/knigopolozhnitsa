---
title: "І҆́косъ ѕ҃"
navigation:
  key: akathists-arsenijtver-12
  title: "І҆́косъ ѕ҃"
  parent: akathists-arsenijtver
  order: 12
type: "akathist"
---

## І҆́косъ ѕ҃:

<red>В</red>озсїѧ́лъ є҆сѝ ꙗ҆́кѡ бг҃освѣ́тлое свѣти́ло на ст҃и́тельстѣмъ престо́лѣ па́ствы тферскі́ѧ, просвѣща́ѧ дꙋ́ши всѣ́хъ прибега́ющихъ къ тебѣ̀, ꙗ҆́кѡ а҆рхїере́ю бг҃опрїѧ́тномꙋ, є҆гѡ́же мл҃тва мно́гѡ мо́жетъ пред̾ лице́мъ вседержи́телѧ бг҃а. тѣ́мже и҆ мы̀, ѡ҆хранѧ́еми твои́ми ст҃ы́ми мл҃твами, бл҃года́рнѡ тебѣ̀ зове́мъ:

<red>Р</red>а́дꙋйсѧ, па́стырю на́шъ и҆ ѹ҆чи́телю: ра́дꙋйсѧ, те́плый ѡ҆ на́съ грѣ́шныхъ пред̾ бг҃омъ предста́телю. Ра́дꙋйсѧ, ѹ҆миротвори́вый въ па́ствѣ твое́й раздо́ры и҆ нестроє́нїѧ: ра́дꙋйсѧ, бо́дренными твои́ми мл҃твами посрами́вый врага̀ сп҃се́нїѧ человѣ́ческагѡ. Ра́дꙋйсѧ, правосла́вїѧ и҆ бл҃гоче́стїѧ насади́телю: ра́дꙋйсѧ, лжѝ и҆ всѧ́кагѡ нече́стїѧ и҆стреби́телю. Ра́дꙋйсѧ, хрⷭ҇тꙋ̀ ѹ҆невѣ́стивый мнѡ́гїѧ дꙋшѝ человѣ́чєскїѧ: ра́дꙋйсѧ, рꙋководи́вый въ ца́рствїе небе́сное твоѧ̀ ѹ҆ченикѝ. Ра́дꙋйсѧ, до́брый и҆ неꙋсы́пный дѣ́лателю вїногра́да хрⷭ҇то́ва: ра́дꙋйсѧ, мꙋ́дрый и҆ бг҃опрїѧ́тный строи́телю та́инъ бж҃їихъ. Ра́дꙋйсѧ, і҆ера́рше всебл҃гі́й: ра́дꙋйсѧ, а҆рхїере́ю пречꙋ́дный.

<red>Р</red>а́дꙋйсѧ, ст҃и́телю а҆рсе́нїе, ѹ҆се́рдный мл҃твенниче ѡ҆ дꙋша́хъ на́шихъ.
