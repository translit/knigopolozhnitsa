---
title: "І҆́косъ в҃і"
navigation:
  key: akathists-arsenijtver-24
  title: "І҆́косъ в҃і"
  parent: akathists-arsenijtver
  order: 24
type: "akathist"
---

## І҆́косъ в҃і:

<red>П</red>ою́ще твоѐ бг҃оꙋго́дное житїѐ, вели́кїй ѹ҆го́дниче бж҃їй, ѻ҆́ч҃е на́шъ а҆рсе́нїе, сла́вимъ ст҃ꙋ́ю кончи́нꙋ твою̀, и҆сповѣ́дꙋемъ мнѡ́гаѧ чꙋдеса̀ твоѧ̀ и҆ вели́кое млⷭ҇рдїе твоѐ къ лю́демъ, бл҃гоговѣ́йнѡ лобыза́емъ нетлѣ́нныѧ и҆ цѣльбонѡ́сныѧ мо́щи твоѧ̑, и҆ мо́лимъ тѝ сѧ̀ прилѣ́жнѡ: не пре́зри, па́стырю на́шъ до́брый и҆ ѻ҆́ч҃е млⷭ҇рдый, ма́лагѡ ѹ҆се́рдїѧ на́шегѡ и҆ любвѐ, и҆́миже подвиза́еми, вопїе́мъ тѝ си́це:

<red>Р</red>а́дꙋйсѧ, арха҆́гг҃лѡвъ и҆ а҆́гг҃лѡвъ сослꙋжи́телю: ра́дꙋйсѧ, всѣ́хъ нбⷭ҇ныхъ си́лъ сожи́телю. Ра́дꙋйсѧ, прⷪ҇ро́кѡмъ равноче́стне: ра́дꙋйсѧ, а҆пⷭ҇лѡмъ є҆динонра́вне. Ра́дꙋйсѧ, мч҃нкѡвъ сонаслѣ́дниче: ра́дꙋйсѧ, ст҃и́телей красото̀. Ра́дꙋйсѧ, прпⷣбныхъ ѹ҆добре́нїе: ра́дꙋйсѧ, пра́ведныхъ похвало̀. Ра́дꙋйсѧ, ко прест҃ѣ́й бцⷣѣ бли́жнїй предста́телю: ра́дꙋйсѧ, всѣ́хъ ст҃ы́хъ дрꙋ́же. Ра́дꙋйсѧ, дꙋ́шъ и҆ тѣле́съ на́шихъ бл҃года́тное врачева́нїе: ра́дꙋйсѧ, по бз҃ѣ и҆ бцⷣѣ крѣ́пкое на́ше ѹ҆пова́нїе.

<red>Р</red>а́дꙋйсѧ, ст҃и́телю а҆рсе́нїе, ѹ҆се́рдный мл҃твенниче ѡ҆ дꙋша́хъ на́шихъ.
