---
title: "І҆́косъ д҃"
navigation:
  key: akathists-arsenijtver-8
  title: "І҆́косъ д҃"
  parent: akathists-arsenijtver
  order: 8
type: "akathist"
---

## І҆́косъ д҃:

<red>В</red>и́дѣвъ бл҃гопло́днꙋю добро́тꙋ дꙋшѝ твоеѧ̀ первост҃итель кѷпрїа́нъ, возлюби́ тѧ ѕѣлѡ̀, а҆рсе́нїе смиренномꙋ́дре, и҆ поста́ви тѧ̀ во а҆рхїдїа́кона себѣ̀ и҆ совѣ́тника при́снаго, ꙗ҆́кѡ да послꙋ́жиши кꙋ́пнѡ съ ни́мъ прⷭ҇то́лꙋ гдⷭ҇ню и҆ бꙋ́деши є҆мꙋ̀ помо́щникъ вѣ́ренъ въ ѹ҆правле́нїи па́ствы всерѡссі́йскїѧ. тѣ́мже ꙗ҆́кѡ и҆збра́нника бж҃їѧ чествꙋ́емъ тѧ̀ похвала́ми си́ми:

<red>Р</red>а́дꙋйсѧ, ѻ҆лтарѧ̀ гдⷭ҇нѧ бл҃гоговѣ́йный предстоѧ́телю: ра́дꙋйсѧ, та̑инъ хрⷭ҇то́выхъ досто́йный слꙋжи́телю. Ра́дꙋйсѧ, первост҃и́телѧ кѷпрїа́на собесѣ́дниче и҆ сослꙋжи́телю: ра́дꙋйсѧ, тогѡ̀ по́двигѡвъ и҆ добродѣ́телей послѣ́дователю. Ра́дꙋйсѧ, въ ѹ҆правле́нїи, тебѣ̀ ввѣ́реннѣмъ, пра́вдꙋ и҆ млⷭ҇ть возлюби́вый: ра́дꙋйсѧ, сꙋды̀ пра́вєдны и҆ нелицепрїѧ̑тны творивый. Ра́дꙋйсѧ, ти́хостїю нра́ва ѹ҆краси́выйсѧ: ра́дꙋйсѧ, безкоры́стїе и҆ нищетꙋ̀ дꙋхо́внꙋю стѧжа́вый. Ра́дꙋйсѧ, помо́щниче беспомѡ́щнымъ: ра́дꙋйсѧ, застꙋ́пниче си̑рымъ. Ра́дꙋйсѧ, хода́таю ѡ҆би̑димымъ: ра́дꙋйсѧ, защи́тниче напа́ствꙋємымъ.

<red>Р</red>а́дꙋйсѧ, ст҃и́телю а҆рсе́нїе, ѹ҆се́рдный мл҃твенниче ѡ҆ дꙋша́хъ на́шихъ.
