---
title: "І҆́косъ є҃"
navigation:
  key: akathists-arsenijtver-10
  title: "І҆́косъ є҃"
  parent: akathists-arsenijtver
  order: 10
type: "akathist"
---

## І҆́косъ є҃:

<red>В</red>и́дѣвше тѧ̀ кнѧ́зь и҆ лю́дїе тферсті́и бг҃оно́сна и҆ всѣ́ми добродѣ́тельми ѹ҆кра́шена, проси́ша первост҃и́телѧ кѷпрїа́на, да поста́витъ тѧ̀ во а҆рхїере́а гра́дꙋ тфе́ри, да и҆дѣ́же рожде́нъ бы́лъ є҆сѝ пло́тїю, та́мѡ и҆ дꙋхо́внꙋю па́ствꙋ ѡ҆брѧ́щеши ѿ пастыренача́льника хрⷭ҇та̀. прїимѝ ѹ҆́бѡ, і҆ера́рше хрⷭ҇то́въ, и҆ ѿ на́съ, ча́дъ и҆ согра́жданъ твои́хъ, сїѧ̑ хвалє́бныѧ пѣ̑сни:

<red>Р</red>а́дꙋйсѧ, гра́да тфе́ри бл҃гопло́днаѧ ѿрасле и҆ ѹ҆краше́нїе: ра́дꙋйсѧ, па́ствы тферскі́ѧ свѣти́ло и҆ ѹ҆добре́нїе. Ра́дꙋйсѧ, є҆ѵⷢ҇елїа хрⷭ҇то́ва ѹ҆се́рдный бл҃говѣ́стниче: ра́дꙋйсѧ, а҆пⷭ҇тльскихъ преда́нїй тве́рдый храни́телю. Ра́дꙋйсѧ, сло́ва бж҃їѧ сладковѣща́нный ѹ҆чи́телю: ра́дꙋйсѧ, зако́на гдⷭ҇нѧ ѡ҆дꙋшевлє́нныѧ скрижа̑ли. Ра́дꙋйсѧ, нището́ю вре́менною бога́тство вѣ́чное стѧжа́вый: ра́дꙋйсѧ, мл҃твами и҆ поще́ньми бл҃же́нство го́рнее ѹ҆лꙋчи́вый. Ра́дꙋйсѧ, прини́кший во глꙋбинꙋ̀ смире́нїѧ: ра́дꙋйсѧ, возше́дый на высотꙋ̀ безстра́стїѧ. Ра́дꙋйсѧ, вдо́въ и҆ сиро́тъ бл҃госе́рдый пита́телю: ра́дꙋйсѧ, ѡ҆би́димыхъ и҆ гони́мыхъ многомо́щный застꙋ́пниче.

<red>Р</red>а́дꙋйсѧ, ст҃и́телю а҆рсе́нїе, ѹ҆се́рдный мл҃твенниче ѡ҆ дꙋша́хъ на́шихъ.
