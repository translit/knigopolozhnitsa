---
title: "Конда́къ і҃"
navigation:
  key: akathists-arsenijtver-19
  title: "Конда́къ і҃"
  parent: akathists-arsenijtver
  order: 19
type: "akathist"
---

## Конда́къ і҃:

<red>П</red>одо́бнѡ вели́комꙋ ст҃и́телю и҆ чꙋдотво́рцꙋ нїкола́ю ꙗ҆влѧ́ешисѧ во снѣ̀ и҆ ꙗ҆́вѣ, по свое́мъ преставле́нїи, ст҃и́телю ѻ҆́ч҃е на́шъ а҆рсе́нїе, и҆звѣствꙋ́ѧ ве́лїю блгⷣть, да́ннꙋю тебѣ̀ ѿ хрⷭ҇та̀ бг҃а, и҆ неꙋсы́пное промышле́нїе твоѐ ѡ҆ сп҃се́нїи жи́тельствꙋющихъ во ст҃ѣ́й ѡ҆би́тели твое́й и҆ всѣ́хъ съ вѣ́рою притека́ющихъ къ твоемꙋ̀ ѻ҆те́ческомꙋ покро́вꙋ. Ꙗ҆ви́лсѧ бо є҆сѝ во снѣ̀ нѣ́коемꙋ кли́рїкꙋ и҆ ѹ҆вѣщава́лъ є҆гѡ̀ не ѹ҆далѧ́тисѧ и҆з̾ твоеѧ̀ ѡ҆би́тели, и҆ ꙗ҆́вѣ предста́лъ є҆сѝ бл҃гоговѣ́йномꙋ є҆пі́скопꙋ а҆леѯі́ю, ꙗ҆́кѡ а҆́гг҃лъ бжі҃й, две́ремъ затворє́ннымъ, вше́дъ въ є҆гѡ̀ ке́ллїю и҆ помоли́всѧ і҆кѡ́нѣ сп҃совой, кро́ткѡ вопроси́лъ є҆гѡ̀ ѡ҆ мѣ́сте пребыва́нїѧ а҆рхїмандрі́та твоеѧ̀ ѡ҆би́тели. Ѡ҆ се́мъ прославлѧ́емъ ди́внагѡ во ст҃ы́хъ свои́хъ бг҃а на́шего и҆ вопїе́мъ: <red>А҆</red>ллилꙋ́їа.
