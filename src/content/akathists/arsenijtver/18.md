---
title: "І҆́косъ ѳ҃"
navigation:
  key: akathists-arsenijtver-18
  title: "І҆́косъ ѳ҃"
  parent: akathists-arsenijtver
  order: 18
type: "akathist"
---

## І҆́косъ ѳ҃:

<red>В</red>иті́йствꙋющїй ѧ҆зы́къ человѣ́ческїй нѐ мо́жетъ и҆зрещѝ ѡ҆би́лїе чꙋде́съ твои́хъ, ст҃и́телю бж҃їй, ꙗ҆́же при жи́зни и҆ по сме́рти твое́й и҆сточи́лъ є҆сѝ и҆ до ны́нѣ и҆сточа́еши стра́ждꙋщымъ и҆ недꙋ́жнымъ, враче́бница бо вои́стиннꙋ неѡскꙋ́днаѧ ꙗ҆ви́сѧ свѧще́ннаѧ твоѧ̀ ра́ка, къ не́йже притека́ѧ, никто́же то́щь и҆ неꙋтѣ́шенъ ѿ тебѣ̀ и҆схо́дитъ, ю҆́же бл҃гоговѣ́йнѣ ѡ҆бстоѧ́ще, и҆ мы̀ съ любо́вїю къ тебѣ̀ вопїе́мъ:

<red>Р</red>а́дꙋйсѧ, бѣснꙋ́емыхъ ѿ томле́нїѧ дїа́вольскагѡ свободи́вый: ра́дꙋйсѧ, неисцѣ́льнѡ болѧ́щихъ ѹ҆врачева́вый. Ра́дꙋйсѧ, слепы́мъ зрѣ́нїе дарова́вый: ра́дꙋйсѧ, нѣмы̑мъ да́ръ сло́ва возврати́вый. Ра́дꙋйсѧ, разсла́бленныхъ ѹ҆крѣпи́вый: ра́дꙋйсѧ, и҆ мертвеца̀ пресла́внѡ воскреси́вый. Ра́дꙋйсѧ, ст҃отатца гро́знѡ наказавый: ра́дꙋйсѧ, покаѧ́нїе тогѡ̀ ми́лостивѡ прїемый. Ра́дꙋйсѧ, без̾ стра́ха бж҃їѧ жи́вшихъ вразꙋмивый: ра́дꙋйсѧ, лишє́ннымъ смы́сла ѹ҆́мъ здра́вый ниспосла́вый. Ра́дꙋйсѧ, ѿ страхова́нїй вра́жїихъ мнѡ́гїѧ и҆зба́вивый: ра́дꙋйсѧ, и҆ и҆́на мно́га чꙋдеса̀ сотвори́вый.

<red>Р</red>а́дꙋйсѧ, ст҃и́телю а҆рсе́нїе, ѹ҆се́рдный мл҃твенниче ѡ҆ дꙋша́хъ на́шихъ.
