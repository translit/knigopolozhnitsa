---
title: "І҆́косъ а҃"
navigation:
  key: akathists-arsenijtver-2
  title: "І҆́косъ а҃"
  parent: akathists-arsenijtver
  order: 2
type: "akathist"
---

## І҆́косъ а҃:

<red>А҆</red>гг҃лъ земны́й и҆ человѣ́къ нбⷭ҇ный бы́лъ є҆сѝ, ст҃и́телю а҆рсе́нїе, житїѧ̀ твоегѡ̀ чистото́ю и҆ пра́ведностїю: сегѡ̀ ра́ди а҆́гг҃лѡвъ творе́цъ во вре́меннѣй жи́зни поста́ви тѧ̀ во архїереа тферскі́ѧ па́ствы, по бл҃же́ннѣй же кончи́нѣ сопричте тѧ̀ со́нмꙋ ст҃ы́хъ нб҃ожи́телей, съ ни́миже свѣ́тлѡ водворѧ́ѧсѧ ны́нѣ во ѡ҆би́телехъ ра́йскихъ, слы́шиши ѿ на́съ сїѧ̑ хвалє́бныѧ глагѡ́лы:

<red>Р</red>а́дꙋйсѧ, прест҃ы́ѧ трⷪ҇цы вѣ́рный слꙋжи́телю: ра́дꙋйсѧ, а҆гг҃льскїѧ чистоты̀ ревни́телю. Ра́дꙋйсѧ, ѿ пеле́нъ ма́тернихъ и҆збра́нный сосꙋ́де бж҃їѧ блгⷣти: ра́дꙋйсѧ, ѿ ю҆́ности твоеѧ̀ всѣ̑мъ се́рдцемъ и҆ дꙋше́ю возлюби́вый гдⷭ҇а. Ра́дꙋйсѧ, рачи́телю добродѣ́телей, пожи́вый въ мі́рѣ а҆́ки безпло́тный: ра́дꙋйсѧ, всегѡ̀ себѐ принесы́й въ же́ртвꙋ жи́вꙋ, свѧ́тꙋ и҆ бл҃гоꙋго́днꙋ бг҃ови. Ра́дꙋйсѧ, ꙗ҆́кѡ свѣти́ло свѣтоза́рное ѡ҆сїѧ́вый па́ствꙋ тферскꙋ́ю сїѧ́нїемъ до́брыхъ дѣ́лъ твои́хъ: ра́дꙋйсѧ, просвѣти́вый лю́ди сло́вомъ и҆ примѣ́ромъ равноа҆́гг҃ельнагѡ житїѧ̀ твоегѡ̀. Ра́дꙋйсѧ, правосла́вїѧ тве́рдый храни́телю: ра́дꙋйсѧ, бл̀гоче́стїѧ сто́лпе непоколеби́мый. Ра́дꙋйсѧ, бл҃гі́й ра́бе и҆ вѣ́рный, вше́дый въ ра́дость гдⷭ҇а твоегѡ̀: ра́дꙋйсѧ, со а҆́гг҃лы и҆ всѣ́ми ст҃ы́ми предстоѧ́й прⷭ҇то́лꙋ хрⷭ҇то́вꙋ.

<red>Р</red>а́дꙋйсѧ, ст҃и́телю а҆рсе́нїе, ѹ҆се́рдный мл҃твенниче ѡ҆ дꙋша́хъ на́шихъ.
