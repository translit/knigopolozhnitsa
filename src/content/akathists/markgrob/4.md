---
title: "І҆́косъ в҃"
navigation:
  key: akathists-markgrob-4
  title: "І҆́косъ в҃"
  parent: akathists-markgrob
  order: 4
type: "akathist"
---

## І҆́косъ в҃:

<red>С</red>и́ла бж҃їѧ ѹ҆крѣпѝ тѧ̀, прпⷣбне ѻ҆́тче ма́рко, на по́двиги дꙋхо́вныѧ въ подзе́мнѣмъ ра́и, и҆дѣ́же возсїѧ̀ блгⷣть гдⷭ҇нѧ на мѣ́стѣ варѧ́жскихъ верте́пѡвъ. Та́мъ же ꙗ҆́кѡ наста́вникъ и҆́нокѡвъ ꙗ҆ви́лсѧ є҆сѝ. Почита́ѧ такова́ѧ дѣѧ́нїѧ твоѧ̀, всѣ́мъ се́рдцемъ воспѣва́емъ тѝ:

<red>Р</red>а́дꙋйсѧ, житїе́мъ свои́мъ терпѣ́нїю на́съ наꙋча́ющїй. Ра́дꙋйсѧ, любо́вь бж҃їю лю́дѧмъ показꙋ́ющїй. Ра́дꙋйсѧ, плода́ми бл҃гоче́стїѧ ѹ҆кра́шенный. Ра́дꙋйсѧ, терпѣ́нїе и҆ неѕло́бїе всемꙋ̀ мі́рꙋ ꙗ҆ви́вый. Ра́дꙋйсѧ, те́плый предста́тельниче на́шъ пред̾ прⷭ҇то́ломъ всевы́шнегѡ. Ра́дꙋйсѧ, дꙋ́ши ѿча́ѧнныѧ ко хрⷭ҇тꙋ̀ направлѧ́ющїй. Ра́дꙋйсѧ, всехва́льне прпⷣбне ѻ҆́тче, бл҃ги́ми дѣ́лы бра́тїю въ ре́вности ѡ҆ гдⷭ҇ѣ ѹ҆тверди́вый. Ра́дꙋйсѧ, хрⷭ҇та̀ ра́ди желѣ́зное на тѣ́лѣ свое́мъ носи́вый. Ра́дꙋйсѧ, сомнѣ́нїе и҆ маловѣ́рїе и҆з̾ дꙋ́шъ смѧте́нныхъ и҆згонѧ́ющїй. Ра́дꙋйсѧ, чистотꙋ̀ и҆ смире́нїе собо́ю ꙗ҆влѧ́ющїй. Ра́дꙋйсѧ, а҆́гг҃лонра́вный чл҃вѣ́че. Ра́дꙋйсѧ, ди́вный ѡ҆ гдⷭ҇ѣ подви́жниче.

<red>Р</red>а́дꙋйсѧ, прпⷣбне ѻ҆́тче на́шъ ма́рко, ско́рый помо́щниче и҆ моли́твенниче ѡ҆ всѣ́хъ къ тебѣ̀ прибѣга́ющихъ.
