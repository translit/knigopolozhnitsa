---
title: "І҆́косъ в҃і"
navigation:
  key: akathists-markgrob-24
  title: "І҆́косъ в҃і"
  parent: akathists-markgrob
  order: 24
type: "akathist"
---

## І҆́косъ в҃і:

<red>Ч</red>ꙋдотво́рные мо́щи твоѧ̀ подаю́тъ неѡскꙋдѣва́емые и҆сцѣле́нїѧ всѣ́мъ съ вѣ́рою притека́ющимъ къ ра́цѣ твое́й чтⷭ҇нѣ́й, ко́ей мѣ́сто є҆́сть въ бли́жнихъ пеще́рахъ вели́цей ла́ѵры кі́ево пече́рстей, во є҆ди́ней ке́ллїи съ лю́бѧщими бра́тїѧми ѳео́фїломъ и҆ і҆ѡа́нномъ, вкꙋ́пѣ та́кожде и҆ съ прпⷣбнымъ ті́томъ. Просла́влѧемъ тѧ̀ серде́чнѡ со всѣ́ми прпⷣбными пече́рскими, глаго́лѧ си́це:

<red>Р</red>а́дꙋйсѧ, распина́ти пло́ть со страстьмѝ и҆ похотьмѝ наꙋча́ющїй. Ра́дꙋйсѧ, ѡ҆ чтꙋ́щихъ па́мѧть твою̀ хода́таю и҆ покрови́тельниче. Ра́дꙋйсѧ, ко гро́бꙋ твоемꙋ̀ притека́ющимъ ѿра́дꙋ подаю́щїй. Ра́дꙋйсѧ, ѡ҆ сп҃се́нїи ѻ҆те́чества на́шегѡ при́снѡ хода́тайствꙋющїй. Ра́дꙋйсѧ, ѹ҆чи́телю мона́хѡвъ, мно́гими чꙋдесы̀ всю̀ бра́тїю ѹ҆диви́вый. Ра́дꙋйсѧ, со всѣ́ми прпⷣбными ѻ҆тцы̀ въ ла́ѵрѣ прославлѧ́емый. Ра́дꙋйсѧ, ѹ҆се́рдный предста́телю, ѹ҆ прⷭ҇то́ла бж҃їѧ моли́твы ѡ҆ на́съ приносѧ́щїй. Ра́дꙋйсѧ, ѿ наси́лїѧ дїа́вольскагѡ многомо́щный на́мъ защи́тниче. Ра́дꙋйсѧ, ла́ѵры пече́рскїѧ крѣ́пкое ѡ҆гражде́нїе. Ра́дꙋйсѧ, по бз҃ѣ и҆ бцⷣѣ непосты́дное на́ше ѹ҆пова́нїе. Ра́дꙋйсѧ, ꙗ҆́кѡ сѣ́мѧ твоѐ дꙋхо́вное не ѡ҆скꙋдѣ̀ въ землѝ рꙋ́сской. Ра́дꙋйсѧ, ꙗ҆́кѡ весели́шисѧ со ча́ды твои́ми во ѻ҆би́телѣхъ ра́йскихъ.

<red>Р</red>а́дꙋйсѧ, прпⷣбне ѻ҆́тче на́шъ ма́рко, ско́рый помо́щниче и҆ моли́твенниче ѡ҆ всѣ́хъ къ тебѣ̀ прибѣга́ющихъ.
