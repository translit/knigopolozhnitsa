---
title: "І҆́косъ і҃"
navigation:
  key: akathists-markgrob-20
  title: "І҆́косъ і҃"
  parent: akathists-markgrob
  order: 20
type: "akathist"
---

## І҆́косъ і҃:

<red>В</red>ѣті̑ѧ многовѣща́нныѧ не мо́гꙋтъ разꙋмѣ́ти, ка́кѡ ты̀ гла́сомъ свои́мъ чꙋдеса̀ твори́лъ є҆сѝ, ка́кѡ цѣломꙋ́дрїемъ є҆ди́нымъ, по́стничествомъ и҆ смире́нїемъ неизбы́внꙋю бж҃їю бл҃года́ть стѧжа́лъ є҆сѝ. На́до всѣ́мъ тѣ́мъ бцⷣы ли́къ сїѧ́етъ, є҆́й же ст҃ы́е моле́бны вкꙋ́пѣ съ тобо́ю творѧ́ще, и҆з̾ глꙋбины̀ серде́цъ на́шихъ зове́мъ:

<red>Р</red>а́дꙋйсѧ, и҆зрѧ́дный слꙋго̀ прест҃ы́ѧ дв҃ы. Ра́дꙋйсѧ, съ не́ю вкꙋ́пѣ моли́тисѧ за ны̀ ко гдⷭ҇ꙋ дерзнове́нїе полꙋчи́вый. Ра́дꙋйсѧ, ве́лїю вла́сть на дїа́вола ѿ гдⷭ҇а и҆мѣ́ющїй. Ра́дꙋйсѧ, всѧ̀ и҆скꙋше́нїѧ дꙋ́хѡвъ тмы̀ побѣдоно́снѡ ѿража́ющїй. Ра́дꙋйсѧ, цвѣ́те прекра́снѣйшїй ра́ѧ нб҃нагѡ. Ра́дꙋйсѧ, всѣ́мъ скорбѧ́щимъ бл҃гі́й ѹ҆тѣ́шительниче. Ра́дꙋйсѧ, цѣломꙋ́дрїѧ рачи́телю. Ра́дꙋйсѧ, ꙗ҆́кѡ и҆ всѧ̀ рꙋ́сь правосла́внаѧ тѧ̀ пред̾ гдⷭ҇омъ велича́етъ. Ра́дꙋйсѧ, ꙗ҆́кѡ тѧ̀ гони́телемъ бѣ́сѡвъ нарица́ютъ. Ра́дꙋйсѧ, ꙗ҆́кѡ ты̀ є҆сѝ ла́ѵры пече́рскїѧ и҆ гра́да кі́ева моли́твенниче ст҃ы́й. Ра́дꙋйсѧ, въ го́рнихъ ѻ҆би́телѣхъ пребыва́ющїй. Ра́дꙋйсѧ, ѡ҆ на́съ грѣ́шныхъ та́мѡ молѧ́щїйсѧ.

<red>Р</red>а́дꙋйсѧ, прпⷣбне ѻ҆́тче на́шъ ма́рко, ско́рый помо́щниче и҆ моли́твенниче ѡ҆ всѣ́хъ къ тебѣ̀ прибѣга́ющихъ.
