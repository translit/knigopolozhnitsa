---
title: "І҆́косъ г҃"
navigation:
  key: akathists-akafistnaja-6
  title: "І҆́косъ г҃"
  parent: akathists-akafistnaja
  order: 6
type: "akathist"
---

## І҆́косъ г҃:

<red>И҆</red>мꙋ́щи намѣ́ренїе ѡ҆брати́ти въ католи́чество правосла́вныѧ хрⷭ҇тїа́ны, врази̑ во ѻ҆би́тель прїидо́ша и҆ къ ба́шнѣ, въ не́й же мꙋ́жественныѧ и҆́ноцы пребыва́хꙋ, пристꙋпи́вши, ле́стными ѹ҆вѣща́нїѧми склони́ти и҆̀хъ ко ѿрече́нїю ѿ правосла́вїѧ потща́хꙋсѧ. Ѹ҆вѣща́ваѧ и҆̀хъ призна́ти па́пꙋ главо́ю вселе́нскїѧ це́ркви, латі́нѧне за сїѐ побо́рникѡмъ правосла́вїѧ всѧ́кїѧ ми́лости ѡ҆бѣща́хꙋ. Ѻ҆ба́че вѣ́рнїи сыны̀ своеѧ̀ правосла́вныѧ це́ркви непрекло́нными ѡ҆става́хꙋсѧ и҆ пред̾ і҆кѡ́ною мт҃ри бж҃їей та́кѡ молѧ́хꙋсѧ:

<red>Р</red>а́дꙋйсѧ, ѿ латі́нѧнъ на́ша несꙋмнѣ́ннаѧ защи́то. Ра́дꙋйсѧ, въ вѣ́рѣ правосла́вной на́ше неѡбори́мое ѹ҆крѣпле́нїе. Ра́дꙋйсѧ, ѿ є҆́ресей и҆ лжеꙋче́нїй на́ше крѣ́пкое ѡ҆гражде́нїе. Ра́дꙋйсѧ, въ тѧ́жкихъ бѣ́дахъ на́ше сла́достное ѹ҆тѣше́нїе. Ра́дꙋйсѧ, въ црⷭ҇твїе бж҃їе на́ша мꙋ́драѧ рꙋководи́тельнице. Ра́дꙋйсѧ, пред̾ гдⷭ҇омъ на́ша млⷭ҇тиваѧ застꙋ́пнице.

<red>Р</red>а́дꙋйсѧ, прест҃а́ѧ бцⷣе, ра́дость дꙋхо́внꙋю на́мъ без̾ конца̀ подаю́щаѧ.
