---
title: "І҆́косъ ѕ҃"
navigation:
  key: akathists-akafistnaja-12
  title: "І҆́косъ ѕ҃"
  parent: akathists-akafistnaja
  order: 12
type: "akathist"
---

## І҆́косъ ѕ҃:

<red>В</red>озсїѧ̀ на́мъ і҆кѡ́на твоѧ̀, приснѡдв҃о, чꙋ́домъ но́вымъ ѿ неѧ̀ и҆сте́кшимъ, є҆гда̀ возгоре́сѧ по нерадѣ́нїю є҆кклесїа́рха і҆кѡ́ностасъ, и҆́же бы́сть въ собо́рнѣмъ хра́мѣ и҆ въ не́мъ же бѧ́ше чꙋдотво́рнаѧ і҆кѡ́на твоѧ̀. И҆ а҆́ще і҆кѡноста́съ є҆два̀ не и҆спепели́сѧ ве́сь, ѻ҆ба́че ст҃ы́й ѻ҆́бразъ тво́й, бг҃ома́ти, не пострада̀ ѿ ѻ҆гнѧ̀, пребыва́ѧ невреди́мымъ къ ѹ҆тѣше́нїю вѣ́рꙋющихъ, пою́щихъ тѝ:

<red>Р</red>а́дꙋйсѧ, і҆кѡ́нꙋ твою̀ чтⷭ҇нꙋ́ю несгора́емꙋ въ ѻ҆гнѝ содѣ́лавшаѧ. Ра́дꙋйсѧ, си́лою бжⷭ҇твенною си́лꙋ ѻ҆́гненнꙋю погꙋби́вшаѧ. Ра́дꙋйсѧ, і҆кѡ̑ны твоѧ̑ чꙋдотво́рныѧ, ꙗ҆́кѡ ѕвѣ̑зды въ землѣ̀ а҆ѳѡ́нстѣй ѹ҆мно́жившаѧ. Ра́дꙋйсѧ, ве́сь мі́ръ і҆кѡ́нами свои́ми ѡ҆ст҃и́вшаѧ. Ра́дꙋйсѧ, мѵ́ра и҆злїѧ́нїемъ ѿ і҆кѡ́нъ твои́хъ млⷭ҇рдїе твоѐ къ на́мъ показꙋ́ющаѧ. Ра́дꙋйсѧ, блгⷣтїю и҆ сла́вою чꙋде́съ преди́внѡ сїѧ́ющаѧ.

<red>Р</red>а́дꙋйсѧ, прест҃а́ѧ бцⷣе, ра́дость дꙋхо́внꙋю на́мъ без̾ конца̀ подаю́щаѧ.
