---
title: "Мл҃тва"
navigation:
  key: akathists-akafistnaja-26
  title: "Мл҃тва"
  parent: akathists-akafistnaja
  order: 26
type: "akathist"
---

## Мл҃тва:

<versal>Ѽ</versal> пречꙋ́днаѧ и҆ превы́сшаѧ всѣ́хъ тва́рей цр҃и́це и҆ бцⷣе, нбⷭ҇нагѡ цр҃ѧ̀ хрⷭ҇та̀ бг҃а на́шегѡ мт҃и, припа́даемъ и҆ поклонѧ́емсѧ тебѣ̀ пред̾ ст҃о́ю и҆ пречтⷭ҇но́ю і҆кѡ́ною твое́ю, є҆́юже ди́вныѧ и҆ пресла́вныѧ чꙋдеса̀ содѣва́еши! Смире́ннѡ мо́лимъ тѧ̀, всеси́льнаѧ ро́да на́шегѡ застꙋ́пнице, ѹ҆слы́ши на́съ и҆ ѹ҆дивѝ на на́съ пребога́тыѧ млⷭ҇ти твоѧ̑, и҆ проше́нїѧ на̑ша, приноси́маѧ тебѣ̀, ꙗ҆́кѡ бл҃га́ѧ скоропослꙋ́шница, и҆спо́лни. Блгⷣтїю твое́ю дꙋ́ши на̑ша ѡ҆ст҃ѝ и҆ не ѿнима́й ѿ на́съ покро́ва своегѡ̀, под̾ ни́мъ же прⷭ҇нѡ пребыва́ѧ, ꙗ҆́кѡ стѣно́й нерꙋши́мой защище́ни пребꙋ́демъ ѿ всѣ́хъ бѣ́дъ и҆ напа́стей, ѿ всѧ́кагѡ врага̀ и҆ сꙋпоста́та, ѿ всѣ́хъ ѕлы́хъ ко́зней вра́жїихъ на на́съ прⷭ҇нѡ находѧ́щихъ. Бл҃гоꙋха́нїемъ непоро́чной дꙋшѝ своеѧ̀ напо́лни дꙋ́ши на̑ша, да возвеселѧ́тсѧ сердца̀ на̑ша, и҆́бо нѣ́сть никто̀ въ мі́рѣ се́мъ милѣ́е и҆ прекра́снѣе тебє̀, дв҃о прест҃а́ѧ! Ты̀ є҆сѝ на́ше бога́тство, ты̀ є҆сѝ на́ше сокро́вище, ты̀ є҆сѝ на́ше ѹ҆пова́нїе и҆ на́ша защи́то! Къ тебѣ̀ є҆ди́нѣй въ печа́лѣхъ на́шихъ притека́емъ и҆ ѹ҆ тебє̀ є҆ди́нѣй ѹ҆тѣше́нїе полꙋчи́ти ча́емъ. Ѽ всепѣ́таѧ дв҃о бцⷣе, не преста́й моли́тисѧ ѡ҆ на́съ, недосто́йныхъ рабѣ́хъ твои́хъ, сла́вѧщихъ тѧ̀ и҆ почита́ющихъ, и҆ наде́ждꙋ на тебѣ̀ и҆мꙋ́щихъ, ны́нѣ и҆ прⷭ҇нѡ, и҆ во вѣ́ки вѣкѡ́въ. <red>А҆</red>ми́нь.

{% illustration "small-ornaments/ornament-from-12th-century-armenian-gospel-crider", "small" %}
