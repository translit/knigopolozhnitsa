---
title: "І҆́косъ з҃"
navigation:
  key: akathists-holmsk-14
  title: "І҆́косъ з҃"
  parent: akathists-holmsk
  order: 14
type: "akathist"
---

## І҆́косъ з҃:

<red>Д</red>и́вное попече́нїе ѡ҆ до́мѣ гдⷭ҇немъ, въ не́мже пребыва́ше твоѧ̀ цѣльбоно́снаѧ і҆кѡ́на, показа́ла є҆сѝ, прест҃а́ѧ влⷣчце: ка́кѡ бо не диви́мсѧ твое́й чꙋде́снѣй по́мощи, собира́телю ле́пты на расшире́нїе хра́ма сегѡ̀ и҆́нокꙋ і҆ѡаса́фꙋ ꙗ҆вле́ннѣй, є҆гда̀ и҆́нокъ се́й ѿ тебѣ̀, во ѻ҆́бразѣ лѣпоѻбра́зныѧ жены̀ ꙗ҆́вльшейсѧ, прїѧ́тъ въ да́ръ сви́токъ съ ле́птою, на сїѐ дѣ́ло довлѣ́ющею и҆, дивѧ́сѧ свы́ше ниспо́сланнѣй по́мощи, воспѣ̀ тѝ си́це:

<red>Р</red>а́дꙋйсѧ, пресла́внаѧ въ бѣда́хъ застꙋ́пнице. Ра́дꙋйсѧ, млⷭ҇ти превели́кїѧ пода́тельнице. Ра́дꙋйсѧ, мно́гажды прошє́нїѧ на̑ша предварѧ́ющаѧ. Ра́дꙋйсѧ, свѣтоза́рное сїѧ́нїе, ско́рбный мра́къ дꙋшѝ на́шеѧ разгонѧ́ющее. Ра́дꙋйсѧ, ненаде́жныхъ непосты́дное надѣ́ѧнїе. Ра́дꙋйсѧ, всѣ̑мъ вѣ́рнѡ чтꙋ́щимъ тѧ̀ ра́досте и҆ ѹ҆тѣше́нїе. Ра́дꙋйсѧ, любвѐ неистощи́мый и҆сто́чниче. Ра́дꙋйсѧ, тве́рдое на́ше ѹ҆пова́нїе. Ра́дꙋйсѧ, всѣ́хъ притека́ющихъ къ тебѣ̀ твое́ю млⷭ҇тїю покрыва́ющаѧ. Ра́дꙋйсѧ, вѣ́чныѧ ра́дости на́съ сподоблѧ́ющаѧ.

<red>Р</red>а́дꙋйсѧ, землѝ хо́лмскїѧ ѿра́до и҆ всемꙋ̀ мі́рꙋ прибѣ́жище и҆ застꙋпле́нїе.
