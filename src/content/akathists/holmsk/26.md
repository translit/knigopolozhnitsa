---
title: "Мл҃тва"
navigation:
  key: akathists-holmsk-26
  title: "Мл҃тва"
  parent: akathists-holmsk
  order: 26
type: "akathist"
---

## Мл҃тва:

<versal>Ѽ</versal> прест҃а́ѧ дв҃о, мт҃и хрⷭ҇та̀ бг҃а на́шего, всемо́щнаѧ застꙋ́пнице страны̀ на́шеѧ! Со стра́хомъ, вѣ́рою и҆ любо́вїю припа́дающе къ чꙋдотво́рномꙋ ѻ҆́бразꙋ твоемꙋ̀, моли́твеннѡ взыва́емъ: бꙋ́ди млⷭ҇рда къ на́мъ, смирє́ннымъ и҆ недостѡ́йнымъ рабѡ́мъ твои̑мъ, и҆ грѣхѡ́въ и҆ беззако́нїй на́шихъ, бл҃га́ѧ, не помѧнѝ, но прострѝ рꙋ́цѣ твоѝ ко бл҃госе́рдїю влⷣки, да не ѿврати́тъ лица̀ своегѡ̀ ѿ рабѡ́въ свои́хъ и҆ не ѡ҆сꙋ́дитъ на́съ, грѣ́шныхъ, по беззако́нїѧмъ на́шимъ, но сотвори́тъ съ на́ми по вели́цей свое́й млⷭ҇ти. Є҆́й, гпⷭ҇жѐ влⷣчце! Бꙋ́ди пꙋтеводи́тельница въ житїѝ на́шемъ: свѣ́томъ и҆́стины ѹ҆мы̀ на̑ша просвѣтѝ, сердца̀ ѹ҆мѧгчѝ, вѣ́рꙋ ѹ҆крѣпѝ, наде́ждꙋ ѹ҆твердѝ, да́ра любвѐ сподо́би. Ѹ҆млⷭ҇рдисѧ, всемлⷭ҇тиваѧ гпⷭ҇жѐ на́ша, на немощны̑ѧ лю́ди твоѧ̑: заблꙋ̑ждшїѧ на пꙋ́ть пра́вый наста́ви, колє́блемыѧ въ вѣ́рѣ вразꙋмѝ, ѿпа̑дшїѧ ѿ бл҃гочести́выѧ вѣ́ры ѻ҆те́ческїѧ возвратѝ и҆ всѧ̑ и҆́стинномꙋ пꙋтѝ наꙋчѝ. Сп҃сѝ млⷭ҇тїю твое́ю и҆ поми́лꙋй бл҃говѣ́рныѧ лю́ди твоѧ̀, є҆пі́скопствѡ правосла́вное и҆ ве́сь чи́нъ цр҃ко́вный. Не ѿри́ни та́кожде млⷭ҇рдїемъ твои́мъ и҆ прїимѝ под̾ кро́въ тво́й и҆ всѧ̑ прави́тели страны̀ на́шеѧ: вразꙋмѝ и҆ наста́ви и҆̀хъ пра́вѡ пра́вити, зако́ны бж҃є́ственныѧ соблюда́ѧ. На́съ же въ ми́рѣ и҆ любвѝ дрꙋ́гъ ко дрꙋ́гꙋ ѹ҆твердѝ, да всѝ, въ є҆дине́нїи дрꙋ́гъ со дрꙋ́гомъ пребыва́юще, ти́хое и҆ безмѧте́жное житїѐ поживе́мъ и҆, дара́ми бла̑гъ земны́хъ наслади́вшесѧ, бла̑гъ нбⷭ҇ныхъ млⷭ҇рдїѧ ра́ди бж҃е́ственнагѡ не лиши́мсѧ. Є҆щѐ мо́лимсѧ тебѣ̀, влⷣчце бцⷣе, и҆зба́ви на́съ ѿ гла́да, гꙋби́тельства, землетрѧсе́нїѧ, пото́па, ѻ҆гнѧ̀, меча̀, нападе́нїѧ вра́жїѧ, междоꙋсо́бныѧ бра́ни, на́глыѧ сме́рти, тлетво́рныхъ болѣ́зней и҆ всѧ́кихъ ны̀ ѕѡ́лъ ѡ҆крꙋжа́ющихъ. Вонмѝ и҆ ѹ҆слы́ши, всемлⷭ҇тиваѧ гпⷭ҇же, всѣ́хъ на́съ, ны́нѣ къ і҆кѡ́нѣ твое́й ст҃ѣ́й припа́дающихъ и҆ со слеза́ми къ млⷭ҇рдїю твоемꙋ̀ взыва́ющихъ: ѹ҆толѝ на̑ша печа̑ли и҆ бꙋ́ди на́мъ ско́раѧ помо́щница во всѣ́хъ дѣлѣхъ на́шихъ во вѣ́ки вѣкѡ́въ. <red>А҆</red>ми́нь.

{% illustration "small-ornaments/medallion-lukovich", "small" %}
