---
title: "І҆́косъ а҃і"
navigation:
  key: akathists-holmsk-22
  title: "І҆́косъ а҃і"
  parent: akathists-holmsk
  order: 22
type: "akathist"
---

## І҆́косъ а҃і:

<red>С</red>вѣтоза́рнымъ лꙋче́мъ бл҃года́тнагѡ ѹ҆пова́нїѧ ꙗ҆ви́сѧ правосла́внымъ хрⷭ҇тїа́нѡмъ пречестна́ѧ і҆кѡ́на твоѧ̀, влⷣчцѣ, во днѝ ско́рби и҆́хъ: є҆гда̀ бо страна̀ хо́лмскаѧ ѿ правосла́вїѧ ле́стїю ѿто́ржена бы́сть, лю́дїе правосла́внїи, въ напа́сти се́й сꙋ́щїи, молѧ́щесѧ пред̾ і҆кѡ́ною твое́ю, ве́лїе ѹ҆тѣше́нїе и҆ свѣ́тлꙋю ра́дость ѡ҆брѣта́хꙋ, въ наде́ждѣ ѹ҆твержда́ѧсѧ, ꙗ҆́кѡ привре́меннїи сꙋ́ть дні́е сі́и лꙋка́вїи. Є҆гда̀ же ча́ѧнїе сїѐ и҆спо́лнисѧ, лю́дїе съ весе́лїемъ воспѣ́ша тѝ хвалꙋ̀ таковꙋ́ю:

<red>Р</red>а́дꙋйсѧ, дꙋшевре́дныхъ ѹ҆че́нїй ѡ҆бличе́нїе. Ра́дꙋйсѧ, дꙋшеполе́зныхъ зна́нїй дарова́нїе. Ра́дꙋйсѧ, сщ҃е́нное прибѣ́жище на́ше и҆ вѣ́рныхъ ѡ҆гражде́нїе. Ра́дꙋйсѧ, поги́бшихъ взыска́нїе и҆ заблꙋ́ждшихъ и҆справле́нїе. Ра́дꙋйсѧ, домострои́тельнице на́шегѡ сп҃се́нїѧ, житїѐ на́ше до́брѣ ѹ҆строѧ́ющаѧ. Ра́дꙋйсѧ, во страда́нїихъ ѹ҆тѣше́нїе и҆ въ житїѝ бл҃года́тнѣмъ ѹ҆крѣпле́нїе на́мъ подава́ющаѧ. Ра́дꙋйсѧ, ꙗ҆́кѡ тебѐ ра́ди правосла́внїи лю́дїе прельщє́нїѧ є҆рети̑ческаѧ ѿмета́ютъ. Ра́дꙋйсѧ, ꙗ҆́кѡ тобо́ю и҆ ѿ є҆рети̑къ совраще́ннїи па́ки правосла́внꙋю вѣ́рꙋ ѡ҆брѣта́ютъ. Ра́дꙋйсѧ, це́ркве хрⷭ҇то́вы пресвѣ́тлое ѹ҆краше́нїе. Ра́дꙋйсѧ, правосла́вїѧ въ странѣ̀ на́шей незы́блемое ѹ҆твержде́нїе.

<red>Р</red>а́дꙋйсѧ, землѝ хо́лмскїѧ ѿра́до и҆ всемꙋ̀ мі́рꙋ прибѣ́жище и҆ застꙋпле́нїе.
