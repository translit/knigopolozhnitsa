---
title: "І҆́косъ є҃"
navigation:
  key: akathists-holmsk-10
  title: "І҆́косъ є҃"
  parent: akathists-holmsk
  order: 10
type: "akathist"
---

## І҆́косъ є҃:

<red>В</red>и́дѣвъ кнѧ́зь влади́мїръ, ꙗ҆́кѡ насє́льницы землѝ хо́лмскїѧ во тмѣ̀ ꙗ҆зы́чества и҆ сѣ́ни сме́ртнѣй пребыва́ютъ, разорѝ на горѣ̀ гра́да хо́лма ка́пище і҆́дѡльское и҆ созда̀ на не́й хра́мъ бг҃ꙋ жи́вꙋ, въ не́мже и҆ ѹ҆твердѝ пречтⷭ҇ный ѻ҆́бразъ тво́й, бг҃омт҃и, да всѝ взира́ющїи на́нь и҆ чтꙋ́щїи тѧ̀, да́ры ѿ тебѣ̀ воспрїе́млютъ, ꙗ҆̀же къ животꙋ̀ и҆ бл҃гоче́стїю. Мы̀ же, чтꙋ́ще ст҃ы́ню твою̀, со ѹ҆миле́нїемъ глаго́лемъ:

<red>Р</red>а́дꙋйсѧ, пала́то сн҃а бж҃їѧ, въ хра́мѣ земнѣ́мъ ѡ҆бита́ти бл҃гоизво́лившаѧ. Ра́дꙋйсѧ, вмѣсти́лище сла́вы гдⷭ҇ней, притека́ющихъ къ тебѣ̀ сла́вою и҆ че́стїю вѣнча́вшаѧ. Ра́дꙋйсѧ, горо̀ несѣко́маѧ, и҆сто́чникъ воды̀ жи́вы жа́ждꙋщимъ и҆сточи́вшаѧ. Ра́дꙋйсѧ, зарѐ, блиста́ющаѧ во тмѣ̀, мра́къ ꙗ҆зы́ческїй въ землѝ на́шей разори́вшаѧ. Ра́дꙋйсѧ, ста́мно злата́ѧ, мі́ръ ве́сь гла́да дꙋхо́внаго и҆збавлѧ́ющаѧ. Ра́дꙋйсѧ, сто́лпе ѻ҆́гненный, къ со́лнцꙋ пра́вды всѣ́хъ и҆́щꙋщихъ спасе́нїѧ приводѧ́й. Ра́дꙋйсѧ, і҆кѡ́ною твое́ю и҆сто́чники чꙋде́съ на́мъ и҆сточа́ющаѧ. Ра́дꙋйсѧ, двє́ри ра̑йскїѧ всѣ̑мъ вѣ́рнѡ чтꙋ́щимъ тѧ̀ ѿвѣрза́ющаѧ. Ра́дꙋйсѧ, хрⷭ҇тїа́нѡмъ ра́досте и҆ ѹ҆тѣше́нїе. Ра́дꙋйсѧ, ѹ҆́зъ грѣхо́вныхъ па́дшимъ разрѣше́нїе.

<red>Р</red>а́дꙋйсѧ, землѝ хо́лмскїѧ ѿра́до и҆ всемꙋ̀ мі́рꙋ прибѣ́жище и҆ застꙋпле́нїе.
