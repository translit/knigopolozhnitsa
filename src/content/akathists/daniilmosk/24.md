---
title: "І҆́косъ в҃і"
navigation:
  key: akathists-daniilmosk-24
  title: "І҆́косъ в҃і"
  parent: akathists-daniilmosk
  order: 24
type: "akathist"
---

## І҆́косъ в҃і:

<red>П</red>ое́мъ чєстны́ѧ по́двиги твоѧ̑, ѹ҆блажа́емъ чи́стое житїѐ твоѐ, восхвалѧ́емъ сщ҃е́ннꙋю па́мѧть твою̀, данїи́ле бл҃говѣ́рне, и҆ прославлѧ́юще гдⷭ҇а всѣ́хъ, вопїе́мъ тѝ си́це:

<red>Р</red>а́дꙋйсѧ, ꙗ҆́кѡ крⷭ҇тъ бг҃оꙋго́днагѡ житїѧ̀ до конца̀ поне́слъ є҆сѝ: ра́дꙋйсѧ, ꙗ҆́кѡ ѡ҆ ско́рбехъ твоѝхъ бг҃а бл҃годари́лъ є҆сѝ. Ра́дꙋйсѧ, всѧ́кꙋ добродѣ́тель въ себѣ̀ и҆зѡбрази́вый: ра́дꙋйсѧ, и҆́го хрⷭ҇то́во возлюби́вый. Ра́дꙋйсѧ, не́мощи немощны́хъ на себѣ́ носи́вый: ра́дꙋйсѧ, бл҃говоле́нїе бж҃їе лю́демъ твои̑мъ и҆спроси́вый. Ра́дꙋйсѧ, прⷭ҇нѡ на нб҃сѝ торжествꙋ́ѧй: ра́дꙋйсѧ, на землѝ пресла́внѡ чꙋдодѣ́иствꙋѧй. Ра́дꙋйсѧ, лю́демъ твои̑мъ помо́щниче бг҃одарова́нный: ра́дꙋйсѧ, а҆́гг҃лѡмъ собѣсе́дниче досто́йный.

<red>Р</red>а́дꙋйсѧ, прпⷣбне кн҃же данїи́ле, моско́вскїй чꙋдотво́рче.
