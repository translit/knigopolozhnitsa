---
title: "І҆́косъ ѕ҃"
navigation:
  key: akathists-antipaperg-12
  title: "І҆́косъ ѕ҃"
  parent: akathists-antipaperg
  order: 12
type: "akathist"
---

## І҆́косъ ѕ҃:

<red>И҆</red>мѣ́ѧ ве́лїю ре́вность ѡ҆ лю́дехъ бж҃їихъ, ты̀ болѣ́зновалъ є҆сѝ ѡ҆ погрѧ́зшихъ въ бе́зднѣ і҆дѡлопокло́нства, и҆ ра́ди сп҃сенїѧ невѣ́рныхъ гото́въ бы́лъ є҆сѝ, ꙗ҆́кѡже бжⷭ҇твенный па́ѵелъ, са́мъ ѿлꙋче́нъ бы́ти ѿ хрⷭ҇та̀, возлю́бленнагѡ тобо́ю. сегѡ̀ ра́ди со ѹ҆миле́нїемъ взыва́емъ тѝ си́це:

<red>Р</red>а́дꙋйсѧ, ѻ҆тцꙋ̀ вѣ́рꙋющихъ а҆враа́мꙋ въ хода́тайствѣ ѡ҆ грѣ́шницѣхъ подража́вый: ра́дꙋйсѧ, бг҃ови́дцꙋ мѡѷсе́ю въ пла́меннѣй моли́твѣ ѡ҆ спасе́нїи невѣ́рꙋющихъ поревнова́вый. Ра́дꙋйсѧ, но́вый самꙋи́лѣ, въ мл҃твѣ ѡ҆ беззако́нницѣх гл҃го́лавый: не бꙋ́ди мнѣ̀, є҆́же не вопи́ти ѡ҆ ва́съ съ моле́нїемъ ко гдⷭ҇ꙋ: ра́дꙋйсѧ, подража́телю а҆рхїдїа́кона стефа́на, во вре́мѧ страда́нїѧ въ мѣ́дѧномъ волѣ́ ѡ҆ мꙋчи́телѣхъ сотвори́вый сицевꙋ́ю мл҃твꙋ: гдⷭ҇и! не поста́ви и҆́мъ грѣха̀ сегѡ̀. Ра́дꙋйсѧ, ꙗ҆́кѡ неѕло́бивъ сы́й, за ѹ҆бива́ющихъ тѧ̀ моли́лсѧ є҆сѝ, ꙗ҆́кѡ за бл҃готворцевъ; ра́дꙋйсѧ, па́стырю любвеѡби́льный, положи́вый дꙋ́шꙋ свою̀ за словє́сныѧ ѻ҆́вцы твоѧ̑.

<red>Р</red>а́дꙋйсѧ, а҆нтѵ́по, ско́рый помо́щниче въ болѣ́знехъ на́шихъ.
