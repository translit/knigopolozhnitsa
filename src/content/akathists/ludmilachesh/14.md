---
title: "І҆́косъ з҃"
navigation:
  key: akathists-ludmilachesh-14
  title: "І҆́косъ з҃"
  parent: akathists-ludmilachesh
  order: 14
type: "akathist"
---

## І҆́косъ з҃:

<red>Н</red>о́вое и҆зѡбрѣ́те безчл҃вѣ́чїе ѕлочести́ваѧ невѣ́стка твоѧ̀ драгомі́ра, бѣгꙋ́щей тебѣ̀ во гра́дъ те́тинъ, ѹ҆кры́тисѧ хотѧ́щей ѿ ѻ҆́ныѧ, ст҃а́ѧ бл҃говѣ́рнаѧ людми́ло. Та́ бо, наꙋче́ннаѧ сатани́нскою си́лою, погꙋби́ти дꙋ́шꙋ твою̀ возжела́вши позо́рною сме́ртїю, посла̀ вслѣ́дъ тѝ двꙋ́хъ ѕлочести́выхъ болѧ́ръ, преда́ти тѧ̀ на лю́таѧ страда́нїѧ, а҆́ки а҆́гницꙋ хрⷭ҇то́вꙋ, за́висти ра́ди. Ті́и же собра́ша мно́жество нечести́вагѡ наро́да, взлома́ша две́ри дворца̀ кнѧ́жескагѡ и҆ позо́рнѣй сме́рти ѹ҆да́вленїемъ преда́ша непоро́чное тѣ́ло твоѐ. Мы́ же, воспомина́юще стра́шнꙋю сме́рть твою̀, вопїе́мъ тѝ сицева̑ѧ:

<red>Р</red>а́дꙋйсѧ, бл҃же́ннаѧ людми́ло, ѿ ѕлы́хъ болѧ́ръ ве́рвїемъ ѹ҆да́вленнаѧ по вы́и твое́й. Ра́дꙋйсѧ, таковы́мъ ѻ҆́бразомъ ѹ҆годи́вшаѧ бг҃ꙋ, пострада́вшаѧ мч҃енически. Ра́дꙋйсѧ, гдⷭ҇ꙋ дꙋ́шꙋ преда́вшаѧ въ сꙋббо́тꙋ, во є҆ди́номъ ча́сѣ но́щи. Ра́дꙋйсѧ, и҆мѣ́вшаѧ ѿ рожде́нїѧ твоегѡ̀ шестьдесѧ́тъ и҆ є҆ди́нѡ лѣ́то, гдⷭ҇емъ къ мꙋче́нїю ѹ҆гото́ваннаѧ. Ра́дꙋйсѧ, ꙗ҆́кѡ тобо́ю ди́венъ бг҃ъ во ст҃ы́хъ свои́хъ ꙗ҆влѧ́етсѧ. Ра́дꙋйсѧ, ꙗ҆́кѡ мо́щи твоѧ̀ просла́ви гдⷭ҇ь нетлѣ́нїемъ блгⷣтнѡ. Ра́дꙋйсѧ, гра́дѡвъ че́шскихъ и҆ слова́цкихъ похвало̀ и҆ ѹ҆твержде́нїе. Ра́дꙋйсѧ, всѣ́мъ, носѧ́щимъ и҆́мѧ твоѐ, ско́раѧ помо́щнице и҆ мл҃твеннице.

<red>Р</red>а́дꙋйсѧ, бл҃же́ннаѧ кн҃ги́не людми́ло, ст҃а́ѧ мч҃енице и҆ мл҃твеннице ѡ҆ дꙋша́хъ на́шихъ.
