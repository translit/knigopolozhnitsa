---
title: "І҆́косъ ѕ҃"
navigation:
  key: akathists-ludmilachesh-12
  title: "І҆́косъ ѕ҃"
  parent: akathists-ludmilachesh
  order: 12
type: "akathist"
---

## І҆́косъ ѕ҃:

<red>В</red>озсїѧ́ла є҆сѝ па́че со́лнца добродѣ́тельми твои́ми во гра́дѣ пра́зѣ и҆ была̀ є҆сѝ ма́ти милосе́рднаѧ возлю́бленнымъ ча́домъ цр҃кве правосла́вныѧ, досточꙋ́днаѧ ѹ҆го́днице хрⷭ҇то́ва, бл҃же́ннаѧ людми́ло, се́рдце бо твоѐ на проше́нїѧ и҆ нꙋ́жды приходѧ́щихъ къ тебѣ̀ ми́лостивѡ ѿкрыва́ла є҆сѝ. Прїимѝ и҆ на́съ, до́браѧ ма́ти, съ любо́вїю къ тебѣ̀ прибѣга́ющихъ и҆ вопїю́щихъ си́це:

<red>Р</red>а́дꙋйсѧ, ꙗ҆́кѡ сиро́тамъ была̀ є҆сѝ ма́ти и҆ вдови́цамъ пита́тельница. Ра́дꙋйсѧ, ꙗ҆́кѡ ни́щимъ была̀ є҆сѝ ми́лостиваѧ пода́тельница и҆ ѻ҆би́димыхъ бл҃га́ѧ защи́тница. Ра́дꙋйсѧ, со кн҃земъ, сꙋпрꙋ́гомъ твои́мъ, во бл҃гоче́стїи пожи́вшаѧ. Ра́дꙋйсѧ, ча́да твоѧ̀ въ стра́сѣ бж҃їемъ воспита́вшаѧ. Ра́дꙋйсѧ, ꙗ҆́кѡ бл҃га́ѧ ѿрасль твоѧ̀, ст҃ы́й кнѧ́зь вѧчесла́въ, воспрїѧ́тъ мч҃еническꙋю кончи́нꙋ. Ра́дꙋйсѧ, ꙗ҆́кѡ и҆ то́й съ прама́терїю свое́ю всели́сѧ въ црⷭ҇твїе нбⷭ҇ное. Ра́дꙋйсѧ, за всѣ́хъ хрⷭ҇тїа́нъ пред̾ прⷭ҇то́ломъ бж҃їимъ вѣ́рнаѧ мл҃твеннице. Ра́дꙋйсѧ, и҆́щꙋщимъ пꙋти̑ ко сп҃се́нїю наста́внице блгⷣтнаѧ.

<red>Р</red>а́дꙋйсѧ, бл҃же́ннаѧ кн҃ги́не людми́ло, ст҃а́ѧ мч҃енице и҆ мл҃твеннице ѡ҆ дꙋша́хъ на́шихъ.
