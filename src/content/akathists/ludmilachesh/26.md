---
title: "Мл҃тва"
navigation:
  key: akathists-ludmilachesh-26
  title: "Мл҃тва"
  parent: akathists-ludmilachesh
  order: 26
type: "akathist"
---

## Мл҃тва:

<versal>Ѽ</versal> ст҃а́ѧ ѹ҆го́днице хрⷭ҇то́ва, мч҃енице кн҃ги́не людми́ло, первоꙋго́днице че́шскїѧ страны̀ и҆ сто́льнагѡ гра́да пра́ги ѹ҆краше́нїе, те́плаѧ ѡ҆ на́съ пред̾ бг҃омъ мл҃твеннице. Се́ мы, многогрѣ́шнїи, смире́ннѡ припа́дающе, мо́лимъ тѧ̀: не попꙋстѝ на́мъ поги́бнꙋти въ ти́нѣ грѣхѡ́въ на́шихъ, но вознесѝ ѡ҆ на́съ моле́нїе ко гдⷭ҇ꙋ, да поми́лꙋетъ на́съ и҆ да́рꙋетъ на́мъ покаѧ́нїе. Ѽ пребл҃га́ѧ ма́ти людми́ло. Не забꙋ́ди посѣща́ти ча́дъ твои́хъ, а҆́ще бо и҆ преста́виласѧ є҆сѝ ѿ на́съ въ нбⷭ҇ныѧ ѻ҆би́тели, вкꙋ́пѣ со внꙋ́комъ твои́мъ, ст҃ы́мъ мч҃еникомъ вѧчесла́вомъ. Тѣ́мже, ст҃а́ѧ прама́ти є҆гѡ̀, и҆спросѝ и҆ на́мъ, грѣ́шнымъ, бж҃їе бл҃гослове́нїе на ча́да на́ша и҆ на всѣ́хъ на́съ, да и҆ мы̀, многогрѣ́шнїи, возбл҃годари́мъ гдⷭ҇а за подаѧ́нїе є҆гѡ̀ блгⷣти и҆ кꙋ́пнѡ съ тобо́ю да просла́вимъ ѻ҆ц҃а̀ и҆ сн҃а и҆ ст҃а́гѡ дх҃а и҆ твоѐ вели́кое застꙋпле́нїе ѡ҆ на́съ во вѣ́ки вѣкѡ́въ. <red>А҆</red>ми́нь.

{% illustration "small-ornaments/medallion-lukovich", "small" %}
