---
title: "І҆́косъ і҃"
navigation:
  key: akathists-ludmilachesh-20
  title: "І҆́косъ і҃"
  parent: akathists-ludmilachesh
  order: 20
type: "akathist"
---

## І҆́косъ і҃:

<red>С</red>тѣна̀ ꙗ҆ви́ласѧ є҆сѝ странѣ̀ твое́й несокрꙋши́маѧ, бг҃омꙋ́драѧ людми́ло, и҆ неѡбори́маѧ защи́тница всѣ́мъ призыва́ющимъ тѧ̀, занѐ та́кѡ бл҃говолѝ ѡ҆ тебѣ̀ нбⷭ҇ѝ и҆ землѝ творе́цъ гдⷭ҇ь, прославлѧ́ѧ ѹ҆го́дницꙋ свою̀, ꙗ҆́кѡ при гробни́цѣ твое́й соверша́шасѧ зна́менїѧ и҆ чꙋдеса̀, и҆ и҆зы́де молва̀ по все́й странѣ̀, и҆ понꙋ́ди кн҃зѧ вѧчесла́ва торже́ственнѡ пренестѝ нетлѣ́нное тѣ́ло твоѐ и҆з̾ гра́да те́тина во гра́дъ пра́гꙋ, въ соѻрꙋже́ннꙋю ѻ҆тце́мъ є҆гѡ̀ це́рковь ст҃а́гѡ великомч҃еника геѡ́ргїѧ. Мы́ же и҆з̾ глꙋбины̀ се́рдца со воздыха́нїемъ къ бг҃ꙋ глаго́лемъ тѝ пѣ́сни таковы́ѧ:

<red>Р</red>а́дꙋйсѧ, мл҃твенница на́ша пред̾ бг҃омъ те́плаѧ. Ра́дꙋйсѧ, и҆зы́де бо по все́й странѣ̀ вѣща́нїе ѡ҆ чꙋдесѣ́хъ твои́хъ. Ра́дꙋйсѧ, ꙗ҆́кѡ нѣ́кїй слѣпе́цъ прозрѣ̀, є҆гда̀ прикоснꙋ́сѧ землѝ съ моги́лы твоеѧ̀. Ра́дꙋйсѧ, ꙗ҆́кѡ внꙋ́къ тво́й со сла́вою пренесѐ чтⷭ҇но́е тѣ́ло твоѐ. Ра́дꙋйсѧ, просла́вленнаѧ бг҃омъ на нбⷭ҇ѝ и҆ на землѝ. Ра́дꙋйсѧ, ꙗ҆́кѡ ѹ҆спе́нїе твоѐ торжествꙋ́етъ цр҃ковь правосла́внаѧ. Ра́дꙋйсѧ, ꙗ҆вле́нїемъ моще́й твои́хъ младе́нческꙋю цр҃ковь че́шскꙋю возвесели́вшаѧ. Ра́дꙋйсѧ, мч҃енице хрⷭ҇то́ва, и҆ въ землѝ рѡссі́йстѣй и҆ се́рбстѣй ѕѣлѡ̀ почита́емаѧ.

<red>Р</red>а́дꙋйсѧ, бл҃же́ннаѧ кн҃ги́не людми́ло, ст҃а́ѧ мч҃енице и҆ мл҃твеннице ѡ҆ дꙋша́хъ на́шихъ.
