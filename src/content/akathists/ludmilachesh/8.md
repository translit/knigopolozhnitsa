---
title: "І҆́косъ д҃"
navigation:
  key: akathists-ludmilachesh-8
  title: "І҆́косъ д҃"
  parent: akathists-ludmilachesh
  order: 8
type: "akathist"
---

## І҆́косъ д҃:

<red>С</red>лы́шавши ѿ ст҃а́гѡ равноапⷭ҇тольнагѡ меѳо́дїѧ, а҆рхїепі́скопа мора́вскагѡ, сло́во ѡ҆ чистотѣ̀, постѣ̀, мл҃твѣ и҆ ѡ҆ всѣ́хъ добродѣ́телѣхъ, хрⷭ҇тїа́нѡмъ подоба́ющихъ, прїѧ́ла є҆сѝ въ се́рдцѣ своѐ, и҆ за сїѧ̑ добродѣ́тели возлюбѝ тѧ̀ гдⷭ҇ь и҆ дадѐ тѝ крѣ́пость и҆ си́лꙋ. Тѣ́мже и҆ на́съ наꙋчѝ, бл҃же́ннаѧ людми́ло, за́повѣди гдⷭ҇ни и҆сполнѧ́ти и҆ тебѣ̀ велича́ти:

<red>Р</red>а́дꙋйсѧ, ѹ҆се́рднаѧ слꙋ́шательнице слове́съ бжⷭ҇твенныхъ. Ра́дꙋйсѧ, ре́вностнаѧ и҆сполни́тельнице зако́на хрⷭ҇то́ва. Ра́дꙋйсѧ, ни́вꙋ се́рдца твоегѡ̀ ѡ҆чи́стившаѧ ѿ те́рнїѧ дꙋшевре́дныхъ страсте́й. Ра́дꙋйсѧ, ѡ҆роси́вшаѧ ю҆̀ слеза́ми покаѧ́нїѧ. Ра́дꙋйсѧ, во вдовствѣ̀ чⷭ҇тотꙋ̀ непоро́чнѡ сохрани́вшаѧ. Ра́дꙋйсѧ, воздержа́нїемъ, мл҃твою и҆ мч҃еническимъ по́двигомъ бг҃ꙋ ѹ҆годи́вшаѧ. Ра́дꙋйсѧ, страда́нїемъ сочета́вшаѧсѧ хрⷭ҇тꙋ̀. Ра́дꙋйсѧ, и҆збавлѧ́ющаѧ ѿ бѣ́дъ и҆ ско́рбей вѣ́рꙋ и҆ любо́вь къ тебѣ̀ и҆́мꙋщихъ.

<red>Р</red>а́дꙋйсѧ, бл҃же́ннаѧ кн҃ги́не людми́ло, ст҃а́ѧ мч҃енице и҆ мл҃твеннице ѡ҆ дꙋша́хъ на́шихъ.
