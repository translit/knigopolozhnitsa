---
title: "І҆́косъ в҃і"
navigation:
  key: akathists-ludmilachesh-24
  title: "І҆́косъ в҃і"
  parent: akathists-ludmilachesh
  order: 24
type: "akathist"
---

## І҆́косъ в҃і:

<red>П</red>ою́ще твоѐ преставле́нїе, ѹ҆бл҃жа́емъ мч҃еническꙋю кончи́нꙋ и҆ почита́емъ па́мѧть твою̀, ст҃а́ѧ мч҃енице ма́ти людми́ло, многомо́щнаѧ застꙋ́пнице землѝ че́шскїѧ, слова́цкїѧ и҆ се́рбскїѧ, бꙋ́ди же и҆ ѡ҆ рѡссі́йскихъ лю́дѣхъ бл҃га́ѧ мл҃твенница ко гдⷭ҇ꙋ, да вопїе́мъ тѝ:

<red>Р</red>а́дꙋйсѧ, блгⷣтїю ст҃а́гѡ дх҃а ѻ҆дѣ́ѧннаѧ. Ра́дꙋйсѧ, предста́вшаѧ живꙋ́щемꙋ во свѣ́тѣ непристꙋ́пнѣмъ. Ра́дꙋйсѧ, вдови́цамъ пра́вило бг҃оꙋго́днагѡ житїѧ̀. Ра́дꙋйсѧ, те́плаѧ хода́таице, всѣ́мъ правосла́внымъ ѿ бг҃а дарова́ннаѧ. Ра́дꙋйсѧ, соꙋча́стнице на нбⷭ҇ѝ жре́бїѧ пра́ведникѡвъ вѣ́ры хрⷭ҇то́вы. Ра́дꙋйсѧ, со ст҃ы́ми бж҃їими трист҃ꙋ́ю пѣ́снь воспѣва́ти сподо́бльшаѧсѧ. Ра́дꙋйсѧ, ѿ гдⷭ҇а всѣ́хъ бл҃гъ на́мъ, молѧ́щимсѧ тѝ, пода́тельнице. Ра́дꙋйсѧ, ꙗ҆́кѡ всѣ́мъ правосла́внымъ хрⷭ҇тїа́нѡмъ, тѧ̀ мл҃твеннѡ призыва́ющимъ, на по́мощь ско́ро притека́еши.

<red>Р</red>а́дꙋйсѧ, бл҃же́ннаѧ кн҃ги́не людми́ло, ст҃а́ѧ мч҃енице и҆ мл҃твеннице ѡ҆ дꙋша́хъ на́шихъ.
