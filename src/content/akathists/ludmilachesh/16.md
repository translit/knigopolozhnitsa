---
title: "І҆́косъ и҃"
navigation:
  key: akathists-ludmilachesh-16
  title: "І҆́косъ и҃"
  parent: akathists-ludmilachesh
  order: 16
type: "akathist"
---

## І҆́косъ и҃:

<red>В</red>сѧ̀ была̀ є҆сѝ ѡ҆б̾ѧ́та неизрече́нною ра́достїю, бл҃же́ннаѧ ма́ти людми́ло, зрѧ́щи креща́емыѧ лю́ди твоѧ̀, повелѣ́нїемъ а҆́гг҃лѡвъ, и҆ во ѹ҆миле́нїи воздала̀ є҆сѝ хвалꙋ̀ сп҃си́телю бг҃ꙋ, ѹ҆се́рднѡ моли́вши є҆гѡ̀, да при́зритъ на ѡ҆брати́вшїѧсѧ лю́ди своѧ̀, да ѹ҆тверди́тъ и҆̀хъ въ вѣ́рѣ и҆ бл҃гоче́стїи и҆ да просла́витъ и҆́мѧ своѐ въ странѣ̀ че́шстѣй. Мы́ же, воспомина́юще ѹ҆́бѡ прера́достное собы́тїе сїѐ, прино́симъ тѝ бл҃года́рственныѧ и҆ похва́льныѧ пѣ́сни:

<red>Р</red>а́дꙋйсѧ, неѡскꙋдѣва́ѧй и҆́сто́чниче ми́лостей къ наро́дꙋ семꙋ̀. Ра́дꙋйсѧ, дꙋхо́внаѧ на́ша ма́ти, и҆спроси́вшаѧ ѹ҆ бг҃а просвѣще́нїе пра́ѻтцємъ на́шимъ. Ра́дꙋйсѧ, ꙗ҆вле́нїемъ на тебѣ̀ си́лы бж҃їѧ хрⷭ҇тїа́ны возра́довавшаѧ. Ра́дꙋйсѧ, и҆́менемъ всеси́льнагѡ гдⷭ҇а всѧ̑ і҆́дѡлы въ странѣ̀ че́шстѣй сокрꙋши́вшаѧ. Ра́дꙋйсѧ, мч҃енице хрⷭ҇то́ва предо́браѧ. Ра́дꙋйсѧ, мл҃твеннице пред̾ бг҃омъ чꙋ́днаѧ. Ра́дꙋйсѧ, ꙗ҆́кѡ де́монѡвъ кова́рствїе ѹ҆праздни́сѧ по мл҃твамъ твои́мъ. Ра́дꙋйсѧ, побѣ́ды вѣне́цъ ѿ рꙋкѝ хрⷭ҇та̀ жизнода́вца прїе́мшаѧ.

<red>Р</red>а́дꙋйсѧ, бл҃же́ннаѧ кн҃ги́не людми́ло, ст҃а́ѧ мч҃енице и҆ мл҃твеннице ѡ҆ дꙋша́хъ на́шихъ.
