---
title: "І҆́косъ г҃"
navigation:
  key: akathists-ludmilachesh-6
  title: "І҆́косъ г҃"
  parent: akathists-ludmilachesh
  order: 6
type: "akathist"
---

## І҆́косъ г҃:

<red>И҆</red>мꙋ́щи неѡскꙋ́дное милосе́рдїе ко всѧ́комꙋ чл҃вѣ́кꙋ, но бо́лѣе къ при́снымъ, ст҃а́ѧ бл҃же́ннаѧ кн҃ги́не людми́ло, въ стра́сѣ бж҃їемъ воспи́тывающи ча̑да твоѧ̑, ꙗ҆ви́ласѧ є҆сѝ до́браѧ прама́ти внꙋ́ка твоегѡ̀, ст҃а́гѡ кнѧ́зѧ вѧчесла́ва, воспита́вши є҆гѡ́ во бл҃гоче́стїи. Помозѝ и҆ на́мъ, мч҃енице хрⷭ҇то́ва, преитѝ сїѐ земно́е по́прище во бл҃го́мъ дѣ́ланїи, да велича́емъ тѧ̀ зва́нїи си́ми:

<red>Р</red>а́дꙋйсѧ, бл҃же́ннаѧ ма́ти людми́ло, мч҃енице хрⷭ҇то́ва. Ра́дꙋйсѧ, поне́сшаѧ вдовство̀ твоѐ бл҃гоче́стнѡ и҆ пресла́внѡ. Ра́дꙋйсѧ, по сме́рти кн҃зѧ, сꙋпрꙋ́га твоегѡ̀, во́ли бж҃їей преда́вшаѧсѧ. Ра́дꙋйсѧ, ꙗ҆́кѡ и҆ на́мъ помо́щница ꙗ҆влѧ́ешисѧ въ ско́рбѣхъ на́шихъ. Ра́дꙋйсѧ, въ нꙋжда́хъ на́шихъ ѡ҆браща́тисѧ къ бг҃ꙋ на́съ наꙋча́ющаѧ. Ра́дꙋйсѧ, внꙋ́ка твоегѡ̀, ст҃а́гѡ кн҃зѧ вѧчесла́ва, въ и҆́стинахъ вѣ́ры воспита́вшаѧ. Ра́дꙋйсѧ, ꙗ҆́кѡ и҆ то́й прїѧ́тъ мч҃еническꙋю кончи́нꙋ, ꙗ҆́коже и҆ ты̀, прама́ти є҆гѡ̀. Ра́дꙋйсѧ, ꙗ҆́кѡ ва́мъ за сїѐ ѹ҆гото́ванѡ сокро́вище вѣ́чныхъ бл҃гъ.

<red>Р</red>а́дꙋйсѧ, бл҃же́ннаѧ кн҃ги́не людми́ло, ст҃а́ѧ мч҃енице и҆ мл҃твеннице ѡ҆ дꙋша́хъ на́шихъ.
