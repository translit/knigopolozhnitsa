---
title: "І҆́косъ є҃"
navigation:
  key: akathists-ludmilachesh-10
  title: "І҆́косъ є҃"
  parent: akathists-ludmilachesh
  order: 10
type: "akathist"
---

## І҆́косъ є҃:

<red>В</red>и́дѣвши, ст҃а́ѧ бл҃же́ннаѧ кн҃ги́не людми́ло, всѧ̑ лю́ди землѝ че́шскїѧ во тмѣ̀ і҆дѡлослꙋже́нїѧ погрꙋже́нныѧ, ѹ҆се́рднѡ потща́ласѧ є҆сѝ просвѣти́ти тѣ́хъ свѣ́томъ хрⷭ҇то́вы вѣ́ры, подвиза́ющисѧ въ созида́нїи хра́мѡвъ бж҃їихъ и҆ въ ѹ҆крѣпле́нїи вѣ́ры правосла́вныѧ въ странѣ̀ че́шстѣй. Мы́ же воспѣва́емъ и҆ велича́емъ тѧ̀ та́кѡ:

<red>Р</red>а́дꙋйсѧ, мꙋ́дрыми глаго́лы поꙋча́вшаѧ лю́ди ѡ҆ста́вити тмꙋ̀ ꙗ҆зы́ческагѡ нече́стїѧ. Ра́дꙋйсѧ, ѿ бг҃а то́кмѡ, а҆ не ѿ чл҃вѣ̑къ, ѹ҆тѣше́нїе въ ско́рбѣхъ и҆ска́ти на́съ наꙋча́ющаѧ. Ра́дꙋйсѧ, внꙋ́ка твоегѡ̀ вѧчесла́ва наꙋчи́вшаѧ покланѧ́тисѧ є҆ди́номꙋ и҆ и҆́стинномꙋ бг҃ꙋ. Ра́дꙋйсѧ, ꙗ҆́кѡ тѣ́мъ сестра̀ ꙗ҆влѧ́ешисѧ равноапⷭ҇тольнѣй ѻ҆́льзѣ, кн҃ги́нѣ рѡссі́йстѣй. Ра́дꙋйсѧ, ѹ҆́мъ тво́й вы́нꙋ горѣ̀ и҆мѣ́вшаѧ. Ра́дꙋйсѧ, се́рдце твоѐ жили́ще ст҃а́гѡ дх҃а содѣ́лавшаѧ. Ра́дꙋйсѧ, хрⷭ҇тꙋ̀ бг҃ꙋ чл҃вѣколю́бцꙋ всю̀ себѧ̀ преда́вшаѧ. Ра́дꙋйсѧ, пе́рваѧ ѿ землѝ че́шскїѧ къ ли́кꙋ ст҃ы́хъ причте́ннаѧ.

<red>Р</red>а́дꙋйсѧ, бл҃же́ннаѧ кн҃ги́не людми́ло, ст҃а́ѧ мч҃енице и҆ мл҃твеннице ѡ҆ дꙋша́хъ на́шихъ.
