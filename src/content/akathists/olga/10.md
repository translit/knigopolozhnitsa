---
title: "І҆́косъ є҃"
navigation:
  key: akathists-olga-10
  title: "І҆́косъ є҃"
  parent: akathists-olga
  order: 10
type: "akathist"
---

## І҆́косъ є҃:

<red>В</red>и́дѣвши, ст҃а́ѧ ѻ҆́льго, всѧ̑ лю́ди землѝ рѡссі́йскїѧ во тмѣ̀ і҆дѡлослꙋже́нїѧ погрꙋжє́нныѧ, ѹ҆се́рднѡ потща́ласѧ є҆сѝ просвѣти́ти ты́ѧ свѣ́томъ хрⷭ҇то́вы вѣ́ры и҆ сотвори́ти ѧ҆̀ сы́ны днѐ и҆ наслѣ́дники црⷭ҇твїѧ нбⷭ҇нагѡ. Помина́юще ѹ҆́бѡ сицево́е твоѐ попече́нїе ѡ҆ ни́хъ, бл҃года́рственнѡ зове́мъ тѝ:

<red>Р</red>а́дꙋйсѧ, премꙋ́драѧ власти́тельнице наро́да рѡссі́йскагѡ. Ра́дꙋйсѧ, до́браѧ наста́внице ввѣ́реннагѡ тѝ ста́да. Ра́дꙋйсѧ, пе́рвѣй хрїстїа́нстѣй цари́цѣ є҆ле́нѣ въ ре́вности бж҃е́ственнѣй подража́вшаѧ. Ра́дꙋйсѧ, и҆ и҆́мѧ тоѧ̀ во ст҃ѣ́мъ креще́нїи прїѧ́вшаѧ. Ра́дꙋйсѧ, чⷭ҇тны́й крⷭ҇тъ хрⷭ҇то́въ и҆ ст҃ы̑ѧ і҆кѡ́ны и҆з̾ царьгра́да въ гра́дъ кі́евъ прине́сшаѧ. Ра́дꙋйсѧ, і҆ерє́и и҆ кли́рики съ собо́ю въ рѡссі́ю приве́дшаѧ. Ра́дꙋйсѧ, мꙋ́дрыми твои́ми глаго́лы поꙋча́вшаѧ лю́ди ѡ҆ста́вити тмꙋ̀ ꙗ҆зы́ческагѡ нече́стїѧ. Ра́дꙋйсѧ, ѹ҆вѣща́вшаѧ и҆̀хъ воспрїѧ́ти свѣ́тъ хрїстїа́нскагѡ бл҃гоче́стїѧ. Ра́дꙋйсѧ, мнѡ́гїѧ рѡссїѧ́ны свѣ́томъ вѣ́ры хрⷭ҇то́вы просвѣти́вшаѧ. Ра́дꙋйсѧ, нача́ло просвѣще́нїѧ всеѧ̀ землѝ рѡссі́йскїѧ положи́вшаѧ. Ра́дꙋйсѧ, гра́ды рѡссі̑йскїѧ проповѣ́данїемъ хрⷭ҇то́ва ѹ҆че́нїѧ ѡ҆гласи́вшаѧ. Ра́дꙋйсѧ, пе́рваѧ ѿ землѝ рѡссі́йскїѧ ли́кꙋ ст҃ы́хъ причте́ннаѧ.

<red>Р</red>а́дꙋйсѧ, ст҃а́ѧ равноапⷭ҇лнаѧ кн҃ги́не ѻ҆́льго бг҃омꙋ́драѧ.
