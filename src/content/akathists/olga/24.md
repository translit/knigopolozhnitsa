---
title: "І҆́косъ в҃і"
navigation:
  key: akathists-olga-24
  title: "І҆́косъ в҃і"
  parent: akathists-olga
  order: 24
type: "akathist"
---

## І҆́косъ в҃і:

<red>П</red>ою́ще твоѧ̑ мнѡ́гаѧ и҆ пресла̑внаѧ бл҃годѣѧ̑нїѧ, ꙗ҆влє́ннаѧ ца́рствꙋ рѡссі́йскомꙋ въ просвѣще́нїи того̀ свѣ́томъ вѣ́ры хрⷭ҇то́вой, бл҃года́рственнѡ прино́симъ тѝ, съ любо́вїю зовꙋ́ще сицева̑ѧ:

<red>Р</red>а́дꙋйсѧ, бг҃оизбра́ннаѧ и҆ бг҃опросла́вленнаѧ самоде́ржице землѝ рꙋ́сскїѧ. Ра́дꙋйсѧ, несокрꙋши́мое ѡ҆гражде́нїе є҆ѧ̀, покро́въ и҆ защище́нїе. Ра́дꙋйсѧ, дѣ́вамъ рѡссі̑йскимъ ѡ҆́бразе цѣломꙋ́дреннагѡ житїѧ̀. Ра́дꙋйсѧ, ма́теремъ наста́внице зако́ннагѡ сожи́тїѧ и҆ до́брагѡ ча́дъ воспита́нїѧ. Ра́дꙋйсѧ, вдови́цамъ пра́вило бг҃оꙋго́днагѡ житїѧ̀. Ра́дꙋйсѧ, всѣ̑мъ рѡссїѧ́нѡмъ ѹ҆чи́тельнице и҆ ѡ҆́бразе всѣ́хъ добродѣ́телей. Ра́дꙋйсѧ, соꙋча́стнице на нб҃есѝ жре́бїѧ проповѣ́дникѡвъ вѣ́ры хрⷭ҇то́вы. Ра́дꙋйсѧ, соприча́стнице вѣ́чнагѡ бл҃же́нства пра́ведныхъ. Ра́дꙋйсѧ, те́плаѧ ѡ҆ на́съ пред̾ бг҃омъ мл҃твеннице. Ра́дꙋйсѧ, ѹ҆се́рднаѧ ѡ҆ сп҃се́нїи хода́таице. Ра́дꙋйсѧ, въ ча́съ сме́рти на́шеѧ ѡ҆ на́съ къ бг҃ꙋ мл҃твеннице. Ра́дꙋйсѧ, по и҆схо́дѣ на́шемъ ѿ сме́ртнагѡ сегѡ̀ тѣлесѐ по́мощь и҆ ѹ҆тѣше́нїе подаю́щаѧ.

<red>Р</red>а́дꙋйсѧ, ст҃а́ѧ равноапⷭ҇льнаѧ кн҃ги́не ѻ҆́льго бг҃омꙋ́драѧ.
