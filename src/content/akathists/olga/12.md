---
title: "І҆́косъ ѕ҃"
navigation:
  key: akathists-olga-12
  title: "І҆́косъ ѕ҃"
  parent: akathists-olga
  order: 12
type: "akathist"
---

## І҆́косъ ѕ҃:

<red>Ѹ҆</red>твержда́ѧ въ держа́вѣ твое́й нача́токъ вѣ́ры хрїстїа́нскїѧ, создала̀ є҆сѝ хра́мы бж҃їи во гра́дѣ кі́евѣ и҆ въ странѣ̀ рожде́нїѧ твоегѡ̀, при рѣцѣ̀ вели́цѣй ѹ҆ гра́да пско́ва. И҆ та́кѡ нача́ша рѡссїѧ́не прославлѧ́ти повсю́дꙋ хрⷭ҇та̀ бг҃а на́шего, тебѣ́ же, просвѣти́тельницѣ свое́й, похва̑льнаѧ воспѣва́ти:

<red>Р</red>а́дꙋйсѧ, ꙗ҆́кѡ ѿ чи́стагѡ и҆сто́чника ст҃ы́ѧ собо́рныѧ и҆ а҆пⷭ҇льскїѧ цр҃кве чи́стое ѹ҆че́нїе прїѧ́ла є҆сѝ. Ра́дꙋйсѧ, ꙗ҆́кѡ тѣ́мъ на́съ наꙋчи́ла є҆сѝ позна́ти є҆ди́наго и҆́стиннаго бг҃а. Ра́дꙋйсѧ, і҆́дѡльскихъ тре́бищъ и҆ кꙋмі́рѡвъ потреби́тельнице. Ра́дꙋйсѧ, ст҃ы́хъ бж҃їихъ хра́мѡвъ созда́тельнице. Ра́дꙋйсѧ, ꙗ҆́кѡ же и҆ первозва́нный а҆пⷭ҇лъ, съ про́повѣдїю є҆ѵⷢ҇лїа зе́млю рꙋ́сскꙋю ѡ҆бходи́вшаѧ. Ра́дꙋйсѧ, вели́комꙋ новꙋгра́дꙋ и҆ прѡ́чимъ рѡссі̑йскимъ градѡ́мъ хрⷭ҇то́во въ мі́ръ прише́ствїе бл҃говѣсти́вшаѧ. Ра́дꙋйсѧ, на разли́чныхъ мѣ́стѣхъ про́повѣди твоеѧ̀ честны̑ѧ кресты̀ водрꙋзи́вшаѧ. Ра́дꙋйсѧ, ꙗ҆́кѡ ѿ тѣ́хъ мнѡ́гаѧ зна́мєнїѧ и҆ чꙋдеса̀, ѹ҆вѣре́нїѧ ра́ди невѣ́рныхъ, си́лою бж҃їею содѣва́хꙋсѧ. Ра́дꙋйсѧ, ꙗ҆́кѡ тобо́ю всебл҃гі́й гдⷭ҇ь сыновѡ́мъ рѡссі̑йскимъ позна́нїе своѐ ꙗ҆ви́лъ є҆́сть. Ра́дꙋйсѧ, ꙗ҆́кѡ чрез̾ ни́хъ и҆ прѡ́чїѧ мнѡ́гїѧ наро́ды свѣ́томъ вѣ́ры просвѣти́лъ є҆́сть. Ра́дꙋйсѧ, ꙗ҆́кѡ ѿ ко́рене твоегѡ̀ честна́гѡ гдⷭ҇ь ст҃а́го равноапⷭ҇льнаго кн҃зѧ влади́мїра показа́лъ на́мъ є҆́сть. Ра́дꙋйсѧ, ꙗ҆́кѡ ѡ҆́бразомъ житїѧ̀ твоегѡ̀ ст҃ы́й кн҃зь влади́мїръ подви́глсѧ є҆́сть прїѧ́ти хрїстїа́нскꙋю вѣ́рꙋ.

<red>Р</red>а́дꙋйсѧ, ст҃а́ѧ равноапⷭ҇льнаѧ кн҃ги́не ѻ҆́льго бг҃омꙋ́драѧ.
