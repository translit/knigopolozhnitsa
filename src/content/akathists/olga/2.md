---
title: "І҆́косъ а҃"
navigation:
  key: akathists-olga-2
  title: "І҆́косъ а҃"
  parent: akathists-olga
  order: 2
type: "akathist"
---

## І҆́косъ а҃:

<red>А҆́</red>гг҃лѡвъ и҆ человѣ́кѡвъ творе́цъ, времена̀ и҆ лѣ̑та во свое́й вла́сти положи́вый и҆ сꙋдьбы̑ ца́рствъ и҆ наро́дѡвъ по свое́й во́ли ѹ҆правлѧ́ѧй, є҆гда̀ восхотѣ̀ ро́дъ рѡссі́йскїй ст҃ы́мъ креще́нїемъ просвѣти́ти, тогда̀, ви́дѧ бл҃го́е и҆зволе́нїе се́рдца твоегѡ̀, призва́ тѧ пе́рвѣе въ позна́нїе себѐ, да бꙋ́деши всѣ̑мъ рѡссїѧ́нѡмъ ѡ҆́бразъ и҆ наста́вница въ христїа́нстѣй вѣ́рѣ. Сегѡ̀ ра́ди восхвалѧ́емъ тѧ̀ си́це:

<red>Р</red>а́дꙋйсѧ, рѡссі́йскагѡ небесѐ ѹ҆́треннѧѧ ѕвѣздо̀, ѿ первозва́ннагѡ а҆пⷭ҇ла на гора́хъ кі́евскихъ предвозвѣще́ннаѧ. Ра́дꙋйсѧ, зарѐ, во мра́цѣ невѣ́денїѧ свѣ́тлѡ возблиста́вшаѧ. Ра́дꙋйсѧ, до́браѧ лозо̀ вїногра́да хрⷭ҇то́ва, ѿ ди́вїѧгѡ ꙗ҆зы́ческагѡ ко́рене прозѧ́бшаѧ. Ра́дꙋйсѧ, пречꙋ́днаѧ лѣ́торасле и҆з̾ неѧ́ же ве́лїе правовѣ́рїѧ дре́во на землѝ на́шей возрастѐ. Ра́дꙋйсѧ, первоꙋчи́тельнице и҆ просвѣти́тельнице на́ша. Ра́дꙋйсѧ, ꙗ҆́кѡ тобо́ю позна́хомъ покланѧ́тисѧ въ трⷪ҇цѣ творцꙋ̀. Ра́дꙋйсѧ, ꙗ҆́кѡ тебѐ ра́ди прест҃о́е и҆́мѧ гдⷭ҇не ѿ всѣ́хъ рѡссїѧ́нъ прославлѧ́етсѧ. Ра́дꙋйсѧ, ꙗ҆́кѡ и҆ твоѐ пресла́вное и҆́мѧ вкꙋ́пѣ съ равноапⷭ҇льнымъ влади́мїромъ во всѣ́хъ предѣ́лѣхъ ца́рства рѡссі́йскагѡ восхвалѧ́етсѧ. Ра́дꙋйсѧ, страны̀ на́шеѧ рѡссі́йскїѧ дꙋхо́вное сокро́вище. Ра́дꙋйсѧ, всеѧ̀ хрⷭ҇то́вы цр҃кве пресла́вное ѹ҆краше́нїе. Ра́дꙋйсѧ, сто́льнагѡ гра́да кі́ева и҆зрѧ́днаѧ добро́то. Ра́дꙋйсѧ, царю̀ на́шемꙋ на врагѝ бл҃га́ѧ помо́щнице.

<red>Р</red>а́дꙋйсѧ, ст҃а́ѧ равноапⷭ҇льнаѧ кн҃ги́не ѻ҆́льго бг҃омꙋ́драѧ.
