---
title: "І҆́косъ г҃"
navigation:
  key: akathists-olga-6
  title: "І҆́косъ г҃"
  parent: akathists-olga
  order: 6
type: "akathist"
---

## І҆́косъ г҃:

<red>И҆</red>мѣ́ющи се́рдце ꙗ҆́кѡ до́брꙋю зе́млю, ѹ҆до́бь воспрїѧ́ла є҆сѝ, ѻ҆́льго, сѣ́мѧ ст҃ы́ѧ вѣ́ры, позна́вши хрⷭ҇та̀ бг҃а и҆́стиннаго. Тѣ́мже и҆ креще́нїе ст҃о́е прїѧ́ла є҆сѝ ѿ рꙋкꙋ̀ патрїа́рха царьгра́да, и҆́же и҆ предречѐ тѝ, ꙗ҆́кѡ ѿны́нѣ блажи́ти тѧ̀ и҆́мꙋтъ рѡссі́йстїи сы́нове. И҆спо́лнити ѹ҆́бѡ хотѧ̀ прорече́нїе сїѐ, взыва́емъ тѝ си́це:

<red>Р</red>а́дꙋйсѧ, тмꙋ̀ і҆дѡлослꙋже́нїѧ ѡ҆ста́вльшаѧ. Ра́дꙋйсѧ, свѣ́тъ бг҃опозна́нїѧ взыска́вшаѧ. Ра́дꙋйсѧ, безконе́чныѧ па́гꙋбы вѣ́рою и҆збѣжа́вшаѧ. Ра́дꙋйсѧ, жи́знь вѣ́чнꙋю во хрⷭ҇тѣ̀ стѧжа́вшаѧ. Ра́дꙋйсѧ, въ кꙋпѣ́ли ст҃а́гѡ креще́нїѧ ѿ скве́рны грѣхо́вныѧ ѡ҆мы́вшаѧсѧ. Ра́дꙋйсѧ, бл҃года́тїю ст҃а́гѡ дх҃а дꙋхо́внѡ роди́вшаѧсѧ. Ра́дꙋйсѧ, разꙋ́мнаѧ го́рлице, ѿ когте́й дꙋшепа́гꙋбнагѡ вра́на и҆злетѣ́вшаѧ. Ра́дꙋйсѧ, под̾ крилѣ̀ ѻ҆рла̀ небе́снагѡ прилетѣ́вшаѧ. Ра́дꙋйсѧ, мно́жество дꙋ́шъ креще́нїемъ съ собо́ю ко хрⷭ҇тꙋ̀ приве́дшаѧ. Ра́дꙋйсѧ, сегѡ̀ ра́ди сꙋгꙋ́бое воздаѧ́нїе ѿ бг҃а полꙋчи́вшаѧ. Ра́дꙋйсѧ, съ вѣ́рою несꙋмне́нною приходѧ́щихъ свѣ́томъ ѿ честны́хъ твои́хъ моще́й ѡ҆сїѧва́ющаѧ. Ра́дꙋйсѧ, дꙋша́мъ и҆ тѣлесє́мъ тѣ́хъ, ꙗ҆̀же на по́льзꙋ, подава́ющаѧ.

<red>Р</red>а́дꙋйсѧ, ст҃а́ѧ равноапⷭ҇льнаѧ кн҃ги́не ѻ҆́льго бг҃омꙋ́драѧ.
