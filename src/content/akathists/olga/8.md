---
title: "І҆́косъ д҃"
navigation:
  key: akathists-olga-8
  title: "І҆́косъ д҃"
  parent: akathists-olga
  order: 8
type: "akathist"
---

## І҆́косъ д҃:

<red>С</red>лы́шавши ѿ крести́вшагѡ тѧ̀ патрїа́рха напꙋ́тственное сло́во ѡ҆ чистотѣ̀, постѣ̀, моли́твѣ и҆ ѡ҆ всѣ́хъ добродѣ́телехъ, хрїстїа́нѡмъ подоба́ющихъ, слага́ла є҆сѝ сїѧ̑ въ се́рдцы твое́мъ, дѣ́лы всѧ̑ та̑ и҆сполнѧ́ти ѡ҆бѣщава́ющисѧ. Тѣ́мъ же ѹ҆́бѡ по до́лгꙋ воспѣва́емъ тѝ си́це:

<red>Р</red>а́дꙋйсѧ, ѹ҆се́рднаѧ слы́шательнице слове́съ бж҃е́ственныхъ. Ра́дꙋйсѧ, ре́вностнаѧ и҆сполни́тельнице зако́на хрїстїа́нскагѡ. Ра́дꙋйсѧ, ни́вꙋ се́рдца твоегѡ̀ ѡ҆чи́стившаѧ ѿ те́рнїѧ дꙋшевре́дныхъ страсте́й. Ра́дꙋйсѧ, ѡ҆роси́вшаѧ ю҆̀ слеза́ми покаѧ́нїѧ. Ра́дꙋйсѧ, ꙗ҆́кѡ сѣ́мѧ сло́ва бж҃їѧ въ се́рдцы твое́мъ, ꙗ҆́кѡ на землѝ до́брѣй, ѹ҆корени́сѧ. Ра́дꙋйсѧ, ꙗ҆́кѡ сѣ́мѧ сїѐ прозѧбѐ и҆ стори́чный пло́дъ бл҃ги́хъ дѣ́лъ принесѐ. Ра́дꙋйсѧ, вдо́вственнꙋю чистотꙋ̀ непоро́чнѡ сохрани́вшаѧ. Ра́дꙋйсѧ, воздержа́нїемъ и҆ мл҃твою бг҃ꙋ ѹ҆годи́вшаѧ. Ра́дꙋйсѧ, ми́лостынею творца̀ ѹ҆ми́лостивившаѧ. Ра́дꙋйсѧ, ни́щыѧ и҆ ѹ҆бѡ́гїѧ потре́бами снабди́вшаѧ. Ра́дꙋйсѧ, сы́нꙋ своемꙋ̀ кнѧ́зю свѧтосла́вꙋ, непослꙋ́шливꙋ сꙋ́щꙋ ма́тери свое́й, кончи́нꙋ ѕлꙋ́ю предре́кшаѧ. Ра́дꙋйсѧ, просвѣще́нїе землѝ рѡссі́йскїѧ свѣ́томъ хрⷭ҇то́ва ѹ҆че́нїѧ прови́дѣвшаѧ.

<red>Р</red>а́дꙋйсѧ, ст҃а́ѧ равноапⷭ҇льнаѧ кн҃ги́не ѻ҆́льго бг҃омꙋ́драѧ.
