---
title: "І҆́косъ з҃"
navigation:
  key: akathists-olga-14
  title: "І҆́косъ з҃"
  parent: akathists-olga
  order: 14
type: "akathist"
---

## І҆́косъ з҃:

<red>Н</red>о́вое зна́менїе бл҃говоле́нїѧ своегѡ̀ ꙗ҆вѝ тебѣ̀ гдⷭ҇ь, є҆гда̀, во ѡ҆́бразъ прест҃ы́ѧ трⷪ҇цы, трѝ пресвѣ̑тлыѧ лꙋча̀ съ нб҃есѐ ѡ҆блиста̀ на мѣ́стѣ дꙋбра́вѣ, и҆̀хже не то́чїю є҆ди́на ты̀ зрѣ́ла є҆сѝ, но и҆ всѝ сꙋ́щїи та́мѡ лю́дїе ви́дѣша, и҆ вкꙋ́пѣ съ тобо́ю просла́виша трїеди́наго бг҃а. Мы́ же, вѣ́дꙋще сбы́тїе прорече́нїѧ твоегѡ̀ ѡ҆ созда́нїи на мѣ́стѣ ѻ҆́номъ хра́ма и҆ гра́да, ѹ҆блажа́емъ тѧ̀ си́це:

<red>Р</red>а́дꙋйсѧ, вели́каѧ бж҃їѧ ѹ҆го́днице. Ра́дꙋйсѧ, да́ра проро́чества ѿ негѡ̀ сподо́бльшаѧсѧ. Ра́дꙋйсѧ, трисїѧ́ннагѡ нбⷭ҇нагѡ свѣ́та зри́тельнице. Ра́дꙋйсѧ, всебл҃гі́ѧ во́ли бж҃їѧ ѡ҆ просвѣще́нїи наро́да рꙋ́сскагѡ пе́рваѧ и҆сполни́тельнице. Ра́дꙋйсѧ, гра́да пско́ва нача́льнаѧ ѡ҆снова́тельнице. Ра́дꙋйсѧ, всеѧ̀ рѡссі́йскїѧ держа́вы застꙋ́пнице и҆ покрови́тельнице. Ра́дꙋйсѧ, ꙗ҆́кѡ и҆зволе́нїемъ бж҃їимъ держа́ва рѡссі́йскаѧ ны́нѣ ѿ мо́рѧ до мо́рѧ распространи́сѧ. Ра́дꙋйсѧ, ꙗ҆́кѡ всѧ̑ гра́ды и҆ вє́си є҆ѧ̀ мно́жествомъ хра́мѡвъ бж҃їихъ ѹ҆краси́шасѧ. Ра́дꙋйсѧ, ꙗ҆́кѡ въ хра́мѣхъ си́хъ ст҃и́тели и҆ и҆ерє́и безкро́внꙋю же́ртвꙋ ѡ҆ лю́дехъ бг҃ꙋ прино́сѧтъ. Ра́дꙋйсѧ, ꙗ҆́кѡ со́нмы и҆́ночествꙋющихъ по всемꙋ̀ лицꙋ̀ землѝ рѡссі́йскїѧ денноно́щнѡ хвалꙋ̀ ст҃ѣ́й трⷪ҇цѣ воспѣва́ютъ. Ра́дꙋйсѧ, ꙗ҆́кѡ ѡ҆бита́телїе гра́да кі́ева тѧ̀ превозно́сѧтъ и҆ ѹ҆блажа́ютъ. Ра́дꙋйсѧ, ꙗ҆́кѡ и҆ всѝ правосла́внїи рѡссїѧ́не съ лѣ́тъ дре́внихъ тѧ̀ почита́ютъ и҆ прославлѧ́ютъ.

<red>Р</red>а́дꙋйсѧ, ст҃а́ѧ равноапⷭ҇льнаѧ кн҃ги́не ѻ҆́льго бг҃омꙋ́драѧ.
