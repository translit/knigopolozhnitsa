---
title: "І҆́косъ ѳ҃"
navigation:
  key: akathists-olga-18
  title: "І҆́косъ ѳ҃"
  parent: akathists-olga
  order: 18
type: "akathist"
---

## І҆́косъ ѳ҃:

<red>В</red>иті̑и многовѣща́ннїи не мо́гꙋтъ досто́йнѡ восхвали́ти тѧ̀, ѻ҆́льго бг҃омꙋ́драѧ: ка́кѡ ты̀, ннки́мъ же ѿ человѣкъ ѹ҆чи́ма и҆ ѹ҆вѣщева́ема, позна́ла є҆сѝ тщетꙋ̀ і҆дѡлослꙋже́нїѧ, пра́выѧ же вѣ́ры взыска́ла є҆сѝ, и҆ ꙗ҆́коже мꙋ́дрый кꙋпе́цъ, ѡ҆брѣла̀ є҆сѝ безцѣ́нный би́серъ, хрⷭ҇та̀, є҆го́же лицезрѣ́нїѧ на нб҃сѝ наслажда́ѧсѧ ны́нѣ, не забꙋ́ди на́съ, пре́лестьми мі́ра сегѡ̀ ѡ҆мрача́емыхъ и҆ ѡ҆ бл҃гахъ вѣ́чныхъ забыва́ющихъ, да тобо́ю на пꙋ́ть пра́вый наставлѧ́еми, взыва́емъ тѝ ра́достнѡ:

<red>Р</red>а́дꙋйсѧ, до́брыми твои́ми дѣ́лы и҆ пра́вымъ ѹ҆ма̀ и҆ се́рдца и҆зволе́нїемъ прїꙋгото́вившаѧ себѐ жили́ще бж҃е́ственной бл҃года́ти. Ра́дꙋйсѧ, ꙗ҆́кѡ са́мъ дх҃ъ ст҃ы́й ѹ҆чи́тель тебѣ̀ бы́сть къ позна́нїю хрⷭ҇та̀ сн҃а бж҃їѧ. Ра́дꙋйсѧ, никі́ихъ же зна́менїй и҆ чꙋде́съ ви́дѣвшаѧ и҆ во хрⷭ҇та̀ вѣ́ровавшаѧ. Ра́дꙋйсѧ, таково́ю вѣ́рою твое́ю мно́гихъ гони́телей и҆ мꙋчи́телей, ви́дѣвшихъ зна́мєнїѧ и҆ чꙋдесы̀ и҆ не вѣ́ровавшихъ, посрами́вшаѧ. Ра́дꙋйсѧ, води́тельствꙋ ст҃а́гѡ дх҃а себѐ преда́вшаѧ. Ра́дꙋйсѧ, соверше́ннꙋю поко́рность во́ли бж҃їей показа́вшаѧ. Ра́дꙋйсѧ, зва́вшемꙋ тѧ̀ гла́сꙋ бл҃года́ти послꙋ́шна ꙗ҆ви́вшаѧсѧ. Ра́дꙋйсѧ, съ є҆динона́десѧтаго часа̀ въ вертогра́дѣ гдⷭ҇немъ потрꙋди́вшаѧсѧ и҆ мздꙋ̀ съ пе́рвыми полꙋчи́вшаѧ. Ра́дꙋйсѧ, ꙗ҆́кѡ ѹ҆мꙋдри́ тѧ гдⷭ҇ь, че́сть ца́рскꙋю, бога́тство и҆ сла́вꙋ, сочета́ти со смире́нїемъ хрїстїа́нскимъ. Ра́дꙋйсѧ, ꙗ҆́кѡ си́мъ ѡ҆́бразомъ ꙗ҆́вѣ показа́вшаѧ на́мъ, ꙗ҆́кѡ бла̑га земна̑ѧ не сꙋ́ть препѧ́тїе къ достиже́нїю бл҃гъ нбⷭ҇ныхъ. Ра́дꙋйсѧ, добро́тою цѣломꙋ́дрїѧ и҆ свѣ́тлостїю разꙋмѣ́нїѧ просла́вившаѧсѧ. Ра́дꙋйсѧ, крѣ́постїю вѣ́ры и҆ чистото́ю житїѧ̀ твоегѡ̀ проро́чества да́ръ ѿ бг҃а воспрїѧ́вшаѧ.

<red>Р</red>а́дꙋйсѧ, ст҃а́ѧ равноапⷭ҇льнаѧ кн҃ги́не ѻ҆́льго бг҃омꙋ́драѧ.
