---
title: "І҆́косъ в҃"
navigation:
  key: akathists-olga-4
  title: "І҆́косъ в҃"
  parent: akathists-olga
  order: 4
type: "akathist"
---

## І҆́косъ в҃:

<red>Р</red>а́зꙋмомъ твои́мъ всѧ̑ до́брѣ вѣ́дѧщи, позна́ла є҆сѝ, бг҃омꙋ́драѧ ѻ҆́льго, ꙗ҆́кѡ і҆́дѡли, рꙋка́ми человѣ́ческими сотворе́ннїи, не сꙋ́ть бо́зи. Тѣ́мже, ѿве́ргши ты́ѧ, потща́ласѧ є҆сѝ позна́ти бг҃а и҆́стиннаго. Сегѡ̀ ра́ди, похвалѧ́юще сицево́е твоѐ бл҃горазꙋ́мїе, вопїе́мъ тѝ си́це:

<red>Р</red>а́дꙋйсѧ, до́браѧ же́но, пе́рвѣе всѣ́хъ рѡссїѧ́нъ заблꙋжде́нїе своѐ позна́вшаѧ. Ра́дꙋйсѧ, тщетꙋ̀ і҆дѡлопоклоне́нїѧ разꙋмѣ́вше. Ра́дꙋйсѧ, и҆́стиннагѡ бг҃опозна́нїѧ и҆ пра́выѧ вѣ́ры ѹ҆се́рднѡ и҆ска́вшаѧ. Ра́дꙋйсѧ, є҆́ще не вѣ́дꙋщи и҆́стиннагѡ бг҃а, ꙗ҆́кѡ же корни́лїй со́тникъ, до́брыми дѣ́лы томꙋ̀ ѹ҆гожда́вшаѧ. Ра́дꙋйсѧ, пре́жде разꙋмѣ́нїѧ зако́на бж҃їѧ, по зако́нꙋ со́вѣсти пра́веднѡ жи́вшаѧ. Ра́дꙋйсѧ, пре́жде прїѧ́тїѧ хрїстїа́нскїѧ вѣ́ры дѣла̀ хрїстїа́нѡмъ подоба̑ющаѧ твори́вшаѧ. Ра́дꙋйсѧ, держа́вꙋ твою̀ ѿ наше́ствїѧ сꙋпоста̑тъ мꙋ́жественнѡ защити́вшаѧ. Ра́дꙋйсѧ, въ подчине́нныхъ тѝ лю́дехъ сꙋды̀ пра́вєдны твори́вшаѧ. Ра́дꙋйсѧ, премꙋ́дростїю ѿ бг҃а ѡ҆даре́ннаѧ. Ра́дꙋйсѧ, ца́рственною сла́вою на землѝ и҆ на нб҃сѝ почте́ннаѧ. Ра́дꙋйсѧ, нетлѣ́нїемъ ст҃ы́хъ моще́й твои́хъ ѿ бг҃а просла́вленнаѧ. Ра́дꙋйсѧ, тѣ́ми мнѡ́гаѧ и҆сцѣлє́нїѧ всѧ̑кимъ недꙋ́гѡмъ подава́ющаѧ.

<red>Р</red>а́дꙋйсѧ, ст҃а́ѧ равноапⷭ҇льнаѧ кн҃ги́не ѻ҆́льго бг҃омꙋ́драѧ.
