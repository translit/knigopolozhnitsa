---
title: "І҆́косъ а҃і"
navigation:
  key: akathists-olga-22
  title: "І҆́косъ а҃і"
  parent: akathists-olga
  order: 22
type: "akathist"
---

## І҆́косъ а҃і:

<red>Т</red>рисїѧ́ннымъ свѣ́томъ ѡ҆сїѧва́ема, со всѣ́ми ст҃ы́ми предстои́ши ны́нѣ на нб҃сѝ прⷭ҇то́лꙋ цр҃ѧ̀ ца́рствꙋющихъ, ѻ҆́льго всебл҃же́ннаѧ, и҆ ѿтꙋ́дꙋ, ꙗ҆́кѡ свѣтоза́рное свѣти́ло, просвѣща́еши всю̀ странꙋ̀ рѡссі́йскꙋю, разгонѧ́ющи мра́къ заблꙋжде́нїй, и҆ показꙋ́ющи пꙋ́ть къ и҆́стинномꙋ просвѣще́нїю и҆ нбⷭ҇номꙋ бл҃же́нствꙋ. Сегѡ̀ ра́ди прославлѧ́юще тѧ̀ глаго́лемъ:

<red>Р</red>а́дꙋйсѧ, лꙋно̀ просвѣще́ннаѧ ѿ незаходи́магѡ сл҃нца пра́вды. Ра́дꙋйсѧ, пꙋтеводи́тельнице, пра́вꙋю стезю̀ къ вѣ́чномꙋ спасе́нїю на́мъ показꙋ́ющаѧ. Ра́дꙋйсѧ, мо́щнаѧ споспѣ́шнице и҆ ѹ҆крѣпи́тельнице проповѣ́дникѡвъ правосла́вныѧ вѣ́ры. Ра́дꙋйсѧ, при́снаѧ покрови́тельнице бл҃ги́хъ наста́вникѡвъ ю҆́ношества и҆ всѣ́хъ бл҃готрꙋдѧ́щихсѧ на по́льзꙋ ѻ҆́бщꙋю. Ра́дꙋйсѧ, законода́телей ца́рства рѡссі́йскагѡ наста́внице и҆ просвѣти́тельнице. Ра́дꙋйсѧ, народоправи́телей и҆ нача́льникѡвъ ца́рства сегѡ̀ мꙋ́драѧ и҆ до́браѧ свѣтопода́тельнице. Ра́дꙋйсѧ, крамо́лъ и҆ раздо́рѡвъ потреби́тельнице. Ра́дꙋйсѧ, всѣ́хъ ѡ҆би́димыхъ и҆ непра́веднѡ гони́мыхъ застꙋ́пнице. Ра́дꙋйсѧ, скорбѧ́щихъ ско́раѧ ѹ҆тѣ́шительнице. Ра́дꙋйсѧ, болѧ́щихъ ми́лостиваѧ и҆сцѣли́тельнице. Ра́дꙋйсѧ, царю̀ на́шемꙋ и҆ всемꙋ̀ ро́дꙋ ца́рскомꙋ по́мощь мл҃твами твои́ми ѿ бг҃а подава́ющаѧ. Ра́дꙋйсѧ, всеѧ̀ страны̀ рѡссі́йскїѧ предста́тельнице и҆ застꙋ́пнице.

<red>Р</red>а́дꙋйсѧ, ст҃а́ѧ равноапⷭ҇льнаѧ кн҃ги́не ѻ҆́льго бг҃омꙋ́драѧ.
