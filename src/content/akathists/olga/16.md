---
title: "І҆́косъ и҃"
navigation:
  key: akathists-olga-16
  title: "І҆́косъ и҃"
  parent: akathists-olga
  order: 16
type: "akathist"
---

## І҆́косъ и҃:

<red>В</red>сѧ̀ ѡ҆б̾ѧ́та бы́вши бл҃года́тїю бж҃е́ственною, достохва́льнаѧ ѻ҆́льго, мы́сленными ѻ҆чесы̀ зрѣ́ла є҆сѝ просвѣще́нїе всегѡ̀ наро́да твоего̀ и҆ проро́чески предрекла̀ є҆сѝ, ꙗ҆́кѡ мно́зи вели́цїи ѹ҆го́дницы бж҃їи, ꙗ҆́кѡ ѕвѣзды̑ свѣ̑тлыѧ, въ землѝ рѡссі́йстѣй возсїѧ́ютъ, є҆́же ѹ҆жѐ и҆ сбы́стсѧ и҆зволе́нїемъ и҆ бл҃года́тїю всемогꙋ́щагѡ бг҃а. Сегѡ̀ ра́ди по до́лгꙋ воспѣва́емъ тѝ си́це:

<red>Р</red>а́дꙋйсѧ, дꙋхо́внаѧ на́ша ма́ти, и҆спроси́вшаѧ ѹ҆ бг҃а просвѣще́нїе пра́отцємъ на́шымъ. Ра́дꙋйсѧ, ꙗ҆́кѡ всебл҃гі́й гдⷭ҇ь, зрѧ̀ добро́тꙋ дꙋшѝ твоеѧ̀, тебѐ ра́ди всѧ̑ лю́ди рꙋ́сскїѧ возлюбѝ. Ра́дꙋйсѧ, ꙗ҆́кѡ тѧ̀ ѡ҆брѣ́те хрⷭ҇то́съ досто́инъ сосꙋ́дъ, чрез̾ него́же нача̀ и҆злива́ти бл҃года́ть свою̀ землѝ рѡссі́йстѣй. Ра́дꙋйсѧ, ꙗ҆́кѡ ты̀ пред̾ꙋгото́вала є҆сѝ лю́ди твоѧ̑ ко прїѧ́тїю вѣ́ры и҆ бл҃года́ти хрⷭ҇то́вы. Ра́дꙋйсѧ, ꙗ҆́кѡ прозорли́вѡ предзрѣ́ла є҆сѝ вели́чїе и҆ сла́вꙋ держа́вы твоеѧ̀. Ра́дꙋйсѧ, ꙗ҆́кѡ весели́ласѧ є҆сѝ ѡ҆ предви́дѣнномъ тобо́ю бл҃гоче́стїи сынѡ́въ рѡссі́йскихъ. Ра́дꙋйсѧ, ꙗ҆́кѡ, по прорече́нїю твоемꙋ̀, мно́зи ст҃і́и ѿ ро́да на́шегѡ возсїѧ́ша. Ра́дꙋйсѧ, ꙗ҆́кѡ и҆ ѿ пле́мене твоегѡ̀ мно́зи кнѧ́зи рѡссі́йстїи бг҃ꙋ бл҃гоꙋгодѝша и҆ вѣнцы̀ сла́вы полꙋчи́ша. Ра́дꙋйсѧ, ꙗ҆́кѡ и҆ до ны́нѣ въ наро́дѣ рꙋ́сскомъ блюде́тсѧ вѣ́ра и҆ бл҃гоче́стїе. Ра́дꙋйсѧ, ꙗ҆́кѡ не ѡ҆скꙋдѣ́ша въ не́мъ подви́жницы бл҃гоꙋгожда́ющїи гдⷭ҇еви и҆сполне́нїемъ ст҃ы́хъ є҆гѡ̀ за́повѣдей. Ра́дꙋйсѧ, мл҃твами твои́ми въ ско́рбехъ и҆ напа́стехъ на́съ застꙋпа́ющаѧ. Ра́дꙋйсѧ, во ѡ҆бстоѧ́нїихъ ѕлы́хъ ѻ҆те́чество на́ше сохранѧ́ющаѧ и҆ ѿ врагѡ́въ и҆збавлѧ́ющаѧ.

<red>Р</red>а́дꙋйсѧ, ст҃а́ѧ равноапⷭ҇льнаѧ кн҃ги́не ѻ҆́льго бг҃омꙋ́драѧ.
