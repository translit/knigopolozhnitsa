---
title: "І҆́косъ а҃"
navigation:
  key: akathists-dionisijglush-2
  title: "І҆́косъ а҃"
  parent: akathists-dionisijglush
  order: 2
type: "akathist"
---

## І҆́косъ а҃:

<red>А҆́</red>гг҃лъ земны́й и҆ человѣ́къ нбⷭ҇ный бы́лъ є҆сѝ, прпⷣбне ѻ҆́ч҃е дїонѵ́сїе, ѹтаи́вый ѿ на́съ по смире́нїю твоемꙋ̀ ро́дъ тво́й и҆ роди́тели твоѧ̑, да ѹ҆вѣ́римсѧ, ꙗ҆́кѡ ѿ бг҃а къ на́мъ прише́лъ є҆сѝ, равноа҆́гг҃льнагѡ житїѧ̀ до́брый ѹ҆чи́телю, приведы́й ко гдⷭ҇ꙋ мнѡ́гїѧ дꙋ́шы человѣ́ческїѧ ѡ҆́бразомъ житїѧ̀ твоегѡ̀ ст҃а́гѡ и҆ ѹ҆че́нїемъ твои́мъ бжⷭ҇твеннымъ. тѣ́мже ѹ҆бл҃жа́емъ тѧ̀ и҆ пое́мъ тѝ си́це:

<red>Р</red>а́дꙋйсѧ, ѕвѣздо̀ пресвѣ́тлаѧ, полꙋ́нощнꙋю странꙋ̀ дꙋхо́внѡ просвѣти́вшаѧ: ра́дꙋйсѧ, свѣти́льниче немерца́ѧй бж҃їѧ блгⷣти. Ра́дꙋйсѧ, є҆ѵⷢ҇лїа хрⷭ҇то́ва вѣ́рный послꙋ́шателю: ра́дꙋйсѧ, ꙗ҆́кѡ взе́мъ крⷭ҇тъ тво́й, во слѣ́дъ хрⷭ҇та̀ ѹ҆се́рднѡ ѿ ю҆́ности и҆ до ста́рости масти́тыѧ ходи́лъ є҆сѝ. Ра́дꙋйсѧ, подви́жническое дх҃о́вное житїѐ возлюби́вый: ра́дꙋйсѧ, стѡпы̀ твоѧ̑ на пꙋ́ть сп҃се́нїѧ неꙋкло́ннѡ напра́вивый. Ра́дꙋйсѧ, ѹ҆си́леннѡ є҆ди́наго на потре́бꙋ взыска́вый: ра́дꙋйсѧ, блага̀ нетлѣ̑ннаѧ и҆ вѣ̑чнаѧ па́че тлѣ́нныхъ и҆ скороги́бнꙋщихъ возжела́вый. Ра́дꙋйсѧ, тѣснотꙋ̀ и҆ ско́рбь и҆́ноческагѡ житїѧ̀ и҆збра́вый: ра́дꙋйсѧ, сожи́тельства съ прпⷣбными и҆ска́вый. Ра́дꙋйсѧ, смире́нїемъ ст҃ы́мъ бл҃гоꙋкраше́нный: ра́дꙋйсѧ, терпе́нїемъ крѣ́пкимъ всѧ̑ и҆скꙋшє́нїѧ вра̑жїѧ ѿрази́вый.

<red>Р</red>а́дꙋйсѧ, дїонѵ́сїе, вели́кїй чꙋдотво́рче.
