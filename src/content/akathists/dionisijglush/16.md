---
title: "І҆́косъ и҃"
navigation:
  key: akathists-dionisijglush-16
  title: "І҆́косъ и҃"
  parent: akathists-dionisijglush
  order: 16
type: "akathist"
---

## І҆́косъ и҃:

<red>В</red>е́сь въ бз҃ѣ бы́въ, прпⷣбне ѻ҆́ч҃е, ѡ҆ бз҃ѣ и҆ бл҃гоꙋгожде́нїи є҆мꙋ̀ бесѣ́довалъ є҆сѝ со ѹ҆ченикѝ твои́ми, со слеза́ми ѹ҆молѧ́лъ и҆́хъ вѣ́рнѡ храни́ти за́пѡвѣди хрⷭ҇то́вы. тѣ́мже, ꙗ҆́кѡ возше́дый на высотꙋ̀ соверше́нства дх҃о́внагѡ, видѣ́нїй и҆ ѿкрове́нїй бжⷭ҇твенныхъ сподо́билсѧ є҆сѝ, и҆ прозорли́вства да́ръ свы́ше полꙋчи́лъ є҆сѝ, да и҆ мы̀ тебѣ̀ пое́мъ:

<red>Р</red>а́дꙋйсѧ, врачꙋ̀ бл҃гоискꙋ́сный недꙋ́гѡвъ дꙋше́вныхъ: ра́дꙋйсѧ, бꙋ̑дꙋщаѧ ꙗ҆́кѡ настоѧ̑щаѧ прови́дѣвый. Ра́дꙋйсѧ, а҆́гг҃ла бж҃їѧ ви́дѣти сподо́бивыйсѧ: ра́дꙋйсѧ, ѡ҆ ѹ҆множе́нїи бра́тїи во ѡ҆би́тели твое́й и҆звѣще́нїе ѿ негѡ̀ прїе́мый. Ра́дꙋйсѧ, бл҃говоле́нїемъ прест҃ы́ѧ бцⷣы ѡ҆сѣне́нный: ра́дꙋйсѧ, хра́мъ бж҃їй прекра́сенъ во и҆́мѧ є҆ѧ̀ ст҃о́е соѡрꙋди́вый. Ра́дꙋйсѧ, мнѡ́гїѧ хра́мы бж҃їѧ не то́кмѡ во ѡ҆би́телехъ твои́хъ, но и҆ во ѡ҆кре́стныхъ ве́сехъ люботрꙋ́днѡ постро́ивый. Ра́дꙋйсѧ, ѡ҆ славосло́вїи бж҃їи ѕѣлѡ̀ поревнова́вый: ра́дꙋйсѧ, ни́щїй дꙋ́хомъ, но мнѡ́гїѧ дꙋхо́внѡ ѡ҆богати́вый. Ра́дꙋйсѧ, кро́ткїй се́рдцемъ, съ ненави́девшими тѧ̀ ми́ренъ бы́вый: ра́дꙋйсѧ, и҆́стинный хрⷭ҇то́въ подо́бниче. Ра́дꙋйсѧ, а҆́гг҃лонра́вный человѣ́че.

<red>Р</red>а́дꙋйсѧ, дїонѵ́сїе, вели́кїй чꙋдотво́рче.
