---
title: "І҆́косъ в҃і"
navigation:
  key: akathists-dionisijglush-24
  title: "І҆́косъ в҃і"
  parent: akathists-dionisijglush
  order: 24
type: "akathist"
---

## І҆́косъ в҃і:

<red>П</red>ое́мъ по́двиги и҆ чꙋдотворє́нїѧ твоѧ̑, вели́кїй ѹ҆го́дниче бж҃їй, прославлѧ́емъ бл҃госе́рдїе твоѐ и҆ ми́лость ко всѧ́цѣй дꙋшѝ хрⷭ҇тїа́нстѣй, по́мощи ѿ тебє̀ и҆́щꙋщей, не таи́мъ вели́кихъ бл҃годѣѧ́нїй твои́хъ, ꙗ҆вле́нныхъ и҆ при́снѡ ꙗ҆влѧ́емыхъ тобо́ю вѣ́рꙋющымъ и҆ моле́бнѡ соверша́юще ст҃ꙋ́ю па́мѧть твою̀, во ѱалмѣ́хъ и҆ пѣ́снехъ дꙋхо́вныхъ, си́це бл҃гоꙋмиле́ннѡ тебѣ̀ зове́мъ:

<red>Р</red>а́дꙋйсѧ, прест҃ы́ѧ влⷣчцы бцⷣы всеꙋсе́рдный почита́телю: ра́дꙋйсѧ, а҆́гг҃льских ликѡ́въ собесѣ́дниче. Ра́дꙋйсѧ, предте́чи гдⷭ҇нѧ пꙋстыннолюби́вый подража́телю: ра́дꙋйсѧ, патрїа́рхѡвъ ветхозавѣ́тныхъ непорѡ́чнымъ житїе́мъ подо́бниче. Ра́дꙋйсѧ, прⷪ҇ро́кѡмъ бж҃їимъ прозорли́востью равноче́стный: ра́дꙋйсѧ, а҆пⷭ҇лѡмъ хрⷭ҇то́вымъ пра́вою вѣ́рою є҆динонра́вный. Ра́дꙋйсѧ, ст҃и́телей бг҃омꙋ́дрыхъ прехва́льный ѹ҆ченичѐ: ра́дꙋйсѧ, мч҃никѡвъ многострада́льныхъ въ терпѣ́нїи соревнова́телю. Ра́дꙋйсѧ, прпⷣбныхъ свѣ́тлаѧ красото̀: ра́дꙋйсѧ, пра́ведныхъ сонаслѣ́дниче. Ра́дꙋйсѧ, всѣ́хъ ст҃ы́хъ при́сный дрꙋ́же.

<red>Р</red>а́дꙋйсѧ, дїонѵ́сїе, вели́кїй чꙋдотво́рче.
