---
title: "І҆́косъ ѳ҃"
navigation:
  key: akathists-dionisijglush-18
  title: "І҆́косъ ѳ҃"
  parent: akathists-dionisijglush
  order: 18
type: "akathist"
---

## І҆́косъ ѳ҃:

<red>В</red>ѣті̑и человѣ́честїи не довлѣ́ютъ ко изглаго́ланїю любвѐ твоеѧ̀ ст҃ы́ѧ, прпⷣбне ѻ҆́ч҃е дїонѵ́сїе, є҆ѧ́же ко ѹ҆ченикѡ́мъ твои̑мъ преиспо́лненъ бы́лъ є҆сѝ, є҆гда̀ возлежа̀ на ѻ҆дрѐ сме́ртнѣмъ, послѣ́днее поꙋче́нїе и҆мъ сотвори́лъ є҆сѝ, бг҃омꙋдреннѡ ѹ҆вѣща́ѧ и҆́хъ любо́вь и҆мѣ́ти междꙋ̀ собо́ю и҆ ничто́же предпочита́ти па́че любвѐ хрⷭ҇то́вы. ѡ҆ се́мъ ѹ҆милѧ́ющесѧ дꙋша́ми на́шими, вопїе́мъ тѝ:

<red>Р</red>а́дꙋйсѧ, сщ҃е́нное главо̀, трⷪ҇ческою заре́ю свы́ше ѡ҆заре́ннаѧ: ра́дꙋйсѧ, и҆сто́чниче медото́чный ѹ҆че́нїѧ бжⷭ҇твеннагѡ. Ра́дꙋйсѧ, ѹ҆ченикѝ твоѧ̑ прїи́скреннѣ возлюби́вый: ра́дꙋйсѧ, всѧ̑ нꙋ́жнаѧ ко сп҃се́нїю и҆̀мъ возвѣсти́вый. Ра́дꙋйсѧ, всю̀ бра́тїю твою̀ прости́вый и҆ бл҃гослови́вый: ра́дꙋйсѧ, посмє́ртныѧ мл҃твы твоѧ̑ и҆̀мъ ѡ҆бѣтова́вый. Ра́дꙋйсѧ, ꙗ҆́кѡ свѣ́телъ и҆ ра́достенъ на ѻ҆дрѣ̀ сме́ртнѣмъ возлежал є҆сѝ: ра́дꙋйсѧ, ꙗ҆́кѡ бл҃гонаде́женъ ѡ҆ сп҃се́нїи твое́мъ бы́лъ є҆сѝ. Ра́дꙋйсѧ, свѧ́тѡ и҆ бг҃оꙋго́днѡ тече́нїе земно́е соверши́вый: ра́дꙋйсѧ, че́стнѡ и҆ прпⷣбнѡ ѡ҆ гдⷭ҇ѣ почи́вый. Ра́дꙋйсѧ, ꙗ҆́кѡ трѝ дни̑ пред̾ кончи́ною твое́ю въ соверше́ннѣмъ безмо́лвїи препроводи́лъ є҆сѝ: ра́дꙋйсѧ, ꙗ҆́кѡ мл҃твы бг҃оꙋмиле́нныѧ гдⷭ҇еви возноси́лъ є҆сѝ.

<red>Р</red>а́дꙋйсѧ, дїонѵ́сїе, вели́кїй чꙋдотво́рче.
