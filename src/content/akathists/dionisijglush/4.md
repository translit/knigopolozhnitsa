---
title: "І҆́косъ в҃"
navigation:
  key: akathists-dionisijglush-4
  title: "І҆́косъ в҃"
  parent: akathists-dionisijglush
  order: 4
type: "akathist"
---

## І҆́косъ в҃:

<red>Р</red>азꙋмѣ́въ тѧ̀ сосꙋ́дъ и҆збра́нъ бж҃їѧ блгⷣти бы́ти, и҆гꙋ́менъ дїонѵ́сїй возлюбѝ тѧ̀, ѻ҆́ч҃е прпⷣбне, и҆ постри́же во ст҃ы́й и҆́ноческїй ѡ҆́бразъ, наименова́въ тѧ̀ въ постриже́нїи и҆́менемъ свои́мъ дїонѵ́сїй, да бꙋ́деши є҆мꙋ̀ подража́тель и҆́менемъ и҆ дѣ́лы прпⷣбными. сїѐ воспомина́юще, съ любо́вїю тебѣ̀ зове́мъ:

<red>Р</red>а́дꙋйсѧ, и҆́ноче бг҃олюбе́зный, во́лю твою̀ во́ли бж҃їей повинꙋ́вый: ра́дꙋйсѧ, по бз҃ѣ послꙋша́нїе соверше́нное настоѧ́телю твоемꙋ̀ ꙗ҆ви́вый. Ра́дꙋйсѧ, за кро́тость нра́ва все́ю бра́тїею люби́мый: ра́дꙋйсѧ, тѧгѡты̀ бли́жнихъ твои́хъ съ любо́вїю носи́вый. Ра́дꙋйсѧ, во трꙋдѣ́хъ и҆ по́двизѣхъ и҆́ноческихъ преꙋспѣ́вый: ра́дꙋйсѧ, всѧ̑ послꙋша̑нїѧ монасты̑рскаѧ без̾ ро́пота и҆сполнѧ́вый. Ра́дꙋйсѧ, пра́здность дꙋшегꙋби́тельнꙋю возненави́дѣвый: ра́дꙋйсѧ, моли̑твы и҆ бдѣ̑нїѧ всенѡ́щныѧ возлюби́вый. Ра́дꙋйсѧ, пе́рвый на моли́твꙋ во хра́мъ бж҃їй приходи́вый: ра́дꙋйсѧ, послѣ́днїй по сконча́нїи бг҃ослꙋже́нїѧ и҆з̾ негѡ̀ и҆сходи́вый. Ра́дꙋйсѧ, примета́выйсѧ ѹ҆се́рднѡ въ до́мꙋ бж҃їи: ра́дꙋйсѧ, ꙗ҆́кѡ дꙋ́шꙋ твою̀ въ до́мъ дх҃ꙋ ст҃о́мꙋ ѹ҆гото́валъ є҆сѝ.

<red>Р</red>а́дꙋйсѧ, дїонѵ́сїе, вели́кїй чꙋдотво́рче.
