---
title: "Мл҃тва а҃"
navigation:
  key: akathists-dionisijglush-26
  title: "Мл҃тва а҃"
  parent: akathists-dionisijglush
  order: 26
type: "akathist"
---

## Мл҃тва а҃:

<versal>Ѽ</versal> сщ҃е́ннаѧ главо̀, преди́вный подви́жниче, пресла́вный чꙋдотво́рче, прпⷣбне и҆ бг҃оно́сне ѻ҆́ч҃е дїонѵ́сїе! къ тебѣ̀ прибѣга́емъ съ вѣ́рою и҆ мо́лимсѧ съ любо́вїю ѿ дꙋшѝ: помоли́сѧ за ны̀ грѣ̑шныѧ ко гдⷭ҇ꙋ, возда́телю и҆ промысли́телю на́шемꙋ, и҆ и҆спросѝ на́мъ ѿ негѡ̀ вели̑кїѧ и҆ бога̑тыѧ ми́лѡсти: здра́вїе, бл҃годе́нствїе, землѝ плодоно́сїе, воздꙋ́ха бл҃горастворе́нїе, ми́рное и҆ безмѧте́жное во бл҃гоче́стїи житїѐ, вѣ́ры правосла́вныѧ ѹ҆множе́нїе, ѡ҆би́тели твое́й ст҃ѣ́й бл҃гоꙋстрое́нїе, и҆ всѣ̑мъ подвиза́ющымсѧ въ не́й и҆ на поклоне́нїе приходѧ́щымъ млⷭ҇ть бж҃їю и҆ сп҃се́нїе. И҆ па́ки припа́дающе къ тебѣ̀, ꙗ҆́кѡ ча̑да твоѧ̑, ѻ҆тца̀ на́мъ сꙋ́ща, про́симъ: ст҃ы́ми мл҃твами твои́ми приведѝ на́съ въ ти́хое приста́нище жи́зни вѣ́чныѧ, и҆ сподо́би на́съ житїѐ сїѐ вре́менное бл҃гоче́стнѡ и҆ бг҃оꙋгоднѡ сконча́ти, ми́рнꙋю хрⷭ҇тїа́нскꙋю кончи́нꙋ полꙋчи́ти и҆ ѹ҆наслѣ́довати црⷭ҇твїе нбⷭ҇ное, человѣколю́бїемъ, бл҃гостїю и҆ млⷭ҇тїю ѻ҆ц҃а̀, и҆ сн҃а, и҆ ст҃а́гѡ дх҃а, въ трⷪ҇цѣ сла́вимагѡ бг҃а, и҆ твои́мъ ст҃ы́мъ застꙋпле́нїемъ, во вѣ́ки вѣкѡ́въ. <red>А҆</red>ми́нь.
