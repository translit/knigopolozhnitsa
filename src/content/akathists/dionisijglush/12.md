---
title: "І҆́косъ ѕ҃"
navigation:
  key: akathists-dionisijglush-12
  title: "І҆́косъ ѕ҃"
  parent: akathists-dionisijglush
  order: 12
type: "akathist"
---

## І҆́косъ ѕ҃:

<red>В</red>озсїѧ́лъ є҆сѝ ꙗ҆́кѡ со́лнце пресвѣ́тлое въ пꙋсты́ни глꙋши́цтѣй, ѻ҆́ч҃е дїонѵ́сїе, и҆ сїѧ́нїемъ до́брыхъ дѣ́лъ твои́хъ привле́клъ є҆сѝ во ѡ҆би́тель твою̀ мнѡ́ги ревни́тели бг҃оꙋгожде́нїѧ и҆́стиннагѡ, и҆же стека́хꙋсѧ къ тебѣ̀ ѿвсю́дꙋ, да рꙋково́дствꙋеши и҆́хъ ко сп҃се́нїю: и҆ та́кѡ мнѡ́гаѧ ча̑да ѡ҆ хрⷭ҇тѣ стѧжа́лъ є҆сѝ, пребл҃же́нне, ѿ ни́хже ѹ҆го́дницы бж҃їи, прпⷣбнїи ѹ҆ченицы̀ твоѝ, а҆мфїло́хїй, мака́рїй, тара́сїй и҆ ѳеодо́сїй, вкꙋ́пѣ съ тобо́ю въ лицѣ̀ ст҃ы́хъ просла́влени сꙋ́ть ѿ гдⷭ҇а. съ ни́ми ѹ҆̀бо тѧ̀ восхвалѧ́емъ и҆ зове́мъ:

<red>Р</red>а́дꙋйсѧ, а҆́вво бг҃омꙋ́дрый, и҆́нѡкъ мно́жество собра́вый: ра́дꙋйсѧ, дарѡ́въ ст҃а́гѡ дх҃а сосꙋ́де непоро́чный. Ра́дꙋйсѧ, ѹ҆ченикѝ ст҃ы̑ѧ и҆ бг҃оꙋгѡ́дныѧ дꙋхо́внѡ воспита́вый: ра́дꙋйсѧ, кꙋ́пнѡ съ ни́ми на нб҃сѝ и҆ на землѝ просла́вленный. Ра́дꙋйсѧ, ѻ҆бщежи́тїе бра́тское во ѡ҆би́тели твое́й ѹ҆чреди́вый: ра́дꙋйсѧ, ѹ҆ста́вы є҆гѡ̀ са́мъ вѣ́рнѡ всегда̀ храни́вый. Ра́дꙋйсѧ, послꙋша́нїе и҆мѣ́ти бра́тїи твое́й законоположи́вый: ра́дꙋйсѧ, непослꙋша́нїе въ ни́хъ гро́знѡ наказа́вый. Ра́дꙋйсѧ, ꙗ҆́кѡ ми́лостыню ѹ҆бѡ́гимъ неѡскꙋ́днѡ подава́лъ є҆сѝ: ра́дꙋйсѧ, ꙗ҆́кѡ во дни̑ гла́да во ѡ҆би́тели твое́й мнѡ́ги препита́лъ є҆сѝ. Ра́дꙋйсѧ, татє́мъ, похи́тившымъ достоѧ́нїе ѡ҆би́тели твоеѧ̀, не мсти́вый: ра́дꙋйсѧ, добро́мъ за ѕло̀ и҆мъ возда́вый.

<red>Р</red>а́дꙋйсѧ, дїонѵ́сїе, вели́кїй чꙋдотво́рче.
