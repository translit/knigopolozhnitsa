---
title: "Мл҃тва в҃"
navigation:
  key: akathists-dionisijglush-27
  title: "Мл҃тва в҃"
  parent: akathists-dionisijglush
  order: 27
type: "akathist"
---

## Мл҃тва в҃:

<versal>Ѽ</versal> вели́кїй хрⷭ҇то́въ ѹ҆го́дниче, ст҃ы́й и҆ многомо́щный на́шъ предста́телю и҆ всеѧ̀ сѣ́верныѧ волого́дскїѧ страны̀ нбⷭ҇ный покрови́телю, прпⷣбне и҆ пребл҃же́нне ѻ҆́ч҃е дїонѵ́сїе! ты̀ на нб҃сѝ прⷭ҇то́лꙋ прест҃ы́ѧ трⷪ҇цы со а҆́гг҃лы предстои́ши, здѣ̀ же на землѝ, во всечестнѣ́мъ се́мъ хра́мѣ, ст҃ы́ми моща́ми твои́ми почива́еши, и҆ да́нною тѝ си́лою свы́ше бл҃года́тїю многоразли̑чныѧ соверша́еши чꙋдеса̀, недꙋ́жнымъ и҆сцѣле́нїѧ подава́ѧ. Ты̀ ст҃ы́ѧ и҆ прпⷣбныѧ ѹ҆ченикѝ стѧжа́лъ є҆сѝ на мѣ́стѣ се́мъ, а҆мфїло́хїа, мака́рїа, тара́сїа и҆ ѳеодо́сїа, съ ни́миже ны́нѣ ра́дости нетлѣ́нныѧ во ѡ҆би́телехъ нбⷭ҇ныхъ наслажда́ешисѧ и҆ на многомѡ́щныѧ мл҃твы за на́съ грѣ́шныхъ сїѧ̑ вкꙋ́пѣ съ тобо́ю подвиза́еши. При́зри ѹ҆̀бо ми́лостивнѡ на предстоѧ́щыѧ честнѣ́й ра́цѣ твое́й лю́ди, ѹ҆миле́ннѡ молѧ́щыѧсѧ и҆ просѧ́щыѧ ѿ тебє̀ по́мощи и҆ застꙋпле́нїѧ. Прострѝ мл҃твеннѡ ко гдⷭ҇ꙋ бг҃ꙋ прпⷣбнѣи твоѝ рꙋ́цѣ, и҆ ꙗ҆́кѡ и҆мѣ́ѧй ве́лїе къ немꙋ̀ дерзнове́нїе, и҆спросѝ на́мъ ѿ негѡ̀ ѡ҆ставле́нїе согрѣше́нїй на́шихъ во́льныхъ и҆ нево́льныхъ. Въ болѣ́знехъ стра́ждꙋщымъ да́рꙋй и҆сцѣле́нїе, скорбѧ́щымъ ѹ҆тѣше́нїе низпослѝ, бѣ́дствꙋющымъ ско́рꙋю по́мощь твою̀ пода́ждь, всѣ̑мъ же чтꙋ́щымъ тѧ̀ поми́лованїе и҆ сп҃се́нїе и҆ во все́мъ бла́гомъ благо́е поспѣше́нїе и҆схода́тайствꙋй: да твои̑мъ ст҃ы̑мъ предста́тельствомъ полꙋчи́вше блгⷣть и҆ млⷭ҇ть ѿ гдⷭ҇а̀, црⷭ҇твїе нбⷭ҇ное ѹ҆наслѣ́дꙋемъ, и҆ вкꙋ́пѣ съ тобо́ю и҆ со ѹ҆ченикѝ твои́ми просла́вимъ вели́кое человѣколю́бїе трїеди́наго бг҃а, ѻ҆ц҃а̀ и҆ сн҃а, и҆ ст҃а́гѡ дх҃а, во вѣ́ки вѣкѡ́въ. <red>А҆</red>ми́нь.

{% illustration "small-ornaments/ornament-from-12th-century-armenian-gospel-crider", "small" %}
