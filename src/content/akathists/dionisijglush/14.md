---
title: "І҆́косъ з҃"
navigation:
  key: akathists-dionisijglush-14
  title: "І҆́косъ з҃"
  parent: akathists-dionisijglush
  order: 14
type: "akathist"
---

## І҆́косъ з҃:

<red>Н</red>о́вꙋю ѡ҆би́тель и҆́ноческꙋю въ пꙋсты́ни сосно́вецтѣй возгради́лъ є҆сѝ, прпⷣбне ѻ҆́ч҃е, и҆ въ не́й хра́мъ бж҃їй, во и҆́мѧ прⷣте́чи гдⷭ҇нѧ і҆ѡа́нна, созда́лъ є҆сѝ, въ ню́же и҆з̾ ла́ѵры твоеѧ̀ на безмо́лвїе ѹ҆единѧ́лсѧ є҆сѝ, и҆ заповѣ́далъ є҆сѝ, да та́мѡ по кончи́нѣ твое́й погребе́нъ бꙋ́деши, да не запꙋстѣ́ет мѣ́сто сїѐ, тобо́ю возлю́бленное. помина́юще ѹ҆̀бо таково́е твоѐ ѡ҆ безмо́лвїи раче́нїе и҆ бл҃го́е ко сме́рти прїꙋготовле́нїе, зове́мъ тѝ:

<red>Р</red>а́дꙋйсѧ, ма́слино бл҃гопло́днаѧ, въ пꙋсты́ни возра́стшаѧ: ра́дꙋйсѧ, є҆ле́емъ до́брыхъ дѣ́лъ твои́хъ дꙋ́шы вѣ́рныхъ ѹ҆масти́вый. Ра́дꙋйсѧ, дре́внихъ вели́кихъ прпⷣбныхъ ѻ҆тє́цъ ди́вный подража́телю: ра́дꙋйсѧ, ѳиваі́ды рѡссі́йскїѧ ѡ҆снова́телю. Ра́дꙋйсѧ, до ста́рости масти́тыѧ бг҃ꙋ нелѣ́ностнѡ послꙋжи́вый: ра́дꙋйсѧ, хлѣ́бъ сꙋ́хъ є҆ди́ножды въ де́нь вкꙋша́вый. Ра́дꙋйсѧ, въ постѣ̀ сꙋро́вѣмъ и҆ мл҃твахъ непреста́нныхъ всю̀ жи́знь твою̀ препроводи́вый: ра́дꙋйсѧ, поко́й тѣле́сный возненави́дѣвый. Ра́дꙋйсѧ, кни̑ги и҆ і҆кѡ́ны ст҃ы́ѧ трꙋдолю́бнѡ писа́вый: ра́дꙋйсѧ, сна̀ и҆ ѿдохновенїѧ ма́лѡ прїима́вый. Ра́дꙋйсѧ, всѧ̑ твори́вый во сла́вꙋ бж҃їю и҆ на по́льзꙋ дꙋше́внꙋю бли́жнихъ твои́хъ: ра́дꙋйсѧ, всего̀ себѐ въ же́ртвꙋ бл҃гопрїѧ́тнꙋ бг҃ови принесы́й.

<red>Р</red>а́дꙋйсѧ, дїонѵ́сїе, вели́кїй чꙋдотво́рче.
