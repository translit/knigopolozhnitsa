---
title: "І҆́косъ д҃"
navigation:
  key: akathists-dionisijglush-8
  title: "І҆́косъ д҃"
  parent: akathists-dionisijglush
  order: 8
type: "akathist"
---

## І҆́косъ д҃:

<red>С</red>лы́шимъ тѧ̀, прпⷣбне ѻ҆́ч҃е, хра́мъ бж҃їй во и҆́мѧ вели́кагѡ ст҃и́телѧ и҆ чꙋдотво́рца нїкола́а въ пꙋсты́ни твое́й, на ст҃ѣ́й лꙋ́цѣ, люботрꙋ́днѡ созда́вшаго, къ немꙋ́же во і҆ере́а посвѧще́нъ бы́лъ є҆сѝ ѿ рꙋ́ки а҆рхїепⷭ҇кпа росто́вскогѡ григо́рїа, и҆ ꙗ҆́кѡ храмозда́тель бл҃гослове́нный и҆ сщ҃еннотаи́нникъ бж҃їѧ блгⷣти, досто́йнѡ слы́шиши ѿ на́съ сицева̑ѧ:

<red>Р</red>а́дꙋйсѧ, хра́мъ бж҃їй въ дꙋшѝ твое́й созда́вый: ра́дꙋйсѧ, жє́ртвы непорѡ́чныѧ бг҃ови принесы́й. Ра́дꙋйсѧ, прпⷣбнѡ и҆ првⷣнѡ пожи́вый: ра́дꙋйсѧ, дерзнове́нїе мно́гое ко гдⷭ҇ꙋ стѧжа́вый. Ра́дꙋйсѧ, мл҃твами твои́ми зна́мєнїѧ и҆ чꙋдеса̑ соверша́ѧй: ра́дꙋйсѧ, блгⷣти бж҃їѧ преиспо́лненный. Ра́дꙋйсѧ, бл҃же́нный храмозда́телю: ра́дꙋйсѧ, ѡ҆би́тели пꙋсты́нныѧ ѡ҆снова́телю. Ра́дꙋйсѧ, мнѡ́гаѧ ча̑да дꙋхѡ́внаѧ собра́вый: ра́дꙋйсѧ, ко сп҃се́нїю и҆́хъ до́брѣ рꙋководи́вый. Ра́дꙋйсѧ, пра́вило прпⷣбнагѡ и҆́ноческагѡ житїѧ̑: ра́дꙋйсѧ, ѡ҆́бразе бг҃оꙋгожде́нїѧ и҆́стиннагѡ.

<red>Р</red>а́дꙋйсѧ, дїонѵ́сїе, вели́кїй чꙋдотво́рче.
