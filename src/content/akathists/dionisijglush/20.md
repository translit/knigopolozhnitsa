---
title: "І҆́косъ і҃"
navigation:
  key: akathists-dionisijglush-20
  title: "І҆́косъ і҃"
  parent: akathists-dionisijglush
  order: 20
type: "akathist"
---

## І҆́косъ і҃:

<red>Ц</red>р҃ѧ̀ нбⷭ҇нагѡ хрⷭ҇та̀ ра́бъ бы́лъ є҆сѝ, прпⷣбне ѻ҆́ч҃е, во всѧ̑ дни̑ житїѧ̀ твоегѡ̀ земна́гѡ: тѣ́мже и҆ кончи́ною преди́вною просла́ви тѧ̀ гдⷭ҇ь, ꙗ҆́кѡ и҆́стиннагѡ ѹ҆го́дника своегѡ̀: свѣ́томъ бо нбⷭ҇нымъ возсїѧ̀ лицѐ твоѐ при и҆схо́дѣ твое́мъ, и҆ вѣне́цъ сїѧ́ѧй ви́димъ бы́сть на главѣ̀ твое́й, и҆ всѧ̀ ке́ллїѧ твоѧ̀ и҆спо́лнисѧ бл҃гоꙋха́нїѧ, є҆гда̀ пре́далъ є҆сѝ ст҃ꙋ́ю дꙋ́шꙋ твою̀ въ рꙋцѣ̀ бж҃їи. ѡ҆ се́мъ чꙋдѧ́щесѧ, а҆́ки надгро́бнꙋю пѣ́снь прино́симъ тѝ бл҃гохвалє́нїѧ такова̑ѧ:

<red>Р</red>а́дꙋйсѧ, вели́кїй ѹ҆го́дниче бж҃їй, ꙗ҆́кѡ свѣ́тлою кончи́ною твое́ю ѹ҆ченикѝ твоѧ̑ ѹ҆диви́лъ є҆сѝ: ра́дꙋйсѧ, ꙗ҆́кѡ пла́чь и҆́хъ ѹ҆тѣше́нїемъ дꙋхо́внымъ и҆змѣни́лъ є҆сѝ. Ра́дꙋйсѧ, сиро́тство и҆́хъ дꙋхо́внѡ вознагради́вый: ра́дꙋйсѧ, печа́ль и҆́хъ бл҃года́тнѡ ѹ҆толи́вый. Ра́дꙋйсѧ, вечнобл҃же́нныѧ жи́зни наслѣ́дниче: ра́дꙋйсѧ, нетлѣ́нныѧ ра́дости ст҃ы́хъ соприча́стниче. Ра́дꙋйсѧ, вѣнцено́сче, ѿ хрⷭ҇то́вы десни́цы ѹ҆вѣнча́нный: ра́дꙋйсѧ, сїѧ́нїемъ трисо́лнечнымъ ѡ҆заре́нный. Ра́дꙋйсѧ, во свѣ́тлостехъ ст҃ы́хъ ѡ҆почи́вый: ра́дꙋйсѧ, воздаѧ́нїе трꙋдѡ́мъ твои̑мъ та́мѡ полꙋчи́вый. Ра́дꙋйсѧ, ѡ҆би́тели твоеѧ̀ ст҃ы́ѧ похвало̀ и҆ ра́дованїе: ра́дꙋйсѧ, цр҃кве хрⷭ҇то́вы бл҃года́тное ѹ҆краше́нїе.

<red>Р</red>а́дꙋйсѧ, дїонѵ́сїе, вели́кїй чꙋдотво́рче.
