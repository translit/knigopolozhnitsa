---
title: "І҆́косъ ѕ҃"
navigation:
  key: akathists-simeonbog-12
  title: "І҆́косъ ѕ҃"
  parent: akathists-simeonbog
  order: 12
type: "akathist"
---

## І҆́косъ ѕ҃:

<red>В</red>озсїѧ̀ і҆ерⷭ҇ли́мꙋ и҆ все́й землѝ і҆ꙋде́йстѣй просвѣще́нїе и҆́стины свѣ́томъ бл҃говѣ́стїѧ твоегѡ̀, првⷣный ста́рче: се́ бо и҆ првⷣнаѧ а҆́нна прⷪ҇ро́чица ви́дѧщи на рꙋкꙋ̀ твоє́ю млⷣнца бг҃олѣ́пна, и҆ та̀ разꙋмѣ́въ дх҃омъ, ꙗ҆́кѡ се́й є҆́сть прише́дый и҆зба́вити і҆и҃лѧ, пристꙋпѝ въ то́й ча́съ и҆ и҆сповѣ́дашесѧ гдⷭ҇еви и҆ глаго́лаше ѡ҆ не́мъ всѣ̑мъ ча́ющымъ и҆збавле́нїѧ во і҆ерⷭ҇ли́мѣ. Пристꙋ́пимъ ѹ҆̀бо и҆ мы̀ ѡ҆чище́ннымъ се́рдцемъ и҆ ѹ҆́мныма ѻ҆чи́ма, бг҃омлⷣнца на рꙋкꙋ̀ ста̑рчꙋ держи́ма зрѧ́ще, воспои́мъ семꙋ̀ такѡва́ѧ:

<red>Р</red>а́дꙋйсѧ, ꙗ҆́кѡ пе́рвый срѣ́тилъ є҆сѝ ѡ҆бѣтова́нного цр҃ѧ̀ і҆и҃лева, и҆спе́рва прише́дша во гра́дъ сво́й и҆ въ до́мъ ѻ҆ц҃а̀ своегѡ̀: ра́дꙋйсѧ, ꙗ҆́кѡ сла́вꙋ но́вагѡ хра́ма па́че сла́вы дре́внѧго пе́рвый ѹ҆зрѣ́лъ є҆сѝ. Ра́дꙋйсѧ, ꙗ҆́кѡ всѣ̑мъ ча́ѧвшымъ и҆збавле́нїѧ, ча́ѧннꙋю и҆́ми ѹ҆тѣ́хꙋ і҆и҃левꙋ ꙗ҆́вѣ ѹ҆каза́лъ є҆сѝ: ра́дꙋйсѧ, ꙗ҆́кѡ возсїѧ́ти ѕвѣздѣ̀ ѿ і҆а́кѡва и҆ воста́ти человѣ́кꙋ ѿ і҆и҃лѧ, ꙗ҆́кѡже проречѐ валаа́мъ, лю́демъ твои̑мъ бл҃говѣсти́лъ є҆сѝ. Ра́дꙋйсѧ, ꙗ҆́кѡ бл҃говѣ́стїемъ твои́мъ сердца̀ ѹ҆пова́вшихъ возвесели́лъ є҆сѝ, малодꙋ̑шныѧ же и҆ ѹ҆ныва́ющыѧ ѹ҆крѣпи́лъ и҆ ѹ҆тѣ́шилъ є҆сѝ: ра́дꙋйсѧ, ꙗ҆́кѡ свидѣ́тельствомъ твои́мъ ѡ҆ хрⷭ҇тѣ̀ и҆ на́съ въ вѣ́рѣ и҆ ѹ҆пова́нїи ѹ҆твержда́еши.

<red>Р</red>а́дꙋйсѧ, сѷмеѡ́не, ста́рче првⷣный, бг҃опрїимче пребл҃же́нный.
