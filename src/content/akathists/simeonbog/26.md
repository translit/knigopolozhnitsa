---
title: "Мл҃тва а҃"
navigation:
  key: akathists-simeonbog-26
  title: "Мл҃тва а҃"
  parent: akathists-simeonbog
  order: 26
type: "akathist"
---

## Мл҃тва а҃:

<versal>Ѽ</versal> вели́кїй ѹ҆го́дниче бж҃їй и҆ бг҃опрїи́мче сѷмеѡ́не! При́зри на мѧ̀ грѣ́шнаго, ко ст҃ѣ́й і҆кѡ́нѣ твое́й припа́дающа и҆ просѧ́ща твоегѡ̀ застꙋпле́нїѧ и҆ по́мощи: ско́рбь бо ѡ҆бде́ржитъ мѧ̀ ѿ ѡ҆бстоѧ́щихъ мѧ̀ ны́нѣ бѣ́дъ и҆ ѕѡ́лъ, и҆ ѹ҆тѣше́нїѧ не и҆́мамъ многоболѣ́зненнѣй дꙋшѝ мое́й. И҆ска́хъ по́мощи ѿ человѣ̑къ, и҆ не ѡ҆брѣ́тесѧ. Возопїѧ́хъ ко гдⷭ҇ꙋ, и҆ не ѹ҆слы́ша мѧ̀, а҆́зъ прогнѣ́вахъ пречⷭ҇тꙋю бл҃гость є҆гѡ̀ беззако́ньми мои́ми, и҆ мно́жествомъ мно́гихъ грѣхѡ́въ мои́хъ преѡгорчи́хъ человѣколю́бнꙋю ѹ҆тро́бꙋ є҆гѡ̀. И҆ кто̀ мѝ ны́нѣ по́мощь ꙗ҆ви́тъ; кто̀ мѝ ско́рбь ѹ҆толи́тъ; кто̀ да́стъ ѿра́дꙋ и҆ ѹ҆спокое́нїе многомѧте́жнѣй дꙋшѣ̀ мое́й; къ тебѣ̀, вели́кїй ѹ҆го́дниче бж҃їй, прибѣга́ю грѣ́шный и҆ недосто́йный а҆́зъ, вѣ́дый, ꙗ҆́кѡ ве́лїе дерзнове́нїе и҆́маши ко хрⷭ҇тꙋ̀ бг҃ꙋ и҆ многомо́щенъ предста́тель є҆сѝ ѡ҆ всѣ́хъ, съ вѣ́рою къ тебѣ̀ прибѣга́ющихъ, и҆ твоегѡ̀ застꙋпле́нїѧ и҆ по́мощи тре́бꙋющихъ. Молѝ ѹ҆́бѡ человѣколю́бца гдⷭ҇а, ꙗ҆́кѡ да прости́въ мѝ безчи̑сленнаѧ моѧ̑ прегрѣшє́нїѧ, не ѿврати́тъ млⷭ҇ть свою̀ ѿ менѐ, но ꙗ҆́кѡ бла́гъ и҆ сострада́теленъ, ꙗ҆ви́тъ и҆ мнѣ̀ безконе́чное своѐ милосе́рдїе, и҆ въ лю́тѣмъ напа́стей и҆ бѣ́дъ мои́хъ ѡ҆ѕлобле́нїи пода́стъ мѝ всеси́льнꙋю по́мощь свою̀, и҆ преѡгорче́нной дꙋшѣ̀ мое́й ѡ҆сла́бꙋ, ми́ръ, ѹ҆крѣпле́нїе, ѹ҆тѣше́нїе и҆ ѹ҆спокое́нїе да́рꙋетъ. Є҆́й, вели́кїй ѹ҆го́дниче бж҃їй, вознесѝ бг҃оносныѧ рꙋцѣ̀ твоѧ̑ ко и҆же во ѡ҆б̾ѧ́тїихъ твои́хъ носи́тисѧ и҆зво́лившемꙋ хрⷭ҇тꙋ̀ бг҃ꙋ на́шемꙋ и҆ молѝ бл҃гость є҆гѡ̀, да не ѿри́нетъ моле́нїѧ се́рдца моегѡ̀ недосто́инства ра́ди моегѡ̀, но ꙗ҆ви́тъ мнѣ̀ бл҃говре́меннѣ ми́лость свою̀, во сла́вꙋ безконе́чныхъ щедрѡ́тъ свои́хъ и҆ многомо́щнагѡ предста́тельства твоегѡ̀, ѡ҆ не́мже подоба́етъ є҆мꙋ̀ всѧ́каѧ сла́ва и҆ бл҃годаре́нїе кꙋ́пнѡ со ѻ҆ц҃є́мъ и҆ прест҃ы́мъ є҆гѡ̀ дх҃омъ ны́нѣ и҆ при́снѡ и҆ во вѣ́ки вѣкѡ́въ. <red>А҆</red>ми́нь.
