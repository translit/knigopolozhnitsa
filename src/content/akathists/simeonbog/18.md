---
title: "І҆́косъ ѳ҃"
navigation:
  key: akathists-simeonbog-18
  title: "І҆́косъ ѳ҃"
  parent: akathists-simeonbog
  order: 18
type: "akathist"
---

## І҆́косъ ѳ҃:

<red>В</red>иті́и многовѣща́ннїи недоꙋмѣ́ютъ и҆зрещѝ ве́лїю сла́вꙋ твою̀, ст҃ы́й бг҃опрїимче сѷмеѡ́не, є҆́юже просла́ви тѧ̀ хрⷭ҇то́съ бг҃ъ во црⷭ҇твїи сла́вы є҆гѡ̀. предстоѧ̀ бо бли́зъ прⷭ҇то́ла ст҃ы́ѧ трⷪ҇цы кꙋ́пнѡ съ пречⷭ҇тою бцⷣею и҆ прⷣте́чею і҆ѡа́нномъ, со дерзнове́нїемъ мо́лишисѧ ѡ҆ всѣ́хъ съ вѣ́рою къ тебѣ̀ притека́ющихъ и҆ просѧ́щихъ твоегѡ̀ застꙋпле́нїѧ и҆ по́мощи: сегѡ̀ ра́ди, сла́вѧще ди́вное прославле́нїе твоѐ на нб҃сѝ и҆ на землѝ, вопїе́мъ тебѣ̀ такѡва́ѧ:

<red>Р</red>а́дꙋйсѧ, ꙗ҆́кѡ кꙋ́пнѡ со ст҃ы̑мъ прⷣте́чею въ неизрече́нной сла́вѣ бли́з̾ предстои́ши прⷭ҇то́лꙋ ст҃ы́ѧ трⷪ҇цы: ра́дꙋйсѧ, є҆го́же на землѝ млⷣнца ви́дѣлъ є҆сѝ, сего̀ на нб҃сѝ ны́нѣ со всѣ́ми ст҃ы́ми зрѧ̀, ра́дꙋешисѧ. Ра́дꙋйсѧ, ꙗ҆́кѡ со хрⷭ҇то́мъ, є҆го́же во ѡ҆б̾ѧ́тїихъ твои́хъ носи́лъ є҆сѝ, ны́нѣ на нб҃сѝ въ вѣ́чнѣй сла́вѣ є҆гѡ̀ црⷭ҇твꙋеши: ра́дꙋйсѧ, ꙗ҆́кѡ съ ли̑ки а҆́гг҃лѡвъ на нб҃сѝ, трист҃ою пѣ́снїю є҆гѡ̀ воспѣва́еши. Ра́дꙋйсѧ, ꙗ҆́кѡ ве́лїе дерзнове́нїе и҆́маши ко гдⷭ҇ꙋ, є҆го́же млⷣнца на рꙋкꙋ̀ твоє́ю прїе́мь, бг҃а и҆сповѣ́далъ є҆сѝ: ра́дꙋйсѧ, ꙗ҆́кѡ ве́сь мі́ръ хрⷭ҇тїа́нскїй вели́каго предста́телѧ и҆ хода́таѧ тѧ̀ стѧжа̀.

<red>Р</red>а́дꙋйсѧ, сѷмеѡ́не, ста́рче првⷣный, бг҃опрїимче пребл҃же́нный.
