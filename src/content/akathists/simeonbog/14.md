---
title: "І҆́косъ з҃"
navigation:
  key: akathists-simeonbog-14
  title: "І҆́косъ з҃"
  parent: akathists-simeonbog
  order: 14
type: "akathist"
---

## І҆́косъ з҃:

<red>Д</red>и̑вны дѣла̀ твоѧ̑, гдⷭ҇и, вопїѧ́ше ве́тхїй денми ста́рецъ, ко и҆же ѿ негѡ̀ держи́момꙋ сп҃сꙋ̀ мі́ра. а҆́ще и҆ мню́сѧ держа́ти тѧ̀ ꙗ҆́кѡ млⷣнца, ѻ҆ба́че не а҆́зъ держꙋ̀ тебѐ, но ты̀ де́ржиши мѧ̀, ꙗ҆́кѡ бг҃ъ и҆ созда́тель всѧ́ческихъ, и҆ ꙗ҆́кѡ влⷣка живота̀ и҆ сме́рти, де́ржиши мѧ̀ и҆ въ животѣ̀ се́мъ, ве́тха сꙋ́ща ста́рца. ѿпꙋстѝ ѹ҆̀бо мѧ̀ ны́нѣ, по глаго́лꙋ твоемꙋ̀ съ ми́ромъ, ꙗ҆́кѡ ви́дѣстѣ ѻ҆́чи моѝ сп҃се́нїе твоѐ. тѣ́мже ми́рное ѿ земны́хъ ѿше́ствїе ст҃а́гѡ ста́рца сла́вѧще, воззове́мъ къ немꙋ̀ такѡва́ѧ:

<red>Р</red>а́дꙋйсѧ, ꙗ҆́кѡ кла́съ зрѣ́лый пшени́чный на землю̀, та́кѡ ти́хѡ ста́рческꙋю главꙋ̀ твою̀ на ло́же сме́рти склони́вый: ра́дꙋйсѧ, ꙗ҆́кѡ пꙋ́тникъ да́льнимъ стра́нствїемъ ѹ҆томле́нный, ми́рнѡ сно́мъ сме́рти почи́вый. Ра́дꙋйсѧ, многолѣ́тнее тече́нїе твоѐ до́брѣ въ вѣ́рѣ и҆ бл҃гоче́стїи сконча́вый: ра́дꙋйсѧ, ѿ вре́меннагѡ сегѡ̀ житїѧ̀ въ ми́рѣ глꙋбо́цѣ къ вѣ́чномꙋ поко́ю преста́вивыйсѧ. Ра́дꙋйсѧ, съ наде́ждою ско́рагѡ и҆збавле́нїѧ ѿ держа́вы сме́ртныѧ ко ѻ҆тцє́мъ твои̑мъ пресели́выйсѧ: ра́дꙋйсѧ, во ѹ҆пова́нїи жи́зни вѣ́чныѧ дꙋ́хъ тво́й ра́достнѡ гдⷭ҇еви преда́вый.

<red>Р</red>а́дꙋйсѧ, сѷмеѡ́не, ста́рче првⷣный, бг҃опрїимче пребл҃же́нный.
