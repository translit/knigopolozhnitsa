---
title: "Мл҃тва в҃"
navigation:
  key: akathists-simeonbog-27
  title: "Мл҃тва в҃"
  parent: akathists-simeonbog
  order: 27
type: "akathist"
---

## Мл҃тва в҃:

<versal>Ѽ</versal> вели́кїй ѹ҆го́дниче бж҃їй бг҃опрїи́мче сѷмеѡ́не! Предстоѧ̀ прⷭ҇то́лꙋ вели́кагѡ цр҃ѧ̀ и҆ бг҃а на́шегѡ і҆и҃са хрⷭ҇та̀, ве́лїе дерзнове́нїе и҆́маши къ немꙋ̀, во ѡ҆б̾ѧ́тїихъ твои́хъ на́шегѡ ра́ди сп҃се́нїѧ носи́тисѧ и҆зво́лившемꙋ. Къ тебѣ̀ ѹ҆́бѡ, ꙗ҆́кѡ многомо́щномꙋ предста́телю и҆ крѣ́пкомꙋ ѡ҆ на́съ мл҃твенникꙋ, прибѣга́емъ мы̀, грѣ́шнїи и҆ недосто́йнїи. молѝ бл҃гость є҆гѡ̀, ꙗ҆́кѡ да ѿврати́тъ ѿ на́съ гнѣ́въ сво́й, пра́веднѡ по дѣлѡ́мъ на́шымъ на ны̀ дви́жимый, и҆, презрѣ́въ безчи̑сленнаѧ прегрѣшє́нїѧ на̑ша, ѡ҆брати́тъ на́съ на пꙋ́ть покаѧ́нїѧ и҆ на стезѣ̀ за́повѣдей свои́хъ ѹ҆тверди́тъ на́съ. Ѡ҆градѝ мл҃твами твои́ми въ ми́рѣ живо́тъ на́шъ, и҆ во все́мъ бл҃гѡ́мъ благо́е поспѣше́нїе и҆спросѝ, всѧ̑ ꙗ҆̀же къ животꙋ̀ и҆ бл҃гоче́стїю потрє́бнаѧ на́мъ да́рꙋѧ. Ꙗ҆́кѡже дре́влѣ вели́кїй новогра́дъ ꙗ҆вле́нїемъ чꙋдотво́рныѧ і҆кѡ́ны твоеѧ̀ ѿ гꙋби́тельства сме́ртнагѡ и҆зба́вилъ є҆сѝ, та́кѡ и҆ ны́нѣ на́съ и҆ всѧ̑ гра́ды и҆ вє́си страны̀ на́шеѧ ѿ всѧ́кихъ напа́стей и҆ бѣ́дъ и҆ напра́сныѧ сме́рти предста́тельствомъ твои́мъ и҆зба́ви, и҆ ѿ всѣ́хъ вра̑гъ ви́димыхъ и҆ невиди́мыхъ покро́вомъ твои́мъ защитѝ. Ꙗ҆́кѡ да ти́хое и҆ безмо́лвное житїѐ поживе́мъ во всѧ́комъ бл҃гоче́стїи и҆ чистотѣ̀ и҆, та́кѡ въ мі́рѣ вре́менное сїѐ житїѐ преше́дше, въ вѣ́чный дости́гнемъ поко́й, и҆дѣ́же сподо́бимсѧ нбⷭ҇нагѡ црⷭ҇твїѧ хрⷭ҇та̀ бг҃а на́шего. є҆мꙋ̀ же всѧ́каѧ сла́ва подоба́етъ со ѻ҆ц҃є́мъ и҆ прест҃ы́мъ є҆гѡ̀ дх҃омъ, ны́нѣ и҆ при́снѡ и҆ во вѣ́ки вѣкѡ́въ. <red>А҆</red>ми́нь.

{% illustration "small-ornaments/medallion-lukovich", "small" %}
