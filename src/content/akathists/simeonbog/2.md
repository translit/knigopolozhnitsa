---
title: "І҆́косъ а҃"
navigation:
  key: akathists-simeonbog-2
  title: "І҆́косъ а҃"
  parent: akathists-simeonbog
  order: 2
type: "akathist"
---

## І҆́косъ а҃:

<red>А҆́</red>гг҃лъ гдⷭ҇ень по́сланъ бы́сть и҆звѣ́ствовати ста́рцꙋ сѷмеѡ́нꙋ, ꙗ҆́кѡ вои́стинꙋ ѿ дѣ́вы роди́тисѧ и҆́мать ѡ҆бѣтова́нный сп҃съ мі́рꙋ хрⷭ҇то́съ. є҆гда́ бо то́й, чтꙋ́щꙋ є҆мꙋ̀ кни́гꙋ прⷪ҇ро́ка и҆са́їи, дости́же мѣ́ста, и҆дѣ́же бѣ̀ напи́сано: сѐ дѣ́ва во чре́вѣ прїи́метъ и҆ роди́тъ сн҃а є҆мманꙋ́ила, и҆ недоꙋмѣва́ѧй ѡ҆ рече́нныхъ, помышлѧ́ше въ себѣ̀, ка́кѡ мо́гꙋтъ сїѧ̑ бы́ти, тогда̀ ꙗ҆ви́сѧ є҆мꙋ̀ а҆́гг҃лъ и҆ возвѣстѝ, ꙗ҆́кѡ не и҆́мать ви́дѣти сме́рти, до́ндеже ви́дитъ ро́ждшагосѧ ѿ дв҃ы хрⷭ҇та̀ гдⷭ҇нѧ. Таково́мꙋ ди́вномꙋ ѡ҆ не́мъ промышле́нїю бж҃їю чꙋдѧ́щесѧ, воззове́мъ къ немꙋ̀ такѡва́ѧ:

<red>Р</red>а́дꙋйсѧ, ста́рче бж҃їй, ста́рцєвъ бл҃гочестивыхъ ѹ҆краше́нїе: ра́дꙋйсѧ, пра́ведниче ст҃ый, првⷣникѡвъ и҆ ст҃ыхъ радованїе. Ра́дꙋйсѧ, съ сѣди́нами ста́рческими и҆ мꙋ́дрость и҆́стиннꙋю стѧжа́вый: ра́дꙋйсѧ, дꙋ́хомъ бо́жїимъ, ꙗ҆́кѡ мꙋ́жъ првⷣнъ и҆ бл҃гочести́въ свидѣ́тельствованный. Ра́дꙋйсѧ, во всѣ́хъ ѡ҆правда́нїихъ гдⷭ҇нихъ непоро́чнѡ и҆ непреткнове́ннѡ ходи́вый: ра́дꙋйсѧ, всѣ́мъ житїе́мъ твои́мъ гдⷭ҇еви ѹ҆годи́вый.

<red>Р</red>а́дꙋйсѧ, сѷмеѡ́не, ста́рче првⷣный, бг҃опрїимче пребл҃же́нный.
