---
title: "І҆́косъ г҃"
navigation:
  key: akathists-simeonbog-6
  title: "І҆́косъ г҃"
  parent: akathists-simeonbog
  order: 6
type: "akathist"
---

## І҆́косъ г҃:

<red>И҆</red>мѣ́ѧ ѹ҆́мъ зрѧ́й къ бг҃ꙋ и҆ бы́въ въ дꙋ́сѣ, прїѧ́тъ тогда̀ ста́рецъ сѷмеѡ́нъ млⷣнца і҆и҃са на рꙋкꙋ̀ своє́ю и҆ бл҃гословѝ бг҃а, и҆ речѐ къ мр҃і́и, мт҃ри є҆гѡ̀: сѐ лежи́тъ се́й на паде́нїе и҆ на воста́нїе мнѡ́гимъ во і҆и҃ли и҆ въ зна́менїе пререка́емо, ꙗ҆́кѡ да ѿкры́ютсѧ ѿ мно́гихъ серде́цъ помышлє́нїѧ и҆́хъ. таково́мꙋ ѹ҆́бѡ прозрѣ́нїю ст҃а́гѡ дивѧ́щесѧ, ѹ҆бл҃жи́мъ бг҃опрїи́мца пѣ̑нїи си́ми:

<red>Р</red>а́дꙋйсѧ, бг҃овѣ́дче прозорли́вый, хрⷭ҇та̀ гдⷭ҇нѧ, во ѡ҆́бразѣ млⷣнца четыредесѧтодне́вна ꙗ҆́вльшасѧ, дх҃омъ бж҃їимъ а҆́бїе позна́вый: ра́дꙋйсѧ, бг҃опроповѣ́дниче ст҃ы́й, бг҃а того̀ во пло́ти прише́дша, во сп҃се́нїе мі́рꙋ велегла́снѡ проповѣ́давый. Ра́дꙋйсѧ, бг҃олюбче бл҃гочести́вый, прише́ствїемъ ча́ѧнныѧ тобо́ю ѹ҆тѣ́хи і҆и҃левой несказа́ннѡ ѡ҆бра́дованный: ра́дꙋйсѧ, бг҃овидче пребл҃же́нный, бг҃а во пло́ти ꙗ҆́вльшасѧ, не ѹ҆́мными то́чїю, но и҆ тѣле́сныма ѻ҆чи́ма ѹ҆зрѣ́вый. Ра́дꙋйсѧ, бг҃опрїи́мче првⷣный, всю̀ тва́рь содержа́щагѡ дла́нїю, ста́рческими твои́ми дла́ньми воспрїѧ́вый: ра́дꙋйсѧ, бг҃оносче и҆́стинный, бг҃а, є҆го́же нб҃о и҆ землѧ̀ носи́ти не мо́гꙋтъ, во ѡ҆б̾ѧ́тїихъ твои́хъ тѣле́снѣ носи́вый.

<red>Р</red>а́дꙋйсѧ, сѷмеѡ́не, ста́рче првⷣный, бг҃опрїимче пребл҃же́нный.
