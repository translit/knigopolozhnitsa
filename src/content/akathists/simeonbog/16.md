---
title: "І҆́косъ и҃"
navigation:
  key: akathists-simeonbog-16
  title: "І҆́косъ и҃"
  parent: akathists-simeonbog
  order: 16
type: "akathist"
---

## І҆́косъ и҃:

<red>В</red>е́сь є҆сѝ жела́нїе и҆ жела́нїй краю̀ сладча́йшїй і҆и҃се, взыва́ше првⷣный сѷмеѡ́нъ ко и҆же во ѡ҆б̾ѧ́тїѧхъ є҆гѡ̀ носи́мꙋ и҆зба́вителю мі́ра. ѻ҆ба́че, ѹ҆зрѣ́въ тѧ̀ ны́нѣ бг҃а превѣ́чна, что̀ восхощꙋ̀ про́чее ви́дѣти на землѝ; ѿпꙋстѝ ѹ҆̀бо мѧ̀ ны́нѣ, раба̀ твоегѡ̀, влⷣко, да ше́дъ возвѣщꙋ̀ прише́ствїе твоѐ во а҆́дѣ держи̑мымъ ѹ҆́зникѡмъ, съ вѣ́рою тебѣ̀ ѡ҆жида́ющымъ, ꙗ҆́кѡ да и҆ а҆́зъ кꙋ́пнѡ съ ни́ми и҆зведе́нъ бꙋ́дꙋ во ѡ҆би́тєли црⷭ҇твїѧ твоегѡ̀, и҆дѣ́же ви́ждꙋ сла́вꙋ твою̀. Тѣ́мже, бл҃же́нное преставле́нїе ст҃а́гѡ ста́рца помина́юще, просла́вимъ є҆гѡ̀ се́рдцемъ и҆ ѹ҆сты̀ возноси́мыми пѣ̑нїи си́ми:

<red>Р</red>а́дꙋйсѧ, бл҃гі́й вѣ́стниче хрⷭ҇то́въ и҆ во а҆́дѣ ѿ вѣ́ка содержи̑мымъ ѹ҆́зникѡмъ прише́ствїе є҆гѡ̀ бл҃говѣсти́вый: ра́дꙋйсѧ, наде́ждою ско́рагѡ и҆збавле́нїѧ дꙋ́шы прароди́телей и҆ пра́ѻтцєвъ возвесели́вый. Ра́дꙋйсѧ, кꙋ́пнѡ съ ни́ми хрⷭ҇то́мъ воскрⷭ҇шимъ, побѣди́телемъ сме́рти и҆ а҆́да, и҆з̾ ѻ҆би́телей мра́ка и҆зведе́нный: ра́дꙋйсѧ, съ со́нмомъ и҆збра́нныхъ бж҃їихъ, въ ра́й сла́дости во ѻ҆би́телехъ нбⷭ҇ныхъ водворе́нный. Ра́дꙋйсѧ, къ со́нмꙋ ст҃ы́хъ царе́й, прⷪ҇ро́кѡвъ и҆ первосщ҃е́нникѡвъ ветхозавѣ́тныхъ сопричте́нный: ра́дꙋйсѧ, къ бл҃же́нствꙋ ст҃ы́хъ нбⷭ҇ныхъ си́лъ безпло́тныхъ приѡбще́нный.

<red>Р</red>а́дꙋйсѧ, сѷмеѡ́не, ста́рче првⷣный, бг҃опрїимче пребл҃же́нный.
