---
title: "І҆́косъ в҃"
navigation:
  key: akathists-simeonbog-4
  title: "І҆́косъ в҃"
  parent: akathists-simeonbog
  order: 4
type: "akathist"
---

## І҆́косъ в҃:

<red>Р</red>а́зꙋмъ недоразꙋмѣ́нный возвѣще́нныхъ ѿ а҆́гг҃ла разꙋмѣ́ти, ста́рецъ и҆ща̀, недоꙋмѣва́ше, въ себѣ̀ глаго́лѧ: что̀ сїѐ є҆́сть стра́нное и҆ неꙋдо́бь сказа́емое та́инство, ꙗ҆́кѡ дв҃а во чре́вѣ зачне́тъ и҆ роди́тъ сн҃а; є҆да̀ дв҃а чи́ста, ꙗ҆́кѡ мꙋ́жа не зна́етъ, роди́ти мо́жетъ, и҆ кто̀ бꙋ́детъ се́й, и҆же и҆́мать роди́тисѧ без̾ мꙋ́жа, сн҃ъ дв҃ы; па́че же и҆ па́че и҆спытꙋ́ѧ писа́нїй, ѹ҆разꙋмѣ̀ ѿ ни́хъ ве́лїю сїю̀ бл҃гоче́стїѧ та́йнꙋ, ꙗ҆́кѡ подоба́етъ бг҃ꙋ ꙗ҆ви́тисѧ во пло́ти, да сп҃се́тъ человѣ́ка бг҃омъ же и҆ чл҃вѣ́комъ. Тѣ́мже мы̀, ди́вномꙋ премꙋ́дрости бж҃їѧ совѣ́тꙋ чꙋдѧ́щесѧ воспои́мъ бл҃же́ннагѡ стаи́нника премꙋ́дрости, зовꙋ́ще къ немꙋ̀ такѡва́ѧ:

<red>Р</red>а́дꙋйсѧ, ꙗ҆́кѡ ст҃о́ю жи́знїю се́рдце твоѐ ѡ҆чи́стилъ є҆сѝ: ра́дꙋйсѧ, ꙗ҆́кѡ чистото́ю се́рдца пла́меннꙋю любо́вь къ бг҃ꙋ стѧжа́лъ є҆сѝ. Ра́дꙋйсѧ, ꙗ҆́кѡ любо́вїю къ бг҃ꙋ ѹ҆́мъ тво́й чи́стъ сотвори́лъ є҆сѝ: ра́дꙋйсѧ, ꙗ҆́кѡ чистото́ю ѹ҆ма̀ ра́зꙋмъ бжⷭ҇твенныхъ писа́нїй ѹ҆ѧсни́лъ є҆сѝ себѣ̀. Ра́дꙋйсѧ, ꙗ҆́кѡ разꙋмѣ́нїемъ писа́нїй къ вѣ́рѣ во хрⷭ҇та̀ приведе́нъ бы́лъ є҆сѝ: ра́дꙋйсѧ, ꙗ҆́кѡ вѣ́рою и҆ ѹ҆пова́нїемъ къ ча́ѧнїю ѹ҆тѣ̑хи їи҃левой наста́вленъ бы́лъ є҆сѝ.

<red>Р</red>а́дꙋйсѧ, сѷмеѡ́не, ста́рче првⷣный, бг҃опрїимче пребл҃же́нный.
