---
title: "І҆́косъ д҃"
navigation:
  key: akathists-simeonbog-8
  title: "І҆́косъ д҃"
  parent: akathists-simeonbog
  order: 8
type: "akathist"
---

## І҆́косъ д҃:

<red>С</red>лы́шаще і҆ѡ́сифъ и҆ пречⷭ҇таѧ мт҃рь и҆ дв҃а ди́внаѧ проречє́нїѧ прозорли́вагѡ ста́рца ѡ҆ ѻ҆троча́тѣ, чꙋдѧ́хꙋсѧ ѡ҆ глаго́ланныхъ ѡ҆ не́мъ. Мт҃и же є҆гѡ̀ соблюда́ша всѧ̑ глаго́лы сїѧ̑, слага́ющи въ се́рдцы свое́мъ. тѣ́мже и҆ мы̀, прⷪ҇ро́чєскимъ ди́внагѡ ста́рца глаго́лѡмъ чꙋдѧ́щесѧ, воззове́мъ те́плѣ є҆мꙋ̀ такѡва́ѧ:

<red>Р</red>а́дꙋйсѧ, прⷪ҇ро́че бж҃їй, прⷪ҇ро́ческагѡ да́ра бога́тнѡ и҆спо́лненный: ра́дꙋйсѧ, дре́внихъ прⷪ҇ро́кѡвъ ѹ҆добре́нїе и҆ но́выхъ прови́дцєвъ похвало̀. Ра́дꙋйсѧ, ꙗ҆́кѡ стра́жъ вѣ́ренъ, посредѣ̀ двою̀ завѣ́тѡвъ, вѣ́тхагѡ же и҆ но́вагѡ, на бжⷭ҇твеннѣй стра́жи поста́вленный: ра́дꙋйсѧ, ѿсю́дꙋ мимошє́дшаѧ и҆ грѧдꙋ̑щаѧ мі́ра и҆ ро́да человѣ́ческагѡ є҆ди́нымъ зрѣ́нїемъ ѻ҆́ка соглѧда́вый. Ра́дꙋйсѧ, ꙗ҆́кѡ стра́жъ вѣ́ренъ, неꙋсы́пнѣ бдѧ́й и҆ стрегі́й, прише́дшꙋ домовлⷣцѣ хрⷭ҇тꙋ̀, а҆́бїе во срѣ́тенїе и҆сше́дый: ра́дꙋйсѧ, стра̑сти хрⷭ҇тѡ́вы є҆щѐ млⷣнцꙋ сꙋ́щꙋ є҆мꙋ̀ пред̾ꙋвѣ́дѣвый, и҆ болѣ́знь и҆ тꙋ́гꙋ серде́чнꙋю мт҃ри є҆гѡ̀ предсказа́вый.

<red>Р</red>а́дꙋйсѧ, сѷмеѡ́не, ста́рче првⷣный, бг҃опрїимче пребл҃же́нный.
