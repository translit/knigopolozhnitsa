---
title: "І҆́косъ а҃і"
navigation:
  key: akathists-simeonbog-22
  title: "І҆́косъ а҃і"
  parent: akathists-simeonbog
  order: 22
type: "akathist"
---

## І҆́косъ а҃і:

<red>С</red>вѣтоза́рнаѧ свѣща̀ бы́вшымъ во тьмѣ̀ и҆скꙋше́нїй и҆ бѣ́дъ ѻ҆тцє́мъ на́шымъ ꙗ҆ви́сѧ чꙋдотво́рнаѧ і҆кѡ́на ст҃а́гѡ бг҃опрїи́мца сѷмеѡ́на, па́че ча́ѧнїѧ наде́ждою сп҃се́нїѧ веселѧ́щи сердца̀ и҆́хъ. Хотѧ́ бо спастѝ гра́дъ ѿ гꙋби́тельства сме́ртнагѡ, преди́внѡ ꙗ҆ви́сѧ ст҃ы́й а҆рхїепⷭ҇копꙋ новгоро́дскомꙋ і҆ѡ́нѣ, и҆ повелѣ̀ хра́мъ ѡ҆бы́денный созда́ти во и҆́мѧ є҆гѡ̀, и҆ тꙋ̀ ст҃ꙋ́ю і҆кѡ́нꙋ є҆гѡ̀ поста́вити, да и҆сточа́етъ и҆сцѣлє́нїѧ лю́демъ, въ покаѧ́нїи съ вѣ́рою къ не́й прибѣга́ющымъ. сегѡ̀ ра́ди првⷣнѡ слы́шитъ ѿ на́съ ст҃ы́й чꙋдотво́рецъ бл҃года́рствєннаѧ пѣ̑нїѧ такѡва́ѧ:

<red>Р</red>а́дꙋйсѧ, гра́да на́шего стѣно̀ и҆ ѹ҆твержде́нїе: ра́дꙋйсѧ, ѿ смертоно́сныѧ ꙗ҆́звы и҆ гꙋби́тельныхъ болѣ́зней бл҃гонадежное ѡ҆гражде́нїе. Ра́дꙋйсѧ, ѿ напа́стей и҆ бѣ́дъ ско́рое и҆збавле́нїе: ра́дꙋйсѧ, ѿ вра̑гъ ви́димыхъ и҆ невиди́мыхъ мо́щное защище́нїе. Ра́дꙋйсѧ, во всѣ́хъ бл҃ги́хъ крѣ́пкое вспоможе́нїе: ра́дꙋйсѧ, ѡ҆ грѣсѣ́хъ на́шихъ те́плое ѹ҆милостивле́нїе.

<red>Р</red>а́дꙋйсѧ, сѷмеѡ́не, ста́рче првⷣный, бг҃опрїимче пребл҃же́нный.
