---
title: "І҆́косъ г҃"
navigation:
  key: akathists-leontijrost-6
  title: "І҆́косъ г҃"
  parent: akathists-leontijrost
  order: 6
type: "akathist"
---

## І҆́косъ г҃:

<red>И҆</red>мѣ́лъ є҆сѝ лице, ꙗ҆́кѡ а҆́гг҃льское, свѣ́томъ нбⷭ҇нымъ сїѧ́ющее, ст҃и́телю лео́нтїе, є҆го́же не терпѧ́ще зрѣ́ти і҆дѡлослꙋжи́тели, ѻ҆́ви ѡ҆слѣпо́ша, ѻ҆́ви же разсла́блени на землѝ падо́ша, и҆ ѕѣлѡ̀ ѹ҆страше́ннїи не дерзнꙋ́ша ѡ҆ѕло́бити тѧ̀, проповѣ́дника бжⷭ҇твенныѧ и҆́стины, вои́стиннꙋ досто́йнаго похва́лъ таковы́хъ:

<red>Р</red>а́дꙋйсѧ, свѣтоза́рный бж҃їѧ блгⷣти таи́нниче: ра́дꙋйсѧ, а҆́гг҃лоподо́бный человѣ́че. Ра́дꙋйсѧ, без̾ѡрꙋ́жный воѡрꙋже́нныхъ побѣди́вый: ра́дꙋйсѧ, небоѧ́зненнѡ сло́во бж҃їе проповѣ́давый. Ра́дꙋйсѧ, ꙗ҆́кѡ лицѐ а҆дама́нтово свы́ше тебѣ̀ дарова́сѧ: ра́дꙋйсѧ, ꙗ҆́кѡ тобо́ю ли́ца і҆дѡлослꙋжи́телей посрами́шасѧ. Ра́дꙋйсѧ, ꙗ҆́кѡ а҆́гг҃лъ бж҃їй, свѣ́томъ лица̀ твоегѡ̀ і҆дѡлослꙋжи́телей ѹ҆страши́вый: ра́дꙋйсѧ, ꙗ҆́кѡ со ѕло́бою на тѧ̀ ѹ҆стреми́вшихсѧ кро́тостїю твое́ю смири́вый. Ра́дꙋйсѧ, ѡ҆слѣ́пшихъ и҆ разсла́бленныхъ мл҃твою твое́ю и҆зцѣли́вый: ра́дꙋйсѧ, бл҃гостїю ѕло́бꙋ побѣди́вый. Ра́дꙋйсѧ, а҆пⷭ҇ле землѝ росто́вскїѧ: ра́дꙋйсѧ, па́стырю до́брый стада̀ хрⷭ҇то́ва.

<red>Р</red>а́дꙋйсѧ, лео́нтїе, росто́вскїй чꙋдотво́рче.
