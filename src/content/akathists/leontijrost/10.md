---
title: "І҆́косъ є҃"
navigation:
  key: akathists-leontijrost-10
  title: "І҆́косъ є҃"
  parent: akathists-leontijrost
  order: 10
type: "akathist"
---

## І҆́косъ є҃:

<red>В</red>и́дѣвше тѧ̀ лю́дїе росто́встїи, ст҃и́телю лео́нтїе, терпѣли́вѡ поꙋчающаго и҆̀хъ є҆ѵⷢ҇лїю хрⷭ҇то́вꙋ, и҆ ни во что̀ же вменѧ́ющаго гоне́нїе, и҆згна́нїе и҆ скѡ́рби, нача́ша приходи́ти къ тебѣ̀ и҆ послꙋ́шати твои́хъ поꙋче́нїй дꙋшесп҃си́тельныхъ: ты́ же, ст҃е, хвалꙋ̀ ѡ҆ се́мъ бг҃ꙋ возда́въ, ѿ пред̾гра́дїѧ во гра́дъ росто́въ возврати́лсѧ є҆сѝ, и҆ при собо́рнѣмъ є҆гѡ̀ хра́мѣ водвори́всѧ, нелѣ́ностнѡ ѹ҆чи́лъ є҆сѝ лю́ди твоѧ̑ бл҃гоче́стїю хрⷭ҇тїа́нскомꙋ. ѡ҆ се́мъ тѧ̀ хва́лимъ и҆ зове́мъ:

<red>Р</red>а́дꙋйсѧ, те́рнїе невѣ́рїѧ ꙗ҆зы́ческагѡ въ росто́вѣ посѣка́вый: ра́дꙋйсѧ, лозꙋ̀ позна́нїѧ хрⷭ҇то́ва та́мѡ насади́вый. Ра́дꙋйсѧ, де́нь и҆ но́щь трꙋди́выйсѧ на ни́вѣ гдⷭ҇ней: ра́дꙋйсѧ, приведы́й гдⷭ҇еви лю́ди пакибытїе́мъ ѡ҆бновлє́нныѧ. Ра́дꙋйсѧ, во и҆́мѧ ѻ҆ц҃а̀, и҆ сн҃а, и҆ ст҃а́гѡ дх҃а крести́вый ꙗ҆зы́чники ѡ҆жесточє́нныѧ: ра́дꙋйсѧ, трⷪ҇ческою блгⷣтїю ѹ҆кроти́вый і҆дѡлослꙋжи́тели ѡ҆ѕло́блєнныѧ. Ра́дꙋйсѧ, первопа́стырю росто́вскїѧ цр҃кве: ра́дꙋйсѧ, ѕвѣздо̀ немерца́ющаѧ, свѣ́томъ хрⷭ҇то́вымъ всѣ́хъ просвѣща́ющаѧ. Ра́дꙋйсѧ, мл҃твенниче ѹ҆се́рдный ѡ҆ па́ствѣ твое́й земнѣ́й: ра́дꙋйсѧ, бг҃а ѕѣлѡ̀ просла́вивый по́двиги твои́ми равноапⷭ҇льными. Ра́дꙋйсѧ, ѿ бг҃а просла́вленный мно́гими чꙋдесы̀: ра́дꙋйсѧ, си́ми ѹ҆тверди́вый и҆́стинꙋ твоеѧ̀ про́повѣди бжⷭ҇твенныѧ.

<red>Р</red>а́дꙋйсѧ, лео́нтїе, росто́вскїй чꙋдотво́рче.
