---
title: "І҆́косъ а҃і"
navigation:
  key: akathists-leontijrost-22
  title: "І҆́косъ а҃і"
  parent: akathists-leontijrost
  order: 22
type: "akathist"
---

## І҆́косъ а҃і:

<red>С</red>вѣ́тлостїю чꙋде́съ сїѧ́ѧй, ст҃и́телю прпⷣбне, бл҃года́тнѡ ѡ҆зарѧ́еши дꙋ́шы на́ша, страстьмѝ грѣхо́вными потемнє́нныѧ, и҆ всѧ̑ ны̀ приво́диши на стезю̀ покаѧ́нїѧ и҆ сп҃се́нїѧ. сегѡ̀ ра́ди ѹ҆бл҃жа́емъ тѧ̀, наста́вника дꙋшесп҃си́тельнаго и҆ по сме́рти, ѿ гро́ба твоегѡ̀ чꙋде́снѡ на́съ поꙋчающаго, и҆ во ѹ҆миле́нїи глꙋбо́цѣмъ воспѣва́емъ въ похвалꙋ̀ тебѣ̀:

<red>Р</red>а́дꙋйсѧ, дрꙋ́же хрⷭ҇то́въ, до конца̀ вѣ́ренъ є҆мꙋ̀ пребы́вый: ра́дꙋйсѧ, ѹ҆го́дниче бж҃їй, на нб҃сѝ и҆ землѝ просла́вленный. Ра́дꙋйсѧ, въ со́нмѣ ст҃и́телей сїѧ́ющаѧ ѕвѣздо̀: ра́дꙋйсѧ, со ст҃и́тели моско́вскими въ видѣ́нїи, во дни̑ ѡ҆бложе́нїѧ тата́рами москвы̀, таи́нственнѡ предста́вый. Ра́дꙋйсѧ, прест҃ѣ́й влⷣчцѣ бцⷣѣ, въ дрꙋго́мъ видѣ́нїи, спꙋ́тникъ бы́вый: ра́дꙋйсѧ, є҆ѧ̀ во́лю ст҃ꙋ́ю въ жи́зни и҆ по сме́рти ѹ҆се́рднѡ творѧ́й. Ра́дꙋйсѧ, свѣщѐ, въ мл҃твахъ къ бг҃ꙋ возжже́ннаѧ: ра́дꙋйсѧ, вождю̀, пꙋ́ть ко сп҃се́нїю всѣ̑мъ показꙋ́ющїй. Ра́дꙋйсѧ, па́ствꙋ твою̀ мл҃твеннѡ назира́ѧй: ра́дꙋйсѧ, съ вѣ́рою къ тебѣ̀ прибѣга́ющихъ прошє́нїѧ и҆сполнѧ́ѧй. Ра́дꙋйсѧ, цр҃кве правосла́вныѧ бл҃года́тнаѧ лѣ́пото: ра́дꙋйсѧ, любѧ́щихъ и҆ чтꙋ́щихъ тѧ̀ при́сное ра́дованїе.

<red>Р</red>а́дꙋйсѧ, лео́нтїе, росто́вскїй чꙋдотво́рче.
