---
title: "І҆́косъ з҃"
navigation:
  key: akathists-leontijrost-14
  title: "І҆́косъ з҃"
  parent: akathists-leontijrost
  order: 14
type: "akathist"
---

## І҆́косъ з҃:

<red>Н</red>о́вагѡ тѧ̀ нїкола́а мѷрлѷкі́йскагѡ, стѧжа̀ гра́дъ росто́въ, ст҃и́телю ѻ҆́ч҃е лео́нтїе, чꙋдесы̀ твои́ми ѕѣлѡ̀ и҆́мѧ хрⷭ҇то́во въ не́мъ просла́вльшаго, и҆ ко хрⷭ҇то́вꙋ позна́нїю лю́ди заблꙋ́ждшыѧ приве́дшаго, твои́мъ ѹ҆че́нїемъ бжⷭ҇твенным, є҆мꙋ́же внима́юще, лю́ди росто́встїи наꙋчи́шасѧ пѣ́ти тебѣ̀:

<red>Р</red>а́дꙋйсѧ, бл҃гі́й ра́бе и҆ вѣ́рный, да́нный тебѣ̀ ѿ гдⷭ҇а тала́нтъ не сокры́вый: ра́дꙋйсѧ, мно́гꙋ кꙋ́плю дꙋхо́внꙋю и҆́мъ приѡбрѣты́й. Ра́дꙋйсѧ, сотвори́вый и҆ наꙋчи́вый, и҆ ве́лїй нарече́нный въ црⷭ҇твїи нбⷭ҇нѣмъ: ра́дꙋйсѧ, вели́чїемъ чꙋде́съ на землѝ просла́вленный. Ра́дꙋйсѧ, зна́мєнїѧ ди̑внаѧ рꙋка́ма твои́ма соверши́вый: ра́дꙋйсѧ, тꙋ́не прїѧ́вый, тꙋ́не подава́вый. Ра́дꙋйсѧ, и҆сполне́нїе ѡ҆бѣтова́нїй є҆ѵⷢ҇льскихъ полꙋчи́вый: ра́дꙋйсѧ, млⷭ҇рдїѧ сп҃сова подража́телю. Ра́дꙋйсѧ, щедрода́тельный ми́лостыни пода́телю: ра́дꙋйсѧ, любвеѡби́льный скорбѧ́щихъ ѹ҆тѣ́шителю. Ра́дꙋйсѧ, ѻ҆рга́не дх҃а ст҃а́гѡ: ра́дꙋйсѧ, мѵ́ро хрⷭ҇то́ва бл҃гоꙋха́нїѧ на землѝ.

<red>Р</red>а́дꙋйсѧ, лео́нтїе, росто́вскїй чꙋдотво́рче.
