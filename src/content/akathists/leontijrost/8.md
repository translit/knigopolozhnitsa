---
title: "І҆́косъ д҃"
navigation:
  key: akathists-leontijrost-8
  title: "І҆́косъ д҃"
  parent: akathists-leontijrost
  order: 8
type: "akathist"
---

## І҆́косъ д҃:

<red>С</red>лы́шавше бл҃гі̑ѧ твоѧ̑ глаго́лы, ст҃и́телю хрⷭ҇то́въ, ма́лыѧ дѣ́ти прихожда́хꙋ къ тебѣ̀, на предградїи росто́ва живꙋ́щемꙋ, и҆́хже ты̀ пшени́цею съ ме́домъ пита́ѧ, насажда́лъ є҆сѝ въ ни́хъ ѹ҆че́нїе хрⷭ҇то́во, да ѿ ѹ҆́стъ младе́нцєвъ соверши́ши хвалꙋ̀ бг҃ꙋ, внꙋша́ющемꙋ на́мъ зва́ти тебѐ:

<red>Р</red>а́дꙋйсѧ, ѡ҆зари́вый свѣ́томъ хрⷭ҇то́вымъ лю́ди во тмѣ̀ и҆ сѣ́ни сме́ртнѣй сѣдѧ́щыѧ: ра́дꙋйсѧ, призва́вый ко хрⷭ҇тꙋ̀ ѻ҆́вцы заблꙋ́ждшыѧ. Ра́дꙋйсѧ, гоне́нїе и҆ и҆згна́нїе хрⷭ҇та̀ ра́ди многа́жды претерпѣ́вый: ра́дꙋйсѧ, терпѣ́нїемъ твои́мъ гони́телей твои́хъ препобѣди́вый. Ра́дꙋйсѧ, хрⷭ҇топодража́тельнѡ младе́нцы возлюби́вый: ра́дꙋйсѧ, сердца̀ и҆́хъ неви́нныѧ хрⷭ҇то́вымъ позна́нїемъ ѹ҆краси́вый. Ра́дꙋйсѧ, сла́дкимъ бра́шномъ и҆̀хъ пита́ѧ, дꙋ́шы и҆́хъ въ любо́вь пресла́дкагѡ і҆и҃са плѣни́вый: ра́дꙋйсѧ, мꙋ́дрѡ и҆́хъ въ мре́жꙋ є҆ѵⷢ҇лїа хрⷭ҇то́ва ѹ҆лови́вый. Ра́дꙋйсѧ, чре́з̾ ча̑да роди́телей ко сп҃се́нїю призва́вый: ра́дꙋйсѧ, мно́гихъ ко хрⷭ҇тꙋ̀ ѡ҆брати́вый. Ра́дꙋйсѧ, дѣ́лателю до́брый вїногра́да нбⷭ҇нагѡ: ра́дꙋйсѧ, сла̑дкїѧ плоды̀ дѣ́ланїѧ твоегѡ̀ хрⷭ҇тꙋ̀ принесы́й.

<red>Р</red>а́дꙋйсѧ, лео́нтїе, росто́вскїй чꙋдотво́рче.
