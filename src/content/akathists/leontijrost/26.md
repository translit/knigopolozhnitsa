---
title: "Мл҃тва"
navigation:
  key: akathists-leontijrost-26
  title: "Мл҃тва"
  parent: akathists-leontijrost
  order: 26
type: "akathist"
---

## Мл҃тва:

<versal>Ѽ</versal> сщ҃е́ннаѧ главо̀, пресла́вный чꙋдотво́рче, первопа́стырю ст҃ы́ѧ росто́вскїѧ цр҃кве, ст҃и́телю ѻ҆́ч҃е на́шъ лео́нтїе! къ тебѣ̀ припа́даемъ и҆ мо́лимсѧ мы смире́ннїи и҆ грѣ́шнїи, и҆ ꙗ҆́кѡ ѻ҆тца̀ чадолюби́ваго про́симъ: вселѝ въ се́рдца на̑ша любо́вь твою̀, є҆́юже къ бг҃ꙋ и҆ бли̑жнимъ твои̑мъ, при жи́зни твое́й преиспо́лненъ бы́лъ є҆сѝ, ꙗ҆́кѡ и҆ дꙋ́шꙋ твою̀ за па́ствꙋ твою̀ положи́лъ є҆сѝ, мꙋ́ченически пострада́въ ѿ і҆дѡлослꙋжи́телей. Наꙋчѝ на́съ, ѻ҆́ч҃е, тебѣ̀ подража́ти вѣ́рнѡ, бг҃а и҆ бли́жнихъ на́шихъ люби́ти и҆́скреннѡ, и҆ за́повѣди гдⷭ҇ни соверша́ти непогрѣши́тельнѡ: да бꙋ́демъ и҆ мы̀ ча̑да твоѧ̑, не по и҆́мени то́кмѡ, но са́мымъ дѣ́ломъ и҆ всѣ́мъ житїе́мъ на́шимъ. Моли́сѧ, ѹ҆го́дниче бж҃їй, ко хрⷭ҇тꙋ̀ бг҃ꙋ ѡ҆ ст҃ѣ́й правосла́внѣй цр҃кви и҆ держа́вѣ рѡссі́йстѣй: да пребꙋ́дꙋтъ въ ми́рѣ и҆ бл҃гостоѧ́нїи, и҆ процвѣта́ютъ въ бл҃гоче́стїи хрⷭ҇тїа́нстѣмъ непоколеби́мы. влⷣкꙋ всѣ́хъ ѹ҆молѝ: стра́ждꙋщꙋю странꙋ̀ рѡссі́йскꙋю ѿ лю́тыхъ безбѡ́жникъ и҆ вла́сти и҆́хъ да свободи́тъ, и҆ да возста́витъ престо́лъ правосла́вныхъ прави́телей: вѣ́рныхъ рабѡ́въ є҆гѡ̀, въ ско́рби и҆ печа́ли де́нь и҆ но́щь вопїю́щихъ къ немꙋ̀, многоболѣ́зненныхъ во́пль да ѹ҆слы́шитъ и҆ да и҆зведе́тъ ѿ поги́бели живо́тъ на́шъ. соблюдѝ гра́дъ тво́й росто́въ, и҆ всѧ̑ гра́ды и҆ вѣ́си страны̀ рѡссі́йскїѧ невреди́мы ѿ всѧ́кагѡ ѕла̀. при́зри бл҃гоꙋтро́бнѡ на всѧ́кꙋ дꙋ́шꙋ хрⷭ҇тїа́нскꙋю, ми́лости и҆ по́мощи ѿ тебѣ̀ и҆́щꙋщꙋю: бꙋ́ди всѣ̑мъ на́мъ въ болѣ́знехъ цѣли́тель, въ ско́рбехъ ѹ҆тѣ́шитель, въ печа́лехъ и҆зба́витель, въ бѣда́хъ помо́щникъ, въ ча́съ сме́ртный покрови́тель: да при по́мощи мл҃твъ твои́хъ ст҃ы́хъ, сподо́бимсѧ и҆ мы̀ грѣ́шнїи сп҃се́нїе вѣ́чное полꙋчи́ти и҆ црⷭ҇твїе нбⷭ҇ное ѹ҆наслѣ́довати. Є҆́й, ст҃и́телю хрⷭ҇то́въ! Не посрамѝ ѹ҆пова́нїѧ на́шегѡ, є҆́же по бз҃ѣ и҆ прест҃ѣ́й бцⷣѣ на тѧ̀ крѣ́пкѡ возлага́емъ, но ꙗ҆вѝ на́мъ твоѐ многомо́щное застꙋпле́нїе: да хва́лимъ, сла́вимъ и҆ велича́емъ вели́кое человѣколю́бїе ди́внагѡ во ст҃ы́хъ свои́хъ бг҃а, ѻ҆ц҃а̀, и҆ сн҃а, и҆ ст҃а́гѡ дх҃а, во вѣ́ки вѣкѡ́въ. <red>А҆</red>ми́нь.

{% illustration "small-ornaments/ornament-from-12th-century-armenian-gospel-crider", "small" %}
