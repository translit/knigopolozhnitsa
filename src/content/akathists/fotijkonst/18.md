---
title: "І҆́косъ ѳ҃"
navigation:
  key: akathists-fotijkonst-18
  title: "І҆́косъ ѳ҃"
  parent: akathists-fotijkonst
  order: 18
type: "akathist"
---

## І҆́косъ ѳ҃:

<red>В</red>ѣті́ѧ сы́й бг҃огл҃го́ливый, словеса̀ сп҃си́тєльнаѧ, ꙗ҆́кѡ мꙋ́дрый пастыренача́льникъ, предложи́лъ є҆сѝ па́ствѣ твое́й слове́снѣй и҆ все́й цр҃кви, фѡ́тїе: свѣти́льникъ всѣ̑мъ ꙗ҆ви́лсѧ є҆сѝ, просвѣща́ѧ зовꙋ́щихъ:

<red>Р</red>а́дꙋйсѧ, всеѧ̀ цр҃кве свѣти́ло: ра́дꙋйсѧ, дꙋшетлѣ́нныѧ ле́сти сожже́нїе. Ра́дꙋйсѧ, многочꙋ́дне фѡ́тїе вели́кїй: ра́дꙋйсѧ, па́стырю сщ҃е́ннѣйшїй и҆ сла́вный. Ра́дꙋйсѧ, пото́че происходѧ́й и҆з̾ є҆де́ма та́инственнагѡ: ра́дꙋйсѧ, стѣно̀ неѡбори́маѧ цр҃кве чⷭ҇тны́ѧ. Ра́дꙋйсѧ, ꙗ҆́кѡ возсїѧва́еши нбⷭ҇ное вѣ́дѣнїе: ра́дꙋйсѧ, ꙗ҆́кѡ подае́ши здра́вїе тѧ̀ просѧ́щымъ. Ра́дꙋйсѧ, вѣ́рныхъ сщ҃е́нное весе́лїе: ра́дꙋйсѧ, врагѡ́въ всесоверше́нное пораже́нїе. Ра́дꙋйсѧ, и҆́мже латі́нѧне ѹ҆молка́ютъ: ра́дꙋйсѧ, къ немꙋ́же вѣ́рнїи взыва́ютъ.

<red>Р</red>а́дꙋйсѧ, всемꙋ́дре фѡ́тїе!
