---
title: "Мл҃тва"
navigation:
  key: akathists-fotijkonst-26
  title: "Мл҃тва"
  parent: akathists-fotijkonst
  order: 26
type: "akathist"
---

## Мл҃тва:

<versal>Ѽ</versal> всемꙋ́дре и҆ преизрѧ́дне а҆рхїере́ю, равноапⷭ҇льный просвѣти́телю страна́хъ слове́нскихъ, свѣтлогла́снаѧ гꙋ́сло бжⷭ҇твеннагѡ дх҃а, ст҃и́телю ѻ҆́ч҃е фѡ́тїе: къ тебѣ̀ ны́нѣ притека́емъ, и҆ ма́лое сїѐ моле́нїе тебѣ̀ ѹ҆миле́ннѡ прино́симъ. Ѹ҆слы́ши на́съ, смире́нныхъ ча́дъ твои́хъ, ꙗ҆вѝ предста́тельство твоѐ ѡ҆ на́съ къ вы́шнемꙋ, те́плѣ того̀ ѹ҆молѧ́ѧ да прости́тъ ны̀ рабы̑ своѧ̑, да ѿве́рзетъ на́мъ двє́ри млⷭ҇рдїѧ своегѡ̀. Нѣ́смы бо досто́йни, нижѐ дово́льни зрѣ́ти высотꙋ̀ нбⷭ҇нꙋю ѿ мно́жества грѣхѡ́въ на́шихъ слѧца́еми. Но а҆́ще и҆ тѧ́жцѣ согрѣши́хомъ, и҆ николи́же по во́ли созда́телѧ на́шегѡ сотвори́хомъ, ни сохрани́хомъ повелѣ́нїй є҆гѡ̀, ѻ҆ба́че не ѡ҆брати́хомсѧ къ бг҃ꙋ и҆но́мꙋ, нижѐ простро́хомъ рꙋ́цѣ къ бг҃ꙋ чꙋжде́мꙋ. Преклонѧ́юще колѣ̑на сокрꙋшє́нна и҆ смирє́нна срⷣца на́шегѡ зижди́телю своемꙋ̀, и҆ твоегѡ̀ ѻ҆ч҃ескагѡ застꙋпле́нїѧ къ немꙋ̀ па́ки про́симъ: предста́тельствꙋй, ѹ҆го́дниче хрⷭ҇то́въ, свѣтлопозлаще́нный фѡ́тїе, страна́мъ на́шымъ и҆ цр҃квамъ словє́нскимъ, нѣ́когда потомъ трꙋдѡ́въ твои́хъ напоѧ́ємымъ, ны́нѣ же го́рькими собла́зны снѣда́ємымъ. Помозѝ на́мъ, ст҃че бж҃їй, да не поги́бнемъ со беззако́нїи на́шими, и҆зба́ви на́съ ѿ всѧ́кагѡ ѕла̀ и҆ ѿ всѧ́кїѧ ве́щи сопроти́вныѧ, ѹ҆пра́ви ѹ҆́мъ на́шъ, и҆ ѹ҆крѣпѝ срⷣца̀ на̑ша въ правосла́внѣй вѣ́рѣ, въ не́йже твои́мъ предста́тельствомъ и҆ хода́тайствомъ: ни ра́нами, ни преще́нїемъ, ни ко́имъ гнѣ́вомъ ѿ созда́телѧ своегѡ̀ ѹ҆ма́лены бꙋ́демъ. Мо́лимтисѧ, па́стырю до́брый, во́лки тѧ̑жки ѿ слове́снагѡ ста́да хрⷭ҇то́ва ѿгонѧ́й, латі́нскꙋю горды́ню, а҆́кибы смире́нїемъ себѐ покрыва́ющꙋю, и҆ ле́стнѣ ѡ҆ любвѝ гл҃го́лющꙋю, на цр҃ковь же собо́рнꙋю крѣ́пцѣ востаю́щꙋ, ꙗ҆́коже дре́вле посѣцы̀. На́съ же ѿ є҆реті́ческихъ ѹ҆хищре́нїй до́брѣ сохранѝ, и҆ и҆́стинствовати въ любвѝ наста́ви. Всѧ́комꙋ добродѣ́ланїю, наипа́че же покаѧ́нїю сле́зномꙋ ѡ҆ грѣсѣ́хъ на́съ наꙋчѝ: ꙗ҆́кѡ да по и҆схо́дѣ на́шемъ въ та́мошнїй мі́ръ, ѡ҆мофо́ромъ мл҃твъ твои́хъ покрыва́еми, и҆ мт҃рнимъ застꙋпле́нїемъ преблгⷭ҇ве́нныѧ влⷣчцы на́шеѧ сохранѧ́еми, и҆зба́вимсѧ воздꙋ́шныхъ мыта́рствъ и҆ вѣ́чнагѡ мꙋче́нїѧ, да съ тобо́ю и҆ со всѣ́ми ст҃ы́ми всегда̀ прославлѧ́емъ всепѣ́тое и҆́мѧ ѻ҆ц҃а̀ и҆ сн҃а̀ и҆ ст҃а́гѡ дх҃а, ны́нѣ и҆ при́снѡ и҆ въ безконє́чныѧ вѣ́ки вѣкѡ́въ. <red>А҆</red>ми́нь.
