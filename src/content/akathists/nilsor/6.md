---
title: "І҆́косъ г҃"
navigation:
  key: akathists-nilsor-6
  title: "І҆́косъ г҃"
  parent: akathists-nilsor
  order: 6
type: "akathist"
---

## І҆́косъ г҃:

<red>И҆</red>мѣ́ѧй въ себѣ̀ возносѧ́щее тѧ̀ смиренномꙋ́дрїе, восте́клъ є҆сѝ добродѣ́телей на высотꙋ̀, благоразꙋ́мїѧ крилѡ́ма ѹ҆краше́нъ: легкѡ̀ прелетѣ́лъ є҆сѝ всѧ̑ вра́жыѧ сѣ́ти, тѣ́мъ и҆ въ нбⷭ҇ный черто́гъ со сла́вою вше́лъ є҆сѝ, мꙋ́дре: мы́ же, дивѧ́щесѧ высотѣ̀ твоегѡ̀ добродѣ́тельнагѡ жи́тельства, ѹ҆ми́льнѡ вопїе́мъ:

<red>Р</red>а́дꙋйсѧ, и҆́стинный подража́телю хрⷭ҇то́ва смире́нїѧ. Ра́дꙋйсѧ, си́мъ дости́гнꙋвый вѣ́чнагѡ ѹ҆покое́нїѧ. Ра́дꙋйсѧ, смиренномꙋ́дрїемъ и҆ благоразꙋ́мїемъ воскриле́нный. Ра́дꙋйсѧ, смире́нїемъ и҆ любо́вїю въ нбⷭ҇наѧ вознесе́нный. Ра́дꙋйсѧ, ѡ҆рꙋ́жїемъ смире́нїѧ и҆ щито́мъ терпѣ́нїѧ себѐ воѡрꙋжи́вый. Ра́дꙋйсѧ, возносѧ́щемꙋ смирє́нныѧ во смире́нїи дх҃а послꙋжи́вый. Ра́дꙋйсѧ, смири́вшемꙋсѧ на́съ ра́ди хрⷭ҇тꙋ̀ ѹ҆се́рднѡ подража́вый. Ра́дꙋйсѧ, кро́тостїю и҆ смире́нїемъ сокрꙋши́вый вра́жыѧ всѧ̑ сѣ̑ти. Ра́дꙋйсѧ, наꙋчи́выйсѧ внꙋ́трь се́рдца та́инственнѡ бг҃а непреста́ннѡ пѣ́ти. Ра́дꙋйсѧ, се́рдце твоѐ бж҃їе жили́ще сотвори́вый. Ра́дꙋйсѧ, непреста́нныѧ мл҃твы ꙗ҆́ко благово́нное кади́ло, томꙋ̀ приноси́вый.

<red>Р</red>а́дꙋйсѧ, ні́ле чꙋдотво́рче, прпⷣбне ѻ҆́ч҃е на́шъ.
