---
title: "І҆́косъ і҃"
navigation:
  key: akathists-nilsor-20
  title: "І҆́косъ і҃"
  parent: akathists-nilsor
  order: 20
type: "akathist"
---

## І҆́косъ і҃:

<red>С</red>тѣ́на и҆ сто́лпъ ѹ҆твержде́нїѧ бы́лъ є҆сѝ твои̑мъ ѹ҆ченикѡ́мъ, показꙋ́ѧ собо́ю мꙋ́жественнагѡ боре́нїѧ ѡ҆́бразъ и҆ ѹ҆твержда́ѧ дѣ́лы и҆ словесы̀ крѣ́пкѡ противоста́ти бра́немъ вра́жїимъ. Мы́ же немощні́и, къ по́мощи твоегѡ̀ ѡ҆ на́съ хода́тайства взира́юще, хвалꙋ̀ тебѣ̀ прино́симъ вопїю́ще:

<red>Р</red>а́дꙋйсѧ, сто́лпе терпѣ́нїѧ. Ра́дꙋйсѧ, ѡ҆́бразе мꙋ́жественагѡ боре́нїѧ. Ра́дꙋйсѧ, хра́брый во́ине ѡ҆полче́нїѧ хрⷭ҇то́ва. Ра́дꙋйсѧ, граждані́не нбⷭ҇нагѡ і҆ерⷭ҇ли́ма но́вагѡ. Ра́дꙋйсѧ, на землѝ сѣ́ѧвый ѹ҆миле́нїе слеза́ми. Ра́дꙋйсѧ, на нб҃сѣ́хъ пита́ѧйсѧ вѣ́чнагѡ ѹ҆тѣше́нїѧ плоды̀. Ра́дꙋйсѧ, пꙋсты̑ннаѧ ѡ҆ѕлоблє́нїѧ бл҃годꙋ́шно претерпѣ́вый. Ра́дꙋйсѧ, и҆з̾ пꙋсты́ни въ ра̑йскаѧ селє́нїѧ возлетѣ́вый. Ра́дꙋйсѧ, въ непреста́нныхъ моли́твахъ бо́дрствовавый. Ра́дꙋйсѧ, ѹ҆́мъ горѣ̀ къ бг҃ꙋ вознесе́нъ всегда̀ и҆мѣ́вый. Ра́дꙋйсѧ, ѹ҆мерщвле́нїемъ пло́ти хрⷭ҇тꙋ спострада́вый. Ра́дꙋйсѧ, ѿ негѡ̀ сподо́бленный бж҃е́ственыѧ сла́вы.

<red>Р</red>а́дꙋйсѧ, ні́ле чꙋдотво́рче, прпⷣбне ѻ҆́ч҃е на́шъ.
