---
title: "І҆́косъ в҃і"
navigation:
  key: akathists-nilsor-24
  title: "І҆́косъ в҃і"
  parent: akathists-nilsor
  order: 24
type: "akathist"
---

## І҆́косъ в҃і:

<red>П</red>ою́ще твоѧ̑, ѽ всебл҃же́нне, и҆справлє́нїѧ, по́двиги и҆ борє́нїѧ, глꙋбо́кое смиренномꙋ́дрїе и҆ честно́е ѿ земны́хъ къ нбⷭ҇нымъ преставле́нїе, восхвалѧ́емъ и҆ бл҃года́ть чꙋдотворе́нїй, ю҆́же прїѧ́лъ є҆сѝ ѿ бг҃а, ѡ҆ст҃и́вшагѡ и҆ просла́вившагѡ тѧ̀ и҆ наꙋчи́вшагѡ на́съ вопи́ти:

<red>Р</red>а́дꙋйсѧ, по́двигѡвъ по́стническихъ до́брѣ соверши́вый тече́нїе. Ра́дꙋйсѧ, прера́дованное наслѣ́дивый ра́йское селе́нїе. Ра́дꙋйсѧ, блиста́нїемъ добродѣ́телей на землѝ свѣ́тлѡ сїѧ́вый. Ра́дꙋйсѧ, мнѡ́гимъ твои̑мъ трꙋдѡ́мъ на нбⷭ҇сѣ́хъ возме́здїе прїѧ́вый. Ра́дꙋйсѧ, пꙋсты́ни свѣ́тлое ѹ҆краше́нїе. Ра́дꙋйсѧ, сподо́бивыйсѧ зрѣ́ти ст҃ы́хъ всевеселѧ́щее ра́дованїе. Ра́дꙋйсѧ, мона́шескагѡ житїѧ̀ свѣтлѣ́йшее зерца́ло. Ра́дꙋйсѧ, на́мъ тебѣ̀ лю́бѧщымъ ѿ навѣ́тѡвъ бори́телѧ стѣна̀ и҆ крѣ́пкое забра́ло. Ра́дꙋйсѧ, ꙗ҆́ко тобо́ю разли́чныхъ и҆скꙋше́нїй и҆збѣга́емъ. Ра́дꙋйсѧ, ꙗ҆́ко ѡ҆ на́съ къ бг҃ꙋ предста́тельствомъ твои́мъ въ разли́чныхъ бѣда́хъ скоре́йшꙋю по́мощь ѡ҆брѣта́емъ. Ра́дꙋйсѧ, здра́вїѧ тѣле́снагѡ пода́телю. Ра́дꙋйсѧ, дꙋше́внагѡ сп҃се́нїѧ хода́таю.

<red>Р</red>а́дꙋйсѧ, ні́ле чꙋдотво́рче, прпⷣбне ѻ҆́ч҃е на́шъ.
