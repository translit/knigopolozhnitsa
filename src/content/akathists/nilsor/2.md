---
title: "І҆́косъ а҃"
navigation:
  key: akathists-nilsor-2
  title: "І҆́косъ а҃"
  parent: akathists-nilsor
  order: 2
type: "akathist"
---

## І҆́косъ а҃:

<red>А҆́</red>гг҃льскомꙋ поревнова́въ житїю̀ и҆ вєли́кимъ во ѻ̑ц҃ѣ́хъ подо́бѧсѧ, всего̀ себѐ ѡ҆бнажи́лъ є҆сѝ мїрска́гѡ сплете́нїѧ, къ по́двигѡмъ же по́стничества мꙋ́жески воѡрꙋжи́всѧ, ѡ҆па́снѡ пꙋте́мъ бж҃їихъ за́повѣдей ше́ствовалъ є҆сѝ, бл҃же́нне, тѣ́мже и҆ мы̀, вѣ́рнѡ чтꙋ́щїи твою̀ сщ҃е́ннѣйшꙋю па́мѧть, похвала́ми ѹ҆блажа́емъ тѧ̀ си́ми:

<red>Р</red>а́дꙋйсѧ, а҆́гг҃льскагѡ житїѧ̀ подража́телю. Ра́дꙋйсѧ, дре́внихъ ѻ҆тє́цъ житїѧ послѣ́дователю. Ра́дꙋйсѧ, неви́димыхъ врагѡ́въ мꙋ́жественный побѣди́телю. Ра́дꙋйсѧ, за́повѣдей бж҃їихъ ѹ҆се́рдный и҆сполни́телю. Ра́дꙋйсѧ, ѻ҆ч҃ескихъ бг҃одꙋхновѣ́нныхъ преда́нїй ѡ҆па́сный храни́телю. Ра́дꙋйсѧ, мона́шескагѡ по́стническагѡ жи́тельства законоположи́телю. Ра́дꙋйсѧ, добродѣ́телей честнѣ́йшее зерца́ло. Ра́дꙋйсѧ, ѡ҆́бразе глꙋбо́кагѡ смире́нїѧ. Ра́дꙋйсѧ, ре́вностный и҆сполни́телю бж҃їѧ хотѣ́нїѧ. Ра́дꙋйсѧ, немощны́хъ и҆сцѣле́нїе. Ра́дꙋйсѧ, ꙗ҆́ко тобо́ю наꙋчи́хомсѧ непреле́стнымъ пꙋте́мъ сп҃се́нїѧ ходи́ти. Ра́дꙋйсѧ, ꙗ҆́ко твои́мъ за ны̀ хода́тайствомъ надѣ́емсѧ сп҃се́нїе полꙋчи́ти.

<red>Р</red>а́дꙋйсѧ, ні́ле чꙋдотво́рче, прпⷣбне ѻ҆́ч҃е на́шъ.
