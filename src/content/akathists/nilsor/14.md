---
title: "І҆́косъ з҃"
navigation:
  key: akathists-nilsor-14
  title: "І҆́косъ з҃"
  parent: akathists-nilsor
  order: 14
type: "akathist"
---

## І҆́косъ з҃:

<red>Н</red>о́вое и҆ пресла́вное чꙋ́до показа́лъ є҆сѝ, є҆гда̀ въ плѣне́нїи сꙋ́щемꙋ бг҃олюби́вомꙋ мꙋ́жꙋ ꙗ҆ви́сѧ, подо́бїе ѡ҆́браза твоегѡ̀ написа́ти повелѣ́лъ є҆сѝ, молнїеобра́знѡ просїѧва́ѧ и҆ неизрѣче́ннѡ того̀ ѡ҆бл҃гоꙋха́ѧ. Мы́ же дивѧ́щесѧ си̑мъ, вопїе́мъ тѝ такѡва́ѧ:

<red>Р</red>а́дꙋйсѧ, чꙋдодѣ́йствїй пресла́вныхъ соверши́телю. Ра́дꙋйсѧ, бж҃їѧ бл҃говоле́нїѧ къ лю́демъ и҆сполни́телю. Ра́дꙋйсѧ, свою̀ ст҃ы́ню и҆҆ дерзнове́нїе къ бг҃ꙋ си́мъ ꙗ҆́сно и҆звѣсти́вый. Ра́дꙋйсѧ, ꙗ҆вле́нїемъ твои́мъ въ ско́рби и҆ болѣ́зни сꙋ́щагѡ ѡ҆бвесели́вый. Ра́дꙋйсѧ, ско́рое и҆збавле́нїе ѿ плѣ́на томꙋ̀ ѡ҆бѣща́вый. Ра́дꙋйсѧ, троекра́тнымъ ꙗ҆вле́нїемъ всѧ́кое сꙋмле́нїе ѿгна́вый. Ра́дꙋйсѧ, ѿ недꙋ́га и҆ ско́рби того̀ премѣни́вый. Ра́дꙋйсѧ, да́вый твоегѡ̀ лица̀ и҆з̾ѡбраже́нїе. Ра́дꙋйсѧ, пода́вый и҆з̾ плѣне́нїѧ пресла́внѡ и҆збавле́нїе. Ра́дꙋйсѧ, ра́достно во ѻ҆те́чество того̀ возврати́вый. Ра́дꙋйсѧ, всѧ҃ того̀ скѡ́рби на ра́дость преложи́вый. Ра́дꙋйсѧ, всѣ́хъ пресла́внымъ чꙋдотворе́нїемъ твои́мъ ѹ҆диви́вый.

<red>Р</red>а́дꙋйсѧ, ні́ле чꙋдотво́рче, прпⷣбне ѻ҆́ч҃е на́шъ.
