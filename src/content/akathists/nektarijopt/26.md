---
title: "Мл҃тва"
navigation:
  key: akathists-nektarijopt-26
  title: "Мл҃тва"
  parent: akathists-nektarijopt
  order: 26
type: "akathist"
---

## Мл҃тва:

<versal>Ѽ</versal> прпⷣбне и҆ бг҃обл҃же́нне ѻ҆́тче некта́рїе, присносвѣ́тлый свѣти́льниче ста́рчества ѻ҆́птинскагѡ! Ю҆ро́дство под̾е́мый и҆ безꙋ́мїе мі́ра ѡ҆бличи́вый, ѿ бг҃обо́рныхъ ѕлоключе́нїѧ до́бльственнѣ претерпѣ́вый и҆ бл҃же́нства и҆згна́нныхъ ра́ди гдⷭ҇а і҆и҃са вкꙋси́вый. Призрѝ ны́нѣ съ нбⷭ҇ѐ и҆ ѿ ра́йскагѡ са́да къ на́мъ прини́кни. Возвы́си на́ше мꙋдрова́нїе ѿ земны́хъ попече́нїй и҆ ѡ҆ нбⷭ҇нѣмъ жи́тельствѣ помышлѧ́ти наꙋчѝ. Ꙗ҆́кѡ бжⷭ҇твенными добродѣ́тельми себѐ ѹ҆краси́вый и҆ плоды̀ ра́йскихъ сла́достей непреста́нное наслажде́нїе вкꙋси́вый, ѿ треволне́нїѧ страсте́й и҆ го́ршихъ плодѡ́въ грѣхолю́бїѧ на́съ и҆схи́ти всеизрѧ́днымъ твои́мъ предста́тельствомъ. Въ вѣ́рѣ правосла́внѣй до послѣ́днѧгѡ и҆здыха́нїѧ ѹ҆твердѝ ны̀ стоѧ́ти и҆ по ѻ҆те́ческимъ стопа́мъ и҆ преда́нїемъ ст҃ы́хъ а҆пⷭ҇лъ ѹ҆мꙋ́дри ны̀ ходи́ти. Гдⷭ҇а и҆ бг҃а ѹ҆молѝ, бг҃омꙋ́дре ѻ҆́тче, ѿ грѧдꙋ́щагѡ а҆нті́хрⷭ҇та и҆ ѿ кова́рныхъ є҆гѡ̀ сѣ́тей на́съ и҆зба́вити и҆ въ сокрове́ннѣй пꙋ́стыни сп҃се́нїѧ на́съ всели́ти. Да ти́хое, ми́рное и҆ бл҃гоче́стное житїѐ въ вѣ́цѣ се́мъ сконча́емъ и҆ ра́йскихъ селе́нїй по твои́мъ мл҃твамъ наслѣ́дити сподо́бимсѧ. И҆дѣ́же кꙋ́пнѡ съ тобо́ю и҆ со ста́рцы ѻ҆́птинскими воспое́мъ и҆ просла́вимъ безнача́льнꙋю и҆ нераздѣ́льнꙋю и҆ є҆диносꙋ́щнꙋю трⷪ҇цꙋ, ѻ҆ц҃а̀ и҆ сн҃а и҆ ст҃а́гѡ дх҃а во вѣ́ки вѣкѡ́въ. <red>А҆</red>ми́нь.

{% illustration "small-ornaments/medallion-lukovich", "small" %}
