---
title: "І҆́косъ ѕ҃"
navigation:
  key: akathists-nektarijopt-12
  title: "І҆́косъ ѕ҃"
  parent: akathists-nektarijopt
  order: 12
type: "akathist"
---

## І҆́косъ ѕ҃:

<red>Ѹ҆́</red>мъ хрⷭ҇то́въ стѧжа́лъ є҆сѝ бг҃омꙋ́дре некта́рїе, совлече́нїемъ мꙋдрова́нїѧ мі́ра сегѡ̀, и҆ ꙗ҆ви́лсѧ є҆сѝ любомꙋ́дрїѧ свѣти́льникъ свѣтоза́рный. Тѣ́мже просвѣтѝ є҆ѵⷢ҇льскимъ бг҃оразꙋ́мїемъ вопїю́щихъ тебѣ̀ сїѧ̀:

<red>Р</red>а́дꙋйсѧ, ѻ҆́чи херꙋві́мскїѧ стѧжа́вый. Ра́дꙋйсѧ, ѹ҆сты̀ серафі́мскїѧ и҆мѣ́вый. Ра́дꙋйсѧ, пламенѣ́ющагѡ раче́нїѧ свѣ́тлость. Ра́дꙋйсѧ, свѣтлѣ́йшагѡ разсꙋжде́нїѧ ꙗ҆́сность. Ра́дꙋйсѧ, страсте́й ѹ҆гаша́ѧй разжже́нїе. Ра́дꙋйсѧ, пла́мене добродѣ́телей возже́нїе. Ра́дꙋйсѧ, премꙋ́дрости хрⷭ҇то́вой та́иниче. Ра́дꙋйсѧ, любомꙋ́дрїѧ є҆ѵⷢ҇льскагѡ и҆сполне́нїе.

<red>Р</red>а́дꙋйсѧ, бл҃же́нне некта́рїе, ѻ҆́птиной пꙋ́стыни бл҃гоꙋха́нїе.
