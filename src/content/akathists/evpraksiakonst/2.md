---
title: "І҆́косъ а҃"
navigation:
  key: akathists-evpraksiakonst-2
  title: "І҆́косъ а҃"
  parent: akathists-evpraksiakonst
  order: 2
type: "akathist"
---

## І҆́косъ а҃:

<red>А҆́</red>гг҃льскомꙋ житїю̀ поревнова́вши, прпⷣбнаѧ, всѧ̀ земна̑ѧ ѡ҆ста́вивши, ко хрⷭ҇тꙋ̀ притекла̀ є҆сѝ, и҆ тогѡ̀ за́повѣдьми ѡ҆гражда́ющисѧ ꙗ҆ви́ласѧ є҆сѝ ꙗ҆́кѡ стѣна̀ непоколе́блемаѧ ѿ вра́жїихъ нападе́нїй. Сегѡ̀ ра́ди зове́мъ тѝ:

<red>Р</red>а́дꙋйсѧ, бл҃гочⷭ҇ти́вагѡ ѻ҆ц҃а̀ ѿрасле: ра́дꙋйсѧ, бл҃гоговѣ́йныѧ мт҃ре вѣ́тве. Ра́дꙋйсѧ, блгⷣтїю сн҃а бж҃їѧ ѡ҆заре́ннаѧ и҆ въ чꙋ́дный свѣ́тъ є҆гѡ̀ призва́ннаѧ: ра́дꙋйсѧ, тогѡ̀ блгⷣтїю тѣ́ломъ и҆ дꙋ́хомъ чи́стаѧ до конца̀ пребы́вшаѧ. Ра́дꙋйсѧ, ꙗ҆́кѡ крѣ́пкою вѣ́рою и҆ те́плою любо́вїю ко хрⷭ҇тꙋ̀ просїѧ́ла є҆сѝ: ра́дꙋйсѧ, ꙗ҆́кѡ томꙋ̀ вѣ́рнѡ до сме́рти послꙋжи́ла є҆сѝ.

<red>Р</red>а́дꙋйсѧ, прпⷣбнаѧ є҆ѵпраѯі́е равноа́гг҃льнаѧ.
