---
title: "Мл҃тва"
navigation:
  key: akathists-nicholas-26
  title: "Мл҃тва"
  parent: akathists-nicholas
  order: 26
type: "akathist"
---

## Мл҃тва:

<versal>Ѽ</versal> всест҃ы́й нїко́лае, ѹ҆го́дниче преизрѧ́дный гдⷭ҇нь, те́плый на́шъ застꙋ́пниче, и҆ вездѣ̀ въ ско́рбехъ ско́рый помо́щниче, помозѝ мнѣ̀ грѣ́шномꙋ и҆ ѹ҆ны́ломꙋ, въ настоѧ́щемъ житїѝ, ѹ҆молѝ гдⷭ҇а бг҃а дарова́ти мѝ ѡ҆ставле́нїе всѣ́хъ мои́хъ грѣхѡ́въ, є҆ли́кѡ согрѣши́хъ ѿ ю҆́ности моеѧ̀, во все́мъ житїѝ мое́мъ, дѣ́ломъ, сло́вомъ, помышле́нїемъ и҆ всѣ́ми мои́ми чꙋ́вствы: и҆ во и҆схо́дѣ дꙋшѝ моеѧ̀ помози́ ми ѻ҆каѧ́нномꙋ, ѹ҆молѝ гдⷭ҇а бг҃а, всеѧ̀ тва́ри содѣ́телѧ, и҆зба́вити мѧ̀ воздꙋ́шныхъ мыта́рствъ и҆ вѣ́чнагѡ мꙋче́нїѧ: да всегда̀ прославлѧ́ю ѻ҆ц҃а̀ и҆ сн҃а и҆ ст҃а́го дх҃а, и҆ твоѐ млⷭ҇тивное предста́тельство, ны́нѣ и҆ при́снѡ, и҆ во вѣ́ки вѣкѡ́въ. <red>А҆</red>ми́нь.

{% illustration "small-ornaments/ornament-from-12th-century-armenian-gospel-crider", "small" %}
