---
title: "І҆́косъ а҃"
navigation:
  key: akathists-nicholas-2
  title: "І҆́косъ а҃"
  parent: akathists-nicholas
  order: 2
type: "akathist"
---

## І҆́косъ а҃:

<red>А҆́</red>гг҃ла ѻ҆́бразомъ, земна́го сꙋ́ща є҆стество́мъ, ꙗ҆вѝ тебѐ всеѧ̀ тва́ри созда́тель: благопло́днꙋю бо добро́тꙋ дꙋшѝ твоеѧ̀ прови́дѣвъ, преблаже́нне нїко́лае, наꙋчѝ всѣ́хъ вопи́ти тебѣ̀ си́це:

<red>Р</red>а́дꙋйсѧ, ѿ ѹ҆тро́бы ма́тернїѧ ѡ҆чище́нный: ра́дꙋйсѧ, да́же до конца̀ ѡ҆сщ҃е́нный. Ра́дꙋйсѧ, рожде́нїемъ свои́мъ роди́телей ѹ҆диви́вый: ра́дꙋйсѧ, си́лꙋ дꙋше́внꙋю а҆́бїе по рождествѣ̀ ꙗ҆ви́вый. Ра́дꙋйсѧ, са́де землѝ ѡ҆бѣтова́нїѧ: ра́дꙋйсѧ, цвѣ́те бжⷭ҇твеннагѡ сажде́нїѧ. Ра́дꙋйсѧ, лозо̀ добродѣ́тельнаѧ вїногра́да хрⷭ҇то́ва: ра́дꙋйсѧ, дре́во чꙋдото́чное раѧ̀ і҆и҃сова. Ра́дꙋйсѧ, крі́не ра́йскагѡ прозѧбе́нїѧ: ра́дꙋйсѧ, мѵ́ро хрⷭ҇то́ва бл҃гоꙋха́нїѧ. Ра́дꙋйсѧ, ꙗ҆́кѡ тобо́ю ѿго́нитсѧ рыда́нїе: ра́дꙋйсѧ, ꙗ҆́кѡ тобо́ю прино́ситсѧ ра́дованїе.

<red>Р</red>а́дꙋйсѧ, нїко́лае, вели́кїй чꙋдотво́рче.
