---
title: "І҆́косъ в҃і"
navigation:
  key: akathists-nicholas-24
  title: "І҆́косъ в҃і"
  parent: akathists-nicholas
  order: 24
type: "akathist"
---

## І҆́косъ в҃і:

<red>П</red>ою́ще твоѧ̑ чꙋдеса̀, восхвалѧ́емъ тѧ̀, всехва́льне нїко́лае: въ тебѣ̀ бо бг҃ъ въ трⷪ҇цѣ прославлѧ́емый ди́внѡ просла́висѧ. Но а҆́ще и҆ по премно́гꙋ соста́влєнныѧ ѿ дꙋшѝ ѱалмы̀ и҆ пѣ̑сни прино́симъ тѝ, чꙋдотво́рче ст҃ы́й, ничто́же твори́мъ ра́внѡ дарова́нїю чꙋде́съ твои́хъ, и҆̀мже ѹ҆дивлѧ́ющесѧ, вопїе́мъ къ тебѣ̀ такѡва́ѧ:

<red>Р</red>а́дꙋйсѧ, цр҃ѧ̀ ца́рствꙋющихъ, и҆ гдⷭ҇а госпо́дствꙋющихъ слꙋжи́телю: ра́дꙋйсѧ, слꙋжи́телей є҆гѡ̀ нбⷭ҇ныхъ сожи́телю. Ра́дꙋйсѧ, людє́мъ вѣ̑рнымъ поможе́нїе: ра́дꙋйсѧ, ро́да хрⷭ҇тїа́нскагѡ возвыше́нїе. Ра́дꙋйсѧ, побѣ́ды тезоимени́тый: ра́дꙋйсѧ, вѣнцено́сче наро́читый. Ра́дꙋйсѧ, всѣ́хъ добродѣ́телей зерца́ло: ра́дꙋйсѧ, всѣ́хъ притека́ющихъ къ тебѣ̀ крѣ́пкое забра́ло. Ра́дꙋйсѧ, по бз҃ѣ и҆ бцⷣѣ, всѐ на́ше ѹ҆пова́нїе: ра́дꙋйсѧ, тѣле́съ на́шихъ здра́вїе, и҆ дꙋ́шъ спасе́нїе. Ра́дꙋйсѧ, ꙗ҆́кѡ тобо́ю ѿ вѣ́чныѧ сме́рти свобожда́емсѧ: ра́дꙋйсѧ, ꙗ҆́кѡ тобо́ю безконе́чныѧ жи́зни сподоблѧ́емсѧ.

<red>Р</red>а́дꙋйсѧ, нїко́лае, вели́кїй чꙋдотво́рче.
