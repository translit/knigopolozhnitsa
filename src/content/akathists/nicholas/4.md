---
title: "І҆́косъ в҃"
navigation:
  key: akathists-nicholas-4
  title: "І҆́косъ в҃"
  parent: akathists-nicholas
  order: 4
type: "akathist"
---

## І҆́косъ в҃:

<red>Р</red>а́зꙋмъ неꙋразꙋмѣ́нный вразꙋмлѧ́ѧ ѡ҆ ст҃ѣ́й трⷪ҇цѣ, бы́лъ є҆сѝ въ нїке́и со ст҃ы́ми ѻ҆тцы̀ побо́рникъ и҆сповѣ́данїѧ правосла́вныѧ вѣ́ры: ра́вна бо ѻ҆ц҃ꙋ̀ сн҃а и҆сповѣ́далъ є҆сѝ, соприсносꙋ́щна и҆ сопрⷭ҇то́льна: а҆́рїа же безꙋ́мнаго ѡ҆бличи́лъ є҆сѝ. Сегѡ̀ ра́ди вѣ́рнїи наꙋчи́шасѧ воспѣва́ти тебѣ̀:

<red>Р</red>а́дꙋйсѧ, вели́кїй благоче́стїѧ сто́лпе: ра́дꙋйсѧ, вѣ́рныхъ прибѣ́жища гра́де. Ра́дꙋйсѧ, тве́рдое правосла́вїѧ ѹ҆крѣпле́нїе: ра́дꙋйсѧ, чⷭ҇тно́е прест҃ы́ѧ трⷪ҇цы носи́ло и҆ похвале́нїе. Ра́дꙋйсѧ, ѻ҆ц҃ꙋ̀ равноче́стна сн҃а проповѣ́давый: ра́дꙋйсѧ, а҆́рїа возбѣси́вшагосѧ ѿ собо́ра ст҃ы́хъ ѿгна́вый. Ра́дꙋйсѧ, ѻ҆́тче, ѻ҆ц҃є́въ сла́внаѧ красото̀: ра́дꙋйсѧ, всѣ́хъ бг҃омꙋ́дрыхъ премꙋ́драѧ добро́то. Ра́дꙋйсѧ, ѻ҆́гнєннаѧ словеса̀ и҆спꙋща́ѧй: ра́дꙋйсѧ, до́брѣ ста́до своѐ наставлѧ́ѧй. Ра́дꙋйсѧ, ꙗ҆́кѡ тобо́ю вѣ́ра ѹ҆твержда́етсѧ: ра́дꙋйсѧ, ꙗ҆́кѡ тобо́ю є҆́ресь низлага́етсѧ.

<red>Р</red>а́дꙋйсѧ, нїко́лае, вели́кїй чꙋдотво́рче.
