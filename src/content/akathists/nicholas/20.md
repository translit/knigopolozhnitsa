---
title: "І҆́косъ і҃"
navigation:
  key: akathists-nicholas-20
  title: "І҆́косъ і҃"
  parent: akathists-nicholas
  order: 20
type: "akathist"
---

## І҆́косъ і҃:

<red>С</red>тѣна̀ є҆сѝ похвалѧ́ющымъ, пребл҃же́нне, чꙋдеса̀ твоѧ̑, и҆ всѣ̑мъ къ застꙋпле́нїю твоемꙋ̀ прибѣга́ющымъ: тѣ́мже и҆ на́съ въ добродѣ́тели ѹ҆бо́гихъ, ѿ нищеты̀, напа́сти, недꙋ́гѡвъ и҆ нꙋ́ждъ разли́чныхъ свобожда́й, вопїю́щихъ тѝ съ любо́вїю такѡва́ѧ:

<red>Р</red>а́дꙋйсѧ, ѿ ѹ҆бо́жества вѣ́чнагѡ и҆з̾има́ѧй: ра́дꙋйсѧ, бога́тство нетлѣ́нное подава́ѧй. Ра́дꙋйсѧ, бра́шно неги́блющее а҆́лчꙋщымъ пра́вды: ра́дꙋйсѧ, питїѐ неисчерпа́емое жа́ждꙋщымъ жи́зни. Ра́дꙋйсѧ, ѿ мѧте́жа и҆ бра́ни соблюда́ѧй: ра́дꙋйсѧ, ѿ ѹ҆́зъ и҆ плѣне́нїѧ свобожда́ѧй. Ра́дꙋйсѧ, пресла́вный въ бѣда́хъ застꙋ́пниче: ра́дꙋйсѧ, превели́кїй въ напа́стехъ защи́тниче. Ра́дꙋйсѧ, мно́гихъ ѿ поги́бели и҆схи́тивый: ра́дꙋйсѧ, безчи́сленныхъ неврежде́ннѡ сохрани́вый. Ра́дꙋйсѧ, ꙗ҆́кѡ тобо́ю лю́тыѧ сме́рти грѣ́шницы и҆збѣга́ютъ: ра́дꙋйсѧ, ꙗ҆́кѡ тобо́ю жи́знь вѣ́чнꙋю ка́ющїисѧ полꙋча́ютъ.

<red>Р</red>а́дꙋйсѧ, нїко́лае, вели́кїй чꙋдотво́рче.
