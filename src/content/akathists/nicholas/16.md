---
title: "І҆́косъ и҃"
navigation:
  key: akathists-nicholas-16
  title: "І҆́косъ и҃"
  parent: akathists-nicholas
  order: 16
type: "akathist"
---

## І҆́косъ и҃:

<red>В</red>е́сь є҆сѝ всѣ̑мъ вои́стиннꙋ помо́щникъ, бг҃оно́се нїко́лае, и҆ собра́лъ є҆сѝ вкꙋ́пѣ всѧ̑ прибѣга́ющыѧ къ тебѣ̀, ꙗ҆́кѡ свободи́тель, пита́тель и҆ вра́чь ско́рый всѣ̑мъ земны̑мъ, на похвалꙋ̀ всѣ́хъ подвиза́ѧ, вопи́ти къ тебѣ̀ си́це:

<red>Р</red>а́дꙋйсѧ, всѧ́кихъ и҆сцѣле́нїй и҆сто́чниче: ра́дꙋйсѧ, лю́тѣ стра́ждꙋщымъ помо́щниче. Ра́дꙋйсѧ, зарѐ, сїѧ́ющаѧ въ нощѝ грѣхо́внѣй блꙋжда́ющымъ: ра́дꙋйсѧ, росо̀ небото́чнаѧ въ зно́и трꙋдѡ́въ сꙋ́щымъ. Ра́дꙋйсѧ, подава́ѧй тре́бꙋющымъ бл҃гострое́нїе: ра́дꙋйсѧ, ѹ҆готовлѧ́ѧй просѧ́щымъ и҆з̾ѻби́лїе. Ра́дꙋйсѧ, мно́гажды проше́нїе предварѧ́ѧй: ра́дꙋйсѧ, ста̑рымъ сѣди́намъ си́лꙋ ѡ҆бновлѧ́ѧй. Ра́дꙋйсѧ, мно́гихъ заблꙋжде́нїй ѿ пꙋтѝ и҆́стиннагѡ ѡ҆бличи́телю: ра́дꙋйсѧ, та̑инъ бж҃їихъ вѣ́рный слꙋжи́телю. Ра́дꙋйсѧ, ꙗ҆́кѡ тобо́ю за́висть попира́емъ: ра́дꙋйсѧ, ꙗ҆́кѡ тобо́ю бл҃гонра́вное житїѐ и҆справлѧ́емъ.

<red>Р</red>а́дꙋйсѧ, нїко́лае, вели́кїй чꙋдотво́рче.
