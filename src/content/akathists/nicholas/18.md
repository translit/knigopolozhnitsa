---
title: "І҆́косъ ѳ҃"
navigation:
  key: akathists-nicholas-18
  title: "І҆́косъ ѳ҃"
  parent: akathists-nicholas
  order: 18
type: "akathist"
---

## І҆́косъ ѳ҃:

<red>В</red>ѣті̑ѧ сꙋемꙋ́дрєнныѧ нечести́выхъ ви́димъ тобо́ю посра́млєнныѧ, бг҃омꙋ́дре ѻ҆́тче нїко́лае: а҆́рїѧ бо хꙋ́льника, раздѣлѧ́юща бжⷭ҇тво̀, и҆ саве́ллїа смѣша́юща ст҃ꙋ́ю трⷪ҇цꙋ, препрѣ́лъ: на́съ же во правосла́вїи ѹ҆крѣпи́лъ є҆сѝ. Сегѡ̀ ра́ди вопїе́мъ тѝ си́це:

<red>Р</red>а́дꙋйсѧ, щи́те, защища́ѧй благоче́стїе, ра́дꙋйсѧ, мечꙋ̀, посѣка́ѧй ѕлоче́стїе. Ра́дꙋйсѧ, ѹ҆чи́телю бж҃е́ственныхъ велѣ́нїй: ра́дꙋйсѧ, гꙋби́телю бг҃опроти́вныхъ ѹ҆че́нїй. Ра́дꙋйсѧ, лѣ́ствице, бг҃омъ ѹ҆твержде́ннаѧ, є҆́юже восхо́димъ къ нб҃сѝ: ра́дꙋйсѧ, покро́ве, бг҃омъ зда́нный, и҆́мже покрыва́ютсѧ мно́зи. Ра́дꙋйсѧ, немꙋ́дрыхъ ѹ҆мꙋдри́вый твои́ми словесы̀: ра́дꙋйсѧ, лѣни́выхъ подви́гнꙋвый твои́ми нра́вы. Ра́дꙋйсѧ, свѣ́тлосте за́повѣдей бж҃їихъ неꙋгаси́маѧ: ра́дꙋйсѧ, лꙋчѐ ѡ҆правда́нїй гдⷭ҇нихъ пресвѣ́тлаѧ. Ра́дꙋйсѧ, ꙗ҆́кѡ ѹ҆че́нїемъ твои́мъ сокрꙋша́ютсѧ є҆реті́чєскїѧ главы̑: ра́дꙋйсѧ, ꙗ҆́кѡ тобо́ю вѣ́рнїи сподоблѧ́ютсѧ сла́вы.

<red>Р</red>а́дꙋйсѧ, нїко́лае, вели́кїй чꙋдотво́рче.
