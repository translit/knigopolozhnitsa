---
title: "І҆́косъ а҃і"
navigation:
  key: akathists-nicholas-22
  title: "І҆́косъ а҃і"
  parent: akathists-nicholas
  order: 22
type: "akathist"
---

## І҆́косъ а҃і:

<red>С</red>вѣтоза́рнꙋю лꙋчꙋ̀ во мра́цѣ житїѧ̀ сꙋ́щымъ неꙋгаси́мꙋю, ви́димъ тѧ̀, бг҃омъ и҆збра́нне ѻ҆́тче нїко́лае: съ невеще́ственными бо а҆́гг҃льскими свѣ́ты, бесѣ́дꙋеши ѡ҆ несозда́нномъ трⷪ҇ческомъ свѣ́тѣ: вѣ́рныѧ же дꙋ́шы просвѣща́еши, вопїю́щыѧ тѝ такѡва́ѧ:

<red>Р</red>а́дꙋйсѧ, ѡ҆заре́нїе трисо́лнечнагѡ свѣ́та: ра́дꙋйсѧ, денни́це незаходи́магѡ сл҃нца. Ра́дꙋйсѧ, свѣщѐ, бж҃е́ственнымъ пла́менемъ возжже́ннаѧ: ра́дꙋйсѧ, ꙗ҆́кѡ ѹ҆гаси́лъ є҆сѝ бѣсо́вскїй пла́мень нече́стїѧ. Ра́дꙋйсѧ, свѣ́тлое правовѣ́рїѧ проповѣ́данїе: ра́дꙋйсѧ, доброзра́чное свѣ́та є҆ѵⷢ҇льскагѡ сїѧ́нїе. Ра́дꙋйсѧ, мо́лнїе, є҆́рєси пожига́ющаѧ: ра́дꙋйсѧ, гро́ме, ѹ҆страша́ющїй соблазнѧ́ющыѧ. Ра́дꙋйсѧ, и҆́стиннагѡ наꙋчи́телю ра́зꙋма: ра́дꙋйсѧ, та́инственнагѡ и҆з̾ѧви́телю ѹ҆ма̀. Ра́дꙋйсѧ, ꙗ҆́кѡ тобо́ю попра́сѧ поклоне́нїе тва́ри: ра́дꙋйсѧ, ꙗ҆́кѡ тобо́ю наꙋчи́хомсѧ покланѧ́тисѧ творцꙋ̀ въ трⷪ҇цѣ.

<red>Р</red>а́дꙋйсѧ, нїко́лае, вели́кїй чꙋдотво́рче.
