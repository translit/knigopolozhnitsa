---
title: "І҆́косъ з҃"
navigation:
  key: akathists-nicholas-14
  title: "І҆́косъ з҃"
  parent: akathists-nicholas
  order: 14
type: "akathist"
---

## І҆́косъ з҃:

<red>Н</red>о́ваго тѧ̀ нѡ́а, наста́вника ковче́га сп҃си́тельнагѡ разꙋмѣ́емъ, ѻ҆́тче ст҃ы́й нїко́лае, бꙋ́рю всѣ́хъ лю́тыхъ разгонѧ́ющаго направле́нїемъ свои́мъ, тишинꙋ́ же бжⷭ҇твеннꙋю приносѧ́щаго вопїю́щымъ такѡва́ѧ:

<red>Р</red>а́дꙋйсѧ, ѡ҆бꙋрева́емыхъ ти́хое приста́нище: ра́дꙋйсѧ, ѹ҆топа́ющихъ и҆звѣ́стное храни́лище. Ра́дꙋйсѧ, пла́вающихъ посредѣ̀ пꙋчи́нъ до́брый ко́рмчїй: ра́дꙋйсѧ, треволнє́нїѧ морска̑ѧ ѹ҆ставлѧ́ющїй. Ра́дꙋйсѧ, превожде́нїе сꙋ́щихъ въ ви́хрѣхъ: ра́дꙋйсѧ, согрѣ́ѧнїе сꙋ́щихъ во мра́зѣхъ. Ра́дꙋйсѧ, сїѧ́нїе ско́рбный мра́къ разгонѧ́ющее: ра́дꙋйсѧ, свѣти́ло всѧ̀ концы̀ землѝ просвѣща́ющее. Ра́дꙋйсѧ, ѿ бе́здны грѣхо́вныѧ человѣ́ки и҆збавлѧ́ѧй: ра́дꙋйсѧ, въ бе́зднꙋ а҆́дскꙋю сатанꙋ̀ вверга́ѧй. Ра́дꙋйсѧ, ꙗ҆́кѡ тобо́ю дерзнове́ннѡ бе́зднꙋ милосе́рдїѧ бж҃їѧ призыва́емъ: ра́дꙋйсѧ, ꙗ҆́кѡ тобо́ю ѿ пото́па гнѣ́ва и҆зба́вльшесѧ, ми́ръ съ бг҃омъ ѡ҆брѣта́емъ.

<red>Р</red>а́дꙋйсѧ, нїко́лае, вели́кїй чꙋдотво́рче.
