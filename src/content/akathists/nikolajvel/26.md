---
title: "Мл҃тва"
navigation:
  key: akathists-nikolajvel-26
  title: "Мл҃тва"
  parent: akathists-nikolajvel
  order: 26
type: "akathist"
---

## Мл҃тва:

<versal>Ѽ</versal> златоꙋ́стый влады́ко ст҃ы́й хрⷭ҇то́въ нїко́лае, се́рбскїѧ страны̀ покрови́телю, и҆ всѣ́хъ правосла́вныхъ хрⷭ҇тїа́нъ просвѣти́телю, за на́съ же грѣ́шныхъ бл҃гонаде́ждный пред̾ гдⷭ҇емъ предста́телю! Къ тебѣ̀ прибѣга́емъ съ вѣ́рою и҆ мо́лимтисѧ съ любо́вїю, при́зри на не́мѡщи на́шѧ мнѡ́гїѧ и҆ на ѹ҆бо́жество слове́съ на́шихъ, ѻ҆ба́че со бл҃гоговѣ́нїемъ тебѣ̀ приноси́мое, и҆ сми́лꙋйсѧ на на́съ, ѡ҆бремене́нныхъ и҆ разсла́бленныхъ грѣхи̑ ве́лїими, и҆ ѹ҆молѝ хрⷭ҇та̀ бг҃а на́шего ѡ҆ всѣ́хъ скорбѧ́щихъ и҆ ѡ҆ѕло́бленныхъ, по́мощи є҆гѡ̀ тре́бꙋющихъ: некреще́ннїи ѹ҆́бѡ да крⷭ҇тѧ́тсѧ, невѣнча́ннїи же вѣнча́ютсѧ и҆ да хранѧ́тъ пло́дъ ѹ҆тро́бы своеѧ̀: тѣ́мже ѹ҆̀бо всѝ вѣ́рнїи поживе́мъ по за́повѣдемъ бж҃їимъ. Не ѡ҆ста́ви, ѽ а҆рхїере́ю гдⷭ҇ень, всемо́щнымъ твои́мъ застꙋпле́нїемъ всѧ̑ ѿ правосла́вныѧ вѣ́ры ѿстꙋпи́вшыѧ, вра́жблющыѧ и҆лѝ и҆дꙋ́щыѧ въ срѣ́тенїе волхвова́нїємъ, въ невѣ́рїи, ѕловѣ́рїи и҆ сꙋевѣ́рїи же заблꙋ́ждшыѧ, и҆̀хже въ пꙋсты́ни дꙋхо́внѣй гдⷭ҇ь да ѡ҆брѧ́щетъ возврати́ти въ ста́до є҆гѡ̀. Є҆́й, ст҃че вели́кїй и҆ но́вый ѹ҆го́дниче бж҃їй, вторы́й нїко́лае млⷭ҇тивый, ꙗ҆вѝ предста́тельство твоѐ ѡ҆ на́съ грѣ́шныхъ къ вы́шнемꙋ, и҆ хода́тайствꙋй пред̾ ни́мъ твои́ми бг҃опрїѧ́тными мл҃твами ѡ҆ дарова́нїи на́мъ покаѧ́нїѧ, и҆ ѡ҆ принесе́нїи на́ми плодѡ́въ є҆гѡ̀: го́рдїи да смири́мсѧ, велеѧдови́тїи же да ѡ҆брѧ́щемъ воздержа́нїе, любодѣ́йцы да возврати́мсѧ цѣломꙋ́дрїю, сребролюби́вїи же да бꙋ́демъ бл҃гопода́тливи, пїѧ̑ницы же и҆ ѕла̑къ ꙗ҆доно́сныхъ ѕлои́мцы да ѿве́ржемсѧ ѕлы́ѧ стра́сти своеѧ̀: тѣ́мже ѹ҆̀бо всѝ грѣхѡ́мъ порабоще́ни навы́кнемъ покаѧ́нїю, и҆ рабо́ты вра́жїѧ свободи́мсѧ. Ѽ ст҃ы́й влады́ко нїко́лае, цр҃кве се́рбскїѧ и҆ вселе́нскїѧ велелѣ́пое ѹ҆краше́нїе, ѻ҆ч҃ескагѡ правосла́вїѧ крѣ́пкое ѹ҆твержде́нїе, молѝ є҆ди́наго чл҃вѣколю́бца дарова́ти на́мъ грѣ̑шнымъ вре́мѧ на покаѧ́нїе люботрꙋ́дное въ вѣ́рѣ, терпѣ́нїи же и҆ смире́нїи, да всѝ се́рби сло́жатсѧ, ѡ҆бо́жатсѧ и҆ ѹ҆мно́жатсѧ, по сло́вꙋ твоемꙋ̀: тѣ́мже и҆ мы̀, всѝ лю́дїе слове́нстїи, сою́зомъ бра́тскїѧ любвѐ свѧзꙋ́еми, поживе́мъ во всѧ́цѣмъ бл҃гочⷭ҇тїи и҆ ми́рѣ, возставле́нїѧ прⷭ҇то́ла правосла́вныхъ цр҃е́й ча́юще, па́че же, мл҃твами твои́ми и҆ тве́рдымъ твои́мъ покро́вомъ, сподо́бимсѧ нбⷭ҇нагѡ црⷭ҇твїѧ ѹ҆лꙋчи́ти, и҆дѣ́же ты̀ ны́нѣ въ незаходи́мѣмъ сїѧ́еши свѣ́тѣ, кꙋ́пнѡ съ со́нмомъ новомꙋ́чєникъ и҆ и҆сповѣ̑дникъ се́рбскихъ и҆ рꙋ́сскихъ, и҆ всѣ́хъ ст҃ы́хъ ѿ вѣ́ка ѹ҆годи́вшихъ бг҃ꙋ, є҆гѡ́же всест҃о́мꙋ и҆́мени сла́ва, че́сть и҆ поклоне́нїе, ѻ҆ц҃ꙋ̀ и҆ сн҃ꙋ и҆ ст҃о́мꙋ дх҃ꙋ, ны́нѣ и҆ при́снѡ и҆ во вѣ́ки вѣкѡ́въ. <red>А҆</red>ми́нь.
