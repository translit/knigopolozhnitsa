---
title: "І҆́косъ д҃"
navigation:
  key: akathists-nikolajvel-8
  title: "І҆́косъ д҃"
  parent: akathists-nikolajvel
  order: 8
type: "akathist"
---

## І҆́косъ д҃:

<red>С</red>лы́шаще тѧ̀, златоꙋ́стый хрⷭ҇то́въ нїко́лае, сосꙋ́дъ и҆збра́нъ, преиспо́лнь дарѡ́въ дх҃а и҆ пѡ́двигъ млⷭ҇рдїѧ, ѹ҆бо́гихъ ревни́телѧ, вдови́цъ и҆ си́рыхъ пита́телѧ, стра́ждꙋщихъ защи́тителѧ и҆ ѹ҆тѣ́шителѧ, за грѣ́шныхъ сле́знагѡ мл҃твенника, лю́дїе со всѣ́хъ стра́нъ притека́ютъ тѝ. Съ ни́ми же кꙋ́пнѡ и҆ мы̀ ѡ҆ грѣсѣ́хъ свои́хъ ка́ющесѧ, и҆ предста́тельства твоегѡ̀ пред̾ гдⷭ҇емъ проси́тельнѣ молѧ́ще, велегла́снѡ вопїе́мъ:

<red>Р</red>а́дꙋйсѧ, всего̀ себѐ въ же́ртвꙋ гдⷭ҇еви принесы́й: ра́дꙋйсѧ, на высотꙋ̀ безстра́стїѧ смире́ннѡ возше́дый. Ра́дꙋйсѧ, хрⷭ҇то́въ вои́телю за и҆́стинꙋ добропобѣ́дный: ра́дꙋйсѧ, нбⷭ҇нагѡ домострои́телѧ ра́бе бл҃гі́й и҆ вѣ́рный. Ра́дꙋйсѧ, пред̾ гдⷭ҇емъ на́съ непосты́днѡ застꙋпа́ѧй: ра́дꙋйсѧ, невѣ́рїемъ ѡ҆б̾ѧ̑тыѧ просвѣща́ѧй. Ра́дꙋйсѧ, любо́вїю свое́ю заблꙋ́ждшыѧ вразꙋмлѧ́ѧй: ра́дꙋйсѧ, во грѣсѣ́хъ ка́ющыѧсѧ ско́рѡ ѹ҆тѣша́ѧй. Ра́дꙋйсѧ, ѹ҆чє́нїи твои́ми пита́вый ны̀ и҆ грѣ́вый: ра́дꙋйсѧ, мнѡ́гаѧ ча̑да ст҃ы́мъ дх҃омъ породи́вый. Ра́дꙋйсѧ, наста́вниче взыскꙋ́ющихъ и҆́стины: ра́дꙋйсѧ, преиз̾ѡби́льное ѡ҆дожде́нїе нбⷭ҇нагѡ бг҃омы́слїѧ.

<red>Р</red>а́дꙋйсѧ, ст҃ы́й влады́ко нїко́лае, вели́кїй се́рбскїй просвѣти́телю.
