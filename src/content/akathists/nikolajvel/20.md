---
title: "І҆́косъ і҃"
navigation:
  key: akathists-nikolajvel-20
  title: "І҆́косъ і҃"
  parent: akathists-nikolajvel
  order: 20
type: "akathist"
---

## І҆́косъ і҃:

<red>С</red>тѣ́ны зда́ннагѡ тобо́ю хра́ма ѹ҆поко́иша въ коне́цъ твоѧ̑ чⷭ҇тны̑ѧ мо́щи, ст҃че нїко́лае, въ ле́личи ве́си рожде́нїѧ твоегѡ̀, въ ню́же заповѣ́да пренести́ тѧ, є҆гда̀ и҆́мать вре́мѧ и҆спо́лнитисѧ. Пред̾ꙋвѣ́дѣвъ бо свы́ше ско́рꙋю кончи́нꙋ свою̀, поиска̀ и҆зъ кра́лева кове́ръ се́рбскїй тѝ въ пелены̀ мѣ́стѡ и҆ го́рсть се́рбскїѧ землѝ: крⷭ҇тъ же гро́бищный созда̀ свои́ма рꙋка́ма, повелѣ́въ въ про́стѣ ра́цѣ дре́вѧнѣ тѧ̀ погребстѝ. Мы́ же, таково́мꙋ твоемꙋ̀ смире́нїю дивѧ́щесѧ, пое́мъ тѝ:

<red>Р</red>а́дꙋйсѧ, кончи́ною твое́ю ст҃ость житїѧ̀ на́мъ показа́вый: ра́дꙋйсѧ, въ мл҃твѣ ѹ҆миле́нный дꙋ́хъ тво́й гдⷭ҇еви преда́вый. Ра́дꙋйсѧ, вѣнце́мъ безсме́ртїѧ ѿ рꙋкѝ цр҃ѧ̀ црⷭ҇твꙋющихъ главо̀ вѣнча́ннаѧ: ра́дꙋйсѧ, мл҃твенныхъ и҆ по́стническихъ подвигѡ́въ сокро́вищнице та́йнаѧ и҆ сла́внаѧ. Ра́дꙋйсѧ, ѹ҆́мъ тво́й и҆ срⷣце мл҃твеннѡ въ бз҃ѣ ѹ҆тверди́вый: ра́дꙋйсѧ, тве́рдый сто́лпе бл҃гочⷭ҇тїѧ неколеби́мый. Ра́дꙋйсѧ, свѣти́льниче неꙋгаси́мый, бж҃їимъ пла́менемъ возжже́нный: ра́дꙋйсѧ, сп҃си́телѧ и҆ пра́вды є҆гѡ̀ ра́ди и҆згна́нниче и҆ сонаслѣ́дниче црⷭ҇твїѧ бл҃же́нный. Ра́дꙋйсѧ, мл҃твенниче ѡ҆ сп҃се́нїи дꙋ́шъ на́шихъ сле́зный и҆ ѹ҆се́рдный: ра́дꙋйсѧ, моще́й принесе́нїемъ ѹ҆тѣ́шивый на́съ млⷭ҇рднѡ. Ра́дꙋйсѧ, на же́ртвенницѣ бж҃їемъ се́рбскаѧ же́ртво но́ваѧ: ра́дꙋйсѧ, ѻ҆ч҃ествꙋ твоемꙋ̀ земно́мꙋ сла́во мно́гаѧ.

<red>Р</red>а́дꙋйсѧ, ст҃ы́й влады́ко нїко́лае, вели́кїй се́рбскїй просвѣти́телю.
