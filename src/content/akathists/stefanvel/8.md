---
title: "І҆́косъ д҃"
navigation:
  key: akathists-stefanvel-8
  title: "І҆́косъ д҃"
  parent: akathists-stefanvel
  order: 8
type: "akathist"
---

## І҆́косъ д҃:

<red>С</red>лы́шавъ а҆рхїере́й росто́вскїй а҆рсе́нїй цѣломꙋ́дренное житїѐ твоѐ и҆ тща́нїе во славосло́вїи и҆ воспѣва́нїи ди́вныхъ дѣ́лъ бж҃їихъ, дѣ́йствꙋющꙋ и҆ наставлѧ́ющꙋ ст҃о́мꙋ дх҃ꙋ, призва̀ тѧ̀ въ кли́ръ, и҆ гра́да ѹ҆́стюга въ собо́рнѣмъ хра́мѣ проглаго́ла тѧ̀ чтеце́мъ: пото́мъ во и҆́ночестѣмъ житїѝ па́че и҆ны́хъ потрꙋди́вшасѧ коло́менский а҆рхїере́й гера́симъ, приѡсѣне́нїем тогѡ́жде ст҃а́гѡ дх҃а, поста́ви тѧ̀ дїа́кона и҆ пресвѵ́тера, и҆ въ се́мъ свѧще́ннѣмъ досто́инствѣ дѣ́йствїемъ бжⷭ҇твенныѧ блгⷣти пока́залсѧ є҆сѝ мі́рови до́брый наста́вникъ мона́хѡвъ и҆ мїрски́хъ, да сла́вѧще бг҃а, въ трⷪ҇це покланѧ́емагѡ, взыва́емъ и҆ тебѣ̀:

<red>Р</red>а́дꙋйсѧ, мꙋ́дрости нбⷭ҇ныѧ жили́ще: ра́дꙋйсѧ, ра́дости и҆́стинныѧ прича́стниче. Ра́дꙋйсѧ, ми́ромъ нбⷭ҇нымъ прїѡсѣне́нный: ра́дꙋйсѧ, долготерпѣ́нїѧ и҆скꙋ́съ стѧжа́вый. Ра́дꙋйсѧ, вѣ́ры хрⷭ҇тїа́нскїѧ пра́вило: ра́дꙋйсѧ, бл҃гости бжⷭ҇твенныѧ стрꙋѧ̀. Ра́дꙋйсѧ, кро́тости дꙋхо́вныѧ до́блїй храни́телю: ра́дꙋйсѧ, воздержа́нїѧ ѹ҆чи́телю. Ра́дꙋйсѧ, со́ль мі́ра: ра́дꙋйсѧ, свѣти́льниче всесвѣ́тлый. Ра́дꙋйсѧ, на свѣ́щницѣ нетлѣ́нїѧ всѣ̑мъ свѣти́ти поста́вленный: ра́дꙋйсѧ, гра́дѣ, верхꙋ̀ горы̀ стоѧ́й.

<red>Р</red>а́дꙋйсѧ, стефа́не, вели́кїй чꙋдотво́рче.
