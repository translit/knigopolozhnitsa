---
title: "І҆́косъ в҃і"
navigation:
  key: akathists-stefanvel-24
  title: "І҆́косъ в҃і"
  parent: akathists-stefanvel
  order: 24
type: "akathist"
---

## І҆́косъ в҃і:

<red>П</red>ою́ще твоѐ, стефа́не ст҃и́телю, ѡ҆ призыва́ющихъ тѧ̀ въ по́мощь те́плое предста́тельство и҆ ѿ врагѡ́въ ви́димыхъ и҆ невиди́мыхъ ско́рое застꙋпле́нїе, хва́лимъ тѧ̀ всѝ, равноапⷭ҇льный бг҃опроповѣ́дниче, и҆ вѣ́рꙋемъ, ꙗ҆́кѡ гдⷭ҇ь и҆ бг҃ъ, проповѣ́данный тобо́ю въ пе́рми и҆ прославлѧ́емый въ тѣлесѝ твое́мъ, мл҃твами твои́ми всѧ̑ на́мъ да́рствꙋетъ. Тѣ́мже вопїе́мъ тѝ:

<red>Р</red>а́дꙋйсѧ, нището́ю дꙋхо́вною црⷭ҇тво нбⷭ҇ное полꙋчи́вый: ра́дꙋйсѧ, покаѧ́нїѧ и҆ ѹ҆миле́нїѧ слеза́ми ѹ҆тѣше́нїе вѣ́чное прїѧ́вый. Ра́дꙋйсѧ, кро́тостїю землѝ но́выѧ наслѣ́дїе прїѧ́вый: ра́дꙋйсѧ, а҆лка́вый и҆ жа́жда́вый пра́вды, ны́нѣ насыща́ѧйсѧ. Ра́дꙋйсѧ, ми́лостынѧми ѡ҆брѣты́й поми́лованїе: ра́дꙋйсѧ, чистото́ю се́рдца сподо́бивыйсѧ зрѣ́ти бг҃а. Ра́дꙋйсѧ, миротворєнїи бг҃ꙋ ѹ҆сынови́выйсѧ: ра́дꙋйсѧ, терпе́нїемъ пра́вды ра́ди црⷭ҇тво нбⷭ҇ное стѧжа́вый. Ра́дꙋйсѧ, поноше́ньми и҆ претерпѣ́нїемъ всѣ́хъ ѕѡ́лъ хрⷭ҇та̀ ра́ди ѹ҆бл҃жи́выйсѧ: ра́дꙋйсѧ, твои́мъ примѣ́ромъ на́мъ пꙋ́ть ко сп҃се́нїю ѿкры́вый. Ра́дꙋйсѧ, мл҃твами твои́ми трꙋды̀ и҆ по́двиги ѡ҆блегча́ѧй: ра́дꙋйсѧ, предста́тельствомъ твои́мъ ѹ҆ хрⷭ҇та̀ бг҃а вѣ́чное сп҃се́нїе на́мъ подава́ѧй.

<red>Р</red>а́дꙋйсѧ, стефа́не, вели́кїй чꙋдотво́рче.
