---
title: "І҆́косъ и҃"
navigation:
  key: akathists-stefanvel-16
  title: "І҆́косъ и҃"
  parent: akathists-stefanvel
  order: 16
type: "akathist"
---

## І҆́косъ и҃:

<red>В</red>е́сь, стефа́не пречꙋ́дне, тѣ́ллмъ и҆ дꙋше́ю посвѧтилсѧ є҆сѝ бг҃ꙋ, пребыва́ѧ въ непреста́нныхъ трꙋдѣ́хъ бжⷭ҇твеннагѡ бг҃осло́вїѧ и҆ презира́ѧ ѹ҆грожє́нїѧ нечести́выхъ, претѧ́щихъ тѝ проповѣ́дати сла́вꙋ бж҃їю. Сегѡ̀ ра́ди вопїе́мъ тѝ:

<red>Р</red>а́дꙋйсѧ, земны́й а҆́гг҃ле: ра́дꙋйсѧ, нбⷭ҇ный человѣ́че. Ра́дꙋйсѧ, виті́ѧ непобѣди́мый: ра́дꙋйсѧ, во́ине хрⷭ҇то́въ неꙋстраши́мый. Ра́дꙋйсѧ, хрⷭ҇тїа́нскагѡ бл҃гоче́стїѧ и҆́стинный ревни́телю: ра́дꙋйсѧ, врагѡ́въ цр҃кве хрⷭ҇то́вы ѡ҆бличи́телю. Ра́дꙋйсѧ, нечести́выхъ виті́й посрами́телю: ра́дꙋйсѧ, сто́лпе, ѿ но́щи невѣ́дѣнїѧ къ сл҃нцꙋ пра́вды приводѧ́й. Ра́дꙋйсѧ, ѹ҆ста̀ бжⷭ҇твєннаѧ, мі́рꙋ сп҃се́нїе возвѣща̑ющаѧ: ра́дꙋйсѧ, гла́се нбⷭ҇ныѧ и҆́стины, бꙋ́ихъ ѹ҆мꙋдрѧ́ѧй. Ра́дꙋйсѧ, невѣ́рныхъ свѣ́томъ є҆ѵⷢ҇лїѧ хрⷭ҇то́ва просвѣти́вый: ра́дꙋйсѧ, подо́бнѡ теплотѣ̀ со́лнечнѣй, ѡ҆лѧденѣ̑вшаѧ сердца̀ и҆́хъ согрѣ́вый и҆ тѣ́мъ пло́дъ мно́гъ ц҃ркви бж҃їей принесы́й.

<red>Р</red>а́дꙋйсѧ, стефа́не, вели́кїй чꙋдотво́рче.
