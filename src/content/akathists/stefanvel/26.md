---
title: "Мл҃тва"
navigation:
  key: akathists-stefanvel-26
  title: "Мл҃тва"
  parent: akathists-stefanvel
  order: 26
type: "akathist"
---

## Мл҃тва:

<versal>Ѽ</versal> бг҃оѡсщ҃енный и҆ равноапⷭ҇льный стефа́не, но́вый бг҃овѣ́денїѧ проповѣ́дниче и҆ просвѣти́телю креще́нїемъ ст҃ы́мъ великопе́рмскихъ во і҆дѡлопокло́нствѣ живꙋ́щихъ люде́й, ко и҆́стинномꙋ є҆ѵⷢ҇льскомꙋ свѣ́тꙋ пꙋтеводи́телю, па́стырю до́брый и҆ ѹ҆чи́телю премꙋ́дрый, дх҃а ст҃а́гѡ сосꙋ́де и҆збра́нный, хрⷭ҇топодража́тельный въ нбⷭ҇ный сїѡ́нъ наста́вниче и҆ рꙋководи́телю, ѡ҆бразъ бл҃гонра́вїѧ всѣ̑мъ бл҃гоче́стнѡ жи́ти жела́ющымъ, бл҃гоискꙋ́сный мы́сленнагѡ кораблѧ̀, чре́зъ мо́ре мі́ра сегѡ̀ къ нбⷭ҇номꙋ приста́нищꙋ пла́вающагѡ, прави́телю, ди́вный во і҆ера́рсѣхъ, ѹ҆вѣнча́нный бжⷭ҇твенною блгⷣтїю, всерѡссі́йскїй свѣти́льниче, вели́кїй чꙋдотво́рче и҆ мл҃твенниче те́плый! Къ тебѣ̀ во ѹ҆миле́нїи дꙋшѝ и҆ сокрꙋше́нїи се́рдца моего̀, а҆́зъ ѡ҆каѧ́нный и҆ грѣ́шный <red>и҆́мⷬ҇къ</red> бл҃гонаде́жнѡ притека́ю и҆ пред̾ чꙋдотво́рнымъ твои́мъ гро́бомъ, въ не́мже ст҃ы́ѧ мо́щи твоѧ̑ почива́ютъ, вопїю̀, просѧ̀ смире́ннѡ по́мощи твоеѧ̀ и҆ те́плагѡ ко пребл҃го́мꙋ бг҃ꙋ хода́тайства, да твои́ми бг҃опрїѧ́тными мл҃твами и҆спро́сиши мѝ ѿ негѡ̀ человѣколю́бнꙋю ми́лость, ѡ҆ставле́нїе мно́гихъ мои́хъ согрѣше́нїй, дꙋшѝ и҆ тѣлесѝ здра́вїе со сп҃се́нїемъ: и҆, ꙗ҆́кѡ бла́гъ и҆ человѣколю́бецъ, да благоволи́тъ безбѣ́днѡ въ мі́рѣ се́мъ ходи́ти мѝ до сконча́нїѧ живота̀ моегѡ̀, во вре́мѧ же разлꙋче́нїѧ моего̀ ѿ жи́зни сеѧ̀ дꙋ́хъ мо́й въ покаѧ́нїи и҆ ми́рѣ а҆́гг҃елѡмъ свои̑мъ ст҃ы̑мъ млⷭ҇тивнѡ прїѧ́ти, и҆ да да́стъ мѝ ми́мѡ мра́чныхъ и҆ ѕлокова́рныхъ и҆ лю́тыхъ дꙋхѡ́въ де́мѡнскихъ на воздꙋ́сѣ проитѝ невозбра́ннѡ и҆ къ немꙋ̀ непосты́днѡ предста́ти поклони́тисѧ, и҆ безсме́ртныѧ и҆ блаже́нныѧ жи́зни сподо́битисѧ со всѣ́ми ст҃ы́ми во вѣ́ки. <red>А҆</red>ми́нь.

{% illustration "small-ornaments/ornament-from-12th-century-armenian-gospel-crider", "small" %}
