---
title: "І҆́косъ і҃"
navigation:
  key: akathists-stefanvel-20
  title: "І҆́косъ і҃"
  parent: akathists-stefanvel
  order: 20
type: "akathist"
---

## І҆́косъ і҃:

<red>С</red>тѣна̀ и҆ ѹ҆крѣпле́нїе въ нече́стїи пе́рмѧнѡмъ, пансо́тникъ во́лхвъ съ ве́лїею де́рзостїю въ со́нмищи глаго́лъ безꙋ́мный ѹ҆твердѝ: кто̀ про́йдетъ въ зи́мнее вре́мѧ невреди́мъ водо́ю и҆ кто̀ ѻ҆гнѧ̀ не ѹ҆страши́тсѧ, того̀ вѣ́ра є҆́сть и҆́стиннаѧ и҆ жертвоприноше́нїе творцꙋ̀ нб҃а и҆ землѝ є҆́сть прїѧ́тное. Ты́ же, смиренномꙋ́дрїѧ вѣща́ѧ глаго́лы, ко всевы́шнемꙋ ѡ҆ по́мощи взыва́лъ є҆сѝ, и҆ вѣ́рою, всѧ̑ возмощѝ ѡ҆ и҆́мени є҆гѡ̀, стѧжа́въ ѹ҆пова́нїе, повле́клъ є҆сѝ сꙋемꙋ́драго волхва̀ въ пла́мень ѻ҆́гненный. Ѻ҆́нъ же, си́лою бж҃їею ѹ҆страше́нный, и҆сповѣ́да пред̾ всѣ́ми своѐ безси́лїе и҆ малодꙋ́шныхъ ѡ҆больще́нїе. И҆ та́кѡ всеѧ̀ пе́рмскїѧ страны̀ въ вѣ́рꙋ и҆́стиннꙋю сверши́сѧ ѡ҆браще́нїе. сегѡ̀ ра́ди блажи́мъ тѧ̀, премꙋ́дре стефа́не, си́ми:

<red>Р</red>а́дꙋйсѧ, щи́те правосла́вїѧ: ра́дꙋйсѧ, смиренномꙋ́дрїѧ зерца́ло. Ра́дꙋйсѧ, вели́кагѡ ѹ҆пова́нїѧ ѡ҆́бразе: ра́дꙋйсѧ, ковче́же чꙋде́съ, бг҃омъ ѹ҆стро́енный. Ра́дꙋйсѧ, ѕлочести́ваго волхва̀ сла́внѡ препрѣ́вый и҆ и҆з̾ землѝ тоѧ̀ и҆згна́вый: ра́дꙋйсѧ, послѣ́дователи є҆гѡ̀ на пꙋ́ть и҆́стинный ѡ҆брати́вый. Ра́дꙋйсѧ, кнѧ́зѧ мі́ра сегѡ̀ посрами́вый: ра́дꙋйсѧ, жертвоприношє́нїѧ і҆́дѡльскаѧ ѹ҆праздни́вый. Ра́дꙋйсѧ, трꙋды̀ пе́рмѧнъ ѿ ло́ва ѕвѣре́й и҆мъ въ по́льзꙋ сотвори́вый: ра́дꙋйсѧ, бл҃га̑ѧ и҆́хъ, вмѣ́стѡ дꙋшевре́днагѡ пред̾ і҆́дѡлы сожже́нїѧ, въ потре́бꙋ и҆мъ и҆ на слꙋ́жбꙋ человѣ́кѡмъ показа́вый, и҆ та́кѡ странꙋ̀ и҆́хъ ѹ҆мꙋдри́вый. Ра́дꙋйсѧ, предѣ́лы рѡссі́йскїѧ про́повѣдїю сло́ва бж҃їѧ разшири́вый: ра́дꙋйсѧ, не то́кмѡ вре́мєннаѧ, но и҆ вѣ̑чнаѧ блага̑ѧ пе́рмѧнѡмъ ѿкры́вый.

<red>Р</red>а́дꙋйсѧ, стефа́не, вели́кїй чꙋдотво́рче.
