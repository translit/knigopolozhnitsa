---
title: "І҆́косъ з҃"
navigation:
  key: akathists-stefanvel-14
  title: "І҆́косъ з҃"
  parent: akathists-stefanvel
  order: 14
type: "akathist"
---

## І҆́косъ з҃:

<red>Н</red>о́вое и҆ сп҃си́тельное слы́шавше ѹ҆че́нїе пе́рмстїи лю́дїе, ѻ҆́вїи рꙋга́хꙋсѧ, ѻ҆́вїи же креще́нїѧ просѧ́хꙋ, и҆ чꙋдѧ́щесѧ ди́вномꙋ житїю̀ твоемꙋ̀, съ ѹ҆че́нїемъ, и҆з̾ ѹ҆́стъ и҆сходѧ́щимъ, согла́сномꙋ, просла́виша бг҃а: ты́ же потща́лсѧ є҆сѝ креще́нїемъ просвѣща́ти лю́ди и҆ къ славосло́вїи бж҃їю ѡ҆свѧща́ти хра́мы. сегѡ̀ ра́ди воспѣва́емъ тебѣ̀:

<red>Р</red>а́дꙋйсѧ, па́стырю до́брый: ра́дꙋйсѧ, хрⷭ҇то́въ но́вый и҆сповѣ́дниче. Ра́дꙋйсѧ, ѹ҆чи́телю премꙋ́дрый: ра́дꙋйсѧ, а҆пⷭ҇льство твоѐ свѧ́тѡ соверши́вый. Ра́дꙋйсѧ, і҆́дѡльскꙋю ле́сть ѹ҆праздни́вый: ра́дꙋйсѧ, лꙋчѐ свѣ́та єѵⷢ҇льскагѡ. Ра́дꙋйсѧ, тмы̀ заблꙋжде́нїѧ и҆стреби́телю: ра́дꙋйсѧ, невѣ́рныхъ ѹ҆че́нїемъ свои́мъ ѹ҆диви́вый. Ра́дꙋйсѧ, кро́тостїю свое́ю го́рдость мїрскꙋ́ю попра́вый: ра́дꙋйсѧ, ѻ҆́вцы хрⷭ҇то́вы во є҆ди́но ста́до совокꙋпи́вый. Ра́дꙋйсѧ, дꙋхо́внꙋю па́ствꙋ твои́ми къ бг҃ꙋ бл҃гопрїѧ́тными мл҃твами ѡ҆гради́вый: ра́дꙋйсѧ, всѣ̑мъ призыва́ющымъ тѧ̀ ско́рый помо́щниче.

<red>Р</red>а́дꙋйсѧ, стефа́не, вели́кїй чꙋдотво́рче.
