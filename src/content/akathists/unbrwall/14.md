---
title: "І҆́косъ з҃"
navigation:
  key: akathists-unbrwall-14
  title: "І҆́косъ з҃"
  parent: akathists-unbrwall
  order: 14
type: "akathist"
---

## І҆́косъ з҃:

<red>Н</red>о́вое свидѣ́тельство присꙋ́щїѧ всегда̀ тебѣ̀, пречⷭ҇таѧ, бл҃года́ти и҆ чꙋде́сныѧ си́лы показа̀ на́мъ созда́тель, є҆гда̀ ди́вный ѻ҆́бразъ тво́й, на ѻ҆лта́рней стѣнѣ̀ дре́внѧгѡ софі́йскагѡ собо́ра во гра́дѣ кі́евѣ и҆зѻбраже́нный, де́вѧть вѣкѡ́въ неврежде́нъ сохранѝ, по́лчища бо пога́ныхъ врагѡ́въ вѣ́ры правосла́вныѧ не дерзнꙋ́ша повреди́ти ѻ҆́бразъ се́й бл҃года́тный, си́лою твое́ю ѡ҆хранѧ́емый. Вои́стинꙋ и҆ на́мъ, грѣ́шнымъ и҆ ско́рбнымъ, стѣно́ю нерꙋши́мою ꙗ҆ви́сѧ ст҃а́ѧ і҆кѡ́на сїѧ̀, подвиза́ющи возглаша́ти тебѣ̀:

<red>Р</red>а́дꙋйсѧ, въ хїтѡ́нъ, сїѧ́ющїй свѣ́томъ нбⷭ҇нымъ ѡ҆блече́ннаѧ. Ра́дꙋйсѧ, воздѣѧ́нїемъ рꙋ́къ твои́хъ пречⷭ҇тыхъ непреста́ннꙋю мл҃твꙋ ѡ҆ всѣ́мъ мі́рѣ ꙗ҆влѧ́ющаѧ. Ра́дꙋйсѧ, ꙗ҆́кѡ чтⷭ҇на́гѡ ѻ҆́браза твоегѡ̀ и҆ долгота̀ вѣкѡ́въ не повредѝ. Ра́дꙋйсѧ, ꙗ҆́кѡ ѻ҆́бразъ се́й и҆ по наше́ствїи си́лы вра́жїѧ во все́й свое́й лѣпотѣ̀ пребыва́етъ. Ра́дꙋйсѧ, ꙗ҆́кѡ ѻ҆́бразомъ си́мъ сердца̀ молѧ́щихсѧ бл҃гоговѣ́йнѡ ѹ҆милѧ́ютсѧ. Ра́дꙋйсѧ, ꙗ҆́кѡ бл҃года́тнаѧ си́ла, семꙋ̀ ѻ҆́бразꙋ твоемꙋ̀ присꙋ́щаѧ, бѣ́сы ѹ҆стра́шаетъ.

<red>Р</red>а́дꙋйсѧ, бцⷣе, стѣно̀ нерꙋши́маѧ, застꙋ́пнице на́ша и҆ ѹ҆тѣше́нїе.
