---
title: "І҆́косъ г҃"
navigation:
  key: akathists-unbrwall-6
  title: "І҆́косъ г҃"
  parent: akathists-unbrwall
  order: 6
type: "akathist"
---

## І҆́косъ г҃:

<red>И҆</red>мꙋ́щи бл҃года́ть бж҃їю преизѻби́льнѡ въ себѣ̀, ты̀, пренепоро́чнаѧ, всѐ житїѐ твоѐ бл҃ги́мъ попече́нїѧмъ ѡ҆ сн҃ѣ твое́мъ и҆ гдⷭ҇ѣ ѿдала̀ є҆сѝ, всѧ̀ глаго́лы є҆гѡ̀ соблюда́ющи въ се́рдцѣ твое́мъ. Мы́ же, грѣ́шнїи, ско́рбное житїѐ твоѐ на землѝ воспомина́юще, ѹ҆бл҃жа́емъ тѧ̀ похвалы̀ таковы́ми:

<red>Р</red>а́дꙋйсѧ, влады́кꙋ вселе́нныѧ во ѹ҆бо́зѣмъ верте́пѣ роди́вшаѧ. Ра́дꙋйсѧ, во є҆гѵ́петъ ѿ беззако́ннагѡ и҆́рода съ сн҃омъ твои́мъ бѣжа́вшаѧ. Ра́дꙋйсѧ, ѻ҆́трока сн҃а своегѡ̀ съ вели́кою ско́рбїю во і҆ерⷭ҇ли́мѣ во днѝ па́схи и҆ска́вшаѧ. Ра́дꙋйсѧ, не́нависть и҆ за́висть ѿ врагѡ́въ є҆гѡ̀ ско́рбнымъ се́рдцемъ созерца́вшаѧ. Ра́дꙋйсѧ, страда́нїѧ и҆ сме́рть на крⷭ҇тѣ̀ сн҃а твоегѡ̀ ви́дѣвшаѧ и҆ мт҃ри́нскимъ се́рдцемъ є҆мꙋ̀ сраспина́ющаѧсѧ. Ра́дꙋйсѧ, во і҆ѡа́ннѣ бг҃осло́вѣ сн҃а себѣ̀ по глаго́лꙋ і҆и҃са ѡ҆брѣ́тшаѧ.

<red>Р</red>а́дꙋйсѧ, бцⷣе, стѣно̀ нерꙋши́маѧ, застꙋ́пнице на́ша и҆ ѹ҆тѣше́нїе.
