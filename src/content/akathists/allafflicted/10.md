---
title: "І҆́косъ є҃"
navigation:
  key: akathists-allafflicted-10
  title: "І҆́косъ є҃"
  parent: akathists-allafflicted
  order: 10
type: "akathist"
---

## І҆́косъ є҃:

<red>В</red>и́дѧ тѧ̀ сн҃ъ тво́й и҆ бг҃ъ при крⷭ҇тѣ̀ стоѧ́щꙋю съ возлю́бленнымъ ѹ҆ченико́мъ и҆ се́рдцемъ є҆мꙋ̀ сраспина́ющꙋюсѧ, глаго́лаше: же́но, сѐ сы́нъ тво́й, и҆ ѹ҆ченикꙋ̀: сѐ, мт҃и твоѧ̀, всыновлѧ́ѧ тебѣ̀ всѧ̑ вѣ́рꙋющїѧ въ него̀. Мы̀ же, ꙗ҆́кѡ ѡ҆́бщницы ско́рби и҆ страда́нїй сн҃а твоегѡ̀, и҆мѣ́юще въ тебѣ̀ бл҃гꙋ́ю мт҃рь, на тѧ̀ всѐ ѹ҆пова́нїе въ ско́рби возлага́юще, вопїе́мъ тѝ:

<red>Р</red>а́дꙋйсѧ, мт҃и ро́да хрⷭ҇тїа́нскагѡ. Ра́дꙋйсѧ, ѹ҆сынови́вшаѧ на́съ при крⷭ҇тѣ̀ сн҃а твоегѡ̀. Ра́дꙋйсѧ, бг҃а съ человѣ̑ки соедини́вшаѧ. Ра́дꙋйсѧ, вѣ́рныхъ гдⷭ҇еви сочета́вшаѧ. Ра́дꙋйсѧ, а҆́гнице, ро́ждшаѧ а҆́гнца, взе́мшаго грѣхѝ мі́ра. Ра́дꙋйсѧ, ча́ше, че́рплющаѧ на́мъ ра́дость ѿ и҆сто́чника безсме́ртїѧ. Ра́дꙋйсѧ, спорꙋ́чнице спⷭ҇нїѧ грѣ́шныхъ. Ра́дꙋйсѧ, взыска́нїе поги́бшихъ. Ра́дꙋйсѧ, неча́ѧннаѧ грѣ́шныхъ ра́досте. Ра́дꙋйсѧ, па́дшихъ воста́нїе. Ра́дꙋйсѧ, цѣли́тельнице всѣ́хъ не́мощей. Ра́дꙋйсѧ, ѹ҆толе́нїе всѧ́кїѧ печа́ли.

<red>Р</red>а́дꙋйсѧ, блгⷣтнаѧ бцⷣе дв҃о, всѣ́хъ скорбѧ́щихъ ра́досте.
