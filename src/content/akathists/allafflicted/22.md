---
title: "І҆́косъ а҃і"
navigation:
  key: akathists-allafflicted-22
  title: "І҆́косъ а҃і"
  parent: akathists-allafflicted
  order: 22
type: "akathist"
---

## І҆́косъ а҃і:

<red>С</red>вѣ́топрїе́мнаѧ свѣща̀, ѹ҆́глемъ блгⷣти бж҃їѧ возжже́ннаѧ, ꙗ҆ви́сѧ на́мъ пречⷭ҇тна́ѧ і҆кѡ́на твоѧ̀, влⷣчце, на ѡ҆сщ҃е́нїе на́ше и҆ ѹ҆тѣше́нїе. Мы̀ же, любо́вїю чтꙋ́ще ю҆̀ и҆ съ вѣ́рою припа́дающе къ не́й, вопїе́мъ тѝ:

<red>Р</red>а́дꙋйсѧ, си́льнымъ твоѝмъ застꙋпле́нїемъ ѿ всѣ́хъ бѣ́дъ на́съ и҆збавлѧ́ющаѧ. Ра́дꙋйсѧ, ѿ трꙋ́са и҆ пото́па на́съ защища́ющаѧ. Ра́дꙋйсѧ, ѿ гла́да дꙋше́внагѡ и҆ тѣле́снагѡ на́съ снабдѣва́ющаѧ. Ра́дꙋйсѧ, ѻ҆́гнь росо́ю мл҃твъ твои́хъ ѹ҆гаша́ющаѧ. Ра́дꙋйсѧ, ѿ сме́ртнагѡ гꙋби́тельства на́съ сп҃са́ющаѧ. Ра́дꙋйсѧ, въ бра́нехъ крѣ́пкаѧ помо́щнице. Ра́дꙋйсѧ, ѿ наше́ствїѧ и҆ноплеме́нныхъ на́съ ѡ҆гражда́ющаѧ. Ра́дꙋйсѧ, ѿ междоꙋсо́бныѧ бра́ни ѡ҆хранѧ́ющаѧ. Ра́дꙋйсѧ, пла́вающихъ ле́гкое по вода́мъ прехожде́нїе. Ра́дꙋйсѧ, пꙋтеше́ствꙋющихъ до́браѧ води́тельнице. Ра́дꙋйсѧ, плѣ́нныхъ свобожде́нїе. Ра́дꙋйсѧ, ѿ належа́щагѡ првⷣнагѡ преще́нїѧ бж҃їѧ ско́рое и҆збавле́нїе.

<red>Р</red>а́дꙋйсѧ, блгⷣтнаѧ бцⷣе дв҃о, всѣ́хъ скорбѧ́щихъ ра́досте.
