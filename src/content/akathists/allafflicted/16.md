---
title: "І҆́косъ и҃"
navigation:
  key: akathists-allafflicted-16
  title: "І҆́косъ и҃"
  parent: akathists-allafflicted
  order: 16
type: "akathist"
---

## І҆́косъ и҃:

<red>В</red>сѐ житїѐ на́ше на землѝ болѣ́зненно и҆ печали и҆сполнено ѿ клеветы, досажденїѧ, ѹ҆коренїѧ и҆ и҆ныхъ многови́дныхъ бѣ́дъ и҆ напа́стей: немощствꙋ́етъ бо тѣ́ло, и҆знемога́етъ и҆ дꙋ́хъ на́шъ. Къ тебѣ̀ ѹ҆̀бо прибѣга́емъ, бг҃омт҃и, пред̾ пречⷭ҇тою і҆кѡ́ною твое́ю припа́дающе, и҆спо́лни ра́дости и҆ весе́лїѧ скѡ́рбнаѧ сердца̀ на̑ша, да вопїе́мъ тѝ:

<red>Р</red>а́дꙋйсѧ, пꙋтеводи́тельнице, къ нбⷭ҇номꙋ ѻ҆те́чествꙋ на́съ рꙋководѧ́щаѧ. Ра́дꙋйсѧ, цр҃и́це не́ба и҆ землѝ, врата̀ ра́йскаѧ на́мъ ѿверза́ющаѧ. Ра́дꙋйсѧ, млⷭ҇стиваѧ, на́съ ми́лꙋющаѧ. Ра́дꙋйсѧ, домострои́тельнице, житїѐ на́ше до́брѣ ѹ҆строѧ́ющаѧ. Ра́дꙋйсѧ, рꙋно̀ ѡ҆роше́нное, є҆́же гедеѡ́нъ предви́дѣ. Ра́дꙋйсѧ, бл҃же́нное чре́во, невмѣсти́маго всѣ́ми бг҃а вмѣ́сти́вшее. Ра́дꙋйсѧ, кꙋпино̀ неѡпали́маѧ. Ра́дꙋйсѧ, нерꙋши́маѧ стѣно̀. Ра́дꙋйсѧ, живоно́сный и҆сто́чниче. Ра́дꙋйсѧ, цвѣ́те неꙋвѧда́емый. Ра́дꙋйсѧ, ѹ҆мѧгче́нїе ѕлы́хъ серде́цъ. Ра́дꙋйсѧ, ѹ҆миле́нїе бл҃гихъ.

<red>Р</red>а́дꙋйсѧ, блгⷣтнаѧ бцⷣе дв҃о, всѣ́хъ скорбѧ́щихъ ра́досте.
