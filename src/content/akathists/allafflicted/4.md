---
title: "І҆́косъ в҃"
navigation:
  key: akathists-allafflicted-4
  title: "І҆́косъ в҃"
  parent: akathists-allafflicted
  order: 4
type: "akathist"
---

## І҆́косъ в҃:

<red>Р</red>а́зꙋмъ недоразꙋмѣ́нный находѧ́щихъ на ны̀ лю́тыхъ скорбе́й разꙋмѣ́ти и҆́щꙋще, къ тебѣ̀ прибѣга́емъ, ѽ, мт҃и и҆ дв҃о, ѹ҆тѣше́нїѧ тре́бꙋюще. Ты̀ же, ꙗ҆́кѡ бл҃га́ѧ, наꙋчѝ ны̀ разꙋмѣ́ти въ ни́хъ бл҃га́гѡ сн҃а твоегѡ̀ млⷭ҇рдое промышле́нїе во спⷭ҇нїе дꙋ́шъ на́шихъ и҆ ѡ҆чище́нїе мно́гихъ согрѣше́нїй, да взыва́емъ тѝ ра́достно:

<red>Р</red>а́дꙋйсѧ, ѡ҆бꙋрева́емыхъ ти́хое приста́нище. Ра́дꙋйсѧ, сꙋмнѧ́щихсѧ и҆звѣ́стное ѹ҆твержде́нїе. Ра́дꙋйсѧ, є҆ди́на мт҃и млⷭ҇рдїѧ. Ра́дꙋйсѧ, ско́раѧ помо́щнице сꙋ́щимъ въ бѣда́хъ и҆ напа́стехъ. Ра́дꙋйсѧ, скорбьмѝ грѣхѝ на́ша ѡ҆чища́ющаѧ. Ра́дꙋйсѧ, печа́лїю на́ша не́мѡщи дꙋшє́вныѧ врачꙋ́ющаѧ. Ра́дꙋйсѧ, сꙋ́єтныѧ ра́дѡсти мі́ра сегѡ̀ презира́ти на́съ наꙋча́ющаѧ. Ра́дꙋйсѧ, ѿ мі́ра къ премі̑рнымъ ѹ҆́мъ на́шъ возводѧ́щаѧ. Ра́дꙋйсѧ, ѿ любвѐ земны́ѧ къ нбⷭ҇нѣй бж҃їей любвѝ на́съ привлека́ющаѧ. Ра́дꙋйсѧ, въ са́мыхъ страда́нїѧхъ на́шихъ ѹ҆тѣше́нїе и҆ блгⷣтнꙋю жи́знь на́мъ пода́ющаѧ. Ра́дꙋйсѧ, ѡ҆бѣтованїе бла̑гъ вѣ́чныхъ. Ра́дꙋйсѧ, хода́таице вѣ́чныѧ ра́дости.

<red>Р</red>а́дꙋйсѧ, блгⷣтнаѧ бцⷣе дв҃о, всѣ́хъ скорбѧ́щихъ ра́досте.
