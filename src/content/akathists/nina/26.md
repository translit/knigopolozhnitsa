---
title: "Мл҃тва"
navigation:
  key: akathists-nina-26
  title: "Мл҃тва"
  parent: akathists-nina
  order: 26
type: "akathist"
---

## Мл҃тва:

<versal>Ѽ</versal> всехва́льнаѧ и҆ преди́внаѧ равноапⷭ҇льнаѧ ні́но, вои́стиннꙋ вели́кое ѹ҆краше́нїе цр҃кве правосла́вныѧ и҆ и҆зрѧ́днаѧ похвало̀ наро́дꙋ бж҃їю, просвѣти́вшаѧ всю̀ странꙋ̀ грꙋзи́нскꙋю бжⷭ҇твеннымъ ѹ҆че́нїемъ и҆ пѡ́двиги а҆по́стольства побѣди́вшаѧ врага̀ на́шегѡ сп҃се́нїѧ, трꙋдо́мъ и҆ мл҃твами насади́вшаѧ здѣ̀ вертогра́дъ хрⷭ҇то́въ и҆ возра́щшаѧ є҆гѡ̀ въ пло́дъ мно́гъ! пра́зднꙋюще ст҃ꙋ́ю па́мѧть твою̀, притека́емъ къ честно́мꙋ ли́кꙋ твоемꙋ̀ и҆ бл҃гоговѣ́йнѡ лобыза́емъ всехва́льный да́ръ тебѣ̀ ѿ бж҃їѧ мт҃ре, чꙋдотво́рный кре́стъ, є҆го́же ты̀ ѡ҆бвила̀ є҆сѝ драги́ми власы̑ твои́ми, и҆ ѹ҆ми́льнѡ про́симъ, ꙗ҆́кѡ при́снꙋю предста́тельницꙋ на́шꙋ: ѡ҆градѝ на́съ ѿ всѧ́кихъ ѕѡ́лъ и҆ скорбе́й, вразꙋмѝ врагѡ́въ ст҃ы́ѧ цр҃кви хрⷭ҇то́вы и҆ проти́вникѡвъ бл҃гоче́стїѧ, ѡ҆хранѧ́й твоѐ ста́до, ѹ҆пасе́нное тобо́ю, и҆ молѝ всебл҃га́гѡ бг҃а, сп҃си́телѧ на́шего, є҆мꙋ́же ты̀ ны́нѣ предстои́ши, да да́рꙋетъ правосла́вномꙋ наро́дꙋ на́шемꙋ ми́ръ, долгоде́нствїе и҆ во всѧ́комъ до́брѣмъ начина́нїи поспѣше́нїе, и҆ да приведе́тъ гдⷭ҇ь на́съ въ нбⷭ҇ное своѐ црⷭ҇твїе, и҆дѣ́же всѝ ст҃і́и славосло́вѧтъ всест҃о́е є҆гѡ̀ и҆́мѧ ны́нѣ и҆ при́снѡ и҆ во вѣ́ки вѣкѡ́въ. <red>А҆</red>ми́нь.

{% illustration "small-ornaments/ornament-from-12th-century-armenian-gospel-crider", "small" %}
