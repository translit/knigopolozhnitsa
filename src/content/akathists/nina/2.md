---
title: "І҆́косъ а҃"
navigation:
  key: akathists-nina-2
  title: "І҆́косъ а҃"
  parent: akathists-nina
  order: 2
type: "akathist"
---

## І҆́косъ а҃:

<red>А҆́</red>гг҃ла ди́вна страны̀ і҆́верскїѧ ꙗ҆вѝ тѧ̀ всѣ́ѧ тва́ри созда́тель, ѡ҆брати́ти наро́ды землѝ сеѧ̀, сѣдѧ́щыѧ во тмѣ̀ и҆ сѣ́ни сме́ртнѣй, ѿ пре́лести і҆́дѡльскїѧ и҆ призва́ти и҆́хъ во ꙗ҆зы́къ свѧ́тъ, въ лю́ди ѡ҆бновле́нїѧ. Тѣ́мже мы̀, благодарѧ́ще бг҃а, прославлѧ́емъ тѧ̀ ꙗ҆́кѡ просвѣти́тельницꙋ и҆ моли́твенницꙋ на́шꙋ и҆ прилѣ́жнѡ зове́мъ тѝ:

<red>Р</red>а́дꙋйсѧ, пречꙋ́днаѧ и҆збра́ннице бжⷭ҇твеннагѡ про́мысла: ра́дꙋйсѧ, ди́внѡ процвѣ́тшаѧ розго̀ бл҃гочести́вагѡ ко́рене. Ра́дꙋйсѧ, сосꙋ́де бл҃года́ти преизрѧ́дный: ра́дꙋйсѧ, вмести́лище бл҃года́тныѧ си́лы. Ра́дꙋйсѧ, прест҃ы́ѧ дв҃ы бцⷣы вѣ́рнаѧ посла́ннице: ра́дꙋйсѧ, прехва́льнаѧ а҆пⷭ҇лѡмъ подража́тельнице. Ра́дꙋйсѧ, во благовѣ́стїи первозва́нномꙋ а҆ндре́ю поревнова́вшаѧ: ра́дꙋйсѧ, є҆́юже лжа̀ і҆́дѡльскаѧ попра́на бы́сть. Ра́дꙋйсѧ, є҆́юже ст҃а́ѧ вѣ́ра насади́сѧ: ра́дꙋйсѧ, є҆́юже на́мъ земны̑мъ пꙋ́ть къ нб҃сє́мъ показꙋ́етсѧ.

<red>Р</red>а́дꙋйсѧ, ст҃а́ѧ, равноапⷭ҇льнаѧ ні́но, просвѣти́тельнице грꙋ́зїи.
