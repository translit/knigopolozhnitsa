---
title: "І҆́косъ а҃і"
navigation:
  key: akathists-nina-22
  title: "І҆́косъ а҃і"
  parent: akathists-nina
  order: 22
type: "akathist"
---

## І҆́косъ а҃і:

<red>С</red>вѣтопрїе́мнаѧ свѣща̀, ст҃а́ѧ ні́но, свѣ́тъ во тмѣ̀ ꙗ҆́вльшаѧ, є҆гда̀ преселѧ́шесѧ ѿ землѝ на нб҃о, собра̀ вѣ̑рныѧ ча̑да своѧ̑ ѿ кꙋпѣ́ли, ꙗ҆́кѡ ѿра́сли новосажде́нїѧ, и҆ ѿ ни́хъ нѣ̑кїѧ недꙋ́жныѧ и҆сцѣлѝ, и҆ предадѐ бг҃ꙋ непоро́чный дꙋ́хъ сво́й. ви́дѧще же бл҃же́ннꙋю є҆ѧ̀ кончи́нꙋ, ца́рь мирі́ан и҆ бли́жнїи є҆гѡ̀ го́рько пла́кахꙋ и҆, со слеза́ми ѿхѡ́дныѧ пѣ̑сни пою́ще, взыва́хꙋ къ не́й такѡва́ѧ:

<red>Р</red>а́дꙋйсѧ, нбⷭ҇ный а҆́гг҃ле, во ѡ҆́бразѣ земна́гѡ человѣ́ка ꙗ҆ви́выйсѧ: ра́дꙋйсѧ, невѣ́сто хрⷭ҇то́ва, ѹ҆неве́стившаѧ нбⷭ҇номꙋ женихꙋ̀ цр҃ковь і҆вері́йскꙋю. Ра́дꙋйсѧ, блага́ѧ просвѣти́тельнице на́ша, въ по́двизѣхъ дневны́хъ и҆ нощны́хъ тече́нїе соверши́вшаѧ: ра́дꙋйсѧ, неꙋста́ннаѧ корми́тельнице, пи́щею бжⷭ҇твенныхъ слове́съ на́съ пита́вшаѧ. Ра́дꙋйсѧ, непоро́чнаѧ голꙋби́це, возлета́ющаѧ ѿ землѝ въ нбⷭ҇ныѧ ѡ҆би́тєли: ра́дꙋйсѧ, ꙗ҆́кѡ тѣ́ло твоѐ въ нетлѣ́нїе ѡ҆блече́сѧ. Ра́дꙋйсѧ, ꙗ҆́кѡ ст҃ы́ѧ мо́щи твоѧ̑ бл҃гоꙋха́нїѧ и҆спо́лнишасѧ: ра́дꙋйсѧ, ꙗ҆́кѡ тѣ́хъ бл҃гоꙋха́нїемъ мы̀, ча̑да твоѧ̑, ны́нѣ наслажда́емсѧ.

<red>Р</red>а́дꙋйсѧ, ст҃а́ѧ, равноапⷭ҇льнаѧ ні́но, просвѣти́тельнице грꙋ́зїи.
