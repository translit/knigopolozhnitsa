---
title: "І҆́косъ и҃"
navigation:
  key: akathists-nina-16
  title: "І҆́косъ и҃"
  parent: akathists-nina
  order: 16
type: "akathist"
---

## І҆́косъ и҃:

<red>В</red>сѧ̑ ѡ҆б̾ѧ́та была̀ є҆сѝ ты̀, ст҃а́ѧ ні́но, мы́слїю ѡ҆ го́рнѣмъ и҆ сегѡ̀ ра́ди призвала̀ є҆сѝ до́льнихъ, не вѣ́дꙋщихъ сп҃си́телѧ всѣ́хъ гдⷭ҇а і҆и҃са хрⷭ҇та̀, ко ѻ҆бще́нїю со наслѣ́дники нбⷭ҇нагѡ црⷭ҇твїѧ, да и҆ ті́и ѹ҆вѣ́дѧтъ вели́чїе сла́вы є҆ди́нагѡ и҆́стиннагѡ па́стырѧ нб҃сѐ и҆ землѝ и҆ просла́вѧтъ є҆гѡ̀ кꙋ́пнѡ съ го́рними жи́тельми є҆ди́нѣми ѹ҆сты̑ и҆ є҆ди́нѣмъ се́рдцемъ. Тѣ́мже и҆ мы̀, взира́юще на ре́вность твою̀ ѡ҆ сп҃се́нїи на́шемъ, со ѹ҆миле́нїемъ зове́мъ тѝ такѡва́ѧ:

<red>Р</red>а́дꙋйсѧ, ѿверзе́нїе две́рїй креще́нїѧ: ра́дꙋйсѧ, на́ше къ нб҃сє́мъ приведе́нїе. Ра́дꙋйсѧ, ст҃ы́мъ креще́нїемъ грꙋ́зїи ве́лїею ра́достїю ст҃ы̑ѧ аг҆́глы и҆спо́лнившаѧ: ра́дꙋйсѧ, царѧ̀ мирїа́на къ созида́нїю рꙋкотворе́ннагѡ хра́ма бг҃ꙋ и҆́стинномꙋ подви́гшаѧ. Ра́дꙋйсѧ, честны́й кре́стъ ѿ ро́ждїй ло́зныхъ въ не́мъ водрꙋзи́вшаѧ: ра́дꙋйсѧ, зало́гъ сѣ́й любвѐ своеѧ̀ ко хрⷭ҇тꙋ̀ всѣ̑мъ ча́дѡмъ ст҃ы́ѧ цр҃кве ѡ҆ста́вившаѧ. Ра́дꙋйсѧ, съ со́нмомъ подви́жницъ свои́хъ ко ст҃о́мꙋ креще́нїю всѣ́хъ призва́вшаѧ: ра́дꙋйсѧ, сынѡ́въ і҆ве́рїи ѿ кꙋпѣ́ли воспрїѧ́вшаѧ. Ра́дꙋйсѧ, мнѡ́ги въ ра́зꙋмѣ просвѣти́вшаѧ.

<red>Р</red>а́дꙋйсѧ, ст҃а́ѧ, равноапⷭ҇льнаѧ ні́но, просвѣти́тельнице грꙋ́зїи.
