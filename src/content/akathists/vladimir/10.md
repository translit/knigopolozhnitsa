---
title: "І҆́косъ є҃"
navigation:
  key: akathists-vladimir-10
  title: "І҆́косъ є҃"
  parent: akathists-vladimir
  order: 10
type: "akathist"
---

## І҆́косъ є҃:

<red>В</red>и́дѣвше ца́рїе гре́честїи всю̀ странꙋ̀ твою̀ во тмѣ̀ і҆дѡлослꙋже́нїѧ коснѧ́щꙋ, небрего́ша тѧ̀, ꙗ҆́кѡ кꙋмі́рѡмъ слꙋжа́ща, ѻ҆ба́че побѣжде́ни бы́вше ѿ тебѐ и҆ ѹ҆вѣ́дѣвше крѣ́пкое прозволе́нїе твоѐ прїѧ́ти ст҃о́е креще́нїе и҆ всѧ̀ лю́ди твоѧ̀ ко хрⷭ҇тꙋ̀ привѣстѝ, и҆спо́лнишасѧ ра́дости и҆ вда́ша тѝ сестрꙋ̀ свою̀ а҆́ннꙋ на бра́къ, па́стыри же и҆ ѹ҆чи́тели наро́дꙋ твоемꙋ̀. Тѣ́мже и҆ мы̀, при́снѡ ра́дꙋющесѧ ст҃о́мꙋ семꙋ̀ сою́зꙋ твоемꙋ̀, воспѣва́емъ тѧ̀:

<red>Р</red>а́дꙋйсѧ, ꙗ҆́кѡ посѣти́лъ є҆́сть тѧ̀ восто́къ свы́ше. Ра́дꙋйсѧ, ꙗ҆́кѡ ѕвѣзда̀ всевы́шнѧго приведѐ тѧ̀ къ восто́кꙋ, и҆дѣ́же премꙋ́дрость созда̀ себѣ̀ до́мъ и҆ ѹ҆твердѝ столпѡ́въ се́дмь, се́дмь собо́рѡвъ вселе́нскихъ, и҆̀же ѹ҆тверди́ша вѣ́рꙋ хрⷭ҇то́вꙋ по вселе́ннѣй. Ра́дꙋйсѧ, ꙗ҆́кѡ сїѧ̀ є҆́сть вѣ́ра а҆пⷭ҇льскаѧ, сїѧ̀ вѣ́ра вселе́ннꙋю всю̀ ѹ҆твердѝ. Ра́дꙋйсѧ, ꙗ҆́кѡ ѿ чи́стагѡ и҆сто́чника чи́стое ѹ҆че́нїе хрⷭ҇то́во прїѧ́лъ є҆сѝ. Ра́дꙋйсѧ до́мꙋ твоегѡ̀ и҆ ча̑дъ твои́хъ до́брый рачи́телю. Ра́дꙋйсѧ, всегѡ̀ наро́да твоегѡ̀ премꙋ́дрый наста́вниче.

<red>Р</red>а́дꙋйсѧ, влади́мїре, держа́вы рѡссі́йскїѧ просвѣти́телю.
