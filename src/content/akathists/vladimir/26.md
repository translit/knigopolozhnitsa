---
title: "Мл҃тва"
navigation:
  key: akathists-vladimir-26
  title: "Мл҃тва"
  parent: akathists-vladimir
  order: 26
type: "akathist"
---

## Мл҃тва:

<versal>Ѽ</versal> вели́кий ѹ҆го́дниче бж҃їй, бг҃оизбра́нный и҆ бг҃опросла́вленный равноапⷭ҇тольный кн҃же влади́мїре! Ты̀ ѿри́нꙋлъ є҆сѝ ѕловѣ́рїе и҆ нече́стїе ꙗ҆зыческое, ѹ҆ве́ровалъ є҆сѝ во є҆ди́наго и҆́стиннаго трїѷпостаснаго бг҃а, и҆ восприѧ́въ ст҃о́е креще́нїе, просвѣти́лъ є҆сѝ свѣ́томъ бж҃е́ственныѧ вѣ́ры и҆ бл҃гоче́стїѧ всю̀ странꙋ̀ рꙋ́сскꙋю сла́вѧще ѹ҆̀бо и҆ бл҃годарѧще преми́лосердаго тво́рца и҆ сп҃си́телѧ на́шего, сла́вимъ и҆ бл҃годари́мъ и҆ тѧ̀, просвѣ́ти́телю на́шъ и҆ ѻ҆́тче, ꙗ҆́кѡ тобо́ю позна́хомъ сп҃си́тельнꙋю вѣ́рꙋ хрⷭ҇то́вꙋ, и҆ крести́хомсѧ во и҆́мѧ прест҃ы́ѧ и҆ пребж҃е́ственныѧ трⷭ҇цы: то́ю вѣ́рою и҆зба́вихомсѧ ѿ пра́веднагѡ ѡ҆сꙋжде́нїѧ бж҃їѧ, вѣ́чнагѡ ра́бства дїа́вола и҆ а҆́дова мꙋчи́тельства: то́ю вѣ́рою восприѧ́хомъ бл҃года́ть ѹ҆сыновле́нїѧ бг҃ꙋ и҆ наде́ждꙋ наслѣ́дованїѧ нбⷭ҇нагѡ бл҃же́нства. Ты̀ є҆сѝ пе́рвый во́ждь на́шъ къ нача́льникꙋ и҆ соверши́телю вѣ́чнагѡ сп҃се́нїѧ гдⷭ҇ꙋ і҆и҃сꙋ хрⷭ҇тꙋ̀: ты̀ є҆сѝ те́плый моли́твенникъ и҆ хода́тай ѡ҆ ца́рствѣ всерѡссі́йстѣмъ, ѡ҆ цр҃ѣ́хъ є҆гѡ̀, народоправи́телехъ, во́инствѣ и҆ ѡ҆ всѣ́хъ лю́дехъ. Не мо́жетъ ѧ҆зы́къ на́шъ и҆з̾ѡбрази́ти вели́чїе и҆ высотꙋ̀ благодѣѧ́нїй, тобо́ю и҆злїѧ́нныхъ на зе́млю на́шꙋ, ѻ҆тцє́въ и҆ пра́ѻтцєвъ на́шихъ и҆ на на́съ недосто́йныхъ. Ѽ, всеблагі́й ѻ҆́тче и҆ просвѣти́телю на́шъ! При́зри на не́мощи на́шѧ и҆ ѹ҆молѝ премилосе́рдаго цр҃ѧ̀ нбⷭ҇наго, да не прогнѣ́ваетсѧ на ны̀ ѕѣлѡ̀, ꙗ҆́кѡ по не́мощемъ на́шимъ по всѧ̑ днѝ согрѣша́емъ, да не погꙋби́тъ на́съ со беззако́ньми на́шими, но да поми́лꙋетъ и҆ спасе́тъ на́съ, по ми́лости свое́й, да всади́тъ въ се́рдце на́ше спаси́тельный страхъ сво́й, да просвѣти́тъ свое́ю бл҃года́тїю ѹ҆́мъ на́шъ, во є҆́же разꙋмѣ́ти на́мъ пꙋтѝ гдⷭ҇ни, ѡ҆ста́вити стєзѝ нече́стїѧ и҆ заблꙋжде́нїй, тща́тисѧ же во стезѧ́хъ спасе́нїѧ и҆ и҆́стины, неꙋкло́ннагѡ и҆сполне́нїѧ за́повѣдей бж҃їихъ и҆ ѹ҆ста́вѡвъ ст҃ы́ѧ це́ркве. Молѝ, бл҃госе́рде, чл҃вѣколю́бца бг҃а, да проба́витъ на́мъ ве́лію ми́лость свою, да и҆зба́витъ на́съ ѿ наше́ствїѧ и҆ноплеме́нныхъ, ѿ внꙋ́треннихъ нестрое́нїй, мѧте́жей и҆ раздо́рѡвъ, ѿ гла́да, смертоно́сныхъ болѣ́зней и҆ ѿ всѧ́кагѡ ѕла̀, да пода́стъ на́мъ бл҃горастворе́нїе воздꙋ́ха и҆ плодоно́сїе землѝ, да да́стъ па́стырємъ ре́вность ѡ҆ спасе́нїи пасо́мыхъ, всѣ́мъ же лю́дємъ споспѣше́нїе ѡ҆ є҆́же ѹ҆се́рднѡ слꙋ̑жбы своѧ̀ и҆справлѧ́ти, любо́вь междꙋ̀ собо́ю и҆ єдиномы́слїе и҆мѣ́ти, на бла́го же ѻ҆те́чества и҆ ст҃ы́ѧ це́ркве вѣ́рнѣ подвиза́тисѧ: да возсїѧ́етъ свѣ́тъ сп҃си́тельныѧ вѣ́ры въ странѐ на́шей во всѣ́хъ концѣ́хъ є҆ѧ̀, да ѹ҆празднѧ́тсѧ всѧ̀ є҆́рєси и҆ раскѡ́лы, да та́кѡ пожи́вше въ ми́рѣ на землѝ, сподо́бимсѧ съ тобо́ю вѣ́чнагѡ бл҃же́нства, хва́лѧще и҆ превозносѧ́ще бг҃а во вѣ́ки вѣкѡ́въ. <red>А҆</red>ми́нь.

{% illustration "small-ornaments/medallion-lukovich", "small" %}
