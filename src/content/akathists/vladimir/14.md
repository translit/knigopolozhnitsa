---
title: "І҆́косъ з҃"
navigation:
  key: akathists-vladimir-14
  title: "І҆́косъ з҃"
  parent: akathists-vladimir
  order: 14
type: "akathist"
---

## І҆́косъ з҃:

<red>Н</red>о́во творе́нїе во хрⷭ҇те ꙗ҆вѝ тѧ̀, по ст҃ѣ́мъ креще́нїи, ѻ҆́бразъ житїѧ̀ твоегѡ̀: ревни́тель бо пе́рвѣе бы́въ і҆дѡлослꙋже́нїѧ, послѣдѝ вы́нꙋ по вѣ́рѣ хрⷭ҇то́вой ревнова́лъ є҆сѝ: возлюби́лъ же є҆сѝ кро́тость и҆ милосе́рдїе, воздержа́нїе и҆ цѣломꙋ́дрїе и҆ всѐ житїѐ по за́повѣдемъ гдⷭ҇нимъ. Чꙋдѧ́щесѧ ѹ҆̀бо бл҃го́мꙋ премѣне́нїю семꙋ̀, бл҃гоче́стнѡ зове́мъ тѝ:

<red>Р</red>а́дꙋйсѧ, ꙗ҆́кѡ росо́ю ст҃а́гѡ дх҃а пла́мень страсте́й въ себѣ̀ ѹ҆гаси́лъ є҆сѝ. Ра́дꙋйсѧ, ꙗ҆́кѡ ѻ҆гне́мъ бж҃е́ственныѧ бл҃года́ти всѧ̑ помышле́нїѧ и҆ всѧ̑ чꙋ́вствїѧ твоѧ̑ согрѣ́лъ є҆сѝ. Ра́дꙋйсѧ, селє́нїѧ гдⷭ҇нѧ, цє́ркви ст҃ы́ѧ, па́че всѣ́хъ селе́нїй земны́хъ, возлюби́вый. Ра́дꙋйсѧ, бж҃е́ственныѧ слꙋ́жбы и҆ хрⷭ҇то́ва ѹ҆че́нїѧ па́че всѣ́хъ дѣѧ́нїй и҆ ѹ҆че́нїй взыска́вый. Ра́дꙋйсѧ, ѻ҆́бразъ но́вагѡ житїѧ̀ всѣ́мъ лю́демъ твои́мъ въ себѣ̀ показа́вый. Ра́дꙋйсѧ, си́рыхъ и҆ ѹ҆бо́гихъ бл҃гі́й корми́телю и҆ попечи́телю.

<red>Р</red>а́дꙋйсѧ, влади́мїре, держа́вы рѡссі́йскїѧ просвѣти́телю.
