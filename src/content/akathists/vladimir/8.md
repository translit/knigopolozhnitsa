---
title: "І҆́косъ д҃"
navigation:
  key: akathists-vladimir-8
  title: "І҆́косъ д҃"
  parent: akathists-vladimir
  order: 8
type: "akathist"
---

## І҆́косъ д҃:

<red>С</red>лы́шавше болѧ́ре и҆ старѣ́йшины ꙗ҆̀же ѡ҆ вѣ́рѣ и҆́стинней, помѧнꙋ́ша прама́терь твою̀ ст҃ꙋ́ю кн҃ги́ню ѻ҆́льгꙋ, ꙗ҆́же прїѧ́тъ ст҃о́е креще́нїе въ царѣгра́дѣ, и҆ реко́ша: а҆́ще не бы̀ бла́га бы́сть вѣ́ра сїѧ̀, не бы̀ прїѧ́ла ю҆̀ сїѧ̀ мꙋдрѣ́йшаѧ въ жена́хъ. Тѣ́мже и҆ мы̀, при́снѡ помина́юще премꙋ́дрꙋю ѻ҆́льгꙋ, бл҃года́рственнѡ зове́мъ тѝ:

<red>Р</red>а́дꙋйсѧ, ꙗ҆́кѡ соблю́лъ є҆сѝ бж҃е́ственное сѣ́мѧ, є҆́же всѣѧ̀ въ се́рдце твоѐ блаже́ннаѧ прама́терь твоѧ̀. Ра́дꙋйсѧ, ꙗ҆́кѡ ст҃ы̑мъ завѣ́тамъ тоѧ̀ послѣ́довалъ є҆сѝ. Ра́дꙋйсѧ, ꙗ҆́кѡ прови́дѣлъ є҆сѝ въ не́й зарю̀ спасе́нїѧ наро́да твоегѡ̀. Ра́дꙋйсѧ, со́лнце возше́дшее по зарѣ̀ то́й. Ра́дꙋйсѧ, свѣ́те, старѣ́йшины твоѧ̀ просвѣти́вый. Ра́дꙋйсѧ, всѧ̀ лю́ди твоѧ̀ ко хрⷭ҇тꙋ̀ приведы́й.

<red>Р</red>а́дꙋйсѧ, влади́мїре, держа́вы рѡссі́йскїѧ просвѣти́телю.
