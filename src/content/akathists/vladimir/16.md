---
title: "І҆́косъ и҃"
navigation:
  key: akathists-vladimir-16
  title: "І҆́косъ и҃"
  parent: akathists-vladimir
  order: 16
type: "akathist"
---

## І҆́косъ и҃:

<red>В</red>е́сь бы́лъ є҆сѝ ѡ҆б̾ѧ́тъ неизрече́нною ра́достїю, достобл҃же́нне кн҃же, зрѧ̀ креща́емыѧ лю́ди твоѧ̀, и҆ во ѹ҆миле́нїи се́рдца, возда́въ хвалꙋ̀ сп҃си́телю бг҃ꙋ, ѹ҆се́рднѡ моли́лъ є҆сѝ є҆го̀, да при́зритъ на новопросвѣще́нныѧ лю́ди своѧ̀, да ѹ҆тверди́тъ и҆̀хъ въ вѣ́рѣ и҆ бл҃гоче́стїи и҆ да просла́витъ и҆́мѧ своѐ въ стра́нахъ рꙋ́сскихъ. Воспомина́юще ѹ҆́бѡ пресла́вное и҆ прера́достное си́хъ сбытїѐ, прино́симъ тѝ бл҃года́рствєнныѧ и҆ похва̑льныѧ пѣ̑сни сїѧ̑:

<red>Р</red>а́дꙋйсѧ, вино́вниче сп҃се́нїѧ безчи́сленныхъ дꙋ́шъ въ землѝ рꙋ́сстѣй. Ра́дꙋйсѧ, неоскꙋдѣва́емый и҆сто́чниче бл҃гослове́нїй и҆ ми́лостей бж҃їихъ къ наро́дꙋ твоемꙋ̀. Ра́дꙋйсѧ, бл҃гі́й вертогра́дарю, са́дъ бж҃е́ственныѧ вѣ́ры въ ца́рствѣ твое́мъ насади́вый. Ра́дꙋйсѧ, пото́че сла́дости, напои́вый водо́ю бл҃гоче́стїѧ лю́ди рꙋ́сскїѧ. Ра́дꙋйсѧ, ꙗ҆́кѡ бж҃е́ственнꙋю вѣ́рꙋ просла́вилъ є҆сѝ, пре́лесть же і҆́дѡльскꙋю посрами́лъ є҆сѝ. Ра́дꙋйсѧ, ꙗ҆́кѡ цр҃ь царе́й дарова̀ тебѣ̀ мꙋ́дрость соломѡ́новꙋ, кро́тость даві́довꙋ, ре́вность и҆лїинꙋ̀, правовѣ́рїе апⷭ҇льское.

<red>Р</red>а́дꙋйсѧ, влади́мїре, держа́вы рѡссі́йскїѧ просвѣти́телю.
