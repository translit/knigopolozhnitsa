---
title: "І҆́косъ ѕ҃"
navigation:
  key: akathists-tolg-12
  title: "І҆́косъ ѕ҃"
  parent: akathists-tolg
  order: 12
type: "akathist"
---

## І҆́косъ ѕ҃:

<red>В</red>озсїѧ̀ на́мъ на то́лгѣ немерца́ющаѧ зарѧ̀ вели́кихъ чꙋде́съ, і҆кѡ́на твоѧ̀ бж҃е́ственнаѧ, бцⷣе дв҃о, въ не́йже зало́гъ несомне̑нный бж҃їѧ бл҃говоле́нїѧ и҆ твоегѡ̀ нбⷭ҇нагѡ застꙋпле́нїѧ странѣ̀ рѡссі́йстѣй ниспосла́сѧ ѿ щедрода́тельныѧ рꙋкѝ вседержи́телѧ бг҃а. Тѣ́мже ра́дꙋющесѧ славосло́вимъ твоѐ милосе́рдїе и҆ пѣ́сненнѡ тебѣ̀ вопїе́мъ:

<red>Р</red>а́дꙋйсѧ, храни́тельнице на́ша и҆ ѹ҆твержде́нїе. Ра́дꙋйсѧ, помо́щнице на́ша и҆ похвало̀. Ра́дꙋйсѧ, ни́щихъ и҆ ѹ҆бо́гихъ и҆зѻби́льное бога́тство. Ра́дꙋйсѧ, не гнꙋша́ющаѧсѧ сами́хъ презрѣ̑нныхъ и҆ ѿве̑рженныхъ. Ра́дꙋйсѧ, ѿ ро́ва поги́бельнагѡ и҆схища́ющаѧ къ тебѣ̀ взыва̑ющихъ грѣ́шникѡвъ. Ра́дꙋйсѧ, ѿ вра́тъ сме́ртныхъ возраща́ющаѧ ѻ҆па́снѡ болѧ́щихъ. Ра́дꙋйсѧ, бг҃омъ дарова́ннаѧ ѿра́да стра́ждꙋщихъ. Ра́дꙋйсѧ, ско́рое ѹ҆слы́шанїе вѣ́рнѡ тебѣ̀ молѧ́щихсѧ. Ра́дꙋйсѧ, блгⷣтное ѹ҆тѣше́нїе всѣ́хъ скорбѧ́щихъ. Ра́дꙋйсѧ, несокрꙋши́мое защище́нїе на тѧ̀ ѹ҆пова́ющихъ.

<red>Р</red>а́дꙋйсѧ, ра́досте на́ша, і҆кѡ́ною твое́ю на́съ при́снѡ ѹ҆тѣша́ющаѧ.
