---
title: "І҆́косъ ѳ҃"
navigation:
  key: akathists-tolg-18
  title: "І҆́косъ ѳ҃"
  parent: akathists-tolg
  order: 18
type: "akathist"
---

## І҆́косъ ѳ҃:

<red>В</red>ѣті̑йство на́ше пѣ̑сненное не довлѣ́етъ ко и҆зглаго́ланїю всѣ́хъ чꙋде́съ, тобо́ю, влⷣчице, ꙗ҆вле́нныхъ и҆ присноѧвлѧ́емыхъ на́мъ ѿ многоцѣле́бныѧ і҆кѡ́ны твоеѧ̀ на то́лгѣ: но ты̀, ꙗ҆́кѡ бл҃га́ѧ и҆ милосе́рдаѧ мт҃и, не возгнꙋша́йсѧ на́шихъ недовлѣ́ющихъ и҆ недосто́йныхъ похва́лъ и҆ ми́лостивѡ преклони́сѧ къ тебѣ̀ вопїю́щимъ:

<red>Р</red>а́дꙋйсѧ, ѡ҆бра́дованнаѧ и҆ пребл҃гослове́ннаѧ дв҃о. Ра́дꙋйсѧ, ꙗ҆́кѡ гдⷭ҇ь съ тобо́ю и҆ тобо́ю съ на́ми. Ра́дꙋйсѧ, є҆ди́на и҆збра́ннаѧ и҆ до́браѧ въ жена́хъ. Ра́дꙋйсѧ, ро́дꙋ чл҃вѣ́ческомꙋ ѿве́рзшаѧ вхо́дъ въ цр҃ствїе го́рнее. Ра́дꙋйсѧ, возрасти́вшаѧ на́мъ пло́дъ сп҃се́нїѧ. Ра́дꙋйсѧ, сп҃са ро́ждшаѧ дꙋ́шъ на́шихъ. Ра́дꙋйсѧ, во ѡ҆б̾ѧ́тїѧхъ твои́хъ держа́вшаѧ вседержи́телѧ. Ра́дꙋйсѧ, на рꙋкꙋ̀ твое́ю носи́вшаѧ всѣ́хъ творца̀. Ра́дꙋйсѧ, млеко́мъ твои́мъ пита́вшаѧ пита́телѧ вселе́нныѧ. Ра́дꙋйсѧ, ѡ҆дꙋшевле́нный хра́мѣ бг҃а сло́ва.

<red>Р</red>а́дꙋйсѧ, ра́досте на́ша, і҆кѡ́ною твое́ю на́съ при́снѡ ѹ҆тѣша́ющаѧ.
