---
title: "І҆́косъ в҃"
navigation:
  key: akathists-tolg-4
  title: "І҆́косъ в҃"
  parent: akathists-tolg
  order: 4
type: "akathist"
---

## І҆́косъ в҃:

<red>Р</red>азꙋмѣ́въ посѣще́нїе бж҃їе, чꙋ́дный ст҃и́тель со стра́хомъ сле́знѡ молѧ́шесѧ пред̾ ѻ҆гнезра́чною твое́ю і҆кѡ́ною, бг҃омт҃и пречⷭ҇таѧ, и҆ смотре̑нїемъ бж҃їимъ ѡ҆ста́ви же́злъ сво́й ст҃и́тельскїй на ѻ҆́номъ бре́зѣ, и҆дѣ́же молѧ́шесѧ: на ѹ҆́трїе же спꙋ̑тницы ст҃и́телѧ, и҆щꙋ́ще же́зла є҆гѡ̀, ѡ҆брѣто́ша вмѣ́стѣ съ ни́мъ та́мѡ твою̀ нб҃оѧвле̑ннꙋю і҆кѡ́нꙋ, на землѝ средѝ древе̑съ стоѧ́щꙋю: и҆ та́кѡ всѣ́мъ ꙗ҆́вленъ бы́сть зало́гъ бж҃їѧ блгⷣти, странѣ̀ рѡссі́йстѣй свы́ше да́рованный бл҃говоле́нїемъ вседержи́телѧ, внꙋша́ющагѡ на́мъ хвале̑бнѡ вопи́ти къ тебѣ̀:

<red>Р</red>а́дꙋйсѧ, дѣ́вства цвѣ́те неꙋвѧда́емый и҆ бл҃гово́нный. Ра́дꙋйсѧ, бѣлоснѣ̑жный крі́не, росо́ю ст҃а́гѡ дх҃а напое́нный. Ра́дꙋйсѧ, мт҃и бг҃а вы́шнѧгѡ, милосе́рдїемъ твои́мъ и҆ ни́жнихъ не ѡ҆ставлѧ́ющаѧ. Ра́дꙋйсѧ, цр҃и́це нб҃сѐ и҆ землѝ, є҆́йже всѧ̑ стихі̑и покорѧ́ютсѧ. Ра́дꙋйсѧ, мо́сте бж҃е́ственный, и҆́мже вѣ́рнїи бл҃гонаде́жнѡ прехо́дѧтъ мо̑рѧ жите̑йскагѡ лю́тꙋю пꙋчи́нꙋ. Ра́дꙋйсѧ, пꙋтеводи́тельнице бл҃га́ѧ, на стезѝ сп҃си́тельныѧ на́съ наставлѧ́ющаѧ. Ра́дꙋйсѧ, гра́дѣ цр҃ѧ вели̑кагѡ, въ не́мъ же стра́нники земны́ѧ ѹ҆бѣ́жище бл҃готи́шное ѡ҆брѣта́ютъ. Ра́дꙋйсѧ, приста́нище ти́хое ѡ҆бꙋрева́емыхъ. Ра́дꙋйсѧ, стѣно̀ ѡ҆гражде́нїѧ ро́дꙋ хрⷭ҇тїа́нскомꙋ. Ра́дꙋйсѧ, покро́ве мі́рꙋ, ши́ршїй ѻ҆́блака.

<red>Р</red>а́дꙋйсѧ, ра́досте на́ша, і҆кѡ́ною твое́ю на́съ при́снѡ ѹ҆тѣша́ющаѧ.
