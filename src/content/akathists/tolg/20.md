---
title: "І҆́косъ і҃"
navigation:
  key: akathists-tolg-20
  title: "І҆́косъ і҃"
  parent: akathists-tolg
  order: 20
type: "akathist"
---

## І҆́косъ і҃:

<red>С</red>тѣна̀ и҆ покро́въ гра́дꙋ ꙗ҆росла́влю даде́сѧ ст҃а́ѧ і҆кѡ́на твоѧ̑ ѿ щедрѡ́тъ чл҃вѣколю́бца бг҃а, є҆мꙋ́же въ чл҃вѣколю́бїи подража́ющи, цр҃и́це и҆ влⷣчице на́ша всеми̑лостиваѧ, мно́жицею гра́дъ се́й ѿ разорє́нїѧ ра́тнагѡ сохранѧ́ла є҆сѝ и҆ во вре́мѧ па́гꙋбнагѡ бездо̑ждїѧ до́ждь и҆зѻби́ленъ є҆мꙋ̀ дарова́ла є҆сѝ прише́ствїемъ чтⷭ҇нагѡ твоегѡ̀ ѻ҆́браза, и҆́мже и҆ ны́нѣ на́съ ми́лостивнѡ посѣща́еши и҆ бл҃гоꙋтро́бнѡ прїе́млеши пред̾ ни́мъ возноси̑мыѧ тебѣ̀ ѿ се́рдца на́ши моли́твы, съ пѣ́нїемъ таковы́мъ:

<red>Р</red>а́дꙋйсѧ, сле́зы го́рестныѧ ѿира́ющаѧ ѿ ѻ҆че́съ стра́ждꙋщихъ и҆ печа́льныхъ. Ра́дꙋйсѧ, ско́рбнаѧ сердца̀ ѹ҆слажда́ющаѧ твои́мъ блгⷣтнымъ ѹ҆ча́стїемъ. Ра́дꙋйсѧ, ме́ртвагѡ ѻ҆́трока воскреси́вшаѧ, къ ра́дости пла́кавшихъ пред̾ і҆кѡ́ною твое́ю роди́телей є҆гѡ̀. Ра́дꙋйсѧ, четѣ̀ непло̑дныхъ сꙋпрꙋ̑гѡвъ чадоро́дїе дарова́вшаѧ. Ра́дꙋйсѧ, дѣви́цꙋ, ѕлы̑мъ дꙋ̑хомъ ѡ҆держи́мꙋю, ѿ мꙋче́нїѧ де́монскагѡ свободи́вшаѧ. Ра́дꙋйсѧ, мꙋ́жа, и҆зсо́хшїѧ но́зѣ и҆мѣ̑вшагѡ, ско́ро и҆сцѣли́вшаѧ. Ра́дꙋйсѧ, въ разбо́йники впа́дшагѡ и҆ тѧ̀ на по́мощь призва̑вшагѡ ѿ сме́рти го́рькїѧ и҆зба́вившаѧ. Ра́дꙋйсѧ, і҆ере́ѧ, глꙋхото́ю болѣ́зновавшагѡ, ꙗ҆́снѡ слы́шати ѹ҆стро́ившаѧ. Ра́дꙋйсѧ, ѡ҆скꙋдѣ́нїе бра́шенъ въ ст҃ѣ́й ѻ҆би́тели твое́й чꙋде́снѡ воспо́лнившаѧ. Ра́дꙋйсѧ, ст҃ота́тца, достоѧ́нїе ѻ҆би́тели твоеѧ̀ похи́тившагѡ, гро́знѡ наказа́вшаѧ.

<red>Р</red>а́дꙋйсѧ, ра́досте на́ша, і҆кѡ́ною твое́ю на́съ при́снѡ ѹ҆тѣша́ющаѧ.
