---
title: "І҆́косъ д҃"
navigation:
  key: akathists-tolg-8
  title: "І҆́косъ д҃"
  parent: akathists-tolg
  order: 8
type: "akathist"
---

## І҆́косъ д҃:

<red>С</red>лы́шавше бли́жнїи и҆ да́льнїи, ꙗ҆́кѡ чꙋде́съ и҆сто́чникъ ꙗ҆ви́сѧ на то́лгѣ, ст҃а́ѧ и҆ пречⷭ҇таѧ і҆кѡ́на твоѧ̀, цр҃и́це и҆ влⷣчице всеѧ̑ тва́ри, со ѹ҆се́рдїемъ мно́гимъ притека́хꙋ къ цѣле̑бномꙋ твоемꙋ̑ ѻ҆́бразꙋ, прїе́млѧ ѿ негѡ̀ да́ры неисче́тныхъ твои́хъ щедрѡ́тъ. Тѣ́мже и҆ мы̀, недосто̑йнїи, стезе́ю ѻ҆тцє́въ на́шихъ ше́ствꙋюще, съ вѣ́рою и҆ любо́вїю припа́даемъ къ твое́й чꙋдотво́рнѣй і҆кѡ́нѣ и҆ тебѣ̀ ѿ глꙋбины̀ серде́чныѧ вопїе́мъ:

<red>Р</red>а́дꙋйсѧ, ꙗ҆́кѡ і҆кѡ́на твоѧ̀, а҆́гг҃лами неви́димѡ ѡ҆крꙋжа́емаѧ, во́здꙋхъ ѡ҆ст҃ѝ. Ра́дꙋйсѧ, ꙗ҆́кѡ і҆кѡ́на твоѧ̀, ѻ҆гнезра́чнѣ на то́лгѣ ꙗ҆ви́вшаѧсѧ, всю̀ странꙋ̀ просвѣ́ти. Ра́дꙋйсѧ, ꙗ҆́кѡ і҆кѡ́ною твое́ю чл҃вѣ́цы въ недꙋ́зѣхъ и҆ ско́рбѣхъ по́мощь ско́рꙋю ѻ҆брѣта́ютъ. Ра́дꙋйсѧ, ꙗ҆́кѡ свѣ́томъ і҆кѡ́ны твоеѧ̀ де́моны прогонѧ́ютсѧ. Ра́дꙋйсѧ, ꙗ҆́кѡ і҆кѡ́на твоѧ̀ гра́дꙋ ꙗ҆росла́влю и҆ предѣ́лѡмъ є҆гѡ̀ свы́ше въ наслѣ́дїе сп҃си́тельное дарова́сѧ. Ра́дꙋйсѧ, ꙗ҆́кѡ і҆кѡ́ною твое́ю ѻ҆би́тель твоѧ̀ на то́лгѣ свѣ́тло красꙋ́етсѧ. Ра́дꙋйсѧ, ꙗ҆́кѡ пред̾ твое́ю і҆кѡ́ною ст҃и́тели и҆ лю́дїе бл҃гоговѣ́йнѡ поклонѧ́ютсѧ. Ра́дꙋйсѧ, ꙗ҆́кѡ і҆кѡ́нꙋ твою̀ всѣ̀ мно́жество правосла̑внѡ вѣ́рꙋющихъ бг҃олѣ́пнѡ че́ствꙋетъ. Ра́дꙋйсѧ, бг҃омꙋ́дрыхъ и҆́нокѡвъ бл҃га́ѧ помо́щнице во сп҃се́нїе. Ра́дꙋйсѧ, бг҃опросвѣще́нныѧ рѡссі́и крѣ́пкое застꙋпле́нїе.

<red>Р</red>а́дꙋйсѧ, ра́досте на́ша, і҆кѡ́ною твое́ю на́съ при́снѡ ѹ҆тѣша́ющаѧ.
