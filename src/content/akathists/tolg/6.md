---
title: "І҆́косъ г҃"
navigation:
  key: akathists-tolg-6
  title: "І҆́косъ г҃"
  parent: akathists-tolg
  order: 6
type: "akathist"
---

## І҆́косъ г҃:

<red>И҆</red>мѣ́ѧ попече́нїе ѡ҆ созда́нїи хра́ма бж҃їѧ и҆ ѻ҆би́тели и҆́ноческїѧ на мѣ́стѣ ꙗ҆вле́нїѧ чꙋ́дныѧ і҆кѡ́ны твоеѧ̀ на то́лгѣ, влⷣчице всеми̑лостиваѧ, ст҃и́тель трѵ́фѡнъ вкꙋ́пѣ съ насе́льники гра́да ꙗ҆росла́влѧ, со ѹ҆се́рдїемъ мно́гимъ ѻ҆бы́деннѡ хра́мъ бж҃їй воздвига́ютъ и҆ та́кѡ созида́ютъ но̑вꙋю ѻ҆би́тель ст҃ꙋ́ю, въ не́йже немо́лчнѡ воспѣва́ютсѧ тебѣ̀ бл҃гохвале́нїѧ сицева́ѧ:

<red>Р</red>а́дꙋйсѧ, странꙋ̀ рѡссі́йскꙋю въ жре́бїй достоѧ́нїѧ себѣ̀ и҆збра́вшаѧ. Ра́дꙋйсѧ, і҆кѡ́ны твоѧ̀ чꙋдотво́рныѧ, ꙗ҆́кѡ ѕвѣ́зды въ не́й ѹ҆мно́жившаѧ. Ра́дꙋйсѧ, сїѧ́нїемъ чꙋде́съ твои́хъ веснꙋ̀ сп҃се́нїѧ на́мъ возвѣща́ющаѧ. Ра́дꙋйсѧ, теплото́ю милосе́рдїѧ твоегѡ̀ ѡ҆леденѣ̑лаѧ сердца̀ на́ша согрѣва́ющаѧ. Ра́дꙋйсѧ, щедро́тами твои́ми всѧ̑къ во́зрастъ вѣ́рныхъ снабдѣва́ющаѧ. Ра́дꙋйсѧ, младе́нцы ми́лостивнѡ ѡ҆кормлѧ́ющаѧ. Ра́дꙋйсѧ, ста́рцы любвеѻби́льнѡ ѹ҆покоива́ющаѧ. Ра́дꙋйсѧ, вдови́цы и҆ сирѡты̀ бл҃госострада̑тельнѡ призрѣва́ющаѧ. Ра́дꙋйсѧ, ка́ющихсѧ грѣ́шникѡвъ спорꙋ́чнице держа́внаѧ. Ра́дꙋйсѧ, и҆́стинныхъ рабѡ́въ бж҃їихъ помо́щнице всеизрѧ́днаѧ.

<red>Р</red>а́дꙋйсѧ, ра́досте на́ша, і҆кѡ́ною твое́ю на́съ при́снѡ ѹ҆тѣша́ющаѧ.
