---
title: "І҆́косъ з҃"
navigation:
  key: akathists-tolg-14
  title: "І҆́косъ з҃"
  parent: akathists-tolg
  order: 14
type: "akathist"
---

## І҆́косъ з҃:

<red>Н</red>о́вое и҆ преди́вное чꙋ́до ꙗ҆вѝ всѣ́хъ чꙋде́съ творе́цъ и҆ всеѧ̑ тва́ри влⷣка, є҆гда̀ во вре́мѧ пожа́ра ѻ҆би́тели твоеѧ̀ на то́лгѣ попꙋще́нїемъ бж҃їимъ сгорѣ́вшꙋ внеза̑пнꙋ и҆ хра́мꙋ твоемꙋ̀, і҆кѡ́на твоѧ̑ ст҃а́ѧ неѡпали́ма и҆ невреди́ма въ не́мъ сохрани́сѧ, а҆́гг҃льскима рꙋка́ми неви́димѡ пронесе́ннаѧ и҆з̾ заключе́ннагѡ и҆ ѻ҆гне́мъ пыла́ющагѡ хра́ма, внѣ̀ монастырѧ̀, въ лѣснꙋ́ю дꙋбра́вꙋ, и҆дѣ́же на дре́вѣ стоѧ́щаѧ и҆ свѣ́томъ сїѧ́ющаѧ ѡ҆брѣ́тена бы́сть твои́мъ бл҃гопромышле́нїемъ, пречⷭ҇таѧ и҆ пребл҃гослове́ннаѧ дв҃о, слы́шащаѧ ѿ на́съ сїѧ̀ достодо́лжныѧ похвалы̀:

<red>Р</red>а́дꙋйсѧ, сїѧ́ющаѧ блгⷣтїю и҆ сла́вою преди́вныхъ чꙋде́съ. Ра́дꙋйсѧ, ѡ҆блече́ннаѧ въ свѣ́тлꙋю ѻ҆де́ждꙋ ми́лостей и҆ щедрѡ́тъ. Ра́дꙋйсѧ, си́лою твое́ю бж҃е́ственною си́лꙋ є҆стества̀ ѻ҆́гненнагѡ побѣди́вшаѧ. Ра́дꙋйсѧ, і҆кѡ́нꙋ твою̀ чтⷭ҇нꙋю несгора́емꙋ въ ѻ҆гнѝ содѣ́лавшаѧ. Ра́дꙋйсѧ, зало́гꙋ твоегѡ̀ къ на́мъ бл҃говоле́нїѧ безвре̑меннѡ поги̑бнꙋти непопꙋсти́вшаѧ. Ра́дꙋйсѧ, а҆́гг҃льскима рꙋка́ма є҆гѡ̀ и҆з̾ пла́мене и҆схи́тившаѧ. Ра́дꙋйсѧ, свѣ́тъ ти́хїй и҆ ра́достный ѿ многочꙋде́снагѡ ѻ҆́браза твоегѡ̀ возсїѧ́вшаѧ. Ра́дꙋйсѧ, ско̑рбнаѧ сердца̀ и҆́нокѡвъ ѻ҆би́тели твоеѧ̑ ѡ҆брѣ́тенїемъ є҆гѡ̀ возвесели́вшаѧ. Ра́дꙋйсѧ, сѣ́тованїе и҆̀хъ на ликова́нїе преложи́вшаѧ. Ра́дꙋйсѧ, лише́нїе и҆̀хъ щедрода́тельнѡ воспо́лнившаѧ.

<red>Р</red>а́дꙋйсѧ, ра́досте на́ша, і҆кѡ́ною твое́ю на́съ при́снѡ ѹ҆тѣша́ющаѧ.
