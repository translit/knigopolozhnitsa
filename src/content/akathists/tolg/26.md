---
title: "Мл҃тва а҃"
navigation:
  key: akathists-tolg-26
  title: "Мл҃тва а҃"
  parent: akathists-tolg
  order: 26
type: "akathist"
---

## Мл҃тва а҃:

<versal>Ѽ</versal> прест҃а́ѧ гпⷭ҇жѐ, дв҃о бцⷣе, вы́сшаѧ херꙋві̑мѡвъ н҆ серафі̑мѡвъ и҆ ст҃ѣ́йшаѧ всѣ́хъ ст҃ы́хъ! Ты̀, всебл҃га́ѧ, на то́лгѣ і҆кѡ́нꙋ твою̀ многоцѣле́бнꙋю бл҃же́нномꙋ ст҃и́телю трѵ́фѡнꙋ ѻ҆гневи́днѡ ꙗ҆ви́ти бл҃говоли́ла є҆сѝ, и҆ є҆́ю мно́гаѧ и҆ неизрече́ннаѧ чꙋдеса̀ содѣ́лала є҆сѝ и҆ ны́нѣ содѣва́еши, по твоемꙋ̀ неизрече́нномꙋ къ на́мъ милосе́рдїю. Тебѣ̀ пред̾ пречⷭ҇тымъ ѻ҆́бразомъ твои́мъ, припа́даемъ и҆ мо́лимсѧ, пребл҃гослове́ннаѧ ро́да на́шегѡ застꙋ́пнице: въ стра́нствїи се́мъ земно́мъ, многоско̑рбномъ и҆ многомѧте̑жномъ, не лишѝ на́съ твоегѡ̀ застꙋпле́нїѧ и҆ покро́ва держа́внагѡ. Сп҃сѝ и҆ защитѝ на́съ, влⷣчице, ѿ разжже́нныхъ стрѣ́лъ лꙋка́вагѡ врага̀ сп҃се́нїѧ на́шегѡ. Ѹкрѣпѝ не́мощнꙋю во́лю на́шꙋ къ дѣ́ланїю за́повѣдей хрⷭ҇то́выхъ, ѹ҆мѧгчѝ ѡ҆камене́лаѧ сердца̀ на́ша любо́вїю къ бг҃ꙋ и҆ бли́жнимъ на́шимъ, да́рꙋй на́мъ сокрꙋше́нїе серде́чное и҆ покаѧ́нїе и҆́стинное, да ѡ҆чи́стившесѧ ѿ скве́рны грѣхо́вныѧ, возмо́жемъ принестѝ творцꙋ̀ бл҃гоꙋго́дныѧ є҆мꙋ̀ плоды̀ до́брыхъ дѣ́лъ, и҆ сподо́битисѧ ми́рныѧ хрⷭ҇тїа́нскїѧ кончи̑ны и҆ ѿвѣ́та пра́вагѡ на стра́шнѣмъ и҆ нелицепрїѧ́тнѣмъ сꙋдѣ̀ є҆гѡ̀. Є҆́й, гпⷭ҇же всемлⷭ҇тиваѧ! Въ ча́съ гро́зный, сме́ртный наипа́че ꙗ҆вѝ на́мъ твоѐ многомо́щное застꙋпле́нїе, ѹ҆ско́ри тогда̀ на по́мощь къ на́мъ, безпо̑мощным, и҆ держа́вною рꙋко́ю твое́ю и҆схи́ти на́съ и҆з̾ рꙋкѝ лю́тагѡ мїроде́ржца, и҆́бо вои́стиннꙋ мно́гѡ мо́жетъ моли́тва твоѧ̀ пред̾ лице́мъ гдⷭ҇а и҆ ничто́же невозмо́жнѡ хода́тайствꙋ твоемꙋ̀, а҆́ще то́кмѡ восхо́щеши. Тѣ́мже на ст҃ы́й ѻ҆́бразъ тво́й ѹ҆миле́ннѡ взира́юще и҆ пред̾ ни́мъ, ꙗ҆́кѡ живѣ́й тѝ сꙋ́щей съ на́ми, поклонѧ́ющесѧ съ ѹ҆пова́нїемъ бл҃ги́мъ, са́ми себѣ̀, и҆ дрꙋ́гъ дрꙋ́га, и҆ ве́сь живо́тъ на́шъ тебѣ̀ по бз҃ѣ моли́твеннѡ предае́мъ и҆ тѧ̀ велича́емъ съ ро́ждшимсѧ ѿ тебє̀ сп҃си́телемъ на́шимъ, гдⷭ҇е́мъ і҆и҃сомъ хрⷭ҇то́мъ, є҆мꙋ́же, со безнача́льнымъ є҆гѡ̀ ѻ҆ц҃е́мъ и҆ прест҃ы́мъ дх҃омъ подоба́етъ всѧ̑каѧ сла́ва, че́сть и҆ поклоне́нїе, ны́нѣ и҆ при́снѡ, и҆ во вѣ́ки вѣкѡ́въ. <red>А҆</red>ми́нь.
