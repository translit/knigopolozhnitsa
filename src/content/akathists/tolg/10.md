---
title: "І҆́косъ є҃"
navigation:
  key: akathists-tolg-10
  title: "І҆́косъ є҃"
  parent: akathists-tolg
  order: 10
type: "akathist"
---

## І҆́косъ є҃:

<red>В</red>и́дѣвше чꙋ́до пресла́вное, ка́кѡ внеза́пꙋ ѿ і҆кѡ́ны твоеѧ̀ ст҃ы́ѧ, пречⷭ҇таѧ дв҃о, ѿ десны́ѧ твоеѧ̀ рꙋкѝ и҆ ѿ лѣ́выѧ ногѝ тобо́ю держи́магѡ бг҃омладе́нца двѣ̀ стрꙋѝ мѵ́ра бл҃гоꙋха́ющагѡ и҆ цѣле́бнагѡ и҆стеко́ста, бл҃гоговѣ́йный и҆гꙋ́менъ ге́рманъ съ бра́тїею ѹ҆́жаса и҆ ра́дости и҆спо́лнишасѧ и҆, помазꙋ́ѧсѧ мѵ́ромъ тѣ́мъ блгⷣтнымъ, тебѣ̀ сїѧ̀ ра́достныѧ приноша́хꙋ глаго́лы:

<red>Р</red>а́дꙋйсѧ, а҆лава́стре драгоцѣ́нный, хрⷭ҇то́ва бл҃гоꙋха́нїѧ и҆спо́лненный. Ра́дꙋйсѧ, мѷрохрани́лище и҆сцѣле́нїй, никогда́же ѡ҆скꙋдѣва́ющее. Ра́дꙋйсѧ, вели́чїемъ чꙋде́съ твои́хъ превосходѧ́щаѧ ра́зꙋмъ чл҃вѣ̑ческїй. Ра́дꙋйсѧ, ѿ дскѝ сꙋхі́ѧ мѵ́ро цѣле́бное пачеесте́ственнѡ и҆злива́ющаѧ. Ра́дꙋйсѧ, тѣ́мъ мѵ́ромъ недꙋ́ги мно́гїѧ врачꙋ́ющаѧ. Ра́дꙋйсѧ, мѵ́ра и҆злїѧ́нїемъ ѿ і҆кѡ́ны твоеѧ̀ ст҃ы́ѧ милосе́рдїе твоѐ къ на́мъ показꙋ́ющаѧ. Ра́дꙋйсѧ, дꙋ́ши на́ша ѡ҆роша́ющаѧ къ плодоноше́нїю дх҃о́вномꙋ. Ра́дꙋйсѧ, сердца̀ на́ша ѹ҆веселѧ́ющаѧ твои́мъ бж҃е́ственнымъ ѡ҆ на́съ бл҃гопромышле́нїемъ. Ра́дꙋйсѧ, ста́мнѡ всезлата́ѧ, ма́ннꙋ нб҃снꙋю хранѧ́щаѧ. Ра́дꙋйсѧ, ски́нїе жива́гѡ бг҃а.

<red>Р</red>а́дꙋйсѧ, ра́досте на́ша, і҆кѡ́ною твое́ю на́съ при́снѡ ѹ҆тѣша́ющаѧ.
