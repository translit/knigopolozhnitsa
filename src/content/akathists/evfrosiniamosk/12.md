---
title: "І҆́косъ ѕ҃"
navigation:
  key: akathists-evfrosiniamosk-12
  title: "І҆́косъ ѕ҃"
  parent: akathists-evfrosiniamosk
  order: 12
type: "akathist"
---

## І҆́косъ ѕ҃:

<red>В</red>озсїѧ̀ въ се́рдцѣ твое́мъ, прпⷣбнаѧ, свѣ́тлаѧ бл҃года́ти лꙋча̀, та́йными мл҃твами и҆ по́двиги возжига́емаѧ, є҆ѧ́же сїѧ́нїѧ не терпѧ̀ дре́внїй вра́гъ, восхотѣ̀ возмꙋти́ти дꙋ́шꙋ твою̀, наꙋсти́въ лꙋка́выѧ лю́ди хꙋлы̑ глаго́лати ѡ҆ житїѝ твое́мъ: ты̀ же клевєты̀ слы́шащи, дꙋ́хомъ пребыва́ла є҆сѝ въ бз҃ѣ ѹ҆твержде́на, и҆ по́мысломъ не смꙋще́нна. тѣ́мже вопїе́мъ тѝ, прпⷣбнаѧ:

<red>Р</red>а́дꙋйсѧ, непра́ведное поноше́нїе без̾ гнѣ́ва терпѣ́вшаѧ: ра́дꙋйсѧ, ѕлоко́зненное хꙋле́нїе несмꙋще́ннѡ поне́сшаѧ. Ра́дꙋйсѧ, за ре́вность ѡ҆ чистотѣ̀ се́рдца, въ нечистотѣ̀ житїѧ̀ ѡ҆клевета́емаѧ: ра́дꙋйсѧ, за ѕѣ́льное тѣ́ла ѹ҆мерщвле́нїе, въ житїѝ сластопита́нномъ ѹ҆корѧ́емаѧ. Ра́дꙋйсѧ, ѿ бг҃а є҆ди́нагѡ похвалы̀ на сꙋдѣ̀ є҆гѡ̀ жела́вшаѧ: ра́дꙋйсѧ, сла́вы то́кмѡ на нб҃сѣ́хъ и҆ска́вшаѧ. Ра́дꙋйсѧ, тве́рдое терпѣ́нїе во ѡ҆ѕлобле́нїи соблю́дшаѧ: ра́дꙋйсѧ, смире́нїемъ кѡ́зни вра̑жїѧ расто́ргшаѧ.

<red>Р</red>а́дꙋйсѧ, прпⷣбнаѧ кн҃ги́не є҆ѵфросѵ́нїе.
