---
title: "Мл҃тва"
navigation:
  key: akathists-evfrosiniamosk-26
  title: "Мл҃тва"
  parent: akathists-evfrosiniamosk
  order: 26
type: "akathist"
---

## Мл҃тва:

<versal>Ѽ</versal> прпⷣбнаѧ кнѧги́не є҆ѵфросѵ́нїе, до́блѧѧ въ жена́хъ подви́жнице, прехва́льнаѧ ѹ҆го́днице хрⷭ҇то́ва! прїимѝ моле́нїе на́съ недосто́йныхъ, съ вѣ́рою и҆ любо́вїю къ ра́цѣ моще́й твои́хъ припа́дающихъ, и҆ те́плымъ къ бг҃ꙋ хода́тайствомъ и҆спросѝ гра́дꙋ твоемꙋ̀ и҆ лю́демъ ѿ бѣ́дъ и҆ напа́стей сохране́нїе, ѡ҆би́тели се́й, тобо́ю созда́ннѣй, ѹ҆твержде́нїе и҆ благоспѣ́ѧнїе, подвиза́ющымсѧ во ѡ҆би́тели твое́й и҆схода́тайствꙋй ѹ҆ великодарови́тагѡ хрⷭ҇та̀ бг҃а на́шегѡ, да вы́нꙋ пребыва́ютъ тща́нїемъ не лѣни́ви, дꙋ́хомъ горѧ́ще, гдⷭ҇еви рабо́тающе, въ моли́твахъ неꙋсыпа́юще: въ мі́рѣ бл҃гоче́стнѡ живꙋ́щымъ и҆спросѝ ѹ҆ гдⷭ҇а въ вѣ́рѣ тве́рдость, во бл҃гоче́стїи постоѧ́нство, и҆ всѣ̑мъ съ вѣ́рою прибѣга́ющымъ къ тебѣ̀, твоеѧ̀ по́мощи и҆ застꙋпле́нїѧ, подава́й при́снѡ недꙋ́гѡвъ и҆сцѣле́нїе, въ ско́рбехъ ѹ҆тѣше́нїе, во всѣ̑мъ житїѝ бл҃гопоспѣше́нїе: наипа́че же ѹ҆молѝ гдⷭ҇а, въ ми́рѣ и҆ покаѧ́нїи земно́е житїѐ преитѝ на́мъ, мыта́рствъ го́рькихъ и҆ мꙋ́къ вѣ́чныхъ и҆зба́витисѧ, и҆ црⷭ҇тво нбⷭ҇ное твои́мъ хода́тайствомъ полꙋчи́ти, и҆дѣ́же ты̀ со всѣ́ми ст҃ы́ми гдⷭ҇ꙋ предстои́ши, да вы́нꙋ сла́вимъ ѻ҆ц҃а̀ и҆ сн҃а и҆ ст҃а́гѡ дх҃а, ны́нѣ и҆ въ безконє́чныѧ вѣ́ки вѣкѡ́въ. <red>А҆</red>ми́нь.

{% illustration "small-ornaments/medallion-lukovich", "small" %}
