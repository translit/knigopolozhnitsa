---
title: "І҆́косъ з҃"
navigation:
  key: akathists-evfrosiniamosk-14
  title: "І҆́косъ з҃"
  parent: akathists-evfrosiniamosk
  order: 14
type: "akathist"
---

## І҆́косъ з҃:

<red>Н</red>о́вꙋю показа̀ добродѣ́тели высотꙋ̀ прпⷣбнаѧ єѵфросѵ́нїа, є҆гда̀ ви́дѧщи ча̑дъ свои́хъ ѕлы́ми ѡ҆ не́й клевета́ми смꙋща́емыхъ, призва̀ ѧ҆̀ та́йнѡ, и҆ ча́сть ѻ҆де́ждъ пред̾ ни́ми ѿкры̀, ꙗ҆́кѡ ви́дѣти бѣ̀ мо́щно тѣ́ло є҆ѧ̀, ѿ поста̀ и҆ ѕѣ́льныхъ подвигѡ́въ и҆зсо́хшее и҆ ѡчернѣ́лое, и҆ пло́ть костє́мъ прильнꙋвшꙋ: и҆ та́кѡ смꙋще́нїе ѿ серде́цъ и҆́хъ ѿгна́вши, никомꙋ̀ же повѣ́дати ви́дѣнное повелѣ̀. таковѣ́й прпⷣбныѧ добродѣ́тели дивѧ́щесѧ, возопїи́мъ къ не́й сицева̑ѧ:

<red>Р</red>а́дꙋйсѧ, во глꙋбинѣ̀ смире́нїѧ по́двиги твоѧ̑ ѿ всѣ́хъ скрыва́вшаѧ: ра́дꙋйсѧ, въ широтѣ̀ любвѝ ча́дѡмъ твои̑мъ ѻ҆́ныѧ ꙗ҆ви́вшаѧ. Ра́дꙋйсѧ, въ ѡ҆чище́нїѧ ра́ди дꙋшѝ, поноше́нїе безче́стїѧ терпѣли́вѡ поне́сшаѧ: ра́дꙋйсѧ, и҆збавлє́нїѧ ра́ди ча̑дъ свои́хъ ѿ грѣха̀ ѡ҆сꙋжде́нїѧ, чистотꙋ̀ житїѧ̀ своегѡ̀ показа́вшаѧ. Ра́дꙋйсѧ, ѡ҆би̑ды ѿ люде́й сꙋдїѝ бг҃ꙋ преда́вшаѧ: ра́дꙋйсѧ, хꙋды́ѧ по́мыслы ча̑дъ свои́хъ во бла́го и҆спра́вившаѧ. Ра́дꙋйсѧ, во ѹ҆вѣре́нїе и҆́стины по́двиги твоѧ̑ и҆̀мъ ѿкры́вшаѧ: ра́дꙋйсѧ, во избѣжа́нїе сла́вы, ѹ҆ста̀ и҆́хъ молча́нїемъ загради́вшаѧ.

<red>Р</red>а́дꙋйсѧ, прпⷣбнаѧ кн҃ги́не є҆ѵфросѵ́нїе.
