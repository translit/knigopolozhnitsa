---
title: "І҆́косъ а҃і"
navigation:
  key: akathists-evfrosiniamosk-22
  title: "І҆́косъ а҃і"
  parent: akathists-evfrosiniamosk
  order: 22
type: "akathist"
---

## І҆́косъ а҃і:

<red>С</red>вѣтоза́рнаѧ свѣща̀ и҆́ночествꙋющымъ показа́сѧ житїѐ твоѐ во ѡ҆би́тели, прпⷣбнаѧ: а҆́ще бо и҆ не мнѡ́ги дни̑ во и҆́ночествѣ пожила̀ є҆сѝ, ѻ҆ба́че всѧ́кїѧ и҆́ноческїѧ добродѣ̑тели ѡ҆́бразъ преизѧ́щный въ себѣ̀ ꙗ҆ви́ла є҆сѝ. тѣ́мже восхвалѧ́юще тѧ̀, сицева̑ѧ вопїе́мъ тѝ, прпⷣбнаѧ:

<red>Р</red>а́дꙋйсѧ, во́льнагѡ мі́ра ѡ҆ставле́нїѧ преизѧ́щнаѧ наста́внице: ра́дꙋйсѧ, пра́вило ѹ҆се́рднагѡ за всѧ̑ лю́ди моле́нїѧ. Ра́дꙋйсѧ, соверше́ннагѡ своеѧ̀ во́ли ѿсѣче́нїѧ премꙋ́дрое наставле́нїе: ра́дꙋйсѧ, дꙋше́вныѧ и҆ тѣле́сныѧ чистоты̀ свѣти́ло и҆зрѧ́дное. Ра́дꙋйсѧ, ѹ҆мерщвле́нїѧ пло́ти ѡ҆́бразе преизѧ́щный: ра́дꙋйсѧ, ми́рнагѡ кꙋпножи́тїѧ наста́внице. Ра́дꙋйсѧ, ѹ҆́мныѧ къ бг҃ꙋ мл҃твы ѡ҆́бразе: ра́дꙋйсѧ, ст҃а́гѡ на землѝ житїѧ̀ зерца́ло.

<red>Р</red>а́дꙋйсѧ, прпⷣбнаѧ кн҃ги́не є҆ѵфросѵ́нїе.
