---
title: "І҆́косъ а҃"
navigation:
  key: akathists-evfrosiniamosk-2
  title: "І҆́косъ а҃"
  parent: akathists-evfrosiniamosk
  order: 2
type: "akathist"
---

## І҆́косъ а҃:

<red>А҆</red>гг҃льское вои́стинꙋ безстра́стїе є҆щѐ на землѝ стѧжа́ла є҆сѝ, прпⷣбнаѧ, ни во что̀ же вмѣнѧ́ющи кнѧже́нїѧ сла́вꙋ, бога́тствъ ѡ҆би́лїе, всѧ̑ мі́ра кра̑снаѧ, ѡ҆ ю҆́ности и҆ тѣ́ла красотѣ̀ неради́вши, непреста́нными же къ бг҃ꙋ мл҃твами, бдѣ́нїемъ и҆ посто́мъ пло́ть и҆знꙋри́вши, и҆ дꙋ́шꙋ добродѣ́тельми ѹ҆краси́вши, сицево́мꙋ равноа́гг҃льномꙋ житїю̀ твоемꙋ̀ ѹ҆дивлѧ́ющесѧ, сїѧ̑ вопїе́мъ тѝ, прпⷣбнаѧ:

<red>Р</red>а́дꙋйсѧ, ѿ млады́хъ лѣ́тъ сп҃се́нїе взыска́вшаѧ: ра́дꙋйсѧ, въ мл҃твахъ къ бг҃ꙋ прилежа́вшаѧ. Ра́дꙋйсѧ, въ напа́стѣхъ на него̀ є҆ди́наго ѹ҆пова́нїе полага́вшаѧ: ра́дꙋйсѧ, въ са́нѣ кнѧ́жестѣмъ смире́нїе сохра́нишаѧ. Ра́дꙋйсѧ, во вла́сти держа́внѣй кро́тость во всѣ̑мъ соблю́дшаѧ: ра́дꙋйсѧ, къ ни́щымъ милосе́рдїе неѡскꙋ́дное показа́вшаѧ. Ра́дꙋйсѧ, въ черто́зѣ кнѧ́жестѣмъ и҆́ночески пожи́вшаѧ: ра́дꙋйсѧ, нѣ́гованїи двора̀ ца́рскагѡ по́стническое житїѐ ꙗ҆ви́вшаѧ.

<red>Р</red>а́дꙋйсѧ, прпⷣбнаѧ кн҃ги́не є҆ѵфросѵ́нїе.
