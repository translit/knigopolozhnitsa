---
title: "І҆́косъ д҃"
navigation:
  key: akathists-evfrosiniamosk-8
  title: "І҆́косъ д҃"
  parent: akathists-evfrosiniamosk
  order: 8
type: "akathist"
---

## І҆́косъ д҃:

<red>С</red>лы́шавше и҆ногда̀ безбожнїи а҆га́рѧне твоѐ, прпⷣбнаѧ, и҆з̾ ца́рствꙋющагѡ гра́да ѹ҆дале́нїе, гна́ша вслѣ́дъ тебѣ̀, въ плѣ́нъ ꙗ҆́ти тѧ̀ хотѧ́ще: ты̀ же бг҃омъ сохранѧ́ема и҆збѣ́гла є҆сѝ рꙋ́къ вра́жїихъ, и҆ бг҃а бл҃годарѧ́щи, мнѡ́ги хра́мы и҆ ѡ҆би́тєли и҆́ноческїѧ воздви́гла є҆сѝ. тѣ́мже вѣ́дꙋще твою̀ те́плꙋю къ бг҃ꙋ любо́вь, вопїе́мъ тѝ сицева̑ѧ:

<red>Р</red>а́дꙋйсѧ, непреста́нными мл҃твенными хвале́нїи бг҃а прославлѧ́вшаѧ: ра́дꙋйсѧ, въ непреста́ннꙋю же́ртвꙋ бл҃годаре́нїѧ, є҆мꙋ̀ хра́мы мнѡ́ги созда́вшаѧ. Ра́дꙋйсѧ, примета́тисѧ во дворѣ́хъ бж҃їихъ возлюби́вшаѧ: ра́дꙋйсѧ, въ мїрстѣй жи́зни высотꙋ̀ и҆́ноческагѡ житїѧ̀ позна́вшаѧ. Ра́дꙋйсѧ, во сла́вѣ свѣ́тлагѡ кнѧже́нїѧ сꙋетꙋ̀ мїрска́гѡ житїѧ̀ ѹ҆разꙋмѣ́вшаѧ: ра́дꙋйсѧ, мі́ра сꙋетꙋ̀ ѹ҆разꙋме́вшымъ, приста́нище ти́хое во ѡ҆би́телехъ ѹ҆гото́вавшаѧ. Ра́дꙋйсѧ, сп҃се́нїѧ дꙋше́внагѡ при́снѡ жела́вшаѧ: ра́дꙋйсѧ, хотѧ́щихъ къ жи́зни и҆́ноческой призыва́вшаѧ.

<red>Р</red>а́дꙋйсѧ, прпⷣбнаѧ кн҃ги́не є҆ѵфросѵ́нїе.
