---
title: "І҆́косъ в҃"
navigation:
  key: akathists-evfrosiniamosk-4
  title: "І҆́косъ в҃"
  parent: akathists-evfrosiniamosk
  order: 4
type: "akathist"
---

## І҆́косъ в҃:

<red>Р</red>а́зꙋмъ во бл҃гоче́стїи ѹ҆твержде́нъ и҆мꙋ́щи прпⷣбнаѧ, не земны́ѧ ра́дости въ сꙋпрꙋ́жествѣ взыска́ше, но па́че всегѡ̀ сꙋпрꙋ́гꙋ въ добродѣ́телѣхъ подража́ше, и҆ того̀ къ дѣлѡ́мъ дѡ́брымъ подвиза́ше, со тща́нїемъ къ по́чести вы́шнѧгѡ зва́нїѧ теча́ше, сицево́е житїѐ прпⷣбныѧ восхвалѧ́юще, возопїи́мъ къ не́й такова̑ѧ:

<red>Р</red>а́дꙋйсѧ, бг҃а па́че всегѡ̀ возлю́бльшаѧ: ра́дꙋйсѧ, въ жи́зни сла́внѣй но́щи въ мл҃твахъ пребыва́ти не ѡ҆ста́вльшаѧ. Ра́дꙋйсѧ, во ѡ҆би́лїи бла̑гъ земны́хъ, по́стнической жи́зни навы́кшаѧ: ра́дꙋйсѧ, въ мїрстѣ́й жи́зни чистотꙋ̀ се́рдца сохра́ншаѧ. Ра́дꙋйсѧ, сꙋпрꙋ́жествъ хрⷭ҇тїа́нскихъ ѹ҆добре́нїе: ра́дꙋйсѧ, же́нъ бл҃гочести́выхъ ѹ҆краше́нїе. Ра́дꙋйсѧ, во ѡ҆би́лїи бла̑гъ живꙋ́щымъ бл҃гоче́стїѧ ѡ҆бразъ пода́вшаѧ: ра́дꙋйсѧ, во сла́вѣ сꙋ́щымъ хрⷭ҇тїа́нскагѡ житїѧ̀ пра́вило показа́вшаѧ.

<red>Р</red>а́дꙋйсѧ, прпⷣбнаѧ кн҃ги́не є҆ѵфросѵ́нїе.
