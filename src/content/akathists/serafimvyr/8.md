---
title: "І҆́косъ д҃"
navigation:
  key: akathists-serafimvyr-8
  title: "І҆́косъ д҃"
  parent: akathists-serafimvyr
  order: 8
type: "akathist"
---

## І҆́косъ д҃:

<red>С</red>лы́ша ѡ҆ лю́тыхъ гоне́нїихъ и҆ тѧ́жкихъ страда́нїихъ, вѣ́рными за и҆́мѧ хрⷭ҇то́во претерпѣва́емыхъ, вслѣ́дъ за а҆пⷭ҇ломъ помышлѧ́ше, премꙋ́дре: кто̀ разлꙋчи́тъ ны̀ ѿ любвѐ бж҃їѧ; и҆́бо благоꙋго́днѡ гдⷭ҇ꙋ є҆́сть кресто́мъ и҆збра́нныхъ свои́хъ спаса́ти. Вѣ́мы же, ѻ҆́ч҃е, ꙗ҆́кѡ лю́бѧщимъ бг҃а всѧ̑ поспѣшествꙋ́ютъ во благо́е, мо́лимъ тѧ̀ и҆ на́мъ многогрѣ̑шнымъ дꙋшеполе́зное ѿ гдⷭ҇а и҆спроси́ти, да согла́снѡ пое́мъ тѝ:

<red>Р</red>а́дꙋйсѧ, вѣ́рꙋ правосла́внꙋю мꙋ́жественнѡ и҆сповѣ́давый; ра́дꙋйсѧ, да́же до сме́рти за хрⷭ҇та пострада́ти хотѣ́вый. Ра́дꙋйсѧ, царѧ̀ и҆ ѻ҆те́чество въ трꙋ́днꙋю годи́нꙋ не преда́вый; ра́дꙋйсѧ, безмѧте́жнꙋю жи́знь на чꙋжби́нѣ презрѣ́вый. Ра́дꙋйсѧ, ча́ѧнїй завѣ́тныхъ сбы́тїе ѹ҆лꙋчи́вый; ра́дꙋйсѧ, хрⷭ҇та ра́ди съ жено́ю разлꙋчи́выйсѧ. Ра́дꙋйсѧ, и҆мѣ́нїе свое́ по сло́вꙋ гдⷭ҇а разда́вый; ра́дꙋйсѧ, за возлю́бленнымъ тобо́ю и҆ тѧ̀ возлюби́вшимъ послѣ́довавый. Ра́дꙋйсѧ, зла́то, въ горни́лѣ и҆скꙋше́нїй ѡ҆чище́нное; ра́дꙋйсѧ, дре́во, прѝ и҆сто́чникахъ во́дъ живы́хъ насажде́нное. Ра́дꙋйсѧ, скѡ́рби и҆ и҆спыта̑нїѧ въ бога́тство дꙋ́ха ѡ҆брати́вый; ра́дꙋйсѧ, сокрове́ннымъ по́двигомъ въ мїрꙋ̀ къ мона́шествꙋ себѣ̀ прїꙋгото́вивый.

<red>Р</red>а́дꙋйсѧ, прпⷣбне серафі́ме, вы́рицкїй чꙋдотво́рче.
