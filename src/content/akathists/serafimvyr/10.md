---
title: "І҆́косъ є҃"
navigation:
  key: akathists-serafimvyr-10
  title: "І҆́косъ є҃"
  parent: akathists-serafimvyr
  order: 10
type: "akathist"
---

## І҆́косъ є҃:

<red>В</red>и́дѣвше бра́тїѧ и҆ свѧщеннонача́лїе и҆спра́вное мона́шеское житїѐ твоѐ, ѻ҆́ч҃е, и҆ послꙋша̑нїѧ многотрꙋ̑днаѧ тобо́ю носи̑маѧ, па́че же смире́нїѧ глꙋбинꙋ̀, ми́ръ и҆ ра́дость ѡ҆ гдⷭ҇ѣ, разꙋмѣ́ли сꙋ́ть плоды̀ дх҃а свѧ́та, въ тебѣ̀ ѡ҆би́льнѡ прозѧ́бшыѧ. Тѣ́мже и҆ мы̀, зрѧ́ще дꙋхо́вное восхожде́нїе твоѐ ѿ си́лы въ си́лꙋ, та́кѡ съ благоговѣ́нїемъ взыва́емъ ти́:

<red>Р</red>а́дꙋйсѧ, пло́ть свою̀ со страстьмѝ и҆ похотьмѝ самоотверже́нїемъ распѧ́вый; ра́дꙋйсѧ, скве́рнꙋ грѣхо́внꙋю ве́тхагѡ а҆да́ма покаѧ́нїемъ ѡ҆мы́вый. Ра́дꙋйсѧ, бл҃года́тнꙋю си́лꙋ смире́нїѧ позна́вый; ра́дꙋйсѧ, дѣ́ланїемъ за́повѣдей є҆ѵⷢ҇льскихъ внꙋ́треннѧго человѣ́ка ѡ҆бнови́вый. Ра́дꙋйсѧ, и҆́мѧ і҆и҃са сладча́йшагѡ непреста́нно се́рдцемъ призыва́вый; ра́дꙋйсѧ, въ живо́е ѡ҆бще́нїе съ гдⷭ҇мъ встꙋпи́вый. Ра́дꙋйсѧ, ми́ръ хрⷭ҇товъ, превосходѧ́й всѧ́къ ѹ҆́мъ, наи́тїемъ дх҃а бж҃їѧ прїѧ́вый; ра́дꙋйсѧ, на землѝ блаже́нство бꙋ́дꙋщаго вѣ́ка вкꙋси́вый. Ра́дꙋйсѧ, бг҃ꙋ и҆ бли́жнимъ нелицемѣ́рнѡ слꙋжи́вый; ра́дꙋйсѧ, пред̾ престо́ломъ вы́шнѧгѡ за всѧ̑ лю́ди сле́знѡ воздыха́вый. Ра́дꙋйсѧ, же́ртвꙋ безкро́внꙋю со стра́хомъ и҆ тре́петомъ соверша́вый; ра́дꙋйсѧ, сло́вомъ мꙋ́дрымъ всѣ́хъ притека́ющихъ къ тебѣ̀ пита́вый.

<red>Р</red>а́дꙋйсѧ, прпⷣбне серафі́ме, вы́рицкїй чꙋдотво́рче.
