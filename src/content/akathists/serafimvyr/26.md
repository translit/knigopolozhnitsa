---
title: "Мл҃тва"
navigation:
  key: akathists-serafimvyr-26
  title: "Мл҃тва"
  parent: akathists-serafimvyr
  order: 26
type: "akathist"
---

## Мл҃тва:

<versal>Ѽ</versal> бг҃облаже́нный и҆ премилосе́рдый ѻ҆́ч҃е на́шъ серафі́ме! Вѣ́дꙋще тѧ и҆ по сме́рти ꙗ҆́кѡ жива́го сꙋ́ща, съ вѣ́рою припа́даемъ ти и҆ вопїе́мъ: не забꙋ́ди ѹ҆бо́гихъ твои́хъ до конца̀, но ми́лостивнѡ при́зри на ста́до твоѐ дꙋхо́вное и҆ ѹ҆пасѝ є҆́, до́брый па́стырю, бл҃гопрїѧ́тными твои́ми къ бг҃ꙋ моли́твами. И҆спросѝ на́мъ ѿ гдⷭ҇а вре́мѧ на покаѧ́нїе и҆ грѣхо́вныѧ жи́зни и҆справле́нїе, вѣ́си бо всѧ̑ не́мѡщи на́ша дꙋше́вныѧ: не и҆́мамы дѣ́лъ вѣ́ры и҆ спасе́нїѧ, не и҆́мамы ре́вности ко и҆́стинномꙋ бг҃оꙋгожде́нїю, плѣни́хомсѧ ѹ҆мо́мъ въ поги́бельныхъ страсте́хъ, растлѣ́хомъ сердца̀ во гнꙋ́сныхъ по́хотехъ. Что̀ ѹ҆̀бо ча́емъ, и҆ на что̀ надѣ́емсѧ неключи́мїи, разори́вше хра̑мины дꙋ́шъ на́шихъ; є҆́й, свѧты́й ѻ҆́ч҃е, простри́ моли́твенно рꙋ́цѣ твоѝ ко гдⷭ҇ꙋ и҆ ѹ҆молѝ спаси́телѧ ро́да человѣ́ческагѡ коснꙋ́тисѧ бл҃года́тїю ѡ҆камене́лыхъ сердец́ъ на́шихъ, ѡ҆мы́ти на́съ слеза́ми покаѧ́нїѧ, возста́вити въ вѣ́рѣ, ѹ҆крѣпи́ти во благоче́стїи и҆ всѧ̑ полє́знаѧ ко спасе́нїю дарова́ти. Не посрамѝ ѹ҆пова́нїѧ на́шего, є҆́же по бз҃ѣ и҆ бг҃ородице на тѧ̀ возлага́емъ, но бꙋ́ди на́мъ ско́рый помо́щникъ, ѹ҆тѣ́шитель въ ско́рбехъ и҆ покрови́тель во ѡ҆бстоѧ́нїихъ, да сподо́бимсѧ моли́твами твои́ми наслѣ́дникѡми бы́ти црⷭ҇твїѧ нбⷭ҇нагѡ, и҆дѣ́же всѝ свѧті́и непреста́ннѡ сла́вѧтъ и҆ воспѣва́ютъ пречестно́е и҆ великолѣ́пое и҆́мѧ ѻ҆ц҃а́, и҆ сн҃а, и҆ ст҃а́гѡ дх҃а, ны́нѣ и҆ при́снѡ, и҆ во вѣ́ки вѣ́кѡвъ. <red>А҆</red>ми́нь.

{% illustration "small-ornaments/medallion-lukovich", "small" %}
