---
title: "І҆́косъ г҃"
navigation:
  key: akathists-dormition-6
  title: "І҆́косъ г҃"
  parent: akathists-dormition
  order: 6
type: "akathist"
---

## І҆́косъ г҃:

<red>И҆</red>мѣ́ѧ въ себѣ̀ помышле́нїе ѹ҆чени́къ, ꙗ҆́кѡ бж҃їимъ смотре́нїемъ бѣ̀ є҆мꙋ̀, не ѡ҆брѣсти́сѧ ко провожде́нїю бг҃ома́тере съ про́чими вкꙋ́пѣ, ѡ҆бра́дованъ бы́въ ѡ҆ безсме́ртнѣмъ є҆ѧ̀ ѹ҆спе́нїи, сїѧ̑ вопїѧ́ше къ не́й:

<red>Р</red>а́дꙋйсѧ, воспрїе́млемаѧ ѿ землѝ дла́ньма сн҃а твоегѡ̀: ра́дꙋйсѧ, ко превы̑шнимъ возше́дшаѧ наслажда́тисѧ сла́вы є҆гѡ̀. Ра́дꙋйсѧ, провожда́емаѧ ѿ всѣ́хъ чинонача́лїй а҆́гг҃льскихъ въ гѡ́рнѧѧ: ра́дꙋйсѧ, под̾е́млемаѧ херꙋві́мы въ нбⷭ҇наѧ и҆ наднбⷭ҇наѧ. Ра́дꙋйсѧ, въ нбⷭ҇ныхъ вратѣ́хъ ѿ старѣ́йшихъ си́лъ велелѣ́пнѡ пѣ́сньми возноси́маѧ: ра́дꙋйсѧ, ѿ всѣ́хъ нбⷭ҇ныхъ гра́жданъ ѡ҆крꙋжа́емаѧ и҆ блажи́маѧ. Ра́дꙋйсѧ, не́бо земно́е, къ го́рнемꙋ селе́нїю возвы́шенное: ра́дꙋйсѧ, престо́ле гдⷭ҇нь, ѿ землѝ вознесе́нный въ црⷭ҇твїе нбⷭ҇ное. Ра́дꙋйсѧ, предста́тельство на́ше и҆ крѣ́пкое застꙋпле́нїе: ра́дꙋйсѧ, грѣ́шникѡмъ спорꙋ́чнице во спасе́нїе. Ра́дꙋйсѧ, хрⷭ҇тїа́нѡмъ цр҃и́це, и҆ по бз҃ѣ наде́ждо небе́снагѡ црⷭ҇твїѧ: ра́дꙋйсѧ, мт҃и живота̀, и҆ по гдⷭ҇ѣ на́мъ ѹ҆пова́нїе жи́зни вѣ́чныѧ.

<red>Р</red>а́дꙋйсѧ ѡ҆бра́дованнаѧ, во ѹ҆спе́нїи твое́мъ на́съ не ѡ҆ставлѧ́ющаѧ.
