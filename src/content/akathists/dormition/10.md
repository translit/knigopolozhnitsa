---
title: "І҆́косъ є҃"
navigation:
  key: akathists-dormition-10
  title: "І҆́косъ є҃"
  parent: akathists-dormition
  order: 10
type: "akathist"
---

## І҆́косъ є҃:

<red>В</red>и́дѣвше бг҃ови́дцы своего̀ влⷣкꙋ, въ рꙋ́цѣ мт҃ре своеѧ̀ дꙋ́шꙋ прїе́мша, и҆ гдⷭ҇а того̀ разꙋмѣ́вше, потща́шасѧ свѧщенносло́вїѧ пѣ́сньми бл҃госло́внѣ воспѣ́ти ю҆̀:

<red>Р</red>а́дꙋйсѧ, цр҃и́це, над̾ всѣ́ми црⷭ҇твꙋющаго носи́вшаѧ: ра́дꙋйсѧ, и҆ сама̀ рꙋка́ма є҆гѡ̀ сн҃о́внима носи́маѧ. Ра́дꙋйсѧ, ски́птре ца́рскїй въ хрⷭ҇то́вой десни́цѣ: ра́дꙋйсѧ, въ рꙋцѣ̀ нѡ́а, вѣ́тве голꙋби́цы. Ра́дꙋйсѧ, же́зле а҆арѡ́новъ, прозѧ́бшїй нетлѣ́нїе: ра́дꙋйсѧ, крі́не неꙋвѧда́емый, процвѣ́тшїй безсме́ртїе. Ра́дꙋйсѧ, бг҃оѻтца̀ дв҃да цѣвни́це бг҃одохнове́ннаѧ: ра́дꙋйсѧ, проро́чествїѧ є҆гѡ̀ воста́вшаѧ сла́во, ѱалти́рю и҆ гꙋ́сли прекра́сныѧ. Ра́дꙋйсѧ, ѡ҆дꙋшевле́нный свѧты́ни гдⷭ҇ни кївѡ́те: ра́дꙋйсѧ, въ поко́й гдⷭ҇ень воскре́сшїй на́шъ животѐ. Ра́дꙋйсѧ, ски́нїе, ѿ херꙋві́мѡвъ ѡ҆сѣнѧ́емаѧ: ра́дꙋйсѧ, ст҃а́ѧ ст҃ы́хъ, ѿ серафі́мѡвъ глаго́лємаѧ.

<red>Р</red>а́дꙋйсѧ ѡ҆бра́дованнаѧ, во ѹ҆спе́нїи твое́мъ на́съ не ѡ҆ставлѧ́ющаѧ.
