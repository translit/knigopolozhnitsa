---
title: "І҆́косъ а҃"
navigation:
  key: akathists-dormition-2
  title: "І҆́косъ а҃"
  parent: akathists-dormition
  order: 2
type: "akathist"
---

## І҆́косъ а҃:

<red>А҆́</red>гг҃лъ предста́тель по́сланъ бы́сть, рещѝ бцⷣѣ ко премі̑рнымъ є҆ѧ̀ возше́ствїе: и҆ прїитѝ пред̾ѧвлѧ́ше къ не́й сн҃ꙋ є҆ѧ̀ и҆ бг҃ꙋ, свѣ́тлѡ ѡ҆ не́й блиста́ѧсѧ, и҆ стоѧ̀, зовы́й такова̑ѧ:

<red>Р</red>а́дꙋйсѧ, прера́дованнаѧ мт҃и цр҃е́ва: ра́дꙋйсѧ, небе́снаѧ цари́це, мт҃и бг҃а и҆ гдⷭ҇а небесѐ и҆ землѝ. Ра́дꙋйсѧ, предпочте́ннаѧ превели́чествомъ прише́ствїѧ къ тебѣ̀ сн҃а твоегѡ̀ и҆ бг҃а: ра́дꙋйсѧ, возвели́ченнаѧ и҆звѣще́нїемъ твоегѡ̀ къ сн҃ꙋ ѿше́ствїѧ. Ра́дꙋйсѧ, ѿ всѣ́хъ родѡ́въ бг҃омъ и҆збра́ннаѧ: ра́дꙋйсѧ, свѧто́е вмѣсти́лище сло́ва бж҃їѧ. Ра́дꙋйсѧ, проро́ческагѡ прорече́нїѧ и҆сполне́нїе: ра́дꙋйсѧ, а҆пⷭ҇лѡмъ пречестны́й вѣ́нче. Ра́дꙋйсѧ, царє́мъ ѹ҆добре́нїе и҆ держа́во: ра́дꙋйсѧ, ст҃и́телємъ ѹ҆краше́нїе, и҆ сщ҃е́нникѡмъ добро́то. Ра́дꙋйсѧ, бг҃омꙋ́дрыхъ и҆́нокѡвъ возведе́нїе къ го́рнемꙋ ца́рствїю: ра́дꙋйсѧ, ѿверза́ющаѧ ра̑йскїѧ двє́ри хрⷭ҇тїа́нскомꙋ ро́дꙋ, при́снѡ тѧ̀ блажа́щемꙋ.

<red>Р</red>а́дꙋйсѧ ѡ҆бра́дованнаѧ, во ѹ҆спе́нїи твое́мъ на́съ не ѡ҆ставлѧ́ющаѧ.
