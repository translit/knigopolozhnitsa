---
title: "І҆́косъ з҃"
navigation:
  key: akathists-dormition-14
  title: "І҆́косъ з҃"
  parent: akathists-dormition
  order: 14
type: "akathist"
---

## І҆́косъ з҃:

<red>Н</red>о́вꙋю показа̀ тва́рь, ꙗ҆́вльсѧ на́мъ всѣ́хъ творе́цъ гдⷭ҇ь тобо́ю, бцⷣе. ты́ же сро́дное промышле́нїе ѡ҆ на́съ къ немꙋ̀ и҆мꙋ́щи, че́стнѣ почита́ющихъ пречестно́е твоѐ ѹ҆спе́нїе, прїимѝ сицєва́ѧ тебѣ̀ вопїю́щихъ:

<red>Р</red>а́дꙋйсѧ, мт҃и бг҃ꙋ и҆збра́ннаѧ ѿ земны́хъ: ра́дꙋйсѧ, превы́шшаѧ земны́хъ и҆ небе́сныхъ. Ра́дꙋйсѧ, херꙋві́мѡвъ и҆ серафі́мѡвъ горѣ̀ превозше́дшаѧ: ра́дꙋйсѧ, ли́къ ѹ҆чени́ческїй ѻ҆́блакомъ ко погребе́нїю тѝ до́лѣ совокꙋ́пльшаѧ. Ра́дꙋйсѧ, ѳѡмꙋ̀ по погребе́нїи твое́мъ си́лою бж҃їею предпоста́вившаѧ и҆зрѧ́днѣе: ра́дꙋйсѧ, чрез̾ него̀ ѹ҆вѣ́рившаѧ твоѐ на не́бо съ пло́тїю преселе́нїе. Ра́дꙋйсѧ, красото́ю всѣ́хъ добродѣ́телей ѹ҆кра́шеннаѧ: ра́дꙋйсѧ, краснѣ́йшемꙋ па́че сынѡ́въ человѣ́ческихъ сн҃ови своемꙋ̀ сопричте́ннаѧ. Ра́дꙋйсѧ, ꙗ҆́кѡ фі́нїѯъ пло́тїю воскре́сшею процвѣ́тшаѧ: ра́дꙋйсѧ, ꙗ҆́кѡ ке́дръ въ лїва́нѣ небе́сномъ ѹ҆мно́жившаѧсѧ. Ра́дꙋйсѧ, дре́во живота̀ насажде́нное посредѣ̀ раѧ̀ превы́шнѧгѡ: ра́дꙋйсѧ, ковче́же мы́сленный, возвы́шенный въ гѡ́рнѧѧ ѿ пото́па сме́ртнагѡ.

<red>Р</red>а́дꙋйсѧ ѡ҆бра́дованнаѧ, во ѹ҆спе́нїи твое́мъ на́съ не ѡ҆ставлѧ́ющаѧ.
