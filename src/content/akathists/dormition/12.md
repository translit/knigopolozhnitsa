---
title: "І҆́косъ ѕ҃"
navigation:
  key: akathists-dormition-12
  title: "І҆́косъ ѕ҃"
  parent: akathists-dormition
  order: 12
type: "akathist"
---

## І҆́косъ ѕ҃:

<red>В</red>озсїѧ̀ на́мъ со́лнце пра́вды хрⷭ҇то́съ бг҃ъ, ѿ твои́хъ пречи́стыхъ ложе́снъ во́лею, и҆ благоразꙋ́мїемъ проповѣ́данїѧ чрез̾ а҆пⷭ҇лы мі́ръ просвѣтѝ, и҆ тѧ̀ бг҃ома́терь ѿ ро́да и҆ въ ро́дъ просла́ви. тѣ́мже и҆ мы̀ всѝ ѹ҆блажа́емъ тѧ̀, вопїю́ще тѝ:

<red>Р</red>а́дꙋйсѧ, приснобл҃же́ннаѧ ѿ всѣ́хъ родѡ́въ во вѣ́ки: ра́дꙋйсѧ, бл҃гоꙋтро́бнаѧ и҆ ми́лостиваѧ на человѣ́ки. Ра́дꙋйсѧ, ѹ҆чени́ческомꙋ ли́кꙋ ѡ҆бѣща́нїе и҆спо́лнившаѧ: ра́дꙋйсѧ, присѣще́нїемъ твои́мъ ѿ сн҃а твоегѡ̀ и҆ бг҃а, ми́ръ томꙋ̀ пода́вшаѧ. Ра́дꙋйсѧ, всежела́тельное ст҃ы́хъ и҆ сла́дкое зрѣ́нїе: ра́дꙋйсѧ, преподо́бныхъ ма́терей и҆ дѣ́въ ст҃ы́хъ всевеселѧ́щее ра́дованїе. Ра́дꙋйсѧ, преходѧ́щаѧ ра́йское селе́нїе пра́ведныхъ: ра́дꙋйсѧ, посѣща́ющаѧ всѣ́хъ во сла́вѣ небе́снѣй сꙋ́щихъ. Ра́дꙋйсѧ, нача́ло человѣ́ческагѡ спасе́нїѧ: ра́дꙋйсѧ, и҆сполне́нїе всѣ́хъ благи́хъ жела́нїѧ. Ра́дꙋйсѧ, по бз҃ѣ цр҃ѣ̀ ца́рствꙋющихъ бцⷣе цр҃и́це: ра́дꙋйсѧ, по гдⷭ҇ѣ госпо́дствꙋющихъ, влⷣцѣ на́шемъ, гпⷭ҇жѐ и҆ влⷣчце.

<red>Р</red>а́дꙋйсѧ ѡ҆бра́дованнаѧ, во ѹ҆спе́нїи твое́мъ на́съ не ѡ҆ставлѧ́ющаѧ.
