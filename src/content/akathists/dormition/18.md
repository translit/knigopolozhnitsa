---
title: "І҆́косъ ѳ҃"
navigation:
  key: akathists-dormition-18
  title: "І҆́косъ ѳ҃"
  parent: akathists-dormition
  order: 18
type: "akathist"
---

## І҆́косъ ѳ҃:

<red>В</red>иті̑йства бг҃овѣща́нныхъ проро́ческихъ рече́нїй, ны́нѣ зри́мъ ѡ҆ тебѣ̀ сбы́вшаѧсѧ бцⷣе, ꙗ҆́кѡ вои́стиннꙋ бг҃а пло́тїю родила̀ є҆сѝ на́мъ. тѣ́мже та́инствꙋ словесѐ бж҃їѧ вѣ́рꙋюще, вопїе́мъ:

<red>Р</red>а́дꙋйсѧ, зако́на и҆ проро́кѡвъ глави́зно соверше́ннаѧ: ра́дꙋйсѧ, ѕвѣздо̀ і҆а́кѡвлѧ, валаа́момъ прⷪ҇рокова́ннаѧ. Ра́дꙋйсѧ, ѻ҆́дре цр҃ѧ̀ вели́кагѡ, вѣща́нный соломѡ́номъ: ра́дꙋйсѧ, рꙋно̀ ѡ҆роше́нное і҆и҃сомъ, ѡ҆бразова́нное гедеѡ́номъ. Ра́дꙋйсѧ, неѡпали́маѧ кꙋпино̀, законополо́жникомъ предзри́маѧ: ра́дꙋйсѧ, горо̀ ст҃а́ѧ, мꙋ́жемъ жела́нїѧ ѹ҆смотре́ннаѧ. Ра́дꙋйсѧ, лѣ́ствице небе́снаѧ, і҆а́кѡвомъ предви́димаѧ: ра́дꙋйсѧ, две́ре непроходи́маѧ, і҆езекі́илемъ предзри́маѧ. Ра́дꙋйсѧ, со́лнце селе́нїѧ хрⷭ҇то́ва, ѱалмопѣ́вцемъ пред̾ѧвле́нное: ра́дꙋйсѧ, та́инство, многобра́знѣ прⷪ҇ро́ки пронарече́нное. Ра́дꙋйсѧ, проро́ческихъ глагѡ́лъ всѣ́хъ предрече́нныхъ ѡ҆ тебѣ̀, коне́цъ прине́сшаѧ: ра́дꙋйсѧ, вы́шнѧгѡ смотрє́нїѧ всѧ̑ за спасе́нїе мі́ра соверши́вшаѧ.

<red>Р</red>а́дꙋйсѧ ѡ҆бра́дованнаѧ, во ѹ҆спе́нїи твое́мъ на́съ не ѡ҆ставлѧ́ющаѧ.
