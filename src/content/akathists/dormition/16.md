---
title: "І҆́косъ и҃"
navigation:
  key: akathists-dormition-16
  title: "І҆́косъ и҃"
  parent: akathists-dormition
  order: 16
type: "akathist"
---

## І҆́косъ и҃:

<red>В</red>сѧ̀ бы́вши горѣ̀ къ нбⷭ҇нымъ взѧта̀, и҆ земны́хъ не ѡ҆ставлѧ́ѧ, бг҃ома́ти, рꙋка́ма сн҃о́внима носи́ма, въ незаходи̑маѧ вни́де, во ѻ҆́ный гра́дъ всесвѣтѧ́щїй и҆ прекра́сный і҆ерꙋсали́мъ вы́шнїй, херꙋві́мы ѡ҆бстои́ма, со всѣ́ми небе́сными си́лами, и҆дѣ́же слы́шитъ пою́щихъ сїѧ̑:

<red>Р</red>а́дꙋйсѧ, є҆ѧ́же прест҃а́ѧ дꙋша̀ въ вы́шнемъ всесвѣ́тломъ сїѡ́нѣ вселѧ́етсѧ: ра́дꙋйсѧ, є҆ѧ́же и҆ нетлѣ́нное тѣ́ло та́можде съ дꙋше́ю кꙋ́пнѡ прославлѧ́етсѧ. Ра́дꙋйсѧ, вше́дшаѧ въ престо́льный гра́дъ самагѡ̀ вседержи́телѧ: ра́дꙋйсѧ, возне́сшаѧсѧ въ прекра́сный ра́й вы́шнѧгѡ насади́телѧ. Ра́дꙋйсѧ, пренесе́ннаѧ во гра́дъ ѡ҆снова́нный ѿ ка́меней всесвѣтѧ́щихъ: ра́дꙋйсѧ, введе́ннаѧ во ѡ҆гра́дꙋ ѡ҆бстои́мꙋю вѡ́и си́лъ превы́шнихъ. Ра́дꙋйсѧ, превы́шше небе́съ во благолѣ́пїе бж҃їе взѧта́ѧ: ра́дꙋйсѧ, па́че всѣ́хъ невеще́ственныхъ ѹ҆мѡ́въ почте́наѧ. Ра́дꙋйсѧ, приносѧ́щаѧ къ сн҃ꙋ своемꙋ̀ и҆ бг҃ꙋ моле́нїе вѣ́рныхъ: ра́дꙋйсѧ, и҆ сама̀ непреста́ннѡ ѹ҆ престо́ла сн҃а твоегѡ̀ и҆ бг҃а молѧ́щаѧсѧ ѡ҆ всѣ́хъ. Ра́дꙋйсѧ, предста́тельнице къ бг҃ꙋ мі́ръ спаса́ющаѧ: ра́дꙋйсѧ, застꙋ́пнице ро́дꙋ хрїстїа́нскомꙋ ѿ бг҃а дарова́ннаѧ.

<red>Р</red>а́дꙋйсѧ ѡ҆бра́дованнаѧ, во ѹ҆спе́нїи твое́мъ на́съ не ѡ҆ставлѧ́ющаѧ.
