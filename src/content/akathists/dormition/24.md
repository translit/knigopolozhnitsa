---
title: "І҆́косъ в҃і"
navigation:
  key: akathists-dormition-24
  title: "І҆́косъ в҃і"
  parent: akathists-dormition
  order: 24
type: "akathist"
---

## І҆́косъ в҃і:

<red>П</red>ою́ще всечестно́е твоѐ ѹ҆спе́нїе, восхвалѧ́емъ всѝ ко пренебє́снымъ возше́ствїе твоѐ, цр҃и́це бг҃ома́ти: ты́ же ѡ҆свѧтѝ, просла́ви и҆ спасѝ всѣ́хъ любо́вїю пою́щихъ тебѣ̀:

<red>Р</red>а́дꙋйсѧ, ѡ҆чи́стившаѧ зе́млю пречи́стыми но́гъ твои́хъ стопа́ми: ра́дꙋйсѧ, ѡ҆свѧти́вшаѧ воздꙋ́хъ восхожде́нїемъ твои́мъ къ небесѝ. Ра́дꙋйсѧ, на небе́сный крꙋ́гъ возстꙋпи́вшаѧ: ра́дꙋйсѧ, всѧ̑ добрѡ́ты неизречє́нныѧ зрѧ́щаѧ. Ра́дꙋйсѧ, во сла́вѣ присѣдѧ́щаѧ престо́лꙋ сн҃а твоегѡ̀ и҆ бг҃а: ра́дꙋйсѧ, съ сн҃омъ и҆ бг҃омъ вѣ́чнѡ ца́рствꙋющаѧ. Ра́дꙋйсѧ, красото̀ въ десни́цѣ гдⷭ҇ней, ѹ҆краша́ющаѧ блажа́щихъ тѧ̀ всѣ́хъ небе́сныхъ: ра́дꙋйсѧ, ѡ҆бра́довавшаѧ надѣ́ѧнїемъ на тѧ̀ всѣ́хъ земны́хъ. Ра́дꙋйсѧ, ѡ҆блече́ннаѧ въ со́лнце, сїѧ́ющаѧ благода́тїю и҆ сла́вою все́й вселе́ннѣй: ра́дꙋйсѧ, ѡ҆бѣща́вшаѧ сохранѧ́ти и҆ спаса́ти призыва́ющихъ тѧ̀ всѣ́хъ въ поднебе́снѣй. Ра́дꙋйсѧ, ѿ хрїстїа́нскихъ родѡ́въ мт҃и бж҃їѧ почита́емаѧ, и҆ бцⷣа и҆менꙋ́емаѧ: ра́дꙋйсѧ, ѿ востѡ́къ со́лнца до за̑падъ, пресла́внѡ и҆ правосла́внѡ ѿ всѣ́хъ благочести́выхъ сла́вимаѧ.

<red>Р</red>а́дꙋйсѧ ѡ҆бра́дованнаѧ, во ѹ҆спе́нїи твое́мъ на́съ не ѡ҆ставлѧ́ющаѧ.
