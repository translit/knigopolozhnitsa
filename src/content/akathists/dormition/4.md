---
title: "І҆́косъ в҃"
navigation:
  key: akathists-dormition-4
  title: "І҆́косъ в҃"
  parent: akathists-dormition
  order: 4
type: "akathist"
---

## І҆́косъ в҃:

<red>Р</red>азꙋ́мнаѧ всѧ̀ тва́рь, старѣ̑йшаѧ чинонача̑лїѧ а҆́гг҃льскаѧ, прїидо́ша со свои́мъ цр҃е́мъ, и҆́же во своѧ̑ живонача́льнѣйшыѧ рꙋ́цѣ дꙋ́шꙋ мт҃ре своеѧ̀ прїѧ́тъ: те́плый же вѣ́рою пе́тръ со слеза́ми мнѡ́гаѧ къ не́й и҆зречѐ, зовы́й:

<red>Р</red>а́дꙋйсѧ, ко премі̑рнымъ, мт҃и творца̀ мі́рꙋ, восходѧ́щаѧ: ра́дꙋйсѧ, къ пренебє́снымъ, простра́ннѣйшаѧ нб҃съ, взе́млющаѧсѧ. Ра́дꙋйсѧ, четвероча́стное стїхі́й ѡ҆свѧти́вшаѧ твои́мъ восхожде́нїемъ: ра́дꙋйсѧ, небе́сныхъ возвесели́вшаѧ твои́мъ прехожде́нїемъ. Ра́дꙋйсѧ, во і҆ерꙋсали́мъ го́рнїй прекра́сный прїѧ́таѧ: ра́дꙋйсѧ, въ нерꙋкотворє́нныѧ хра́мы прера́достнѡ вше́дшаѧ. Ра́дꙋйсѧ, херꙋві́мѡвъ и҆ серафі́мѡвъ цр҃и́це: ра́дꙋйсѧ, а҆рха́гг҃лѡвъ и҆ а҆́гг҃лѡвъ влⷣчце. Ра́дꙋйсѧ, прибѣ́жище вѣ̑рнымъ, и҆ и҆збавле́нїе: ра́дꙋйсѧ, достоѧ́нїю твоемꙋ̀ по́мощь и҆ защище́нїе. Ра́дꙋйсѧ, ѡ҆ все́мъ мі́рѣ хрїстїа́нскомъ къ бг҃ꙋ хода́таице: ра́дꙋйсѧ, бла̑гъ всѧ́ческихъ всеблага́ѧ пода́тельнице.

<red>Р</red>а́дꙋйсѧ ѡ҆бра́дованнаѧ, во ѹ҆спе́нїи твое́мъ на́съ не ѡ҆ставлѧ́ющаѧ.
