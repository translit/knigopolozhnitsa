---
title: "Мл҃тва"
navigation:
  key: akathists-iustinkell-26
  title: "Мл҃тва"
  parent: akathists-iustinkell
  order: 26
type: "akathist"
---

## Мл҃тва:

<versal>Ѽ</versal> премꙋ́дре і҆ꙋсті́не, злата́ѧ ѹ҆сто̀ и҆ дх҃а ст҃а́гѡ фїлосо́фе, ве́сь є҆сѝ ѻ҆́гнь и҆ ре́вность по бз҃ѣ, ве́сь и҆спо́лненъ любвѐ къ бг҃ꙋ и҆ чл҃вѣ́кѡмъ: тѣ́мже мо́лимъ тѧ̀: возжзѝ и҆ въ на́съ ѻ҆́гнь се́й, є҆го́же воврещѝ на зе́млю прїи́де хрⷭ҇то́съ, сі́есть ѻ҆́гнь бг҃олю́бїѧ, ѻ҆́гнь любвѐ къ вѣ́рѣ бг҃оѿкрове́ннѣй, правосла́внѣй, сп҃си́тельнѣй, ѻ҆́гнь любвѐ къ невѣ́стѣ хрⷭ҇то́вѣ, цр҃квѣ є҆гѡ̀ непоро́чнѣй, бг҃оно́снѣй, неизмѣ́ннѣй, вѣ́рнѣй и҆ непозы́блемѣй: ѻ҆́гнь братолю́бїѧ, ѻ҆́гнь нб҃олю́бїѧ, ѻ҆́гнь всѧ́кагѡ бл҃гочⷭ҇тїѧ и҆ чⷭ҇тоты̀. Да́рꙋй на́мъ, чл҃вѣ́че нбⷭ҇ный и҆ а҆́гг҃ле земны́й, твоеѧ̀ а҆́гг҃льскїѧ любвѐ ко всемꙋ̀ нетлѣ́нномꙋ, вѣ́чномꙋ, ст҃о́мꙋ, да́рꙋй на́мъ твоегѡ̀ смире́нїѧ, кро́тости и҆ дѣ́тскагѡ неѕло́бїѧ. Наꙋчи́ ны проща́ти ѿ срⷣца ненави́дѧщымъ и҆ ѡ҆би́дѧщымъ, и҆ напа̑сти на́мъ творѧ́щымъ, дїа́вола же и҆ всѧ̑ дѣла̀ є҆гѡ̀ соверше́нною не́навистїю ненави́дѣти. И҆ въ ча́съ кончи́ны на́шеѧ предста́ни ѻ҆дрꙋ̀ на́шемꙋ свѣ́тлымъ лице́мъ, и҆ соше́ствꙋй дꙋша́мъ на́шымъ по пꙋтѝ чрезъ те́мнꙋю во́дꙋ ѕло́бныхъ дꙋхѡ́въ поднбⷭ҇ныхъ въ црⷭ҇тво превѣ́чнагѡ бг҃а и҆ сп҃са хрⷭ҇та̀, є҆мꙋ́же со ѻ҆ц҃е́мъ и҆ дх҃омъ ст҃ы́мъ подоба́етъ сла́ва и҆ бл҃годаре́нїе во вѣ́ки. <red>А҆</red>ми́нь.
