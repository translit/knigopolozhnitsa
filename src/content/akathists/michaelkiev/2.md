---
title: "І҆́косъ а҃"
navigation:
  key: akathists-michaelkiev-2
  title: "І҆́косъ а҃"
  parent: akathists-michaelkiev
  order: 2
type: "akathist"
---

## І҆́косъ а҃:

<red>А҆</red>рха́гг҃лѡвъ и҆ а҆́гг҃лѡвъ цр҃ь, и҆ всѣ́ѧ тва́ри созда́тель и҆ промысли́тель, милосе́рдїе своѐ ꙗ҆вѝ къ лю́демъ страны̀ на́шеѧ, во тмѣ̀ і҆дѡлослꙋже́нїѧ ходи́вшымъ, и҆ тѧ̀, ст҃и́телю мїхаи́ле, ꙗ҆́кѡ а҆пⷭ҇ла посла̀, да сїѧ̑ просвѣти́ши свѣ́томъ и҆́стиннагѡ бг҃опозна́нїѧ. И҆ сѐ твои́ми ѹ҆че́ньми, ꙗ҆́же пе́рвѣе жє́ртвы бѣсѡ́мъ приноша́хꙋ, ны́нѣ дꙋшѝ своѧ̑ дароно́сѧтъ хрⷭ҇тꙋ̀. тебѣ̀ же бл҃года́рствєннаѧ сїѧ̑ возно́сѧтъ пѣснопѣ̑нїѧ:

<red>Р</red>а́дꙋйсѧ, вѣ́ры хрⷭ҇то́вы ѹ҆се́рдный насади́телю: ра́дꙋйсѧ, і҆дѡлослꙋже́нїе и҆скорени́вый. Ра́дꙋйсѧ, бѣсѡ́вскїѧ жє́ртвы ѹ҆праздни́вый: ра́дꙋйсѧ, свѣ́те, ѿ восто́ка возсїѧ́вый. Ра́дꙋйсѧ, тмꙋ̀ і҆дѡлобѣ́сїѧ разгна́вый: ра́дꙋйсѧ, ѹ҆че́нїемъ хрⷭ҇то́вымъ лю́ди просвѣти́вый. Ра́дꙋйсѧ, і҆́дольскїѧ трє́бы кресто́мъ разрꙋши́вый: ра́дꙋйсѧ, ни́вꙋ хрⷭ҇то́вꙋ до́брѣ воздѣ́лавый. Ра́дꙋйсѧ, бл҃гопло́днаѧ сѣ́мена на не́й всѣ́ѧвый: ра́дꙋйсѧ, медотѡ́чнаѧ ѹ҆ста̀ хрⷭ҇то́ва. Ра́дꙋйсѧ, свирѣ́ль бл҃гозвꙋ́чнаѧ дх҃а ст҃а́гѡ.

<red>Р</red>а́дꙋйсѧ, мїхаи́ле, вели́кїй і҆ера́рше, цр҃кве рѡссїйскїѧ пресла́вный первопресто́льниче.
