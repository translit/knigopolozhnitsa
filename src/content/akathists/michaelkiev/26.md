---
title: "Мл҃тва"
navigation:
  key: akathists-michaelkiev-26
  title: "Мл҃тва"
  parent: akathists-michaelkiev
  order: 26
type: "akathist"
---

## Мл҃тва:

<versal>Ѽ</versal> ст҃ы́й вели́кїй и҆ пресла́вный а҆рхїпа́стырю и҆ ѻ҆́ч҃е на́шъ мїхаи́ле, страны̀ рѡссїйскїѧ первопресто́льниче и҆ просвѣти́телю, всѣ́хъ же племе́нъ хрⷭ҇тїа́нскихъ бл҃гонаде́жный пред̾ бг҃омъ хода́таю, тебѣ̀ припа́дающе мо́лимсѧ: помозѝ на́мъ бы́ти твоеѧ̀ къ бг҃ꙋ любвѐ подража́телємъ, є҆́ю же въ земнѣ́мъ животѣ̀ твое́мъ преиспо́лненъ бы́лъ є҆сѝ. просвѣтѝ ѹ҆мы̀ и҆ сердца̀ на̑ша свѣ́томъ бжⷭ҇твеннагѡ ѹ҆че́нїѧ. наꙋчѝ на́съ тебѣ̀ послѣ́довати вѣ́рнѡ и҆ за́пѡвѣди гдⷭ҇ни ѹ҆се́рднѡ твори́ти, да ꙗ҆ви́мсѧ ча̑да твоѧ̑ не и҆́менемъ то́кмѡ, но и҆ всѣ́мъ житїе́мъ, та́кѡ позна́емсѧ. Моли́сѧ, равноапⷭ҇льне і҆ера́рше, ѡ҆ це́ркви рѡссі́йстѣй, ѡ҆ гра́дѣ твое́мъ и҆ ѡ҆би́тели, въ не́й же нетлѣ́ннѡ мо́щи твоѧ̑ ст҃ы̑ѧ почива́ютъ, и҆ ѡ҆ все́мъ ѻ҆те́чествѣ на́шемъ, при́зри ми́лостивнѡ на всѧ̑ вѣ̑рныѧ твоѧ̑ чти́тели, по́мощи твоеѧ̀ ищꙋщиѧ: бꙋ́ди всѣ̑мъ въ болѣ́знѣхъ цѣли́тель, въ ско́рбехъ и҆ печа́лехъ ѹ҆тѣ́шитель, въ бѣда́хъ и҆ нꙋжда́хъ помо́щникъ, въ ча́съ же сме́ртный застꙋ́пникъ и҆ покрови́тель, да твое́ю по́мощїю сподо́бимсѧ и҆ мы̀ грѣ́шнїи сп҃се́нїе полꙋчи́ти и҆ црⷭ҇твїе хрⷭ҇то́во наслѣ́довати. є҆́й, ст҃и́телю хрⷭ҇то́въ, а҆́ще восхо́щеши мо́жеши по́мощи на́мъ, да на по́мощь твою̀ ѹ҆пова́юше, просла́вимъ ди́внагѡ во ст҃ы́хъ свои́хъ бг҃а ѻ҆ц҃а̀ и҆ сн҃а и҆ ст҃а́гѡ дх҃а, ны́нѣ и҆ при́снѡ и҆ во вѣ́ки вѣкѡ́въ. <red>А҆</red>ми́нь.

{% illustration "small-ornaments/ornament-from-12th-century-armenian-gospel-crider", "small" %}
