---
title: "І҆́косъ г҃"
navigation:
  key: akathists-michaelkiev-6
  title: "І҆́косъ г҃"
  parent: akathists-michaelkiev
  order: 6
type: "akathist"
---

## І҆́косъ г҃:

<red>И҆</red>мꙋ́щи ква́съ вѣ́ры во хрⷭ҇та̀, жена̀, бг̑омꙋ̾драѧ кнѧгинѧ ѻ҆́льга, ѻ҆́ный въ са́тѣх люде́й рѡссїйскихъ сокры̀. тобо́ю же, по во́ли всемогꙋ́щагѡ, всѐ тѣ́сто держа̑вы влади́мїровы сква́сивъ, возрастѐ въ вѣ́рꙋ хрⷭ҇то́вꙋ. сегѡ̀ ра́ди прїимѝ ѿ на́шегѡ ѹ҆се́рдїѧ достѡ́йныѧ похвалы̑ тебѣ̀:

<red>Р</red>а́дꙋйсѧ, бж҃їе къ рꙋсѝ бл҃говоле́нїе: ра́дꙋйсѧ, мл҃твъ ст҃ы́ѧ ѻ҆́льги и҆сполне́нїе. Ра́дꙋйсѧ, славноде́ржавнагѡ влади́мїра вели́кїй совѣтода́телю: ра́дꙋйсѧ, новоизбра́нныхъ люде́й хрⷭ҇то́выхъ мꙋ́дрый назида́телю. Ра́дꙋйсѧ, и҆́мже ца́рїе на́шѧ и҆ всѝ лю́дїе рѡссїйскїи сп҃са́ютсѧ: ра́дꙋйсѧ, и҆́мже а҆рхїере́є на́шѧ, сщ҃е́нницы же и҆ мона́си хва́лѧтсѧ. Ра́дꙋйсѧ, и҆́мже ни́щїи ѿ бг҃а богате́ютъ и҆ прославлѧ́ютсѧ: ра́дꙋйсѧ, и҆́мже претрꙋжде́нные ста́рцы чре́з̾ вѣ́рꙋ хрⷭ҇то́вꙋ въ раѝ ѹ҆покоева́ютсѧ. Ра́дꙋйсѧ, и҆́мже младє́нцы преста́вившїисѧ, ѡ҆са́нна въ вы́шнихъ, вопїю́тъ: ра́дꙋйсѧ, и҆́мже дꙋшѝ сынѡ́въ рѡссїйскихъ, ꙗ҆́кѡ и҆́скры, по сте́блїю къ нб҃сѝ текꙋ́тъ. Ра́дꙋйсѧ, землѝ на́шеѧ прекра́сное бл҃гослове́нїе: ра́дꙋйсѧ, пресла́внагѡ гра́да кі́ева ѡ҆свѧще́нїе.

<red>Р</red>а́дꙋйсѧ, мїхаи́ле, вели́кїй і҆ера́рше, цр҃кве рѡссїйскїѧ пресла́вный первопресто́льниче.
