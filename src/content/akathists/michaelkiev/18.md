---
title: "І҆́косъ ѳ҃"
navigation:
  key: akathists-michaelkiev-18
  title: "І҆́косъ ѳ҃"
  parent: akathists-michaelkiev
  order: 18
type: "akathist"
---

## І҆́косъ ѳ҃:

<red>В</red>иті́йство человѣ́ческое не довлѣ́етъ къ прославле́нїю трꙋдѡ́въ и҆ по́двигѡвъ твои́хъ, дꙋхоно́сне ѻ҆́ч҃е, ꙗ҆́же ты̀ под̾ѧ́лъ є҆сѝ: та́кѡ бо по вѣ́рѣ ревнова́лъ є҆сѝ, ꙗ҆́кѡ и҆ къ безбѡ́жнымъ а҆га́рѧнѡмъ, къ болга́рѡмъ и҆ сарацы́нѡмъ мꙋ́жа нѣ́коегѡ ма́рка фїло́софа на про́повѣдь посла́лъ и҆ лю́ди ко хрⷭ҇тꙋ̀ призыва́лъ. Ны́нѣ же глаго́лемъ тебѣ̀ си́це:

<red>Р</red>а́дꙋйсѧ, подо́бнѡ и҆лїѝ по гдⷭ҇ѣ бз҃ѣ поревнова́вый: ра́дꙋйсѧ, ѡ҆ распростране́нїи ст҃ы́ѧ вѣ́ры є҆гѡ̀ мно́гѡ порадѣ́вый. Ра́дꙋйсѧ, во сла́вꙋ хрⷭ҇то́вꙋ потрꙋди́выйсѧ: ра́дꙋйсѧ, достопокланѧ́емое и҆́мѧ є҆гѡ̀ пред̾ ꙗ҆зы́ки пронесы́й. Ра́дꙋйсѧ, ѹ҆се́рдїемъ во ѹ҆че́нїи хрⷭ҇то́вѣ а҆пⷭ҇лѡмъ ѹ҆подо́бивыйсѧ: ра́дꙋйсѧ, во сп҃се́нїи дꙋ́шъ человѣ́ческихъ самомꙋ̀ хрⷭ҇тꙋ̀ подража́вый. Ра́дꙋйсѧ, любвѐ бжⷭ҇твенныѧ и҆спо́лненный: ра́дꙋйсѧ, сострада́нїемъ къ бли́жнемꙋ насыще́нный. Ра́дꙋйсѧ, гро́ме ка̑пища ꙗ҆зы́чєскаѧ разрꙋша́ѧй: ра́дꙋйсѧ, тѷмпа́не велегла́сный сла́вꙋ бжⷭ҇тва̀ хрⷭ҇то́ва возвѣща́ѧй. Ра́дꙋйсѧ, ꙗ҆́кѡ дерзнове́нїе ве́лїе ны́нѣ ко хрⷭ҇тꙋ̀ и҆́маши: ра́дꙋйсѧ, ꙗ҆́кѡ прⷭ҇то́лꙋ є҆гѡ̀ въ ра́дости неизрече́ннѣй предстои́ши.

<red>Р</red>а́дꙋйсѧ, мїхаи́ле, вели́кїй і҆ера́рше, цр҃кве рѡссїйскїѧ пресла́вный первопресто́льниче.
