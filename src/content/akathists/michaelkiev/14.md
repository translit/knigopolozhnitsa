---
title: "І҆́косъ з҃"
navigation:
  key: akathists-michaelkiev-14
  title: "І҆́косъ з҃"
  parent: akathists-michaelkiev
  order: 14
type: "akathist"
---

## І҆́косъ з҃:

<red>Н</red>о́вагѡ тѧ̀ а҆пⷭ҇ла зри́мъ, а҆рхїере́е бл҃же́нне мїхаи́ле, землю̀ рѡссїйскꙋю ѡ҆бтека́юща: ꙗ҆́кѡ дости́гнꙋти тебѣ̀ и҆ ко гра́дꙋ росто́вꙋ, и҆дѣ́же люде́й вели́кое мно́жество крести́лъ є҆сѝ и҆ вѣ́ровати въ трⷪ҇цѣ є҆ди́номꙋ бг҃ꙋ наꙋчи́лъ є҆сѝ, бл҃гоче́стїю и҆ бл҃горазꙋ́мїю ты̑ѧ наказа́въ и҆ цє́ркви мнѡ́гїѧ воздви́гъ, пресвѵ́теры же и҆ дїа́коны и҆мъ поста́вилъ є҆сѝ, и҆ ѹ҆ста́вы бл҃гоче́стны тѣ̑мъ препода́лъ є҆сѝ, глаго́лющымъ тебѣ̀ сицева̑ѧ:

<red>Р</red>а́дꙋйсѧ, бл҃года́тїю креще́нїѧ главꙋ̀ рꙋсѝ, а҆́ки дїади́мою ѹ҆вѣнча́вый: ра́дꙋйсѧ, правосла́вїемъ, а҆́ки пе́рстнемъ, землю̀ на́шꙋ хрⷭ҇тꙋ̀ ѡ҆брꙋчи́вый. Ра́дꙋйсѧ, сїю̀ въ бл҃гоче́стїе, а҆́ки въ порфѵ́рꙋ ца́рскꙋю ѡ҆блачи́вый: ра́дꙋйсѧ, є҆ѵⷢ҇лїе хрⷭ҇то́во, а҆́ки гри́внꙋ златꙋ́ю на вы́ю є҆ѧ̀ возложи́вый. Ра́дꙋйсѧ, крⷭ҇тъ гдⷭ҇ень въ держа́вꙋ непобѣди́мꙋю є҆́й дарова́вый: ра́дꙋйсѧ, всѧ̑ ча̑да є҆ѧ̀ правосла́внаѧ хрⷭ҇тꙋ̀ гдⷭ҇ꙋ и҆ пречи́стѣй є҆гѡ̀ мт҃ри ѹ҆сынови́вый. Ра́дꙋйсѧ, женишѐ цр҃кве пресвѣ́тлый: ра́дꙋйсѧ, сы́не нбⷭ҇нагѡ ѻ҆ц҃а̀ пресла́вный. Ра́дꙋйсѧ, ѻ҆́ч҃е ѻ҆ц҃є́въ, велелѣ́паѧ красото̀: ра́дꙋйсѧ, па́стырю па́стырей, всехва́льнаѧ добро́то. Ра́дꙋйсѧ, и҆ всѣ́хъ родѡ́въ рѡссїйскихъ мл҃твенниче: ра́дꙋйсѧ, нбⷭ҇ныхъ а҆́гг҃лѡвъ собесѣ́дниче.

<red>Р</red>а́дꙋйсѧ, мїхаи́ле, вели́кїй і҆ера́рше, цр҃кве рѡссїйскїѧ пресла́вный первопресто́льниче.
