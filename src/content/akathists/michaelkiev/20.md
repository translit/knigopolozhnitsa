---
title: "І҆́косъ і҃"
navigation:
  key: akathists-michaelkiev-20
  title: "І҆́косъ і҃"
  parent: akathists-michaelkiev
  order: 20
type: "akathist"
---

## І҆́косъ і҃:

<red>Ц</red>р҃ѧ̀ нбⷭ҇нагѡ хрⷭ҇та̀ бг҃а вѣ́рный ра́бъ и҆ слꙋжи́тель бы́лъ є҆сѝ, ѻ҆́ч҃е на́шъ мїхаи́ле, и҆ а҆́ще ѡ҆ гдⷭ҇ѣ сно́мъ сме́рти почи́лъ є҆сѝ, ѻ҆ба́че ст҃о́е тѣ́ло твоѐ тлѣ́нїю бы́сть неприча́стно, недꙋ́гѡмъ же человѣ́чєскимъ врачева́тельно ꙗ҆ви́сѧ. Тѣ́мже ра́цѣ моще́й твои́хъ предстоѧ́ще, моли́твеннѡ восхвалѧ́емъ тѧ̀:

<red>Р</red>а́дꙋйсѧ, ꙗ҆́кѡ нетлѣ́нїемъ тѣла̀ твоегѡ̀ на землѝ свѣ́тиши: ра́дꙋйсѧ, ꙗ҆́кѡ ст҃остїю дꙋшѝ твоеѧ̀ на нб҃сѝ блиста́еши. Ра́дꙋйсѧ, страны̀ рѡссїйскїѧ пресвѣ́тлое ѡ҆заре́нїе: ра́дꙋйсѧ, вели́кагѡ хра́ма сегѡ̀ преизрѧ́дное ѹ҆краше́нїе. Ра́дꙋйсѧ, гра́да твоегѡ̀ кі́ева вели́кїй застꙋ́пниче: ра́дꙋйсѧ, ѡ҆би́тели пече́рскїѧ ѹ҆се́рдный мл҃твенниче. Ра́дꙋйсѧ, ѡ҆ всѣ́хъ ча́дѣхъ цр҃кве правосла́вныѧ те́плый пред̾ бг҃омъ хода́таю: ра́дꙋйсѧ, всѣ̑мъ призыва́ющымъ тѧ̀ на по́мощь ско́рый предста́телю. Ра́дꙋйсѧ, ꙗ҆́кѡ бг҃оꙋго́днымъ житїе́мъ твои́мъ, а҆́ки со́лнцемъ пресвѣ́тлымъ всѣ́хъ на́съ просвѣща́еши: ра́дꙋйсѧ, ꙗ҆́кѡ а҆пⷭ҇льскими трꙋда́ми твои́ми ве́сь мі́ръ ѹ҆дивлѧ́еши. Ра́дꙋйсѧ, є҆го́же тѣ́ло пречестно́е ꙗ҆́кѡ кѷпарі́съ бл҃гово́нный, въ цр҃кви бж҃їи бл҃гоꙋха́етъ: ра́дꙋйсѧ, є҆гѡ̀же дꙋша̀ прест҃а́ѧ ꙗ҆́кѡ ке́дръ въ раѝ хрⷭ҇то́вѣ въ ра́дости процвѣта́етъ.

<red>Р</red>а́дꙋйсѧ, мїхаи́ле, вели́кїй і҆ера́рше, цр҃кве рѡссїйскїѧ пресла́вный первопресто́льниче.
