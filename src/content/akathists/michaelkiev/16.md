---
title: "І҆́косъ и҃"
navigation:
  key: akathists-michaelkiev-16
  title: "І҆́косъ и҃"
  parent: akathists-michaelkiev
  order: 16
type: "akathist"
---

## І҆́косъ и҃:

<red>В</red>е́сь въ бз҃ѣ бы́въ, а҆рхїпа́стырю приснопа́мѧтне ѹ҆гожда́ти томꙋ̀ при́снѡ па́ствꙋ твою̀ поꙋча́лъ є҆сѝ, ча̑дъ твоѧ̑ дꙋхѡ́внаѧ и҆ ѹ҆молѧ́ѧ ничто́же любвѝ хрⷭ҇то́вой предпочита́ти, мы́ же твои́хъ ча́дъ дꙋхѡ́вныхъ внꙋ́цы, тебѣ̀ глаго́лемъ си́це:

<red>Р</red>а́дꙋйсѧ хрⷭ҇та̀ гдⷭ҇а все́ю дꙋше́ю и҆ се́рдцемъ возлюби́вый: ра́дꙋйсѧ, вѣ́ровати є҆мꙋ̀ и҆ люби́ти є҆гѡ̀ и҆ на́съ наꙋчи́вый. Ра́дꙋйсѧ, ꙗ҆́кѡ бг҃ꙋ вельмѝ ѹ҆годи́лъ є҆сѝ: ра́дꙋйсѧ, ꙗ҆́кѡ зако́нъ бжⷭ҇твенный на́мъ препода́лъ є҆сѝ. Ра́дꙋйсѧ, нбⷭ҇нагѡ влⷣки ра́бе благі́й и҆ вѣ́рный: ра́дꙋйсѧ, да́нный тебѣ̀ тала́нтъ не сокры́вый, но трꙋдолю́бнѡ ѹ҆мно́живый. Ра́дꙋйсѧ, мно́гꙋ кꙋ́плю и҆мъ сотвори́вый: ра́дꙋйсѧ, похвалꙋ̀ ве́лїю ѿ гдⷭ҇а твоегѡ̀ полꙋчи́вый. Ра́дꙋйсѧ, под̾ и҆́го благо́е хрⷭ҇то́во, со смире́нїемъ вы́ю свою̀ подклони́вый: ра́дꙋйсѧ, тѧготꙋ̀ днѐ и҆ ва́ръ, въ вїногра́дѣ є҆гѡ̀ со ѹ҆се́рдїемъ под̾ѧ́вый. Ра́дꙋйсѧ, дина́рїѧ вмѣ́стѡ нбⷭ҇ное црⷭ҇твїе ѿ хрⷭ҇та̀ воспрїѧ́вый: ра́дꙋйсѧ, въ ра́йскихъ ѡ҆би́телехъ по трꙋдѣ́хъ твои́хъ сла́дцѣ почи́вый.

<red>Р</red>а́дꙋйсѧ, мїхаи́ле, вели́кїй і҆ера́рше, цр҃кве рѡссїйскїѧ пресла́вный первопресто́льниче.
