---
title: "І҆́косъ є҃"
navigation:
  key: akathists-michaelkiev-10
  title: "І҆́косъ є҃"
  parent: akathists-michaelkiev
  order: 10
type: "akathist"
---

## І҆́косъ є҃:

<red>С</red>лы́шавъ патрїа́рхъ царѧгра́да, ꙗ҆́кѡ влади́мїръ креще́нїе ст҃о́е воспрїѧ̀, и҆ є҆гѡ̀ ꙗ҆́кѡ ст҃и́телей преднача́льника молѧ́ше: да мꙋ́драго ѹ҆чи́телѧ въ корсꙋ́нь гра́дъ пришле́тъ и҆ того̀ митрополі́та землѝ рꙋ́сстѣй поста́витъ, возра́довасѧ ѕѣлѡ̀ и҆ со ѡ҆свѧще́ннымъ собо́ромъ совѣ́тъ сотвори́въ, и҆збра̀ тѧ̀, свѧ́те, сїѐ вели́кое послꙋша́нїе и҆спо́лнити. Лю́ди же рѡссїйстїи тѧ̀ срѣ́тивше и҆ бл҃гоговѣ́йный зра́къ лица̀ твоегѡ̀ ви́дѣвше, бесѣ́ды же твоеѧ̀ сла́дость слы́шавше, глаго́лахꙋ:

<red>Р</red>а́дꙋйсѧ, благі́й на́шъ наста́вниче: ра́дꙋйсѧ, а҆пⷭ҇тльскїѧ вла́сти и҆ че́сти прее́мниче. Ра́дꙋйсѧ, во а҆рхїере́ехъ сла́вный: ра́дꙋйсѧ, въ вѣ́рѣ вели́кїй. Ра́дꙋйсѧ, въ повелѣ́нїихъ доброразсꙋди́тельный: ра́дꙋйсѧ, въ поꙋче́нїихъ пресла́достный. Ра́дꙋйсѧ, кро́ткїй нра́вомъ: ра́дꙋйсѧ, высо́кїй по бз҃ѣ житїе́мъ. Ра́дꙋйсѧ, пра́вды ѹ҆се́рдный рачи́телю: ра́дꙋйсѧ, непра́вды гро́зный ѡ҆бличи́телю. Ра́дꙋйсѧ, ꙗ҆́кѡ твои́ми мл҃твами ѿ вѣ́чныѧ сме́рти ѹ҆пова́емъ и҆збѣжа́ти: ра́дꙋйсѧ, ꙗ҆́кѡ твои́ми ѹ҆че́ньми жи́знь вѣ́чнꙋю вѣ́рꙋемъ стѧжа́ти.

<red>Р</red>а́дꙋйсѧ, мїхаи́ле, вели́кїй і҆ера́рше, цр҃кве рѡссїйскїѧ пресла́вный первопресто́льниче.
