---
title: "І҆́косъ в҃і"
navigation:
  key: akathists-michaelkiev-24
  title: "І҆́косъ в҃і"
  parent: akathists-michaelkiev
  order: 24
type: "akathist"
---

## І҆́косъ в҃і:

<red>П</red>ою́ще ст҃о́е и҆ пресла́вное житїѐ твоѐ, мїхаи́ле равноапⷭ҇тольне, почита́емъ твою̀ сщ҃е́ннꙋю па́мѧть, ре́вность же твою̀ по бз҃ѣ восхвалѧ́емъ, любо́вь твою̀ ко хрⷭ҇тꙋ̀ и҆ къ бли́жнемꙋ превозно́симъ. ты́ же, ѡ҆ всебл҃же́ннѣйшїй ѻ҆́ч҃е, не возгнꙋша́йсѧ смире́ннымъ си́мъ пѣ́нїемъ:

<red>Р</red>а́дꙋйсѧ, ꙗ҆́кѡ прⷭ҇то́лꙋ прест҃ы́ѧ трⷪ҇цы предстои́ши: ра́дꙋйсѧ, ꙗ҆́кѡ всемогꙋ́щаго ѡ҆ все́мъ мі́рѣ мо́лиши. Ра́дꙋйсѧ, ꙗ҆́кѡ со а҆рха́гг҃лы и҆ а҆гг҃лы трист҃ꙋ́ю пѣ́снь на нб҃сѝ пое́ши: ра́дꙋйсѧ, ꙗ҆́кѡ со а҆пⷭ҇лы въ ра́йскихъ ѡ҆би́телехъ пребыва́еши. Ра́дꙋйсѧ, ꙗ҆́кѡ съ ли́ки ст҃и́телей пред̾ бг҃омъ ѡ҆ дꙋша́хъ на́шихъ хода́тайствꙋеши: ра́дꙋйсѧ, ꙗ҆́кѡ съ полкѝ прпⷣбныхъ сп҃се́нїю на́шемꙋ споспѣ́шествꙋеши. Ра́дꙋйсѧ, ꙗ҆́кѡ съ пречⷭ҇тою дѣ́вою бцⷣею, рꙋ́цѣ своѝ пречестны̑ѧ ѡ҆ ми́рѣ ѻ҆те́чества на́шегѡ ко хрⷭ҇тꙋ̀ воздѣва́еши: ра́дꙋйсѧ, ꙗ҆́кѡ ѡ҆ соедине́нїи люде́й непреста́ннѡ є҆гѡ̀ ѹ҆молѧ́еши. Ра́дꙋйсѧ, со прⷪ҇ро́ки и҆ мч҃ники вы́шнѧгѡ црⷭ҇твїѧ наслѣ́дниче: ра́дꙋйсѧ, раѧ̀ бж҃їѧ со всѣ́ми ст҃ы́ми единовсе́льниче. Ра́дꙋйсѧ, нбⷭ҇ныхъ вели́чїй и҆ красо́тъ зри́телю: ра́дꙋйсѧ, безконе́чныхъ сла́достей и҆ бл҃же́нствъ ра́йскихъ ѡ҆блада́телю.

<red>Р</red>а́дꙋйсѧ, мїхаи́ле, вели́кїй і҆ера́рше, цр҃кве рѡссїйскїѧ пресла́вный первопресто́льниче.
