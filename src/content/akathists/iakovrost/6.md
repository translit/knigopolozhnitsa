---
title: "І҆́косъ г҃"
navigation:
  key: akathists-iakovrost-6
  title: "І҆́косъ г҃"
  parent: akathists-iakovrost
  order: 6
type: "akathist"
---

## І҆́косъ г҃:

<red>И҆</red>мы́й во ѹ҆́мѣ̀ и҆ се́рдцы твое́мъ словеса̀ хрⷭ҇то́вы, не ѡ҆сꙋжда́ти без̾ ми́лости согрѣша̑ющыѧ, ѡ҆ женѣ̀ грѣ́шницѣ, на сме́рть ѡ҆сꙋжде́ннѣй и҆ къ твоемꙋ̀ застꙋпле́нїю прите́кшей, милосе́рдствовалъ є҆сѝ, и҆ сїю̀ ѿ сме́рти свободи́лъ є҆сѝ и҆ на покаѧ́нїе наста́вилъ є҆сѝ, влⷣцѣ хрⷭ҇тꙋ̀, блꙋдни́цꙋ поми́ловавшемꙋ, подража́ѧ, тѣ́мже вопїе́мъ тѝ ѹ҆миле́ннѡ:

<red>Р</red>а́дꙋйсѧ, є҆ѵⷢ҇лїа хрⷭ҇то́ва и҆́стинный послѣ́дователю: ра́дꙋйсѧ, млⷭ҇рдїѧ їи҃сова къ ка́ющымсѧ вѣ́рный подража́телю. Ра́дꙋйсѧ, ꙗ҆́кѡ сꙋ́дъ человѣ́ческїй на ми́лость преложи́лъ є҆сѝ: ра́дꙋйсѧ, ꙗ҆́кѡ грѣ́шницꙋ, на сме́рть ѡ҆сꙋжде́ннꙋю на покаѧ́нїе соблю́лъ є҆сѝ. Ра́дꙋйсѧ, застꙋ́пниче безпо́мощныхъ: ра́дꙋйсѧ, покрови́телю напа́ствꙋемыхъ. Ра́дꙋйсѧ, не ѡ҆сꙋди́вый, и҆ неѡсꙋжде́нный по за́повѣди гдⷭ҇ней: ра́дꙋйсѧ, ми́лостивый, и҆ поми́лованный, по ѡ҆бѣтова́нїю хрⷭ҇то́вꙋ. Ра́дꙋйсѧ, ѻ҆те́ческою любо́вїю не́мощи на́ша покрыва́ѧй: ра́дꙋйсѧ, под̾ крилѣ̀ защище́нїѧ твоегѡ̀ прибѣга́ющыѧ ѡ҆хранѧ́ѧй. Ра́дꙋйсѧ, ꙗ҆́кѡ и҆ пра́ведный гнѣ́въ бж҃їй хода́тайствомъ твои́мъ ѿ на́съ ѿврати́ти си́ленъ є҆сѝ: ра́дꙋйсѧ, ꙗ҆́кѡ и҆ дꙋ́шꙋ твою̀ положи́ти за на́съ и҆́стиннѡ гото́въ бы́лъ є҆сѝ.

<red>Р</red>а́дꙋйсѧ, ст҃и́телю і҆а́кѡве, пресла́вный чꙋдотво́рче.
