---
title: "І҆́косъ д҃"
navigation:
  key: akathists-iakovrost-8
  title: "І҆́косъ д҃"
  parent: akathists-iakovrost
  order: 8
type: "akathist"
---

## І҆́косъ д҃:

<red>С</red>лы́шавше лю́дїе росто́встїи клеветꙋ̀ на тѧ̀ ѕло́бнꙋю, глаго́лѡмъ неподѡ́бнымъ вѣ́рꙋ ꙗ҆́ша, и҆ ꙗ҆́кѡже дре́влѣ і҆ꙋде́є на хрⷭ҇та̀, на тѧ̀ па́стырѧ своегѡ̀ рꙋ́цѣ возложи́ша, и҆ ѿ престо́ла ст҃и́тельскагѡ и҆згна́ша, не постыдѣ́вшесѧ свѧты́ни са́на твоегѡ̀, ни сѣди́нъ твои́хъ ста́рческихъ. Мы̀ же, безви́нное твоѐ и҆згна́нїе помина́юще, ꙗ҆́кѡ страда́льца и҆́стины тѧ̀ ѹ҆блажа́емъ и҆ зове́мъ:

<red>Р</red>а́дꙋйсѧ, поношє́нїѧ и҆ клеветы̑ человѣ́чєскїѧ мꙋ́жественнѡ претерпѣ́вый: ра́дꙋйсѧ, бл҃же́нство гони́мыхъ пра́вды ра́ди ѹ҆наслѣ́дивый. Ра́дꙋйсѧ, и҆́го скорбе́й терпѣливодꙋ́шнѡ понесы́й: ра́дꙋйсѧ, чистотꙋ̀ безстра́стїѧ сохрани́вый неврежде́ннꙋ. Ра́дꙋйсѧ, бл҃гоꙋха́нный крі́не непоро́чнагѡ дѣ́вства: ра́дꙋйсѧ, неꙋвѧда́емый цвѣ́те а҆́гг҃льскїѧ чистоты̀. Ра́дꙋйсѧ, защи́тниче непра́вѣднѡ ѡ҆клеве́тꙋемыхъ: ра́дꙋйсѧ, гро́зное вразꙋмле́нїе неразꙋ́мнѡ клеве́щꙋщихъ. Ра́дꙋйсѧ, въ горни́лѣ скорбе́й па́че злата̀ ѡ҆чище́нный: ра́дꙋйсѧ, терпе́нїемъ напа́стей і҆́ѡвꙋ многострада́льномꙋ подо́бный. Ра́дꙋйсѧ, и҆́стинный послѣ́дователю распѧ́тагѡ ѹ҆чи́телѧ: ра́дꙋйсѧ, крⷭ҇та̀ є҆гѡ̀ мꙋ́жественный и҆ ѹ҆се́рдный носи́телю.

<red>Р</red>а́дꙋйсѧ, ст҃и́телю і҆а́кѡве, пресла́вный чꙋдотво́рче.
