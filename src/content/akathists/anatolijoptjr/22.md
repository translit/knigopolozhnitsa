---
title: "І҆́косъ а҃і"
navigation:
  key: akathists-anatolijoptjr-22
  title: "І҆́косъ а҃і"
  parent: akathists-anatolijoptjr
  order: 22
type: "akathist"
---

## І҆́косъ а҃і:

<red>Н</red>апра́снѡ безбо́жники тѧ̀ въ темни́цꙋ заключи́ти восхотѣ́ша, ѹ҆жѐ и҆ ѡ҆ко́вы ѹ҆го́товаша тебѣ̀, ѻ҆ба́че де́нь пожда́ти и҆спроси́лъ є҆сѝ ѹ҆ ни́хъ, ѻ҆́тче бг҃омꙋдре, во́ньже чтⷭ҇нꙋ́ю кончи́нꙋ ѿ гдⷭ҇а прїѧ́лъ є҆сѝ. Тѣ́мже побѣ́дꙋ соверши́лъ є҆сѝ без̾ кро́ве и҆ вѣнце́мъ новомꙋ́ченическимъ ѹ҆вѧ́злсѧ є҆сѝ. Сегѡ̀ ра́ди таково́мꙋ твоемꙋ̀ дерзнове́нїю чꙋдѧ́щесѧ, си́це тебѣ̀ вопїе́мъ:

<red>Р</red>а́дꙋйсѧ, бл҃гоꙋха́нїе хрⷭ҇то́во. Ра́дꙋйсѧ, безбо́жнымъ во́ннѧ въ сме́рть. Ра́дꙋйсѧ, ꙗ҆́кѡ положи́лъ є҆сѝ дꙋ́шꙋ свою̀ за па́ствꙋ твою̀. Ра́дꙋйсѧ, ꙗ҆́кѡ привѣ́лъ є҆сѝ па́ствꙋ твою̀ ко хрⷭ҇тꙋ̀. Ра́дꙋйсѧ, прпⷣбноисповѣ́дникѡвъ рѡссі́йскихъ свѣ́точе премꙋ́дрый. Ра́дꙋйсѧ, прпⷣбномꙋ́ченицы є҆лїсаве́ты наста́вниче предо́брый. Ра́дꙋйсѧ, ꙗ҆́кѡ сме́рть послꙋ́шна бы́сть тебѣ̀. Ра́дꙋйсѧ, ꙗ҆́кѡ воскреси́телѧ всѣ́хъ стѧжа́лъ є҆сѝ въ себѣ̀.

<red>Р</red>а́дꙋйсѧ, а҆нато́лїе, наро́да бж҃їѧ ѹ҆тѣше́нїе.
