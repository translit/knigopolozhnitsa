---
title: "Мл҃тва"
navigation:
  key: akathists-anatolijoptjr-26
  title: "Мл҃тва"
  parent: akathists-anatolijoptjr
  order: 26
type: "akathist"
---

## Мл҃тва:

<versal>Ѽ</versal> пречтⷭ҇на́ѧ главо̀ и҆ ѹ҆тѣ́шителѧ бг҃опрїѧ́тное селе́нїе, бг҃омꙋ́дре ѻ҆́тче на́шъ а҆нато́лїе. Ты̀ гдⷭ҇еви порабо́талъ є҆сѝ со стра́хомъ и҆ за́повѣди є҆гѡ̀ и҆спо́лнилъ є҆сѝ нелѣ́ностнѡ. Сегѡ̀ ра́ди дарова́ньми разли́чными и҆спо́лни твою̀ дꙋ́шꙋ хрⷭ҇то́съ, наипа́че же и҆злїѧ̀ на тѧ̀ да́ръ бжⷭ҇твеннагѡ ѹ҆тѣше́нїѧ. И҆́мже мно́гїѧ лю́ди ѡ҆бреме́нныѧ го́ремъ, страда́ньми и҆ бѣда́ми, ꙗ҆́кѡ ѻ҆те́цъ млⷭ҇рдый ѹ҆тѣ́шилъ и҆ ѡ҆бо́дрилъ є҆сѝ, и҆ мнѡ́гїѧ дꙋ́ши въ годи́нꙋ гоне́нїй на цр҃ковь рꙋ́сскꙋю сп҃слъ є҆сѝ ѿ и҆скꙋше́нїй и҆ заблꙋжде́нїй. Тѣ́мже вѣ́дꙋще тѧ̀ и҆ по сме́рти жи́ва, и҆ мы̀ ѡ҆бꙋрева́емїи многоразли́чными бѣда́ми и҆ скорбѧ́ми є҆щѐ же и҆ страстѧ́ми, къ тебѣ̀ припа́даемъ и҆ ми́лостивнѡ про́симъ: посѣтѝ ста́до твоѐ є҆́же ѹ҆мно́жи хрⷭ҇то́съ твои́ми мл҃твами и҆ сꙋ́щимъ въ тебѣ̀ дарова́нїемъ ѹ҆тѣше́нїѧ, ѹ҆ста́ви бꙋ́рю негодова́нїѧ бж҃їѧ ꙗ҆́же грѣхѡ́въ ра́ди на́шихъ на ны̀ дви́жимꙋю, ѹ҆тѣ́ши ѡ҆ѕло́бленныѧ лю́ди, да́ждь ѡ҆сла́бꙋ и҆знемо́гшимъ ѿ и҆скꙋше́нїй ѕлохи́троснагѡ ѕмі́ѧ и҆ ѿ непомѣ́рныхъ собла́знѡвъ сп҃сѝ на́съ погиба́ющихъ. Наипа́че же молѝ гдⷭ҇а вседержи́телѧ да и҆зба́витъ на́съ ѿ ѻ҆больще́нїѧ бг҃оме́рзкагѡ и҆ ѕла́гѡ а҆нті́хрⷭ҇та близгрѧдꙋ́щагѡ, и҆ ѹ҆кры́етъ на́съ ѿ сѣ́тей є҆гѡ̀ въ сокрове́нной пꙋ́стыни своегѡ̀ сп҃се́нїѧ. Да пода́стъ на́мъ крѣ́пость и҆ мꙋ́жество тве́рдагѡ и҆сповѣ́данїѧ и҆́мене є҆гѡ̀ ст҃а́гѡ, да не ѿстꙋ́пимъ стра́ха ра́ди дїа́вольскагѡ и҆ не ѿрече́мсѧ ѿ спⷭ҇телѧ и҆ и҆скꙋпи́телѧ на́шегѡ и҆ ѿ ст҃ы́ѧ є҆гѡ̀ цр҃кве. Но да пода́стъ на́мъ де́нь и҆ но́щь пла́чъ и҆ сле́зы ѡ҆ грѣсѣ́хъ на́шихъ є҆́же помило́ватисѧ на́мъ на стра́шнѣмъ сꙋдѣ̀ є҆гѡ̀, по твои́мъ бг҃оꙋго́днымъ ѻ҆́тче мл҃твамъ. <red>А҆</red>ми́нь.

{% illustration "small-ornaments/ornament-from-12th-century-armenian-gospel-crider", "small" %}
