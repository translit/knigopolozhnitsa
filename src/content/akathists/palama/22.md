---
title: "І҆́косъ а҃і"
navigation:
  key: akathists-palama-22
  title: "І҆́косъ а҃і"
  parent: akathists-palama
  order: 22
type: "akathist"
---

## І҆́косъ а҃і:

<red>С</red>вѣтоза́рнѡ твоѐ житїѐ добродѣ́телей лꙋча́ми, григо́рїе, ꙗ҆ви́сѧ, бг҃овѣща́нне, и҆спо́лнь же свѣ́та вои́стинꙋ ѹ҆че́нїе твоѐ, блаже́нне: бг҃ови бо приво́диши всѧ́ческїѧ ѹ҆чє́нїи твои́ми, вопїю́щїѧ:

<red>Р</red>а́дꙋйсѧ, и҆сто́чниче ѹ҆че́нїѧ: ра́дꙋйсѧ, ѹ҆твержде́нїе правосла́вїѧ. Ра́дꙋйсѧ, жи́тельства ст҃а́гѡ ѡ҆́бразе: ра́дꙋйсѧ, цр҃кве бжⷭ҇твенныѧ вѣ́нче. Ра́дꙋйсѧ, житїѧ̀ чистѣ́йшагѡ возвѣсти́телю чꙋ́дный: ра́дꙋйсѧ, сло́ва бл҃года́тнагѡ проповѣ́дниче сщ҃е́нный. Ра́дꙋйсѧ, ꙗ҆́кѡ дꙋ́шъ всѧ́кꙋ скве́рнꙋ ѡ҆чища́еши: ра́дꙋйсѧ, ꙗ҆́кѡ на сп҃се́нїѧ стезю̀ наставлѧ́еши. Ра́дꙋйсѧ, свѣти́льниче невеще́ственныхъ ѡ҆сїѧ́нїй: ра́дꙋйсѧ, свѣти́ло вы́шнихъ тайнонаꙋче́нїй. Ра́дꙋйсѧ, є҆го́же ра́ди це́рковь ликꙋ́етъ: ра́дꙋйсѧ, є҆гѡ́же ра́ди всѧ́къ вѣ́рный бжⷭ҇твеннѡ ра́дꙋетсѧ.

<red>Р</red>а́дꙋйсѧ, ѻ҆́ч҃е григо́рїе, блгⷣти проповѣ́дниче.
