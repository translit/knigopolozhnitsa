---
title: "І҆́косъ і҃"
navigation:
  key: akathists-palama-20
  title: "І҆́косъ і҃"
  parent: akathists-palama
  order: 20
type: "akathist"
---

## І҆́косъ і҃:

<red>С</red>вѣ́та нетва́рнагѡ наслажда́ѧсѧ лꙋча́ми, возсїѧ́вшагѡ на ѳавѡ́рѣ, сегѡ̀ словописꙋ́еши сщ҃е́ннѣ сла́вꙋ, добро́тꙋ, свѣ́тлость и҆ воздвиза́еши, свѧ́те, ко прїѡбще́нїю вопїю́щыѧ:

<red>Р</red>а́дꙋйсѧ, свѣ́та нетва́рнагѡ таи́нниче: ра́дꙋйсѧ, ѿ страсте́й дꙋшетлѣ́нныхъ и҆зба́вителю. Ра́дꙋйсѧ, бꙋ́дꙋщагѡ бл҃госла́вїѧ предначина́нїе: ра́дꙋйсѧ, сꙋ́щихъ въ ско́рби дꙋ́шъ ѹ҆тѣше́нїе. Ра́дꙋйсѧ, ꙗ҆́кѡ бꙋ́їю показа́лъ є҆сѝ мꙋ́дрость варлаа́мовꙋ: ра́дꙋйсѧ, ꙗ҆́кѡ возвѣсти́лъ є҆сѝ дх҃а блгⷣть. Ра́дꙋйсѧ, а҆рхїере́євъ бжⷭ҇твенное ѹ҆добре́нїе: ра́дꙋйсѧ, свѣтоно́сное сокро́вище бг҃осло́вїѧ. Ра́дꙋйсѧ, свѣ́та невеще́ственнагѡ зерца́ло: ра́дꙋйсѧ, чꙋжды́хъ догма́тѡвъ се́рпе. Ра́дꙋйсѧ, ра́досте правосла́вныхъ и҆ да́ре: ра́дꙋйсѧ, вра́жїй ро́гъ низверга́ѧй.

<red>Р</red>а́дꙋйсѧ, ѻ҆́ч҃е григо́рїе, блгⷣти проповѣ́дниче.
