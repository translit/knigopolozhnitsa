---
title: "І҆́косъ ѕ҃"
navigation:
  key: akathists-palama-12
  title: "І҆́косъ ѕ҃"
  parent: akathists-palama
  order: 12
type: "akathist"
---

## І҆́косъ ѕ҃:

<red>В</red>озсїѧ́въ на собо́рѣ, ꙗ҆́кѡ свѣ́тлый богосло́въ и҆ ѹ҆ста̀ неизглагѡ́ланныѧ премꙋ́дрости, неприча́ствꙋемо бы́ти бж҃їе сꙋщество̀ бг҃овѣща́ѧй проповѣ́далъ є҆сѝ, прича́ствꙋемо же дѣ́йство, тебѣ̀ вопїю́щымъ, ѻ҆́ч҃е:

<red>Р</red>а́дꙋйсѧ, ве́лїй сщ҃енноѧви́телю: ра́дꙋйсѧ, бжⷭ҇твенный бг҃оѧви́телю. Ра́дꙋйсѧ, вы́шнїѧ свѣ́тлости возвѣсти́телю: ра́дꙋйсѧ, ѡ҆боже́нїѧ свѣ́тлый тайнописа́телю. Ра́дꙋйсѧ, ѹ҆́мнагѡ трезвѣ́нїѧ вождю̀ бг҃ови́дный: ра́дꙋйсѧ, моли́твы внꙋ́треннїѧ наста́вниче непреле́стный. Ра́дꙋйсѧ, ꙗ҆́кѡ и҆спо́лнилсѧ є҆сѝ бл҃года́тей нбⷭ҇ныхъ: ра́дꙋйсѧ, ꙗ҆́кѡ приѡбщи́лсѧ є҆сѝ ѡ҆сїѧ́нїй бжⷭ҇твенныхъ. Ра́дꙋйсѧ, бж҃їю ви́дѣвый свѣ́тлость: ра́дꙋйсѧ, страсте́й и҆згонѧ́ѧй те́мность. Ра́дꙋйсѧ, догма́тѡвъ правосла́вныхъ ѡ҆снова́нїе: ра́дꙋйсѧ, стрꙋ́й бг҃ото́чныхъ и҆сто́чниче.

<red>Р</red>а́дꙋйсѧ, ѻ҆́ч҃е григо́рїе, блгⷣти проповѣ́дниче.
