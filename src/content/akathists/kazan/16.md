---
title: "І҆́косъ и҃"
navigation:
  key: akathists-kazan-16
  title: "І҆́косъ и҃"
  parent: akathists-kazan
  order: 16
type: "akathist"
---

## І҆́косъ и҃:

<red>В</red>сѧ̀ бы́вши горѣ̀, къ нбⷭ҇нымъ взѧ́та, и҆ земны́хъ не ѡ҆ставлѧ́еши, бг҃омт҃и, сщ҃е́ннымъ твои́мъ предста́тельствомъ: и҆́маши бо мт҃рнее дерзнове́нїе ко хрⷭ҇тꙋ̀ бг҃ꙋ на́шемꙋ. Тѣ́мже ѹ҆твердѝ въ ми́рѣ глꙋбо́цѣ правосла́вныхъ житїѐ: и҆ ѻ҆те́чество на́ше возвы́си, и҆ всѧ̑ полє́знаѧ всегда̀ да́рꙋй рабѡ́мъ твои̑мъ, да велича́юще воспѣва́емъ тѝ:

<red>Р</red>а́дꙋйсѧ, невмѣсти́магѡ вмѣсти́лище: ра́дꙋйсѧ, носи́ло всегѡ̀ бжⷭ҇тва̀. Ра́дꙋйсѧ прозѧ́бшаѧ кла́съ нбⷭ҇ный: ра́дꙋйсѧ, мі́ръ ве́сь дꙋшепа́гꙋбнагѡ гла́да и҆зба́вльшаѧ. Ра́дꙋйсѧ, вы́нꙋ хода́тайствꙋющаѧ за ро́дъ на́шъ: ра́дꙋйсѧ, ꙗ҆́кѡ мно́гѡ мо́жетъ мл҃тва твоѧ̀ пред̾ сн҃омъ твои́мъ и҆ бг҃омъ. Ра́дꙋйсѧ, всѣ́хъ на́съ при крⷭ҇тѣ̀ сн҃а твоегѡ̀ ѹ҆сн҃ови́вшаѧ: ра́дꙋйсѧ, всегда̀ мт҃рнюю любо́вь къ на́мъ ꙗ҆влѧ́ющаѧ. Ра́дꙋйсѧ, хода́таице вѣ́чныхъ бл҃гъ: ра́дꙋйсѧ, и҆ во вре́меннѣй жи́зни полє́знаѧ на́мъ подаю́щаѧ. Ра́дꙋйсѧ, и҆звѣ́стное прибѣ́жище на́ше во всѣ́хъ ско́рбныхъ ѡ҆бстоѧ́нїихъ: ра́дꙋйсѧ, несꙋмнѣ́нное ѹ҆тѣше́нїе въ печа́лехъ.

<red>Р</red>а́дꙋйсѧ, застꙋ́пнице ѹ҆се́рднаѧ ро́да хрⷭ҇тїа́нскагѡ.
