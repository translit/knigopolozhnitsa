---
title: "І҆́косъ г҃"
navigation:
  key: akathists-kazan-6
  title: "І҆́косъ г҃"
  parent: akathists-kazan
  order: 6
type: "akathist"
---

## І҆́косъ г҃:

<red>И҆</red>мѣ́ющи бл҃гоꙋтро́бное промышле́нїе ѡ҆ новопросвѣще́нныхъ лю́дехъ гра́да каза́ни, ѿ пречⷭ҇тны́ѧ твоеѧ̀ і҆кѡ́ны то́ки чꙋде́съ и҆сточи́ла є҆сѝ, влⷣчце, слѣпы̑мъ тѣле́сныма ѻ҆чи́ма зрѣ́нїе подава́ющи, ѡ҆мраче́нныхъ же дꙋше́внѡ свѣ́томъ бг҃опозна́нїѧ и҆ бл҃гоче́стїѧ ѡ҆зарѧ́ющи, дѣ́вствꙋющымъ под̾ ѡ҆сѣне́нїемъ твоеѧ̀ і҆кѡ́ны приста́нище небꙋ́рное да́рꙋющи. Сегѡ̀ ра́ди зове́мъ тѝ:

<red>Р</red>а́дꙋйсѧ, ꙗ҆вле́нїемъ і҆кѡ́ны твоеѧ̀ тмꙋ̀ лю́тыхъ ѡ҆бстоѧ́нїй ѿгонѧ́ющаѧ: ра́дꙋйсѧ, лꙋча́ми чꙋде́съ всѣ́хъ просвѣща́ющаѧ. Ра́дꙋйсѧ, слѣпы́хъ прозрѣ́нїе: ра́дꙋйсѧ, ѡ҆мраче́нныхъ смы́сломъ просвѣще́нїе. Ра́дꙋйсѧ, сла́во правосла́вїѧ: ра́дꙋйсѧ, ти́хое приста́нище и҆́щꙋщихъ спⷭ҇нїѧ. Ра́дꙋйсѧ, мт҃и цѣломⷣрїѧ: ра́дꙋйсѧ, покро́ве и҆ ѡ҆гражде́нїе дѣ́вства. Ра́дꙋйсѧ, є҆́юже ликовствꙋ́етъ всѐ мно́жество вѣ́рныхъ: ра́дꙋйсѧ, є҆ѧ́же ра́ди рыда́етъ де́монское по́лчище. Ра́дꙋйсѧ, всѣ́хъ хрⷭ҇тїа́нъ вожделѣ́ннаѧ помо́щнице: ра́дꙋйсѧ, всѣ́хъ скорбѧ́щихъ ра́досте.

<red>Р</red>а́дꙋйсѧ, застꙋ́пнице ѹ҆се́рднаѧ ро́да хрⷭ҇тїа́нскагѡ.
