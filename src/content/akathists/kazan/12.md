---
title: "І҆́косъ ѕ҃"
navigation:
  key: akathists-kazan-12
  title: "І҆́косъ ѕ҃"
  parent: akathists-kazan
  order: 12
type: "akathist"
---

## І҆́косъ ѕ҃:

<red>В</red>озсїѧ́вши просвѣще́нїе и҆́стинное и҆ ѿгна́вши ле́сть а҆га́рѧнскꙋю во новопросвѣще́ннѣй странѣ̀, и҆ въ но́вѣмъ ца́рствꙋющемъ гра́дѣ свѣ́тиши свѣ́томъ чꙋде́съ и҆ млⷭ҇тей: притека́ющїи бо съ вѣ́рою ко твое́й і҆кѡ́нѣ цѣльбоно́снѣй, и҆ скорбе́й и҆збавле́нїе и҆ недꙋ́гѡвъ и҆сцѣле́нїе и҆ ра́дости всѧ́кїѧ и҆сполне́нїе прїе́млютъ, вопїю́ще тебѣ̀ ѹ҆се́рднѡ:

<red>Р</red>а́дꙋйсѧ, неистощи́мый и҆сто́чниче ст҃ы́ни: ра́дꙋйсѧ, многотекꙋ́щаѧ рѣко̀ бжⷭ҇твенныѧ блгⷣти. Ра́дꙋйсѧ грѣ́шныхъ съ бг҃омъ примире́нїе: ра́дꙋйсѧ, грѣхѡ́въ на́шихъ ѡ҆чище́нїе. Ра́дꙋйсѧ, бл҃гоче́стїѧ наста́внице: ра́дꙋйсѧ, въ до́брыхъ дѣ́лѣхъ ѹ҆твержде́нїе и҆ по́моще. Ра́дꙋйсѧ, дѡ́брыѧ ѻ҆бѣ́ты прїе́млющаѧ: ра́дꙋйсѧ, бл҃ги̑мъ намѣ́ренїємъ спосо́бствꙋющаѧ. Ра́дꙋйсѧ, ѕлы̑ѧ начина̑нїѧ разрꙋша́ющаѧ: ра́дꙋйсѧ, вра̑жїѧ кѡ́зни расторга́ющаѧ. Ра́дꙋйсѧ, ско́раѧ человѣ́кѡмъ помо́щнице: ра́дꙋйсѧ, млⷭ҇ть сꙋгꙋ́бѡ на́мъ подаю́щаѧ.

<red>Р</red>а́дꙋйсѧ, застꙋ́пнице ѹ҆се́рднаѧ ро́да хрⷭ҇тїа́нскагѡ.
