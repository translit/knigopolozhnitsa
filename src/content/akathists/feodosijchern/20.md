---
title: "І҆́косъ і҃"
navigation:
  key: akathists-feodosijchern-20
  title: "І҆́косъ і҃"
  parent: akathists-feodosijchern
  order: 20
type: "akathist"
---

## І҆́косъ і҃:

<red>С</red>тѣна̀ ѡ҆гражде́нїѧ въ цр҃кви правосла́вней ꙗ҆влѧ́ешисѧ, ст҃и́телю бж҃їй, мно́жествомъ ди́вныхъ чꙋде́съ твои́хъ вѣ̑рныѧ ѹ҆твержда́ющаѧ и҆ ꙗ҆вле́нїемъ си́лы бж҃їей всѧ̑ є҆рети̑ческаѧ мꙋдрова̑нїѧ ѿража́ющаѧ: наста́вникѡвъ бо раско́ла нетлѣ́нїемъ моще́й твои́хъ ѕѣлѡ̀ ѹ҆диви́лъ є҆сѝ и҆ и҆сповѣ́дати и҆́стинꙋ правосла́вїѧ возбꙋди́лъ є҆сѝ. Тѣ́мже со стра́хомъ и҆ бл҃гоговѣ́нїемъ вкꙋ́пѣ съ вѣ́рными взыва́хꙋ тѝ си́це:

<red>Р</red>а́дꙋйсѧ, прославле́нїемъ моще́й твои́хъ всѣ́хъ на́съ ра́дости и҆спо́лнивый. Ра́дꙋйсѧ, нетлѣ́нїемъ тѣлесѐ твоегѡ невѣ́рїе глаго́лемыхъ староѡбрѧ́дцевъ въ вѣ́рꙋ претвори́вый. Ра́дꙋйсѧ, є҆́ресь штꙋ́нды чꙋдесы̀ пресла́вными посрами́вый. Ра́дꙋйсѧ, женꙋ̀ ѿ лю́торовы є҆́ресе кре́стное зна́менїе правосла́внѣ полага́ти наꙋчи́вый. Ра́дꙋйсѧ, младе́нцꙋ слѣпо́мꙋ ѹ҆ моще́й твои́хъ внеза́пꙋ прозрѣ́нїе дарова́вый. Ра́дꙋйсѧ, нѣмотствꙋ́ющїй ѧ҆зы́къ пома́занїемъ є҆ле́ѧ ѿ лампа́ды твоеѧ̀ разрѣши́вый. Ра́дꙋйсѧ, тѣ́мъ же є҆ле́емъ стрꙋ́пы неисцѣ̑льныѧ и҆сцѣлѧ́ѧй. Ра́дꙋйсѧ, близ̾ сме́рти сꙋ́щихъ болѧ́щихъ къ жи́зни возвраща́ѧй. Ра́дꙋйсѧ, ꙗ҆́кѡ лише́ннїи ра́зꙋма ѹ҆ моще́й твои́хъ бл҃года́тїю хрⷭ҇то́вою и҆сцѣлѧ́ютсѧ. Ра́дꙋйсѧ, ꙗ҆́кѡ и҆ пелены̑ ѿ гро́ба твоегѡ̀ чꙋдодѣ́йствꙋютъ.

<red>Р</red>а́дꙋйсѧ, ѹ҆го́дниче бж҃їй, ст҃и́телю ѳеодо́сїе, чꙋдотво́рче пресла́вный.
