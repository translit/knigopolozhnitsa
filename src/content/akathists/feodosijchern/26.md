---
title: "Мл҃тва"
navigation:
  key: akathists-feodosijchern-26
  title: "Мл҃тва"
  parent: akathists-feodosijchern
  order: 26
type: "akathist"
---

## Мл҃тва:

<versal>Ѽ</versal> сщ҃е́ннаѧ главо̀, крѣ́пкїй на́шъ моли́твенниче и҆ застꙋ́пниче, ст҃и́телю ѳеодо́сїе, ѹ҆слы́ши на́съ, съ вѣ́рою призыва́ющихъ тѧ̀ и҆ ѹ҆се́рдно припа́дающихъ къ ра́це честны́хъ и҆ многоцѣле́бныхъ моще́й твои́хъ (или: і҆кѡ́не твое́й). Помина́й на́съ ѹ҆ прⷭ҇то́ла вседержи́телева и҆ не преста́й моли́тисѧ за ны̀. Вѣ́мы, ꙗ҆́кѡ грѣ́хи на́ши разлꙋча́ютъ на́съ междꙋ̀ на́ми и҆ тобо́ю, и҆ недосто́йни є҆́смы толи́кагѡ ѻ҆тца̀ и҆ хода́таѧ. Но ты̀, бы́въ подража́тель человѣколю́бїѧ бж҃їѧ, не преста́ни вопїѧ̀ ѡ҆ на́съ ко гдⷭ҇ꙋ, и҆спросѝ предста́тельствомъ твои́мъ ѹ҆ всеми́лостивейшагѡ бг҃а на́шегѡ ми́ръ це́ркви є҆гѡ̀, на землѝ вои́нствꙋющей, па́стыремъ є҆ѧ̀ си́лꙋ ре́вностнѡ подвиза́тисѧ ѡ҆ сп҃се́нїи люде́й. Ѹ҆молѝ нбⷭ҇нагѡ ѻ҆ц҃а̀ всѣ́мъ на́мъ пода́ти да́ръ, коемꙋ́ждо бл҃гопотре́бенъ, вѣ́рꙋ и҆́стиннꙋю, наде́ждꙋ тве́рдꙋю и҆ любо́вь неѡскꙋдѣва́ющꙋю, гра́дѡвъ на́шихъ ѹ҆твержде́нїе, мі́ра ѹ҆мире́нїе, ѿ гла́да и҆ па́гꙋбы и҆збавле́нїе, ѿ наше́ствїѧ и҆ноплеме́нникѡвъ сохране́нїе, ю҆́нымъ и҆ младе́нцємъ бл҃го́е въ вѣ́рѣ возраста́нїе, ста́рымъ и҆ не́мощнымъ ѹ҆тѣше́нїе и҆ подкрѣпле́нїе, болѧ́щимъ и҆сцѣле́нїе, сирѡта́мъ и҆ вдови́цамъ ми́лость и҆ застꙋпле́нїе, заблꙋ́ждшимъ и҆спра́вленїе, бѣ́дствꙋющимъ бл҃говре́меннꙋю по́мощь. Не посрамѝ на́съ въ ѹ҆пова́нїи на́шемъ, споспѣ́шествꙋй, ꙗ҆́кѡ ѻ҆те́цъ чадолюби́вый, и҆ на́мъ поне́сти и҆́го хрⷭ҇то́во во бл҃годꙋ́шїи и҆ терпе́нїи, и҆ всѣ́хъ ѹ҆пра́ви въ ми́рѣ и҆ покаѧ́нїи непосты́днѡ сконча́ти живо́тъ сво́й и҆ цр҃ствїѧ бж҃їѧ наслѣ́дникомъ бы́ти, и҆дѣ́же ты̀ ны́нѣ водворѧ́ешисѧ со а҆́гг҃лы и҆ всѣ́ми ст҃ы́ми, прославлѧ́ѧ бг҃а, въ трⷪ҇цѣ сла́вимагѡ, ѻ҆ц҃а̀ и҆ сн҃а и҆ ст҃а́гѡ дх҃а. <red>А҆</red>ми́нь.

{% illustration "small-ornaments/medallion-lukovich", "small" %}
