---
title: "І҆́косъ а҃і"
navigation:
  key: akathists-feodosijchern-22
  title: "І҆́косъ а҃і"
  parent: akathists-feodosijchern
  order: 22
type: "akathist"
---

## І҆́косъ а҃і:

<red>С</red>вѣти́льникъ бл҃года́тный бы́въ въ житїѝ твое́мъ, ст҃и́телю ѳеодо́сїе, ти́химъ свѣ́томъ смире́нїѧ и҆ любвѐ на свѣ́щницѣ цр҃кве хрⷭ҇то́вы сїѧ́ющїй, и҆ по преставле́нїи твое́мъ возсїѧ́лъ є҆сѝ, ꙗ҆́кѡ со́лнце, преди́вными чꙋдесы̀ мглꙋ̀ раско́ла и҆ є҆́ресей разгонѧ́ѧ, и҆ вѣ́рныхъ сердца̀ къ бг҃ꙋ ѡ҆браща́ѧ. Тѣ́мже, съ любо́вїю пра́зднꙋюще ст҃ꙋ́ю па́мѧть твою̀, вопїе́мъ тѝ:

<red>Р</red>а́дꙋйсѧ, ѕвѣздо̀ лꙋчеза́рнаѧ, над̾ земле́ю черни́говскою возсїѧ́вшаѧ. Ра́дꙋйсѧ, и҆ всю̀ странꙋ̀ рѡссі́йскꙋю свѣ́томъ свои́мъ ѡ҆зари́вшаѧ. Ра́дꙋйсѧ, гра́да черни́гова сла́во и҆ ѡ҆гражде́нїе. Ра́дꙋйсѧ, всеѧ̀ землѝ на́шеѧ стра́же неꙋсы́пный и҆ те́плый моли́твенниче. Ра́дꙋйсѧ, ѹ҆ прⷭ҇то́ла царѧ̀ ца́рствꙋющихъ за царѧ̀ на́шегѡ предста́тельствꙋющїй. Ра́дꙋйсѧ, ꙗ҆́кѡ и҆́мѧ твоѐ по все́й странѣ̀ на́шей ѿ конца̀ въ коне́цъ прославлѧ́етсѧ. Ра́дꙋйсѧ, ꙗ҆́кѡ ꙗ҆вле́нїи твои́ми невѣ̑рныѧ въ вѣ́рꙋ правосла́внꙋю ѡ҆браща́еши. Ра́дꙋйсѧ, ꙗ҆́кѡ чꙋдесы̀ твои́ми и҆носла̑вныѧ къ правосла́вїю наставлѧ́еши. Ра́дꙋйсѧ, ꙗ҆́кѡ съ нбⷭ҇ными си́лами при́снѡ бг҃ꙋ воспѣва́еши. Ра́дꙋйсѧ, ꙗ҆́кѡ на нб҃есѣ́хъ вы́нꙋ сла́вꙋ є҆гѡ̀ созерца́еши.

<red>Р</red>а́дꙋйсѧ, ѹ҆го́дниче бж҃їй, ст҃и́телю ѳеодо́сїе, чꙋдотво́рче пресла́вный.
