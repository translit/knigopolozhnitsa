---
title: "І҆́косъ а҃"
navigation:
  key: akathists-feodosijchern-2
  title: "І҆́косъ а҃"
  parent: akathists-feodosijchern
  order: 2
type: "akathist"
---

## І҆́косъ а҃:

<red>А҆́</red>гг҃лъ во пло́ти ꙗ҆ви́лсѧ є҆сѝ, бг҃омꙋ́дре ѳеодо́сїе, а҆́гг҃льскими нра́вы и҆змла́да себѐ ѹ҆краша́ѧ: тѣ́мже и҆ а҆́гг҃лъ це́ркве черни́говскїѧ досто́йнѣ поста́вленъ бы́лъ є҆сѝ ѿ бг҃а, всѣ́хъ наставлѧ́ѧ ко сп҃се́нїю и҆ всѣ́мъ ꙗ҆влѧ́ѧ въ себѣ̀ пра́вило вѣ́ры и҆ ѡ҆́бразъ кро́тости, воздержа́нїѧ же и҆ любвѐ. Сегѡ̀ ра́ди, ча̑да твоѧ̑ сꙋ́ще, любо́вїю вопїе́мъ тѝ си́це:

<red>Р</red>а́дꙋйсѧ, а҆́гг҃ле земны́й и҆ человѣ́че нбⷭ҇ный. Ра́дꙋйсѧ, нбⷭ҇ныхъ си́лъ собесѣ́дниче и҆ сослꙋжи́телю. Ра́дꙋйсѧ, въ житїѝ твое́мъ безплѡ́тнымъ поревнова́вый. Ра́дꙋйсѧ, и҆ по сме́рти съ ни́ми водвори́выйсѧ. Ра́дꙋйсѧ, ѿ ю҆́ности хрⷭ҇та̀ всѣ́мъ се́рдцемъ твои́мъ возлюби́вый. Ра́дꙋйсѧ, ѿ ѹ҆́тра жи́зни твоеѧ̀ томꙋ̀ є҆ди́номꙋ порабо́тавый. Ра́дꙋйсѧ, всѧ̑ за́пѡвѣди гдⷭ҇ни вѣ́рнѡ и҆ непоро́чнѡ сохрани́вый. Ра́дꙋйсѧ, мно́гъ пло́дъ дꙋхо́вный ѡ҆ хрⷭ҇тѣ̀ сотвори́вый. Ра́дꙋйсѧ, ѹ҆се́рдною мл҃твою дꙋ́хъ тво́й ѡ҆крили́вый. Ра́дꙋйсѧ, чтꙋ́щихъ любо́вїю па́мѧть твою̀ ѿ бѣ́дъ покрыва́ющїй.

<red>Р</red>а́дꙋйсѧ, ѹ҆го́дниче бж҃їй, ст҃и́телю ѳеодо́сїе, чꙋдотво́рче пресла́вный.
