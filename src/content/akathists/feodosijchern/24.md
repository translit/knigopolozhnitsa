---
title: "І҆́косъ в҃і"
navigation:
  key: akathists-feodosijchern-24
  title: "І҆́косъ в҃і"
  parent: akathists-feodosijchern
  order: 24
type: "akathist"
---

## І҆́косъ в҃і:

<red>П</red>ою́ще мнѡ́гаѧ и҆ пресла̑внаѧ чꙋдеса̀ твоѧ̑ и҆ прославлѧ́юще вели̑кїѧ по́двиги твоѧ̑, ст҃и́телю ѻ҆́тче на́шъ ѳеодо́сїе, со ѹ҆миле́нїемъ се́рдца сла́вимъ, хва́лимъ и҆ велича́емъ возвели́чившагѡ тѧ̀ гдⷭ҇а, въ тебѣ̀ ꙗ҆́вльшаго на́мъ но́вое зна́менїе своегѡ̀ бл҃говоле́нїѧ къ цр҃кви правосла́внѣй, ꙗ҆́кѡ вѣ́чномꙋ столпꙋ̀ и҆ ѹ҆твержде́нїю и҆́стины: тебѣ̀ же, ꙗ҆́кѡ те́пломꙋ предста́телю на́шемꙋ пред̾ бг҃омъ, возглаша́емъ сицева̑ѧ:

<red>Р</red>а́дꙋйсѧ, въ вертогра́дѣ гдⷭ҇ни ѿ ѹ҆́тра до ве́чера жи́зни твоеѧ̀ до́брѣ потрꙋди́выйсѧ. Ра́дꙋйсѧ, въ ра́дость гдⷭ҇а своегѡ̀, ꙗ҆́кѡ ра́бъ благі́й и҆ вѣ́рный, вше́дый. Ра́дꙋйсѧ, житїе́мъ твои́мъ пꙋ́ть въ ѻ҆би́тели нбⷭ҇ныѧ на́мъ показа́вый. Ра́дꙋйсѧ, вѣнце́мъ безсме́ртїѧ и҆ сла́вы нбⷭ҇ныѧ ѹ҆вѣнча́нный. Ра́дꙋйсѧ, нб҃а цр҃ко́внагѡ ѕвѣздо̀ пресвѣ́тлаѧ. Ра́дꙋйсѧ, землѝ рѡссі́йскїѧ похвало̀ пречꙋ́днаѧ. Ра́дꙋйсѧ, ꙗ҆́кѡ со всѣ́ми ст҃ы́ми въ го́рнихъ ѡ҆бита́еши. Ра́дꙋйсѧ, ꙗ҆́кѡ и҆ на́съ грѣ́шныхъ на землѝ любо́вїю посѣща́еши. Ра́дꙋйсѧ, и҆́мже хрⷭ҇то́съ просла́висѧ. Ра́дꙋйсѧ, и҆́мже сатана̀ посрами́сѧ.

<red>Р</red>а́дꙋйсѧ, ѹ҆го́дниче бж҃їй, ст҃и́телю ѳеодо́сїе, чꙋдотво́рче пресла́вный.
