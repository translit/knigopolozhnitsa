---
title: "І҆́косъ ѕ҃"
navigation:
  key: akathists-feodosijchern-12
  title: "І҆́косъ ѕ҃"
  parent: akathists-feodosijchern
  order: 12
type: "akathist"
---

## І҆́косъ ѕ҃:

<red>В</red>озсїѧ́лъ є҆сѝ, ꙗ҆́кѡ ѹ҆́тро свѣтоза́рное, странѣ̀ черни́говстѣй, ст҃и́телю бж҃їй ѳеодо́сїе, и҆ па́ствꙋ, тебѣ̀ ввѣ́реннꙋю, свѣ́томъ добродѣ́телей твои́хъ ѡ҆зари́лъ є҆сѝ, смире́нїемъ высѡ́каѧ стѧжава́ѧ и҆ нищетꙋ̀ и҆́ноческꙋю соблюда́ѧ, всѧ̑ бо, ꙗ҆̀же и҆мѣ́лъ є҆сѝ, неимꙋ́щимъ ѹ҆се́рднѣ раздава́лъ є҆сѝ. Ѡ҆ се́мъ дивѧ́щесѧ, ꙗ҆́кѡ нищелю́бца соверше́ннагѡ ѹ҆блажа́емъ тѧ̀, зовꙋ́ще:

<red>Р</red>а́дꙋйсѧ, милосе́рдїѧ и҆сто́чниче неисчерпа́емый. Ра́дꙋйсѧ, си̑рымъ прибѣ́жище бл҃гонаде́жное. Ра́дꙋйсѧ, вдови́цамъ ми́лостивый покрови́телю. Ра́дꙋйсѧ, а҆́лчꙋщихъ неѡскꙋ́дный пита́телю. Ра́дꙋйсѧ, ѡ҆би̑димымъ ско́рый застꙋ́пниче. Ра́дꙋйсѧ, скорбѧ́щимъ бл҃гонаде́жный ѹ҆тѣ́шителю. Ра́дꙋйсѧ, сꙋ́щимъ въ бѣда́хъ гото́вый помо́щниче. Ра́дꙋйсѧ, младе́нцємъ до́брый воспита́телю. Ра́дꙋйсѧ, ю҆́ношамъ и҆ дѣ́вамъ въ цѣломꙋ́дрїи наста́вниче. Ра́дꙋйсѧ, ста́рцємъ и҆ немощны̑мъ тве́рдое ѹ҆крѣпле́нїе.

<red>Р</red>а́дꙋйсѧ, ѹ҆го́дниче бж҃їй, ст҃и́телю ѳеодо́сїе, чꙋдотво́рче пресла́вный.
