---
title: "І҆́косъ з҃"
navigation:
  key: akathists-feodosijchern-14
  title: "І҆́косъ з҃"
  parent: akathists-feodosijchern
  order: 14
type: "akathist"
---

## І҆́косъ з҃:

<red>Н</red>о́вагѡ тѧ̀ моли́твенника и҆ чꙋдотво́рца преди́внагѡ ꙗ҆вѝ гдⷭ҇ь въ странѣ̀ рѡссі́йстѣй, ст҃и́телю ѻ҆́тче ѳеодо́сїе: тѣ́мже и҆ свѣ́тлѡ красꙋ́етсѧ тобо́ю цр҃ковь правосла́внаѧ, ꙗ҆́кѡ дерзнове́нїе ве́лїе ко хрⷭ҇тꙋ̀ и҆́маши, є҆мꙋ́же моли́сѧ, ст҃и́телю, ѡ҆ на́съ грѣ́шныхъ, любо́вїю тебѣ̀ вопїю́щихъ сицева̑ѧ:

<red>Р</red>а́дꙋйсѧ, пресвѣ́тлый свѣти́льниче вѣ́ры правосла́вныѧ. Ра́дꙋйсѧ, правосла́вїѧ стра́же неꙋсыпа́ющїй. Ра́дꙋйсѧ, бл҃гоче́стїѧ ре́вностный побо́рниче. Ра́дꙋйсѧ, це́ркве бж҃їѧ сто́лпе непоколеби́мый. Ра́дꙋйсѧ, хра́мино добродѣ́телей преꙋкра́шеннаѧ. Ра́дꙋйсѧ, безстра́стїѧ и҆ чистоты̀ ревни́телю преизрѧ́дный. Ра́дꙋйсѧ, моли́твы сокро́вище неистощи́мое. Ра́дꙋйсѧ, та́инъ бж҃їихъ вѣ́рный строи́телю. Ра́дꙋйсѧ, па́ствꙋ твою̀ въ вѣ́рѣ и҆ бл҃гоче́стїи соблюда́ѧй. Ра́дꙋйсѧ, со ст҃ы́ми сликова́нїѧ въ нбⷭ҇номъ црⷭ҇твїи сподо́бивыйсѧ.

<red>Р</red>а́дꙋйсѧ, ѹ҆го́дниче бж҃їй, ст҃и́телю ѳеодо́сїе, чꙋдотво́рче пресла́вный.
