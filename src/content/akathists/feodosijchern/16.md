---
title: "І҆́косъ и҃"
navigation:
  key: akathists-feodosijchern-16
  title: "І҆́косъ и҃"
  parent: akathists-feodosijchern
  order: 16
type: "akathist"
---

## І҆́косъ и҃:

<red>В</red>е́сь є҆сѝ любо́вь неоскꙋдѣва́ющаѧ, ст҃и́телю бж҃їй ѳеодо́сїе: ꙗ҆́кѡже бо въ житїѝ се́мъ, та́кѡ и҆ по преставле́нїи къ бг҃ꙋ ча̑дъ твои́хъ не ѡ҆ставлѧ́еши: на всѣ́хъ, къ тебѣ̀ вѣ́рою притека́ющихъ, ми́лостивне призира́еши, болѧ́щимъ и҆сцѣле́нїе подава́ѧ, скорбѧ́щихъ ѹ҆тѣша́ѧ, ѿ бѣ́дъ и҆збавлѧ́ѧ. Сегѡ̀ ра́ди, благода́рни сꙋ́ще, воспѣва́емъ тѝ си́це:

<red>Р</red>а́дꙋйсѧ, нищетꙋ̀ дꙋхо́внꙋю ѿ ю҆́ности возлюби́вый. Ра́дꙋйсѧ, хрⷭ҇тꙋ̀ въ ме́ньшихъ бра́тїѧхъ є҆гѡ̀ вѣ́рнѡ послꙋжи́вый. Ра́дꙋйсѧ, двє́ри милосе́рдїѧ бж҃їѧ на́мъ ѿверза́ющїй. Ра́дꙋйсѧ, гнѣ́въ бж҃їй, пра́веднѡ на ны̀ дви́жимый, на ми́лость прелага́ющїй. Ра́дꙋйсѧ, по ѿше́ствїи твое́мъ къ бг҃ꙋ съ на́ми пребыва́ющїй. Ра́дꙋйсѧ, ѹ҆мерщвлє́нныѧ грѣха́ми дꙋ́ши бл҃года́тїю хрⷭ҇то́вою ѡ҆живлѧ́ющїй. Ра́дꙋйсѧ, и҆сто́чниче сострада́нїѧ, къ лю́демъ приснотекꙋ́щїй. Ра́дꙋйсѧ, ѡ҆мраче́нныхъ заблꙋжде́нїѧми бл҃гостный просвѣти́телю. Ра́дꙋйсѧ, съ нбⷭ҇ныхъ высо́тъ на ско́рби на́ши призира́ющїй. Ра́дꙋйсѧ, всѣ́хъ на́съ любо́вїю твое́ю ѡ҆б̾е́млющїй.

<red>Р</red>а́дꙋйсѧ, ѹ҆го́дниче бж҃їй, ст҃и́телю ѳеодо́сїе, чꙋдотво́рче пресла́вный.
