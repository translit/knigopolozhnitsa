---
title: "І҆́косъ в҃"
navigation:
  key: akathists-feodosijchern-4
  title: "І҆́косъ в҃"
  parent: akathists-feodosijchern
  order: 4
type: "akathist"
---

## І҆́косъ в҃:

<red>Р</red>а́зꙋмъ бг҃опросвѣще́нный тво́й ви́дѣвъ, ст҃и́тель кі́евскїй дїонѵ́сїй поста́ви тѧ̀, ѳеодо́сїе, а҆рхїдїа́кона собо́рныѧ це́ркве софі́и премꙋ́дрости бж҃їей, да слꙋжи́ши а҆лтарю̀ гдⷭ҇ню при соверше́нїи та́инъ бж҃їихъ. Мы́ же, въ тебѣ̀ и҆збра́нный сосꙋ́дъ дх҃а ст҃а́гѡ вѣ́дꙋще, со ѹ҆миле́нїемъ зове́мъ тѝ сицева̑ѧ:

<red>Р</red>а́дꙋйсѧ, под́ кровомъ чꙋдотво́рцєвъ пече́рскихъ нача́ло по́двигѡвъ твои́хъ положи́вый. Ра́дꙋйсѧ, ѿ ю҆́ности добродѣ́тельми мона́шескагѡ житїѧ̀ преизрѧ́днѡ себѐ ѹ҆краси́вый. Ра́дꙋйсѧ, и҆́нокѡвъ пресвѣ́тлаѧ красото̀. Ра́дꙋйсѧ, по́стникѡвъ пресла́внаѧ похвало̀. Ра́дꙋйсѧ, ст҃и́телей бл҃гоговѣ́йныхъ люби́мый собесѣ́дниче. Ра́дꙋйсѧ, послꙋша́нїѧ нелицемѣ́рный рачи́телю. Ра́дꙋйсѧ, подви́жниче смире́нный, на гдⷭ҇а всѐ ѹ҆пова́нїе возложи́вый. Ра́дꙋйсѧ, ѹ҆едине́ннагѡ житїѧ̀ до́брый ревни́телю. Ра́дꙋйсѧ, и҆збра́нниче хрⷭ҇то́въ пребл҃же́нный. Ра́дꙋйсѧ, бг҃омъ да́нный на́мъ застꙋ́пниче непреѡбори́мый.

<red>Р</red>а́дꙋйсѧ, ѹ҆го́дниче бж҃їй, ст҃и́телю ѳеодо́сїе, чꙋдотво́рче пресла́вный.
