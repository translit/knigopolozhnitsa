---
title: "І҆́косъ в҃"
navigation:
  key: akathists-znameniekursk-4
  title: "І҆́косъ в҃"
  parent: akathists-znameniekursk
  order: 4
type: "akathist"
---

## І҆́косъ в҃:

<red>Р</red>а́зꙋмъ бж҃їй кто̀ пости́же и҆ та́йнꙋ сꙋде́бъ є҆гѡ̀ кто̀ повѣ́сть: возво́дитъ бо и҆ низво́дитъ, смирѧ́етъ и҆ возно́ситъ, поража́етъ и҆ и҆сцѣлѧ́етъ, и҆ кто̀ бы́сть совѣ́тникъ є҆мꙋ̀: Тѣ́мже и҆ на́съ, грѣ̑хъ на́шихъ ра́ди, смирѝ и҆ ца́рство на́ше низложѝ, сыны̑ на̑ша по всемꙋ̀ лицꙋ̀ землѝ разсѣ́ѧвъ. Къ ко́мꙋ ѹ҆́бѡ прибѣ́гнемъ въ ско́рби на́шей, къ комꙋ̀ рꙋ́цѣ простре́мъ, а҆́ще не къ тебѣ̀, всебл҃га́ѧ. Ѻ҆ба́че се́рдцемъ сокрꙋше́ннымъ вопїе́мъ тѝ такова̑ѧ:

<red>Р</red>а́дꙋйсѧ, сн҃а твоегѡ̀ за на́съ ѹ҆молѧ́ющаѧ. Ра́дꙋйсѧ, пра́ведный гнѣ́въ бж҃їй ѹ҆толѧ́ющаѧ. Ра́дꙋйсѧ, беззако́нїй на́шихъ ѡ҆чище́нїе. Ра́дꙋйсѧ, грѣ́шнымъ зода́таице проще́нїѧ. Ра́дꙋйсѧ, свѣти́льникъ ѹ҆пова́нїѧ неме́ркнꙋщїй на́мъ возже́гшаѧ. Ра́дꙋйсѧ, во и҆схо́дѣ и҆ стра́нствованїи на́шемъ і҆кѡ́ною твое́ю на́мъ предте́кшаѧ. Ра́дꙋйсѧ, всѧ̑ разсѣ́ѧнныѧ воеди́нѡ собира́ющаѧ. Ра́дꙋйсѧ, ѻ҆мофо́ромъ твои́мъ свѣтоѻбра́знымъ всѧ̑ покрыва́ющаѧ. Ра́дꙋйсѧ, раздо́ры и҆ нестрое́нїѧ ѹ҆мирѧ́ющаѧ. Ра́дꙋйсѧ, совѣ́ты нечести́выхъ разорѧ́ющаѧ. Ра́дꙋйсѧ, пла́вающихъ въ жите́йскомъ мо́ре ѡ҆кормлѧ́ющаѧ. Ра́дꙋйсѧ, попече́нїемъ твои́мъ ни є҆ди́нагѡ же ѡ҆ставлѧ́ющаѧ.

<red>Р</red>а́дꙋйсѧ, влⷣчице, зна́менїѧ млⷭ҇ти твоеѧ̀ мі́рꙋ прⷭ҇нѡ ꙗ҆влѧ́ющаѧ.
