---
title: "І҆́косъ а҃"
navigation:
  key: akathists-znameniekursk-2
  title: "І҆́косъ а҃"
  parent: akathists-znameniekursk
  order: 2
type: "akathist"
---

## І҆́косъ а҃:

<red>А҆́</red>гг҃ли ѹ҆диви́шасѧ, зрѧ́ще тѧ̀, влⷣчице, і҆кѡ́ною твое́ю, ꙗ҆́кѡ столпо́мъ ѻ҆́гненнымъ, на́мъ предходѧ́щꙋю въ вели́комъ и҆схо́дѣ на́шемъ и҆з̾ землѝ, беззако́нники порабоще́нныѧ. Не мѡѷсе́ѧ бо, но са́мꙋю тѧ̀ и҆́мамы пꙋтеводи́тельницꙋ въ ско́рбномъ стра́нствованїи на́шемъ, тѣ́мже тѝ бл҃года́рне зове́мъ:

<red>Р</red>а́дꙋйсѧ, бл҃гослове́ннаѧ ѻ҆дїги́трїе. Ра́дꙋйсѧ, и҆́стиннагѡ пꙋтѝ мт҃и. Ра́дꙋйсѧ, скво́зь пꙋсты́ню мі́ра сегѡ̀ на́съ провожда́ющаѧ. Ра́дꙋйсѧ, а҆мали́ка мы́сленнагѡ пресла́внѡ побѣжда́ющаѧ. Ра́дꙋйсѧ, и҆сто́чники блгⷣти ѿ і҆кѡ́ны твоеѧ̀ и҆сточа́ющаѧ. Ра́дꙋйсѧ, зако́нъ сн҃а твоегѡ̀, хрⷭ҇та̀ бг҃а на́шегѡ, на скрижа́лѣхъ серде́цъ на́шихъ написꙋ́ющаѧ. Ра́дꙋйсѧ, зно́емъ страсте́й пали́мыхъ блгⷣтное ѡ҆кропле́нїе. Ра́дꙋйсѧ, и҆знемога́ющихъ всемо́щное ѹ҆крѣпле́нїе. Ра́дꙋйсѧ, серде́цъ смѧте́нныхъ тиша́йшаѧ ѹ҆сла́до. Ра́дꙋйсѧ, стра́нныхъ и҆ си́рыхъ бжⷭ҇твеннаѧ ѿра́до. Ра́дꙋйсѧ, зе́млю ѻ҆бѣтова́ннꙋю на́мъ прїꙋготовлѧ́ющаѧ. Ра́дꙋйсѧ, нбⷭ҇нагѡ і҆ерⷭ҇ли́ма врата̀ на́мъ ѿверза́ющаѧ.

<red>Р</red>а́дꙋйсѧ, влⷣчице, зна́менїѧ млⷭ҇ти твоеѧ̀ мі́рꙋ прⷭ҇нѡ ꙗ҆влѧ́ющаѧ.
