---
title: "І҆́косъ д҃"
navigation:
  key: akathists-znameniekursk-8
  title: "І҆́косъ д҃"
  parent: akathists-znameniekursk
  order: 8
type: "akathist"
---

## І҆́косъ д҃:

<red>С</red>лы́шахꙋ дре́влѣ лю́дїе рѡссі́йстїи слꙋ́хъ ꙗ҆вле́нїѧ ст҃а́гѡ твоегѡ̀ ѻ҆́браза въ дꙋбра́вѣ кꙋ́рстѣй и҆ те́кше къ немꙋ̀ со тща́нїемъ, ѹ҆ми́льнѡ взыва́хꙋ: ѿкꙋ́дꙋ на́мъ сїѐ, да прїи́де къ на́мъ мт҃и гдⷭ҇а на́шегѡ, ѹ҆зрѣ́въ же і҆кѡ́нꙋ твою̀, влⷣчице, при ко́ренѣ древе́снѣмъ лежа́щꙋю, и҆ прїе́мше ю҆̀, ꙗ҆́кѡ сокро́вище вели́кое, возопи́ша тебѣ̀, первоѻбра́знѣй:

<red>Р</red>а́дꙋйсѧ, раю̀ свѣтлѣ́йшїй, дре́во жи́зни и҆зрасти́вшїй. Ра́дꙋйсѧ, вертогра́де бжⷭ҇твенный, дре́во цр҃кви прозѧ́бшїй. Ра́дꙋйсѧ, цвѣ́те бл҃гово́нный, мі́ръ ве́сь ѡ҆бл҃гоꙋха́ѧй. Ра́дꙋйсѧ, крі́не непоро́чный, вселе́ннꙋю ѹ҆краша́ѧй. Ра́дꙋйсѧ, лозо̀ бл҃гопло́днаѧ, вїно́мъ ѹ҆миле́нїѧ всѣ́хъ напои́вшаѧ. Ра́дꙋйсѧ, розго̀ ѡ҆сщ҃е́ннаѧ, плоды̀ сла́достными ро́дъ чл҃вѣ́ческїй напита́вшаѧ. Ра́дꙋйсѧ, ко́реню домострои́тельства бж҃їѧ. Ра́дꙋйсѧ, сп҃се́нїѧ на́шегѡ̀ ве́рхъ и҆ глави́зно. Ра́дꙋйсѧ, ѕлы́ѧ на́ши стра́сти и҆з̾ ко́рене посѣка́ющаѧ. Ра́дꙋйсѧ, добродѣ́телей са́дъ насажда́ющаѧ. Ра́дꙋйсѧ, до́брые ѻ҆бы́чаи въ на́съ вкоренѧ́ющаѧ. Ра́дꙋйсѧ, прича́стники ра́йскїѧ жи́зни бы́ти на́съ сподоблѧ́ющаѧ.

<red>Р</red>а́дꙋйсѧ, влⷣчице, зна́менїѧ млⷭ҇ти твоеѧ̀ мі́рꙋ прⷭ҇нѡ ꙗ҆влѧ́ющаѧ.
