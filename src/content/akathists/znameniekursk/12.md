---
title: "І҆́косъ ѕ҃"
navigation:
  key: akathists-znameniekursk-12
  title: "І҆́косъ ѕ҃"
  parent: akathists-znameniekursk
  order: 12
type: "akathist"
---

## І҆́косъ ѕ҃:

<red>В</red>озсїѧ́й на́мъ па́ки свѣ́тъ ѹ҆пова́нїѧ, бг҃оро́дицѣ пречⷭ҇таѧ, зарю̀ сп҃се́нїѧ мі́рꙋ возвѣсти́вшаѧ во твое́мъ рождествѣ̀. Не преда́ждь на́съ до конца̀ въ рꙋ́цѣ врагѡ́въ на́шихъ и҆ совѣ́ты нечести́выхъ и҆ лю́тыхъ ѿстꙋ́пникѡвъ ско́ро разорѝ. Да бꙋ́детъ и҆ страна̀ на́ша рѡссі́йскаѧ, ꙗ҆́коже дре́влѣ до́мъ тво́й, да процвѣте́тъ въ не́й бл҃гоче́стїе, ст҃ы́ѧ ѻ҆би́тели и҆ хра́мы да бл҃гоꙋкра́сѧтсѧ, лю́дїе же, ѿ лю́тыхъ безбо́жникѡвъ и҆зба́вльшесѧ, да торжествꙋ́ютъ съ весе́лїемъ, сла́вѧще твоѐ застꙋпле́нїе и҆ зовꙋ́ще тѝ такова̑ѧ:

<red>Р</red>а́дꙋйсѧ, любо́вїю твое́ю всемꙋ̀ мі́рꙋ возсїѧ́вшаѧ. Ра́дꙋйсѧ, и҆з̾ ѹ҆́стъ бжⷭ҇твенныхъ сн҃а твоегѡ̀ всыновле́нїе ро́да чл҃вѣ́ческагѡ прїѧ́вшаѧ. Ра́дꙋйсѧ, мт҃и бж҃їѧ и҆ мт҃и хрⷭ҇тїа́нѡмъ. Ра́дꙋйсѧ, недꙋ́гѡвъ ѿѧ́тїе и҆ цѣли́тельнице ра́нѡмъ. Ра́дꙋйсѧ, въ темни́цахъ сꙋ́щихъ незаходи́мый свѣ́те. Ра́дꙋйсѧ, ѹ҆́зникѡвъ ѿра́до и҆ простра́нство клѣ́тей. Ра́дꙋйсѧ, за пра́вдꙋ гони́мыхъ дерзнове́нїе. Ра́дꙋйсѧ, за вѣ́рꙋ стра́ждꙋщихъ те́рненїе. Ра́дꙋйсѧ, мꙋ́ченикѡвъ вѣнча́нїе. Ра́дꙋйсѧ, мꙋчи́телей гро́зное воздаѧ́нїе. Ра́дꙋйсѧ, свѧ́знѣмъ ѹ҆́зы разрѣша́ющаѧ. Ра́дꙋйсѧ, тѣ́ломъ и҆ дꙋшо́ю плѣне́нныхъ свобожда́ющаѧ.

<red>Р</red>а́дꙋйсѧ, влⷣчице, зна́менїѧ млⷭ҇ти твоеѧ̀ мі́рꙋ прⷭ҇нѡ ꙗ҆влѧ́ющаѧ.
