---
title: "І҆́косъ в҃і"
navigation:
  key: akathists-sergijnur-24
  title: "І҆́косъ в҃і"
  parent: akathists-sergijnur
  order: 24
type: "akathist"
---

## І҆́косъ в҃і:

<red>П</red>ое́мъ до́блествєнныѧ по́двиги твоѧ̑, ѹ҆бл҃жа́емъ достохва́льнꙋю кончи́нꙋ твою̀, почита́емъ и҆ сщ҃е́ннꙋю па́мѧть твою̀, прпⷣбне, въ не́йже, ꙗ҆́кѡ є҆ди́номꙋ ѿ дрꙋгѡ́въ бж҃їихъ, похва̑льнаѧ тѝ си́це вопїе́мъ:

<red>Р</red>а́дꙋйсѧ, ꙗ҆́кѡ свѣ́тлыми по́двиги твои́ми ко свѣ́тꙋ невече́рнемꙋ вше́лъ є҆сѝ: ра́дꙋйсѧ, ꙗ҆́кѡ со безпло́тными трист҃ꙋ́ю пѣ́снь немо́лчнѡ взыва́еши. Ра́дꙋйсѧ, неизрече́нныхъ бла̑гъ наслѣ́дниче: ра́дꙋйсѧ, ликова́нїѧ во црⷭ҇твїи нбⷭ҇нѣмъ при́снѡ наслажда́ешисѧ. Ра́дꙋйсѧ, ꙗ҆́кѡ предстои́ши во сла́вѣ прест҃ѣ́й трⷪ҇цѣ: ра́дꙋйсѧ, ꙗ҆́кѡ въ па́мѧти твое́й хрⷭ҇то́вꙋ цр҃ковь весели́ши неизрече́ннѡ. Ра́дꙋйсѧ, ꙗ҆́кѡ тобо́ю по́стницы и҆ пꙋстынножи́тилїе въ по́двизѣхъ ѹ҆крѣплѧ́ютсѧ: ра́дꙋйсѧ, ꙗ҆́кѡ вѣ́рнїи бл҃гоправле́нїемъ твои̑мъ по стопа́мъ за́повѣдей бж҃їихъ ше́ствовати наꙋча́ютсѧ.

<red>Р</red>а́дꙋйсѧ, се́ргїе прпⷣбне, нꙋ́ромскїй чꙋдотво́рче.
