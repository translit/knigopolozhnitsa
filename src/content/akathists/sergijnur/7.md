---
title: "Конда́къ д҃"
navigation:
  key: akathists-sergijnur-7
  title: "Конда́къ д҃"
  parent: akathists-sergijnur
  order: 7
type: "akathist"
---

## Конда́къ д҃:

<red>Б</red>ꙋ́рю многомѧте́жнагѡ мі́ра страсте́й возненави́дѣвъ, ѻ҆́ч҃е, ѹ҆страни́лсѧ є҆сѝ всѣ́хъ є҆гѡ̀ красо́тъ: въ пꙋсты́ню же все́льсѧ, прпⷣбне, крⷭ҇ти́телю въ житїѝ послѣ́довалъ є҆сѝ, и҆ и҆лїѝ поревнова́лъ є҆сѝ прⷪ҇ро́кꙋ. Ны́нѣ ѹ҆̀бо и҆́стиннѡ вѣ́чнꙋю въ нбⷭ҇ныхъ дво́рѣхъ полꙋчи́въ сла́вꙋ, съ ни́ми предстои́ши бг҃ꙋ, поѧ̀ томꙋ̀: <red>А҆</red>ллилꙋ́їа.
