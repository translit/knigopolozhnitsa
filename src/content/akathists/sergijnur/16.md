---
title: "І҆́косъ и҃"
navigation:
  key: akathists-sergijnur-16
  title: "І҆́косъ и҃"
  parent: akathists-sergijnur
  order: 16
type: "akathist"
---

## І҆́косъ и҃:

<red>В</red>е́сь є҆сѝ въ вы́шнихъ, но и҆ ни́жнихъ не ѡ҆ставлѧ́еши, прпⷣбне ѻ҆́ч҃е се́ргїе, при́снѡ со хрⷭ҇то́мъ ца́рствꙋеши, и҆ ѿ на́съ грѣ́шныхъ мл҃твы къ немꙋ̀ возсыла́еши: не то́чїю бо припа́дающыѧ къ цѣльбоно́сномꙋ твоемꙋ̀ гро́бꙋ, но и҆ дале́че ѿстоѧ́щыѧ, призыва́ющыѧ же всече́стное и҆́мѧ твоѐ, предста́тельствомъ твои́мъ соблюда́еши ѿ всѧ́кагѡ ѕла̀. Тѣ́мже во ѹ҆миле́нїи зове́мъ тѝ:

<red>Р</red>а́дꙋйсѧ, прибѣ́жище на́ше въ ско́рбехъ: ра́дꙋйсѧ, приста́нище на́ше во ѡ҆бстоѧ́нїихъ. Ра́дꙋйсѧ, цѣли́телю болѣ́зней дꙋше́вныхъ вкꙋ́пѣ и҆ тѣле́сныхъ: ра́дꙋйсѧ, посѣти́телю въ не́мощехъ лежа́щихъ. Ра́дꙋйсѧ, ꙗ҆́кѡ призыва́емый ско́рѡ на по́мощь предварѧ́еши: ра́дꙋйсѧ, ꙗ҆́кѡ печа̑ли житє́йскїѧ ѿ человѣ̑къ ѿе́млеши. Ра́дꙋйсѧ, а҆́гг҃льскагѡ житїѧ̀ ревни́телю: ра́дꙋйсѧ, ли́кѡвъ ст҃ы́хъ всѣ́хъ соприча́стниче.

<red>Р</red>а́дꙋйсѧ, се́ргїе прпⷣбне, нꙋ́ромскїй чꙋдотво́рче.
