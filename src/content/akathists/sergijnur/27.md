---
title: "Мл҃тва в҃"
navigation:
  key: akathists-sergijnur-27
  title: "Мл҃тва в҃"
  parent: akathists-sergijnur
  order: 27
type: "akathist"
---

## Мл҃тва в҃:

<versal>Ѽ</versal> прпⷣбне и҆ достобл҃же́нне ѻ҆́ч҃е се́ргїе, до́брый на́шъ па́стырю и҆ ѹ҆чи́телю! Ты̀ є҆щѐ на землѝ се́й ра́бъ преи́скреннїй сп҃са хрⷭ҇та̀ показа́лсѧ є҆сѝ, и҆ мнѡ́гїѧ да́ры бл҃года̑тныѧ ѿ негѡ̀ прїѧ́ти сподо́билсѧ є҆сѝ: по бл҃же́ннѣмъ же твое́мъ ѹ҆спе́нїи прⷭ҇то́лꙋ непристꙋ́пныѧ є҆гѡ̀ сла́вы предстоѧ̀, ве́лїе къ немꙋ̀ дерзнове́нїе и҆́маши. Сего̀ ра́ди молѝ и҆ ѡ҆ на́съ, вла́ющихсѧ въ пꙋсты́ни мі́ра сегѡ̀ и҆ сꙋе́тъ є҆гѡ̀. Ѡ҆градѝ на́съ предста́тельствомъ твои́мъ ѿ всѣ́хъ вра̑гъ ви́димыхъ и҆ невиди́мыхъ, ѿ тлетво́рныхъ вѣ̑тръ, смертоно́сныѧ ꙗ҆́звы, ѿ гла́да, трꙋ́са, пото́па, ѻ҆гнѧ̀, меча̀, наше́ствїѧ и҆ноплеме́нныхъ и҆ ѿ всѧ́кагѡ ѕла̀. Наипа́че же, ст҃че бж҃їй, проле́й те́плое твоѐ моле́нїе ко гдⷭ҇ꙋ ѡ҆ бг҃охрани́мѣй держа́вѣ рѡссі́йстѣй, да въ ми́рѣ, тишинѣ̀ и҆ бл҃годе́нствїи жи́тельствꙋемъ. Ѡ҆гражда́й же моле́нїемъ твои́мъ, прпⷣбне, цр҃ковь хрⷭ҇то́вꙋ правосла́внꙋю ѿ є҆́ресей и҆ раско́лѡвъ, ри́зꙋ хрⷭ҇то́вꙋ раздра́ти тща́щихсѧ: и҆спросѝ па́стырємъ свѧты́ню, па́ствѣ ѡ҆ сп҃се́нїи ре́вность, ста́рцємъ крѣ́пость и҆ бл҃го́е напꙋ́тствїе въ жи́знь вѣ́чнꙋю, срє́днимъ лꙋ́чшымъ бы́ти, ю҆́ныѧ ѹ҆цѣломꙋ́дри и҆ послꙋша́нїю наꙋчѝ. На́мъ же всѣ̑мъ, ѹ҆го́дниче бж҃їй, вре́мѧ на покаѧ́нїе и҆спросѝ, да не во грѣсѣ́хъ на́шихъ ѹ҆́мремъ, но да мл҃твами твои́ми, плоды̀ достѡ́йны покаѧ́нїѧ прине́сшымъ, вѣ́чнꙋю приснобл҃же́ннꙋю жи́знь и҆ сопребыва́нїе со ст҃ы́ми є҆гѡ̀ да́рꙋетъ на́мъ гдⷭ҇ь, да прославлѧ́емъ гла́сы немо́лчными є҆гѡ̀ неизрече́нное милосе́рдїе въ безконє́чныѧ вѣ́ки вѣкѡ́въ. <red>А҆</red>ми́нь.

{% illustration "small-ornaments/medallion-lukovich", "small" %}
