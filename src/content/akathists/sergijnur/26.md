---
title: "Мл҃тва а҃"
navigation:
  key: akathists-sergijnur-26
  title: "Мл҃тва а҃"
  parent: akathists-sergijnur
  order: 26
type: "akathist"
---

## Мл҃тва а҃:

<versal>Ѽ</versal> вели́кїй чꙋдотво́рче, прпⷣбне ѻ҆́ч҃е на́шъ се́ргїе! Ѹ҆слы́ши на́съ грѣ́шныхъ молѧ́щихсѧ тебѣ̀ и҆ и҆́мѧ твоѐ ст҃о́е на по́мощь призыва́ющихъ, не пре́зри на́съ чтꙋ́щихъ тѧ̀: молѝ ѡ҆ на́съ грѣ́шныхъ содѣ́телѧ на́шего гдⷭ҇а бг҃а, тебѣ̀ бо даде́сѧ бл҃года́ть моли́тисѧ за на́съ. Не мни́мъ бо тѧ̀ ме́ртва сꙋ́ща: а҆́ще бо тѣ́ломъ и҆ преста́вилсѧ є҆сѝ ѿ на́съ, и҆ ра́ка твоѧ̀ пред̾ ѻ҆чи́ма на́шима ви́дима є҆́сть, но ст҃а́ѧ твоѧ̀ дꙋша̀ со а҆́гг҃льскими ли́ки предстои́тъ ѹ҆ прⷭ҇то́ла вседержи́телева. ѽ па́стырю на́шъ, прпⷣбне ѻ҆́ч҃е се́ргїе! Потщи́сѧ сохрани́ти на́съ ѿ па́гꙋбныѧ сме́рти и҆ ѿ бѣсо́вскагѡ и҆скꙋше́нїѧ, ѹ҆мо́мъ ѿ малодꙋ́шїѧ помраче́нныхъ. не ѡ҆ста́ви на́съ, свѣти́льниче хрⷭ҇то́въ, плѣне́нныхъ бы́ти, но помозѝ на́мъ мл҃твами твои́ми ѿ вѣ́чныѧ мꙋ́ки и҆зба́витисѧ и҆ наслѣ́дники црⷭ҇твїѧ нбⷭ҇нагѡ бы́ти со всѣ́ми ст҃ы́ми ѿ вѣ́ка ѹ҆годи́вшими гдⷭ҇ꙋ бг҃ꙋ на́шемꙋ і҆и҃сꙋ хрⷭ҇тꙋ̀, є҆мꙋ́же подоба́етъ че́сть, поклоне́нїе, сла́ва и҆ держа́ва, со безнача́льнымъ є҆гѡ̀ ѻ҆ц҃е́мъ и҆ прест҃ы́мъ и҆ бл҃ги́мъ и҆ животворѧ́щимъ є҆гѡ̀ дх҃омъ, ны́нѣ и҆ при́снѡ и҆ во вѣ́ки вѣкѡ́въ. <red>А҆</red>ми́нь.
