---
title: "І҆́косъ в҃"
navigation:
  key: akathists-levopt-4
  title: "І҆́косъ в҃"
  parent: akathists-levopt
  order: 4
type: "akathist"
---

## І҆́косъ в҃:

<red>Т</red>ерпѣ́нїемъ ѡ҆бле́клсѧ є҆сѝ, бг҃омꙋ́дре ѻ҆́тче, и҆́ноческое житїѐ ꙗ҆́кѡ а҆́гг҃льскїй чи́нъ воспрїѧ́лъ є҆сѝ, трꙋды̀ и҆ болѣ̑зни, тѧготы̑ и҆ бѣ̑ды ле́гцѣ поне́слъ є҆сѝ ѡ҆крылѧ́емъ послꙋша́нїемъ, сегѡ̀ ра́ди зове́мъ тѝ:

<red>Р</red>а́дꙋйсѧ, мона́шескагѡ любомꙋ́дрїѧ присносвѣ́тлый свѣти́льниче. Ра́дꙋйсѧ, безмо́лвническагѡ житїѧ̀ и҆́стовый люби́телю. Ра́дꙋйсѧ, свѣ́тлаѧ свѣ́ще мл҃твъ неꙋсыпа́емыхъ. Ра́дꙋйсѧ, лампа́до неꙋгаси́маѧ бдѣ́нїй непреста́нныхъ. Ра́дꙋйсѧ, ꙗ҆́кѡ ѻ҆́гнь ко ѻ҆́гню прилага́лъ є҆сѝ раче́нїе. Ра́дꙋйсѧ, ꙗ҆́кѡ неѡсла́бнѡ восходи́лъ є҆сѝ по лѣ́ствицѣ дꙋхо́внагѡ восхожде́нїѧ. Ра́дꙋйсѧ, по́стничества постоѧ́нное жела́нїе. Ра́дꙋйсѧ, трꙋдолю́бїѧ тве́рдое понꙋжде́нїе. Ра́дꙋйсѧ, ѱалмопѣ́нїѧ всегда́шнее любле́нїе. Ра́дꙋйсѧ, ѹ҆ма̀ непреста́нное хране́нїе. Ра́дꙋйсѧ, ꙗ҆́кѡ на высотꙋ̀ столпа̀ возше́лъ є҆сѝ самоѿве́рженїѧ. Ра́дꙋйсѧ, ꙗ҆́кѡ во глꙋбинꙋ̀ снизше́лъ є҆сѝ самоꙋкоре́нїѧ.

<red>Р</red>а́дꙋйсѧ, ѻ҆́тче львѐ, ста́рчества ѻ҆́птискагѡ глави́зно.
