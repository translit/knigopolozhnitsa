---
title: "І҆́косъ в҃і"
navigation:
  key: akathists-levopt-24
  title: "І҆́косъ в҃і"
  parent: akathists-levopt
  order: 24
type: "akathist"
---

## І҆́косъ в҃і:

<red>А҆́</red>гг҃лолѣ́пнѡ сконча́лъ є҆сѝ пꙋ́ть земны́й, ѻ҆́тче львѐ, и҆ въ ра́йскїѧ кꙋ́щи пресели́лсѧ є҆сѝ присносла́вне, на землѝ ѡ҆ста́вль ꙗ҆́коже дрꙋгі́й ра́й ѻ҆́птискїй ски́тъ, трꙋда́ми воздѣ́ланный твои́хъ по́двигѡвъ, въ не́мже плоды̀ дꙋхо́вныѧ вкꙋша́юще, ны́нѣ вопїе́мъ тѝ:

<red>Р</red>а́дꙋйсѧ, дре́во плодоносѧ́щее вожделѣ́нное безстра́стїе. Ра́дꙋйсѧ, ни́во гобзꙋ́ющаѧ мно́жество сп҃са́ющихсѧ. Ра́дꙋйсѧ, ке́дре въ є҆го́же вѣ́твѣхъ ѹ҆кры́шасѧ нбⷭ҇нїи ѻ҆рлы̀. Ра́дꙋйсѧ, кѷпарі́се бл҃гоꙋха́ѧй по́стничества а҆рома́ты. Ра́дꙋйсѧ, лозо̀ точа́щаѧ вїно̀ ѹ҆миле́нїѧ. Ра́дꙋйсѧ, гро́зде и҆спо́лненный бжⷭ҇твеннагѡ ѹ҆тѣше́нїѧ. Ра́дꙋйсѧ, крі́не а҆́гг҃льскагѡ цѣломꙋ́дрїѧ. Ра́дꙋйсѧ, медоточи́вый ꙗ҆зы́че ѻ҆те́ческихъ и҆зрече́нїй. Ра́дꙋйсѧ, мѷровѡ́ннаѧ ѹ҆стнѣ̀ и҆спо́лнь ѹ҆тѣше́нїѧ. Ра́дꙋйсѧ, миротво́рче преди́вный серде́цъ непокори́выхъ. Ра́дꙋйсѧ, ꙗ҆́кѡ тобо́ю сла́дости дꙋхо́вныѧ наслажда́емсѧ. Ра́дꙋйсѧ, ꙗ҆́кѡ тобо́ю го́речи страсте́й и҆збавлѧ́емсѧ.

<red>Р</red>а́дꙋйсѧ, ѻ҆́тче львѐ, ста́рчества ѻ҆́птискагѡ глави́зно.
