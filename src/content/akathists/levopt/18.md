---
title: "І҆́косъ ѳ҃"
navigation:
  key: akathists-levopt-18
  title: "І҆́косъ ѳ҃"
  parent: akathists-levopt
  order: 18
type: "akathist"
---

## І҆́косъ ѳ҃:

<red>Л</red>ꙋка́вый совѣ́тъ сотворѝ де́монъ и҆ гоне́нїѧ на тѧ̀ воздви́же ѻ҆́тче львѐ, ты́ же бѣды̑ до́бльственнѣ всѧ̑ претерпѣ́лъ є҆сѝ, глаго́лѧ: а҆́ще въ ссы́лкꙋ пойдꙋ̀, а҆́ще во ѻ҆́гнь, а҆́зъ бꙋ́дꙋ то́йже леѡні́дъ, при́снѡ велича́ѧй бг҃а. Мы́ же мꙋ́жествꙋ твоемꙋ̀ дивѧ́щесѧ си́це вопїе́мъ:

<red>Р</red>а́дꙋйсѧ, несокрꙋши́мый а҆дама́нте. Ра́дꙋйсѧ, небоѧ́вленный сто́лпе. Ра́дꙋйсѧ, горо̀ несѣко́маѧ скорбѧ́ми. Ра́дꙋйсѧ, высото̀ неземны́ѧ ра́дости. Ра́дꙋйсѧ, пра́вды ра́ди гони́мый без̾ пра́вды. Ра́дꙋйсѧ, лжесвидѣ́тели ѡ҆клевета́нный. Ра́дꙋйсѧ, кленꙋ́щїѧ тѧ̀ бл҃гословлѧ́ѧй. Ра́дꙋйсѧ, ѡ҆би́дѧщимъ тѧ̀ бл҃готворѧ́й. Ра́дꙋйсѧ, неѕло́бїемъ твои́мъ хрⷭ҇тꙋ̀ подража́ѧй. Ра́дꙋйсѧ, ѕло́бныхъ де́монѡвъ въ бе́зднꙋ вверга́ѧй. Ра́дꙋйсѧ, смире́нный ле́въ ѿ ѳео́дѡра нарече́нный. Ра́дꙋйсѧ, бл҃же́нства гони́мыхъ за бг҃а прича́стниче. Ра́дꙋйсѧ, вы́шнѧгѡ і҆ерⷭ҇ли́ма досто́йный наслѣ́дниче.

<red>Р</red>а́дꙋйсѧ, ѻ҆́тче львѐ, ста́рчества ѻ҆́птискагѡ глави́зно.
