---
title: "І҆́косъ а҃"
navigation:
  key: akathists-levopt-2
  title: "І҆́косъ а҃"
  parent: akathists-levopt
  order: 2
type: "akathist"
---

## І҆́косъ а҃:

<red>С</red>ъ прпⷣбнымъ прпⷣбенъ бꙋ́деши и҆ со и҆збра́ннымъ и҆збра́нъ ꙗ҆ви́шисѧ, сїѐ помы́сливъ, ѻ҆́тче львѐ, мі́ра ѿре́клсѧ є҆сѝ и҆ ѡ҆брꙋчи́лсѧ и҆́ноческомꙋ зва́нїю. Таково́е произволѣ́нїе твоѐ похвалѧ́юще си́це тебѣ̀ вопїе́мъ:

<red>Р</red>а́дꙋйсѧ, хрⷭ҇то́въ послѣ́дователю и҆збра́нный. Ра́дꙋйсѧ, ве́чери таи́нственныѧ рачи́телю. Ра́дꙋйсѧ, є҆ле́й ѹ҆гото́вивый и҆зрѧ́днымъ добродѣ́ланїемъ. Ра́дꙋйсѧ, свѣти́льникъ дꙋше́вный возже́гъ бг҃олю́бїемъ. Ра́дꙋйсѧ, ꙗ҆́кѡ въ бра́чнꙋю ри́зꙋ ѡ҆бле́клсѧ є҆сѝ смире́нїемъ. Ра́дꙋйсѧ, ꙗ҆́кѡ рꙋ́бища страсте́й совле́клсѧ є҆сѝ послꙋша́нїемъ. Ра́дꙋйсѧ, ꙗ҆́кѡ мїрскꙋ́ю возненави́дѣлъ є҆сѝ сꙋетꙋ̀ безпло́днꙋю. Ра́дꙋйсѧ, ꙗ҆́кѡ и҆́ноческꙋю возлюби́лъ є҆сѝ тишинꙋ̀ многопло́днꙋю. Ра́дꙋйсѧ, ꙗ҆́кѡ а҆́гг҃льскагѡ дѣ́ланїѧ ꙗ҆ви́лсѧ є҆сѝ прича́стникъ. Ра́дꙋйсѧ, ꙗ҆́кѡ а҆пⷭ҇льскагѡ преда́нїѧ ꙗ҆ви́лсѧ є҆сѝ храни́телю. Ра́дꙋйсѧ, на бра́кѣ а҆́гнчемъ вкꙋси́вый трапе́зꙋ сладча́йшꙋю. Ра́дꙋйсѧ, вїно́мъ ѹ҆миле́нїѧ напои́вый дꙋ́шꙋ безстра́стнꙋю.

<red>Р</red>а́дꙋйсѧ, ѻ҆́тче львѐ, ста́рчества ѻ҆́птискагѡ глави́зно.
