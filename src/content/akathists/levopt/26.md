---
title: "Мл҃тва"
navigation:
  key: akathists-levopt-26
  title: "Мл҃тва"
  parent: akathists-levopt
  order: 26
type: "akathist"
---

## Мл҃тва:

<versal>Ѽ</versal> пречтⷭ҇на́ѧ бг҃омꙋ́драѧ главо̀ и҆ собо́ра ста́рцєвъ ѻ҆́птинскихъ и҆зрѧ́дное и҆ перволѣ́пное ѹ҆краше́нїе, бг҃опросвѣще́ннѣ ѻ҆́тче львѐ! Тебѣ̀, ꙗ҆́кѡ ча̑да ѻ҆тцꙋ̀, дерза́емъ приноси́ти сїѐ а҆ка́ѳїстное пѣ́нїе, ты́ же не пренебрезѝ ма́лагѡ сегѡ̀ приноше́нїѧ, ꙗ҆́кѡ па́че до́лжни мы́ не то́кмо пѣ́нїи, но дѣ̑лы тѧ̀ почестви́ти. Ты́ бо ѡ҆ста́вилъ є҆сѝ на́мъ бг҃а́тство твоегѡ̀ житїѧ̀ бг҃оꙋго́днагѡ, въ не́мже ꙗ҆́кѡ въ зерца́лѣ зри́тсѧ ѻ҆́бразъ бг҃оше́ственныхъ ѻ҆тцє́въ въ по́двизѣ бг҃ꙋ ѹ҆годи́вшихъ. А҆́ще и҆ не́мощны є҆́сть мы̀ тебѣ̀ подража́ти, но жела́нїемъ лꙋ́чшагѡ ѿ тебє̀ неѿстꙋпа́емъ и҆ под̾ крила̀ мл҃твъ твои́хъ прибѣга́емъ и҆ ꙗ҆́кѡ неключи́мїи тебѣ̀ вопїе́мъ: и҆згонѝ ѿ на́съ всѧ́кое нерадѣ́нїе, и҆скоренѝ ѕлы́ѧ стра̑сти въ сердца́хъ на́шихъ гнездѧ́щїѧсѧ, проженѝ бѣ́сѡвъ на ны̀ непреста́ннѡ вою́ющихъ, да́ждь по́мощь бл҃года́тнꙋю, ꙗ҆́кѡ си́ленъ є҆́сть и҆ є҆́ще при жи́зни твое́й бѣ́сѡвъ прогонѧ́лъ є҆сѝ и҆ цѣли́лъ є҆сѝ всѧ́кꙋю болѣ́знь и҆ не́мощь таѧ́щꙋюсѧ. Си́це и҆ въ пре́днее вре́мѧ посѣща́й ны̀ дꙋ́хомъ твои́мъ и҆ жезло́мъ па́стырскїѧ мл҃твы твоеѧ̀ поразѝ волкѡ́въ мы́сленныхъ ста́до твоѐ и҆щꙋ́щихъ расхи́тити. На́съ же ꙗ҆́кѡ па́стырь до́брый, прⷭ҇нѡ зовѝ свирѣ́лїю поꙋче́нїй твои́хъ въ црⷭ҇твїе бж҃їе и҆дѣ́же съ тобо́ю по преставле́нїи на́шемъ вкꙋ́пѣ да ѡ҆брѧ́щемсѧ, прославлѧ́ѧ ѻ҆ц҃а̀ и҆ сн҃а и҆ ст҃а́гѡ дх҃а въ безконе́чныѧ вѣ́ки. <red>А҆</red>ми́нь.

{% illustration "small-ornaments/ornament-from-12th-century-armenian-gospel-crider", "small" %}
