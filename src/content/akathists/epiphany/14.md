---
title: "І҆́косъ з҃"
navigation:
  key: akathists-epiphany-14
  title: "І҆́косъ з҃"
  parent: akathists-epiphany
  order: 14
type: "akathist"
---

## І҆́косъ з҃:

<red>Н</red>о́вꙋю показа́лъ є҆сѝ тва́рь, влⷣко тва́ри, въ твое́мъ ѿ і҆ѡа́нна сп҃си́тельномъ кр҃ще́нїи, занѐ ꙗ҆́кѡ при нѡ́и потопи́лъ є҆сѝ грѣхѝ пе́рвагѡ мі́ра, та́кѡ и҆ въ во́дахъ і҆ѻрда́нскихъ па́ки потопи́лъ є҆сѝ всегѡ̀ мі́ра грѣхѝ, новотвори́ши бо земноро́дныѧ ѻ҆гне́мъ и҆ дх҃омъ и҆ водо́ю, стра́нное соверша́ѧ возрожде́нїе и҆ ѡ҆бновле́нїе чꙋ́дное. Дх҃омъ бо новотвори́ши дꙋ́ши, водо́ю же ѡ҆сщ҃а́еши тѣ́ло, назида́ѧ чл҃вѣка, и҆ та́кѡ та́инственнѡ ѿ воды̀ содѣ́ловаеши дх҃омъ многоча́днꙋ цр҃ковь, да при́снѡ вопїе́мъ тебѣ̀ такова́ѧ:

<red>С</red>ла́ва тебѣ̀, созда́телю тва́ри, нб҃са̀ приклони́вшемꙋ и҆ на і҆ѻрда́нъ снисше́дшемꙋ. Сла́ва тебѣ̀, сп҃си́телю мі́ра, нб҃са̀ ѿве́рзшемꙋ и҆ дх҃а бжⷭ҇твеннагѡ на́мъ ꙗ҆ви́вшемꙋ. Сла́ва тебѣ̀, всебл҃же, ꙗ҆́кѡ дх҃ъ тво́й бл҃гі́й наста́витъ на́съ на зе́млю пра́вꙋ. Сла́ва тебѣ̀, всеще́дре, ꙗ҆́кѡ то́йже дх҃ъ тво́й ѡ҆чи́ститъ на́съ ѿ всѧ̑кїѧ скве́рны. Сла́ва тебѣ̀, водо́ю и҆ дх҃омъ, ѡ҆бвѣтша́вшее грѣхо́мъ є҆стество̀ на́ше ѡ҆бнови́вшемꙋ. Сла́ва тебѣ̀, ѻ҆гне́мъ бжⷭ҇тва̀ въ стрꙋѧ́хъ і҆ѻрда́нскихъ многосвѣ́тлое просвѣще́нїе дарова́вшемꙋ. Сла́ва тебѣ̀, хрⷭ҇тѐ, всѧ̑ бжⷭ҇твенныѧ си́лы, ꙗ҆́же къ животꙋ̀ и҆ бл҃гоче́стїю, дх҃омъ твои́мъ ст҃ы́мъ при кр҃ще́нїи вѣ́рнымъ препода́вшемꙋ. Сла́ва тебѣ̀, і҆и҃се, нисше́ствїемъ дх҃а твоегѡ̀ ст҃а́гѡ прича́стники на́съ бжⷭ҇твеннагѡ є҆стества̀ сотвори́вшемꙋ. Сла́ва тебѣ̀, почи́вшимъ на тебѣ̀ дх҃омъ премꙋ́дрости и҆ ра́зꙋма чи́стое бг҃овѣ́дѣнїе лю́демъ ѿкры́вшемꙋ. Сла́ва тебѣ̀, схожде́нїемъ на тѧ̀ дх҃а бж҃їѧ дꙋ́хъ совѣ́та и҆ крѣ́пости, вѣ́дѣнїѧ и҆ бл҃гоче́стїѧ и҆ дꙋ́хъ стра́ха бж҃їѧ на́мъ и҆зли́вшемꙋ. Сла́ва тебѣ̀, і҆ѻрда́нскою стрꙋе́ю ѕмі́евы гла́вы ѡ҆пали́вшемꙋ. Сла́ва тебѣ̀, ꙗ҆вле́нїемъ дх҃а бж҃їѧ въ ви́дѣ голꙋби́нѣ къ голꙋби́ной кро́тости и҆ чⷭ҇тотѣ дв҃ственной на́съ призва́вшемꙋ.

<rubric>Сла́ва тебѣ̀, сн҃е бж҃їй, во і҆ѻрда́нѣ крⷭ҇ти́выйсѧ, и҆ ве́сь мі́ръ просвѣще́й, сла́ва тебѣ̀.</rubric>
