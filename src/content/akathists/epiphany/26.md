---
title: "Мл҃тва бг҃оѧвле́нїю гдⷭ҇ню"
navigation:
  key: akathists-epiphany-26
  title: "Мл҃тва бг҃оѧвле́нїю гдⷭ҇ню"
  parent: akathists-epiphany
  order: 26
type: "akathist"
---

## Мл҃тва бг҃оѧвле́нїю гдⷭ҇ню:

<versal>Г</versal>дⷭ҇и і҆и҃се хрⷭ҇те, сн҃е бж҃їй є҆диноро́дный, ѿ ѻ҆ц҃а̀ пре́ждѣ всѣ́хъ вѣ́къ рожде́нный, свѣ́те ѿ свѣ́та, просвѣща́ѧй всѧ̑ческаѧ, въ послѣ́днѧѧ же лѣ́та ѿ прест҃ы́ѧ дв҃ы мр҃і́и нетлѣ́ннѡ воплоще́нный и҆ въ мі́ръ се́й на сп҃се́нїе на́ше прише́дый. Ты́ бо не потерпѣ́лъ є҆сѝ ви́деѣти ѿ дїа́вола мꙋ́чима ро́да чл҃вѣ́ча и҆ сегѡ̀ ра́ди въ пресвѣ́тлый де́нь бг҃оѧвле́нїѧ твоегѡ̀ прише́лъ є҆сѝ на і҆ѻрда́нъ ко грѣ́шникѡмъ и҆ мытаре́мъ крⷭ҇ти́тисѧ ѿ і҆ѡа́нна, безгрѣ́шенъ сы́й, да и҆спо́лниши всѧ̑кꙋю пра́вдꙋ и҆ да возьме́ши въ вода́хъ і҆ѻрда́нскихъ грѣ́хи всегѡ̀ мі́ра, ꙗ҆́кѡ а҆́гнецъ бж҃їй, во є҆́же понестѝ ѧ҆̀ на себѐ и҆ и҆скꙋпи́ти кр҃ще́нїемъ крⷭ҇тнымъ, пречⷭ҇тою кро́вїю тво́ею. Сегѡ̀ ра́ди погрꙋзи́вшꙋсѧ тебѣ̀ въ вода́хъ, ѿверзо́шасѧ тебѣ̀ нб҃са̀ а҆да́момъ заключе́ннаѧ и҆ дх҃ъ ст҃ы́й сни́де на тѧ̀ въ ви́дѣ голꙋби́не, просвѣще́нїе и҆ ѡ҆бж҃е́нїе носѧ́й є҆стествꙋ̀ на́шемꙋ, и҆ пребоже́ственный ѻ҆ц҃ъ тво́й возвѣстѝ тебѣ̀ нбⷭ҇ны́мъ гла́сомъ бл҃говоле́нїе своѐ, занѐ сотвори́лъ є҆сѝ во́лю є҆гѡ̀ и҆ чл҃вѣ́къ грѣхѝ воспрїѧ́лъ є҆сѝ и҆ себѐ на закла́нїе ѹ҆жѐ предꙋгото́валъ є҆сѝ, ꙗ҆́коже са́мъ ре́клъ є҆сѝ: сегѡ̀ ра́ди лю́битъ мѧ̀ ѻ҆ц҃ъ, ꙗ҆́кѡ а҆́зъ дꙋ́шꙋ мою̀ полага́ю, да па́ки прїимꙋ̀ ю҆̀, и҆ та́кѡ во всесвѣ́тлый де́нь се́й, ты̀, гдⷭ҇и, положи́лъ є҆сѝ нача́ло и҆скꙋпле́нїѧ на́шегѡ ѿ грѣхопаде́нїѧ прароди́тельскагѡ. Сегѡ̀ ра́ди всѧ̀ си́лы нбⷭ҇ныѧ ра́дꙋютсѧ и҆ всѧ̀ тва́рь весели́тсѧ, ча́юше свобожде́нїе своѐ ѿ рабо́ты и҆стлѣ́нїѧ, глаго́люще: прїи́де просвѣще́нїе, блгⷣть ꙗ҆ви́сѧ, и҆збавле́нїе наста̀, ми́ръ просвѣти́сѧ и҆ лю́дїе ра́достїю и҆сполнѧ́ютсѧ. Да весели́тсѧ ны́нѣ нб҃о и҆ землѧ̀ и҆ мі́ръ ве́сь да и҆гра́етъ: рѣ́ки да пле́щꙋтъ: и҆сто́чницы и҆ ѻзе́ра, бе́здны и҆ морѧ̀ да сра́дꙋютсѧ, ꙗ҆́кѡ бжⷭ҇твеннымъ кр҃ще́нїемъ ѡ҆ст҃и́сѧ дне́сь є҆стество̀ и҆̀хъ. Да ра́дꙋютсѧ дне́сь и҆ чл҃вѣ́кѡвъ собо́ри, ꙗ҆́кѡ є҆стество̀ и҆̀хъ взы́де ны́нѣ па́ки къ пе́рвомꙋ бл҃горо́дїю и҆ всѝ съ ра́достїю да пою́тъ: бг҃оѧвле́нїѧ вре́мѧ. Прїиди́те мы́сленнѡ на і҆ѻрда́нъ, видѣ́нїе ве́лїе въ не́мъ ѹ҆зри́мъ: хрⷭ҇то́съ ко кр҃ще́нїю грѧде́тъ. Хрⷭ҇то́съ ко і҆ѻрда́нꙋ прихо́дитъ. Хрⷭ҇то́съ на́ши въ водѣ̀ погреба́етъ грѣхѝ. Хрⷭ҇то́съ ѻ҆вча̀ похи́щеннагѡ и҆ заблꙋ́ждшагѡ прихо́дитъ и҆ска́ти и҆ ѻ҆брѣ́тъ є҆̀ вво́дитъ въ ра́й. Сегѡ̀ бжⷭ҇твеннагѡ та́инства воспомина́нїе пра́зднꙋюще, ѹ҆се́рднѡ мо́лимсѧ тебѣ̀, чл҃вѣколю́бче гдⷭ҇и: сподо́би на́мъ жа́ждꙋщимъ по гла́сꙋ твоемꙋ̀ прїитѝ къ тебѣ̀, и҆сто́чникꙋ присноживо́тныѧ во́ды, да поче́рпемъ во́дꙋ блгⷣти твоеѧ̀ и҆ ѡ҆ставле́нїѧ грѣхѡ́въ на́шихъ и҆ да ѿве́ргшесѧ нече́стїѧ и҆ мі́рски́хъ по́хотей: цѣломꙋ́дреннѡ и҆ дв҃ственнѡ, и҆ пра́веднѡ и҆ бл҃гоче́стнѡ поживе́мъ въ ны́нешнемъ вѣ́цѣ ждꙋ́ще бл҃же́ннагѡ ѹ҆пова́нїѧ и҆ ꙗ҆вле́нїѧ сла́вы твоеѧ̀, вели́кагѡ бг҃а и҆ сп҃са на́шегѡ, да не ѿ дѣ́лъ на́шихъ сп҃се́ши на́съ, но по твое́й ми́лости и҆ по ѡ҆бновле́нїю ст҃а́гѡ дх҃а твоегѡ ба́нею пакибытїѧ̀, є҆го́же ѻ҆би́льнѡ и҆злїѧ́лъ є҆сѝ, да ѡ҆правди́вшесѧ блгⷣтїю є҆гѡ̀, наслѣ́дницы бꙋ́демъ вѣ́чныѧ жи́зни во црⷭ҇твїи твое́мъ, и҆дѣ́же со все́ми ст҃ы́ми сподо́би на́мъ просла́вити всест҃о́е и҆́мѧ твоѐ со безнача́льнымъ твои́мъ ѻ҆це́мъ и҆ со прест҃ы́мъ и҆ бл҃ги́мъ и҆ животворѧ́щимъ твои́мъ дх҃омъ ны́нѣ и҆ при́снѡ и҆ во вѣ́ки вѣкѡ́въ. <red>А҆</red>ми́нь.

{% illustration "small-ornaments/ornament-from-12th-century-armenian-gospel-crider", "small" %}
