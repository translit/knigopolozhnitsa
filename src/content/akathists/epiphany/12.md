---
title: "І҆́косъ ѕ҃"
navigation:
  key: akathists-epiphany-12
  title: "І҆́косъ ѕ҃"
  parent: akathists-epiphany
  order: 12
type: "akathist"
---

## І҆́косъ ѕ҃:

<red>В</red>озсїѧ̀ на і҆ѻрда́нѣ всемꙋ̀ мі́рꙋ просвѣще́нїе ве́лїе и҆ та́инство стра́шное є҆гда̀, влⷣко хрⷭ҇тѐ, крⷭ҇ти́всѧ ѿ і҆ѡа́нна, ты̀ а҆́бїе восше́лъ є҆сѝ ѿ воды̀, совозводѧ̀ съ собо́ю мі́ръ, и҆ сѐ ѿверзо́шасѧ тебѣ̀ нб҃са̀, ꙗ҆́же дре́влѣ а҆да́мъ затворѝ себѣ̀ и҆ сꙋ́щимъ ѿ негѡ̀, да па́ки возрожде́ннїи тобо́ю чл҃вѣ́цы восхожде́нїе ѹ҆лꙋча́тъ въ ра́йскїе ѻ҆би́тєли, и҆дѣ́же съ ра́достїю да воспою́тъ тебѣ̀ си́це:

<red>С</red>ла́ва тебѣ̀, цр҃ю̀ мі́ра, средостѣ́нїе вра́жїе разрꙋ́шившемꙋ. Сла́ва тебѣ̀, ми́лости пода́телю, ра́й преслꙋша́нїемъ затворе́нный, па́ки ѿве́рзшемꙋ. Сла́ва тебѣ̀, нб҃о грѣхо́мъ заключе́нное, на і҆ѻрда́нѣ па́ки ѿве́рзсто показа́вшемꙋ. Сла́ва тебѣ̀, а҆́гг҃лы восходѧ́щїѧ и҆ нисходѧ́шїѧ ѿсе́лѣ ꙗ҆ви́ти ѻ҆бѣтова́вшемꙋ. Сла́ва тебѣ̀, схожде́нїемъ твои́мъ нб҃са̀ до землѝ приклони́вшемꙋ. Сла́ва тебѣ̀, кр҃ще́нїемъ твои́мъ зе́млю до нб҃съ возве́дшемꙋ. Сла́ва тебѣ̀, ѿкрове́нїемъ нб҃съ неизрече́нный та́йны бж҃їѧ всемꙋ̀ мі́рꙋ ѿкры́вшемꙋ. Сла́ва тебѣ̀, ꙗ҆вле́нїемъ го́рнѧгѡ мі́ра ст҃ѣ́йшее бл҃гослове́нїе бж҃їе всѣ́мъ вѣ́рнымъ препода́вшемꙋ. Сла́ва тебѣ̀, нб҃са̀ при и҆лїѐ заключи́вшемꙋ, не заключа́й на́мъ две́ри милосе́рдїѧ своегѡ̀. Сла́ва тебѣ̀, нб҃са̀ на і҆ѻрда́нѣ ѿве́рзшемꙋ, ѿве́рзи на́мъ вхо́ды бжⷭ҇твеннагѡ черто́га твоегѡ̀. Сла́ва тебѣ̀, бе́зднꙋ чл҃вѣколю́бїѧ при кр҃ще́нїи твое́мъ на́мъ ꙗ҆ви́вшемꙋ, возведѝ ѿ бе́зднъ землѝ всѣ́хъ до вра́жїѧ ѿча́ѧнїѧ доше́дшихъ. Сла́ва тебѣ̀, восхо́дъ до тре́тьѧгѡ нб҃сѣ̀ и҆збра́ннымъ твои́мъ сотвори́вшемꙋ, вознесѝ въ нб҃сныѧ ѻ҆би́тели и҆ на́съ, до глꙋбины̀ грѣха̀ ниспа́дшихъ.

<rubric>Сла́ва тебѣ̀, сн҃е бж҃їй, во і҆ѻрда́нѣ крⷭ҇ти́выйсѧ и҆ ве́сь мі́ръ просвѣще́й, сла́ва тебѣ̀.</rubric>
