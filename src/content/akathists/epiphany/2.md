---
title: "І҆́косъ а҃"
navigation:
  key: akathists-epiphany-2
  title: "І҆́косъ а҃"
  parent: akathists-epiphany
  order: 2
type: "akathist"
---

## І҆́косъ а҃:

<red>А҆́</red>гг҃льскїѧ дне́сь предгрѧди́те си́лы, влⷣкꙋ хрⷭ҇та̀ зрѧ́ще, ко і҆ѻрда́нскимъ стрꙋѧ́мъ грѧдꙋ́ща а҆да́мовъ грѣ́хъ ѡ҆чи́стити, и҆ смотрѧ́ще то́ликое бж҃їе таи́нство, со стра́хомъ просла́вите ве́лїе снисхожде́нїе є҆гѡ̀, ꙗ҆́кѡ бг҃ъ чл҃вѣ́кѡмъ ѹ҆подо́бисѧ и҆ ѿню́дь не вѣ́дый грѣха̀ прихо́дитъ, ꙗ҆́кѡ а҆́гнецъ бж҃їй взѧ́ти всегѡ̀ мі́ра грѣхѝ. Сегѡ̀ ра́ди прославлѧ́юще бжⷭ҇твенное ꙗ҆вле́нїе хрⷭ҇то́во, воспо́йте є҆мꙋ̀ ꙗ҆́коже и҆ въ виѳлее́мѣ славосло́вїѧ сицева́ѧ:

<red>С</red>ла́ва тебѣ̀, сн҃е бж҃їй, ѿ ѻ҆ц҃а̀ съ нб҃сѣ̀ въ мі́ръ се́й прише́дый. Сла́ва тебѣ̀, превы́шнїй бж҃е, да́же до ра́бїѧ зра́ка снисше́дый. Сла́ва тебѣ̀, сп҃си́телю мі́ра, ꙗ҆́кѡ чл҃вѣ́къ ко і҆ѡа́ннꙋ крⷭ҇ти́тисѧ грѧды́й. Сла́ва тебѣ̀, просвѣти́телю тва́ри, ꙗ҆́кѡ но́въ а҆да́мъ па́дшагѡ а҆да́ма грѣхѝ на себє̀ понесы́й. Сла́ва тебѣ̀, безнача́льный свѣ́те, ве́лїю зарю̀ просвѣще́нїѧ всемꙋ̀ мі́рꙋ на і҆ѻрда́нѣ возсїѧ́ти восхотѣ́вый. Сла́ва тебѣ̀, со́лнце пра́вды, свѣтоно́сное ѹ҆́тро блгⷣти чл҃вѣ́кѡмъ въ бг҃оѧвле́нїи твое́мъ дарова́ти возжела́вый. Сла́ва тебѣ̀, мі́ръ ѿ дре́внїѧ пре́лести ѡ҆мы́ти прише́дшемꙋ. Сла́ва тебѣ̀, ве́лїе бл҃гоче́стїѧ та́инство на́мъ показа́вшемꙋ. Сла́ва тебѣ̀, чꙋдеса̀ ве́лїѧ на́мъ вода́ми мно́гими сотвори́вшемꙋ. Сла́ва тебѣ̀, нб҃са̀ и҆ всю̀ зе́млю свѣ́томъ ра́зꙋма просвѣти́вшемꙋ. Сла́ва тебѣ̀, фараѡ́на мы́сленъ на́гѡ въ стрꙋ́ѧхъ і҆ѻрда́нскихъ потопи́вшемꙋ. Сла́ва тебѣ̀, но́выѧ лю́ди въ вода́хъ кр҃ще́нїѧ къ вѣ́чной жи́зни приве́дшемꙋ.

<rubric>Сла́ва тебѣ̀, сн҃е бж҃їй, во і҆ѻрда́нѣ крⷭ҇ти́выйсѧ и҆ ве́сь мі́ръ просвѣще́й, сла́ва тебѣ̀.</rubric>
