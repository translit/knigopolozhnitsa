---
title: "І҆́косъ є҃"
navigation:
  key: akathists-epiphany-10
  title: "І҆́косъ є҃"
  parent: akathists-epiphany
  order: 10
type: "akathist"
---

## І҆́косъ є҃:

<red>В</red>и́дѣвъ тѧ̀ бжⷭ҇твенный і҆ѡа́ннъ влⷣкꙋ тва́ри въ во́дахъ погрꙋжа́ема, да грѣхѝ всегѡ̀ мі́ра погрꙋзи́ши, и҆, ѡ҆бнажи́вшагосѧ, да а҆да́мовꙋ наготꙋ̀ па́ки ѡ҆блече́ши во ѻ҆де́ждꙋ сла́вы, вострепета̀ дꙋше́ю и҆ возопѝ тебѣ̀, а҆́гнцꙋ бж҃їю, ѡ҆чища́ющемꙋ согрѣше́нїѧ мі́ра: не смѣ́ю прикоснꙋ́тисѧ верхꙋ̀ твоемꙋ̀, влⷣко, са́мъ мѧ̀ ѡ҆ст҃и и҆ просвѣтѝ, ꙗ҆́кѡ ты̀ є҆сѝ живо́тъ и҆ свѣ́тъ и҆ ми́ръ мі́рови. Ѻ҆ба́че по глаго́лꙋ твоемꙋ̀ со стра́хомъ возложѝ десни́цꙋ свою̀ на бжⷭ҇твеннꙋю главꙋ̀ твою̀, и҆ крⷭ҇ти́въ тѧ̀, безгрѣ́шна сꙋ́ща, съ ра́достїю возопѝ тебѣ̀ си́це:

<red>С</red>ла́ва тебѣ̀, а҆́гнче бж҃їй, грѣхѝ всегѡ̀ мі́ра взѧ́ти на себѐ прише́дый. Сла́ва тебѣ̀, сп҃се милосе́рдый, грѣхѝ всѣ́хъ чл҃вѣ́къ потопи́ти въ во́дахъ і҆ѻрда́нскихъ восхотѣ́вый. Сла́ва тебѣ̀, на́съ ѿ скве́рны грѣхо́вныѧ ѡ҆мы́вый. Сла́ва тебѣ̀, престꙋпле́нїе а҆да́мово разреши́вый. Сла́ва тебѣ̀, твои́мъ на землѝ бг҃оѧвле́нїемъ всѣ́хъ чл҃вѣ́къ возвесели́вый. Сла́ва тебѣ̀, твои́мъ во і҆ѻрда́нѣ кр҃ще́нїемъ ве́сь мі́ръ просвѣти́вый. Сла́ва тебѣ̀, на́съ ра́ди до ѻ҆́браза ра́бскагѡ ѡ҆бнища́вшемꙋ. Сла́ва тебѣ̀, твое́ю нището́ю на́съ ѡ҆богати́вшемꙋ. Сла́ва тебѣ̀, вра́жїе влады́чество твои́мъ смире́нїемъ до конца̀ низложи́вшемꙋ. Сла́ва тебѣ̀, црⷭ҇тво бж҃їе во твое́мъ кр҃ще́нїи ꙗ҆́вѣ на землѝ созида́ти нача́вшемꙋ. Сла́ва тебѣ̀, пꙋ́ть сп҃се́нїѧ на і҆ѻрда́нѣ па́дшимъ лю́демъ показа́вшемꙋ. Сла́ва тебѣ̀, свѣ́тъ бг҃овѣ́денїѧ та́мѡ вѣ́рнымъ твои́мъ возсїѧ́вшемꙋ.

<rubric>Сла́ва тебѣ̀, сн҃е бж҃їй, во і҆ѻрда́нѣ крⷭ҇ти́выйсѧ и҆ ве́сь мі́ръ просвѣще́й, сла́ва тебѣ̀.</rubric>
