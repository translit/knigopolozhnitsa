---
title: "Конда́къ і҃"
navigation:
  key: akathists-epiphany-19
  title: "Конда́къ і҃"
  parent: akathists-epiphany
  order: 19
type: "akathist"
---

## Конда́къ і҃:

<red>С</red>п҃стѝ хотѧ́й па́дшее и҆ ѡ҆бнища́вшее є҆стество̀ на́ше, хрⷭ҇тѐ сп҃се, на і҆ѻрда́нскꙋю рѣ́кꙋ прише́лъ є҆сѝ ко грѣ́шникѡмъ и҆ мы́таремъ и҆ воспрїѧ́лъ є҆сѝ кр҃ще́нїе ѿ і҆ѡа́нна, є҆гда̀ крⷭ҇ти́шасѧ всѝ лю́дїе, да возме́ши на себє̀ всѧ̀, погрꙋже́нныѧ та́мѡ въ во́дахъ, чл҃вѣ́кѡвъ грѣхѝ, ꙗ҆́кѡ а҆́гнецъ бж҃їй и҆ да гото́въ бꙋ́деши ѿсе́лѣ во́лею на закла́нїе те́щи и҆скꙋпи́ти всегѡ̀ мі́ра грѣхѝ драгоцѣ́нною кро́вїю твое́ю. Сегѡ̀ ра́ди и҆ погрꙋзи́лсѧ є҆сѝ въ і҆ѻрда́нскїѧ стрꙋ́и, да спогре́бшисѧ та́мѡ, ко сме́ртномꙋ кр҃ще́нїю себѐ ѹ҆гото́виши, ѡ҆ нѣ́мже ре́клъ є҆си́ ко страда́нїю грѧды́й: кр҃ще́нїемъ и҆́мамъ крⷭ҇ти́тисѧ и҆ ка́кѡ томлю́сѧ, до́ндеже и҆стѧ́жꙋтъ. Сегѡ̀ ра́ди бл҃года́рственнѡ пое́мъ тебѣ̀: <red>А҆</red>ллилꙋ́їа.
