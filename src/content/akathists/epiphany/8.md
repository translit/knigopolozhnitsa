---
title: "І҆́косъ д҃"
navigation:
  key: akathists-epiphany-8
  title: "І҆́косъ д҃"
  parent: akathists-epiphany
  order: 8
type: "akathist"
---

## І҆́косъ д҃:

<red>С</red>лы́ша чл҃вѣколю́бецъ гдⷭ҇ь смире́нныхъ предте́чевыхъ глагѡ́лъ высотꙋ̀ и҆ ви́дѣвъ стра́хъ є҆гѡ̀, речѐ къ немꙋ̀: до́брѣ, ѡ҆ і҆ѡа́нне, ꙗ҆́кѡ бл҃гоговѣ́еши пре́до мно́ю, ѻ҆ба́че ѡ҆ста́ви ны́нѣ и҆ ѿложѝ боѧ́знь твою̀, до́лженъ є҆сѝ послꙋжи́ти мѝ, та́кѡ бо подоба́етъ на́мъ и҆спо́лнити всѧ́кꙋ пра́вдꙋ, да во мнѣ̀ чл҃вѣ́кѡвъ ѡ҆чи́стѧтсѧ грѣсѝ. Семꙋ̀ чл҃вѣколю́бномꙋ сло́вꙋ твоемꙋ̀ вне́млюще, съ любо́вїю вопїе́мъ тебѣ̀ си́це:

<red>С</red>ла́ва тебѣ̀, хрⷭ҇те, свѣ́те и҆́стинный, ꙗ҆́кѡ ми́лость и҆ и҆́стина ѡ҆ тебѣ̀ срѣто́стесѧ. Сла́ва тебѣ̀, цр҃ю̀ пра́вды, ꙗ҆́кѡ пра́вда и҆ мі́ръ ѡ҆ тебѣ̀ ѡ҆блобыза́стасѧ. Сла́ва тебѣ̀, сладча́йшїй і҆и҃се, ꙗ҆́кѡ и҆́стина твоѧ̀ въ виѳле́емѣ ѿ землѝ возсїѧ̀. Сла́ва тебѣ̀, всеми́лостивѣйшїй сп҃се, ꙗ҆́кѡ пра́вда твоѧ̀ во і҆ѻрда́нѣ съ нб҃сѣ прини́че. Сла́ва тебѣ̀, ѡ҆чище́нїе на́ше, ꙗ҆́кѡ вода́ми кр҃ще́нїѧ на́съ па́че снѣ́га ѹ҆бѣлѧ́еши. Сла́ва тебѣ̀, просвѣще́нїе на́ше, ꙗ҆́кѡ стрꙋѧ́ми блгⷣти се́рдце чи́сто въ на́съ созида́еши. Сла́ва тебѣ̀, преклони́вый снисхожде́нїемъ нбⷭ҇а, главꙋ̀ свою̀ под̾ рꙋкꙋ̀ предте́чевꙋ приклони́ти восхотѣ́вый. Сла́ва тебѣ̀, покрыва́ѧй вода́ми превы́спреннѧѧ своѧ̀, въ во́дахъ і҆ѻрда́нскихъ погрꙋзи́тисѧ бл҃говоли́вши. Сла́ва тебѣ̀, гдⷭ҇и си́лъ, є҆го́же всѧ̀ боѧ́тсѧ и҆ трепе́щꙋтъ, ве́лїю боѧ́знь предте́че ѿложи́ти повеле́вый. Сла́ва тебѣ̀, щедрѡ́тъ ѻ҆́ч҃е, ѹ҆ него́же ми́лость безмѣ́рна и҆ неизслѣ́дованна, ми́лостїю свое́ю грѣхѝ мі́ра покры́ти и҆зво́ливый. Сла́ва тебѣ̀, рожде́йсѧ ѿ дв҃ы, сп҃си́телю на́шъ, посѣтѝ на́съ неизрече́ннымъ снисхожде́нїемъ твои́мъ. Сла́ва тебѣ̀, ꙗ҆вле́йсѧ всемꙋ̀ мі́рꙋ, хрⷭ҇тѐ бж҃е на́шъ, ѡ҆ст҃и на́съ бжⷭ҇твеннымъ ꙗ҆вле́нїемъ твои́мъ.

<rubric>Сла́ва тебѣ̀, сн҃е бж҃їй, во і҆ѻрда́нѣ крⷭ҇ти́выйсѧ и҆ ве́сь мі́ръ просвѣще́й, сла́ва тебѣ̀.</rubric>
