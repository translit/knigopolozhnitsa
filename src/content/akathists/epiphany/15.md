---
title: "Конда́къ и҃"
navigation:
  key: akathists-epiphany-15
  title: "Конда́къ и҃"
  parent: akathists-epiphany
  order: 15
type: "akathist"
---

## Конда́къ и҃:

<red>С</red>тра́ннѡ и҆ ди́внѡ бы́сть ꙗ҆вле́нїе ст҃ы́ѧ трⷪ҇цы на і҆ѻрда́нѣ: первѣ́е сн҃ъ возлю́бленный ꙗ҆ви́сѧ во пло́ти ѿ раба̀ кр҃щаемый, а҆́бїе дх҃ъ ст҃ы́й сни́де въ ви́дѣ голꙋби́нѣ, послѣдѝ же пребжⷭ҇твенный ѻ҆ц҃ъ возгласѝ съ нб҃сѣ̀, свидѣ́тельствꙋѧ: се́й є҆́сть сн҃ъ мо́й возлю́бленный, ѡ҆ не́мъ же бл҃говоли́хъ. Ѽ, ве́лїе и҆ пресла́вное та́инство: возгремѣ̀ съ нб҃сѣ̀ гдⷭ҇ь и҆ вы́шнїй дадѐ гла́съ сво́й, да сбꙋ́детсѧ дв҃да пра́ѻтца предрече́нїе: гла́съ гдⷭ҇ень на вода́хъ, бг҃ъ сла́вы возгремѣ̀, гдⷭ҇ь на вода́хъ мно́гихъ. Гла́съ гдⷭ҇ень въ крѣ́пости, гла́съ гдⷭ҇ень въ великолѣ́пїи. Сегѡ̀ ра́ди и҆ мы̀ недосто́йными ѹ҆ста́ми вопїе́мъ тебѣ̀ и҆з̾ глꙋбины̀ дꙋшѝ: <red>А҆</red>ллилꙋ́їа.
