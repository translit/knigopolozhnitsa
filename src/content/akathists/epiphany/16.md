---
title: "І҆́косъ и҃"
navigation:
  key: akathists-epiphany-16
  title: "І҆́косъ и҃"
  parent: akathists-epiphany
  order: 16
type: "akathist"
---

## І҆́косъ и҃:

<red>В</red>е́сь є҆сѝ въ вы́шнихъ, і҆и҃се, вы́нꙋ со ѻ҆ц҃е́мъ на нб҃сѣ́хъ сосѣдѧ́й, но и҆ ѿ ни́жнихъ ника́коже ѿстꙋпа́еши, пло́тїю ѿ чⷭ҇тыѧ дв҃ы въ виѳлее́мѣ рожде́нный, ны́нѣ же на і҆ѻрда́нѣ всемꙋ̀ мі́рꙋ ꙗ҆ви́выйсѧ, да сꙋ́щїи во тмѣ̀ и҆ сѣ́ни сме́ртнѣй сидѧ́щїѧ просвѣти́ши свѣ́томъ твоегѡ̀ бг҃оѧвле́нїѧ. Сегѡ̀ ра́ди, просвѣти́вшесѧ свѣ́томъ тро́ическагѡ ѿкрове́нїѧ, вопїе́мъ тебѣ̀, ꙗ҆ви́вшемꙋсѧ бг҃ꙋ, и҆ на землѝ ви́дѣнномꙋ и҆ просвѣти́вшемꙋ мі́ръ:

<red>С</red>ла́ва тебѣ̀, сн҃е бж҃їй, въ вы́шнихъ со ѻ҆ц҃е́мъ и҆ дх҃омъ покланѧ́емый. Сла́ва тебѣ̀, сн҃е ѻ҆ч҃ь, предте́чею ѿ ни́жнихъ славосло́вимый. Сла́ва тебѣ̀, сѣды́й ѡ҆деснꙋ́ю ѻ҆ц҃а, ѻ҆ч҃ескимъ гла́сомъ съ нб҃сѝ проповѣ́данный. Сла́ва тебѣ̀, воплоти́выйсѧ на́съ ра́ди, возлю́бленнымъ сн҃омъ бж҃їимъ ѿ тогѡ̀ всемꙋ̀ мі́рꙋ наимено́ванный. Сла́ва тебѣ̀, во і҆ѻрда́нскихъ стрꙋѧ́хъ ꙗ҆вле́нный, трⷪ҇цы свѣ́тъ незаходи́мый въ кр҃ще́нїи твое́мъ показа́вый. Сла́ва тебѣ̀, дла́нїю раба̀ кр҃ще́нный, на́съ рабѡ́въ сꙋ́щихъ ба́нею пакибытїѧ̀ сыны̀ бж҃їѧ сотвори́вый. Сла́ва тебѣ̀, и҆сто́чниче жи́зни и҆ безсме́ртїѧ, па́ки рожде́нїемъ водо́ю и҆ дх҃омъ къ пе́рвомꙋ бл҃горо́дїю ра́йскомꙋ на́съ приве́дый. Сла́ва тебѣ̀, тво́рче нб҃а и҆ земли, ѻ҆́гненнымъ кр҃ще́нїемъ но́вое нб҃о и҆ зе́млю пра́вды твоеѧ̀ ѹ҆стро́ити грѧды́й. Сла́ва тебѣ̀, восто́че восто́кѡвъ, во тмѣ̀ и҆ сѣ́ни спѧ́щїѧ кр҃ще́нїемъ твои́мъ просвѣти́вый. Сла́ва тебѣ̀, свѣ́те ѿ свѣ́та, свѣ́тъ незри́мый дх҃а твоегѡ̀ въ дꙋша́хъ на́шихъ возсїѧ́вый. Сла́ва тебѣ̀, цр҃ю̀ безнача́льный, чⷭ҇тыми стрꙋѧ́ми кр҃ще́нїѧ твоегѡ̀ прароди́тельскїй грѣ́хъ всеконе́чнѣ ѡ҆мы́вый. Сла́ва тебѣ̀, влⷣко тва́ри, жа́ждꙋщїѧ лю́ди водо́ю жи́зни вѣ́чныѧ всебога́тнѡ напои́вый.

<rubric>Сла́ва тебѣ̀, сн҃е бж҃їй, во і҆ѻрда́нѣ крⷭ҇ти́выйсѧ и҆ ве́сь мі́ръ просвѣще́й, сла́ва тебѣ̀.</rubric>
