---
title: "І҆́косъ г҃"
navigation:
  key: akathists-epiphany-6
  title: "І҆́косъ г҃"
  parent: akathists-epiphany
  order: 6
type: "akathist"
---

## І҆́косъ г҃:

<red>И҆</red>мѣ́ѧ бога́тство милосе́рдїѧ, ко грѣ́шникѡмъ и҆ мы́таремъ на і҆ѻрда́нскꙋю рѣ́кꙋ прише́лъ є҆сѝ, і҆и҃се, не терпѣ́лъ бо є҆сѝ зрѣ́ти ѿ дїа́вола мꙋ́чимый ро́дъ чл҃вѣ́чь, но прише́лъ є҆сѝ, да па́ки рече́ши па́дшемꙋ а҆да́мꙋ: гдѣ̀ є҆сѝ; не скрыва́йсѧ ѿ менє̀. Хошꙋ̀ бо ви́дѣти тѧ̀, а҆́ще на́гъ є҆сѝ и҆ ни́щъ, и҆ та́кѡ ѹ҆подо́бихсѧ тебѣ̀, да не стыди́шисѧ. Сегѡ̀ ра́ди проповѣ́дꙋемъ ве́лїе снисхожде́нїе твоѐ, вопїю́ще тебѣ̀ такова́ѧ:

<red>С</red>ла́ва тебѣ̀, па́стырю до́брый, заблꙋ́ждшее ѻ҆вча̀ взыска́ти восхотѣ́вый. Сла́ва тебѣ̀, сн҃е є҆диноро́дный, понестѝ тоѐ на ра́мѣхъ прише́дый. Сла́ва тебѣ̀, ми́лосте безмѣ́рнаѧ, къ чл҃вѣ́кѡмъ па́дшимъ до́лꙋ низше́дый. Сла́ва тебѣ̀, любы̀ неизрече́ннаѧ, лю́ди ѿча́ѧнныѧ па́ки горѣ̀ возве́дый. Сла́ва тебѣ̀, рꙋ́ки ѡ҆сла́бленныѧ ни́щимъ ѹ҆крѣплѧ́ѧй. Сла́ва тебѣ̀, колѣ́на рассла́бленныѧ ѹ҆бо́гимъ и҆сцѣлѧ́ѧй. Сла́ва тебѣ̀, пꙋсты́ню жа́ждꙋщꙋю ꙗ҆́кѡ лїва́нъ возвесели́вый. Сла́ва тебѣ̀, пꙋсты́ню і҆ѻрда́новꙋ, ꙗ҆́кѡ карми́лъ произрости́вый. Сла́ва тебѣ̀, ми́лостиве, ꙗ҆́кѡ льна̀ кꙋрѧ́щагосѧ не ѹ҆гаса́еши. Сла́ва тебѣ̀, долготерпѣли́ве, ꙗ҆́кѡ тро́сти сокрꙋше́нныѧ не погꙋблѧ́еши. Сла́ва тебѣ̀, взыска́ти и҆ сп҃стѝ поги́бшїѧ прише́дый. Сла́ва тебѣ̀, а҆да́ма ѿринове́ннагѡ призва́ти восхотѣ́вый.

<rubric>Сла́ва тебѣ̀, сн҃е бж҃їй, во і҆ѻрда́нѣ крⷭ҇ти́выйсѧ и҆ ве́сь мі́ръ просвѣще́й, сла́ва тебѣ̀.</rubric>
