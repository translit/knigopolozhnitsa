---
title: "І҆́косъ а҃і"
navigation:
  key: akathists-epiphany-22
  title: "І҆́косъ а҃і"
  parent: akathists-epiphany
  order: 22
type: "akathist"
---

## І҆́косъ а҃і:

<red>С</red>вѣ́тлый и҆ самосїѧ́нный свѣ́те, хрⷭ҇тѐ, соприсносꙋ́щный свѣ́те є҆диносꙋ́щнагѡ ѻ҆ц҃а. Возже́гъ посредѝ і҆ѻрда́на, ꙗ҆́кѡ твою̀, свѣти́льникъ, пречи́стꙋю пло́ть твою̀, ты̀ возсїѧ́лъ є҆сѝ, ꙗ҆́кѡ со́лнце и҆ дарова́лъ є҆сѝ вселе́нней въ кр҃ще́нїи твое́мъ ве́лїй и҆ незри́мый свѣ́тъ твоеѧ̀ блгⷣти и҆ и҆́стины, просвѣща́ѧй всѧ́кагѡ чл҃вѣ́ка грѧдꙋ́щагѡ въ мі́ръ, да лю́дїе сѣдѧ̑щїе во тмѣ̀ и҆ сѣ́ни сме́ртной ѹ҆зрѧ́тъ свѣ́тъ ве́лїй и҆ пойдꙋ́тъ по не́мꙋ. Просвѣтѝ ѹ҆́бѡ въ вели́кїй де́нь свѣ́тѡвъ и҆ на́съ во тмѣ̀ грѣха̀ є҆щѐ блꙋжда́ющихъ, да просвѣтлѧ́ѧсѧ, ѡ҆бновлѧ́ѧсѧ и҆ возвыша́ѧсѧ горѣ̀, воспое́мъ тебѣ̀ такова́ѧ:

<red>С</red>ла́ва тебѣ̀, просвѣти́телю мі́ра, дх҃омъ ст҃ы́мъ и҆ ѻ҆гне́мъ крⷭ҇ти́ти прише́дшемꙋ. Сла́ва тебѣ̀, сп҃си́телю грѣ́шныхъ, и҆з̾ глꙋбины̀ грѣха̀ на́съ воздви́гнꙋти восхотѣ́вшемꙋ. Сла́ва тебѣ̀, безнача́льный и҆ присносꙋ́щный свѣ́те, скве́рнꙋ дꙋ́шъ на́шихъ вода́ми кр҃ще́нїѧ ѡ҆чища́ѧй. Сла́ва тебѣ̀, свѣ́те превы́сшїй всѣ́хъ свѣ́тлостей, во свѣ́тлостѧхъ ст҃ы́хъ твои́хъ вѣ́рныѧ ѡ҆зарѧ́ѧй. Сла́ва тебѣ̀, сла́вы ѻ҆́ч҃їѧ сїѧ́нїе, тмꙋ̀ невѣ́дѣнїѧ ꙗ҆вле́нїемъ твои́мъ разгна́вшемꙋ. Сла́ва тебѣ̀, во свѣ́те живы́й непристꙋ́пнемъ, свѣ́тъ бг҃овѣ́дѣнїѧ кр҃ще́нїемъ твои́мъ возсїѧ́вшемꙋ. Сла́ва тебѣ̀, свѣ́те ѿ свѣ́та во тмѣ̀ возсїѧ́вый, ѿ тмы̀ грѣхѡ́въ ѡ҆чи́сти на́съ. Сла́ва тебѣ̀, со́лнце пра́вды, ѹ҆́тро сп҃се́нїѧ возвѣща́ющее, во свѣ́тѣ до́брыхъ дѣ́лъ наста́ви на́съ. Сла́ва тебѣ̀, невече́рнїй свѣ́те, во і҆ѻрда́нѣ возсїѧ́вый, во свѣ́тѣ твое́мъ свѣ́тъ незаходи́мый прест҃ы́ѧ трⷪ҇цы ѡ҆блиста́й на́мъ. Сла́ва тебѣ̀, ѻ҆́бразе пресвѣ́тлый и҆поста́си ѻ҆́ч҃їѧ, къ чꙋ́дномꙋ нестаре́емомꙋ животꙋ̀ ба́нею пакибытїѧ̀ приведѝ на́съ. Сла́ва тебѣ̀, сме́рти низложи́телю, ѿ вѣ́чныѧ сме́рти и҆зба́ви на́съ. Сла́ва тебѣ̀, живота̀ нача́льниче, къ вѣ́чней жи́зни наста́ви на́съ.

<rubric>Сла́ва тебѣ̀, сн҃е бж҃їй, во і҆ѻрда́нѣ крⷭ҇ти́выйсѧ и҆ ве́сь мі́ръ просвѣще́й, сла́ва тебѣ̀.</rubric>
