---
title: "І҆́косъ і҃"
navigation:
  key: akathists-epiphany-20
  title: "І҆́косъ і҃"
  parent: akathists-epiphany
  order: 20
type: "akathist"
---

## І҆́косъ і҃:

<red>Ц</red>р҃ю̀ превѣ́чный хрⷭ҇те і҆и҃се. Ты̀ прише́лъ є҆сѝ на і҆ѻрда́нъ во ꙗ҆вле́нїе всемꙋ̀ мі́рꙋ, да разрѣши́ши ѡ҆сꙋжде́нїе а҆да́ма первозда́ннагѡ, ꙗ҆́кѡ сꙋдїѧ̀ всеми́лостивый, є҆ди́нъ сердца̀ всѣ́хъ и҆спытꙋ́ѧй, и҆ да пода́си но́вꙋю жи́знь чл҃вѣ́кѡмъ. Сегѡ̀ ра́ди чисти́тельнꙋю лопа́тꙋ рꙋко́ю прїе́мъ, всемі́рное гꙋмно̀ всемꙋ́дре ѡ҆чи́стилъ є҆сѝ, разлꙋча́ѧ, ꙗ҆́кѡ па́стырь, ѻ҆́вцы ѿ ко́злищъ. Сподо́би и҆ на́мъ, во и҆́мѧ прест҃ы́ѧ трⷪ҇цы кр҃ще́ннымъ, десны́ѧ ча́сти сп҃сае́мыхъ въ жи́зни се́й всемѣ́рнѡ и҆ска́ти, да ѹ҆го́днѡ тебѣ̀ бꙋ́детъ на́ше глаше́нїе тебѣ̀ си́цевое:

<red>С</red>ла́ва тебѣ̀, а҆рхїере́ю, нб҃са̀ проше́дый, въ кр҃ще́нїи твое́мъ всю̀ зе́млю ѡ҆нбⷭ҇ивый. Сла́ва тебѣ̀, па́стырю ѻ҆́вцамъ вели́кїй, ко ста́дꙋ твоемꙋ̀ на і҆ѻрда́нъ прише́дый. Сла́ва тебѣ̀, зе́млю на вода́хъ ѡ҆снова́вый, всю̀ зе́млю на́шꙋ на во́дахъ і҆ѻрда́нскихъ блгⷣтїю дх҃а ѡ҆бнови́вый. Сла́ва тебѣ̀, над̾ во́дами нб҃о ѹ҆твержде́й второ́е, но́вое нб҃о цр҃ковь твою̀ вода́ми кр҃ще́нїѧ сотвори́вый. Сла́ва тебѣ̀, и҆сто́чниче жи́зни на́шеѧ, на и҆сто́чники сп҃се́нїѧ жа́ждꙋщїѧ лю́ди твоѧ̀ призва́вый. Сла́ва тебѣ̀, проповѣ́дниче пра́вды вѣ́чныѧ, дꙋхо́внꙋю жа́ждꙋ на́шꙋ без̾ цѣны̀ и҆ сре́бра ѹ҆толи́вый. Сла́ва тебѣ̀, ꙗ҆́кѡ бога́тъ сы́й въ ми́лости, за премно́гꙋю любо́вь на́съ возлюби́лъ є҆сѝ. Сла́ва тебѣ̀, ꙗ҆́кѡ ме́ртвыхъ на́съ сꙋ́щихъ грѣхмѝ, во́дами кр҃ще́нїѧ ѡ҆животвори́лъ є҆сѝ. Сла́ва тебѣ̀, стрꙋѧ́мъ і҆ѻрда́нскимъ спогре́бшемꙋсѧ, да и҆ мы̀ въ кр҃ще́нїи въ сме́рть и҆ воскресе́нїе тебѣ̀ спогребе́мсѧ. Сла́ва тебѣ̀, вода́ми і҆ѻрда́нскими, ꙗ҆́кѡ ри́зою ѡ҆бле́кшемꙋсѧ, да и҆ мы̀ въ свѣ́тлыѧ ри́зы пра́вды и҆ чистоты̀ тобо́ю ѡ҆блече́мсѧ. Сла́ва тебѣ̀, средостѣ́нїе вражды̀ пло́тїю твое́ю разрꙋ́шившемꙋ, да и҆ на́съ, дале́чѣ въ мо́рѣ сꙋ́щихъ, бли́зь себє̀ ѹ҆стро́иши. Сла́ва тебѣ̀, твои́хъ чл҃вѣ́къ во є҆ди́немъ тѣ́лѣ твое́мъ примири́вшемꙋ, да и҆ на́съ стра́нныхъ и҆ прише́льцевъ во є҆ди́нꙋю цр҃ковь бж҃їю сози́ждеши.

<rubric>Сла́ва тебѣ̀, сн҃е бж҃їй, во і҆ѻрда́нѣ крⷭ҇ти́выйсѧ и҆ ве́сь мі́ръ просвѣще́й, сла́ва тебѣ̀.</rubric>
