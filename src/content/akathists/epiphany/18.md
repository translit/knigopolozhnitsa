---
title: "І҆́косъ ѳ҃"
navigation:
  key: akathists-epiphany-18
  title: "І҆́косъ ѳ҃"
  parent: akathists-epiphany
  order: 18
type: "akathist"
---

## І҆́косъ ѳ҃:

<red>В</red>ѣті̑ѧ бжⷭ҇твенный и҆ а҆́гг҃лъ бж҃їй, мала́хїей предрече́нный, вели́кїй предте́ча є҆ди́нъ то́чїю ѿ чл҃вѣ́къ сподо́бисѧ, гдⷭ҇и, во твое́мъ кр҃ще́нїи дх҃а прише́ствїе ви́дѣти и҆ гла́съ ѻ҆ч҃ескїй съ нб҃сѣ̀ слы́шати, свидѣ́тельствꙋющїй твоѐ бг҃осы́новство, да бꙋ́детъ пе́рвый всемꙋ̀ мі́рꙋ проповѣ́дникъ трⷪ҇ческагѡ бг҃оѧвле́нїѧ. То́нъ во ѹ҆́трїй де́нь свидѣ́тельствова лю́демъ, глаго́лѧ: ви́дѣхъ дх҃а сходѧ́ща, ꙗ҆́кѡ го́лꙋбѧ съ нб҃сѣ̀, и҆ пребы́сть на не́мъ. И҆ а҆́зъ ви́дѣхъ и҆ свидѣ́тельствовахъ, ꙗ҆́кѡ се́й є҆́сть сн҃ъ бж҃їй. Мы́ же семꙋ̀ бг҃оѿкрове́нномꙋ свидѣ́тельствꙋ вне́млюще, прославлѧ́емъ бг҃оѧвле́нїе твоѐ, хрⷭ҇те, пою́ще тебѣ̀ такова́ѧ:

<red>С</red>ла́ва тебѣ̀, бж҃е предвѣ́чный, ꙗ҆вле́нїемъ ст҃а́гѡ дх҃а свидѣ́тельствованный съ нб҃сѣ. Сла́ва тебѣ̀, а҆́гнче непоро́чный, гла́сомъ предте́чи проповѣ́данный на землѝ. Сла́ва тебѣ̀, крѣ́посте высоча́йшаѧ, ѿве́рзстыми над̾ і҆ѻрда́номъ нб҃сными враты̀ затворе́нный ра́й на́мъ ѿкры́вшемꙋ. Сла́ва тебѣ̀, ми́лосте предвѣ́чнаѧ, кр҃ще́нїемъ твои́мъ но́вый мі́ръ ѿ во́дъ і҆ѻрда́нскихъ чл҃вѣ́комъ ꙗ҆ви́вшемꙋ. Сла́ва тебѣ̀, цр҃ю̀ мі́ра, мі́ръ и҆ сп҃се́нїе на землѝ возвѣсти́вшемꙋ. Сла́ва тебѣ̀, со́лнце пра́вды, свѣ́тъ пра́вды твоеѧ̀ въ дꙋша́хъ на́шихъ возсїѧ́вшемꙋ. Сла́ва тебѣ̀, ст҃а́гѡ дх҃а въ твое́мъ бг҃оѧвле́нїи ꙗ҆ви́вшемꙋ, да чⷭ҇тымъ дꙋ́хомъ въ нб҃сный черто́гъ тво́й совни́демъ. Сла́ва тебѣ̀, нбⷭ҇нагѡ ѻ҆ц҃а въ кр҃ще́нїи твое́мъ на́мъ показа́вшемꙋ, да всѝ пра́во въ тѧ̀ вѣ́рꙋющїи сы́нове є҆гѡ̀ бꙋ́демъ. Сла́ва тебѣ̀, въ дꙋ́сѣ и҆ ѻ҆гнѣ̀, ѡ҆черне́вшее грѣхо́мъ є҆стество̀ на́ше пресла́внѡ просвѣща́ющемꙋ. Сла́ва тебѣ̀, водо́ю и҆ дх҃омъ и҆стлѣ́вшее стра́стьми неможе́нїе на́ше пресвѣ́тлѡ ѡ҆чища́ющемꙋ. Сла́ва тебѣ̀, бг҃ꙋ ꙗ҆́вльшемꙋсѧ пло́тїю, ве́сь мі́ръ въ стрꙋ́ѧхъ і҆ѻрда́нскихъ ѡ҆бнови́вшемꙋ. Сла́ва тебѣ̀, взе́мльшемꙋ на себѐ грѣхѝ мі́ра, прароди́тельскїй грѣ́хъ въ во́дахъ кр҃ще́нїѧ потопи́вшемꙋ.

<rubric>Сла́ва тебѣ̀, сн҃е бж҃їй, во і҆ѻрда́нѣ крⷭ҇ти́выйсѧ и҆ ве́сь мі́ръ просвѣще́й, сла́ва тебѣ̀.</rubric>
