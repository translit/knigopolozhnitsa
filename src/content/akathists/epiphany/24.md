---
title: "І҆́косъ в҃і"
navigation:
  key: akathists-epiphany-24
  title: "І҆́косъ в҃і"
  parent: akathists-epiphany
  order: 24
type: "akathist"
---

## І҆́косъ в҃і:

<red>П</red>ою́ще, хрⷭ҇те, твоѐ сп҃си́тельное бг҃оѧвле́нїе, прославлѧ́емъ всѝ во і҆ѻрда́нскихъ во́дахъ ѿ і҆ѡа́нна бжⷭ҇твенное кр҃ще́нїе твоѐ, поклонѧ́емсѧ неизрече́нномꙋ къ па́дшимъ чл҃вѣ́кѡмъ снисхожде́нїю твоемꙋ̀ и҆ вѣ́рꙋемъ со предте́чею, ꙗ҆́кѡ ты̀ вои́стинꙋ а҆́гнецъ бж҃їй, вземлѧ́й на себѣ̀ ѿ во́дъ і҆ѻрда́нскихъ грѣхѝ всегѡ̀ мі́ра, да ѡ҆мы́еши и҆ и҆скꙋ́пиши и҆̀хъ пречⷭ҇тою кро́вїю твое́ю. Сегѡ̀ ра́ди мо́лимъ тѧ̀: понесѝ и҆ на́ши безчи́сленныѧ грѣхопаде́нїѧ и҆ не лишѝ на́съ въ вели́кїй де́нь свѣ́тѡвъ блгⷣтнагѡ возрожде́нїѧ твоегѡ̀, да чи́стымъ се́рдцемъ бл҃года́рственнѡ вопїе́мъ тебѣ̀ си́це:

<red>С</red>ла́ва тебѣ̀, сн҃е бж҃їй, ве́лїй свѣ́тъ къ просвѣще́нїю всегѡ̀ мі́ра въ вода́хъ і҆ѻрда́нскихъ возсїѧ́вшемꙋ. Сла́ва тебѣ̀, предвѣ́чный бж҃е, ве́лїю блгⷣть и҆ чл҃вѣколю́бїе въ кр҃ще́нїи твое́мъ всѣ́мъ чл҃вѣ́кѡмъ ꙗ҆ви́вшемꙋ. Сла́ва тебѣ̀, сп҃си́телю заблꙋ́ждшихъ, заблꙋ́ждшїѧ безпꙋ́тїемъ чл҃вѣ́ки ко і҆ѻрда́нскимъ стрꙋѧ́мъ и҆ска́ти прише́дшемꙋ. Сла́ва тебѣ̀, побѣди́телю жи́зни, но́вꙋю чи́стꙋю жи́знь не по пло́ти, но во ѡ҆бновле́нїе дꙋ́ха дарова́ти бл҃говоли́вшемꙋ. Сла́ва тебѣ̀, влⷣко живота̀ и҆ сме́рти, жа́ло сме́рти притꙋпи́вшемꙋ и҆ нетлѣ́ннꙋю жи́знь ꙗ҆вле́нїемъ свои́мъ возсїѧ́вшемꙋ. Сла́ва тебѣ̀, тво́рче нб҃а и҆ землѝ, го́рнее нб҃о и҆ зе́млю на бре́гахъ і҆ѻрда́на въ кр҃ще́нїи твое́мъ возвесели́вшемꙋ. Сла́ва тебѣ̀, цр҃ю̀ ца́рствꙋющихъ, ꙗ҆́кѡ ца́рство мі́ра сегѡ̀ ѿсе́лѣ въ црⷭ҇тво твоѐ начина́етъ прелага́тисѧ. Сла́ва тебѣ̀, гдⷭ҇и госпо́дствꙋющихъ, ꙗ҆́кѡ дне́сь всѣ́мъ хотѧ́щимъ сп҃сти́сѧ нб҃са ѿверза́ютсѧ и҆ всѐ є҆стество̀ на́ше начина́етъ ѹ҆бѣлѧ́тисѧ. Сла́ва тебѣ̀, сп҃се на́шъ, на і҆ѻрда́нъ прише́дый, сп҃си на́съ не ѿ дѣ́лъ пра́ведности, но по вели́цей твое́й ми́лости. Сла́ва тебѣ̀, хрⷭ҇тѐ бж҃е, во́дное є҆стество̀ ѡ҆ст҃и́вый, жа́ждꙋщꙋю дꙋ́шꙋ мою̀ бл҃гоче́стїѧ напо́й во́дами по неизрече́нней твое́й бл҃гости. Сла́ва тебѣ̀, є҆диноро́дный сн҃е и҆ сло́ве бж҃їй, напита́й се́рдце моѐ ꙗ҆вле́нїемъ слове́съ твои́хъ. Сла́ва тебѣ̀, всеси́льный бж҃е, творѧ́й чꙋдеса̀ є҆ди́нъ, согре́й хла́днꙋю дꙋ́шꙋ мою̀ разꙋмѣ́нїемъ чꙋде́съ твои́хъ.

<rubric>Сла́ва тебѣ̀, сн҃е бж҃їй, во і҆ѻрда́нѣ крⷭ҇ти́выйсѧ и҆ ве́сь мі́ръ просвѣще́й, сла́ва тебѣ̀.</rubric>
