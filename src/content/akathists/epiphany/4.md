---
title: "І҆́косъ в҃"
navigation:
  key: akathists-epiphany-4
  title: "І҆́косъ в҃"
  parent: akathists-epiphany
  order: 4
type: "akathist"
---

## І҆́косъ в҃:

<red>Р</red>а́зꙋмъ нб҃сный въ себѣ̀ ꙗ҆влѧ́ѧ, свѣти́льникъ свѣ́та, вели́кїй предте́ча, возопѝ къ лю́демъ: ѡ҆чи́ститесѧ, се́ бо предгрѧде́тъ хрⷭ҇то́съ ѿ тлѝ мі́ръ и҆збавлѧ́ѧй, разрѣши́ти ѡ҆сꙋжде́нїе а҆да́ма первозда́ннагѡ. Да возра́дꙋетсѧ пꙋсты́нѧ і҆ѻрда́нова и҆ да процвѣте́тъ, ꙗ҆́кѡ крі́нъ, землѧ̀ же всѧ̑ ны́нѣ прⷪ҇рочески да возра́дꙋетсѧ. Ѹ҆гото́вайте пꙋ́ть гдⷭ҇ень и҆ пра́вы сотвори́те стезѝ бг҃а на́шегѡ, всѝ съ весе́лїемъ возопі́йте є҆мꙋ̀ та́кѡ:

<red>С</red>ла́ва тебѣ̀, неизрече́нный свѣ́те, ѿ свѣти́льника мі́рꙋ пред̾ѧ́вленный. Сла́ва тебѣ̀, непостижи́мый сло́ве, ѿ гла́са твоегѡ̀ предте́чею предрече́нный. Сла́ва тебѣ̀, ѻ҆гню̀ чисти́тельный, є҆го́же дѣ́йствомъ всѧ́каѧ нечистота̀ потреблѧ́етсѧ. Сла́ва тебѣ̀, и҆сто́чниче блгⷣтный, и҆́мже всѧ́кое є҆стество̀ чл҃вѣ́ческое ѡ҆сщ҃а́етсѧ. Сла́ва тебѣ̀, тво́рче нб҃а и҆ землѝ, ѿ раба̀ крⷭ҇ти́тисѧ восхотѣ́вый. Сла́ва тебѣ̀, сн҃е є҆диноро́дный, на і҆ѻрда́нъ ꙗ҆ви́тисѧ и҆зво́ливый. Сла́ва тебѣ̀, цр҃ю̀ пра́вды, ѹ҆ него́же предте́ча реме́нь сапогꙋ̀ разрѣши́ти ѹ҆боѧ́сѧ. Сла́ва тебѣ̀, влⷣко тва́ри, и҆́мже ве́сь ро́дъ чл҃вѣ́чь въ кр҃ще́нїи твое́мъ возвесели́сѧ. Сла́ва тебѣ̀, превѣ́чный бж҃е, ꙗ҆́кѡ ꙗ҆вле́нїе твоѐ просвѣща́етъ и҆ вразꙋмлѧ́етъ младе́нцы. Сла́ва тебѣ̀, свѣ́те мі́ра, ꙗ҆́кѡ прише́ствїе твоѐ просвѣтлѧ́етъ и҆ ѹ҆мꙋдрѧ́етъ слѣпцы̀. Сла́ва тебѣ̀, ꙗ҆́кѡ ѹ҆ тебѐ и҆сто́чникъ живота̀. Сла́ва тебѣ̀, ꙗ҆́кѡ во свѣ́тѣ твое́мъ ѹ҆зри́мъ свѣ́тъ.

<rubric>Сла́ва тебѣ̀, сн҃е бж҃їй, во і҆ѻрда́нѣ крⷭ҇ти́выйсѧ и҆ ве́сь мі́ръ просвѣще́й, сла́ва тебѣ̀.</rubric>
