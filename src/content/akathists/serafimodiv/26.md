---
title: "Мл҃тва"
navigation:
  key: akathists-serafimodiv-26
  title: "Мл҃тва"
  parent: akathists-serafimodiv
  order: 26
type: "akathist"
---

## Мл҃тва:

<versal>П</versal>рїимѝ, всебл҃гомо́щнаѧ, пречⷭ҇таѧ гпⷭ҇жѐ, влⷣчице бг҃ороди́тельнице, сїѧ̀ чтⷭ҇ны́ѧ дары̀, тебѣ̀ є҆ди́нѣй прикла́дныѧ, ѿ на́съ, недосто́йныхъ рабѡ́въ твои́хъ: ѿ всѣ́хъ родѡ́въ и҆збра́ннаѧ, всѣ́хъ тва́рей нб҃сныхъ и҆ земны́хъ вы́сшаѧ ꙗ҆́вльшаѧсѧ, поне́же бо тебѣ̀ ра́ди бы́сть гдⷭ҇ь си́лъ съ на́ми, и҆ тобо́ю сн҃а бж҃їѧ позна́хомъ и҆ сподо́бихомсѧ ст҃а́гѡ тѣ́ла є҆гѡ̀ и҆ пречⷭ҇тыѧ кро́ве є҆гѡ̀: тѣ́мже бл҃же́нна є҆сѝ въ ро́дѣхъ родѡ́въ, бг҃обл҃же́ннаѧ, херꙋві̑мѡвъ свѣтлѣ́йши и҆ серафі̑мѡвъ чтⷭ҇нѣ́йши сꙋ́щаѧ. И҆ ны́нѣ, всепѣ́таѧ прест҃а́ѧ бцⷣе, не преста́й молѧ́щисѧ ѡ҆ на́съ, недосто́йныхъ рабѣ́хъ твои́хъ, є҆́же и҆зба́витисѧ на́мъ ѿ всѧ́кагѡ совѣ́та лꙋка́вагѡ и҆ всѧ́кагѡ ѡ҆бстоѧ́нїѧ и҆ сохрани́тисѧ на́мъ неврежде́ннымъ ѿ всѧ́кагѡ ꙗ҆дови́тагѡ прило́га дїа́вольскагѡ: но да́же до конца̀ моли́твами твои́ми неѡсꙋжде́нныхъ на́съ соблюдѝ, ꙗ҆́кѡ да твои́мъ застꙋпле́нїемъ и҆ по́мощїю сп҃са́еми, сла́вꙋ, хвалꙋ̀, бл҃годаре́нїе и҆ поклоне́нїе за всѧ̀ въ трⷪ҇цѣ є҆ди́номꙋ бг҃ꙋ и҆ всѣ́хъ созда́телю возсыла́емъ, ны́нѣ и҆ при́снѡ, и҆ во вѣ́ки вѣкѡ́въ. <red>А҆</red>ми́нь.

{% illustration "small-ornaments/ornament-from-12th-century-armenian-gospel-crider", "small" %}
