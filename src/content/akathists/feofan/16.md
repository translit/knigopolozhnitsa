---
title: "І҆́косъ и҃"
navigation:
  key: akathists-feofan-16
  title: "І҆́косъ и҃"
  parent: akathists-feofan
  order: 16
type: "akathist"
---

## І҆́косъ и҃:

<red>В</red>сѣ̑мъ всѧ̑ ꙗ҆влѧ́ешисѧ, ст҃и́телю бж҃їй: па́стырь и҆ ѻ҆те́цъ, ѹ҆чи́тель и҆ наста́вникъ и҆ и҆́стинный проповѣ́дникъ, писа̑нїѧ бо твоѧ̑ во всѣ́хъ градѣ́хъ и҆ ве́сехъ до ны́нѣ вопїю́тъ немо́лчнымъ бл҃говѣ́стїемъ. Сегѡ̀ ра́ди мы̀, ча̑да твоѧ̑ дꙋхѡ́внаѧ, съ любо́вїю глаго́лемъ тѝ:

<red>Р</red>а́дꙋйсѧ, росо́ю дх҃а ст҃а́гѡ напое́нный: ра́дꙋйсѧ, свѣ́томъ бл҃года́ти бж҃їѧ ѡ҆сѣне́нный. Ра́дꙋйсѧ, сокро́вище нетлѣ́нное стѧжа́вый: ра́дꙋйсѧ, дѣѧ́нїємъ а҆пⷭ҇льскимъ поревнова́вый. Ра́дꙋйсѧ, къ бг҃опозна́нїю пꙋ́ть ѹ҆казꙋ́ѧй: ра́дꙋйсѧ, мꙋ́дрость бл҃года́тнꙋю взыскꙋ́ѧй. Ра́дꙋйсѧ, цр҃кве рꙋ́сскїѧ процвѣте́нїе: ра́дꙋйсѧ, ст҃ы́хъ ѻ҆тє́цъ ѹ҆краше́нїе.

<red>Р</red>а́дꙋйсѧ, ст҃и́телю ѳеофа́не, премꙋ́дрый ѹ҆чи́телю и҆ хрⷭ҇тїа́нскагѡ житїѧ̀ наста́вниче.
