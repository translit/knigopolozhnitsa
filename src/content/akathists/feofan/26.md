---
title: "Мл҃тва"
navigation:
  key: akathists-feofan-26
  title: "Мл҃тва"
  parent: akathists-feofan
  order: 26
type: "akathist"
---

## Мл҃тва:

<versal>Ѽ</versal> ст҃и́телю ѻ҆́тче ѳеофа́не, а҆рхїере́ю пресла́вный и҆ преди́вный затво́рниче, бж҃їй и҆збра́нниче и҆ та̑инъ хрⷭ҇то́выхъ слꙋжи́телю, бг҃омꙋ́дрый ѹ҆чи́телю и҆ а҆пⷭ҇льскихъ слове́съ и҆зрѧ́дный и҆з̾ѧсни́телю, ѻ҆те́ческихъ добротолю́бныхъ сказа́нїй списа́телю, хрⷭ҇тїа́нскагѡ бл҃гоче́стїѧ и҆зѧ́щный проповѣ́дниче и҆ жи́зни дꙋхо́вныѧ и҆скꙋ́сный наста́вниче, подвигѡ́въ мона́шескихъ ѹ҆се́рдный ревни́телю и҆ всѣ̑мъ лю́демъ бл҃года́ти хода́таю! Ны́нѣ къ тебѣ̀, на нб҃сѣ́хъ бг҃ꙋ предстоѧ́щемꙋ и҆ ѡ҆ на́съ молѧ́щемꙋсѧ, припа́даемъ и҆ си́це взыва́емъ: и҆спросѝ ѹ҆ всеще́драгѡ бг҃а цр҃кви рѡссі́йстѣй и҆ странѣ̀ на́шей ми́ръ и҆ бл҃гостоѧ́нїе, ст҃и́телємъ хрⷭ҇тѡ́вымъ и҆́стины бжⷭ҇твенныѧ досто́йное ѡ҆хране́нїе, па́ствы до́брое ѡ҆кормле́нїе, лжеꙋчи́телей и҆ є҆ретїкѡ́въ и҆зрѧ́дное посрамле́нїе: подвиза́ющымсѧ смире́нїе, стра́хъ бж҃їй и҆ чистотꙋ̀ дꙋше́внꙋю и҆ тѣле́снꙋю: ѹ҆чи́телємъ бг҃овѣ́денїе и҆ мꙋ́дрость, ѹ҆ча́щымсѧ ре́вность и҆ по́мощь бж҃їю: и҆ всѣ̑мъ правосла̑внымъ ѹ҆твержде́нїе на пꙋтѝ ко сп҃се́нїю, да вкꙋ́пѣ съ тобо́ю просла́вимъ бж҃їю си́лꙋ и҆ премꙋ́дрость гдⷭ҇а на́шего і҆и҃са хрⷭ҇та̀, со безнача́льнымъ є҆гѡ̀ ѻ҆ц҃е́мъ, со прест҃ы́мъ, бл҃ги́мъ и҆ животворѧ́щимъ є҆гѡ̀ дх҃омъ, ны́нѣ и҆ при́снѡ и҆ во вѣ́ки вѣкѡ́въ. <red>А҆</red>ми́нь.

{% illustration "small-ornaments/ornament-from-12th-century-armenian-gospel-crider", "small" %}
