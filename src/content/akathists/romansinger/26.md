---
title: "Мл҃тва"
navigation:
  key: akathists-romansinger-26
  title: "Мл҃тва"
  parent: akathists-romansinger
  order: 26
type: "akathist"
---

## Мл҃тва:

<versal>Ѽ</versal> пребл҃же́нне ѻ҆́тче на́шъ, рома́не сладкопѣ́вче. При́зри ѿ го́рнїѧ сла́вы на на́съ, смире́нныхъ и҆ не́мощныхъ, твоеѧ̀ помо́щи и҆ ѹ҆тѣше́нїѧ просѧ́щихъ. Прини́кни къ на́мъ бл҃госе́рдїемъ твои́мъ и҆ помозѝ за́повѣди гдⷭ҇ни непоро́чнѡ сохранѧ́ти, вѣ́рꙋ правосла́внꙋю крѣ́пкѡ содержа́ти, покаѧ́нїе во грѣсѣ́хъ на́шихъ ѹ҆се́рднѡ бг҃ꙋ приноси́ти. Наꙋчи на́съ, ѹ҆невѣ́стившихсѧ хрⷭ҇тꙋ̀, рабо́тати є҆мꙋ̀ со стра́хомъ и҆ ра́доватисѧ съ тре́петомъ. И҆зба́ви на́съ ѿ печа́ли и҆ ѹ҆ны́нїѧ, ѿженѝ ѿ на́съ го́рдость и҆ славолю́бїе, да воспое́мъ сла́вꙋ бж҃їю, да восхо́щемъ то́кмѡ сла́вы нб҃сныѧ. Ѽ, ст҃ы́й ѻ҆́тче, вселѝ въ на́съ любо́вь нелицемѣ́рнꙋю къ бли́жнимъ, послꙋша́нїе безро́потное нача́льникѡмъ и҆ стра́хъ бж҃їй въ сердца̀ на́ша. Да́рꙋй позна́ти сла́дость ѿрече́нїѧ во́ли своеѧ̀, вѣ́рой крѣ́пкой во бл҃гоѐ промышле́нїе бж҃їе ѡ҆ сп҃се́нїи чл҃вѣ́ка ѡ҆ст҃ѝ дꙋ́ши на́ша. Низпослѝ на́мъ бл҃гослове́нїе ѿ гдⷭ҇а, да понесе́мъ бл҃гоѐ и҆́го хрⷭ҇то́во въ долготерпѣ́нїи до конца̀ дне́й на́шихъ, да сподо́бимсѧ съ мꙋ́дрыми дѣ́вами вни́ти во бра́чный черто́гъ жениха̀ своегѡ̀ нбⷭ҇нагѡ и҆ кꙋ́пнѡ со а҆́гг҃лами воспѣва́ти сла́вꙋ вели́чїѧ є҆гѡ̀, ѻ҆ц҃а̀ и҆ сн҃а и҆ ст҃а́гѡ дх҃а во вѣ́ки вѣкѡ́въ. <red>А҆</red>ми́нь.

{% illustration "small-ornaments/ornament-from-12th-century-armenian-gospel-crider", "small" %}
