---
title: "І҆́косъ д҃"
navigation:
  key: akathists-simonvlad-8
  title: "І҆́косъ д҃"
  parent: akathists-simonvlad
  order: 8
type: "akathist"
---

## І҆́косъ д҃:

<red>С</red>лы́ша ѡ҆ по́двизѣхъ твои́хъ, и҆ ви́дѧ и҆справлє́нїѧ твоѧ̑ во и҆гꙋ́менствѣ, бл҃говѣ́рный кнѧ́зь геѡ́ргїй ѕѣлѡ̀ люблѧ́ше тѧ̀, и҆ въ че́сти ве́лїей и҆мѣ́ѧше тѧ̀, ѹ҆го́дниче бж҃їй: тѣ́мже моле́нїемъ є҆гѡ̀ возведе́нъ бы́лъ є҆сѝ на а҆рхїпа́стырскїй престо́лъ бг҃осп҃са́емыхъ градѡ́въ влади́мїра и҆ сꙋ́ждалѧ, и҆дѣ́же па́че просїѧ́лъ є҆сѝ бл҃ги́ми дѣ́лы, ѹ҆че́нїемъ просвѣща́ѧ, любо́вїю согрѣва́ѧ, бл҃года́тїю же ѿ бг҃а и҆спро́шенною живо́тъ подаѧ̀ всѣ̑мъ, ѹ҆бл҃жа́ющымъ тѧ̀ зва̑нїи си́ми:

<red>Р</red>а́дꙋйсѧ, і҆ера́рше, блгⷣтїю ст҃а́гѡ дх҃а ѡ҆сщ҃е́нный: радꙋйсѧ, а҆рхїпа́стырю, вои́стиннꙋ бг҃омъ и҆збра́нный. Ра́дꙋйсѧ, пита́телю, пи́щею сло́ва бж҃їѧ вѣ́рныѧ насыща́ющїй: радꙋйсѧ, ст҃и́телю, блгⷣтїю бжⷭ҇твенною дꙋ́шы на́шѧ ѡ҆сщ҃а́ющїй. Ра́дꙋйсѧ, и҆́стинный ѹ҆чи́телю, показа́вый въ наꙋче́нїе на́ше вѣ́рꙋ твою̀ ѿ дѣ́лъ твои́хъ: радꙋйсѧ, бл҃гоискꙋ́сный наста́вниче, поꙋча́ѧй на́съ кро́тости и҆ премꙋ́дрости не сло́вомъ то́чїю, но и҆ ѡ҆́бразомъ житїѧ̀ твоегѡ̀. Ра́дꙋйсѧ, пресла́вный миротво́рче, ꙗ҆́кѡ мѧтꙋ́щꙋюсѧ цр҃ковь влади́мїрскꙋю прише́ствїемъ твои́мъ возвесели́лъ є҆сѝ: радꙋйсѧ, бл҃госе́рдый ѻ҆́ч҃е, ꙗ҆́кѡ любо́вїю и҆ кро́тостїю дꙋхѡ́внаѧ ча̑да твоѧ̑ ѡ҆бра́довалъ є҆сѝ.

<red>Р</red>а́дꙋйсѧ, ѻ҆́ч҃е сі́мѡне, приле́жный ѡ҆ на́съ къ бг҃ꙋ мл҃твенниче.
