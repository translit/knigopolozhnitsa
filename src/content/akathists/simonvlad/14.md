---
title: "І҆́косъ з҃"
navigation:
  key: akathists-simonvlad-14
  title: "І҆́косъ з҃"
  parent: akathists-simonvlad
  order: 14
type: "akathist"
---

## І҆́косъ з҃:

<red>Н</red>о́ва нб҃сѐ и҆ но́вы землѝ блгⷣтїю бж҃їею дости́глъ є҆сѝ, всебл҃же́нне ѻ҆́ч҃е, къ ни́мъ же и҆ мы̀ недосто́йнїи стѧжа́хомъ тѧ̀ пꙋтеводи́телѧ и҆ наста́вника: тѣ́мже мо́лимъ тѧ̀, не попꙋстѝ на́съ поги́бнꙋти въ де́брехъ грѣхѡ́вныхъ, но приведѝ на́съ стезе́ю пра́вою въ странꙋ̀ свѣ́та и҆ ра́дости вѣ́чныѧ, съ любо́вїю вопїю́щихъ тебѣ̀:

<red>Р</red>а́дꙋйсѧ, го́рнѧгѡ мі́ра ѡ҆бита́телю всебл҃же́нный: радꙋйсѧ, до́льнѧгѡ мі́ра застꙋ́пниче многомо́щный. Ра́дꙋйсѧ, кївѡ́тѣ честны́й, дарова̑нїи дꙋхѡ́вными преꙋкра́шенный: радꙋйсѧ, ка́меню драгі́й, цр҃ковь хрⷭ҇то́вꙋ ѹ҆краша́ющїй. Ра́дꙋйсѧ, ꙗ҆́кѡ нетлѣ́нїемъ моще́й твои́хъ проповѣ́дꙋетсѧ мі́рꙋ бꙋ́дꙋщее всѣ́хъ воскресе́нїе: радꙋйсѧ, ꙗ҆́кѡ и҆ на́мъ недостѡ́йнымъ дарова́сѧ ѿ ни́хъ многоцѣ́нный зало́гъ твоегѡ̀ застꙋпле́нїѧ. Ра́дꙋйсѧ, сокро́вище милосе́рдїѧ къ на́мъ бж҃їѧ неисчерпа́емое: радꙋйсѧ, храни́лище даро́ванїй на́мъ бл҃года́тныхъ неиждива́емое.

<red>Р</red>а́дꙋйсѧ, ѻ҆́ч҃е сі́мѡне, приле́жный ѡ҆ на́съ къ бг҃ꙋ мл҃твенниче.
