---
title: "І҆́косъ а҃і"
navigation:
  key: akathists-simonvlad-22
  title: "І҆́косъ а҃і"
  parent: akathists-simonvlad
  order: 22
type: "akathist"
---

## І҆́косъ а҃і:

<red>С</red>вѣ́томъ до́брыхъ дѣ́лъ твои́хъ прославлѧ́ѧ на землѝ ѻ҆ц҃а̀ нбⷭ҇нагѡ, и҆ просвѣща́ѧ во тмѣ̀ грѣхо́внѣй пребыва́ющыѧ, толи́кѡ смире́нъ се́рдцемъ бы́лъ є҆сѝ, досточꙋ́дне ѻ҆́ч҃е, ꙗ҆́кѡ въ посла́нїи твое́мъ къ бл҃же́нномꙋ полѷка́рпꙋ, и҆сповѣ́дꙋѧ себѐ грѣ́шника бы́ти, смиренномꙋ́дреннѡ написа́лъ є҆сѝ: а҆́зъ грѣ́шный є҆пⷭ҇кпъ сі́мѡнъ тꙋжꙋ̀, скорблю̀ и҆ пла́чꙋ, жела́ѧ во ст҃ѣ́й ѡ҆би́тели пече́рской сконча́тисѧ, и҆ положе́нъ бы́ти во бл҃же́нной то́й пе́рсти, дабы̀ понѐ ма́лꙋ ѿра́дꙋ мно́гихъ грѣхѡ́въ мои́хъ прїѧ́лъ, мл҃твъ ра́ди прпⷣбныхъ ѻ҆ц҃ъ а҆нтѡ́нїа и҆ ѳеодо́сїа, и҆ є҆диномꙋ́дренныхъ и҆мъ ѹ҆ченикѡ́въ и҆́хъ. тѣ́мже ны́нѣ прославлѧ́ѧ бг҃а, и҆спо́лнившаго во благи́хъ жела́нїе се́рдца твоегѡ̀, и҆ просла́вившаго тѧ̀ за смире́нїе твоѐ сла́вою неизглаго́ланною, прїимѝ ѿ на́съ похвалы̑ сицєвы́ѧ:

<red>Р</red>а́дꙋйсѧ, ꙗ҆́кѡ смире́нїемъ твои́мъ вои́стиннꙋ высѡ́каѧ и҆ пресла̑внаѧ стѧжа́лъ є҆сѝ: радꙋйсѧ, ꙗ҆́кѡ тѣ́мъ наипа́че смире́нномꙋ се́рдцемъ гдⷭ҇ꙋ і҆и҃сꙋ прибли́жилсѧ є҆сѝ. Ра́дꙋйсѧ, прест҃ы́ѧ бцⷣы и҆зрѧ́дный люби́миче и҆ преи́скреннїй люби́телю: радꙋйсѧ, бл҃голѣ́пныѧ ѡ҆би́тели є҆ѧ̀ и҆збра́нный пито́мниче и҆ преꙋсе́рдный ревни́телю. Ра́дꙋйсѧ, ꙗ҆́кѡ честно́е тѣ́ло твоѐ, по жела́нїю твоемꙋ̀, во бл҃же́нной то́й пе́рсти положи́сѧ: радꙋйсѧ, ꙗ҆́кѡ дꙋ́хъ тво́й въ со́нмѣ дꙋхѡ́въ безпло́тныхъ со ѹ҆го́дники пече́рскими на нб҃сѝ пред̾ гдⷭ҇е́мъ ра́дꙋетсѧ. Ра́дꙋйсѧ, го́рнѧгѡ і҆ерⷭ҇ли́ма граждани́не и҆збра́нный: радꙋйсѧ, нбⷭ҇нагѡ сїѡ́на ѡ҆бита́телю всебл҃же́нный.

<red>Р</red>а́дꙋйсѧ, ѻ҆́ч҃е сі́мѡне, приле́жный ѡ҆ на́съ къ бг҃ꙋ мл҃твенниче.
