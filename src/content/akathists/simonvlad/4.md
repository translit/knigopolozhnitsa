---
title: "І҆́косъ в҃"
navigation:
  key: akathists-simonvlad-4
  title: "І҆́косъ в҃"
  parent: akathists-simonvlad
  order: 4
type: "akathist"
---

## І҆́косъ в҃:

<red>Р</red>а́зꙋмъ сп҃се́нїѧ вѣ́чнагѡ, да́нною тѝ свы́ше премꙋ́дростїю, просвѣща́лъ є҆сѝ всѣ̑мъ приближа́ющымсѧ къ тебѣ̀, и҆ зако́нꙋ гдⷭ҇ню ѿ ѹ҆́стъ твои́хъ поꙋча́хꙋсѧ мно́зи, хотѧ́щїи бл҃гоче́стнѡ жи́ти: сотворѝ ѹ҆̀бо предста́тельствомъ твои́мъ, свѧ́тче бж҃їй, да понѐ и҆ на́шѧ страстьмѝ ѡ҆мрачє́нныѧ смы́слы бл҃года́тнѡ просвѣтѧ́тсѧ, во є҆́же до́брѣ и҆скꙋша́ти на́мъ, что̀ є҆́сть во́лѧ бж҃їѧ бл҃га́ѧ и҆ ѹ҆го́днаѧ и҆ соверше́ннаѧ: да во всѣ́хъ за́повѣдехъ и҆ ѡ҆правда́нїихъ гдⷭ҇нихъ ходѧ́щѣ безпоро́чнѡ, дово́лни бꙋ́демъ и҆ и҆ны́хъ на и҆́стинный пꙋ́ть сп҃се́нїѧ наста́вити. сегѡ̀ ра́ди ѹ҆бл҃жа́емъ тѧ̀:

<red>Р</red>а́дꙋйсѧ, сщ҃енноꙋчи́телю, вои́стиннꙋ ѹ҆ста̀ бж҃їѧ и҆мы́й: радꙋйсѧ, бг҃омꙋ́дрый наста́вниче, и҆зводѧ́й честно́е ѿ недосто́йнагѡ. Ра́дꙋйсѧ, дѣ́лателю непосты́дный, ꙗ҆́кѡ во сп҃се́нїе бли́жнихъ твои́хъ бл҃гопло́днѡ потрꙋди́лсѧ є҆сѝ: радꙋйсѧ, благі́й и҆ вѣ́рный ра́бе, ꙗ҆́кѡ гдⷭ҇ꙋ госпо́дствꙋющихъ вои́стиннꙋ до́брѣ послꙋжи́лъ є҆сѝ. Ра́дꙋйсѧ, ѻ҆́ч҃е бг҃омꙋ́дре, написа́вый въ наꙋче́нїе на́ше словеса̀ премꙋ́дра: радꙋйсѧ, ꙗ҆́кѡ тѣ́ми и҆ по ѿше́ствїи твое́мъ на́съ ѹ҆ча̀ не престае́ши. Ра́дꙋйсѧ, ꙗ҆́кѡ со ѹ҆го́дники пече́рскими, и҆́хже житїѧ̑ написа́лъ є҆сѝ, во ѡ҆би́телѣхъ нбⷭ҇ныхъ водворѧ́ешисѧ: радꙋйсѧ, ꙗ҆́кѡ хода́тайствꙋеши ко гдⷭ҇ꙋ, да и҆ мы̀ съ ни́ми въ кни̑ги живѡ́тныѧ напи́шемсѧ.

<red>Р</red>а́дꙋйсѧ, ѻ҆́ч҃е сі́мѡне, приле́жный ѡ҆ на́съ къ бг҃ꙋ мл҃твенниче.
