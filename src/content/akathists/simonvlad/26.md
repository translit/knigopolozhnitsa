---
title: "Мл҃тва а҃"
navigation:
  key: akathists-simonvlad-26
  title: "Мл҃тва а҃"
  parent: akathists-simonvlad
  order: 26
type: "akathist"
---

## Мл҃тва а҃:

<versal>Ѽ</versal> сщ҃е́ннаѧ главо̀, вели́кїй ѹ҆го́дниче бж҃їй, ст҃и́телю хрⷭ҇то́въ и҆ чꙋдотво́рче, прпⷣбне и҆ бг҃оно́сне ѻ҆́ч҃е сі́мѡне! Къ тебѣ̀, нбⷭ҇номꙋ застꙋ́пникꙋ и҆ те́пломꙋ предста́телю на́шемꙋ съ вѣ́рою и҆ любо́вїю припа́даемъ и҆ со ѹ҆пова́нїемъ всеꙋсе́рднѡ мо́лимъ тѧ̀: ꙗ҆вѝ милосе́рдїе твоѐ на́мъ смире́ннымъ и҆ грѣ́шнымъ, и҆ проле́й тє́плыѧ моли̑твы твоѧ̑ ѡ҆ на́съ ко гдⷭ҇ꙋ, є҆мꙋ́же со а҆́гг҃лы и҆ всѣ́ми ст҃ы́ми предстои́ши на нб҃сѝ во сла́вѣ вѣ́чнѣй. Вѣ́мы, свѧ́тче бж҃їй, ꙗ҆́кѡ сво́йственнѡ є҆́сть тебѣ̀ милосе́рдїе, и҆́бо є҆щѐ на землѝ живꙋ́щꙋ тѝ, є҆ди́но и҆мѣ́лъ є҆сѝ попече́нїе, є҆́же сп҃са́ти ѿ поги́бели грѣхо́вныѧ дꙋ́шы человѣ́чєскїѧ. Тѣ́мже ѹ҆̀бо потщи́сѧ, благосе́рде, предстоѧ̀ стра́шномꙋ прⷭ҇то́лꙋ гдⷭ҇а сла́вы, хода́тайствовати ѡ҆ на́шемъ сп҃се́нїи, да не поги́бнемъ лю́тѣ со беззако́нїи на́шими. Вѣ́рꙋемъ, ѻ҆́ч҃е всебл҃же́нне, ꙗ҆́кѡ ты̀ и҆́же хрⷭ҇то́вою любо́вїю, бли̑жнїѧ твоѧ̑ возлю́билъ є҆сѝ, внегда̀ пребыва́лъ є҆сѝ въ мі́рѣ се́мъ, кольмѝ па́че лю́биши всѧ̑ ны̀ ѡ҆ гдⷭ҇ѣ на нб҃сѣ́хъ водворѧ́ѧсѧ. Тѣ́мже всеꙋсе́рднѡ мо́лимъ тѧ̀, ꙗ҆́кѡ ѻ҆тца̀ на́мъ сꙋ́ща, да вы́нꙋ соблюда́еши ны̀ под̾ покро́вомъ твои́мъ ѿ всѧ́кагѡ ѕла̀. Ты̀, ѻ҆́ч҃е прпⷣбне, не то́чїю са́мъ вѣ́рою пра́вою и҆ бл҃ги́ми дѣ́лы до́брѣ ѹ҆годи́вый гдⷭ҇еви, но и҆ и҆́ныхъ наꙋчи́вый пра́во вѣ́ровати и҆ во́лю бж҃їю твори́ти, ве́лїй нарече́нъ є҆сѝ во црⷭ҇твїи нбⷭ҇нѣмъ, по нело́жномꙋ ѡ҆бѣтова́нїю хрⷭ҇то́вꙋ: тѣ́мже ѹ҆́бѡ наста́ви и҆ на́съ, да́нною тебѣ̀ ѿ гдⷭ҇а блгⷣтїю, та́кѡ вѣ́ровати, и҆ та́кѡ пꙋте́мъ за́повѣдей гдⷭ҇нихъ ше́ствовати, ꙗ҆́кѡ не то́чїю на́мъ самѣ̑мъ николи́же на поги́бельный пꙋ́ть невѣ́рїѧ и҆ на стезю̀ повеле́нїємъ бж҃їимъ проти́вꙋ соврати́тисѧ, но па́че да бꙋ́демъ дово́льни и҆ и҆́ныхъ во правовѣ́рїи ѹ҆тверди́ти и҆ на пꙋ́ть и҆́стиннагѡ бл҃гоче́стїѧ наста́вити. Ѽ пребл҃же́нне, потщи́сѧ ѹ҆̀бо ѡ҆ се́мъ наипа́че ѹ҆молѧ́ти щедрода́вца бг҃а, да пода́стъ на́мъ вѣ́рꙋ пра́вꙋ и҆ несꙋмнѣ́ннꙋ, бл҃гоче́стїе и҆́скреннее и҆ непоколеби́мое, братолю́бїе нелицемѣ́рное, и҆ преспѣ́ѧнїе во всѣ́хъ бл҃ги́хъ дѣ́лѣхъ, да вы́нꙋ памѧтꙋ́юще зва́нїе и҆ и҆збра́нїе на́ше, бꙋ́демъ, ꙗ҆́кѡже ѹ҆́читъ ст҃ы́й а҆пⷭ҇лъ, соверше́нни и҆ и҆спо́лнени во всѧ́кой во́ли бж҃їей, никомꙋ́же не полага́юще претыка́нїѧ и҆лѝ собла́зна ни сло́вомъ, ни житїе́мъ на́шимъ, но всегда̀ промышлѧ́юще то́чїю дѡ́браѧ предъ бг҃омъ и҆ человѣ́ки. Є҆ще́ же припа́дающе мо́лимъ тѧ̀, ѹ҆го́дниче хрⷭ҇то́въ, предста́тельствомъ ко всеми́лостивомꙋ влⷣцѣ и҆ цр҃ю ца́рствꙋющихъ: да соблюде́тъ це́рковь ст҃ꙋ́ю ѿ є҆ресе́й и҆ раско́лѡвъ, держа́вꙋ же рѡссі́йскꙋю ѿ всѧ́кагѡ мѧте́жа, бра́ней и҆ нестрое́нїй: да да́стъ па́стырємъ цр҃кви ст҃ꙋ́ю ре́вность ѡ҆ сп҃се́нїи пасо́мыхъ и҆ просвѣще́нїи невѣ́рꙋющихъ свѣ́томъ бг҃оразꙋмїѧ, и҆ да ѹ҆мꙋдри́тъ и҆́хъ пра́во пра́вити сло́во и҆́стины: да да́рꙋетъ нача́льствꙋющымъ мꙋ́дрость и҆ си́лꙋ, подчине́ннымъ ѹ҆се́рдїе и҆ бл҃гопоко́рливость, сꙋдїѧ́мъ прозорли́вость и҆ нелицепрїѧ́тїе, сꙋпрꙋ́гомъ вѣ́рность и҆ є҆динодꙋ́шїе, роди́телемъ ра́зꙋмъ и҆ бл҃гоче́стїе, ча́дѡмъ кро́тость и҆ послꙋша́нїе, наста́вникѡмъ и҆ воспита́телємъ ю҆́ношества доброꙋчи́тельность и҆ смиренномꙋ́дрїе, ѹ҆ча́щымсѧ и҆ воспитꙋ́емым благо́е въ вѣ́рѣ и҆ бл҃гоче́стїи наꙋче́нїе и҆ возраста́нїе, всѣ̑мъ же лю́демъ всѧ́къ да́ръ коемꙋ́ждо бл҃гопотре́бенъ, всѧ́кꙋ бл҃говременнꙋ по́мощь во благи́хъ дѣ́лѣхъ, и҆ всѧ̑ ко сп҃се́нїю и҆ сла́вѣ бж҃їей подоба̑ющаѧ. Сохранѝ, ѻ҆́ч҃е прпⷣбне, твои́ми бг҃опрїѧ́тными мл҃твами сто́льныѧ гра́ды, и҆ всѧ̑ гра́ды и҆ вє́си держа́вы рѡссі́йскїѧ, и҆ гра́дъ сѣ́й, и҆ до́мъ сѣ́й, ѿ всѧ́кагѡ ѕла̀ и҆ нападе́нїй вра́жїихъ, всѧ̑ же правовѣ̑рныѧ лю́ди, съ любо́вїю и҆ ѹ҆пова́нїемъ притека́ющыѧ къ покро́вꙋ твоемꙋ̀, и҆ бл҃гоче́стнѡ покланѧ́ющыѧсѧ моще́мъ твои̑мъ, ѡ҆сѣнѝ нбⷭ҇нымъ твои́мъ бл҃гослове́нїемъ, и҆ всѧ̑ прошє́нїѧ и҆́хъ во бла́го и҆спо́лни. Є҆́й, ѹ҆го́дниче бж҃їй, не пре́зри моле́нїй на́шихъ, и҆ не посрамѝ на́съ ѿ ѹ҆пова́нїѧ и҆ ча́ѧнїѧ на́шегѡ! се́ бо мы̀ недосто́йнїи, и҆ смире́ннїи, и҆ мно́гихъ грѣхѡ́въ и҆спо́лненнїи, вѣ́дꙋще, ꙗ҆́кѡ грѣ́шники бг҃ъ не послꙋ́шаетъ, но а҆́ще кто̀ бг҃очтецъ є҆́сть и҆ во́лю є҆гѡ̀ твори́тъ, того̀ послꙋ́шаетъ, ко твоемꙋ̀ прибѣга́емъ предста́тельствꙋ, тобо́ю дерза́емъ ѹ҆молѧ́ти млⷭ҇рдїе бж҃їе: вѣ́рꙋемъ бо, всебл҃же́нне, ꙗ҆́кѡ є҆ли́ка а҆́ще ты̀, пра́веденъ сы́й, воспросиши въ мл҃твѣ ѿ бг҃а, да́стъ тѝ бг҃ъ. Тѣ́мже ѹ҆̀бо бꙋ́ди те́плый ѡ҆ на́съ предста́тель ко щедрода́вцꙋ бг҃ꙋ, да твое́ю по́мощїю и҆ застꙋпле́нїемъ ми́рнѡ и҆ бл҃гоче́стнѡ пожи́вше на землѝ, сподо́бимсѧ и҆ нбⷭ҇ныхъ бла̑гъ воспрїѧ́тїѧ, сла́вѧще и҆ превозносѧ́ще ѻ҆ц҃а̀, и҆ сн҃а, и҆ ст҃а́гѡ дх҃а, є҆ди́наго въ трⷪ҇це сла́вимаго и҆ покланѧ́емаго бг҃а, и҆ твоѐ ми́лостивое предста́тельство во вѣ́ки вѣкѡ́въ. <red>А҆</red>ми́нь.
