---
title: "І҆́косъ г҃"
navigation:
  key: akathists-simonvlad-6
  title: "І҆́косъ г҃"
  parent: akathists-simonvlad
  order: 6
type: "akathist"
---

## І҆́косъ г҃:

<red>И҆</red>мѣ́ѧ ѿ гдⷭ҇а ѡ҆би́лїе даро́ванїй дꙋхо́вныхъ, возсїѧ́лъ є҆сѝ, бг҃омꙋ́дре ѻ҆́ч҃е, ѿ безмо́лвїѧ пеще́рнагѡ въ далеча́йшыѧ страны̑ свѣ́томъ добродѣ́телей твои́хъ, и҆ мно́зи жела́хꙋ тѧ̀ предводи́телѧ и҆ наста́вника себѣ̀ и҆мѣ́ти: тѣ́мже и҆ и҆збра́нъ бы́лъ є҆сѝ во и҆гꙋ́мена ѡ҆би́тели и҆́ноческїѧ, ꙗ҆́же во гра́дѣ влади́мїре, да просвѣти́тсѧ свѣ́тъ тво́й въ просвѣще́нїе множа́йшихъ. Сегѡ̀ ра́ди велича́емъ тѧ̀:

<red>Р</red>а́дꙋйсѧ, ст҃ы́ѧ пече́рскїѧ ла́ѵры бл҃гоплодное насажде́нїе: радꙋйсѧ, ѡ҆би́тели прест҃ы́ѧ бцⷣы бл҃гоꙋха́нное прозѧбе́нїе. ра́дꙋйсѧ, по́стническагѡ ли́ка прпⷣбныхъ свѣти́ло многосвѣ́тлое: радꙋйсѧ, по́двигѡвъ и҆́ноческихъ зерца́ло преизѧ́щное. Ра́дꙋйсѧ, ꙗ҆́кѡ въ житїѝ твое́мъ а҆нтѡ́нїю ди́вномꙋ подража́лъ є҆сѝ: радꙋйсѧ, ꙗ҆́кѡ въ по́двизѣхъ твои́хъ ѳеодо́сїю чꙋ́дномꙋ ревнова́лъ є҆сѝ. Ра́дꙋйсѧ, ꙗ҆́кѡ послꙋ́шающихъ тебѣ̀ ѹ҆пра́вилъ є҆сѝ ко сп҃се́нїю вѣ́чномꙋ: радꙋйсѧ, ꙗ҆́кѡ повинꙋ́ющымсѧ тебѣ̀ бы́лъ є҆сѝ хода́тай црⷭ҇твїѧ нбⷭ҇нагѡ.

<red>Р</red>а́дꙋйсѧ, ѻ҆́ч҃е сі́мѡне, приле́жный ѡ҆ на́съ къ бг҃ꙋ мл҃твенниче.
