---
title: "І҆́косъ є҃"
navigation:
  key: akathists-simonvlad-10
  title: "І҆́косъ є҃"
  parent: akathists-simonvlad
  order: 10
type: "akathist"
---

## І҆́косъ є҃:

<red>В</red>и́дѧ, ꙗ҆́кѡ въ мі́рѣ се́мъ всѧ́чєскаѧ сꙋета̀ и҆ тлѣ́нїю прича̑стна, потща́лсѧ є҆сѝ вседꙋ́шнѡ, бг҃обл҃женне ѻ҆́ч҃е, є҆ди́номꙋ превѣ́чномꙋ бг҃ꙋ бл҃гоꙋгоди́ти, и҆ не вотщѐ бы́ша трꙋды̀ твоѧ̑: премѣни́лъ бо є҆сѝ тлѣ̑ннаѧ на нетлѣ̑ннаѧ, наипа́че же сподо́билсѧ є҆сѝ бл҃же́ннагѡ предстоѧ́нїѧ пред̾ прⷭ҇то́ломъ гдⷭ҇а сла́вы, во црⷭ҇твїи нбⷭ҇нѣмъ. Та́мѡ ѹ҆̀бо, свѧ́тче бж҃їй, не забꙋ́ди и҆ на́съ, притека́ющыхъ къ застꙋпле́нїю твоемꙋ̀, и҆ съ любо́вїю вопїю́щихъ къ тебѣ̀ такѡва́ѧ:

<red>Р</red>а́дꙋйсѧ, нищеты̀ дꙋхѡ́вныѧ бога́тство нетлѣ́нное стѧжа́вый: радꙋйсѧ, пла́чемъ и҆ печа́лїю, ꙗ҆́же по бз҃ѣ, ѹ҆тѣше́нїе вѣ́чное воспрїѧ́вый. Ра́дꙋйсѧ, кро́тостїю и҆ неѕло́бїемъ црⷭ҇твїе нбⷭ҇ное наслѣ́довавый: радꙋйсѧ, чистото́ю се́рдца лицезрѣ́нїѧ бж҃їѧ сподо́бивыйсѧ. Ра́дꙋйсѧ, до́блїй во́ине хрⷭ҇то́въ, и҆ вождю̀ бл҃гоискꙋ́сный во́инѡвъ дꙋхо́вныхъ: радꙋйсѧ, ратобо́рче гдⷭ҇ень, низложи́вый врага̀ те́мнаго ѡ҆рꙋ́жїи пра́вды десны́ми и҆ шꙋ́ими. Ра́дꙋйсѧ, бг҃обл҃женный подви́жниче, ꙗ҆́кѡ по́двигомъ до́брымъ подвиза́лсѧ є҆сѝ: радꙋйсѧ, и҆́стинный пра́ведниче, ꙗ҆́кѡ пред̾ гдⷭ҇емъ пра́вды непоро́ченъ и҆ пра́веденъ ѡ҆брѣ́лсѧ є҆сѝ.

<red>Р</red>а́дꙋйсѧ, ѻ҆́ч҃е сі́мѡне, приле́жный ѡ҆ на́съ къ бг҃ꙋ мл҃твенниче.
