---
title: "Мл҃тва в҃"
navigation:
  key: akathists-simonvlad-27
  title: "Мл҃тва в҃"
  parent: akathists-simonvlad
  order: 27
type: "akathist"
---

## Мл҃тва в҃:

<versal>Ѽ</versal> всехва́льный и҆ всечестны́й а҆рхїере́ю, ст҃и́телю хрⷭ҇то́въ, прпⷣбне и҆ бг҃оно́сне ѻ҆́ч҃е сі́мѡне! при́зри, съ сво́йственнымъ тебѣ̀ бл҃госе́рдїем, ѿ высо́тъ нбⷭ҇ныхъ, и҆дѣ́же со а҆́гг҃лы предстои́ши, на на́съ недосто́йныхъ и҆ до́лꙋ прекло́нныхъ, смире́нныхъ же и҆ грѣ́шныхъ, притека́ющихъ къ многомо́щномꙋ предста́тельствꙋ твоемꙋ̀ съ вѣ́рою, любо́вїю и҆ ѹ҆пова́нїемъ. Прострѝ моли́твеннѡ прпⷣбныѧ рꙋ́цѣ твоѧ̑ ко гдⷭ҇ꙋ и҆ влⷣцѣ, и҆ и҆спросѝ ѿ щедрода́тельныѧ є҆гѡ̀ бл҃госты́ни ѡ҆ставле́нїе согрѣше́нїй на́шихъ во́льныхъ и҆ нево́льныхъ, покаѧ́нїе серде́чное, здра́вїе дꙋше́вное и҆ тѣле́сное, житїѐ ми́рное и҆ безмѧте́жное, воздꙋ́ха бл҃горастворе́нїе, землѝ плодоно́сїе, жите́йскихъ потре́бъ дово́льство, во всѣ̑мъ бл҃го́е поспѣше́нїе, и҆ да не во ѕло̀ ѡ҆брати́мъ дарꙋ̑ємаѧ на́мъ блага̑ѧ, но во сла́вꙋ прест҃а́гѡ и҆́мене є҆гѡ̀, и҆ во сп҃се́нїе на́ше. Є҆щѐ же припа́дающе мо́лимъ тѧ̀, потщи́сѧ, благосе́рде, предста́тельствовати ко гдⷭ҇ꙋ человѣколю́бцꙋ, да и҆зба́витъ на́съ, по вели́цѣй ми́лости, ѿ всѧ́кихъ бѣ́дъ и҆ скорбе́й, ѿ всѧ́кихъ недꙋ́гѡвъ и҆ болѣ́зней, ѿ внеза́пныѧ сме́рти и҆ ѿ всѣ́хъ ѡ҆ѕлобле́нїй, ѿ всѧ́кихъ ко́зней врагѡ́въ ви́димыхъ и҆ невиди́мыхъ и҆ ѿ всѧ́кагѡ ѕла̀: да ѹ҆крѣпи́тъ въ на́съ пра́вꙋю вѣ́рꙋ и҆ бл҃гоче́стїе нелицемѣ́рное, и҆ да пода́стъ на́мъ си́лы къ борьбѣ̀ со страстьмѝ и҆ похотьмѝ на́шими: да соблюде́тъ на́съ ѿ нечести́выхъ и҆ дꙋшепа́гꙋбныхъ ѹ҆че́нїй невѣ́рїѧ и҆ сꙋевѣ́рїѧ, и҆́миже навѣ́тꙋетсѧ въ на́съ ст҃оѻтеческаѧ правосла́внаѧ вѣ́ра, и҆ да и҆зба́витъ на́съ ѿ всѧ́кихъ прираже́нїй дꙋ́ха, и҆же ны́нѣ дѣ́йствꙋетъ въ сынѣ́хъ противлє́нїѧ: да всади́тъ въ сердца̀ на̑ша дꙋ́хъ смире́нїѧ и҆ кро́тости, дꙋ́хъ братолю́бїѧ и҆ неѕло́бїѧ, дꙋ́хъ терпѣ́нїѧ и҆ цѣломꙋ́дрїѧ, дꙋ́хъ ст҃ы́ѧ ре́вности ѡ҆ сла́вѣ бж҃їей и҆ сп҃се́нїи бли́жнихъ: да при́зритъ бл҃гоꙋтро́бнѡ на всѧ́кꙋ дꙋ́шꙋ, тре́бꙋющꙋю благода́тныѧ є҆гѡ̀ ми́лости, и҆ да́рꙋетъ, по неизрече́ннымъ щедро́тамъ своегѡ̀ человѣколю́бїѧ, болѧ́щымъ и҆сцѣле́нїе, скорбѧ́щымъ ѹ҆тѣше́нїе, малодꙋ̑шнымъ ѹ҆спокое́нїе, ѹ҆ныва́ющымъ ѡ҆бодре́нїе, стра́ждꙋщымъ ѡ҆сла́бꙋ, бѣ́дствꙋющымъ по́мощь, си̑рымъ покро́въ, безпрїю̑тнымъ приста́нище, ѡ҆би́димымъ защи́тꙋ, ѕлослѡ́вимымъ терпѣ́нїе, ѹ҆ничижа́ємымъ великодꙋ́шїе, гони̑мымъ застꙋпле́нїе, ѡ҆клевета́ємымъ ѡ҆правда́нїе, и҆ всѣ̑мъ, во всѧ́кихъ нꙋжда́хъ и҆ ѕлострада́нїѧхъ сꙋ́щымъ, дꙋше́внꙋю ѿра́дꙋ, и҆ ско́рое и҆збавле́нїе. є҆́й, свѧ́тче бж҃їй, бꙋ́ди те́плый млтвєнникъ и҆ приле́жный хода́тай ко гдⷭ҇ꙋ ѡ҆ всѧ́кой дꙋшѝ вѣ́рныхъ твои́хъ чти́телей, и҆́щꙋщихъ твоеѧ̀ по́мощи, да никто́же во ѹ҆пова́нїи свое́мъ на тѧ̀ посрамле́нъ бꙋ́детъ, но всѝ предста́тельствомъ твои́мъ да ѡ҆брѧ́щꙋтъ, во всѧ́кихъ ѡ҆бстоѧ́нїихъ, бл҃года́ть и҆ ми́лость всеще́драгѡ бг҃а, є҆мꙋ́же подоба́етъ всѧ́каѧ сла́ва, че́сть и҆ поклоне́нїе, ны́нѣ и҆ при́снѡ, и҆ во вѣ́ки вѣкѡ́въ. <red>А҆</red>ми́нь.

{% illustration "small-ornaments/medallion-lukovich", "small" %}
