---
title: "І҆́косъ и҃"
navigation:
  key: akathists-simonvlad-16
  title: "І҆́косъ и҃"
  parent: akathists-simonvlad
  order: 16
type: "akathist"
---

## І҆́косъ и҃:

<red>В</red>е́сь и҆спо́лненъ бы́въ любвѐ бжⷭ҇твенныѧ, всѣ̑мъ бы́ти всѧ̑ восхотѣ́лъ є҆сѝ, по ѡ҆́бразꙋ ст҃а́гѡ а҆пⷭ҇ла па́ѵла: тѣ́мже, бг҃обл҃женне, ꙗ҆влѧ́лъ є҆сѝ всѣ̑мъ, приближа́ющымсѧ къ тебѣ̀ коемꙋ́ждо бл҃гопотре́бнꙋ по́мощь, неꙋсы́пнѡ трꙋжда́ѧсѧ въ наꙋче́нїи, ѹ҆тѣше́нїи и҆ ѹ҆твержде́нїи и҆́хъ въ вѣ́рѣ и҆ бл҃гоче́стїи, да всѧ́кѡ нѣ̑кїѧ сп҃се́ши. Сегѡ̀ ра́ди со бл҃гоговѣ́нїемъ прино́симъ тѝ похвалы̑ сицєвы́ѧ:

<red>Р</red>а́дꙋйсѧ, правосла́вїѧ и҆ бл҃гоче́стїѧ ѹ҆чи́телю бг҃омꙋ́дрый: радꙋйсѧ, воздержа́нїѧ и҆ цѣломꙋ́дрїѧ наста́вниче преизрѧ́дный. Ра́дꙋйсѧ, кро́ткихъ и҆ благи́хъ нра́вѡвъ бл҃гоискꙋ́сный насади́телю: радꙋйсѧ, нечести́выхъ и҆ дꙋшетлѣ́нныхъ ѡ҆бы́чаєвъ неꙋкло́нный и҆скорени́телю. Ра́дꙋйсѧ, стꙋжа́емыхъ и҆ ѡ҆бꙋрева́емыхъ нечи́стыми по́мыслы вѣ́рный помо́щниче: радꙋйсѧ, ѕлосло́вимыхъ и҆ ѡ҆клевета́емыхъ бл҃гонаде́ждный защи́тниче. Ра́дꙋйсѧ, малодꙋ́шїемъ коле́блемыхъ и҆ во ѹ҆ны́нїи закоснѣва́ющихъ и҆звѣ́стный ѡ҆бодри́телю: радꙋйсѧ, въ печа́ли и҆ ѕлострада́нїи сꙋ́щихъ незри́мый предста́телю.

<red>Р</red>а́дꙋйсѧ, ѻ҆́ч҃е сі́мѡне, приле́жный ѡ҆ на́съ къ бг҃ꙋ мл҃твенниче.
