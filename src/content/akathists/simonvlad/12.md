---
title: "І҆́косъ ѕ҃"
navigation:
  key: akathists-simonvlad-12
  title: "І҆́косъ ѕ҃"
  parent: akathists-simonvlad
  order: 12
type: "akathist"
---

## І҆́косъ ѕ҃:

<red>В</red>озсїѧ́лъ є҆сѝ во свѣ́тлостехъ ст҃ы́хъ со́лнца свѣтлѣ́йше, вѣнце́мъ благоволе́нїѧ бж҃їѧ, добро́ты же неизрече́нныѧ и҆ сла́вы непрестаю́щїѧ бл҃года́тнѡ ѹ҆краша́емь. Тѣ́мже, всебл҃же́нне, не преста́й молѧ́сѧ ко гдⷭ҇ꙋ си́лъ и҆ цр҃ю сла́вы ѡ҆ всѣ́хъ, притека́ющихъ къ застꙋпле́нїю твоемꙋ̀, и҆ велича́ющихъ тѧ̀ бл҃гохвале́нїи си́ми:

<red>Р</red>а́дꙋйсѧ, пребл҃же́нне, ꙗ҆́кѡ прїѧ́лъ є҆сѝ ца́рствїе бл҃голѣ́пїѧ ѿ цр҃ѧ̀ нбⷭ҇нагѡ: радꙋйсѧ, прпⷣбне, ꙗ҆́кѡ вѣнча́лсѧ є҆сѝ сла́вою и҆ че́стїю ѿ рꙋ́ки гдⷭ҇ни. Ра́дꙋйсѧ, ка́ющихсѧ со ѹ҆миле́нїемъ хода́таю преꙋсе́рдный: радꙋйсѧ, борю́щихсѧ со страстьмѝ и҆ похотьмѝ помо́щниче преизрѧ́дный. Ра́дꙋйсѧ, и҆́щꙋщымъ ѹ҆врачева́нїѧ ѹ҆ѧзвле́нныѧ со́вѣсти цѣли́телю премꙋ́дрый: радꙋйсѧ, ѹ҆ныва́ющихъ и҆ безнаде́ждныхъ ѹ҆тѣ́шителю пресла́дкїй. Ра́дꙋйсѧ, заблꙋжда́ющихъ и҆ въ самозабве́нїи жи́тельствꙋющихъ и҆спра́вителю прекро́ткїй: радꙋйсѧ, лꙋка́внꙋющихъ и҆ беззако́ннꙋющихъ ѡ҆бличи́телю неѕло́бивый.

<red>Р</red>а́дꙋйсѧ, ѻ҆́ч҃е сі́мѡне, приле́жный ѡ҆ на́съ къ бг҃ꙋ мл҃твенниче.
