---
title: "І҆́косъ а҃"
navigation:
  key: akathists-simonvlad-2
  title: "І҆́косъ а҃"
  parent: akathists-simonvlad
  order: 2
type: "akathist"
---

## І҆́косъ а҃:

<red>А҆́</red>гг҃лъ гдⷭ҇а вседержи́телѧ вои́стиннꙋ, по сло́вꙋ прⷪ҇ро́чꙋ, досто́инъ є҆сѝ нарица́тисѧ ст҃и́телю ѻ҆́ч҃е сі́мѡне: а҆́гг҃льски бо жи́тельствꙋѧ на землѝ, а҆́гг҃льское слꙋже́нїе соверша́лъ є҆сѝ въ лю́дехъ, равноа́гг҃льнѡ подвиза́лсѧ за хотѧ́щихъ наслѣ́довати сп҃се́нїе вѣ́чное: є҆гѡ́же и҆ мы̀ недосто́йнїи предста́тельствомъ твои́мъ сподо́битисѧ ѹ҆пова́юще, со ѹ҆миле́нїемъ восписꙋ́емъ тѝ такѡва́ѧ:

<red>Р</red>а́дꙋйсѧ, въ слꙋже́нїи твое́мъ сп҃се́нїю бли́жнихъ, а҆́гг҃елѡвъ ди́вный подража́телю: радꙋйсѧ, въ ре́вности твое́й ѡ҆ сла́вѣ и҆́мене бж҃їѧ пресла́вный прⷪ҇ро́кѡвъ послѣ́дователю. Ра́дꙋйсѧ, въ по́двизѣхъ бл҃говѣствова́нїѧ хрⷭ҇то́ва и҆́стинный а҆пⷭ҇лѡвъ прее́мниче: радꙋйсѧ, въ трꙋдѣ́хъ архипа́стырства равноче́стный пресла̑внымъ ст҃и́телємъ сопресто́льниче. Ра́дꙋйсѧ, строи́телю до́ма бж҃їѧ вѣ́рный и҆ вои́стиннꙋ мꙋ́дрый: радꙋйсѧ, и҆з̾ѧсни́телю велѣ́нїй гдⷭ҇нихъ нелѣ́ностный и҆ вои́стиннꙋ ѹ҆чи́тельный. Ра́дꙋйсѧ, сщ҃еннотаи́нниче, ѡ҆сщ҃е́нный бг҃о́мъ въ приноше́нїе же́ртвы є҆мꙋ̀ бл҃гопрїѧ́тныѧ: радꙋйсѧ, пра́ведниче, є҆гѡ́же мл҃тва мно́гѡ мо́жетъ пред̾ гдⷭ҇е́мъ поспѣ́шествꙋема.

<red>Р</red>а́дꙋйсѧ, ѻ҆́ч҃е сі́мѡне, приле́жный ѡ҆ на́съ къ бг҃ꙋ мл҃твенниче.
