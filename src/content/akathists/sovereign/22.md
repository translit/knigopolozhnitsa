---
title: "І҆́косъ а҃і"
navigation:
  key: akathists-sovereign-22
  title: "І҆́косъ а҃і"
  parent: akathists-sovereign
  order: 22
type: "akathist"
---

## І҆́косъ а҃і:

<red>С</red>вѣти̑льницы на́ши ѹ҆гасо́ша, є҆ле́ѧ же бл҃ги́хъ дѣ́лъ не и҆́мамы, є҆́же возже́щи блⷣть дх҃а ст҃а́гѡ. И҆ гдѣ́ ѡ҆брѧ́щемсѧ, ѡ҆каѧ́ннїи, сно́мъ грѣхо́внымъ ѡ҆тѧгче́ннїи, є҆гда̀ пости́гнетъ на́съ внеза́пꙋ въ полꙋ́нощи ча́съ кончи́ны на́шеѧ Но да не ѹ҆слы́шимъ и҆ мы̀, ꙗ҆́кѡже юрѡ́дивыѧ дѣ̀вы, гро́знагѡ гла́са жениха̀: не вѣ́мъ ва́съ! Помозѝ на́мъ, влⷣчце, напо́лнити сосꙋ́ды дꙋ́шъ на́шихъ є҆ле́емъ бл҃ги́хъ дѣ́лъ, па́че же млⷭ҇рдїѧ и҆ смире́нїѧ, да бл҃года́рственнѡ́ воспоемъ тѝ си́це:

<red>Р</red>а́дꙋйсѧ, ꙗ҆́кѡ воспомина́нїемъ грѧдꙋ́щагѡ гро́знагѡ сꙋда̀ бж҃їѧ ѿ грѣхѡ́въ на́съ ѿрѣва́еши: ра́дꙋйсѧ, ꙗ҆́кѡ дꙋ́ши на́ши, а҆́ки невѣ́стꙋ, ко срѣ́тенїю прекра́снагѡ жениха̀ хрⷭ҇та предꙋготовлѧ́ти на́съ поꙋча́еши. Ра́дꙋйсѧ, ꙗ҆́кѡ возбꙋжда́еши на́съ на всѧ́къ де́нь же и҆ ча́съ приноси́ти хрⷭ҇тꙋ бг҃ꙋ мѡли́твы, прошє́нїѧ и҆ благодарє́нїѧ: ра́дꙋйсѧ, ꙗ҆́кѡ съ мꙋ́дрыми дѣ́вами, дꙋша́ми прⷣведныхъ, вни́ти въ бра́чный черто́гъ сн҃а твоегѡ̀ и҆ бг҃а на́шегѡ помога́еши. Ра́дꙋйсѧ, ꙗ҆́кѡ въ ри́зꙋ непоро́чности и҆ чⷭ҇тоты́ ѡ҆блещи́сѧ на́мъ спосо́бствꙋеши: ра́дꙋйсѧ, ꙗ҆́кѡ ста́ти на́мъ на стра́шнѣмъ сꙋдѣ̀ хрⷭ҇то́вѣ ѡ҆деснꙋ́ю є҆гѡ̀ хода́тайствꙋеши. Ра́дꙋйсѧ, ꙗ҆́кѡ бл҃гоꙋтро́бїе бж҃їе ѡ҆ прича́стїи на́съ ли́кꙋ и҆збра́нныхъ ѹ҆молѧ́еши: ра́дꙋйсѧ, ꙗ҆́кѡ ѹ҆́мъ на́шъ, ѡ҆мраче́нный небреже́нїемъ, свѣ́томъ свои́мъ ѡ҆зарѧ́еши. Ра́дꙋйсѧ, ꙗ҆́кѡ голꙋби́нꙋ простотꙋ̀ и҆ а҆́гнчꙋ кро́тость стѧжа́ти на́мъ прїи́скреннѣ жела́еши: ра́дꙋйсѧ, ꙗ҆́кѡ самоѿверже́нїю и҆ ѿрече́нїю ѿ ѕлы́ѧ на́шеѧ во́ли прїѡбꙋчи́ти на́съ тщи́шисѧ. Ра́дꙋйсѧ, ꙗ҆́кѡ младе́нческое неѕло́бїе дарова́ти на́мъ спосо́бствꙋеши: ра́дꙋйсѧ, ꙗ҆́кѡ хла́дное се́рдце на́ше мл҃твами воспламенѧ́ти на́мъ помога́еши.

<red>Р</red>а́дꙋйсѧ, мт҃и бж҃їѧ держа́внаѧ, застꙋ́пнице ѹ҆се́рднаѧ ро́да хрⷭ҇тїа́нскагѡ.
