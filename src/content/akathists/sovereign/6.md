---
title: "І҆́косъ г҃"
navigation:
  key: akathists-sovereign-6
  title: "І҆́косъ г҃"
  parent: akathists-sovereign
  order: 6
type: "akathist"
---

## І҆́косъ г҃:

<red>И҆</red>мꙋ́ще тѧ̀, бг҃оизбра́ннаѧ застꙋ́пнице ро́да хрⷭ҇тїа́нскагѡ, ꙗ҆́кѡ зарю́ свѣ́тлꙋю, просвѣща́ющꙋю дꙋ́шъ на́шихъ темнотꙋ̀ и҆ разгонѧ́ющꙋю мра́къ серде́чнагѡ невѣ́дѣнїѧ на́шегѡ, припа́даемъ къ честнѣ́й і҆кѡ́нѣ твое́й держа́внѣй и҆ съ ѹ҆миле́нїемъ вопїе́мъ тѝ си́це:

<red>Р</red>а́дꙋйсѧ, сохранѧ́ти и҆ спаса́ти всѣ́хъ призыва́ющихъ тѧ̀ ѻ҆бѣща́вшаѧ: ра́дꙋйсѧ, прославлѧ́ющихъ тѧ̀ прославлѧ́ющаѧ. Ра́дꙋйсѧ, къ сн҃ꙋ твоемꙋ̀ и҆ бг҃ꙋ на́шемꙋ мл҃твы вѣ́рныхъ приносѧ́щаѧ: ра́дꙋйсѧ, блгⷣть твою̀ і҆кѡ́намъ твои̑мъ чєстны́мъ дарова́вшаѧ. Ра́дꙋйсѧ, всю̀ вселе́ннꙋю лꙋча́ми твоеѧ̀ блгⷣти ѡ҆зари́вшаѧ: ра́дꙋйсѧ, премꙋ́дрости бж҃їѧ прїѧ́телище. Ра́дꙋйсѧ, бж҃е́ственныѧ блгⷣти пода́тельнице: ра́дꙋйсѧ, ꙗ҆́кѡ тобо́ю ѿ вѣ́чныѧ сме́рти свобожда́емсѧ. Ра́дꙋйсѧ, ꙗ҆́кѡ тобо́ю безконе́чныѧ жи́зни сподоблѧ́емсѧ: ра́дꙋйсѧ, чⷭ҇тнѣ́йшаѧ херꙋві̑мъ и҆ сла́внѣйшаѧ серафі̑мъ. Ра́дꙋйсѧ, мт҃и свѣ́та и҆ цр҃и́це небе́снаѧ: ра́дꙋйсѧ, влⷣчице, всеми́лостиваѧ за на́съ пред̾ бг҃омъ застꙋ́пнице.

<red>Р</red>а́дꙋйсѧ, мт҃и бж҃їѧ держа́внаѧ, застꙋ́пнице ѹ҆се́рднаѧ ро́да хрⷭ҇тїа́нскагѡ.
