---
title: "І҆́косъ и҃"
navigation:
  key: akathists-sovereign-16
  title: "І҆́косъ и҃"
  parent: akathists-sovereign
  order: 16
type: "akathist"
---

## І҆́косъ и҃:

<red>В</red>сѧ̀ бы́вши горѣ́, къ небє́снымъ взѧта̀ є҆сѝ, и҆ земны́хъ не ѡ҆ставлѧ́еши, прест҃а́ѧ бцⷣе, свѧще́ннымъ твои́мъ предста́тельством: и҆́маши бо дерзнове́нїе къ сн҃ꙋ твоемꙋ̀ и҆ бг҃ꙋ на́шемꙋ. Тѣ́мже ѹ҆твердѝ, влⷣчце, въ ми́рѣ глꙋбо́цѣ странꙋ̀ на́шꙋ правосла́внꙋю и҆ всѧ̑ полє́знаѧ да́рꙋй рабѡ́мъ твои̑мъ, да велича́юще воспѣва́емъ тѝ та́кѡ:

<red>Р</red>а́дꙋйсѧ, ѹ҆́мнымъ ѻ҆чесє́мъ на́шимъ го́рькїй и҆ стра́шный ча́съ сме́ртный представлѧ́ющаѧ: ра́дꙋйсѧ, на кі́йждо де́нь, а҆́ки ѹ҆жѐ на послѣ́днїй житїѧ̀ на́шегѡ, взира́ти на́съ наꙋча́ющаѧ. Ра́дꙋйсѧ, люби́ти мі́ръ и҆ ꙗ҆̀же въ мі́рѣ на́мъ воспреща́ющаѧ: ра́дꙋйсѧ, пристра́стїе къ тлѣ́нномꙋ бога́тствꙋ и҆зъ се́рдца на́шегѡ и҆скоренѧ́ющаѧ. Ра́дꙋйсѧ, всѧ̑ бла̑га зємна́ѧ бы́ти приврє́менна и҆ скоропрехѡдѧ́ща на́мъ показꙋ́ющаѧ: ра́дꙋйсѧ, сла́вы человѣ́чи, а҆́ки тѣ́ни преходѧ́щїѧ, и҆ска́ти на́мъ возбранѧ́ющаѧ. Ра́дꙋйсѧ, ꙗ҆́кѡ сладча́йшее и҆́мѧ гдⷭ҇а і҆и҃са хрⷭ҇та̀ ѹ҆сты̀ непреста́ннѡ произноси́ти и҆ во ѹ҆мѣ̀ держа́ти на́съ побꙋжда́еши: ра́дꙋйсѧ, ꙗ҆́кѡ ѿ праздносло́вїѧ, многоглаго́ланїѧ, па́че же ѿ кощꙋ́нства на́съ ѹ҆держава́еши. Ра́дꙋйсѧ, ꙗ҆́кѡ воздержа́нїю въ пи́щи и҆ питїѝ прїѡбꙋчи́ти на́съ пече́шисѧ: ра́дꙋйсѧ, ꙗ҆́кѡ твоѐ за на́съ хода́тайство си́льно є҆́сть пред̾ бг҃омъ, є҆́же не ввє́рженнымъ на́мъ бы́ти во тьмꙋ̀ кромѣ́шнюю. Ра́дꙋйсѧ, ꙗ҆́кѡ при́снѡ внꙋша́еши на́мъ ѡ҆мыва́ти грѣхѝ своѧ̑ слеза́ми покаѧ́нїѧ, да и҆зба́вимсѧ гее́нны а҆́дскїѧ: ра́дꙋйсѧ, ꙗ҆́кѡ побꙋжда́еши на́съ де́нь и҆ но́щь моли́тисѧ, да не по́сланы бꙋ́демъ со де́моны мꙋ́читисѧ.

<red>Р</red>а́дꙋйсѧ, мт҃и бж҃їѧ держа́внаѧ, застꙋ́пнице ѹ҆се́рднаѧ ро́да хрⷭ҇тїа́нскагѡ.
