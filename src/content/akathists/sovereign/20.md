---
title: "І҆́косъ і҃"
navigation:
  key: akathists-sovereign-20
  title: "І҆́косъ і҃"
  parent: akathists-sovereign
  order: 20
type: "akathist"
---

## І҆́косъ і҃:

<red>С</red>тѣна́ ꙗ҆вила́сѧ є҆сѝ, бцⷣе дв҃о, рѡссі́йстѣй странѣ̀ чⷭ҇тны́ми твои́ми і҆кѡ́нами, и҆злива́ющи чꙋдеса̀ во бранѣ́хъ и҆ ѡ҆сѣнѧ́ѧ бл҃года́тною по́мощїю твое́ю хрⷭ҇толюби́выхъ во́инѡвъ. Под̾ держа́внымъ бо покро́вомъ твоеѧ̀ бл҃гости рѡссі́йскаѧ страна̀ созида́шесѧ, и҆ врата̀ а҆́дѡва не ѡ҆долѣ́ша правосла́вныѧ цр҃кве хрⷭ҇то́вы. Сегѡ̀ ра́ди припа́дающе къ честнѣ́й і҆кѡ́нѣ твое́й держа́внѣй, ра́достнѡ вопїе́мъ тѝ си́це:

<red>Р</red>а́дꙋйсѧ, рѡссі́йскїѧ страны̀ покро́ве и҆ ѹ҆твержде́нїе: ра́дꙋйсѧ, ѿ наше́ствїѧ и҆ноплеме́нныхъ и҆збавле́нїе. Ра́дꙋйсѧ, сꙋ́щихъ въ плѣне́нїи ѡ҆свобожде́нїе: ра́дꙋйсѧ, ѿ гла́да и҆ болѣ́зней на́ше сп҃се́нїе. Ра́дꙋйсѧ, са́де землѝ ѻ҆бетова́нїѧ: ра́дꙋйсѧ, цвѣ́те бж҃е́ственнагѡ сажде́нїѧ. Ра́дꙋйсѧ, лозо̀ добродѣ́тельнаѧ виногра́да хрⷭ҇то́ва: ра́дꙋйсѧ, дре́во чꙋдото́чное раѧ̀ і҆и҃сова. Ра́дꙋйсѧ, жили́ще и҆ до́мъ хрⷭ҇та бг҃а на́шегѡ: ра́дꙋйсѧ, вмѣсти́лище неизрече́нныѧ є҆гѡ̀ сла́вы. Ра́дꙋйсѧ, влⷣчце, всеми́лостиваѧ пода́тельнице щедро́тъ: ра́дꙋйсѧ, ꙗ҆́кѡ мно́гѡ мо́жетъ мл҃тва твоѧ̀ пред̾ сн҃омъ твои́мъ и҆ бг҃омъ на́шимъ.

<red>Р</red>а́дꙋйсѧ, мт҃и бж҃їѧ держа́внаѧ, застꙋ́пнице ѹ҆се́рднаѧ ро́да хрⷭ҇тїа́нскагѡ.
