---
title: "Мл҃тва в҃"
navigation:
  key: akathists-sovereign-27
  title: "Мл҃тва в҃"
  parent: akathists-sovereign
  order: 27
type: "akathist"
---

## Мл҃тва в҃:

<versal>Ѽ</versal> держа́внаѧ влⷣчце перст҃а́ѧ бцⷣе, на ѡ҆б̾ѧ́тїихъ свои́хъ держа́щаѧ содержа́щаго всю̀ вселе́ннꙋю цр҃ѧ небе́снагѡ! Благодари́мъ тѧ̀ за неизрече́нное млⷭ҇рдїе твоѐ, ꙗ҆́кѡ бл҃говолила є҆сѝ ꙗ҆ви́ти на́мъ грѣ̑шнымъ и҆ недостѡ́йным сїю̀ ст҃ꙋ́ю и҆ чꙋдотво́рнꙋю і҆кѡ́нꙋ твою̀ во дни̑ сїѧ̑ лꙋка̑выѧ и҆ лю̑тыѧ ꙗ҆́кѡ ви́хрь, ꙗ҆́кѡ бꙋ́рѧ вѣ́треннѧѧ наше́дшаѧ на странꙋ́ на́шꙋ. Во дни̑ ѹ҆ничиже́нїѧ на́шегѡ и҆ ѹ҆коре́нїѧ, во дни̑ разоре́нїѧ и҆ порꙋга́нїѧ ст҃ы̑нь на́шихъ ѿ люде́й безꙋ́мныхъ, и҆́же не то́чїю въ се́рдцѣ, но и҆ ѹ҆стна́ми де́рзостнѡ глаго́лютъ: нѣ́сть бг҃ъ. И҆ въ дѣ́лѣхъ сїѐ безбо́жїе показꙋ́ютъ. Благодари́мъ тѧ̀, застꙋ́пнице, ꙗ҆́кѡ призрѣ́ла є҆сѝ съ высоты̀ ст҃ы́ѧ своеѧ̀ на скѡ́рби на́ша и҆ го́ре ча̑дъ правосла́вныхъ, и҆ ꙗ҆́кѡ со́лнце свѣ́тлое, ѹ҆веселѧ́еши и҆знемѡ́гшыѧ ѿ печа́ли ѻ҆чеса̀ на̑ша пресла́достнымъ зрѣ́нїемъ держа́внагѡ ѻ҆́браза твоегѡ̀. Ѽ пребл҃гослове́ннаѧ мт҃и бж҃їѧ, держа́внаѧ помо́щнице, крѣ́пкаѧ застꙋ́пнице! Бл҃годарѧ́ще тѧ̀ со стра́хомъ и҆ тре́петомъ, ꙗ҆́кѡ рабѝ непотре́бнїи, припа́даемъ тѝ со ѹ҆миле́нїемъ, съ сокрꙋше́нїемъ серде́чнымъ и҆ со слеза́ми, и҆ мо́лимъ тѧ̀, и҆ стенѧ́ще вопїемъ тѝ: спасѝ на́съ, спаси́! Помозѝ на́мъ, помозѝ! Потщи́сѧ: погиба́емъ! Сѐ живо́тъ на́шъ а҆́дꙋ прибли́жисѧ. Сѐ ѡ҆быше́дше ѡ҆быдо́ша на́съ грѣсѝ мно́зи, бѣды̑ мно́зи, врази́ мно́зи. Ѽ небе́снаѧ цр҃и́це! Ски́петромъ вла́сти твоеѧ̀ бж҃е́ственныѧ разсѣ́й, ꙗ҆́кѡ пра́хъ, ꙗ҆́кѡ ды́мъ, нечєсти́выѧ кѡ́зни врагѡ́въ на́шихъ ви́димыхъ и҆ неви́димыхъ: сокрꙋшѝ велерѣ̑чивыѧ помышлє́нїѧ и҆́хъ и҆ запретѝ и҆́мъ: и҆ ꙗ҆́кѡ мт҃и всѣ́хъ, на пꙋ́ть пра́вый и҆ бг҃оꙋго́дный наста́ви и҆́хъ. Вкоренѝ въ сердца̀ всѣ́хъ на́съ пра́вдꙋ, ми́ръ и҆ ра́дость ѡ҆ дс҃ѣ ст҃ѣ: водворѝ въ странѣ̀ на́шей тишинꙋ́, бл҃годе́нствїе, безмѧте́жїе, любо́вь дрꙋ́гъ ко дрꙋ́гꙋ нелицемѣ́рнꙋю. Держа́вою твое́ю всеси́льною ѹ҆держѝ, пречⷭ҇таѧ, пото́ки беззако́нхотѧ́щыѧѧ потопи́ти зе́млю рꙋ́сскꙋю въ стра́шнѣй пꙋчи́нѣ свое́й. Поддержѝ на́съ сла́быхъ, малодꙋ́шныхъ, немощны́хъ и҆ ѹ҆ны́лыхъ, ѹ҆крѣпѝ, возста́ви и҆ спаси́: ꙗ҆́кѡ да под̾ держа́вою твое́ю всегда̀ храни́ми, пое́мъ и҆ велича́емъ пречⷭ҇тно́е и҆ великолѣ́пое и҆́мѧ твоѐ ны́нѣ и҆ при́снѡ и҆ во вѣ́ки вѣкѡ́въ. <red>А҆</red>ми́нь.

{% illustration "small-ornaments/medallion-lukovich", "small" %}
