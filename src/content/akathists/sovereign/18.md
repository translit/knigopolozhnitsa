---
title: "І҆́косъ ѳ҃"
navigation:
  key: akathists-sovereign-18
  title: "І҆́косъ ѳ҃"
  parent: akathists-sovereign
  order: 18
type: "akathist"
---

## І҆́косъ ѳ҃:

<red>В</red>ѣті̑и многовѣща́ннїи, непросвѣще́ннїи свѣ́томъ и҆́стиннагѡ бг҃опозна́нїѧ, поклони́шасѧ злато́мꙋ тельцꙋ̀. По сло́вꙋ же а҆пⷭ҇ла, всѧ́къ любостѧжа́тель і҆дѡлослꙋжи́тель є҆́сть. Сегѡ̀ ра́ди бж҃їе гнѣ́вное посѣще́нїе всемꙋ̀ мі́рꙋ зрѧ́ще, и҆ мы̀, грѣ́шнїи, смире́ннѡ мо́лимъ тѧ̀, влⷣчце: ѹ҆ми́лостиви созда́телѧ, да потщи́тсѧ гнѣ́въ сво́й пра́ведный преложи́ти на млⷭ҇ть и҆ поми́ловати на́съ, вопїю́щихъ тѝ си́це:

<red>Р</red>а́дꙋйсѧ, ꙗ҆́кѡ твоеѧ̀ по́мощи и҆ застꙋпле́нїѧ никогда́же на́съ лиша́еши: ра́дꙋйсѧ, ꙗ҆́кѡ ѹ҆́мъ на́шъ, ѡ҆мрачѐнный небреже́нїемъ, свѣ́тлымъ твои́мъ покро́вомъ ѡ҆зарѧ́еши. Ра́дꙋйсѧ, ꙗ҆́кѡ тобо́ю ѿ страсте́й тѣле́сныхъ и҆збавлѧ́емсѧ: ра́дꙋйсѧ, ꙗ҆́кѡ тобо́ю сла́достей дꙋхо́вныхъ и҆сполнѧ́емсѧ: ра́дꙋйсѧ, колесни́це со́лнца ѹ҆́мнагѡ. Ра́дꙋйсѧ, тве́рдое правосла́вїѧ ѹ҆крѣпле́нїе: ра́дꙋйсѧ, честно́е сп҃са на́шегѡ носи́ло и҆ похва́ленїе. Ра́дꙋйсѧ, и҆ во вре́меннѣй жи́зни пѡлє́знаѧ на́мъ подаю́щаѧ: ра́дꙋйсѧ, дꙋшє́вныѧ ра́ны на́ша є҆ле́емъ сп҃си́тельнымъ ѹ҆маща́ющаѧ. Ра́дꙋйсѧ, ꙗ҆́кѡ и҆зъ ро́ва беззако́нїй на́шихъ рꙋко́ю твоеѧ̀ по́мощи на́съ и҆схища́еши: ра́дꙋйсѧ, ꙗ҆́кѡ грѣхо́вный со́нъ дꙋшевре́дныѧ на́шеѧ лѣ́ности ѡ҆трѧса́еши. Ра́дꙋйсѧ, дꙋше́вное ѹ҆миле́нїе и҆ серде́чное сокрꙋше́нїе въ на́съ ражда́ющаѧ: ра́дꙋйсѧ, ꙗ҆́кѡ твори́ши всѣ̀мъ сп҃сти́сѧ, въ держа́вный покро́въ тво̀й прибѣга́ющимъ.

<red>Р</red>а́дꙋйсѧ, мт҃и бж҃їѧ держа́внаѧ, застꙋ́пнице ѹ҆се́рднаѧ ро́да хрⷭ҇тїа́нскагѡ.
