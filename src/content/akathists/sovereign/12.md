---
title: "І҆́косъ ѕ҃"
navigation:
  key: akathists-sovereign-12
  title: "І҆́косъ ѕ҃"
  parent: akathists-sovereign
  order: 12
type: "akathist"
---

## І҆́косъ ѕ҃:

<red>В</red>озсїѧва́етъ въ дꙋша́хъ на́шихъ, ѡ҆мраче́нныхъ ско́рбїю и҆ ѹ҆ны́нїемъ ѿ мно́жества согрѣше́нїй, свѣ́тъ блг҃ода́тнаго ѹ҆тѣше́нїѧ, и҆ се́рдце на́ше и҆сполнѧ́етсѧ весе́лїѧ и҆ ра́дости, є҆гда̀ непреста́нными твои́ми, влⷣчце, вразꙋмле́нїѧми возбꙋжда́еши на̀съ вопи́ти къ ще́дромꙋ бг҃ꙋ, да ми́лостивъ бꙋ́детъ и҆ прости́тъ на́мъ прегрѣшє́нїѧ на̑ша. Не премолчѝ ѹ҆́бо, влⷣчце, наставлѧ́ющи и҆ вразꙋмлѧ́ющи на́съ, зовꙋ́щихъ тѝ си́це:

<red>Р</red>а́дꙋйсѧ, въ ско́рбѣхъ и҆ болѣ́знехъ долготерпѣ́нїю на́съ наꙋча́ющаѧ: ра́дꙋйсѧ, всѧ̑ помышлє́нїѧ на́ша къ распѧ́томꙋ за грѣхи̑ мі́ра сп҃си́телю ѹ҆стремлѧ́ющаѧ. Ра́дꙋйсѧ, страда̑нїѧ є҆гѡ̀ и҆ кре́стнꙋю сме́рть въ па́мѧти на́шей ѡ҆бновлѧ́ющаѧ: ра́дꙋйсѧ, правосꙋ́дїемъ бж҃їимъ къ ѡ҆жесточє́ннымъ и҆ нераска̑ѧннымъ на́съ ѹ҆страша́ющаѧ. Ра́дꙋйсѧ, ѡ҆жида́нїемъ бꙋ́дꙋщихъ небе́сныхъ бла̑гъ на́съ ѹ҆слажда́ющаѧ: ра́дꙋйсѧ, къ наслѣ́дствꙋ нетлѣ́нномꙋ и҆ вѣ́чномꙋ на́съ приводѧ́щаѧ. Ра́дꙋйсѧ, наслѣ́дниками ца́рствїѧ бж҃їѧ на́съ сотворѧ́ющаѧ: ра́дꙋйсѧ, трапе́зо ст҃а́ѧ, хлѣ́бомъ жи́зни на́съ пита́ющаѧ. Ра́дꙋйсѧ, ма́слине бл҃гопло́днаѧ, є҆ле́емъ млⷭ҇ти сердца̀ ѹ҆мѧгча́ющаѧ: ра́дꙋйсѧ, ꙗ҆́кѡ моли́твою пред̾ і҆кѡ́ною твое́ю прїе́млемъ дꙋхо́вное ѹ҆тѣше́нїе. Ра́дꙋйсѧ, ꙗ҆́кѡ сердца́мъ на́шимъ да́рꙋеши бл҃года́тное сокрꙋше́нїе: ра́дꙋйсѧ, ꙗ҆́кѡ бл҃госты́нею свое́ю ѹ҆гаша́еши въ на̀съ ѻ҆́гнь нече́стїѧ.

<red>Р</red>а́дꙋйсѧ, мт҃и бж҃їѧ держа́внаѧ, застꙋ́пнице ѹ҆се́рднаѧ ро́да хрⷭ҇тїа́нскагѡ.
