---
title: "І҆́косъ в҃і"
navigation:
  key: akathists-sovereign-24
  title: "І҆́косъ в҃і"
  parent: akathists-sovereign
  order: 24
type: "akathist"
---

## І҆́косъ в҃і:

<red>П</red>ою́ще твоѧ̑ чꙋдеса̀, бы̑вшаѧ въ дрє́внѧѧ и҆ настоѧ̑щаѧ времена̀, хва́лимъ тѧ̀, влⷣчце, ꙗ҆́кѡ живоно́сный и҆сто́чникъ блгⷣти и҆ неистощи́мꙋю чꙋде́съ рѣкꙋ̀, бе́зднꙋ бо млⷭ҇ти и҆ щедро́тъ дарова́ла є҆сѝ ро́дꙋ хрⷭ҇тїа́нскомꙋ ꙗ҆вле́нїемъ чⷭ҇тны́хъ і҆кѡ́нъ твои́хъ. Сегѡ̀ ра́ди и҆ мы̀, припа́дающе къ чⷭ҇тне́й і҆кѡ́нѣ твое́й держа́внѣй, со ѹ҆миле́нїемъ вопїе́мъ тѝ си́це:

<red>Р</red>а́дꙋйсѧ, цр҃кве небе́сныѧ и҆ земны́ѧ ѹ҆краше́нїе: ра́дꙋйсѧ, дѣ́вства чⷭ҇тный покро́ве и҆ ѡ҆гражде́нїе. Ра́дꙋйсѧ, чⷭ҇тнаѧ похвало̀ і҆ере́євъ бл҃гоговѣ́йныхъ: ра́дꙋйсѧ, свѣ́тлое прⷪ҇ро́ческое сбытїѐ. Ра́дꙋйсѧ, всехва́льныхъ а҆пⷭ҇лѡвъ восхвале́нїе. Ра́дꙋйсѧ, мо́лнїе, невѣ́рныхъ ѹ҆страша́ющаѧ. Ра́дꙋйсѧ, сла́вою чꙋде́съ твои́хъ вѣ́рныхъ мы̑сли ѡ҆зарѧ́ющаѧ: ра́дꙋйсѧ, печа́ль и҆ ско́рбь на́шꙋ въ ра́дость претворѧ́ющаѧ. Ра́дꙋйсѧ, ꙗ҆́кѡ мо́лиши сн҃а твоего̀ и҆ бг҃а на́шего всѣ̑мъ на́мъ спасти́сѧ: ра́дꙋйсѧ, ꙗ҆́кѡ твори́ши млⷭ҇ти всѣ̑мъ въ держа́вный тво́й покро́въ притека́ющимъ. Ра́дꙋйсѧ, застꙋ́пнице всѣ́хъ сꙋ́щихъ въ ско́рбехъ и҆ болѣ́знехъ: ра́дꙋйсѧ, всѣ̑мъ съ вѣ́рою тебѣ̀ молѧ́щимсѧ полє́знаѧ да́рꙋющаѧ.

<red>Р</red>а́дꙋйсѧ, мт҃и бж҃їѧ держа́внаѧ, застꙋ́пнице ѹ҆се́рднаѧ ро́да хрⷭ҇тїа́нскагѡ.
