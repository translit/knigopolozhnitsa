---
title: "І҆́косъ є҃"
navigation:
  key: akathists-meeting-10
  title: "І҆́косъ є҃"
  parent: akathists-meeting
  order: 10
type: "akathist"
---

## І҆́косъ є҃:

<red>В</red>и́дѣвъ ста́рецъ сѷмеѡ́нъ на рꙋкꙋ̀ дв҃и́чꙋ созда́вшагѡ чл҃вѣ́ки, и҆ влⷣкꙋ разꙋмѣ́въ є҆гѡ̀, а҆́ще и҆ ꙗ҆́кѡ младе́нецъ ви́дѣнъ бы́сть, ве́сь и҆спо́лнисѧ ра́дости неизрече́нныѧ, и҆ себѐ забы́въ, глаго́летъ ве́село: тебѐ жела́ю, бж҃е ѻ҆тцє́въ и҆ гдⷭ҇и ми́лости, на тѧ̀ взира́ю, ѡ҆б̾е́млющагѡ всѧ̑ сло́вомъ свои́мъ, тебѐ срѣ́таю, влады́чествꙋющагѡ жи́знїю и҆ сме́ртїю, тебѐ ча́ю, соедини́вшагѡ нб҃о и҆ зе́млю. Тебѐ а҆лка́ю, ме́ртвыѧ воскреша́юшагѡ. Тебѐ жа́ждаю, стра́ждꙋщїѧ ѹ҆тѣша́ющагѡ и҆ тебѣ̀ вопїю̀ си́це:

<red>Г</red>рѧдѝ, всѣ́ми прⷪ҇ро́ки ча́емый, посѣти́ти на́съ твои́мъ сп҃се́нїемъ. Грѧдѝ, всѣ́ми ꙗ҆зы́ки жела́емый, просвѣти́ти на́съ твои́мъ ѿкрове́нїемъ. Грѧдѝ, ѿ ю҆́га прише́дый и҆скꙋпи́телю на́шъ, да и҆зба́виши а҆да́ма и҆ є҆́ѵꙋ ѿ грѣха̀ и҆ клѧ́твы дре́внїѧ. Грѧдѝ, на землѝ ꙗ҆ви́выйсѧ, сп҃си́телю на́шъ, да съ чл҃вѣ́ки поживе́ши и҆ и҆зведе́ши ѧ҆̀ и҆з̾ тмы̀ и҆ сѣ́ни сме́ртныѧ. Грѧдѝ, просвѣти́телю на́шъ, бл҃говѣсти́ти лѣ́то гдⷭ҇нѣ прїѧ́тнѡ. Грѧдѝ, свободи́телю на́шъ, ѿпꙋсти́ти сокрꙋше́нныѧ се́рдцемъ во ѿра́дꙋ. Грѧдѝ, па́стырю и҆ ѹ҆чи́телю, проповѣ́дати плѣне́ннымъ ѿпꙋще́нїе и҆ слѣпы́мъ прозрѣ́нїе. Грѧдѝ, тво́рче и҆ влⷣко, возвѣсти́ти ни́щимъ сп҃се́нїе и҆ всѣ́мъ чл҃вѣкѡмъ проще́нїе.

<rubric>Грѧдѝ, пречⷭ҇таѧ, гдⷭ҇ь съ тобо́ю и҆ тобо́ю съ на́ми.</rubric>
