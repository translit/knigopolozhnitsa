---
title: "І҆́косъ и҃"
navigation:
  key: akathists-meeting-16
  title: "І҆́косъ и҃"
  parent: akathists-meeting
  order: 16
type: "akathist"
---

## І҆́косъ и҃:

<red>В</red>е́сь бы́въ въ бз҃ѣ, ст҃ы́й ста́рецъ сѷмеѡ́нъ, и҆спо́лнисѧ дꙋ́ха прⷪ҇ро́ческагѡ и҆ мно́гаѧ и҆зречѐ ѡ҆ бж҃е́ственномъ младе́нцѣ, ꙗ҆́кѡ да́же до а҆́да прїи́детъ и҆ плѣне́ннымъ пода́стъ всѣ́мъ ѡ҆ставле́нїе и҆ слѣпы́мъ прозрѣ́нїе и҆ ꙗ҆́кѡ и҆ нѣмы́мъ глаго́лати. И҆ ѡ҆браща́тьсѧ къ мр҃і́и мт҃ри є҆гѡ̀, провозгласѝ є҆́й: сѐ лежи́тъ се́й на паде́нїе непокори̑вымъ и҆ на воста́нїе вѣ́рнымъ мно́гимъ во і҆и҃лѣ, и҆ въ зна́менїе пререка́емое. И҆ тебѣ̀ само́й, ѽ, безсме́ртнаѧ мт҃и, дꙋ́шꙋ пройде́тъ ѻ҆рꙋ́жїе печа́ли, є҆гда̀ ѹ҆зри́ши сн҃а твоегѡ̀ на крⷭ҇тѣ̀ пригвожде́нна, да ѿкры́ютсѧ помышле́нїѧ мно́гихъ серде́цъ во сп҃се́нїе ѿ грѣ́хъ и҆̀хъ. Семꙋ̀ предрече́нїю внѣ́млюще, вопїе́мъ пречⷭ҇тѣй та́кѡ:

<red>Г</red>рѧдѝ, мт҃и и҆ дв҃о, въ дѣ́вственнѣмъ рождествѣ̀ твое́мъ болѣ́зней ма́тернихъ и҆збѣ́гшаѧ. Грѧдѝ, а҆́гнца и҆ па́стырѧ мт҃и, ѹ҆ крⷭ҇та̀ сн҃а твоегѡ̀ болѣ́зни серде́чныѧ понестѝ и҆́мꙋщаѧ. Грѧдѝ, ра́досте на́ша, прїѻбщи́тисѧ страстє́мъ хрⷭ҇то́вымъ, да въ ꙗ҆вле́нїи сла́вы є҆гѡ̀ съ ни́мъ возра́дꙋешисѧ. Грѧдѝ, въ печа́лѣхъ ѹ҆тѣше́нїе, и҆скꙋси́тисѧ, ꙗ҆́кѡ зла́то въ го́рнилѣ, да и҆ сама̀ и҆скꙋша́емымъ по́мощи возмо́жеши. Грѧдѝ, ѡ҆бра́дованнаѧ, печа́ль роди́вшꙋю жена́мъ є҆́ѵꙋ возвесели́ти и҆мꙋ́щаѧ. Грѧдѝ, препросла́вленнаѧ, ве́сь мі́ръ скорбѧ́ми свои́ми ѿ ско́рбей свободи́ти хотѧ́щаѧ. Грѧдѝ, чтⷭ҇нѣ́йшаѧ всеѧ̑ тва́ри дв҃о, всю̀ ви́димꙋю тва́рь рождество́мъ свои́мъ ѡ҆бнови́вшаѧ. Грѧдѝ, ст҃ѣ́йшаѧ ст҃ы́хъ всѣ́мъ мт҃и, а҆́гг҃лы и҆ чл҃вѣ́ки во срѣ́тенїи твое́мъ ѡ҆б̾едини́вшаѧ.

<rubric>Грѧдѝ, пречⷭ҇таѧ, гдⷭ҇ь съ тобо́ю и҆ тобо́ю съ на́ми.</rubric>
