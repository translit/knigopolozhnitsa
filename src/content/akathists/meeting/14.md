---
title: "І҆́косъ з҃"
navigation:
  key: akathists-meeting-14
  title: "І҆́косъ з҃"
  parent: akathists-meeting
  order: 14
type: "akathist"
---

## І҆́косъ з҃:

<red>Н</red>о́вое и҆ пресла́вное чꙋ́до соверши́сѧ дне́сь: сѷмеѡ́нъ ста́рецъ прїе́млетъ тлѣ́нныма рꙋка́ма творца̀, созда́вшагѡ чл҃вѣка, да бг҃ъ съ чл҃вѣки поживе́тъ и҆ чл҃вѣка нб҃са̀ сотвори́тъ. Прїе́мъ же жела́емагѡ, и҆ ви́дѣвъ ѻ҆бѣща́нїй сбы́тїе, то́й, ꙗ҆́коже зрѣ́лаѧ пшени́ца, просѧ́ще ѡ҆ разрѣше́нїи тѣле́снѣмъ, и҆ ꙗ҆́коже ле́бедь бѣ́лый, сѣди́нами ѹ҆кра́шенный, на зака́тѣ житїѧ̀ своегѡ̀ ве́село возопѝ: ви́дѣста ѻ҆́чи моѝ сп҃се́нїе твоѐ, є҆́же ѿ вѣ́ка та́инство сокрове́нное. Тѣ́мже ны́нѣ ѿпꙋстѝ мѧ̀, влⷣко, раба̀ твоегѡ̀ по глаго́лꙋ твоемꙋ̀ съ ми́ромъ ѿ соꙋ́за сеѧ̑ пло́ти къ чꙋ́дномꙋ и҆ нестаре́емомꙋ животꙋ̀ да ѿходѧ̀ ѿ здѣ́шнихъ, ра́достнꙋю вѣ́сть принесꙋ̀ ѻ҆тцє́мъ мои́мъ ѡ҆ твое́мъ въ мі́ръ прише́ствїи. Сегѡ̀ ра́ди вопїе́мъ тѝ:

<red>Г</red>рѧдѝ, і҆и҃се, жи́зни пода́телю, жи́знь и҆ воскресе́нїе всѣ́мъ вѣ́рнымъ твои́мъ да́ровати. Грѧдѝ, влⷣко, сме́рти низложи́телю, ѿ вѣ́чныѧ сме́рти лю́ди твоѧ̀ свободѝ. Грѧдѝ, безсме́ртный цр҃ю, ѿ тмы̀ и҆ сѣ́ни сме́ртныѧ вѣ́чные ѹ҆́зники разрѣши́ти. Грѧдѝ, сладча́йшїй животѐ, врата̀ ра́йскїѧ къ чꙋ́дномꙋ животꙋ̀ па́ки а҆да́мꙋ ѿве́рсти. Грѧдѝ, жела́емый жени́ше, ꙗ҆́кѡ жела́етъ и҆ скончава́етсѧ дꙋша̀ моѧ̀ во дворы̀ гдⷭ҇ни. Грѧдѝ, превожделѣ́нный свѣ́те, ꙗ҆́кѡ ѡ҆брѣ́те се́рдце моѐ въ ю҆до́ли пла́ча хра́минꙋ ѡ҆ бз҃ѣ жи́вѣ. Грѧдѝ, предвѣ́чный бж҃е, ꙗ҆́кѡ бли́зь боѧ́щихсѧ тебѐ сп҃се́нїе твоѐ. Грѧдѝ, всеще́дрый сп҃се, ꙗ҆́кѡ мі́ръ мно́гѡ лю́бѧщимъ тѧ̑ принесѐ сло́во твоѐ.

<rubric>Грѧдѝ, пречⷭ҇таѧ, гдⷭ҇ь съ тобо́ю и҆ тобо́ю съ на́ми.</rubric>
