---
title: "Мл҃тва в҃"
navigation:
  key: akathists-meeting-27
  title: "Мл҃тва в҃"
  parent: akathists-meeting
  order: 27
type: "akathist"
---

## Мл҃тва в҃:

<versal>Ѽ</versal> прест҃а́ѧ, нбⷭ҇ною чⷭ҇то́тою сїѧ́ющїѧ дв҃о, кро́ткаѧ голꙋби́це, нескве́рнаѧ а҆́гнице, мі́рꙋ бл҃га́ѧ помо́щнице, мт҃и хрⷭ҇та̀ бг҃а на́шегѡ! Ты̀ є҆сѝ нача́ло, среди́на и҆ коне́цъ ны́нѣшнїѧ ра́дости на́шеѧ, ꙗ҆́кѡ и҆з̾ тебє̀ возсїѧ̀ со́лнце пра́вды хрⷭ҇то́съ бг҃ъ на́шъ и҆ тогѡ̀ принесла̀ є҆сѝ на ст҃ы́хъ ѡ҆б̾ѧ́тїѧхъ свои́хъ въ четыредесѧ́тный де́нь се́й во ст҃илищѣ на срѣ́тенїе на́ше и҆ на ра́дость и҆ сп҃се́нїѣ всемꙋ̀ мі́рꙋ. Сегѡ̀ ра́ди и ѹ҆блажа́емъ и҆ прославлѧ́емъ тѧ̀, ꙗ҆́кѡ ты̀ є҆сѝ ски́нїе бг҃а съ чл҃вѣки бг҃осло́вѡмъ предзри́маѧ, є҆́юже бг҃ъ всели́сѧ съ на́ми, да мы̀ лю́дїе є҆гѡ̀ бꙋ́демъ: ты̀ є҆сѝ две́рь нбⷭ҇наѧ і҆езекїи́лемъ предрече́ннаѧ, є҆́юже ѿверзо́шасѧ па́ки на́мъ вхо́ды въ ра́йскїѧ ѻ҆би́тєли. Ты̀ є҆сѝ лѣ́ствице высо́каѧ, і҆а́кѡвомъ предви́димаѧ, є҆́юже сни́де бг҃ъ на зе́млю и҆ мо́сте, преводѧ́й сꙋ́щїѧ ѿ землѝ на нб҃о. Тѣ́мже мо́лимъ тѧ̀, взира́юще, ꙗ҆́кѡ пошла̀ є҆сѝ во ст҃и́лищѣ, носѧ́щи ѻ҆́гнь нбⷭ҇ный рꙋка́ма свои́ма бг҃а, бл҃года́тнаѧ. Ѻ҆гне́мъ моли́твы твоеѧ̀ попалѝ ѻ҆́гнь страсте́й на́шихъ, да и҆зба́вимсѧ вѣ́чнагѡ ѻ҆гнѧ̀ гее́нскагѡ. Во ст҃и́лищѣ пришла̀ є҆сѝ ѡ҆чище́нїѧ ра́ди зако́ннагѡ, ѡ҆чище́нїѧ не тре́бꙋющаѧ, ꙗ҆́кѡ дв҃а чⷭ҇таѧ и҆ си́мъ наꙋчѝ на́съ ка́кѡ подоба́етъ на́мъ храни́ти себѐ въ цѣ́ломꙋ́дрїи и҆ чⷭ҇тотѣ̀ и҆ съ каковы́мъ смире́нїемъ подоба́етъ на́мъ провожда́ти по́двигъ дѣ́вства, памѧтꙋ́ѧ, ка́кѡ ты̀, превы́ше херꙋві̑мъ сꙋ́щаѧ, ста́ла є҆сѝ на мѣ́стѣ нечи́стыхъ же́нъ. Ты̀, ѽ, мт҃и прест҃а́ѧ, сама̀ сꙋ́щи бг҃овмѣсти́мый хра́мъ бж҃їй принесла̀ є҆сѝ въ це́рковь зако́ннꙋю превожделѣ́ннагѡ сн҃а твоегѡ̀, хрⷭ҇та̀ бг҃а на́шегѡ, сподо́би и҆ на́мъ па́че всегѡ̀ на землѝ люби́ти хра́мы сн҃а твоегѡ̀, посѣща́ти ѧ҆̀ во всѧ̑ днѝ живота̀ на́шегѡ, зрѣ́ти та́мѡ красотꙋ̀ гдⷭ҇ню, ꙗ҆́кѡ лꙋ́чше є҆ди́нъ де́нь примета́тисѧ во дворѣ́хъ гдⷭ҇нихъ, па́че нежѐ жи́ти въ селе́нїихъ грѣ́шничихъ. Наипа́че же да́рꙋй на́мъ, пречⷭ҇таѧ, ꙗ҆́кѡ же сѷмеѡ́нꙋ, неѡсꙋжде́ннѡ носи́ти сн҃а твоегѡ̀ и҆ бг҃а на́шегѡ въ серде́чныхъ ѡ҆б̾ѧ́тїѧхъ свои́хъ, є҆гда̀ прича́стницы бꙋ́демъ пречⷭ҇тагѡ тѣ́ла и҆ кро́ви є҆гѡ̀, и҆ помозѝ на́мъ тогда̀ сꙋгꙋ́бо храни́ти себѐ во ст҃ы́нѣ и҆ стра́хѣ бж҃їимъ, да не растли́мъ хра́мъ пло́ти на́шеѧ. И҆ та́кѡ вы́нꙋ срѣ́таюше, ѽ, бг҃омт҃и, сн҃а твоегѡ̀ въ сердца́хъ и҆ дꙋша́хъ на́шихъ, да сподо́бимсѧ моли́твами твои́ми дости́гнꙋти и҆ бл҃же́ннагѡ ѻ҆́нагѡ срѣ́тенїѧ гдⷭ҇нѧ на воздꙋ́сѣ, є҆гда̀ со всѣ́ми ст҃ы́ми вы́нꙋ бꙋ́демъ сла́вити и҆ воспѣва́ти прест҃о́е и҆́мѧ є҆гѡ̀ со ѻ҆ц҃е́мъ и҆ ст҃ы́мъ дх҃омъ и҆ твоѐ ми́лостивое предста́тельство ны́нѣ и҆ при́снѡ и҆ во вѣ́ки вѣкѡ́въ. <red>А҆</red>ми́нь.

{% illustration "small-ornaments/ornament-from-12th-century-armenian-gospel-crider", "small" %}
