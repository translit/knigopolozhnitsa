---
title: "І҆́косъ ѕ҃"
navigation:
  key: akathists-meeting-12
  title: "І҆́косъ ѕ҃"
  parent: akathists-meeting
  order: 12
type: "akathist"
---

## І҆́косъ ѕ҃:

<red>В</red>озсїѧ̀ всемꙋ̀ мі́рꙋ просвѣще́нїе и҆́стины, є҆гда̀ прест҃а́ѧ дв҃а подадѐ ста́рцꙋ сѷмеѡ́нꙋ пречⷭ҇тыма рꙋка́ма свои́ма бж҃е́ственнагѡ младе́нца, ꙗ҆́кѡ ѹ҆́гль животворѧ́щъ та́инственнѡ ѿ же́ртвенника бж҃їѧ, глаго́люще: прїимѝ, чтⷭ҇ны́й ста́рче, гдⷭ҇а твоегѡ̀, прїимѝ сокро́вище неисчерпа́емое и҆ си́лꙋ непостижи́мꙋю. Ѡ҆бымѝ нетлѣ́нїе и҆ ѡ҆бнови́сѧ и҆ просвѣти́сѧ ѿ со́лнца пра́вды. Не ѡ҆палѧ́етъ бо ѻ҆́гнь блгⷣти гдⷭ҇а мо́егѡ, но па́че просвѣща́етъ, то́й бо ѡ҆чи́ститъ грѣхѝ твоѧ̀ и҆ всѧ̑ беззако́нїѧ твоѧ̀ ѡ҆чи́ститъ, да бꙋ́деши нача́токъ ѡ҆чище́нїѧ всегѡ̀ мі́ра, и҆ та́кѡ совлече́ши всѧ̑ ве́тхаѧ и҆ во всѧ̑ но́ваѧ да ѡ҆блече́шисѧ. Семꙋ̀ ми́лостивомꙋ вѣща́нїю пречⷭ҇тый внѣ́млюще, возопїе́мъ є҆́й такова́ѧ:

<red>Г</red>рѧдѝ, нб҃сною чⷭ҇тото́ю сїѧ́ющаѧ дв҃и́це, свѣ́тъ невече́рнїй на́мъ просїѧ́вшаѧ. Грѧдѝ, пречꙋ́днаѧ мі́ра го́рнѧгѡ цр҃и́це, во го́рнїѧ ѻ҆би́тели на́съ возводѧ́щаѧ. Грѧдѝ, кꙋпино̀ таи́нственнаѧ, є҆́юже ѻ҆́гнь бж҃е́ства ѿ го́рнихъ высѡ́тъ всемꙋ̀ мі́рꙋ возже́сѧ. Грѧдѝ, свѣтоно́сный ѻ҆́блаче, є҆́юже бг҃омладе́нецъ хрⷭ҇то́съ во сп҃се́нїе всѣ́мъ принесе́сѧ. Грѧдѝ, ѻ҆́гненный прⷭ҇то́ле неви́димагѡ цр҃ѧ̀. Грѧдѝ, нбⷭ҇ный кївѡ́те, вмѣсти́вшаѧ хрⷭ҇та̀. Грѧдѝ, прест҃а́гѡ дх҃а ст҃ѣ́йшаѧ пала́то. Грѧдѝ, безсме́ртнагѡ цр҃ѧ̀ нескве́рнаѧ невѣ́сто.

<rubric>Грѧдѝ, пречⷭ҇таѧ, гдⷭ҇ь съ тобою и҆ тобо́ю съ на́ми.</rubric>
