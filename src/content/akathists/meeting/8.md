---
title: "І҆́косъ д҃"
navigation:
  key: akathists-meeting-8
  title: "І҆́косъ д҃"
  parent: akathists-meeting
  order: 8
type: "akathist"
---

## І҆́косъ д҃:

<red>С</red>лы́ша заха́рїѧ ди́вныѧ пред̾ бг҃омъ глаго́лы твоѧ̀, пречⷭ҇таѧ, и҆ ви́дѣвъ, ꙗ҆́кѡ хо́щеши возложи́ти возлю́бленное ча́до своѐ на рꙋ́цѣ є҆гѡ̀, ꙗ҆́кѡ а҆рхїере́ю бж҃їю, а҆́ки въ рꙋнѣ̀ самомꙋ̀ бг҃ꙋ влага́ющи, и҆ ꙗ҆́кѡ вкꙋ́пѣ принесла̀ є҆сѝ бг҃ꙋ въ же́ртвꙋ ни́щихъ, по рече́нномꙋ въ зако́нѣ, два̀ птенца̀ голꙋби́ныѧ, ѹ҆мили́сѧ се́рдцемъ и҆ съ вѣ́рою и҆ со стра́хомъ бж҃їимъ прїѧ́тъ бг҃омладе́нца, и҆ ꙗ҆́кѡ зако́ннꙋ творцꙋ̀ и҆ бг҃ꙋ, и҆зречѐ є҆мꙋ̀ та́кѡ:

<red>Г</red>рѧдѝ, ве́тхїй деньмѝ, дре́влѣ на сїна́ѣ мѡѷсе́емъ зако́нъ дарова́вый. Грѧдѝ, ѻ҆троча̀ мла́до, ны́нѣ зако́нъ и҆спо́лнити хотѧ́й ко хра́мꙋ прише́дый. Грѧдѝ, прⷭ҇то́лъ и҆мѣ́ѧ и҆ нб҃о, земны́й хра́мъ нб҃сною сла́вою и҆спо́лнити восхотѣ́вый. Грѧдѝ, воплоти́выйсѧ ѿ дв҃ы чл҃вѣ́ческое є҆стество̀ ѡ҆бж҃ити возжела́вый. Грѧдѝ, да́же до ра́бїѧ ѻ҆́браза низше́дый, да на́съ рабѡ́въ грѣха̀ въ рабы̀ пра́вды бж҃їей сотвори́ши. Грѧдѝ, сїѧ́нїе сы́й ѵ҆поста́си ѻ҆́ч҃їѧ, да на́съ ча́дами бж҃їими ѻ҆ц҃а̀ нбⷭ҇нагѡ ꙗ҆ви́ши. Грѧдѝ, зако́на и҆сполни́телю, птенцы̀ голꙋби́ны бг҃ꙋ принесы́й, да мы̀ па́че голꙋби́цъ чⷭ҇тыхъ на нб҃са̀ возлети́мъ. Грѧдѝ, ми́лости пода́телю, ми́лости, а҆ не же́ртвы восхотѣ́вый, да и҆ мы̀ съ є҆ле́емъ ми́лованїѧ тебѣ̀ ѹ҆срѧ́щемъ.

<rubric>Грѧдѝ, пречⷭ҇таѧ, гдⷭ҇ь съ тобо́ю и҆ тобо́ю съ на́ми.</rubric>
