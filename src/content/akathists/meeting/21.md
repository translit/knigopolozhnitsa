---
title: "Конда́къ а҃і"
navigation:
  key: akathists-meeting-21
  title: "Конда́къ а҃і"
  parent: akathists-meeting
  order: 21
type: "akathist"
---

## Конда́къ а҃і:

<red>П</red>ѣ́нїе всеꙋмиле́нное приноша́хꙋ ѡ҆ ꙗ҆вле́нїи твое́мъ, хрⷭ҇тѐ, бг҃оно́сецъ сѷмеѡ́нъ и҆ пра́веднаѧ а҆́нна, дꙋ́хомъ пламенѣ́юще, ѹ҆сты̀ же ра́достнѡ проповѣ́дающе твоѐ въ мі́ръ прише́ствїе всѣ́мъ ча́ющимъ и҆збавле́нїѧ. Кни́жницы же и҆ фарїсе́и, слы́шаще такова̑ѧ ѡ҆ ѻ҆троча́те свидѣ́тельства, негодова́хꙋ, наипа́че же ѡ҆сꙋжда́хꙋ, а҆́ки ꙗ҆́внагѡ законнопрестꙋ́пника заха́рїю, ꙗ҆́кѡ мт҃рь на мѣ́стѣ дѣви́ческомъ поста́ви, чесо̀ ра́ди вско́рѣ ѹ҆би́ша є҆гѡ̀ ме́ждꙋ же́ртвенникомъ и҆ ѻ҆лтаре́мъ. Бг҃омладе́нецъ же хрⷭ҇то́съ ѿнесе́нъ є҆гѵ́петъ, да бꙋ́детъ та́мѡ въ зна́менїе вѣ́чное и҆ да вѣ́домъ бꙋ́детъ гдⷭ҇ь є҆гѵптѧ́нѡмъ и҆ да сотворѧ́тъ та́мѡ же́ртвꙋ и҆ да́ръ, пою́ще є҆мꙋ̀: <red>А҆</red>ллилꙋ́їа.
