---
title: "І҆́косъ і҃"
navigation:
  key: akathists-meeting-20
  title: "І҆́косъ і҃"
  parent: akathists-meeting
  order: 20
type: "akathist"
---

## І҆́косъ і҃:

<red>Ц</red>р҃ю̀ превѣ́чный и҆ сло́ве бж҃їй. Ты̀ пло́тїю ны́нѣ всемꙋ̀ мі́рꙋ ꙗ҆ви́лсѧ є҆сѝ во хра́мѣ, ѿ дв҃ы мт҃ри, ꙗ҆́кѡ младе́нецъ рꙋконоси́мъ, да съ чл҃вѣ́ки поживе́ши и҆ всѣ́мъ сꙋ́щимъ ѿ а҆да́ма, да возвѣсти́ши сп҃се́нїе. Дре́внѧѧ ны́нѣ всѧ̑ мимоидо́ша и҆ сѐ бы́ша всѧ̑ но̑ва. Пра́вда твоѧ̀ съ нб҃сѣ прини́че, и҆ ми́лость твою̀ посла́лъ є҆сѝ на́мъ, и҆ блгⷣть твоѧ̑ воцари́сѧ на землѝ, ꙗ҆́кѡ пришѣ́лъ є҆сѝ взыска́ти и҆ сп҃стѝ поги́бшїѧ. Сегѡ̀ ра́ди нико́гоже ѿверга́еши, никого́же ѿвраща́ешисѧ, ꙗ҆́коже дре́влѣ ѻ҆́зы, и҆́же прикоснꙋ́сѧ къ кївѡ́тꙋ завѣ́та твоегѡ̀ и҆ пораже́нъ бы́сть сме́ртїю. Ны́нѣ же блꙋдни́ца припа́даетъ къ тебѣ̀ и҆ ѹ҆цѣломꙋ́дрисѧ, кровоточи́ваѧ прикаса́етсѧ къ тебѣ̀ и҆ ѡ҆чи́стисѧ, мы́тари и҆ грѣ́шницы возлежа́тъ съ тобо́ю и҆ въ дрꙋ́га твоѧ̀ прїе́млютсѧ, ꙗ҆́кѡ всѧ̑ трꙋжда́ющїѧсѧ и҆ ѡ҆бремене́нныѧ призва́лъ є҆сѝ къ себѣ̀. Сегѡ̀ ра́ди съ ра́достїю срѣта́емъ прише́ствїе твоѐ, вопїю́ще та́кѡ:

<red>Г</red>рѧдѝ, ѽ, хрⷭ҇тѐ, всѣ́хъ цр҃ю, и҆ воста́ни на срѣ́тенїѣ на́ше. Грѧдѝ, і҆и҃се, дꙋ́шъ на́шихъ врачꙋ̀, и҆ и҆зы́ди на по́мощь и҆ сп҃се́нїе на́ше. Грѧдѝ, па́стырю на́шъ до́брый, на взыска́нїе прише́дый заблꙋ́дшагѡ ѻ҆вча́ти, взыщѝ и҆ на́съ заблꙋ́ждшихъ. Грѧдѝ, ѹ҆тѣ́шителю бл҃гі́й, поги́бшꙋю дра́хмꙋ взыска́вый и҆ ѡ҆брѣ́тый, ѻ҆брѧ́щи дꙋ́ши люде́й поги́бшихъ. Грѧдѝ, всеще́дре и҆ чл҃вѣколю́бче, и҆ прїимѝ на́съ во ѻ҆те́ческїѧ ѡ҆б̾ѧ́тїѧ своѧ̀. Грѧдѝ, всеми́лостиве и҆ бл҃гоꙋтро́бне, вселѝ на́съ въ ра́йскїѧ ѻ҆би́тєли твоѧ̀. Грѧдѝ, ѹ҆тѣ́шителю скорбѧ́щихъ, защитѝ и҆ ѹ҆пра́ви на́съ въ мо́рѣ жите́йскїѧ сꙋеты̀ плывꙋ́щихъ. Грѧдѝ, сп҃си́телю заблꙋ́ждшихъ, сп҃сѝ и҆ воздви́гни на́съ въ бе́зднѣ грѣха̀ ѹ҆топа́ющихъ.

<rubric>Грѧдѝ, пречⷭ҇таѧ, гдⷭ҇ь съ тобо́ю и҆ тобо́ю съ на́ми.</rubric>
