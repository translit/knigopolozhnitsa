---
title: "І҆́косъ в҃"
navigation:
  key: akathists-meeting-4
  title: "І҆́косъ в҃"
  parent: akathists-meeting
  order: 4
type: "akathist"
---

## І҆́косъ в҃:

<red>Р</red>азꙋмѣ́въ тѧ̀ и҆здале́ча, дв҃о, бг҃а носѧ́щꙋю воплоще́нна на рꙋкꙋ̀ твое́ю, и҆са́їѧ предвозвѣстѝ: сѐ гдⷭ҇ь сѣди́тъ на ѻ҆́блацѣ ле́гцѣ. Ты́ же, ѽ, бг҃омт҃и, въ і҆ерⷭ҇ли́мъ и҆дꙋ́ще и҆ бж҃е́ственнагѡ младе́нца во ѡ҆б̾ѧ́тїѧхъ носѧ́ще, помышлѧ́ше, ка́кѡ мт҃рь содѣ́ѧсѧ и҆ дв҃а пребы́сть. Ѻ҆ба́че вѣ́дꙋще, ꙗ҆́кѡ па́че є҆стества̀ рожде́нїе сїѐ бы́сть, со тре́петомъ глаго́лаше въ себѣ̀: ка́кѡ возименнꙋ́ю тѧ̀, сн҃е мо́й: а҆́ще нарекꙋ̀ тѧ̀ чл҃вѣ́ка, вѣ́мъ, ꙗ҆́кѡ превы́ше чл҃вѣ́ка є҆сѝ, дѣ́вство мо́е соблюды́й нетлѣ́ннѡ, ꙗ҆́кѡ бж҃е́ственѡ є҆́сть зача́тїе твоѐ; А҆́ще нарекꙋ̀ тѧ̀ бг҃а, ви́ждꙋ тѧ́ во всѣ́мъ подо́бна чл҃вѣ́кꙋ, кромѣ̀ грѣха̀. Сегѡ̀ ра́ди проповѣ́дꙋютъ тѧ̀ соверше́нна бг҃а и҆ соверше́нна чл҃вѣ́ка сꙋ́ща. Мы́ же, срѣ́тающе прише́ствїе то́ѧ, чⷭ҇тꙋю чи́стѡ почти́мъ, глаго́люще та́кѡ:

<red>Г</red>рѧдѝ, чⷭ҇таѧ дв҃о, чⷭ҇тагѡ бг҃а чи́стѡ роди́вшаѧ. Грѧдѝ, безмꙋ̑жнаѧ мт҃и є҆мманꙋ́илова, бра́ка непозна́вшаѧ. Грѧдѝ, чтⷭ҇нѣ́йшаѧ херꙋві̑мъ, є҆ѧ́же чⷭ҇тотѣ гаврїи́лъ ѹ҆диви́сѧ. Грѧдѝ, сла́внѣйшаѧ без̾ сравне́нїѧ серафі̑мъ, є҆́йже всѣ̀ є҆стествѡ̀ а҆́гг҃льское поклони́сѧ. Грѧдѝ, землѐ ненасѣ́ѧннаѧ, ꙗ҆́же и҆зрастѝ на́мъ кла́съ живота̀. Грѧдѝ, кꙋпино̀ неѡпали́маѧ, ю҆́же въ рождествѣ̀ не ѡ҆палѝ ѻ҆́гнь бж҃е́ства. Грѧдѝ, вмѣсти́лище невмѣсти̑мое, на ню́же шестокрила́тїи и҆ многоѻчи́тїи взира́ти не мо́гꙋтъ. Грѧдѝ, прⷭ҇то́ле ѻ҆гнезра́чный, ю҆́же земноро́днїи по достоѧ́нїю восхвали́ти недоꙋмѣ́ютъ.

<rubric>Грѧдѝ, пречⷭ҇таѧ, гдⷭ҇ь съ тобо́ю, и҆ тобо́ю съ на́ми.</rubric>
