---
title: "Конда́къ в҃"
navigation:
  key: akathists-meeting-3
  title: "Конда́къ в҃"
  parent: akathists-meeting
  order: 3
type: "akathist"
---

## Конда́къ в҃:

<red>В</red>и́дѧщи прест҃а́ѧ дв҃а себѐ въ чⷭ҇тотѣ̀ по рождествѣ̀ хрⷭ҇то́вѣ сꙋ́щꙋю и҆ не тре́бꙋющꙋю ѡ҆чище́нїѧ, занѐ хрⷭ҇то́съ про́йде ѿ неѧ̀, ꙗ҆́коже лꙋча̀ со́лнечнаѧ криста́лъ прохо́дитъ, не повреди́въ дѣ́вственныѧ чⷭ҇тоты пречⷭ҇тыѧ мт҃ри своеѧ̑. Ѻ҆ба́че смире́нна сꙋ́щи, не гордѧ́шесѧ ѡ҆ нетлѣ́нной чⷭ҇тотѣ̀ своеѧ̀, и҆ є҆гда̀ и҆спо́лнишасѧ дні́е ѡ҆чище́нїѧ є҆ѧ̀ зако́ннагѡ, воста́вши со ст҃ы́мъ і҆ѡ́сифомъ ѡ҆брꙋ́чникомъ ѿ виѳлее́ма, вознесо́ста бж҃е́ственна младе́нца, да поста́вѧтъ є҆гѡ̀ пред̾ гдⷭ҇омъ во і҆ерⷭ҇ли́мѣ, съ ра́достїю пою́ще є҆мꙋ̀: <red>А҆</red>ллилꙋ́їа.
