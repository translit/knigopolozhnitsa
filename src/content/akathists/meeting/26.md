---
title: "Мл҃тва а҃"
navigation:
  key: akathists-meeting-26
  title: "Мл҃тва а҃"
  parent: akathists-meeting
  order: 26
type: "akathist"
---

## Мл҃тва а҃:

<versal>Г</versal>дⷭ҇и і҆и҃се хрⷭ҇те, є҆диноро́дный сн҃е и҆ сло́ве бж҃їй, дре́влѣ во прⷪ҇ро́цѣхъ ви́дѣнный, ꙗ҆́коже зерца́ломъ въ гада́нїй, въ послѣ́докъ же дні́й си́хъ пло́тїю ѿ прест҃ы́ѧ дв҃ы мр҃і́и нетлѣ́ннѡ рожде́нный и҆ въ четыредесѧ́тный де́нь се́й во ст҃и́лищѣ во срѣ́тенїе всемꙋ̀ мі́рꙋ ѿ то́ѧ, ꙗ҆́кѡ младе́нецъ рꙋконоси́мъ, ꙗ҆вле́нный и҆ во ѡ҆б̾ѧ́тїѧхъ пра́веднагѡ сѷмеѡ́на во сп҃се́нїе всѣ́мъ сꙋ́щимъ ѿ а҆да́ма носи́мый! Ко́ль пресла́внѡ и҆ пресвѣ́тло твоѐ на рꙋкꙋ̀ бг҃омт҃ри во хра́мъ гдⷭ҇ень принесе́нїе и҆ ѿ ст҃а́гѡ ста́рца бж҃е́ственное срѣ́тенїе твоѐ! Дне́сь нб҃са веселѧ́тсѧ и҆ ра́дꙋетсѧ землѧ̀, ꙗ҆́кѡ ви́дѣна бы́ша ше́ствїѧ твоѧ̀, бж҃е, ше́ствїѧ бг҃а на́шегѡ цр҃ѧ̀, и҆́же во ст҃ѣ́мъ. Дре́влѣ мѡѷсе́й восхо́дитъ ви́дѣти сла́вꙋ твою̀, но не возмо́же ѹ҆ви́дити дица̀ твоегѡ̀, занѐ ꙗ҆ви́лъ є҆сѝ є҆мꙋ̀ то́чїю за̑днѧѧ своѧ̑. Въ пресвѣ́тлый же де́нь се́й срѣ́тенїѧ твоегѡ̀ ты̀ ꙗ҆ви́лъ є҆сѝ себѐ чл҃вѣ́кѡмъ во ст҃и́лищѣ, сїѧ́ѧ неизрече́ннымъ свѣ́томъ бж҃ества̀, да вкꙋ́пѣ съ сѷмеѡ́номъ ви́дѧтъ тѧ̀ лице́мъ къ ли́цꙋ и҆ рꙋка́ми да ѡ҆сѧ́жꙋтъ тѧ̀, и҆ воспрїе́мши во ѡ҆б̾ѧ́тїѧ своѧ̀, да позна́ютъ тѝ бг҃а во пло́ти прише́дша. Сегѡ̀ ра́ди прославлѧ́емъ неизрече́нное снисхожде́нїе и҆ ве́лїе чл҃вѣколю́бїе твоѐ, ꙗ҆́кѡ прише́ствїемъ твои́мъ да́ровалъ є҆сѝ ны́нѣ нбⷭ҇нꙋю ра́дость па́дшемꙋ дре́влѣ ро́дꙋ чл҃вѣ́чꙋ: ты́ бо пра́веднымъ сꙋдо́мъ свои́мъ и҆згна́лъ є҆сѝ прароди́тели на́ши и҆з̾ раѧ̀ сла́дости въ мі́ръ се́й, ны́нѣ же поми́ловалъ є҆сѝ на́съ и҆ па́ки ѿве́рзлъ на́мъ ра́йскїѧ ѻ҆би́тєли и҆ ѡ҆брат́илъ є҆сѝ пла́чъ на́шъ на ра́дость, да па́дшїй а҆да́мъ къ томꙋ̀ ѹ҆жѐ да не стыди́тсѧ тебѐ за преслꙋша́нїе и҆ да не бꙋ́детъ скрыва́тисѧ лица̀ твоегѡ̀, тобо́ю призыва́емый, ꙗ҆́кѡ ты̀ прише́лъ є҆сѝ ны́нѣ, да во́змеши на себѐ грѣ́хъ є҆гѡ̀, да ѡ҆мы́еши є҆гѡ̀ свое́ю кро́вїю и҆ да ѡ҆блече́ши є҆гѡ̀ на́га сꙋ́ща въ ри́зꙋ сп҃се́нїѧ и҆ ѻ҆де́ждꙋ весе́лїѧ и҆ ѹ҆кра́сиши є҆гѡ̀, ꙗ҆́кѡ невѣ́стꙋ красото́ю. На́мъ же всѣ́мъ бж҃е́ственное твоѐ срѣ́тенїе воспомина́ющимъ, сподо́би съ мꙋ́дрыми дѣ́вами и҆зы́ти на срѣ́тенїе твоѐ, нбⷭ҇номꙋ женихꙋ̀ на́шемꙋ, съ горѧ́щими свѣти́льниками вѣ́ры, любвѝ и҆ чⷭ҇тоты̀, да ѹ҆лицезри́мъ ѻ҆ча́ми вѣ́ры бж҃е́ственное лицѐ твоѐ, да воспрїи́мемъ тѧ̀ въ дꙋше́вныѧ ѡ҆б̾ѧ́тїѧ своѧ̀, и҆ да понесе́мъ тѧ̀ въ се́рдцѣ свое́мъ во всѧ̑ днѝ живота̀ своегѡ̀, да бꙋ́деши на́мъ въ бг҃а и҆ мы̀ въ лю́дїе твоѝ. Въ послѣ́днїй же и҆ стра́шный де́нь прише́ствїѧ твоегѡ̀, є҆гда̀ всѝ ст҃і́и и҆зы́дꙋтъ на послѣ́днее и҆ вели́кое срѣ́тенїе твоѐ на воздꙋ́сѣ, сподо́би и҆ на́мъ ѹ҆срѣ́ти тѧ̀, да та́кѡ всегда̀ съ гдⷭ҇омъ бꙋ́демъ. Сла́ва милосе́рдїю твоемꙋ̀, сла́ва црⷭ҇твїю твоемꙋ̀, сла́ва смотрѣ́нїю твоемꙋ̀, є҆ди́не чл҃вѣколю́бче, ꙗ҆́кѡ твоѐ є҆́сть црⷭ҇тво, и҆ си́ла, и҆ сла́ва со безнача́льнымъ твои́мъ ѻ҆ц҃емъ и҆ прест҃ы́мъ и҆ бл҃ги́мъ и҆ животворѧ́щимъ твои́мъ дх҃омъ ны́нѣ и҆ при́снѡ, и҆ во вѣ́ки вѣкѡ́въ. <red>А҆</red>ми́нь.
