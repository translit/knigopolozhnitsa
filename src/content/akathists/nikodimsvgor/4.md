---
title: "І҆́косъ в҃"
navigation:
  key: akathists-nikodimsvgor-4
  title: "І҆́косъ в҃"
  parent: akathists-nikodimsvgor
  order: 4
type: "akathist"
---

## І҆́косъ в҃:

<red>Р</red>а́зꙋмомъ бг҃опрїѧ́тнымъ, ꙗ҆́кѡ ѹ҆ѧ́звленъ бжⷭ҇твеннымъ жела́нїемъ, прише́лъ є҆сѝ въ го́рꙋ а҆ѳѡ́нскꙋю, и҆ добродѣ́тельнымъ жи́тельствомъ къ гора́мъ возвы́силсѧ є҆сѝ вѣ̑чнымъ, по дв҃дꙋ, нїкоди́ме, слы́шѧ ѿ на́съ сицева̑ѧ:

<red>Р</red>а́дꙋйсѧ, житїѧ̀ прпⷣбнагѡ сокро́вище: ра́дꙋйсѧ, свѣ́та невеще́ственнагѡ прїѧ́телище. Ра́дꙋйсѧ, и҆́нокѡмъ а҆ѳѡ̑нскимъ ѻ҆́бразе: ра́дꙋйсѧ, бл҃гоче́ствꙋющихъ всѣ́хъ ѹ҆твержде́нїе. Ра́дꙋйсѧ, ѹ҆́ме бг҃онаꙋче́нный, нбⷭ҇ныхъ мы́слей и҆спо́лненный: ра́дꙋйсѧ, ѹ҆ста̀ бг҃одви̑жнаѧ бг҃одохнове́нныхъ ѹ҆че́нїй. Ра́дꙋйсѧ, ꙗ҆́кѡ ѿ мі́ра всецѣ́лѡ ѹ҆дали́лсѧ є҆сѝ: ра́дꙋйсѧ, ꙗ҆́кѡ во а҆ѳѡ́нѣ къ гѡ́рнимъ напра́вилсѧ є҆сѝ. Ра́дꙋйсѧ, ли́ка прпⷣбныхъ прича́стниче: ра́дꙋйсѧ, вѣ́рнымъ ве́лїй ѹ҆чи́телю. Ра́дꙋйсѧ, врагѡ́въ поража́ѧй помышлє́нїѧ: ра́дꙋйсѧ, дꙋ́шы ѹ҆твержда́ѧй неради̑выѧ.

<red>Р</red>а́дꙋйсѧ, ѻ҆́ч҃е нїкоди́ме, горы̀ ст҃ы́ѧ сла́вное ѹ҆краше́нїе.
