---
title: "І҆́косъ г҃"
navigation:
  key: akathists-nikodimsvgor-6
  title: "І҆́косъ г҃"
  parent: akathists-nikodimsvgor
  order: 6
type: "akathist"
---

## І҆́косъ г҃:

<red>И҆</red>мѣ́ѧй се́рдце твоѐ ѻ҆гне́мъ пали́мо стра́ха бж҃їѧ, неколеби́мѡ а҆́гг҃льское проше́лъ є҆сѝ житїѐ, и҆ ꙗ҆́же въ не́мъ бл҃года̑ти, ꙗ҆́кѡ дх҃омъ просвѣще́нъ, нїкоди́ме, и҆з̾ѧснѧ́еши зовꙋ́щымъ:

<red>Р</red>а́дꙋйсѧ, сто́лпе воздержа́нїѧ: ра́дꙋйсѧ, таи́нниче безстра́стїѧ. Ра́дꙋйсѧ, воспери́вый ѹ҆́мъ къ нбⷭ҇нымъ: ра́дꙋйсѧ, стѧжа́вый ѿтꙋ́дꙋ неизглагѡ́ланнаѧ. Ра́дꙋйсѧ, бл҃года́ти дх҃о́вныѧ до́ме свѣтови́дный: ра́дꙋйсѧ, селе́нїе многоцѣ́нное жи́тельства добродѣ́тельнагѡ. Ра́дꙋйсѧ, ꙗ҆́кѡ рѣ́ки ѹ҆че́нїй и҆сточа́еши: ра́дꙋйсѧ, ꙗ҆́кѡ пото́ки страсте́й и҆зсꙋша́еши. Ра́дꙋйсѧ, хрⷭ҇то́вымъ ѡ҆богати́выйсѧ ѡ҆сїѧ́нїемъ: ра́дꙋйсѧ, вра́жїе ѹ҆мертви́вый возноше́нїе. Ра́дꙋйсѧ, глаго́лѡвъ дꙋшепита́тельныхъ гꙋ̑сли: ра́дꙋйсѧ, пѣ́сней бг҃омꙋ́дрыхъ цѣвни́це.

<red>Р</red>а́дꙋйсѧ, ѻ҆́ч҃е нїкоди́ме, горы̀ ст҃ы́ѧ сла́вное ѹ҆краше́нїе.
