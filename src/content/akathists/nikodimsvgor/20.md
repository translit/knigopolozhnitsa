---
title: "І҆́косъ і҃"
navigation:
  key: akathists-nikodimsvgor-20
  title: "І҆́косъ і҃"
  parent: akathists-nikodimsvgor
  order: 20
type: "akathist"
---

## І҆́косъ і҃:

<red>П</red>ремⷣрости бжⷭ҇твенныѧ вла́га, ꙗ҆́коже соломѡ́нꙋ, даде́сѧ тѝ, нїкоди́ме, ѿню́дꙋже цр҃кве ѹ҆чи́тель премꙋ́дрый ꙗ҆ви́лсѧ є҆сѝ и҆ пресла́вный, на всѧ̑ лꙋ̑чшаѧ наставлѧ́ѧ, ѻ҆́ч҃е, зовꙋ́щыѧ:

<red>Р</red>а́дꙋйсѧ, ѹ҆́ме бг҃осло́вїѧ: ра́дꙋйсѧ, стрꙋѐ бг҃овѣща́нїѧ. Ра́дꙋйсѧ, пото́че наслажде́нїѧ дꙋхо́внагѡ: ра́дꙋйсѧ, во словесѣ́хъ и҆ дѣ́лѣхъ пресвѣ́тлый. Ра́дꙋйсѧ, вѣті́е многомꙋ́дрый глагѡ́лъ живо́тныхъ: ра́дꙋйсѧ, ѹ҆ста̀ бл҃жє́ннаѧ гла́са дх҃о́внагѡ. Ра́дꙋйсѧ, насади́телю добродѣ́телей нбⷭ҇ныхъ: ра́дꙋйсѧ, и҆скорени́телю нра́вѡвъ ѕлѣ́йшихъ. Ра́дꙋйсѧ, те́плыѧ моли́твы водворе́нїе: ра́дꙋйсѧ, вѣ́рныхъ бг҃ода́нное хвале́нїе. Ра́дꙋйсѧ, бж҃їй пѣснопѣ́вче бг҃оглаго́ливый: ра́дꙋйсѧ, вождю̀ на́шъ бг҃оно́сный.

<red>Р</red>а́дꙋйсѧ, ѻ҆́ч҃е нїкоди́ме, горы̀ ст҃ы́ѧ сла́вное ѹ҆краше́нїе.
