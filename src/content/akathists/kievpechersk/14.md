---
title: "І҆́косъ з҃"
navigation:
  key: akathists-kievpechersk-14
  title: "І҆́косъ з҃"
  parent: akathists-kievpechersk
  order: 14
type: "akathist"
---

## І҆́косъ з҃:

<red>Н</red>о́вый хра́мъ, небесѝ подо́бный, нача́ша созида́ти бг҃оно́снаѧ ѻ҆ц҃а̀ а҆нтѡ́нїй и҆ ѳеодо́сїй, по сме́ртномъ ѹ҆спе́нїи и҆́хъ, прпⷣбный стефа́нъ сконча̀ и҆ преселѝ бра́тїю и҆з̾ ве́тхагѡ монастырѧ̀ въ но́вый. блаже́нный же ні́кѡнъ і҆кѡ́ны, зла́томъ и҆ сребро́мъ чꙋ́днѡ ѹ҆красѝ: въ не́мже собра́шасѧ вѣ́рнїи, прославлѧ́хꙋ тѧ̀, бцⷣе, си́це:

<red>Р</red>а́дꙋйсѧ, варѧга сі́мѡна во ѻ҆би́тель твою̀ чꙋ́днѡ призвала̀ є҆сѝ: ра́дꙋйсѧ, принесе́ннымъ и҆́мъ по́ѧсомъ размѣ́ръ хра́ма твоегѡ̀ ѹ҆каза́ла є҆сѝ. Ра́дꙋйсѧ, зла́то на ѹ҆строе́нїе хра́ма твоегѡ̀ чре́зъ гре́ки подала̀ є҆сѝ: ра́дꙋйсѧ, въ созида́нїи хра́ма твоегѡ̀ неви́димѡ посо́бствовала є҆сѝ. Ра́дꙋйсѧ, ла́ѵры пече́рскїѧ строи́тельнице: ра́дꙋйсѧ, хра́мѡвъ є҆ѧ̀ ѹ҆краси́тельнице.

<red>Р</red>а́дꙋйсѧ, прест҃а́ѧ бцⷣе дѣ́во, пече́рскаѧ похвало̀ и҆ на́ше ѹ҆тѣше́нїе.
