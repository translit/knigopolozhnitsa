---
title: "І҆́косъ є҃"
navigation:
  key: akathists-kievpechersk-10
  title: "І҆́косъ є҃"
  parent: akathists-kievpechersk
  order: 10
type: "akathist"
---

## І҆́косъ є҃:

<red>В</red>и́дѣша гре́честїи каменозда́телїе въ царьгра́дѣ ю҆́ношей, повелѣва́ющихъ и҆мъ и҆тѝ во влахе́рнскїй хра́мъ къ цр҃и́цѣ, и҆дѣ́же прише́дше ѹ҆зрѣ́ша тебѐ та́мѡ сѣдѧ́щꙋ во сла́вѣ, предстоѧ́щыѧ съ тобо́ю ли́ки во́евъ и҆ прпⷣбныхъ а҆нтѡ́нїѧ и҆ ѳеодо́сїѧ, и҆ повелѣва́юшꙋ и҆мъ и҆тѝ въ рꙋ́сскꙋю зе́млю во гра́дъ кі́евъ, и҆ ѹ҆стро́ити хра́мъ во и҆́мѧ твоѐ, врꙋчи́вшꙋ и҆мъ і҆кѡ́нꙋ сла́внагѡ ѹ҆спе́нїѧ своегѡ и҆ мо́щи ст҃ы́хъ мꙋ́чєникъ. ѻ҆нѝ же повелѣ́нное слы́шаша воспѣ́ша тѝ та́кѡ:

<red>Р</red>а́дꙋйсѧ, цр҃и́це нб҃сѝ и҆ землѝ: ра́дꙋйсѧ, и҆́стиннаѧ ма́ти на́шегѡ сп҃си́телѧ. Ра́дꙋйсѧ, спа́сшаѧ ве́сь ро́дъ а҆да́ма па́дшагѡ: ра́дꙋйсѧ, вѣ́ры правосла́вныѧ воево́до непобѣди́маѧ. Ра́дꙋйсѧ, покрови́тельнице царьгра́да непосты́днаѧ: ра́дꙋйсѧ, и҆ страны̀ рꙋ́сскїѧ застꙋ́пнице ѹ҆се́рднаѧ.

<red>Р</red>а́дꙋйсѧ, прест҃а́ѧ бцⷣе дѣ́во, пече́рскаѧ похвало̀ и҆ на́ше ѹ҆тѣше́нїе.
