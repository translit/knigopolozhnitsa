---
title: "І҆́косъ а҃і"
navigation:
  key: akathists-kievpechersk-22
  title: "І҆́косъ а҃і"
  parent: akathists-kievpechersk
  order: 22
type: "akathist"
---

## І҆́косъ а҃і:

<red>С</red>вѣтопрїе́мнꙋю свѣщꙋ̀, просвѣща́ющꙋю всѣ́хъ тебѐ призыва́ющихъ, и҆мꙋ́ще мі́ръ хрⷭ҇тїа́нскїй тебѐ, дѣ́во бцⷣе, наипа́че ла́ѵра пече́рскаѧ, прославлѧ́етъ тѧ̀, свою̀ покрови́тельницꙋ, ю҆́же храни́ши мнѡ́ги лѣ́та ѿ нахожде́нїѧ а҆га́рѧнъ и҆ всѧ́кихъ вра̑гъ, и҆ ѿ є҆ретїкѡ́въ и҆ междоꙋсѡ́бныѧ бра́ни, и҆ ѿ нападе́нїѧ и҆ноплемє́нникъ. а҆́ще же и҆ногда̀ и҆ попꙋска́ла є҆сѝ є҆́й разоре́ннѣй бы́ти грѣ̑хъ ра́ди на́шихъ, но па́ки є҆щѐ благолѣ́пнѣе воздвиза́ла є҆сѝ ю҆̀, и҆ дара́ми земны́ми и҆з̾оби́ловала є҆сѝ насе́льники є҆ѧ̀ и҆ дармѝ благода́ти ѡ҆богаща́ла, вопїю́щихъ тѝ си́це:

<red>Р</red>а́дꙋйсѧ, і҆кѡ́ною ѹ҆спе́нїѧ твоегѡ̀ на́съ защища́ющаѧ: ра́дꙋйсѧ, нерꙋкотворе́ннымъ ѡ҆́бразомъ твои́мъ на́съ покрыва́ющаѧ. Ра́дꙋйсѧ, пече́рскою і҆кѡ́ною твое́ю и҆сцѣлє́нїѧ на́мъ подаю́щаѧ: ра́дꙋйсѧ, све́нскимъ ѻ҆́бразомъ твои́мъ на́съ покрыва́ющаѧ. Ра́дꙋйсѧ, сто́льный гра́дъ москвꙋ̀ пече́рскою і҆кѡ́ною посети́вшаѧ: ра́дꙋйсѧ, и҆ гра́дъ ꙗ҆росла́вль твое́ю і҆кѡ́ною ѡ҆зари́вшаѧ.

<red>Р</red>а́дꙋйсѧ, прест҃а́ѧ бцⷣе дѣ́во, пече́рскаѧ похвало̀ и҆ на́ше ѹ҆тѣше́нїе.
