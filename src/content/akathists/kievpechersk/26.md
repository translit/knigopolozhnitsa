---
title: "Мл҃тва а҃"
navigation:
  key: akathists-kievpechersk-26
  title: "Мл҃тва а҃"
  parent: akathists-kievpechersk
  order: 26
type: "akathist"
---

## Мл҃тва а҃:

<versal>Ѽ</versal> прест҃а́ѧ и҆ преблгⷭ҇лве́ннаѧ мт҃и гдⷭ҇а и҆ сп҃са на́шегѡ і҆и҃са хрⷭ҇та̀, пречⷭ҇таѧ приснодѣ́во бцⷣе марі́е! Припа́даемъ и҆ покла́нѧемсѧ тебѐ пред̾ ст҃о́ю и҆ чꙋдотво́рною і҆кѡ́ною твое́ю, ю҆́же ѿ лѣ́тъ дре́внихъ чꙋде́сы мно́гими и҆ и҆сцѣле́ньми просла́вити благоизво́лила є҆сѝ. Смире́ннѡ мо́лимсѧ тебѣ̀, благо́й и҆ милосе́рдой застꙋ́пницѣ на́шей: предста́тельствомъ ѹ҆го́дникѡвъ твои́хъ, прпⷣбныхъ а҆нтѡ́нїѧ и҆ ѳеодо́сїѧ пече́рскихъ, вонмѝ гла́сꙋ грѣ́шныхъ моле́нїй на́шихъ, не пре́зри воздыха́нїй ѿ дꙋшѝ, ви́ждь ско́рби и҆ бѣ̑ды на́съ ѡ҆быше́дшїи, и҆ ꙗ҆́кѡ любвеѻби́льнаѧ вои́стинꙋ мт҃и, потщи́сѧ на по́мощь на́мъ безпо́мѡщнымъ, ѹ҆ны̑лымъ, мнѡ́гаѧ и҆ тѧ̑жкїѧ грѣхѝ впа́дшымъ и҆ при́снѡ прогнѣвлѧ́ющымъ гдⷭ҇а и҆ созда́телѧ на́шего, є҆го́же ѹ҆молѝ, предста́тельнице на́ша, да не погꙋ́битъ на́съ со беззако́нїи на́шими, но да ꙗ҆ви́тъ на́мъ человеколюбивꙋю свою̀ ми́лость. И҆спросѝ, влⷣчце, ѹ҆ бла́гости є҆гѡ̀ всѣ̑мъ правосла̑внымъ хрⷭ҇тїа́нѡмъ здра́вїе и҆ дꙋше́вное сп҃се́нїе, благочⷭ҇тное и҆ ми́рное житїѐ, землѝ плодоно́сїе, воздꙋ́ха благорастворе́нїе, до́ждїе благовре́мєнныѧ, и҆ благослове́нїе свы́ше на всѧ̑ блага̑ѧ дѣла̀ и҆ начина̑нїѧ на́ша: болѧщыѧ и҆сцѣлѝ, скорбѧ́щыѧ ѹ҆тѣ́ши, бѣ́дствꙋющымъ помозѝ: споспешѝ всѣ́мъ на́мъ носи́ти и҆́го хрⷭ҇то́во въ терпѣ́нїи и҆ смиренномꙋ́дрїи, и҆ сподо́би на́съ благочⷭ҇тнѡ житїѐ земно́е сконча́ти, хрⷭ҇тїа́нскꙋю же непосты́днꙋю кончи́нꙋ полꙋчи́ти и҆ нбⷭ҇ное црⷭ҇твїе ѹ҆наслѣ́дити. Ѽ, цр҃и́це всепѣ́таѧ, ма́ти бж҃їѧ всеблага́ѧ! Прострѝ бг҃оно́снїи рꙋцѣ̀ твоѝ къ возлю́бленномꙋ сн҃ꙋ твоемꙋ̀ и҆ бг҃ꙋ на́шемꙋ, ѹ҆молѝ є҆гѡ̀ сп҃стѝ и҆ и҆зба́вити ѿ поги́бели вѣ́чныѧ всѧ̀ и҆́ноки ѡ҆би́тели твоеѧ̀ пече́рскїѧ. ꙗ҆́кѡже же дре́влѣ на горѣ̀ пече́рстѣй ми́лость ꙗ҆влѧ́ла є҆сѝ, влⷣчце, си́це и҆ ны́нѣ ꙗ҆вѝ, бцⷣе, твоѧ̑ щедрѡ́ты над̾ ѻ҆би́телїю твое́ю и҆ надъ на́ми недосто́йными ча́ды твои́ми: да и҆ здѣ̀ въ земно́мъ стра́нствованїи на́шемъ, и҆ по кончи́нѣ живота̀ на́шегѡ бꙋ́демъ прославлѧти безнача́льнаго ѻ҆ц҃а̀, є҆диноро́днаго є҆го сн҃а, и҆ є҆диносꙋ́щнаго и҆ ст҃а́го є҆го̀ дх҃а, и҆ твоѐ ми́лостивное предста́тельство во вѣ́ки вѣкѡ́въ. <red>А҆</red>ми́нь.
