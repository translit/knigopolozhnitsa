---
title: "І҆́косъ ѳ҃"
navigation:
  key: akathists-kievpechersk-18
  title: "І҆́косъ ѳ҃"
  parent: akathists-kievpechersk
  order: 18
type: "akathist"
---

## І҆́косъ ѳ҃:

<red>В</red>ѣті̑ѧ многовѣща̑ныѧ не мо́гꙋтъ восхвали́ти твоѧ̑ чꙋдеса̀, бцⷣе, содѣ̑ланнаѧ во ѻ҆би́тели пече́рстѣй, наипа́че при ѡ҆снова́нїи, созда́нїи и҆ ѡ҆свѧще́нїи хра́ма въ че́сть сла́внагѡ ѹ҆спе́нїѧ твоегѡ̀: и҆ ны́нѣ не ѡ҆ставлѧ́й на́съ недосто́йныхъ ча̑дъ твои́хъ, сохранѧ́й ѻ҆би́тель твою̀, да вопїе́мъ тѝ та́кѡ:

<red>Р</red>а́дꙋйсѧ, ꙗ҆́кѡ са́мъ бг҃ъ ѻ҆ц҃ъ назна́мена сꙋ́шею мѣ́сто хра́ма: ра́дꙋйсѧ, ꙗ҆́кѡ тво́й сн҃ъ, и҆же сни́де ꙗ҆́кѡ роса̀ на рꙋно̀ во твоѐ чре́во, на то́жде мѣ́сто ро́сꙋ и҆спꙋстѝ. Ра́дꙋйсѧ, ꙗ҆́кѡ дх҃ъ ст҃ы́й ѻ҆́гнь съ не́ба ниспосла̀ на попале́нїе мѣ́ста длѧ хра́ма: ра́дꙋйсѧ, ꙗ҆́кѡ бг҃ъ ѻ҆ц҃ъ ѻ҆́бразъ тво́й во ѻ҆лтарѝ неви́димѡ из̾ѡбразѝ. Ра́дꙋйсѧ, ꙗ҆́кѡ бг҃ъ сн҃ъ, сл҃нце пра́вды, сїѧ́нїемъ це́рковь твою̀ и҆спо́лни: ра́дꙋйсѧ, ꙗ҆́кѡ ст҃ы́й дх҃ъ видѣ́нїемъ го́лꙋбѧ, излетѣ́вшагѡ и҆з̾ ѹ҆́стъ ѻ҆́браза, въ хра́мѣ твое́мъ показа́сѧ.

<red>Р</red>а́дꙋйсѧ, прест҃а́ѧ бцⷣе дѣ́во, пече́рскаѧ похвало̀ и҆ на́ше ѹ҆тѣше́нїе.
