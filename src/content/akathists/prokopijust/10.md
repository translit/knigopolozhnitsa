---
title: "І҆́косъ є҃"
navigation:
  key: akathists-prokopijust-10
  title: "І҆́косъ є҃"
  parent: akathists-prokopijust
  order: 10
type: "akathist"
---

## І҆́косъ є҃:

<red>В</red>и́дѣвше лю́дїе ѹ҆́стюжстїи спасе́нїе своѐ ѿ ги́бели ѻ҆́гненныѧ, и҆ и҆сто́чникъ мѵ́ра, текꙋ́щїй чꙋде́снѣ ѿ і҆кѡ́ны бг҃омт҃ре, въ ра́достный тре́петъ прїидо́ша, и҆ бл҃годари́ша бг҃а и҆ пречⷭ҇тꙋю бцⷣꙋ со слеза́ми. Мы́ же тебѣ̀, ст҃е проко́пїе, ꙗ҆́кѡ вино́вника таково́й млⷭ҇ти бж҃їей и҆ ѹ҆се́рднаго ѡ҆ ни́хъ моли́твенника, ѹ҆блажа́емъ зва̑нїи си́ми:

<red>Р</red>а́дꙋйсѧ, во смире́нїи твое́мъ высѡ́каѧ дарова̑нїѧ нбⷭ҇наѧ стѧжа́вый: ра́дꙋйсѧ, нището́ю во́льною бога́тство чꙋде́съ свы́ше прїѧ́вый. Ра́дꙋйсѧ, ꙗ҆́кѡ мѡѷсе́й ѡ҆ лю́дехъ гра́да ѹ҆́стюга со дерзнове́нїемъ пред̾ бг҃омъ хода́тайствовавый: ра́дꙋйсѧ, ꙗ҆́кѡ і҆еремі́а съ пла́чемъ ве́лїемъ лю́ди ѹ҆́стюжстїи къ покаѧ́нїю призва́вый. Ра́дꙋйсѧ, сле́зъ твои́хъ тече́ньми, тече́нїе мѵ́ра бл҃года́тнагѡ ѿ і҆кѡ́ны бг҃омт҃ре и҆спроси́вый: ра́дꙋйсѧ, ꙗ҆́же и҆з̾ глꙋбины̀ воздыха́ньми, дыха́нїе тꙋ́чъ ѻ҆́гненныхъ безвре́днѡ лю́демъ сотвори́вый. Ра́дꙋйсѧ, стра́хомъ гнѣ́ва бж҃їѧ лю́ди ненака́занныѧ ѹ҆цѣломꙋ́дривый: ра́дꙋйсѧ, ꙗ҆́кѡ і҆ѡ́на нїнеѵі́тѧнѡмъ, лю́демъ ѹ҆́стюжскимъ во сп҃се́нїе послꙋжи́вый. Ра́дꙋйсѧ, ꙗ҆́кѡ ка́менїе въ пꙋсты́ни, съ нб҃сѐ спа́дшее, до дне́сь мл҃твъ твои́хъ дѣ́йство свидѣ́тельствꙋетъ: ра́дꙋйсѧ, ꙗ҆́кѡ ка́менїе сїѐ, ѿ ро́да въ ро́дъ, ве́лїе застꙋпле́нїе твоѐ гра́дꙋ ѹ҆́стюгꙋ ꙗ҆́снѡ зна́менꙋетъ. Ра́дꙋйсѧ, ꙗ҆́кѡ дре́внимъ прⷪ҇ро́кѡмъ бж҃їимъ си́лою чꙋде́съ ѹ҆подо́билсѧ є҆сѝ: ра́дꙋйсѧ, ꙗ҆́кѡ любо́вїю къ бг҃ꙋ и҆ бли̑жнимъ новозавѣ́тнымъ пра́ведникѡмъ поревнова́лъ є҆сѝ.

<red>Р</red>а́дꙋйсѧ, ст҃ы́й бл҃же́нный проко́пїе, вели́кїй и҆ пресла́вный чꙋдотво́рче.
