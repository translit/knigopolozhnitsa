---
title: "І҆́косъ з҃"
navigation:
  key: akathists-prokopijust-14
  title: "І҆́косъ з҃"
  parent: akathists-prokopijust
  order: 14
type: "akathist"
---

## І҆́косъ з҃:

<red>Н</red>о́вагѡ вои́стиннꙋ прⷪ҇ро́ка, и҆ ди́внагѡ прозорли́вца ꙗ҆вѝ тѧ̀ гдⷭ҇ь лю́демъ ѹ҆́стюжскимъ: мно́зи бо бл҃гоговѣ́йнїи лю́дїе, позна́вше бг҃оꙋгодное и҆ пра́ведное житїѐ твоѐ, и҆ въ ю҆ро́дствѣ твое́мъ высо́кꙋю мꙋ́дрость дꙋхо́внꙋю ѹ҆разꙋмѣ́вше, послꙋ́шахꙋ слове́съ твои́хъ, ꙗ҆́кѡ слове́съ вели́кагѡ ѹ҆го́дника бж҃їѧ, є҆мꙋ́же достои́тъ пѣ́ти такѡва́ѧ:

<red>Р</red>а́дꙋйсѧ, прови́дче, ѡ҆́бразы мно́гими грѧдꙋ̑щаѧ ю҆ро́дственне предвозвѣща́вый: ра́дꙋйсѧ, си́ми бл҃гопло́дїе и҆ непло́дїе землѝ на по́льзꙋ лю́демъ предзнаменова́вый. Ра́дꙋйсѧ, прозорливче, сокрове́ннаѧ серде́цъ человѣ́ческихъ дх҃омъ бж҃їимъ прозира́вый: ра́дꙋйсѧ, ко вразꙋмле́нїю слы́шащихъ сїѧ̑ и҆мъ покаѧ́нїѧ ра́ди ѿкрыва́вый. Ра́дꙋйсѧ, та́йныхъ беззако́нїй ѡ҆бличи́телю: ра́дꙋйсѧ, гро́зный нераска́ѧнныхъ грѣ́шникѡвъ кара́телю. Ра́дꙋйсѧ, небоѧ́зненный си́льнымъ мі́ра сꙋда̀ бж҃їѧ провозвѣ́стниче: ра́дꙋйсѧ, ѡ҆би́димыхъ и҆ гони́мыхъ застꙋ́пниче. Ра́дꙋйсѧ, въ ю҆́ной ѻ҆трокови́цѣ бꙋ́дꙋщꙋю ма́терь вели́кагѡ ст҃и́телѧ и҆ просвѣти́телѧ пе́рми стефа́на прозрѣ́вый: ра́дꙋйсѧ, сїѐ вои́стиннꙋ нело́жнѡ ѡ҆ не́й предсказа́вый. Ра́дꙋйсѧ, ѡ҆ пла́вающихъ въ ладїѧ́хъ по рѣцѣ̀ сꙋхо́нѣ ѹ҆сє́рдныѧ мл҃твы приноси́вый: ра́дꙋйсѧ, ѡ҆бꙋрева́ємымъ во́лнами пла́ванїе бл҃гопоспѣ́шнѡ мл҃твами твои́ми ѹ҆стро́ивый.

<red>Р</red>а́дꙋйсѧ, ст҃ы́й бл҃же́нный проко́пїе, вели́кїй и҆ пресла́вный чꙋдотво́рче.
