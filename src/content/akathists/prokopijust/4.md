---
title: "І҆́косъ в҃"
navigation:
  key: akathists-prokopijust-4
  title: "І҆́косъ в҃"
  parent: akathists-prokopijust
  order: 4
type: "akathist"
---

## І҆́косъ в҃:

<red>Р</red>а́зꙋмъ просвѣще́нъ ѿ бо́га и҆мы́й, до́брѣ сꙋетꙋ̀ и҆ тлѣ́нность сокро́вищъ мі́ра сегѡ̀ ѹ҆разꙋмѣ́лъ є҆сѝ, проко́пїе бг҃омꙋ́дре, и҆ кꙋ́плю земнꙋ́ю ѡ҆ста́вль, всѧ̑ стѧжа̑нїѧ твоѧ̑ хра́мѡмъ бж҃їимъ, ѡ҆би́телємъ и҆́ночєскимъ и҆ ни́щымъ расточи́лъ є҆сѝ, са́мъ ни́щъ бы́въ, да бога́томꙋ въ ми́лости хрⷭ҇тꙋ̀ бг҃ꙋ послꙋ́жиши невозбра́ннѣ, тѣ́мже слы́шиши ѿ на́съ сїѧ̑ похвалы̑:

<red>Р</red>а́дꙋйсѧ, кꙋ́плю вре́меннꙋю на вѣ́чнꙋю мꙋ́дрѣ премѣни́вый: ра́дꙋйсѧ, хрⷭ҇та̀ ра́ди нищетꙋ̀ во́льнꙋю и҆збра́вый. Ра́дꙋйсѧ, рꙋка́ми ни́щихъ на нб҃о сокрѡ́вища твоѧ̑ предпосла́вый: ра́дꙋйсѧ, и҆́го хрⷭ҇то́во ра́достнѡ дꙋше́ю на сѧ̀ воспрїѧ́вый. Ра́дꙋйсѧ, а҆лка́вый и҆ жажда́вый на землѝ, да пи́щи нетлѣ́нныѧ и҆ питїѧ̀ дꙋхо́внагѡ наслади́шисѧ на нб҃сѝ: ра́дꙋйсѧ, юро́дствовавый пред̾ человѣ́ки, да ликовствꙋ́еши со а҆́гг҃лы. Ра́дꙋйсѧ, всѧ́кое ѹ҆покое́нїе плотско́е возненави́дѣвый: ра́дꙋйсѧ, въ раздра́ннѣй ве́тсѣй ри́зѣ ходи́вый. Ра́дꙋйсѧ, плещи̑ твоѧ̑ на ѹ҆дарє́нїѧ вда́вый: ра́дꙋйсѧ, лани̑ты твоѧ̑ ѿ заꙋше́нїй неѿврати́вый. Ра́дꙋйсѧ, ѡ҆скорблє́нїѧ и҆ ѡ҆плева̑нїѧ кро́тцѣ и҆ неѕло́бивѣ терпѣ́вый: ра́дꙋйсѧ, за ѡ҆скорблѧ́вшихъ тѧ̀ бг҃ꙋ моли́выйсѧ.

<red>Р</red>а́дꙋйсѧ, ст҃ы́й бл҃же́нный проко́пїе, вели́кїй и҆ пресла́вный чꙋдотво́рче.
