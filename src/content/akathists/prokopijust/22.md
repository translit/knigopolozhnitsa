---
title: "І҆́косъ а҃і"
navigation:
  key: akathists-prokopijust-22
  title: "І҆́косъ а҃і"
  parent: akathists-prokopijust
  order: 22
type: "akathist"
---

## І҆́косъ а҃і:

<red>С</red>вѣ́тлостїю чꙋде́съ твои́хъ, ѹ҆го́дниче бж҃їй, ꙗ҆́кѡ свѣти́ло пꙋтево́дное сїѧ́еши всѣ̑мъ, хотѧ́щымъ бл҃гоче́стнѡ ѡ҆ хрⷭ҇тѣ жи́ти, не потерпѣ́лъ бо є҆сѝ мертвецꙋ̀ нѣ́коемꙋ, нечести́вѡ жи́вшꙋ, бли́зъ гро́ба твоегѡ̀ погребе́нꙋ бы́ти, но зна́менїемъ нѣ́кїимъ ди́внымъ ѹ҆дали́лъ є҆сѝ ѿ себє̀, да наꙋ́чатсѧ всѝ бѣ́гати скве́рнъ грѣха̀. Сегѡ̀ ра́ди ѡ҆бита́лище тѧ̀ дх҃а бж҃їѧ бы́ти ѹ҆вѣ́дѣвше, зове́мъ тѝ такѡва́ѧ:

<red>Р</red>а́дꙋйсѧ, вѣ́ры хрⷭ҇то́вы плоды̀ бл҃года̑тныѧ въ себѣ̀ ꙗ҆ви́вый: ра́дꙋйсѧ, ꙗ҆́кѡ со́лнце въ добродѣ́телѣхъ просїѧ́вый. Ра́дꙋйсѧ, въ крестоноше́нїи преꙋспѣ́вый: ра́дꙋйсѧ, всѐ житїѐ твоѐ во ѹ҆гожде́нїе бг҃ꙋ посвѧти́вый. Ра́дꙋйсѧ, во бл҃гоꙋха́нїи свѧты́ни ѡ҆почи́вый: ра́дꙋйсѧ, ѿ гро́ба твоегѡ̀ жи́знь нетлѣ́нїѧ и҆звѣсти́вый. Ра́дꙋйсѧ, ꙗ҆́кѡ ра́ка твоѧ̀ честна́ѧ и҆сто́чникъ и҆сцѣле́нїй недꙋ́гꙋющымъ показа́сѧ: ра́дꙋйсѧ, ꙗ҆́кѡ всѝ приходѧ́щїи къ не́й съ вѣ́рою, бл҃года́тїю ѡ҆сщ҃е́ни быва́ютъ. Ра́дꙋйсѧ, врачꙋ̀ всѣ̑мъ подаю́щїй многоразли̑чныѧ и҆сцѣлє́нїѧ: ра́дꙋйсѧ, страны̀ рѡссі́йскїѧ дꙋхо́вное ѹ҆краше́нїе. Ра́дꙋйсѧ, гра́да ѹ҆́стюга бл҃гонаде́жное ѹ҆твержде́нїе: ра́дꙋйсѧ, ѿ бѣ́дъ и҆ скорбе́й и҆ смертоно́сныхъ недꙋ́гѡвъ ско́рое и҆збавле́нїе.

<red>Р</red>а́дꙋйсѧ, ст҃ы́й бл҃же́нный проко́пїе, вели́кїй и҆ пресла́вный чꙋдотво́рче.
