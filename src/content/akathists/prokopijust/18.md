---
title: "І҆́косъ ѳ҃"
navigation:
  key: akathists-prokopijust-18
  title: "І҆́косъ ѳ҃"
  parent: akathists-prokopijust
  order: 18
type: "akathist"
---

## І҆́косъ ѳ҃:

<red>В</red>ѣті̑и человѣ́честїи не мо́гꙋтъ пости́гнꙋти глꙋбинꙋ̀ премꙋ́дрости бж҃їей, ꙗ҆́кѡ не премꙋ́дрыхъ мі́ра сегѡ̀, но бꙋ́ихъ ѡ҆ хрⷭ҇тѣ, и҆збира́етъ бг҃ъ въ жили́ще блгⷣти своеѧ̀, сїѧ̀ та́кѡ ѡ҆ тебѣ̀ сбы́вшаѧсѧ ви́дѧще, ст҃е проко́пїе, ꙗ҆́кѡ ве́лїѧ таи́нника прест҃ы́ѧ трⷪ҇цы тѧ̀ почита́емъ, и҆ любо́вїю ѿ се́рдца возглаша́емъ тѝ благохвалє́нїѧ сицєва́ѧ:

<red>Р</red>а́дꙋйсѧ, ѡ҆бѣтова́нїй є҆ѵⷢ҇лскихъ наслѣ́дниче: ра́дꙋйсѧ, преда́нїй а҆пⷭ҇льскихъ послѣ́дователю. Ра́дꙋйсѧ, мꙋ́дрый стра́нниче, и҆скі́й го́рнѧгѡ ѻ҆те́чествїѧ: ра́дꙋйсѧ, бж҃їй и҆збра́нниче, восшедый на высотꙋ̀ соверше́нства дꙋхо́внагѡ. Ра́дꙋйсѧ, бꙋ́йствомъ ѡ҆ хрⷭ҇тѣ премꙋ́дрость нбⷭ҇нꙋю стѧжа́вый: ра́дꙋйсѧ, лише́нїи вре́менными дово́льство вѣ́чное и҆скꙋпи́вый. Ра́дꙋйсѧ, ꙗ҆́кѡ зла́то въ горни́лѣ ѻ҆гне́мъ скорбе́й и҆скꙋше́нный: ра́дꙋйсѧ, ꙗ҆́кѡ сребро̀ чи́стое пред̾ ѻ҆ча́ми бж҃їими ꙗ҆́вльшїйсѧ. Ра́дꙋйсѧ, въ мꙋ́жествѣ непоколеби́мый: ра́дꙋйсѧ, въ терпѣ́нїи бл҃гоискꙋ́сный. Ра́дꙋйсѧ, кро́тостїю ѕло́бꙋ побѣжда́вый: ра́дꙋйсѧ, во є҆ди́нѣмъ бз҃ѣ ѹ҆тѣше́нїе ѡ҆брѣта́вый.

<red>Р</red>а́дꙋйсѧ, ст҃ы́й бл҃же́нный проко́пїе, вели́кїй и҆ пресла́вный чꙋдотво́рче.
