---
title: "Мл҃тва"
navigation:
  key: akathists-prokopijust-26
  title: "Мл҃тва"
  parent: akathists-prokopijust
  order: 26
type: "akathist"
---

## Мл҃тва:

<versal>Ѽ</versal> вели́кїй ѹ҆го́дниче бж҃їй и҆ чꙋдотво́рче, бл҃же́нный проко́пїе! Тебѣ̀ мо́лимсѧ и҆ тебѐ про́симъ: моли́сѧ ѡ҆ на́съ ко всеми́лостивомꙋ бг҃ꙋ и҆ сп҃сꙋ̀ на́шемꙋ і҆и҃сꙋ хрⷭ҇тꙋ̀, да проба́витъ ми́лость свою̀ къ на́мъ недостѡ́йнымъ, и҆ да́рꙋетъ на́мъ всѧ̑, ꙗ҆́же къ животꙋ̀ и҆ бл҃гоче́стїю потрє́бнаѧ: вѣ́ры ѹ҆́бѡ и҆ любвѐ преспѣ́ѧнїе, благоче́стїѧ ѹ҆множе́нїе, ми́ра ѹ҆твержде́нїе, землѝ плодоно́сїе, воздꙋ́хѡвъ бл҃горастворе́нїе, и҆ во всѣ̑мъ бла́гомъ благо́е поспѣше́нїе. Сто́льный гра́дъ, гра́дъ тво́й ѹ҆́стюгъ, и҆ всѧ̑ гра́ды и҆ вє́си рѡссі̑йскїѧ, предста́тельствомъ твои́мъ соблюдѝ невреди́мы ѿ всѧ́кагѡ ѕла̀. Всѣ̑мъ правосла̑внымъ хрⷭ҇тїа́нѡмъ, тѧ̀ моли́твеннѡ призыва́ющымъ, комꙋ́ждо по нꙋ́ждамъ и҆́хъ, потрє́бнаѧ да́рꙋй: болѧ́щымъ и҆сцѣле́нїе, скорбѧ́щымъ ѹ҆тѣше́нїе, бѣ́дствꙋющымъ поможе́нїе, ѹ҆ныва́ющымъ ѡ҆бодре́нїе, ни́щымъ снабдѣ́нїе, си̑рымъ призрѣ́нїе, всѣ̑мъ же на́мъ дꙋ́хъ покаѧ́нїѧ и҆ стра́ха бж҃їѧ и҆спросѝ, да бл҃гоче́стнѡ сконча́вше вре́менное сїѐ житїѐ, сподо́бимсѧ бл҃гꙋ́ю хрⷭ҇тїа́нскꙋю кончи́нꙋ полꙋчи́ти и҆ црⷭ҇твїе нбⷭ҇ное со и҆збра́нными бж҃їими наслѣ́довати. Є҆́й, пра́ведниче бж҃їй! Не посрамѝ ѹ҆пова́нїѧ на́шегѡ, є҆́же на тѧ̀ смире́ннѡ возлага́емъ, но бꙋ́ди на́мъ помо́щникъ и҆ застꙋ́пникъ въ жи́зни, въ сме́рти и҆ по сме́рти на́шей: да твои́мъ предста́тельствомъ сп҃се́нїе ѹ҆лꙋчи́вше, кꙋ́пнѡ съ тобо́ю просла́вимъ ѻ҆ц҃а̀ и҆ сн҃а и҆ ст҃а́гѡ дх҃а, и҆ твоѐ крѣ́пкое застꙋпле́нїе ѡ҆ на́съ, во вѣ́ки вѣкѡ́въ. <red>А҆</red>ми́нь.

{% illustration "small-ornaments/medallion-lukovich", "small" %}
