---
title: "І҆́косъ і҃"
navigation:
  key: akathists-prokopijust-20
  title: "І҆́косъ і҃"
  parent: akathists-prokopijust
  order: 20
type: "akathist"
---

## І҆́косъ і҃:

<red>Ц</red>арѧ̀ нбⷭ҇нагѡ хрⷭ҇та̀ вѣ́рный ра́бъ бы́лъ є҆сѝ, проко́пїе ст҃е, ѿ него́же чꙋдесы̀ мно́гими просла́вленъ є҆сѝ, ꙗ҆́кѡ и҆ са́мый гро́бъ тво́й, и҆сто́чникъ и҆сцѣле́нїй показа́сѧ, къ немꙋ́же недꙋ́жнїи съ вѣ́рою притека́юще, здра́вїе полꙋча́хꙋ, и҆ тѧ̀, ꙗ҆́кѡ ми́лостивагѡ и҆ безме́зднагѡ цѣли́телѧ прославлѧ́хꙋ, зовꙋ́ще и҆ глаго́люще:

<red>Р</red>а́дꙋйсѧ, ст҃че бж҃їй, со ст҃ы́ми почива́ѧй и҆ ѡ҆ грѣ́шныхъ бг҃а ѹ҆молѧ́ѧй: ра́дꙋйсѧ, ѹ҆го́дниче хрⷭ҇то́въ, да́ры и҆сцѣле́нїй болѧ́щымъ подава́ѧй. Ра́дꙋйсѧ, кончи́ною ст҃о́ю пресели́выйсѧ ѿ землѝ на нб҃о: ра́дꙋйсѧ, ѿ го́рнихъ высо́тъ на землю̀ къ просѧ́щымъ твоегѡ̀ застꙋпле́нїѧ ми́лостивнѡ приника́ѧй. Ра́дꙋйсѧ, разсла́бленныхъ бл҃года́тный ѹ҆крѣпи́телю: ра́дꙋйсѧ, бѣснова́тыхъ ѿ наси́лїѧ дїа́вола свободи́телю. Ра́дꙋйсѧ, покры́тыхъ ꙗ҆́звами чꙋде́снѣ врачева́вый: ра́дꙋйсѧ, тѧ́жкими недꙋ́ги ѡ҆держи́мыхъ и҆ въ неча́ѧнїи бы́вшихъ па́ки въ здра́вїе приводи́вый. Ра́дꙋйсѧ, бли̑жнимъ и҆ да̑льнимъ ра́внѡ ми́лостивнѡ бл҃готвори́вый: ра́дꙋйсѧ, гро́бъ тво́й всѣ̑мъ притека́ющымъ къ немꙋ̀ вѣ̑рнымъ враче́бницꙋ недꙋ́гѡвъ показа́вый. Ра́дꙋйсѧ, гра́да ѹ҆́стюга неѿстꙋ́пный храни́телю: ра́дꙋйсѧ, чтꙋ́щихъ ст҃ꙋ́ю па́мѧть твою̀ нбⷭ҇ный покрови́телю.

<red>Р</red>а́дꙋйсѧ, ст҃ы́й бл҃же́нный проко́пїе, вели́кїй и҆ пресла́вный чꙋдотво́рче.
