---
title: "І҆́косъ д҃"
navigation:
  key: akathists-prokopijust-8
  title: "І҆́косъ д҃"
  parent: akathists-prokopijust
  order: 8
type: "akathist"
---

## І҆́косъ д҃:

<red>С</red>лы́шавше гро́мъ съ небесѐ и҆ ви́дѣвше мо́лнїю и҆ ѡ҆́блаки ѻ҆гневи̑дныѧ, до́ждь ѻ҆́гненъ на гра́дъ и҆́хъ и҆́звести хотѧ́щыѧ, жи́тели гра́да, въ стра́сѣ ве́лїем, притеко́ша въ собо́рный хра́мъ бг҃омт҃ре и҆ та́мѡ ѡ҆брѣто́ша тѧ̀, ст҃е проко́пїе, со слеза́ми молѧ́щѧсѧ пред̾ і҆кѡ́ною честна́гѡ є҆ѧ̀ бл҃говѣ́щенїѧ ѡ҆ сп҃се́нїи гра́да ма́терними є҆ѧ̀ ко гдⷭ҇ꙋ мл҃твами. Тѣ́мже ѡ҆ сп҃се́нныхъ предста́тельствомъ твои́мъ достои́тъ зва́ти тебѣ̀:

<red>Р</red>а́дꙋйсѧ, бл҃гопрїѧ́тный ко гдⷭ҇ꙋ мл҃твенниче: ра́дꙋйсѧ, слеза́ми мл҃твенными ѻ҆́гнь гнѣ́ва бж҃їѧ ѹ҆гаси́вый. Ра́дꙋйсѧ, прогнѣ́ваннаго созда́телѧ всѧ́ческихъ на млⷭ҇ть къ лю́демъ согрѣши́вшымъ преклони́вый: ра́дꙋйсѧ, рꙋ́ки твоѧ̑ ст҃ы̑ѧ ко гдⷭ҇ꙋ на ѹ҆моле́нїе со ѹ҆пова́нїемъ простира́вый. Ра́дꙋйсѧ, прест҃ꙋ́ю влⷣчцꙋ бцⷣꙋ въ помо́щницꙋ мл҃твамъ твои̑мъ призва́вый: ра́дꙋйсѧ, ма́тернимъ є҆ѧ̀ предста́тельствомъ ко хрⷭ҇тꙋ̀ бг҃ꙋ, тꙋ́чи гнѣ́ва нбⷭ҇нагѡ ѿврати́вый. Ра́дꙋйсѧ, гра́дъ согрѣши́вшїй къ покаѧ́нїю призва́вый: ра́дꙋйсѧ, ѿ ги́бели ѻ҆́гненныѧ ди́внѡ є҆гѡ̀ и҆зба́вивый. Ра́дꙋйсѧ, пра́ведниче, є҆гѡ̀же ра́ди поми́лова гдⷭ҇ь мнѡ́гїѧ грѣ́шники: ра́дꙋйсѧ, посре́дниче междꙋ̀ бг҃омъ и҆ согрѣши́вшими человѣ́ки. Ра́дꙋйсѧ, покаѧ́нїѧ проповѣ́дниче немо́лчный: ра́дꙋйсѧ, бл҃гоче́стїѧ наста́вниче нелицепрїѧ́тный.

<red>Р</red>а́дꙋйсѧ, ст҃ы́й бл҃же́нный проко́пїе, вели́кїй и҆ пресла́вный чꙋдотво́рче.
