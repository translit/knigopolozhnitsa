---
title: "І҆́косъ з҃"
navigation:
  key: akathists-kirillnov-14
  title: "І҆́косъ з҃"
  parent: akathists-kirillnov
  order: 14
type: "akathist"
---

## І҆́косъ з҃:

<red>Н</red>о́вагѡ тѧ̀ наста́вника мона́шествꙋющихъ и҆ бл҃готекꙋ́щихъ ѡ҆бꙋчи́телѧ разꙋмѣ́емъ, ѻ҆́ч҃е ст҃ы́й кѷрі́лле: про́йде бо ѡ҆ тебѣ̀ сла́ва повсю́дꙋ, и҆ мно́зи прихожда́хꙋ къ тебѣ̀ бл҃гослове́нїѧ ра́ди и҆ мл҃твы, и҆ слы́шанїѧ ра́ди дꙋшесп҃си́тельныхъ слове́съ, и҆ні́и же и҆ сожи́тельствовати съ тобо́ю жела́юще: ты́ же всѣ́хъ прїима́лъ є҆сѝ съ любо́вїю, и҆ поꙋча́лъ є҆сѝ и҆́хъ ѿ бжⷭ҇твеннагѡ писа́нїѧ, є҆́же твори́ти за́пѡвѣди гдⷭ҇ни, храни́ти чистотꙋ̀ тѣле́снꙋю и҆ и҆мѣ́ти любо́вь нелицемѣ́рнꙋю дрꙋ́гъ ко дрꙋ́гꙋ. тѣ́мже бл҃года́рственнѡ вопїе́мъ тѝ:

<red>Р</red>а́дꙋйсѧ, до́брый стада̀ твоегѡ̀ и҆́ночествꙋющихъ наста́вниче и҆ прави́телю: ра́дꙋйсѧ, притека́ющихъ къ тебѣ̀ бл҃гослове́нїѧ ра́ди и҆ мл҃твы, и҆ слы́шанїѧ ра́ди дꙋшесп҃си́тельныхъ слове́съ, мл҃твенниче и҆ ѹ҆чи́телю. Ра́дꙋйсѧ, за́пѡвѣди гдⷭ҇ни твори́ти наꙋча́ѧй: ра́дꙋйсѧ, храни́ти чистотꙋ̀ тѣле́снꙋю повелѣва́ѧй. Ра́дꙋйсѧ, братолю́бїѧ хрⷭ҇тїа́нскагѡ преи́скреннїй ревни́телю: ра́дꙋйсѧ, любвѐ ѹ҆чи́телѧ твоегѡ̀ ко бра́тїи подража́телю. Ра́дꙋйсѧ, за́повѣдей хрⷭ҇то́вых, ꙗ҆́же ѡ҆ любвѝ, вѣ́рный и҆сполни́телю: ра́дꙋйсѧ, и҆ всѣ́хъ на́съ въ любвѝ дрꙋ́гъ ко дрꙋ́гꙋ ди́вный наста́вниче. Ра́дꙋйсѧ, бл҃гоговѣ́йный слꙋжи́телю бж҃їй, ѡ҆ вѣ́рныхъ ѹ҆молѧ́ѧй: ра́дꙋйсѧ, не сло́вомъ то́чїю, но па́че житїе́мъ поꙋча́ѧй. Ра́дꙋйсѧ, свѣти́льниче многосвѣ́тлый, возведы́й ко хрⷭ҇тꙋ̀ мона́хѡвъ мно́жєства: ра́дꙋйсѧ, предводи́телю до́брый въ пꙋтѝ сп҃се́нїѧ.

<red>Р</red>а́дꙋйсѧ, прпⷣбне ѻ҆́ч҃е на́шъ кѷрі́лле, вели́кїй чꙋдотво́рче.
