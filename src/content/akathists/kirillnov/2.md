---
title: "І҆́косъ а҃"
navigation:
  key: akathists-kirillnov-2
  title: "І҆́косъ а҃"
  parent: akathists-kirillnov
  order: 2
type: "akathist"
---

## І҆́косъ а҃:

<red>А҆</red>гг҃льское во пло́ти твоѐ жи́тельство прови́дѣвъ всѣѧ̀ тва́ри созда́тель, є҆щѐ во ѹ҆тро́бѣ ма́терней, во вре́мѧ бжⷭ҇твеннагѡ пѣ́нїѧ, трикра́тнымъ возглаше́нїемъ, показа̀ тѧ̀ мі́рꙋ и҆́стиннагѡ ѹ҆го́дника бы́ти ст҃ы́ѧ трⷪ҇цы. Тѣ́мже ѹ҆бл҃жа́емъ тѧ̀, вопїю́ще:

<red>Р</red>а́дꙋйсѧ, ѿрасле пречⷭ҇тна́ѧ ко́рене бл҃гочести́вагѡ: ра́дꙋйсѧ, бл҃гочести́выхъ роди́телей до́брый и҆ и҆збра́нный пло́де. Ра́дꙋйсѧ, ꙗ҆́кѡ и҆́маши во пло́ти а҆́гг҃лъ бы́ти пред̾ꙋсмо́тренный: ра́дꙋйсѧ, ѿ чрева̀ ма́тернѧ на сїѐ пред̾избра́нный. Ра́дꙋйсѧ, во ѹ҆тро́бѣ ма́терни ст҃ѣ́й трⷪ҇цѣ троекратнѡ трист҃ꙋ́ю хвалꙋ̀ возгласи́вый: ра́дꙋйсѧ, ѿ ма́тернѧ чре́ва ст҃ы́ѧ трⷪ҇цы ѡ҆би́тель ст҃а́ѧ ꙗ҆́вѣ бы́вый. Ра́дꙋйсѧ, є҆щѐ пре́жде рожде́нїѧ ѻ҆рга́нъ ст҃а́гѡ дх҃а пред̾ѧвле́нный: ра́дꙋйсѧ, ѿ ѹ҆тро́бы ма́терни ѡ҆свѧще́нный. Ра́дꙋйсѧ, трикра́тнымъ твои́мъ во чре́вѣ возглаше́нїемъ роди́тели ѹ҆диви́вый: ра́дꙋйсѧ, чре́з̾ сїѐ дѣла̀ бж҃їѧ пресла̑внаѧ ꙗ҆ви́вый. Ра́дꙋйсѧ, ꙗ҆́кѡ тобо́ю прогонѧ́ютсѧ скѡ́рби: ра́дꙋйсѧ, ꙗ҆́кѡ тобо́ю ѿ гдⷭ҇а подаю́тсѧ на́мъ вє́лїѧ млⷭ҇ти.

<red>Р</red>а́дꙋйсѧ, прпⷣбне ѻ҆́ч҃е на́шъ кѷрі́лле, вели́кїй чꙋдотво́рче.
