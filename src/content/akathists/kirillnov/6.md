---
title: "І҆́косъ г҃"
navigation:
  key: akathists-kirillnov-6
  title: "І҆́косъ г҃"
  parent: akathists-kirillnov
  order: 6
type: "akathist"
---

## І҆́косъ г҃:

<red>И҆</red>мѣ́ѧй всегда̀ пред̾ ѻ҆чи́ма твои́ма гдⷭ҇а, ве́сь преда́лсѧ є҆сѝ бг҃ови, и҆ вда́лъ є҆сѝ себѐ на трꙋды̀ мнѡ́ги, со всѧ́кимъ воздержа́нїемъ смирѧ́ѧ твою̀ дꙋ́шꙋ, тѣ́ло же твоѐ трꙋды̀ и҆ по́двиги ѹ҆томлѧ́ѧ толи́кѡ, ꙗ҆́кѡ прпⷣбномꙋ корни́лїю и҆ все́й бра́тїи ѕѣлѡ̀ ѹ҆дивлѧ́тисѧ вели́комꙋ твоемꙋ̀ смире́нїю, покоре́нїю, послꙋша́нїю, и҆ толи́комꙋ въ ю҆́ности твое́й бл҃гонра́вїю, ѹ҆крѣпле́нїю и҆ бо́дрости, и҆ прославлѧ́хꙋ ѡ҆ тебѣ̀ бг҃а. Тѣ́мже ра́дꙋющесѧ ѡ҆ тебѣ̀, зове́мъ тѝ:

<red>Р</red>а́дꙋйсѧ, ѹ҆́мъ тво́й къ нб҃сѝ впери́вый: ра́дꙋйсѧ, са́мъ себѐ и҆ всю̀ жи́знь хрⷭ҇тꙋ̀ бг҃ꙋ преда́вый. Ра́дꙋйсѧ, всѐ житїѐ посвѧти́вый на хвалꙋ̀ и҆ прославле́нїе бг҃а: ра́дꙋйсѧ, вели́чїемъ твои́хъ трꙋдѡ́въ и҆ подвигѡ́въ сла́вы прпⷣбныхъ дости́гнꙋвый. Ра́дꙋйсѧ, вели́кое воздержа́нїе и҆ по́стничество на́мъ ꙗ҆влѧ́ѧй: ра́дꙋйсѧ, ѻ҆́ными мно́гихъ приводѧ́й въ ѹ҆дивле́нїе и҆ ѹ҆веселѧ́ѧй. Ра́дꙋйсѧ, во пло́ти а҆́гг҃ла, высото́ю жи́тельства, въ себѐ ꙗ҆ви́вый: ра́дꙋйсѧ, смире́нїемъ нелицемѣ́рнымъ и҆ послꙋша́нїемъ всѣ́хъ ѹ҆диви́вый. Ра́дꙋйсѧ, ꙗ҆́кѡ не любѧ̀ сла́вы человѣ́ческїѧ, подо́бнѣ а҆враа́мꙋ и҆зво́лилъ є҆сѝ и҆зы́ти ѿ землѝ твоеѧ̀: ра́дꙋйсѧ, ꙗ҆́кѡ ѿ сегѡ̀ намѣ́ренїѧ на вре́мѧ ѹ҆держа́нъ бы́лъ є҆сѝ, бг҃ꙋ твоѐ сп҃се́нїе стро́ѧщꙋ. Ра́дꙋйсѧ, вождю̀ ко а҆́гг҃льскомꙋ ѡ҆́бразꙋ ѻ҆тца̀ и҆ ма́тере бг҃олюби́выхъ: ра́дꙋйсѧ, въ житїѝ и҆́ночестѣмъ твоегѡ̀ роди́телѧ наста́вниче.

<red>Р</red>а́дꙋйсѧ, прпⷣбне ѻ҆́ч҃е на́шъ кѷрі́лле, вели́кїй чꙋдотво́рче.
