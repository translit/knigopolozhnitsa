---
title: "І҆́косъ ѳ҃"
navigation:
  key: akathists-kirillnov-18
  title: "І҆́косъ ѳ҃"
  parent: akathists-kirillnov
  order: 18
type: "akathist"
---

## І҆́косъ ѳ҃:

<red>В</red>иті́и многовѣща́ннїи недоꙋмѣ́ютъ из̾ѡбрази́ти бл҃годѣѧ́нїѧ и҆ чꙋдеса̀ твоѧ̑, ꙗ҆́же содѣ́ѧлъ є҆сѝ въ житїѝ твое́мъ, досточꙋ́дне кѷрі́лле, ѻ҆́ч҃е на́шъ: но мы̀ немо́лчнѡ, а҆́ще и҆ не по достоѧ́нїю, любо́вїю вопїе́мъ тѝ:

<red>Р</red>а́дꙋйсѧ, бл҃же́нне кѷрі́лле, ви́дѣвый свѣ́тъ ве́лїй, ѡ҆сїѧ́вшїй тѧ̀ съ прпⷣбнымъ нїки́форомъ: ра́дꙋйсѧ, согрѣ́шшымъ проти́вꙋ тебѐ разбо́йникѡмъ, и҆зба́влєннымъ тобо́ю ѿ слѣпоты̀, любо́вь и҆́стиннꙋю показа́вый. Ра́дꙋйсѧ, ѹ҆досто́ивыйсѧ во вре́мѧ соверше́нїѧ бжⷭ҇твенныѧ лїтꙋргі́и а҆́гг҃льскагѡ сослꙋже́нїѧ: ра́дꙋйсѧ, проси́вшымъ ѹ҆ тебѣ̀ съ вѣ́рою мл҃твы ѡ҆ рожде́нїи и҆ воспита́нїи ча́дъ, подава́ѧй ѹ҆тѣше́нїе и҆ ра́дость. Ра́дꙋйсѧ, болѣ́знь кнѧ́зѧ ѕѣлѡ̀ тѧ́жкꙋю ѹ҆врачева́вый: ра́дꙋйсѧ, ничто́же ѿню́дъ ви́дѧщей ѻ҆́комъ прозрѣ́нїе дарова́вый. Ра́дꙋйсѧ, ѹ҆топа́ющихъ ско́рое и҆ и҆звѣ́стное спасе́нїе: ра́дꙋйсѧ, закоснѣва́ющихъ грѣ́шникѡвъ татей и҆справле́нїе. Ра́дꙋйсѧ, стра́ждꙋщихъ ѿ бѣсѡ́въ цѣли́телю: ра́дꙋйсѧ, тьмо́ю страсте́й плотски́хъ ѡ҆мраче́нныхъ просвѣти́телю. Ра́дꙋйсѧ, разли̑чныѧ недꙋ́ги неисцѣ̑льныѧ и҆сцѣлѧ́ѧй мл҃твами твои́ми: ра́дꙋйсѧ, врачꙋ̀ болѣ́зней не то́кмѡ тѣле́сныхъ, но и҆ дꙋше́вныхъ.

<red>Р</red>а́дꙋйсѧ, прпⷣбне ѻ҆́ч҃е на́шъ кѷрі́лле, вели́кїй чꙋдотво́рче.
