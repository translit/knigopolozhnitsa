---
title: "І҆́косъ ѕ҃"
navigation:
  key: akathists-kirillnov-12
  title: "І҆́косъ ѕ҃"
  parent: akathists-kirillnov
  order: 12
type: "akathist"
---

## І҆́косъ ѕ҃:

<red>В</red>озсїѧ̀ въ бг҃охрани́мѣй дꙋшѝ твое́й и҆́стинный свѣ́тъ бг҃овѣ́денїѧ, є҆гда̀ нача́лъ є҆сѝ созида́ти ѡ҆би́тель: поста́вилъ є҆сѝ себѣ̀ ке́ллїйцꙋ ма́лꙋ, и҆ дрꙋгꙋ́ю ке́ллїю бли́з̾ тоѧ̀ поста́вилъ є҆сѝ длѧ бра́тїй, хотѧ́щихъ съ тобо́ю жи́ти: въ прїидꙋщее же лѣ́то, ѹ҆стро́илъ є҆сѝ це́рковь ма́лꙋ во и҆́мѧ воскрⷭ҇нїѧ хрⷭ҇то́ва, и҆ дрꙋгꙋ́ю во и҆́мѧ пречⷭ҇тыѧ бцⷣы ѻ҆диги́трїи, и҆ прѡ́чаѧ потрє́бнаѧ монасты̑рскаѧ ѡ҆бита̑лища; И҆ мно́жество ревни́телей твоемꙋ̀ житїю̀, и҆́ночествꙋющихъ та́мѡ собра́лъ є҆сѝ гдⷭ҇еви. Тѣ́мже восхвалѧ́юще тѧ̀, ѹ҆се́рднѡ вопїе́мъ:

<red>Р</red>а́дꙋйсѧ, сподо́бивыйсѧ хра́мы и҆ ѡ҆би́тель ѹ҆стро́ити и҆ во ѻ҆́нꙋ и҆́нокѡвъ мно́жество собра́ти: ра́дꙋйсѧ, ѹ҆подо́бивыйсѧ дре́внимъ ѡ҆бщежи́тїѧ нача́льникѡмъ. Ра́дꙋйсѧ, го́рлицѣ пꙋстыннолюби́ваѧ: ра́дꙋйсѧ, дре́во, посредѣ̀ происходѧ́щихъ во́дъ насажде́нное. Ра́дꙋйсѧ, мона́хѡмъ свѣтлоѧ́снѣйшїй ѡ҆́бразе бг҃оꙋгожде́нїѧ: ра́дꙋйсѧ, дѣ́ѧтельнѡ ѹ҆каза́вый тѣ́мъ пра́вый пꙋ́ть сп҃се́нїѧ. Ра́дꙋйсѧ, собра́вый ли́къ ѹ҆чени̑къ, тебѣ̀ є҆динонра́вныхъ: ра́дꙋйсѧ, си́хъ присоедини́вый ликѡ́мъ и҆збра́нныхъ. Ра́дꙋйсѧ, зри́телю премі́рныхъ и҆ вышечꙋ́вственныхъ видѣ́нїй: ра́дꙋйсѧ, рꙋководи́телю ко сп҃си́тельномꙋ созерца́нїю. Ра́дꙋйсѧ, ꙗ҆ви́вый тѧ̀ ста́дꙋ твоемꙋ̀ ѡ҆бразъ кро́тости и҆ смиренномꙋ́дрїѧ: ра́дꙋйсѧ, всѣ̑мъ и҆́нокѡмъ показꙋ́ѧй въ себѣ̀ ѡ҆бразъ вѣ́рнагѡ бг҃ꙋ слꙋже́нїѧ.

<red>Р</red>а́дꙋйсѧ, прпⷣбне ѻ҆́ч҃е на́шъ кѷрі́лле, вели́кїй чꙋдотво́рче.
