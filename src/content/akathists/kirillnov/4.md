---
title: "І҆́косъ в҃"
navigation:
  key: akathists-kirillnov-4
  title: "І҆́косъ в҃"
  parent: akathists-kirillnov
  order: 4
type: "akathist"
---

## І҆́косъ в҃:

<red>Р</red>а́зꙋмомъ просвѣще́ннымъ свы́ше, разꙋмѣ́лъ є҆сѝ, прпⷣбне кѷрі́лле, ꙗ҆́кѡ въ мі́рѣ се́мъ всѧ́чєскаѧ сꙋета̀ и҆ тлѣ́нїю прича̑стна: є҆ди́но же є҆́сть на потре́бꙋ человѣ́кѡмъ, є҆́же бл҃гоꙋгоди́ти гдⷭ҇еви. Сегѡ̀ ра́ди возлюби́въ добродѣ́тельное по бз҃ѣ житїѐ, не поскорбѣ́лъ є҆сѝ по роди́телехъ твои́хъ, ни ѡ҆ до́мѣ, ни ѡ҆ сро́дницѣхъ, нижѐ ѿ и҆мѣ́нїѧ что̀ взѧ́лъ є҆сѝ, кро́мѣ є҆ди́ныѧ ри́зы: но во все́мъ ѹ҆пова́нїе положи́въ на бг҃а и҆ пречⷭ҇тꙋю є҆гѡ̀ мт҃рь, ѹ҆дали́лсѧ є҆сѝ во ѡ҆би́тель прпⷣбнагѡ корни́лїа, нелѣ́ностнѡ порабо́тати хрⷭ҇тꙋ̀. Тѣ́мже вопїе́мъ тѝ:

<red>Р</red>а́дꙋйсѧ, ѻ҆троча̀ добродꙋше́вное и҆ бл҃гонаде́жное: ра́дꙋйсѧ, дитѧ̀ бг҃олюбе́зное, блгⷣти дх҃а бж҃їѧ и҆спо́лненное. Ра́дꙋйсѧ, во мла́дости твое́й ста́рческꙋю мꙋ́дрость стѧжа́вый: ра́дꙋйсѧ, ю҆́ность твою̀ непоро́чностїю жи́тєльства ѹ҆краси́вый. Ра́дꙋйсѧ, ꙗ҆́кѡ бж҃їѧ любвѐ ѻ҆гне́мъ и҆змла́да твоѐ се́рдце те́плѣ разжже́сѧ: ра́дꙋйсѧ, ꙗ҆́кѡ мїрска́гѡ дꙋ́ха похотьмѝ съ дꙋше́ю и҆ тѣ́ло не ѡ҆скверни́сѧ. Ра́дꙋйсѧ, всегѡ̀ мі́ра кра̑снаѧ ꙗ҆́кѡ ско́ро и҆счеза́ющаѧ презрѣ́вый: ра́дꙋйсѧ, добродѣ́тельное по бз҃ѣ житїѐ возлюби́вый. Ра́дꙋйсѧ, по любвѝ къ гдⷭ҇ꙋ, бл҃годꙋ́шнѡ ѡ҆ста́вивый роди́тели своѧ̑, до́мъ, сро́дники и҆ и҆мѣ́нїе: ра́дꙋйсѧ, дости́гїй къ неистощи́момꙋ бога́тствꙋ. Ра́дꙋйсѧ, ше́ствовавый съ невѣ́домымъ ста́рцемъ ко ѡ҆би́тели Корнилїевѣ: ра́дꙋйсѧ, чре́з̾ сїѐ разꙋмѣвый бж҃їе посѣще́нїе.

<red>Р</red>а́дꙋйсѧ, прпⷣбне ѻ҆́ч҃е на́шъ кѷрі́лле, вели́кїй чꙋдотво́рче.
