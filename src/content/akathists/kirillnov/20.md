---
title: "І҆́косъ і҃"
navigation:
  key: akathists-kirillnov-20
  title: "І҆́косъ і҃"
  parent: akathists-kirillnov
  order: 20
type: "akathist"
---

## І҆́косъ і҃:

<red>С</red>тѣна̀ и҆ приста́нище сп҃се́нїѧ бы́лъ є҆сѝ бра́тїи, ѻ҆́ч҃е на́шъ кѷрі́лле бг҃оносне, па́че же по кончи́нѣ: восхотѣ́въ бо и҆ по ѿше́ствїи твое́мъ при́снѡ поꙋча́ти ча̑да твоѧ̑, ꙗ҆́кѡ живы́й, завѣща́лъ є҆сѝ и҆мъ всѧ̑ потрє́бнаѧ ко сп҃се́нїю: та́же бл҃гослови́въ бра́тїю и҆ причасти́всѧ бжⷭ҇твенныхъ и҆ животворѧ́щихъ хрⷭ҇то́выхъ та́инъ, пре́далъ є҆сѝ ст҃ꙋ́ю твою̀ дꙋ́шꙋ въ рꙋ́цѣ бж҃їи. Сегѡ̀ ра́ди и҆з̾ глꙋбины̀ серде́цъ вопїе́мъ тѝ:

<red>Р</red>а́дꙋйсѧ, и҆́скреннюю любо́вь къ бг҃ꙋ въ дꙋшѝ и҆ се́рдце твое́мъ непреста́ннѡ и҆мѣ́вый: ра́дꙋйсѧ, то́юже любо́вїю къ дꙋхѡ́внымъ ча́дѡмъ твои̑мъ и҆ бли̑жнимъ при ѿше́ствїи твое́мъ преиспо́лненный. Ра́дꙋйсѧ, ꙗ҆́кѡ и҆ на́съ твои́хъ ча́дъ ѻ҆те́чески назира́еши: ра́дꙋйсѧ, ꙗ҆́кѡ жи́въ сы́й, и҆ на́съ ѹ҆че́ньми твои́ми просвѣща́еши. Ра́дꙋйсѧ, по внꙋше́нїю дх҃а бж҃їѧ грѧдꙋ́щаѧ, ꙗ҆́кѡ настоѧ̑щаѧ предказа́вый: ра́дꙋйсѧ, ско́ра помо́щника въ ско́рбехъ и҆ нꙋжда́хъ на́мъ себѐ ꙗ҆ви́вый. Ра́дꙋйсѧ, бл҃гоче́стнѡ тече́нїе вре́менныѧ жи́зни твоеѧ̀ сконча́вый: ра́дꙋйсѧ, вѣ́рꙋ соблюды́й всецѣ́лꙋ. Ра́дꙋйсѧ, досто́йнѡ ѿ бг҃а сла́вꙋ и҆ вели́чїе, ѿ на́съ же пѣ́нїе прїе́млѧй: ра́дꙋйсѧ, твои́хъ трꙋдѡ́въ и҆ подвигѡ́въ плоды̀ вожделѣ́нныѧ взе́млѧй. Ра́дꙋйсѧ, нетлѣ́нными твои́ми моща́ми здѣ̀ почива́ѧй, дꙋ́хомъ же на́мъ соприсꙋ́тствꙋѧй и҆ мл҃твеннѡ тѧ̀ призыва́ющыѧ посѣща́ѧй: ра́дꙋйсѧ, ѿ моще́й твои́хъ и҆сцѣле́нїѧ недꙋ́гѡвъ и҆сточа́ѧй.

<red>Р</red>а́дꙋйсѧ, прпⷣбне ѻ҆́ч҃е на́шъ кѷрі́лле, вели́кїй чꙋдотво́рче.
