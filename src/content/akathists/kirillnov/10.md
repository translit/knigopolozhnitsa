---
title: "І҆́косъ є҃"
navigation:
  key: akathists-kirillnov-10
  title: "І҆́косъ є҃"
  parent: akathists-kirillnov
  order: 10
type: "akathist"
---

## І҆́косъ є҃:

<red>В</red>и́дѣвъ, бл҃же́нне кѷрі́лле, ꙗ҆́кѡ не презрѣ̀ гдⷭ҇ь проше́нїѧ твоегѡ̀, ра́дꙋѧсѧ поте́клъ є҆сѝ въ тѵ́хфинъ монасты́рь пречⷭ҇тыѧ бцⷣы и҆ ꙗ҆ви́сѧ тѝ во снѣ̀ чре́зъ трѝ дни̑ пречⷭ҇таѧ бцⷣа, и҆ речѐ ти́химъ гла́сомъ: ѹ҆го́дниче прест҃ы́ѧ трⷪ҇цы, ра́бе мо́й кѷрі́лле, пойдѝ на восто́чнꙋю странꙋ̀ къ бѣлꙋ̀ є҆́зерꙋ, и҆ ꙗ҆ви́тъ тебѣ̀ гдⷭ҇ь, сн҃ъ мо́й и҆ бг҃ъ, поко́й ста́рости твое́й. Ты́ же, блаже́нне, ꙗ҆вле́нїемъ бж҃їѧ мт҃ре наставлѧ́емь и҆ тогѡ̀ сїѧ́нїемъ ѡ҆зарѧ́емь, дости́глъ є҆сѝ пред̾ꙋка́занныѧ тѝ пꙋсты́ни: и҆дѣ́же ѹ҆ви́дѣвъ ѻ҆́гненный сто́лпъ, по семꙋ̀ бл҃года́тномꙋ зна́менїю ѡ҆снова́лъ є҆сѝ та́мѡ пречестнꙋ́ю ѡ҆би́тель. Сегѡ̀ ра́ди срѣта́емъ тѧ̀ привѣ̑тствїи си́ми:

<red>Р</red>а́дꙋйсѧ, ѹ҆го́дниче прест҃ы́ѧ трⷪ҇цы: ра́дꙋйсѧ, ра́бе пречⷭ҇тыѧ бг҃омт҃ре. Ра́дꙋйсѧ, зри́телю бжⷭ҇твенныхъ видѣ́нїй: ра́дꙋйсѧ, ѹ҆се́рдный и҆сполни́телю бж҃їихъ хотѣ́нїй. Ра́дꙋйсѧ, сподо́бивыйсѧ ви́дѣти во снѣ̀ прест҃ꙋ́ю бцⷣꙋ: ра́дꙋйсѧ, ѹ҆досто́ивыйсѧ слы́шати ти́хїй є҆ѧ̀ гла́съ. Ра́дꙋйсѧ, сто́лпъ ѻ҆́гненъ ви́дѣвый на кра́сномъ ѻ҆́стровѣ, твоѐ ѡ҆бразꙋ́ющь въ дꙋ́сѣ соверше́нство: ра́дꙋйсѧ, чре́з̾ сїѐ прїе́мый ѿ гдⷭ҇а бл҃го́е и҆звѣще́нїе ѡ҆ ꙗ҆вле́ннѣмъ мѣ́стѣ. Ра́дꙋйсѧ, ѻ҆гневи́дный сто́лпе, наставлѧ́ѧй на пꙋ́ть сп҃се́нїѧ: ра́дꙋйсѧ, свѣтоза́рный свѣти́льниче, вѣ́рныѧ просвѣща́ѧй. Ра́дꙋйсѧ, до́брый дѣ́лателю вертогра́да хрⷭ҇то́ва: ра́дꙋйсѧ, досто́инъ бы́вый а҆́гг҃льскагѡ ꙗ҆вле́нїѧ.

<red>Р</red>а́дꙋйсѧ, прпⷣбне ѻ҆́ч҃е на́шъ кѷрі́лле, вели́кїй чꙋдотво́рче.
