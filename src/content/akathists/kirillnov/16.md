---
title: "І҆́косъ и҃"
navigation:
  key: akathists-kirillnov-16
  title: "І҆́косъ и҃"
  parent: akathists-kirillnov
  order: 16
type: "akathist"
---

## І҆́косъ и҃:

<red>В</red>се́ю дꙋше́ю послꙋжи́въ гдⷭ҇ꙋ и҆ всѣ́мъ житїе́мъ бл҃гоꙋгоди́въ є҆мꙋ̀, просла́вилсѧ є҆сѝ терпе́нїемъ твои́мъ, взира́ѧ на нача́льника вѣ́ры и҆ соверши́телѧ і҆и҃са, ѻ҆́ч҃е прпⷣбне кѷрі́лле. что̀ мѝ ско́рби мнѡ́ги и҆ ѡ҆ѕлобле́нїѧ нано́сите, лю́дїе; Глаго́лалъ є҆сѝ ко ѡ҆скорби́вшымъ тѧ̀. потре́ба, ѻ҆́ч҃е, терпѣ́нїѧ и҆ мл҃твы, глаго́ла тѝ ѹ҆чени́къ тво́й дїонѵ́сїй. Мы́ же, помина́юще терпѣ́нїе твоѐ, ѹ҆бл҃жа́емъ тѧ̀, глаго́люще:

<red>Р</red>а́дꙋйсѧ, вели́кїй бл҃гоче́стїѧ сто́лпе: ра́дꙋйсѧ, зерца́ло досточꙋ́днагѡ терпѣ́нїѧ. Ра́дꙋйсѧ, терпѣ́нїю хрⷭ҇то́вꙋ вѣ́рнѡ подража́вый: ра́дꙋйсѧ, си́лꙋ за́повѣди хрⷭ҇то́вы, ꙗ҆́же ѡ҆ любвѝ ко врагѡ́мъ, премꙋ́дрѣ ѹ҆разꙋмѣ́вый. Ра́дꙋйсѧ, во и҆скꙋше́нїи ѿ люде́й хи́трость лꙋка́вагѡ прозрѣ́вый: ра́дꙋйсѧ, и҆ во все́мъ житїѝ твое́мъ ѹ҆хищре́нїѧ сатаны̀ проразꙋмѣ́вый. Ра́дꙋйсѧ, ѕло́е бл҃ги́мъ всегда̀ препобѣжда́вый: ра́дꙋйсѧ, скѡ́рби мнѡ́ги со ѹ҆пова́нїемъ терпѣ́вый. Ра́дꙋйсѧ, терпе́нїемъ ѕло́бꙋ врага̀ попра́вый: ра́дꙋйсѧ, мнѡ́гїѧ кѡ́зни бѣсѡ́въ си́лою бж҃їею побѣди́вый. Ра́дꙋйсѧ, крило́ма бг҃омы́слїѧ сѣ̑ти вра̑жїѧ сокрꙋши́вый: ра́дꙋйсѧ, смире́нїемъ возвыша́емый, въ нбⷭ҇ныѧ ѡ҆би́тєли дости́гнꙋвый.

<red>Р</red>а́дꙋйсѧ, прпⷣбне ѻ҆́ч҃е на́шъ кѷрі́лле, вели́кїй чꙋдотво́рче.
