---
title: "І҆́косъ а҃ї"
navigation:
  key: akathists-kirillnov-22
  title: "І҆́косъ а҃ї"
  parent: akathists-kirillnov
  order: 22
type: "akathist"
---

## І҆́косъ а҃ї:

<red>С</red>вѣтоза́рное свѣти́ло въ правосла́вно-рѡссі́йскомъ ца́рствїи и҆ во все́й вселе́ннѣй, бл҃года́тїю немерца́ющагѡ сл҃нца хрⷭ҇та̀ і҆и҃са просвѣща́ющею возсїѧ́вшее, зри́мъ тѧ̀, бг҃омꙋ́дре ѻ҆́ч҃е кѷрі́лле: и҆ по честнѣ́мъ твое́мъ ѹ҆спе́нїи, свѣ́тиши на́мъ зна́меньми и҆ чꙋдесы̀, и҆стека́ющими ѿ че́стныхъ и҆ ст҃ы́хъ моще́й твои́хъ. Бг҃а бо и҆зволе́нїемъ, тѧ̀ прославлѧ́ющагѡ, и҆з̾ под̾ спꙋ́да землѝ из̾ѧ́ты, достолѣ́пнѡ ꙗ҆́вѣ во хра́мѣ положи́шасѧ, да входѧ́щїи ви́дѧтъ и҆сто́чникъ неисчерпа́емыѧ бл҃года́ти и҆сцѣле́нїй. Сегѡ ра́ди, бл҃года́рствєннаѧ приносѧ́ще бг҃ꙋ, вопїе́мъ къ тебѣ̀:

<red>Р</red>а́дꙋйсѧ, нетлѣ́нїемъ моще́й сла́вно ѿ бг҃а возвели́ченный: ра́дꙋйсѧ, се́ бо нетлѣ́нныѧ твоѧ̑ мо́щи врꙋчѝ на́мъ чꙋде́съ бг҃ъ, ꙗ҆́кѡ да́ръ вожделѣ́нный. Ра́дꙋйсѧ, бл҃года́ти и҆сто́чникъ твою̀ сщ҃е́ннꙋю ра́кꙋ показꙋ́ѧй: ра́дꙋйсѧ, во́ды сп҃си́тельныхъ цѣле́бъ ѡ҆би́льнѡ ѿ тоѧ̀ пролива́ѧй. Ра́дꙋйсѧ, хрѡмы́мъ и҆ разсла́блєннымъ, припа́дающымъ ко гро́бꙋ твоемꙋ̀, хожде́нїе ми́лостивнѡ сотворѧ́ѧй: ра́дꙋйсѧ, слепы̑мъ возвраща́ѧй мл҃твою твое́ю зрѣ́нїе: ра́дꙋйсѧ, ца́рю і҆ѡа́ннꙋ дарова́вый и҆збавле́нїе ѿ напра́сныѧ сме́рти. Ра́дꙋйсѧ, разли̑чныѧ болѣ̑зни ѹ҆врачева́вый: ра́дꙋйсѧ, ѡ҆держи̑мымъ ѿ бѣсѡ́въ подава́ѧй свобожде́нїе. Ра́дꙋйсѧ, въ погꙋ́бльшихъ ра́зꙋмъ возставлѧ́ѧй разꙋмѣ́нїе: ра́дꙋйсѧ, трѧса́вичныѧ недꙋ́ги ѿгна́вый. Ра́дꙋйсѧ, проси́вшымъ ѹ҆ тебѣ̀ съ вѣ́рою непло́дствїѧ ѹ҆́зы разрѣши́вый.

<red>Р</red>а́дꙋйсѧ, прпⷣбне ѻ҆́ч҃е на́шъ кѷрі́лле, вели́кїй чꙋдотво́рче.
