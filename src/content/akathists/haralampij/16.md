---
title: "І҆́косъ и҃"
navigation:
  key: akathists-haralampij-16
  title: "І҆́косъ и҃"
  parent: akathists-haralampij
  order: 16
type: "akathist"
---

## І҆́косъ и҃:

<red>В</red>сѐ се́рдце своѐ ꙗ҆́ростїю и҆спо́лнивъ, вдадѐ тѧ̀ ца́рь нечести́вый нѣ́коѣй женѣ̀ вдови́цѣ на порꙋга́нїе. ты́ же, свѧ́те харала́мпїе, входѧ̀ въ до́мъ є҆ѧ̀, восклони́лсѧ є҆сѝ на нѣ́кїй при хра́минѣ сто́лпъ, и҆ а҆́бїе сꙋхі́й то́й сто́лпъ прозѧбѐ: тогда̀ жена̀ таѧ̀, ѕѣлѡ̀ ѹ҆жаснꙋ́вшисѧ, къ бг҃ꙋ ѡ҆брати́сѧ. мы́ же во ѹ҆миле́нїи се́рдца взыва́емъ тѝ:

<red>Р</red>а́дꙋйсѧ, харала́мпїе, свѣти́льниче всесвѣ́тлый: ра́дꙋйсѧ, ѹ҆го́дниче хрⷭ҇то́въ, бл҃года́тїю преиспо́лненный. Ра́дꙋйсѧ, ꙗ҆́кѡ и҆ са́мое и҆́мѧ твоѐ чꙋ́днымъ житїе́мъ твои́мъ ѡ҆правди́сѧ: ра́дꙋйсѧ, вдови́цъ предста́тельство и҆ застꙋпле́нїе. Ра́дꙋйсѧ, ѹ҆че́нїемъ твои́мъ мнѡ́гїѧ ко хрⷭ҇тꙋ̀ приведы́й: ра́дꙋйсѧ, си́рыхъ наде́ждо и҆ ѹ҆крѣпле́нїе. Ра́дꙋйсѧ, мꙋ́ченикѡвъ красото̀: ра́дꙋйсѧ, человѣколю́бїѧ зерца́ло.

<red>Р</red>а́дꙋйсѧ, сщ҃енномч҃ниче харала́мпїе, милосе́рдый на́шъ пред̾ бг҃омъ застꙋ́пниче и҆ преди́вный чꙋдотво́рче.
