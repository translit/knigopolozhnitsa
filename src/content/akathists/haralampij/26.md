---
title: "Мл҃тва"
navigation:
  key: akathists-haralampij-26
  title: "Мл҃тва"
  parent: akathists-haralampij
  order: 26
type: "akathist"
---

## Мл҃тва:

<versal>Ѽ</versal> сщ҃е́ннаѧ и҆ многострада́льнаѧ главо̀, па́стырю до́брый слове́сныхъ ѻ҆ве́цъ хрⷭ҇то́выхъ, сщ҃енномч҃ниче хрⷭ҇то́въ харала́мпїе, магнисі́йскаѧ похвало̀ и҆ сла́во вселе́нныѧ, всемі́рный свѣти́льниче и҆ вели́кїй на́шъ застꙋ́пниче и҆ помо́щниче въ ско́рбехъ, бѣда́хъ и҆ всѧ́кихъ нꙋжда́хъ! ѹ҆слы́ши на́съ грѣ́шныхъ, къ тебѣ̀ прибѣга́ющихъ и҆ молѧ́щихсѧ, и҆ и҆зба́ви на́съ ѿ всѧ́кагѡ ѕла́гѡ ѡ҆бстоѧ́нїѧ. ты́ бо прїѧ́лъ є҆сѝ ѿ гдⷭ҇а блгⷣть и҆ си́лꙋ вели́кꙋ за мнѡ́гїѧ и҆ нꙋ́жныѧ страда̑нїѧ твоѧ̑ и҆ терпѣ́нїе, є҆́же всю́дꙋ и҆ во всѣ̑мъ на́мъ помога́ти, и҆ наипа́че и҆дѣ́же па́мѧть твоѧ̀ почита́ема бꙋ́детъ бдѣ́нїемъ, пѣ́нїемъ и҆ ѹ҆се́рднымъ моле́нїемъ. сицева́ѧ бл҃года́ть даде́сѧ тѝ, сщ҃енномч҃ниче хрⷭ҇то́въ, ѿ ꙗ҆́вльшагѡсѧ тѝ гдⷭ҇а цр҃ѧ̀ сла́вы по твоемꙋ̀ и҆спроше́нїю. є҆гда̀ на ме́чное тѧ̀ ѹ҆сѣче́нїе ѡ҆сꙋди́ша, ѹ҆слы́шалъ є҆сѝ превожделѣ́нный и҆ сладча́йшїй ѻ҆́ный гла́съ, глаго́лющїй тебѣ̀: прїидѝ, харала́мпїе, дрꙋ́же мо́й, мнѡ́гїѧ мꙋ̑ки и҆́мене ра́ди моегѡ̀ претерпѣ́вый, и҆ просѝ ѹ҆ менѐ, є҆́же хо́щеши, и҆ а҆́зъ да́мъ тѝ. ты́ же, вели́кїй свѣти́льниче, рѣ́клъ є҆сѝ хрⷭ҇тꙋ̀ гдⷭ҇ꙋ ѹ҆сты̀ свои́ми: гдⷭ҇и мо́й, вели́кѡ ѹ҆́бѡ мнѣ̀ є҆́сть ѿ тебѣ̀, свѣ́та невече́рнѧгѡ, дарова́нїе сїѐ. а҆́ще ѹ҆го́днѡ є҆́сть вели́чествꙋ твоемꙋ̀, молю̀ тѧ̀, благоволѝ дарова́ти мѝ сицевꙋ́ю ми́лость свою̀: да и҆дѣ́же положе́ны бꙋ́дꙋтъ мо́щи моѧ̑ и҆ почита́ема бꙋ́детъ па́мѧть страда́нїѧ моего̀, не бꙋ́детъ на мѣ́стѣ то́мъ ни гла́да, ни мо́ра, и҆лѝ тлѣтво́рнагѡ воздꙋ́ха, погꙋблѧющегоѡ плоды̀, но да бꙋ́детъ па́че на мѣ́стѣ ѻ҆́номъ ми́ръ, здра́вїе тѣлесє́мъ и҆ дꙋша́мъ сп҃се́нїе, из̾ѡби́лїе пшени́цы, вїна̀, и҆ є҆ле́а и҆ ѹ҆множе́нїе скотѡ́въ, ꙗ҆́же на потре́бꙋ человѣ́кѡмъ. ты́ же па́ки, ѹ҆го́дниче хрⷭ҇то́въ харала́мпїе многострада́льниче, гла́съ гдⷭ҇ень ѹ҆слы́шалъ є҆сѝ, вѣща́ющїй тебѣ̀: бꙋ́ди по проше́нїю твоемꙋ̀, пресла́вный мо́й во́ине. и҆ а҆́бїе по глаго́ланїи се́мъ гдⷭ҇немъ пре́далъ є҆сѝ дꙋ́шꙋ свою̀ без̾ ме́чнагѡ посѣче́нїѧ, и҆ по́йде во слѣ́дъ хрⷭ҇та̀ гдⷭ҇а со сла́вою мно́гою, а҆́гг҃лѡмъ ѹ҆̀бо срѣта́ющымъ и҆ провожда́ющымъ ю҆̀ до прⷭ҇то́ла гдⷭ҇нѧ съ ра́достїю вели́кою. и҆ та́кѡ прїѧ́лъ є҆сѝ вѣне́цъ сла́вы ѿ бжⷭ҇твенныѧ рꙋкѝ є҆гѡ̀ съ ли́ки ст҃ы́хъ, вѣ́чнѡ сла́вѧщихъ прест҃о́е и҆́мѧ гдⷭ҇а. и҆ та́мѡ, во сла́вѣ нбⷭ҇нѣй пребыва́ѧ, при́зри, ѹ҆го́дниче бж҃їй, и҆ на на́съ грѣ́шныхъ, молѧ́щихсѧ тебѣ̀, и҆ воспомѧнѝ на́съ пред̾ гдⷭ҇емъ, є҆́же дарова́ти на́мъ на потре́бꙋ вє́лїѧ є҆гѡ̀ ми́лѡсти въ безконе́чныѧ вѣ́ки. <red>А҆</red>ми́нь.

{% illustration "small-ornaments/ornament-from-12th-century-armenian-gospel-crider", "small" %}
