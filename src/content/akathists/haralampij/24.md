---
title: "І҆́косъ в҃і"
navigation:
  key: akathists-haralampij-24
  title: "І҆́косъ в҃і"
  parent: akathists-haralampij
  order: 24
type: "akathist"
---

## І҆́косъ в҃і:

<red>П</red>ою́ще твоѧ̑ чꙋдеса̀, пресла́вне харала́мпїе, сла́вимъ долготерпѣ́нїе, страда̑нїѧ и҆ ди́внꙋю кончи́нꙋ твою̀, и҆ чꙋдѧ́щесѧ милосе́рдїю твоемꙋ̀, си́це зове́мъ тѝ:

<red>Р</red>а́дꙋйсѧ, ѡ҆ дожде́хъ бл҃говре́менныхъ пред̾ гдⷭ҇емъ хода́тайствꙋѧй: ра́дꙋйсѧ, мл҃твами твои́ми ѿ бꙋ́ри и҆ гра́да на́съ сохранѧ́ѧй. Ра́дꙋйсѧ, ты́ бо проси́лъ є҆сѝ плодоро́дїе мѣ́стꙋ, и҆дѣ́же пострада́лъ є҆сѝ: ра́дꙋйсѧ, ты́ бо моли́лсѧ є҆сѝ ко гдⷭ҇ꙋ, да низпо́слетъ ѻ҆́нъ, милосе́рдый, на трꙋ́дъ земледѣ́льца своѐ бл҃гослове́нїе. Ра́дꙋйсѧ, страда́льче непобѣди́мый и҆ непреѡдолѣ́нный: ра́дꙋйсѧ, сщ҃е́нниче бж҃їй, ѡ҆ всѣ́мъ мі́рѣ хода́тайствꙋѧй. Ра́дꙋйсѧ, наде́ждо всѣ́хъ молѧ́щихсѧ тебѣ̀: ра́дꙋйсѧ, земледѣ́льцєвъ ра́дость свѣ́тлаѧ.

<red>Р</red>а́дꙋйсѧ, сщ҃енномч҃ниче харала́мпїе, милосе́рдый на́шъ пред̾ бг҃омъ застꙋ́пниче и҆ преди́вный чꙋдотво́рче.
