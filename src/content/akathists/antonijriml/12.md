---
title: "І҆́косъ ѕ҃"
navigation:
  key: akathists-antonijriml-12
  title: "І҆́косъ ѕ҃"
  parent: akathists-antonijriml
  order: 12
type: "akathist"
---

## І҆́косъ ѕ҃:

<red>В</red>озсїѧ́въ ѿ ри́мскїѧ страны̀, ѻ҆́тче на́шъ а҆нтѡ́нїе, просвѣтѝлъ є҆сѝ чꙋ́днымъ твои́мъ житїе́мъ зе́млю новогра́дскꙋю, въ не́йже ѡ҆би́тель сотвори́лъ є҆сѝ, и҆ хра́мъ пречꙋ́денъ бж҃їей мт҃ри созда́лъ є҆сѝ. Сегѡ̀ ра́ди бл҃годарѧ́ще ѻ҆ц҃а̀ нбⷭ҇наго, да́вшегѡ тебѣ̀ толи́кꙋю бл҃года́ть си́лы своеѧ̀, къ тебѣ̀ ꙗ҆́кѡ къ те́пломꙋ ѡ҆ на́съ мл҃твенникꙋ, ра́дѡстнаѧ воспѣва́емъ та́кѡ:

<red>Р</red>а́дꙋйсѧ, а҆́гг҃льское житїѐ на́мъ ꙗ҆влѧ́ѧй. Ра́дꙋйсѧ, стра̑сти грѣхѡ́вныѧ ѹ҆кроща́ѧй. Ра́дꙋйсѧ, ѡ҆́бразе и҆́стиннагѡ смире́нїѧ. Ра́дꙋйсѧ, зерца́ло соверше́ннагѡ терпѣ́нїѧ. Ра́дꙋйсѧ, наста́вниче вели́кїй сп҃се́нїю. Ра́дꙋйсѧ, приводѧ́й грѣ́шныхъ ко и҆справле́нїю. Ра́дꙋйсѧ, и҆звѣ́стный и҆сполни́телю за́повѣдей хрⷭ҇то́выхъ. Ра́дꙋйсѧ, дꙋ́шъ немощны́хъ и҆сцѣле́нїе. Ра́дꙋйсѧ, ми́лостыню твори́ти наꙋча́ѧй. Ра́дꙋйсѧ, ри̑зы и҆ бра̑шна неимꙋ́щимъ подава́ти повелѣва́ѧй. Ра́дꙋйсѧ, пꙋсты́нниче, мїрскꙋ́ю че́сть и҆ бога́тство возненави́дѣвый. Ра́дꙋйсѧ, по́стниче, ѿ ю҆́ности бг҃ꙋ послꙋжи́вый.

<red>Р</red>а́дꙋйсѧ, а҆нтѡ́нїе, вели́кїй и҆ пресла́вный чꙋдотво́рче.
