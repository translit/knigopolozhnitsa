---
title: "І҆́косъ д҃"
navigation:
  key: akathists-antonijriml-8
  title: "І҆́косъ д҃"
  parent: akathists-antonijriml
  order: 8
type: "akathist"
---

## І҆́косъ д҃:

<red>С</red>лы́шавше ди́вное твоѐ ѿ ю҆̀га къ сѣ́верꙋ прехожде́нїе, бг҃оно́се а҆нтѡ́нїе, ꙗ҆́кѡже бо а҆ввакꙋ́мъ въ вавѷлѡ́нъ, пренесе́нъ бы́лъ є҆сѝ си́лою бж҃їею въ но́вградъ, ꙗ҆́кѡ а҆́гг҃ла во пло́ти разꙋмѣ́юще тѧ̀, вопїе́мъ тѝ сѝце:

<red>Р</red>а́дꙋйсѧ, дре́вле бы́вшагѡ ри́мскїѧ цр҃кви правосла́вїѧ ѡ҆сїѧ́нїе. Ра́дꙋйсѧ, новꙋ́градꙋ бл҃года́тное процвѣте́нїе. Ра́дꙋйсѧ, свѣти́льниче многосвѣ́тлыхъ дарова́нїй дꙋхо́вныхъ. Ра́дꙋйсѧ, но́щи невѣ́дѣнїѧ и҆ заблꙋжде́нїй разгони́телю. Ра́дꙋйсѧ, мглꙋ̀ страсте́й хотѧ́щымъ ѿгна́ти посо́бниче. Ра́дꙋйсѧ, по вода́мъ чꙋде́снѡ пла́ванїе соверши́вый и҆ ры̑бныѧ ловцы̀ ѡ҆бличи́вый. Ра́дꙋйсѧ, по мо́рю пла́вающихъ до́брый ко́рмчїй. Ра́дꙋйсѧ, по рѣцѣ̀ во́лховѣ ѡ҆бꙋрева́емыхъ ти́хое приста́нище. Ра́дꙋйсѧ, бѣ́дствꙋющихъ помо́щниче. Ра́дꙋйсѧ, ѹ҆топа́ющихъ и҆збавле́нїе. Ра́дꙋйсѧ, блꙋжда́ющихъ вѣ́рный наста́вниче. Ра́дꙋйсѧ, и҆́щꙋщихъ и҆́ноческагѡ житїѧ̀ прибѣ́жище и҆ рꙋководи́телю.

<red>Р</red>а́дꙋйсѧ, а҆нтѡ́нїе, вели́кїй и҆ пресла́вный чꙋдотво́рче.
