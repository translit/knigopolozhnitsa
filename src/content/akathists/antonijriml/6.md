---
title: "І҆́косъ г҃"
navigation:
  key: akathists-antonijriml-6
  title: "І҆́косъ г҃"
  parent: akathists-antonijriml
  order: 6
type: "akathist"
---

## І҆́косъ г҃:

<red>И҆</red>мѣ́ѧй въ се́рдце свое́мъ ѻ҆́гнь любвѐ бж҃е́ственныѧ, бг҃омꙋ́дре ѻ҆́тче, крѣ́пкѡ подвиза́лсѧ є҆сѝ проти́вꙋ ко́зней дїа́вольскихъ, и҆ побѣди́тельнымъ ѻ҆рꙋ́жїемъ крⷭ҇та гдⷭ҇нѧ разсѣка́лъ є҆сѝ сѣ̑ти лꙋка́вагѡ, ꙗ҆́кѡ паꙋчи́нꙋ. Тѣ́мже мо́лимъ тѧ̀, ѻ҆́тче а҆нтѡ́нїе, помозѝ и҆ на́мъ сп҃се́нїе ѹ҆лꙋчи́ти, да съ любо́вїю зове́мъ тѝ такова̑ѧ:

<red>Р</red>а́дꙋйсѧ, ра́бе бж҃їй, бл҃гїй и҆ вѣ́рный. Ра́дꙋйсѧ, сосꙋ́де по́лный нбⷭ҇ныѧ бл҃года́ти. Ра́дꙋйсѧ, ꙗ҆́кѡ ѹ҆пова́нїемъ нѡ́ю ѹ҆подо́билсѧ є҆сѝ. Ра́дꙋйсѧ, ꙗ҆́кѡ подо́бнѡ и҆лїѝ и҆ є҆лисе́ю по бѣ́зднѣ водно́й на ка́мени ше́ствовалъ є҆сѝ. Ра́дꙋйсѧ, ѹ҆чи́телю смире́нїѧ и҆ цѣломꙋ́дрїѧ. Ра́дꙋйсѧ, ѡ҆́бразе кро́тости и҆ послꙋша́нїѧ. Ра́дꙋйсѧ, проповѣ́дниче чꙋде́съ хрⷭ҇то́выхъ. Ра́дꙋйсѧ, наста́вниче дѣ́лъ до́брыхъ. Ра́дꙋйсѧ, бѣсѡ́вскихъ си́лъ прогна́нїе. Ра́дꙋйсѧ, сто́лпе вѣ́ры и҆ ѹ҆твѣржде́нїе. Ра́дꙋйсѧ, воспрїѧ́вый ѿ хрⷭ҇та̀ си́лꙋ и҆ премꙋ́дрость. Ра́дꙋйсѧ, вмѣсти́лище дх҃а ст҃а́гѡ.

<red>Р</red>а́дꙋйсѧ, а҆нтѡ́нїе, вели́кїй и҆ пресла́вный чꙋдотво́рче.
