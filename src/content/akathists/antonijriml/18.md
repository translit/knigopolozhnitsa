---
title: "І҆́косъ ѳ҃"
navigation:
  key: akathists-antonijriml-18
  title: "І҆́косъ ѳ҃"
  parent: akathists-antonijriml
  order: 18
type: "akathist"
---

## І҆́косъ ѳ҃:

<red>В</red>ѣті̑ѧ многовѣща́нныѧ недоꙋмѣ́ютъ досто́йнѡ и҆зѡбрази́ти ѡ҆би́лїѧ любвѐ твоеѧ̀, ѻ҆́тче а҆нтѡ́нїе, є҆́юже по всѧ̑ дни̑ преиспо́лненъ є҆сѝ къ ча́дѡмъ твои́мъ ѡ҆ гдⷭ҇е; восхотѣ́въ бо и҆ по ѿше́ствїи твое́мъ при́снѡ поꙋча́ти и҆̀хъ ꙗ҆́кѡ живы́й, завѣща́лъ є҆сѝ и҆̀мъ всѧ̑ потрє́бнаѧ ко сп҃се́нїю. Сегѡ̀ ра́ди и҆з̾ глꙋбины̀ серде́цъ вопїе́мъ тѝ:

<red>Р</red>а́дꙋйсѧ, бл҃гоче́стнѡ тече́нїе сконча́вый. Ра́дꙋйсѧ, вѣ́рꙋ соблюды́й всецѣ́лꙋ. Ра́дꙋйсѧ, ѻ҆рꙋ́жїемъ бл҃говоле́нїѧ бж҃їѧ вѣнча́нный на землѝ. Ра́дꙋйсѧ, вѣнце́мъ нетлѣ́нїѧ ѹ҆кра́шенный на нб҃си. Ра́дꙋйсѧ, до́лꙋ вели́чїемъ чꙋде́съ блиста́ѧй. Ра́дꙋйсѧ, горѣ̀ лꙋча́ми трисо́лнечнагѡ свѣ́та ѡ҆сїѧва́емый. Ра́дꙋйсѧ, ꙗ҆́кѡ въ пресвѣ́тлыхъ ра́йскихъ ѡ҆би́телехъ вселѧ́ешисѧ. Ра́дꙋйсѧ, ꙗ҆́кѡ лице́мъ къ лицꙋ̀ бж҃е́ственнагѡ свѣ́та причаща́ешисѧ. Ра́дꙋйсѧ, ꙗ҆́кѡ съ нбⷭ҇ныхъ высо́тъ на мольбы̀ на́ша призира́еши. Ра́дꙋйсѧ, ꙗ҆́кѡ въ со́нїѧхъ и҆ видѣ́нїѧхъ во бл҃го на́мъ ꙗ҆влѧ́ешисѧ. Ра́дꙋйсѧ, ꙗ҆́кѡ мл҃твами твои́ми ѿ вѣ́чныѧ сме́рти свобожда́емсѧ. Ра́дꙋйсѧ, ꙗ҆́кѡ предста́тельствомъ твои́мъ безконе́чныѧ жи́зни сподоблѧ́емсѧ.

<red>Р</red>а́дꙋйсѧ, а҆нтѡ́нїе, вели́кїй и҆ пресла́вный чꙋдотво́рче.
