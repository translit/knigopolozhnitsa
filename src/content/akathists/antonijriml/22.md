---
title: "І҆́косъ а҃і"
navigation:
  key: akathists-antonijriml-22
  title: "І҆́косъ а҃і"
  parent: akathists-antonijriml
  order: 22
type: "akathist"
---

## І҆́косъ а҃і:

<red>С</red>вѣтоза́рное свѣти́ло, бл҃года́тїю хрⷭ҇та̀ бг҃а просвѣща́ющее новгора̑дскїѧ страны̑, зри́мъ тѧ̀, бг҃омꙋ́дре ѻ҆́тче а҆нтѡ́нїе: съ а҆́гг҃лы бо предстоѧ̀ прⷭ҇то́лꙋ бж҃їю, ра́дости преве́лїѧ и҆спо́лненъ є҆сѝ, и҆ бж҃е́ственными лꙋча́ми трисо́лнечнагѡ свѣ́та ѡ҆сїѧва́емь, ѡ҆зарѧ́еши вѣ́рныхъ, вопїю́щихъ тѝ такова̑ѧ:

<red>Р</red>а́дꙋйсѧ, возше́дый на горꙋ̀ превысо́кꙋ добродѣ́телей бж҃е́ственныхъ. Ра́дꙋйсѧ, ꙗ҆́кѡ ѿ тоѧ̀ ѹ҆до́бь возше́лъ є҆сѝ на горꙋ̀ нбⷭ҇нꙋю. Ра́дꙋйсѧ, ꙗ҆́кѡ ѿ ѡ҆би́тели земны́ѧ въ ѡ҆би́тель нбⷭ҇нꙋю водвори́лсѧ є҆сѝ. Ра́дꙋйсѧ, ꙗ҆́кѡ та́мо предстоѧ̀ цр҃ю̀ нбⷭ҇номꙋ, ѡ҆ всѣ́хъ на́съ къ немꙋ̀ те́плѣ хода́тайствꙋеши. Ра́дꙋйсѧ, ꙗ҆́кѡ ѿше́дъ ѿ на́съ дꙋше́ю, на́мъ мѡ́щи твоѧ̀ ѡ҆ста́вилъ є҆сѝ. Ра́дꙋйсѧ, ꙗ҆́кѡ мо́щи твоѧ̑ и҆сцѣлѧ́ютъ всѧ̑кїѧ скѡ́рби и҆ болѣ̑зни. Ра́дꙋйсѧ, ꙗ҆́кѡ моще́й твои́хъ де́мѡны трепе́щꙋтъ. Ра́дꙋйсѧ, ꙗ҆́кѡ мо́щи твоѧ̑ комꙋ́ждо въ печа́лехъ быва́ютъ ѹ҆тѣше́нїе. Ра́дꙋйсѧ, ꙗ҆́кѡ гдⷭ҇а і҆и҃са ѡ҆ всѣ́хъ чтꙋ́щихъ па́мѧть твою̀ ѹ҆милостивлѧ́еши. Ра́дꙋйсѧ, ꙗ҆́кѡ и҆ пребла҃ослове́ннꙋю мт҃рь є҆гѡ̀ хода́тайствовати ѡ҆ на́съ грѣ́шныхъ преклонѧ́еши. Ра́дꙋйсѧ, на сопроти̑вныѧ побѣ́дꙋ да́рствꙋеши. Ра́дꙋйсѧ, ꙗ҆́кѡ всѣ̑мъ правовѣ̑рнымъ всѧ́кое проше́нїе на по́льзꙋ и҆сполнѧ́еши.

<red>Р</red>а́дꙋйсѧ, а҆нтѡ́нїе, вели́кїй и҆ пресла́вный чꙋдотво́рче.
