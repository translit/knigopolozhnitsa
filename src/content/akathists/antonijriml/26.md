---
title: "Мл҃тва"
navigation:
  key: akathists-antonijriml-26
  title: "Мл҃тва"
  parent: akathists-antonijriml
  order: 26
type: "akathist"
---

## Мл҃тва:

<versal>П</versal>а́стырю предо́брый и҆ наста́вниче на́шъ, прⷣбне ѻ҆́тче а҆нтѡ́нїе! Ты̀ во пло́ти є҆щѐ сы́й, бж҃е́ственнымъ манове́нїемъ ѹ҆правлѧ́емь, ве́тхїй ри́мъ ѻ҆те́чество твоѐ и҆ ро́дъ тво́й ѡ҆ста́вилъ є҆сѝ, и҆ ѿтꙋ́дꙋ чꙋде́снымъ по вода́мъ на ка́мени, ꙗ҆́кѡ на ле́гцѣмъ кораблѝ, прише́ствїемъ твои́мъ сѣ́мѡ ѡ҆ст҃и́лъ є҆сѝ гра́дъ се́й, и҆ въ не́мъ хра́мъ бж҃їей мт҃ри воздви́глъ є҆сѝ, трꙋды̀ же и҆ по́двиги твои́ми просвѣти́лъ є҆сѝ ѡ҆би́тель твою̀, є҆ѧ́же и҆ ѡ҆снова́нїе тобо́ю бы́сть, ѹ҆мно́жилъ є҆сѝ въ не́й ча̑да твоѧ̑, ѡ҆́бразомъ до́брыхъ дѣ́лъ и҆ ѹ҆че́нїемъ наставлѧ́ѧй и҆̀хъ: тѣ́мъ и҆ нетлѣ́нїемъ моще́й твои́хъ и҆ чꙋде́съ сїѧ́нїемъ просла́ви тѧ̀ бг҃ъ, є҆мꙋ̀же безпло́тенъ со безпло́тными предстоѧ̀ ра́дꙋешисѧ, и҆, ра́дꙋѧсѧ, ѡ҆ притека́ющихъ къ чꙋдотво́рней ра́цѣ твое́й, и҆ мо́щи твоѧ̀ ѹ҆сты́ же и҆ се́рдцемъ лобыза́ющихъ, мо́лишисѧ. Ты̀ и҆ ны́нѣ, ꙗ҆́кѡ и҆мѣ́ѧй дерзнове́нїе ко влⷣце хрⷭ҇тꙋ, бꙋ́ди мл҃твенникъ и҆ хода́тай ѡ҆ предстоѧ́щихъ си́хъ рабѣ́хъ твои́хъ, честно̑мꙋ твоемꙋ̀ ѡ҆́бразꙋ кла́нѧющихсѧ, и҆ просѧ́щихъ ѿ тебѣ̀ ми́лостивагѡ застꙋпле́нїѧ. Є҆́й, мо́лимъ тѧ̀, слꙋго̀ хрⷭ҇то́въ и҆ ѹ҆го́дниче, главы̑ и҆ сердца̀ на́ша преклонѧ́юще тебѣ̀: не пре́зри ѹ҆бо́гагѡ сегѡ̀ моле́нїѧ на́шегѡ, но при́зри на ны̀ ми́лостивнѡ, коегѡ́жды потре́бꙋ и҆сполнѧ́ѧ: болѧ́щымъ здра́вїе, пꙋтеше́ствꙋющимъ въ пꙋтѝ бл҃гопоспѣ́шество, пла́вающимъ ско́рое и҆ безбѣ́дное пла́ванїе да́рꙋѧ: на́съ ѿ всѧ́кихъ бѣ́дъ, внеза́пнѡ находѧ́щихъ, сохранѝ: да всѝ твои́ми мл҃твами на землѝ бг҃оꙋго́днѡ поживе́мъ, и҆ нбⷭ҇нагѡ црⷭ҇твїѧ наслѣ́дницы бꙋ́демъ, досто́йни славосло́вити всест҃ꙋ́ю трⷪ҇цꙋ, ѻ҆ц҃а̀, и҆ сн҃а, и҆ ст҃а́гѡ дх҃а, въ безконє́чные вѣ́ки. <red>А҆</red>ми́нь.

{% illustration "small-ornaments/ornament-from-12th-century-armenian-gospel-crider", "small" %}
