---
title: "І҆́косъ є҆̀"
navigation:
  key: akathists-antonijriml-10
  title: "І҆́косъ є҆̀"
  parent: akathists-antonijriml
  order: 10
type: "akathist"
---

## І҆́косъ є҆̀:

<red>В</red>и́девше тѧ̀, ѻ҆́тче а҆нтѡ́нїе, вели́кагѡ нова́града лю́дїе возра́довашесѧ ра́достїю неглаго́ланною, нача́ша бл҃гоговѣ́йнѡ приходи́ти къ тебѣ̀, просѧ́ще ѹ҆ тебѣ̀ мл҃твъ и҆ бл҃гослове́нїѧ. Ты̀ же ѹ҆вѣ́дѣвъ принесе́нна себѐ во гра́дъ, цвѣтꙋ́щъ правосла́вною вѣ́рою подиви́всѧ всемо́щной си́лѣ бж҃їей, ка́кѡ въ два̀ дни̑ и҆ въ двѣ̀ нѡ́щи толи́кꙋю долготꙋ̀ пꙋтѝ прейтѝ тебѣ̀ ѹ҆стро́и гдⷭ҇ь, возра́довалсѧ и҆ возбл҃годари́лъ є҆сѝ є҆гѡ̀. Мы́ же, ча̑да твоѧ̑, ѡ҆́крестъ ра́ци твоеѧ̀ предстоѧ́ще, бл҃годарѧ́ще бг҃а, любо́вїю вопїе́мъ тѝ:

<red>Р</red>а́дꙋйсѧ, ꙗ҆́кѡ да́ра вели́кагѡ ѿ бг҃а сподо́бленъ є҆сѝ. Ра́дꙋйсѧ, ꙗ҆́кѡ дре́внимъ чꙋдесе́мъ подо́бное на тебѣ̀ содѣ́ѧсѧ. Ра́дꙋйсѧ, но́вый и҆лїѐ, ꙗ҆́кѡ на ка́мени, а҆́ки на колесни́цѣ ѻ҆́гненнѣй, по вода́мъ ше́ствовалъ є҆сѝ. Ра́дꙋйсѧ, на́шъ а҆пⷭ҇толе, ꙗ҆́кѡ на ка́мени, а҆́ки на ѡ҆́блацѣхъ, несе́нъ бы́лъ є҆сѝ. Ра́дꙋйсѧ, ꙗ҆́кѡ тобо́ю посѣтѝ и҆ бл҃гословѝ бг҃ъ новопросвѣщє́нныѧ лю́ди нова́града. Ра́дꙋйсѧ, ꙗ҆́кѡ тобо́ю ѹ҆крѣпѝ и҆̀хъ въ правосла́внѣй вѣ́рѣ. Ра́дꙋйсѧ, и҆столкова́телю є҆ѵⷢ҇льскагѡ ѹ҆че́нїѧ. Ра́дꙋйсѧ, наста́вниче и҆ на́съ, во грѣсѣ́хъ живꙋ́щихъ. Ра́дꙋйсѧ, неꙋсы́пный на́шъ храни́телю. Ра́дꙋйсѧ ѡ҆ всѣ́хъ вѣ́рный хода́таю. Ра́дꙋйсѧ, ꙗ҆́кѡ твои́мъ моле́нїемъ ѿ а҆́да свобожда́емсѧ. Ра́дꙋйсѧ, ꙗ҆́кѡ твои́мъ предста́тельствомъ ра́йскїѧ жи́зни сподоблѧ́емсѧ.

<red>Р</red>а́дꙋйсѧ, а҆нтѡ́нїе, вели́кїй и҆ пресла́вный чꙋдотво́рче.
