---
title: "І҆́косъ в҃і"
navigation:
  key: akathists-antonijriml-24
  title: "І҆́косъ в҃і"
  parent: akathists-antonijriml
  order: 24
type: "akathist"
---

## І҆́косъ в҃і:

<red>П</red>ою́ще твоѐ къ бг҃ꙋ ѿше́ствїе, прⷣбне ѻ҆́тче а҆нтѡ́нїе, почита́емъ сщ҃е́ннꙋю па́мѧть твою̀, велича́емъ ре́вность по вѣ́рѣ, хва́лимъ долготерпѣ́нїе, сла́вимъ неѕло́бїе и҆ ѹ҆бл҃жа́емъ кончи́нꙋ твою̀: на сме́ртнѣмъ бо ѻ҆дрѣ̀ возлежа̀, жела́нїемъ возжела́лъ є҆сѝ ѡ҆блещи́сѧ въ вели́кїй а҆́гг҃льскїй ѡ҆́бразъ и҆ съ а҆́гг҃лами ны́нѣ ликꙋ́еши. Тѣ́мже молѧ́щесѧ ѹ҆се́рднѡ, ѡ҆ є҆́же сподо́битисѧ и҆ на́мъ неѡсꙋжде́ннѡ предста́ти на стра́шное сꙋ́дище хрⷭ҇то́во, взыва́емъ тѝ:

<red>Р</red>а́дꙋйсѧ, ѹ҆ прⷭ҇то́ла бж҃їѧ те́плый ѡ҆ на́съ предста́телю. Ра́дꙋйсѧ, просла́вивый бг҃а въ тѣлесѝ и҆ въ дꙋшѐ свое́й. Ра́дꙋйсѧ, добропобѣ́дный во́ине цр҃ѧ̀ нбⷭ҇нагѡ. Ра́дꙋйсѧ, вождю̀ премꙋ́дрый ра́тꙋющихъ проти́вꙋ си́лъ а҆́довыхъ. Ра́дꙋйсѧ, ꙗ҆́кѡ съ горѧ́щимъ свѣти́льникомъ возше́лъ є҆сѝ въ ра́дость хрⷭ҇та. Ра́дꙋйсѧ, ꙗ҆́кѡ ѿ негѡ̀ блгⷣть и҆сцѣле́нїй прїѧ́лъ є҆сѝ. Ра́дꙋйсѧ, ꙗ҆́кѡ бл҃говоле́нїемъ прест҃ы́ѧ бцⷣы возвели́ченъ є҆сѝ. Ра́дꙋйсѧ, ꙗ҆́кѡ во свѣ́тлостехъ ст҃ы́хъ пребыва́еши. Ра́дꙋйсѧ, ꙗ҆́кѡ съ прⷪ҇ро́ки и҆ а҆́гг҃лы ликовствꙋ́еши. Ра́дꙋйсѧ, ꙗ҆́кѡ со ст҃и́тєли и҆ мч҃ники просла́вленъ є҆сѝ. Ра́дꙋйсѧ, ꙗ҆́кѡ съ прⷣбными и҆ првⷣными весели́шисѧ. Ра́дꙋйсѧ, ꙗ҆́кѡ со всѣ́ми и҆збра́нными бж҃їими при́снѡ торжествꙋ́еши.

<red>Р</red>а́дꙋйсѧ, а҆нтѡ́нїе, вели́кїй и҆ пресла́вный чꙋдотво́рче.
