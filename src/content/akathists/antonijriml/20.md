---
title: "І҆́косъ і҃"
navigation:
  key: akathists-antonijriml-20
  title: "І҆́косъ і҃"
  parent: akathists-antonijriml
  order: 20
type: "akathist"
---

## І҆́косъ і҃:

<red>С</red>тѣна̀ є҆сѝ ты̀ и҆ покро́въ всѣ̑мъ человѣ́кѡмъ, къ застꙋпле́нїю твоемꙋ̀ прибѣга́ющимъ, ѻ҆́тче а҆нтѡ́нїе: тѣ́мже и҆ на́мъ, къ тебѣ̀ приходѧ́щимъ и҆ просѧ́щимъ застꙋпле́нїѧ ѹ҆ цр҃ѧ̀ нбⷭ҇нагѡ, бꙋ́ди стѣна̀ крѣ́пкаѧ и҆ ѡ҆гражде́нїе непреѡбори́мое, ѿ всѧ́кихъ бѣ́дъ и҆ напа́стей ѡ҆гражда́ѧ на́съ, пою́щихъ тебѣ̀ сѝце:

<red>Р</red>а́дꙋйсѧ, мощи твоѧ до времени сокрылъ є҆сѝ ѿ лицезренїѧ. Ра́дꙋйсѧ, ѡ҆ нетлѣ̀нїи моще́й твои́хъ ꙗ҆ви́лъ є҆сѝ бл҃гоче́стнѣ и҆́нокꙋ ні́фонтꙋ. Ра́дꙋйсѧ, мл҃твою твое́ю бы́вшїѧ врагѝ ѿгна́лъ є҆сѝ. Ра́дꙋйсѧ, ѡ҆би́тель твою̀ запꙋстѣ́нїю не пре́далъ є҆сѝ. Ра́дꙋйсѧ, хра́мъ тобо́ю созда́нный до ны́нѣ сохрани́вый. Ра́дꙋйсѧ, соблюды́й принесе́ннꙋю въ рꙋцѣ̀ твое́й вѣ́твь и҆ ка́мень, на не́мже приплы́лъ є҆сѝ чꙋде́снѣ. Ра́дꙋйсѧ, и҆мѣ́ѧй пред̾ собо́й і҆кѡ́ны, и҆́мже покланѧ́лсѧ є҆сѝ въ животѣ̀ твое́мъ. Ра́дꙋйсѧ, возвѣща́ѧ ди́вное прише́ствїе твоѐ ꙗ҆́вленными чꙋдесамѝ. Ра́дꙋйсѧ, воспита́вшїй въ ѡ҆би́тели твое́й мнѡ́гїѧ подража́тєли. Ра́дꙋйсѧ, просвѣти́вый въ не́й ѹ҆че́нїемъ хрⷭ҇то́вымъ и҆́щꙋщихъ свѣ́та. Ра́дꙋйсѧ, привлека́ѧй къ себѐ лю́ди и҆збра̑нныѧ. Ра́дꙋйсѧ, ѡ҆богаща́ѧй ѡ҆би́тель твою̀ ѿ царе́й и҆ ст҃и́телей.

<red>Р</red>а́дꙋйсѧ, а҆нтѡ́нїе, вели́кїй и҆ пресла́вный чꙋдотво́рче.
