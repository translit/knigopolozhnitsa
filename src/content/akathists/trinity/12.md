---
title: "І҆́косъ ѕ҃"
navigation:
  key: akathists-trinity-12
  title: "І҆́косъ ѕ҃"
  parent: akathists-trinity
  order: 12
type: "akathist"
---

## І҆́косъ ѕ҃:

<red>В</red>озсїѧ́лъ є҆сѝ въ просвѣще́нїе всѣмꙋ̀ мі́рꙋ сїѧ́нїе трисвѣ́тлагѡ бж҃ества̀ твоегѡ̀, ѿгна́лъ є҆сѝ всѧ̑ і҆́дѡльскаѧ заблꙋждє́нїѧ, трїѷпоста́сный бж҃е и҆ гдⷭ҇и: ве́сь же ро́дъ чл҃вѣ́ческїй ѿ до́лгїѧ тьмы̀ ꙗ҆зы́чества въ чꙋ́дный свѣ́тъ є҆ѵⷢ҇лїѧ приве́лъ є҆сѝ, и҆́мже ѡ҆заре́ннїи, сла́вимъ вседержа́вный про́мыслъ тво́й ѡ҆ на́съ, зовꙋ́ще:

<red>С</red>т҃ъ, ст҃ъ, ст҃ъ є҆сѝ гдⷭ҇и бж҃е на́шъ, до конца̀ растле́ннꙋю грѣхо́мъ тва́рь вода́ми пото́пными потреби́вый, и҆ въ лицѣ̀ нѡ́а ѡ҆бнови́вый вѣ́сь ро́дъ чл҃вѣ́чь. Ст҃ъ є҆сѝ гдⷭ҇и бж҃е на́шъ, ѿлꙋчи́вый ѻ҆тца̀ вѣ́рꙋющихъ а҆враа́ма ѿ смѣше́нїѧ ꙗ҆зы̑къ, и҆ въ пото́мствѣ є҆гѡ̀ и҆́стиннꙋю цр҃ковь ѡ҆снова́вый. Ст҃ъ є҆сѝ гдⷭ҇и бж҃е на́шъ, и҆зведы́й лю́ди своѧ̑ и҆з̾ є҆ги́пта, препита́вый и҆̀хъ ма́нною въ пꙋсты́нѣ и҆ введы́й въ зе́млю, кипѧ́щꙋю ме́домъ и҆ млеко́мъ. Ст҃ъ є҆сѝ гдⷭ҇и бж҃е на́шъ, воздви́гїй даві́да, и҆спо́лнивый дх҃омъ свои́мъ прⷪ҇ро́ки и҆ тѣ́ми средѝ і҆и҃лѧ вѣ́рꙋ въ ѡ҆бѣтова́ннагѡ и҆скꙋпи́телѧ сохрани́вый. Ст҃ъ є҆сѝ гдⷭ҇и бж҃е на́шъ, плѣ́номъ вавѷлѡ́нскимъ согрѣ́шшыѧ лю́ди своѧ̑ наказа́вый и҆, по сконча́нїи є҆гѡ̀, па́ки і҆ерꙋсали́мꙋ возгради́тисѧ повелѣ́вый. Ст҃ъ є҆сѝ гдⷭ҇и бж҃е на́шъ, маккаве́и въ вѣ́рѣ и҆ преда́нїѧхъ ѻ҆те́ческихъ непоколеби́мыми до сме́рти показа́вый, и҆ цр҃ковь под̾зако́ннꙋю, ꙗ҆́кѡ невѣ́стꙋ, до прише́ствїѧ возлю́бленнагѡ жениха̀, цѣ́лꙋ соблюды́й.

<rubric>Ст҃ъ, ст҃ъ, ст҃ъ є҆сѝ гдⷭ҇и бж҃е на́шъ, поми́лꙋй ны̀, па́дшее созда́нїе твоѐ, и҆́мене ра́ди ст҃а́гѡ твоегѡ̀.</rubric>
