---
title: "Конда́къ г҃"
navigation:
  key: akathists-trinity-5
  title: "Конда́къ г҃"
  parent: akathists-trinity
  order: 5
type: "akathist"
---

## Конда́къ г҃:

<red>С</red>и́лою неизрече́ннагѡ могꙋ́щества твоегѡ̀ всѧ̑ содержи́ши, сло́вомъ неизслѣ́димыѧ премꙋ́дрости твоеѧ̀ всѧ̑ стро́иши, дх҃омъ ѹ҆́стъ твои́хъ всѧ̑ живи́ши и҆ ра́дꙋеши, ѽ трисо́лнечне вседѣ́телю. И҆змѣ́рилъ є҆сѝ не́бо дла́нїю и҆ зе́млю пѧ́дїю, но́сиши и҆ пита́еши всю̀ тва́рь, всѧ̑ по и҆менѝ призыва́еши, и҆ нѣ́сть могі́й ѹ҆таи́тисѧ власти́тельныѧ десни́цы и҆ взо́ра твоегѡ̀: сегѡ̀ ра́ди со всѣ́ми вы́шними и҆ ни́жними си́лами, со ѹ҆миле́нїемъ припа́дающе, зове́мъ тѝ: <red>А҆</red>ллилꙋ́їа.
