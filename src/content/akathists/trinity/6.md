---
title: "І҆́косъ г҃"
navigation:
  key: akathists-trinity-6
  title: "І҆́косъ г҃"
  parent: akathists-trinity
  order: 6
type: "akathist"
---

## І҆́косъ г҃:

<red>И҆</red>мѣ́ѧй всѧ́кое созда́нїе рабо́тно повелѣ́́нїю твоемꙋ̀, всю́дꙋ ꙗ҆влѧ́еши слѣды̀ про́мысла и҆ неизче́тныхъ соверше́нствъ твои́хъ: тѣ́мже неви̑димаѧ твоѧ̑ и҆ присносꙋ́щнꙋю си́лꙋ и҆ бжⷭ҇тво̀, творе́ньми помышлѧ́ема ви́дѧще, со ѹ҆дивле́нїемъ и҆ ра́достїю зове́мъ:

<red>С</red>т҃ъ, ст҃ъ, ст҃ъ є҆сѝ гдⷭ҇и бж҃е на́шъ, власти́тельный содѣ́телю ви́димыхъ и҆ неви́димыхъ, и҆ любвеѻби́льный строи́телю настоѧ́щихъ и҆ грѧдꙋ́щихъ. Ст҃ъ є҆сѝ гдⷭ҇и бж҃е на́шъ, ѿ четы́рехъ стихі́й соста́вивый тва́рь и҆ четы́рьми времены̀ крꙋ́гъ лѣ́та венча́вый. Ст҃ъ є҆сѝ гдⷭ҇и бж҃е на́шъ, повелѣ́вый со́лнцꙋ свѣти́ти во днѝ, и҆ лꙋнѣ̀ со ѕвѣзда́ми просвѣща́ти но́щь. Ст҃ъ є҆сѝ гдⷭ҇и бж҃е на́шъ, и҆зводѧ́й вѣ́тры ѿ сокро́вищъ, ѡ҆дѣва́ѧй не́бо ѻ҆́блаки, и҆ посыла́ѧй до́ждь и҆ ро́сꙋ въ прохлажде́нїе зно́ѧ. Ст҃ъ є҆сѝ гдⷭ҇и бж҃е на́шъ, препоѧсꙋ́ѧй хо́лмы ра́достїю и҆ до́лы весе́лїемъ, ѹ҆краша́ѧй кри́ны сє́льныѧ и҆ вѣнча́ѧй полѧ̀ кла́сами. Ст҃ъ є҆сѝ гдⷭ҇и бж҃е на́шъ, посыла́ѧй пи́щꙋ птенцє́мъ вра́нѡвымъ, напаѧ́ѧй всѧ̑ ѕвѣ́ри се́льныѧ, и҆ полага́ѧй щедрѡ́ты своѧ̑ на всѣ́хъ дѣ́лѣхъ свои́хъ.

<rubric>Ст҃ъ, ст҃ъ, ст҃ъ є҆сѝ гдⷭ҇и бж҃е на́шъ, поми́лꙋй ны̀, па́дшее созда́нїе твоѐ, и҆́мене ра́ди ст҃а́гѡ твоегѡ̀.</rubric>
