---
title: "І҆́косъ з҃"
navigation:
  key: akathists-trinity-14
  title: "І҆́косъ з҃"
  parent: akathists-trinity
  order: 14
type: "akathist"
---

## І҆́косъ з҃:

<red>Д</red>и́вное вои́стиннꙋ и҆ но́вое показа́лъ є҆сѝ чꙋ́до, ди́вный въ высо́кихъ гдⷭ҇и, є҆гда̀ по низпосла́нїи прест҃а́го дх҃а на и҆збра̑нныѧ ѹ҆ч҃нкѝ и҆ а҆пⷭ҇толы, и҆зве́лъ є҆сѝ и҆̀хъ на про́повѣдь всѣмꙋ̀ мі́рꙋ, да возвѣстѧ́тъ вели́кое и҆́мѧ прест҃ы́ѧ трⷪ҇цы и҆ плѣнѧ́тъ всѧ̑ ꙗ҆зы́ки въ послꙋша́нїе вѣ́ры: тѣ́мже, чꙋдѧ́щесѧ си́лѣ и҆ дѣ́йствїю бг҃одꙋхнове́нныхъ слове́съ и҆́хъ, съ ра́достїю зове́мъ:

<red>С</red>т҃ъ, ст҃ъ, ст҃ъ є҆сѝ гдⷭ҇и бж҃е на́шъ, и҆збра́вый немѡщна́ѧ, хꙋдорѡ́днаѧ и҆ бꙋ̑їѧ мі́ра, да посрамѧ́тъ крѣ̑пкїѧ, сла̑вныѧ и҆ премꙋ̑дрыѧ. Ст҃ъ є҆сѝ гдⷭ҇и бж҃е на́шъ, воѡдꙋшеви́вый безчи́слєнныѧ со́нмы мꙋ́ченикѡвъ, да тьма́ми мꙋче́нїй и҆ смерте́й запечатлѣ́ютъ и҆́стинꙋ є҆ѵⷢ҇лїѧ и҆ си́лꙋ бл҃года́ти хрⷭ҇то́вы. Ст҃ъ є҆сѝ гдⷭ҇и бж҃е на́шъ, се́рдце равноапⷭ҇тольнагѡ кѡнстанті́на зна́менїемъ креста̀ преклони́вый, и҆ тѣ́мъ коне́цъ лю̑тымъ гоне́нїѧмъ на хрⷭ҇тїа́нъ положи́вый. Ст҃ъ є҆сѝ гдⷭ҇и бж҃е на́шъ, седмїю̀ вселе́нскими собо́ры бг҃оно́сныхъ ѻ҆тє́цъ, ꙗ҆́кѡ седмїю̀ столпы̀, цр҃ковь ѡ҆гради́вый, и҆ є҆рети́чєскимъ треволне́нїѧмъ непристꙋ́пнꙋ сотвори́вый. Ст҃ъ є҆сѝ гдⷭ҇и бж҃е на́шъ, бг҃омꙋ̑дрымъ ѹ҆чи́телємъ и҆ вели̑кимъ подви́жникѡмъ благоче́стїѧ, ꙗ҆́кѡ пресвѣ̑тлымъ ѕвѣзда́мъ на тве́рди цр҃кви, возсїѧ́ти дарова́вый. Ст҃ъ є҆сѝ гдⷭ҇и бж҃е на́шъ, и҆ влады́кꙋ землѝ рѡссі́йскїѧ влади́мїра, къ свѣ́тꙋ и҆́стинныѧ вѣ́ры наста́вивый, и҆ тѣ́мъ всю̀ странꙋ̀ на́шꙋ ѿ пре́лести многобо́жїѧ свободи́вый.

<rubric>Ст҃ъ, ст҃ъ, ст҃ъ є҆сѝ гдⷭ҇и бж҃е на́шъ, поми́лꙋй ны̀, па́дшее созда́нїе твоѐ, и҆́мене ра́ди ст҃а́гѡ твоегѡ̀.</rubric>
