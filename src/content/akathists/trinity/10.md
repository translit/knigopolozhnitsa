---
title: "І҆́косъ є҃"
navigation:
  key: akathists-trinity-10
  title: "І҆́косъ є҃"
  parent: akathists-trinity
  order: 10
type: "akathist"
---

## І҆́косъ є҃:

<red>В</red>и́дѧ ра́зꙋмъ превосходѧ̑щаѧ совершє́нства твоѧ̑ и҆ неизречє́ннаѧ бл҃годѣѧ̑нїѧ къ бѣ̑днымъ сына́мъ а҆да́млимъ: въ тѧ́ бо трїеди́наго бг҃а и҆́стиннѡ вѣ́рꙋѧй, ме́ртвый дꙋ́хомъ ѡ҆живлѧ́етсѧ, ѡ҆скверне́нный со́вѣстїю ѡ҆чища́етсѧ, поги́бшїй сп҃са́етсѧ, бл҃года́рнымъ ѹ҆мо́мъ, бл҃года́рнымъ се́рдцемъ, бл҃года́рными ѹ҆сты̀, ѿ тебє̀ созда́нными, прекло́ньше кѡлѣ́на, глаго́лемъ:

<red>С</red>т҃ъ, ст҃ъ, ст҃ъ є҆сѝ гдⷭ҇и бж҃е на́шъ, въ трїѷпоста́сномъ совѣ́тѣ твое́мъ положи́вый сотвори́ти чл҃вѣ́ка, и҆ въ тѣ́ло є҆гѡ̀, ѿ пе́рсти взѧ́тое дыха́нїе жи́зни и҆з̾ ѹ҆́стъ твои́хъ вдохнꙋ́вый. Ст҃ъ є҆сѝ гдⷭ҇и бж҃е на́шъ, ѻ҆́бразомъ и҆ подо́бїемъ твои́мъ въ лицѣ̀ а҆да́ма всѣ́хъ на́съ почты́й, и҆ раѧ̀ сла́дости наслѣ́дники ѹ҆чини́вый. Ст҃ъ є҆сѝ гдⷭ҇и бж҃е на́шъ, ра́зꙋмомъ превы́ше всегѡ̀ ви́димагѡ вознесы́й на́съ, и҆ тва́рь всю̀ до́льнюю под̾ но́зѣ на́шѧ покори́вый. Ст҃ъ є҆сѝ гдⷭ҇и бж҃е на́шъ, дре́во жи́зни въ пи́щꙋ на́мъ дарова́вый и҆ да́ромъ безсме́ртїѧ ны̀ ѡ҆богати́вый. Ст҃ъ є҆сѝ гдⷭ҇и бж҃е на́шъ, преслꙋ́шавшихъ за́повѣдь прароди́телей на́шихъ и҆ по грѣхопаде́нїи не ѡ҆ста́вивый, но на ѹ҆пова́нїи спасе́нїѧ прѧ́мѡ є҆де́ма всели́вый. Ст҃ъ є҆сѝ гдⷭ҇и бж҃е на́шъ, и҆зведы́й и҆ на́съ и҆з̾ чре́ва ма́тере на́шеѧ и҆ бл҃года́тїю є҆ѵⷢ҇лїа, по рожде́нїи, ѡ҆свѧти́вый.

<rubric>Ст҃ъ, ст҃ъ, ст҃ъ є҆сѝ гдⷭ҇и бж҃е на́шъ, поми́лꙋй ны̀, па́дшее созда́нїе твоѐ, и҆́мене ра́ди ст҃а́гѡ твоегѡ̀.</rubric>
