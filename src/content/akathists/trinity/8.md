---
title: "І҆́косъ д҃"
navigation:
  key: akathists-trinity-8
  title: "І҆́косъ д҃"
  parent: akathists-trinity
  order: 8
type: "akathist"
---

## І҆́косъ д҃:

<red>С</red>лы́шавше па́стырїе и҆ ѹ҆чи́телїе ст҃ы́ѧ цр҃кве а҆́рїѧ, ꙗ҆́кѡ лю́таго ѕвѣ́рѧ, вто́ргшасѧ въ слове́сное хрⷭ҇то́во ста́до, и҆ восхища́юща ѻ҆́вцы ѿ и҆сти́ннагѡ и҆сповѣ́данїѧ правосла́вныѧ вѣ́ры, соше́дшесѧ въ нїке́и на собо́рѣ, бг҃а, а҆ не тва́рь, хрⷭ҇та̀ и҆сповѣ́даша, и҆ ра́вна ѻ҆ц҃ꙋ̀ сн҃а и҆ ст҃а́го дх҃а чтꙋ́ще, громогла́снѣ возгласи́ша:

<red>С</red>т҃ъ, ст҃ъ, ст҃ъ є҆сѝ гдⷭ҇и бж҃е на́шъ, бж҃е ѻ҆́ч҃е, бж҃е сн҃е, бж҃е дш҃е ст҃ы́й, є҆ди́ный и҆́стинный бж҃е, а҆ не трѝ бо́зи. Ст҃ъ є҆сѝ гдⷭ҇и бж҃е на́шъ, несозда́нный ѻ҆́ч҃е, несозда́нный сн҃е, несозда́нный дш҃е ст҃ы́й, є҆ди́не вкꙋ́пѣ несозда́нне, а҆ не трѝ ѡ҆со́бь несозда́нны. Ст҃ъ є҆сѝ гдⷭ҇и бж҃е на́шъ, ѻ҆ц҃ъ ражда́ѧй предвѣ́чнѡ сн҃а, сн҃ъ ражда́емый безлѣ́тнѡ ѿ ѻ҆ц҃а̀, дх҃ъ ст҃ы́й, и҆з̾ негѡ́же ѿ вѣ̑къ происходѧ́й, но не ражда́ѧсѧ. Ст҃ъ є҆сѝ гдⷭ҇и бж҃е на́шъ, ѻ҆ц҃ъ, воззва́вый на́съ ѿ небытїѧ̀, сн҃ъ, и҆скꙋпи́вый на́съ па́дшихъ крⷭ҇то́мъ свои́мъ, дх҃ъ ст҃ы́й, ѡ҆свѧща́ѧй и҆ животворѧ́ѧй всѣ́хъ свое́ю благода́тїю. Ст҃ъ є҆сѝ гдⷭ҇и бж҃е на́шъ, въ дꙋ́хѣ, дꙋшѣ̀ и҆ тѣ́лѣ на́шемъ трехча́стнꙋю ски́нїю на вселе́нїе своѐ ѡ҆снова́ти благоволи́вый, и҆ всеконе́чнѣ грѣхо́мъ разрꙋ́шитисѧ є҆́й въ на́съ не попꙋсти́вый. Ст҃ъ є҆сѝ гдⷭ҇и бж҃е на́шъ, зна́менїе трїѷпоста́снагѡ сꙋщества̀ своегѡ̀ на всѣ́хъ дѣ́лѣхъ рꙋ́къ свои́хъ въ мі́рѣ ви́димомъ и҆ неви́димомъ, положи́вый.

<rubric>Ст҃ъ, ст҃ъ, ст҃ъ є҆сѝ гдⷭ҇и бж҃е на́шъ, поми́лꙋй ны̀, па́дшее созда́нїе твоѐ, и҆́мене ра́ди ст҃а́гѡ твоегѡ̀.</rubric>
