---
title: "Мл҃тва"
navigation:
  key: akathists-trinity-26
  title: "Мл҃тва"
  parent: akathists-trinity
  order: 26
type: "akathist"
---

## Мл҃тва:

<versal>П</versal>рест҃а́ѧ трⷪ҇це, є҆диносꙋ́щнаѧ держа́во, всѣ́хъ благи́хъ вина̀, что воздади́мъ тебѣ̀ за всѧ̑, ꙗ҆̀же воздала̀ є҆сѝ на́мъ грѣ̑шнымъ и҆ недостѡ́йнымъ пре́жде, не́же на свѣ́тъ произыдо́хомъ, за всѧ̑, ꙗ҆̀же воздае́ши коемꙋ́ждо на́съ по всѧ̑ днѝ, и҆ ꙗ҆̀же ѹ҆гото́вала є҆сѝ всѣ̑мъ на́мъ въ вѣ́цѣ грѧдꙋ́щемъ. Подоба́ше ѹ҆́бѡ, за толи̑кїѧ бл҃годѣѧ̑нїѧ и҆ щедро́ты, бл҃годари́ти тѧ̀ не словесы̀ то́чїю, но па́че дѣ́лы, хранѧ́ще и҆ и҆сполнѧ́юще за́пѡвѣди твоѧ̑: мы́ же, страсте́мъ на́шимъ и҆ ѕлы̑мъ ѻ҆бы́чаѧмъ вне́мше, въ безчи́слєнныѧ ѿ ю҆́ности низверго́хомсѧ грѣхѝ и҆ беззакѡ́нїѧ. Сегѡ̀ ра́ди, ꙗ҆́кѡ нечи̑стымъ и҆ ѡ҆сквернє́ннымъ, не то́чїю пред̾ трисвѣ́тлое лицѐ твоѐ безстꙋ́днѡ ꙗ҆ви́тисѧ, но нижѐ и҆́мени твоегѡ̀ прест҃а́гѡ и҆зрещѝ довлѣ́ѧше на́мъ, а҆́ще бы не ты̀ сама̀ бл҃гоизво́лила, во ѻ҆тра́дꙋ на́шꙋ, возвѣсти́ти, ꙗ҆́кѡ чи̑стыѧ и҆ пра́вєдныѧ любѧ̀, и҆ грѣ́шники ка́ющыѧсѧ ми́лꙋеши и҆ благоꙋтро́бнѣ прїе́млеши. При́зри ѹ҆́бо ѽ пребж҃е́ственнаѧ трⷪ҇це, съ высоты̀ ст҃ы́ѧ сла́вы твоеѧ̀ на на́съ многогрѣ́шныхъ, и҆ бл҃го́е произволе́нїе на́ше, вмѣ́стѡ бл҃ги́хъ дѣ́лъ, прїимѝ, и҆ пода́ждь на́мъ дꙋ́ха и҆́стиннагѡ покаѧ́нїѧ, да возненави́дѣвъ всѧ́кїй грѣ́хъ, въ чистотѣ̀ и҆ пра́вдѣ, до конца̀ дне́й на́шихъ поживе́мъ, творѧ́ще прест҃ꙋ́ю во́лю твою̀, и҆ сла́вѧще чи́стыми по́мыслы и҆ благи́ми дѣѧ́ньми сладча́йшее и҆ великолѣ́пое и҆́мѧ твоѐ. <red>А҆</red>ми́нь.

{% illustration "small-ornaments/medallion-lukovich", "small" %}
