---
title: "І҆́косъ а҃і"
navigation:
  key: akathists-trinity-22
  title: "І҆́косъ а҃і"
  parent: akathists-trinity
  order: 22
type: "akathist"
---

## І҆́косъ а҃і:

<red>Ꙗ҆́</red>кѡ свѣтопода́тельна тѧ̀ во ѡ҆бѣтова́нїѧхъ твои́хъ свѣти́льника, сꙋ́щымъ на́мъ во тьмѣ̀ невѣ́дѣнїѧ ѡ҆ бꙋ́дꙋщемъ жре́бїи на́шемъ ꙗ҆́вльшасѧ, бл҃года́рнѣ и҆сповѣ́дꙋюще, и҆ понѐ є҆ди́нагѡ и҆з̾ бл҃же́нствъ, є҆диноро́днымъ сн҃омъ твои́мъ возвѣще́нныхъ, ѹ҆лꙋчи́ти жела́юще, всеꙋми́льнѡ съ вѣ́рою вопїе́мъ:

<red>С</red>т҃ъ, ст҃ъ, ст҃ъ є҆сѝ гдⷭ҇и бж҃е на́шъ, ѹ҆гото́вавый и҆збра̑ннымъ свои̑мъ бла́га, и҆̀хже ѻ҆́ко не ви́дѣ, ѹ҆́хо не слы́ша, и҆ ꙗ҆̀же на се́рдце чл҃вѣ́кꙋ не взыдо́ша. Ст҃ъ є҆сѝ гдⷭ҇и бж҃е на́шъ, є҆го́же всѝ чи́стїи се́рдцемъ ѹ҆́зрѧтъ, ꙗ҆́коже є҆́сть, и҆ позна́ютъ, ꙗ҆́коже ѿ негѡ̀ са́ми по́знани сꙋ́ть. Ст҃ъ є҆сѝ гдⷭ҇и бж҃е на́шъ, въ не́мже всѝ а҆́лчꙋщїи и҆ жа́ждꙋщїи пра́вды ѡ҆брѣтꙋ́тъ николи́же ѡ҆скꙋдѣва́ющее насыще́нїе. Ст҃ъ є҆сѝ гдⷭ҇и бж҃е на́шъ, ѿ негѡ́же миротво́рцы, ꙗ҆́кѡ подража́тели всѧ̑ ѹ҆миротвори́вшагѡ є҆диноро́днагѡ сн҃а твоегѡ̀, возлю́бленными сына́ми нарекꙋ́тсѧ. Ст҃ъ є҆сѝ гдⷭ҇и бж҃е на́шъ, ѹ҆ негѡ́же кро́тцыи наслѣ́дѧтъ зе́млю и҆ ни́щїи дх҃омъ ѹ҆лꙋча́тъ неконча́емое црⷭ҇твїе. Ст҃ъ є҆сѝ гдⷭ҇и бж҃е на́шъ, ѡ҆бѣща́вый вѣ́чное поми́лованїе ми́лꙋющымъ, и҆ безконе́чное ра́дованїе пла́чꙋщымъ.

<rubric>Ст҃ъ, ст҃ъ, ст҃ъ є҆сѝ гдⷭ҇и бж҃е на́шъ, поми́лꙋй ны̀, па́дшее созда́нїе твоѐ, и҆́мене ра́ди ст҃а́гѡ твоегѡ̀.</rubric>
