---
title: "І҆́косъ в҃і"
navigation:
  key: akathists-trinity-24
  title: "І҆́косъ в҃і"
  parent: akathists-trinity
  order: 24
type: "akathist"
---

## І҆́косъ в҃і:

<red>П</red>ою́ще твоѐ всечл҃вѣколю́бное смотре́нїе, сла́вимъ тѧ̀ всѝ, пребезнача́льнаѧ трⷪ҇це, вѣ́рꙋемъ во є҆ди́наго бг҃а ѻ҆ц҃а̀, бг҃а сн҃а и҆ бг҃а дх҃а ст҃а́го, и҆но́гѡ, ра́звѣ тебє̀, гдⷭ҇а не вѣ́мы, къ тебѣ̀ припа́даемъ и҆ тебѣ̀ мо́лимсѧ вопїю́ще:

<red>С</red>т҃ъ, ст҃ъ, ст҃ъ є҆сѝ гдⷭ҇и бж҃е на́шъ, бꙋ́ди на́мъ во спасе́нїе, да не ѹ҆бои́мсѧ никоегѡ́же ѕла̀, и҆ въ защище́нїе живота̀ на́шегѡ, да не ѹ҆страши́мсѧ никоегѡ́же врага̀. Ст҃ъ є҆сѝ гдⷭ҇и бж҃е на́шъ, грѣ̑шныѧ ка́ющыѧсѧ спаса́ѧй, спасѝ ѹ҆́бѡ и҆ на́съ многогрѣ́шныхъ. Ст҃ъ є҆сѝ гдⷭ҇и бж҃е на́шъ, ѹ҆множа́ѧй всѣ̑мъ млⷭ҇ть твою̀, ѹ҆мно́жи ю҆̀ и҆ на на́съ и҆ поми́лꙋй ны̀, ꙗ҆́кѡ не́мощни є҆смы̀. Ст҃ъ є҆сѝ гдⷭ҇и бж҃е на́шъ, продолжѝ на́мъ вѣ́къ къ покаѧ́нїю и҆ не ѡ҆сꙋдѝ на́съ на посѣче́нїе со смоко́вницею безпло́дною. Ст҃ъ є҆сѝ гдⷭ҇и бж҃е на́шъ, и҆зба́ви ны̀ и҆скꙋше́нїй, ѿ мі́ра, пло́ти и҆ дїа́вола находѧ́щихъ, и҆ ѹ҆крѣпѝ въ вѣ́рѣ и҆ любвѝ къ тебѣ̀. Ст҃ъ є҆сѝ гдⷭ҇и бж҃е на́шъ, сподо́би ны̀ лице́мъ къ лицꙋ̀ ѹ҆зрѣ́ти тѧ̀ и҆ вни́ти въ свѣ́тлый черто́гъ тво́й на бра́къ а҆́гнчїй.

<rubric>Ст҃ъ, ст҃ъ, ст҃ъ є҆сѝ гдⷭ҇и бж҃е на́шъ, поми́лꙋй ны̀, па́дшее созда́нїе твоѐ, и҆́мене ра́ди ст҃а́гѡ твоегѡ̀.</rubric>
