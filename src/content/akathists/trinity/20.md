---
title: "І҆́косъ і҃"
navigation:
  key: akathists-trinity-20
  title: "І҆́косъ і҃"
  parent: akathists-trinity
  order: 20
type: "akathist"
---

## І҆́косъ і҃:

<red>Ц</red>р҃ю превѣ́чный, сїѧ́ѧй со́лнце своѐ на благі̑ѧ и҆ ѕлы̑ѧ, пра́вєдныѧ любѧ́й, грѣ̑шныѧ же ми́лꙋѧй, скве́рнꙋ дꙋше́внꙋю и҆ тѣле́снꙋю на́шꙋ ѡ҆мы́й, ѻ҆би́тель свою̀ въ на́съ, а҆́ще и҆ недосто́йныхъ рабѣ̀хъ твои́хъ сотвори́ти бл҃говолѝ, потребѝ нечи̑стаѧ на̑ша помышлє́нїѧ, и҆згла́ди неподѡ́бнаѧ дѣѧ̑нїѧ, напра́ви ѧ҆зы́къ гл҃го́лати бл҃гоꙋгѡ́днаѧ пред̾ тобо́ю, да чи́стымъ се́рдцемъ и҆ ѹ҆стны̀ со ѹ҆миле́нїемъ зове́мъ:

<red>С</red>т҃ъ, ст҃ъ, ст҃ъ є҆сѝ гдⷭ҇и бж҃е на́шъ, ѡ҆ не́мже а҆пⷭ҇льскїй ли́къ ꙗ҆́вѣ глаго́летъ, къ немꙋ́же прⷪ҇ро́ческїй собо́ръ вы́нꙋ взира́етъ. Ст҃ъ є҆сѝ гдⷭ҇и бж҃е на́шъ, є҆го́же по́лкъ мꙋ́ченическїй бг҃олѣ́пнѡ и҆сповѣ́дꙋетъ, и҆ прпⷣбныхъ во́инство прест҃о́е и҆́мѧ славосло́витъ. Ст҃ъ є҆сѝ гдⷭ҇и бж҃е на́шъ, ѡ҆ не́мже пꙋсты́нникѡвъ мно́жество при́снѡ воздыха́етъ, ѿ негѡ́же по́стникѡвъ по́двиги вѣнча́ютсѧ. Ст҃ъ є҆сѝ гдⷭ҇и бж҃е на́шъ, є҆мꙋ́же ст҃и́телїе и҆ па́стырїе бл҃года́рственное прино́сѧтъ пѣ́нїе, и҆́мже вселе́нстїи ѹ҆чи́телїе во спасе́нїе на́ше бг҃омꙋ́дрствꙋютъ. Ст҃ъ є҆сѝ гдⷭ҇и бж҃е на́шъ, прїимѝ мольбꙋ̀ ѡ҆ на́съ и҆ предста́тельство всѣ́хъ ст҃ы́хъ, па́че же простира́ющꙋю къ тебѣ̀ ѡ҆ на́съ рꙋ́цѣ своѝ, дѣ́вꙋ пречⷭ҇тꙋю. Ст҃ъ є҆сѝ гдⷭ҇и бж҃е на́шъ, ѡ҆градѝ на́съ ст҃ы́ми твои́ми а҆́гг҃лы, и҆ ѿженѝ ѿ на́съ дꙋхѡ́въ ѕло́бы поднебе́сныхъ.

<rubric>Ст҃ъ, ст҃ъ, ст҃ъ є҆сѝ гдⷭ҇и бж҃е на́шъ, поми́лꙋй ны̀, па́дшее созда́нїе твоѐ, и҆́мене ра́ди ст҃а́гѡ твоегѡ̀.</rubric>
