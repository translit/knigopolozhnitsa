---
title: "І҆́косъ а҃"
navigation:
  key: akathists-trinity-2
  title: "І҆́косъ а҃"
  parent: akathists-trinity
  order: 2
type: "akathist"
---

## І҆́косъ а҃:

<red>А҆</red>рха́гг҃ли и҆ а҆гг҃ли, нача̑ла и҆ вла̑сти, прⷭ҇то́ли и҆ госпѡ́дствїѧ, предстоѧ́ще самомꙋ̀ прⷭ҇то́лꙋ сла́вы твоеѧ̀, не довлѣ́ютъ и҆зрещѝ вели́чїѧ соверше́нствъ твои́хъ: многоѻчи́тїи же херꙋви́ми и҆ шестокрыла́тїи серафі́ми, закрыва́юще ли̑ца своѧ̑, то́чїю съ тре́петомъ и҆ любо́вїю взыва́ютъ дрꙋ́гъ ко дрꙋ́гꙋ: ст҃ъ, ст҃ъ, ст҃ъ гдⷭ҇ь саваѡ́ѳъ. на́мъ ѹ҆́бѡ, и҆̀же пра́хъ и҆ пе́пелъ є҆смы̀, кольмѝ па́че ѹ҆до́бѣе люби́ти молча́нїе: но, да не толи́кихъ щедро́тъ, въ созда́нїи и҆ и҆скꙋпле́нїи на на́съ и҆злїѧ́нныхъ, непа́мѧтливи ꙗ҆ви́мсѧ и҆ неблагода́рни, подража́ѧ го́рнемꙋ славосло́вїю, съ вѣ́рою и҆ любо́вїю взыва́емъ:

<red>С</red>т҃ъ, ст҃ъ, ст҃ъ є҆сѝ гдⷭ҇и бж҃е на́шъ, неисповѣди́маѧ соверше́нствъ высото̀ и҆ неизслѣ́димаѧ та̑инъ пꙋчи́но. Ст҃ъ є҆сѝ гдⷭ҇и бж҃е на́шъ, вездѣ̀ сы́й и҆ всѧ̑ и҆сполнѧ́ѧй, є҆ди́ный и҆ то́йжде вчера̀, дне́сь и҆ во вѣ́ки. Ст҃ъ є҆сѝ гдⷭ҇и бж҃е на́шъ, всѧ̑ могі́й, нарица́ѧй несꙋ́щаѧ ꙗ҆́кѡ сꙋ́щаѧ, низводѧ́й да́же до а҆́да и҆ па́ки возводѧ́й. Ст҃ъ є҆сѝ гдⷭ҇и бж҃е на́шъ, и҆спытꙋ́ѧй сердца̀ и҆ ѹ҆трѡ́бы чл҃вѣ́чєскїѧ, и҆счита́ѧй ѕвѣ́зды и҆ всѣ̑мъ и҆̀мъ и҆мена̀ нарица́ѧй. Ст҃ъ є҆сѝ гдⷭ҇и бж҃е на́шъ, є҆гѡ́же всѝ пꙋтїѐ и҆́стинны и҆ всѧ̑ сꙋдьбы̑ ѡ҆правда́нны вкꙋ́пѣ и҆ вожделе́нны. Ст҃ъ є҆сѝ гдⷭ҇и бж҃е на́шъ, ѿдаѧ̀ грѣхѝ ѻ҆тцє́въ на ча̑да, ми́лꙋѧй же и҆ награжда́ѧй въ ро́ды родѡ́въ.

<rubric>Ст҃ъ, ст҃ъ, ст҃ъ є҆сѝ гдⷭ҇и бж҃е на́шъ, поми́лꙋй ны̀, па́дшее созда́нїе твоѐ, и҆́мене ра́ди ст҃а́гѡ твоегѡ̀.</rubric>
