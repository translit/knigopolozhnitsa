---
title: "І҆́косъ и҃"
navigation:
  key: akathists-trinity-16
  title: "І҆́косъ и҃"
  parent: akathists-trinity
  order: 16
type: "akathist"
---

## І҆́косъ и҃:

<red>В</red>е́сь є҆сѝ вездѣ̀ и҆ всегда̀, не то́чїю могꙋ́ществомъ неизче́тныѧ си́лы твоеѧ̀, но и҆ бога́тствомъ вседѣ́тельнагѡ промышле́нїѧ твоегѡ̀ ѡ҆ всѧ́комъ созда́нїи твое́мъ: на́мъ же, ꙗ҆́коже речѐ сн҃ъ тво́й, и҆ вла́си главні́и всѝ и҆зочте́ни сꙋ́ть ѹ҆ тебє̀, да ни є҆ди́нъ и҆з̾ ни́хъ паде́тъ без̾ во́ли твоеѧ̀: тѣ́мже, ѹ҆пова́юще на про́мыслъ тво́й, со дерзнове́нїемъ и҆ любо́вїю зове́мъ:

<red>С</red>т҃ъ, ст҃ъ, ст҃ъ є҆сѝ гдⷭ҇и бж҃е на́шъ, бл҃говоли́вый всѣмꙋ̀ ро́дꙋ чл҃вѣ́ческомꙋ раздели́тисѧ на племена̀ и҆ ꙗ҆зы́ки, и҆ коемꙋ́ждо и҆̀хъ мѣ́сто и҆ вре́мѧ жи́тельства ѹ҆каза́вый. Ст҃ъ є҆сѝ гдⷭ҇и бж҃е на́шъ, и҆́мже ца́рїе ца́рствꙋютъ и҆ си́льнїи пи́шꙋтъ пра́вдꙋ, соблюда́ѧй и҆збра́нныхъ свои́хъ, ꙗ҆́кѡ зѣ́ницꙋ ѻ҆́ка. Ст҃ъ є҆сѝ гдⷭ҇и бж҃е на́шъ, ѿ негѡ́же и҆схо́дитъ всѧ́ка премꙋ́дрость и҆ ра́зꙋмъ, всѧ́ка крѣ́пость и҆ си́ла, всѧ́ко здра́вїе и҆ лѣ́пота. Ст҃ъ є҆сѝ гдⷭ҇и бж҃е на́шъ, наводѧ́й и҆ ѿе́млѧй бра́ни, вѣнча́ѧй побѣ́дою пра́вое ѻ҆рꙋ́жїе, непра́вое же, посредѣ̀ са́мыхъ побѣ́дъ предѡпределѧ́ѧй къ сокрꙋше́нїю. Ст҃ъ є҆сѝ гдⷭ҇и бж҃е на́шъ, даѧ́й зна́менїѧ на небесѝ и҆ на землѝ, посыла́ѧй ѻ҆́гнь, ꙗ҆́звꙋ, и҆ гла́дъ на лю́ди, да не до конца̀ заблꙋдѧ́тъ ѿ пꙋте́й твои́хъ. Ст҃ъ є҆сѝ гдⷭ҇и бж҃е на́шъ, возносѧ́й смирє́нныѧ ѿ землѝ, є҆́же посади́ти со кнѧ́зи люде́й свои́хъ, и҆ низлага́ѧй гѡ́рдыѧ, ꙗ҆́кѡ не ѡ҆брѣсти́сѧ мѣ́стꙋ и҆́хъ.

<rubric>Ст҃ъ, ст҃ъ, ст҃ъ є҆сѝ гдⷭ҇и бж҃е на́шъ, поми́лꙋй ны̀, па́дшее созда́нїе твоѐ, и҆́мене ра́ди ст҃а́гѡ твоегѡ̀.</rubric>
