---
title: "І҆́косъ ѳ҃"
navigation:
  key: akathists-trinity-18
  title: "І҆́косъ ѳ҃"
  parent: akathists-trinity
  order: 18
type: "akathist"
---

## І҆́косъ ѳ҃:

<red>В</red>ѣті̑ѧ многовѣща̑нныѧ, а҆́ще и҆ мно́гѡ трꙋжда́ютсѧ мы́слїю во и҆спыта́нїи ѡ҆ та́инствѣ прест҃ы́ѧ трⷪ҇цы, но не мо́гꙋтъ разꙋмѣ́ти, ка́кѡ є҆стество́мъ є҆ди́нъ є҆́сть бг҃ъ, въ трїе́хъ же соверше́нныхъ ли́цѣхъ: мы́ же вѣ́рꙋемъ то́чїю семꙋ̀ и҆ и҆сповѣ́дꙋемъ, ка́коже, не и҆спытꙋ́емъ, и҆ неизче́тныѧ благодѣѧ́нїѧ къ на́мъ коегѡ́ждо и҆з̾ трїе́хъ бжⷭ҇твенныхъ ли́цъ до́брѣ вѣ́дꙋще, съ вѣ́рою и҆ бл҃годаре́нїемъ зове́мъ:

<red>С</red>т҃ъ, ст҃ъ, ст҃ъ є҆сѝ гдⷭ҇и бж҃е на́шъ, пра́веднымъ сꙋдо́мъ твои́мъ всѣ̑мъ на́мъ въ зе́млю, ѿ неѧ́же взѧ́ты є҆смы̀, возврати́тисѧ, и҆ па́ки въ де́́нь воскрⷭ҇нїѧ и҆з̾ неѧ̀ воста́ти, положи́вый. Ст҃ъ є҆сѝ гдⷭ҇и бж҃е на́шъ, со́лнцꙋ, лꙋнѣ̀ и҆ ѕвѣзда́мъ нѣ́когда поме́ркнꙋти, землѣ̀ и҆ всѣ́мꙋ, є҆́же на не́й, ѻ҆гне́мъ преѡбрази́тисѧ предѡпредѣли́вый, да вмѣ́стѡ и҆̀хъ ꙗ҆ви́тсѧ не́бо но́во и҆ землѧ̀ нова̀, въ ни́хже пра́вда живе́тъ. Ст҃ъ є҆сѝ гдⷭ҇и бж҃е на́шъ, ѹ҆ста́вивый день, въ ѻ҆́нь же предста́нꙋтъ на сꙋ́дъ всѧ̑ племена̀ и҆ ꙗ҆зы́цы, да воспрїи́метъ кі́йждо по дѣлѡ́мъ свои̑мъ. Ст҃ъ є҆сѝ гдⷭ҇и бж҃е на́шъ, и҆мѣ́ѧй въ де́нь воздаѧ́нїѧ рещѝ пра́вєднымъ: прїиди́те, бл҃гослове́ннїи ѻ҆ц҃а моегѡ̀, и҆ наслѣ́дꙋйте црⷭ҇твїе, ѹ҆гото́ванное ва́мъ ѿ сложе́нїѧ мі́ра. Ст҃ъ є҆сѝ гдⷭ҇и бж҃е на́шъ, ѿ негѡ́же нераска́ѧннїи грѣ́шницы ѹ҆слы́шатъ тогда̀ со стра́хомъ: ѿиди́те ѿ менє̀ проклѧ́тїи во ѻ҆́гнь вѣ́чный, ѹ҆гото́ванный дїа́волꙋ и҆ а҆́ггелѡмъ є҆гѡ̀. Ст҃ъ є҆сѝ гдⷭ҇и бж҃е на́шъ, ѡ҆бѣща́вый цр҃ковь свою̀ до конца̀ мі́ра непоколеби́мꙋ соблюстѝ, во є҆́же не ѡ҆долѣ́нней бы́ти є҆́й и҆ ѿ вра́тъ а҆́довыхъ.

<rubric>Ст҃ъ, ст҃ъ, ст҃ъ є҆сѝ гдⷭ҇и бж҃е на́шъ, поми́лꙋй ны̀, па́дшее созда́нїе твоѐ, и҆́мене ра́ди ст҃а́гѡ твоегѡ̀.</rubric>
