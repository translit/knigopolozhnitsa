---
title: "І҆́косъ в҃і"
navigation:
  key: akathists-georgijvlad-24
  title: "І҆́косъ в҃і"
  parent: akathists-georgijvlad
  order: 24
type: "akathist"
---

## І҆́косъ в҃і:

<red>П</red>ою́ще ра́достнꙋю пѣ́снь хвалы̀ и҆ бл҃годаре́нїѧ гдⷭ҇ꙋ, просла́вльшемꙋ тѧ̀, ст҃ы́й кнѧ́же геѡ́ргїе, восхвалѧ́емъ и҆ ст҃ы̑ѧ сро́дники твоѧ̑, вкꙋ́пѣ съ тобо́ю нетлѣ́нными моща́ми свои́ми почива́ющыѧ: ст҃а́гѡ кн҃зѧ а҆ндре́а, мч҃ническїй вѣне́цъ прїѧ́вшаго, и҆ ст҃а́гѡ кн҃зѧ глѣ́ба, ди́вными по́двиги просїѧ́вшаго, и҆ ѹ҆се́рднѡ мо́лимъ тѧ̀ съ ни́ми ѹ҆слы́шати хвале́бное сїѐ пѣ́нїе на́съ взыва́ющихъ:

<red>Р</red>а́дꙋйсѧ, вели́кїй кнѧ́же геѡ́ргїе, прⷭ҇то́лꙋ цр҃ѧ̀ нбⷭ҇нагѡ предстоѧ́й: ра́дꙋйсѧ, ѡ҆ грѣ́шнѣмъ ро́де человѣ́честѣмъ мл҃твꙋ пред̾ ни́мъ возносѧ́й. Ра́дꙋйсѧ, ѿ ст҃ы́хъ моще́й твои́хъ мнѡ́гаѧ чꙋдє́снаѧ и҆сцѣле́нїѧ болѧ́щымъ и҆сточа́ѧй: ра́дꙋйсѧ, ѿ страсте́й бл҃года́тїю, да́нною тѝ ѿ бг҃а, дꙋшѝ на́ша свобожда́ѧй. Ра́дꙋйсѧ, ꙗ҆́кѡ тебѣ̀ и҆ ст҃ы̑мъ кнѧзє́мъ а҆ндре́ю и҆ глѣ́бꙋ, сро́дникомъ твои̑мъ, вѣ́рнїи всеꙋсе́рднѡ покланѧ́ютсѧ: ра́дꙋйсѧ, на́ша недосто́йнаѧ хва́ленїѧ бл҃госе́рднѡ прїе́млѧй.

<red>Р</red>а́дꙋйсѧ, ст҃ы́й бл҃говѣ́рный вели́кїй кнѧ́же геѡ́ргїе.
