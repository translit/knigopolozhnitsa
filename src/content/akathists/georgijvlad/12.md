---
title: "І҆́косъ ѕ҃"
navigation:
  key: akathists-georgijvlad-12
  title: "І҆́косъ ѕ҃"
  parent: akathists-georgijvlad
  order: 12
type: "akathist"
---

## І҆́косъ ѕ҃:

<red>В</red>озсїѧ́лъ є҆сѝ пречꙋ́днѡ добро́тою дꙋшѝ твоеѧ̀, ст҃ы́й ѹ҆го́дниче хрⷭ҇то́въ, є҆гда̀ ви́дѧ сле́зное покаѧ́нїе кнѧ́зѧ, бра́та твоегѡ̀, и҆же на ѻ҆дрѣ̀ сме́ртнѣмъ съ сокрꙋше́ннымъ и҆ смире́ннымъ се́рдцемъ проще́нїѧ проша́ше ѹ҆ тебє̀, забы́лъ є҆сѝ всѧ̑ кѡ́зни є҆гѡ̀ и҆ понесє́нныѧ тобо́ю скѡ́рби и҆, ѡ҆блобыза́въ є҆гѡ̀, ѡ҆бѣща́лъ є҆сѝ бы́ти ча́дѡмъ є҆гѡ̀ во ѻ҆тца̀ и҆ покрови́телѧ. ѹ҆блажа́ѧ таково́е и҆́стиннѡ хрⷭ҇тїа́нское братолю́бїе твоѐ, вѣща́емъ тѝ такова̑ѧ:

<red>Р</red>а́дꙋйсѧ, бра́та твоегѡ̀, враждова́вша на тѧ̀, любо́вїю хрⷭ҇то́вою возлюби́вый: ра́дꙋйсѧ, того̀ на сме́ртнѣмъ ѻ҆дрѣ̀ проще́нїемъ и҆ ѹ҆тѣше́нїемъ ѹ҆крѣпи́вый. Ра́дꙋйсѧ, бл҃га̑ѧ за ѕло̀ возда́вый: ра́дꙋйсѧ, ѻ҆те́ческꙋю любо́вь вдови́цѣ и҆ си̑рымъ ѡ҆бѣща́вый. Ра́дꙋйсѧ, ꙗ҆́кѡ ди́вный ѡ҆́бразъ любвѐ ѻ҆ц҃а̀ нбⷭ҇нагѡ въ себѣ̀ ꙗ҆ви́вый: ра́дꙋйсѧ, примѣ́ръ братолю́бїѧ хрⷭ҇тїа́нскагѡ и҆ всѣ̑мъ на́мъ ѡ҆ста́вивый.

<red>Р</red>а́дꙋйсѧ, ст҃ы́й бл҃говѣ́рный вели́кїй кнѧ́же геѡ́ргїе.
