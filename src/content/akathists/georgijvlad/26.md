---
title: "Мл҃тва"
navigation:
  key: akathists-georgijvlad-26
  title: "Мл҃тва"
  parent: akathists-georgijvlad
  order: 26
type: "akathist"
---

## Мл҃тва:

<versal>Ѽ</versal> бг҃оизбра́нный чꙋдотво́рче, пресла́вный ѹ҆го́дниче хрⷭ҇то́въ, цр҃кве правосла́вныѧ побо́рниче, ца́рства рѡссі́йскагѡ защи́тниче, вели́кїй кнѧ́же геѡ́ргїе! прекло́ньше колѣ̑на, мо́лимъ тѧ̀: при́зри на ны̀ грѣ̑шныѧ, прибѣга́ющыѧ къ твоемꙋ̀ застꙋпле́нїю, ѹ҆слы́ши сїѐ ма́лое моле́нїе на́ше и҆ те́плымъ твои́мъ предста́тельствомъ ѹ҆молѝ ми́лостиваго бг҃а, є҆мꙋ́же предстои́ши съ ли́ки а҆́гг҃лъ и҆ со всѣ́ми ст҃ы́ми, да сохрани́тъ на́съ въ є҆дине́нїи правосла́вныѧ цр҃кве и҆ ѹ҆тверди́тъ въ сердца́хъ на́шихъ дꙋ́хъ пра́выѧ вѣ́ры и҆ бл҃гоче́стїѧ, и҆ и҆зба́витъ на́съ ѿ всѧ́кагѡ ѕла́гѡ и҆скꙋше́нїѧ. По вели́цѣй любвѝ твое́й, є҆́юже бли̑жнїѧ твоѧ̀ возлю́билъ є҆сѝ, и҆спросѝ ѹ҆ всеще́драгѡ гдⷭ҇а всѣ̑мъ же на́мъ, недосто́йнымъ, ѹ҆се́рднѡ къ тебѣ̀ припа́дающымъ, бг҃оꙋгодное и҆ безмѧте́жное житїѐ. Ѽ ст҃ы́й застꙋ́пниче на́шъ, не ѡ҆ста́ви на́съ сла́быхъ и҆ безпо́мощныхъ, моли́сѧ за ны̀ ко гдⷭ҇ꙋ и҆ пречⷭ҇тѣй влⷣчцѣ бцⷣѣ, подви́гни съ собо́ю на мл҃твꙋ ѡ҆ на́съ бг҃опросла́влєнныѧ сро́дники твоѧ̑, ст҃ы̑ѧ кн҃зи а҆ндре́а и҆ глѣ́ба, съ ни́миже вкꙋ́пѣ здѣ̀ на землѝ нетлѣ́нными моща́ми почива́еши и҆ на нб҃сѝ, ѹ҆ прⷭ҇то́ла цр҃ѧ̀ нбⷭ҇ногѡ предстои́ши, да да́рꙋетъ ѻ҆́нъ всеще́дрый всѧ̑ на́мъ, ꙗ҆́же къ по́льзѣ вре́меннѣй и҆ вѣ́чнѣй потрє́бнаѧ: да не возда́стъ на́мъ по дѣлѡ́мъ на́шымъ, но по неизрече́нномꙋ человѣколю́бїю своемꙋ̀ прости́тъ согрѣшє́нїѧ на̑ша, да и҆зба́витъ на́съ ѿ всѧ́кїѧ нꙋ́жды и҆ печа́ли, ско́рби и҆ болѣ́зни; да ниспосле́тъ на́мъ бл҃го́е намѣ́ренїе и҆ си́лꙋ подвиза́тисѧ въ и҆справле́нїи житїѧ̀ на́шегѡ, и҆ въ бꙋ́дꙋщемъ вѣ́цѣ да сподо́битъ на́съ вни́ти въ црⷭ҇твїе нбⷭ҇ное и҆ сла́вити всест҃о́е и҆́мѧ ѻ҆ц҃а̀ и҆ сн҃а и҆ ст҃а́гѡ дх҃а во вѣ́ки вѣкѡ́въ. <red>А҆</red>ми́нь.

{% illustration "small-ornaments/medallion-lukovich", "small" %}
