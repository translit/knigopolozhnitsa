---
title: "І҆́косъ г҃"
navigation:
  key: akathists-georgijvlad-6
  title: "І҆́косъ г҃"
  parent: akathists-georgijvlad
  order: 6
type: "akathist"
---

## І҆́косъ г҃:

<red>И҆</red>мѣ́ѧ ве́лїю вѣ́рꙋ и҆ любо́вь къ гдⷭ҇ꙋ и҆ соблюда́ѧ бжⷭ҇твеннаѧ словеса̀ є҆гѡ̀: да лю́бите дрꙋ́гъ дрꙋ́га. ты̀, ст҃ы́й кнѧ́же геѡ́ргїе, ꙗ҆́кѡ па́стырь до́брый, не восхотѣ́лъ є҆сѝ мсти́ти при́снымъ твои́мъ, но кро́тостїю ѡ҆блича́ѧ и҆́хъ, съ любо́вїю ѹ҆вѣщава́лъ є҆сѝ сохранѧ́ти ми́ръ въ сердца́хъ свои́хъ. тѣ́мже ѹ҆̀бо велича́юще смире́нїе твоѐ, взыва́емъ тѝ си́це:

<red>Р</red>а́дꙋйсѧ, любо́вь хрⷭ҇то́вꙋ себѣ̀ стѧжа́вый: ра́дꙋйсѧ, лю́ди, врꙋчє́нныѧ свы́ше ски́птрꙋ твоемꙋ̀, до́брѣ ѹ҆пра́вивый. Ра́дꙋйсѧ, гнѣ́въ на бли́жнѧго до конца̀ въ себѣ̀ ѹ҆мертви́вый: ра́дꙋйсѧ, ѹ҆ста̀ своѧ̑ ѿ клеветы̀ загради́вый. Ра́дꙋйсѧ, ꙗ҆́кѡ тобо́ю всѧ́каѧ вражда̀ и҆ ѕло́ба побѣжда́ютсѧ: ра́дꙋйсѧ, ꙗ҆́кѡ ѿ бг҃а и҆ человѣ́къ досто́йнѣ возлю́бленъ бы́лъ є҆сѝ.

<red>Р</red>а́дꙋйсѧ, ст҃ы́й бл҃говѣ́рный вели́кїй кнѧ́же геѡ́ргїе.
