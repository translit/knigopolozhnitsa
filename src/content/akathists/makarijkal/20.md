---
title: "І҆́косъ і҃"
navigation:
  key: akathists-makarijkal-20
  title: "І҆́косъ і҃"
  parent: akathists-makarijkal
  order: 20
type: "akathist"
---

## І҆́косъ і҃:

<red>С</red>тѣ́нꙋ тѧ̀ тве́рдꙋ и҆ мл҃твенника и҆зрѧ́дна стѧжа́въ ст҃а́ѧ ѡ҆би́тель твоѧ̀, и҆ всѝ страны̑ рѡссі́йстїи хва́лѧтсѧ застꙋпле́нїемъ твои́мъ. Тѣ́мже и҆ мы̀ грѣ́шнїи, ꙗ҆́кѡ ча̑да ѻ҆тца̀ мо́лимъ: застꙋпѝ и҆ сохранѝ на́съ ѿ и҆скꙋше́нїй и҆ скорбе́й, бѣ́дъ и҆ напа́стей мл҃твами твои́ми, да взыва́емъ тѝ ра́достнѡ:

<red>Р</red>а́дꙋйсѧ, бл҃гово́нный крі́не ра́йскагѡ вертогра́да: ра́дꙋйсѧ, кѷпари́се, вѣ́рныхъ сердца̀ бл҃гово́нїемъ и҆сполнѧ́ѧй. Ра́дꙋйсѧ, немощны́хъ цѣле́бниче: ра́дꙋйсѧ, же́зле, па́дающихъ подкрѣплѧ́ѧй. Ра́дꙋйсѧ, наде́жде и҆ ѡ҆ти́шїе въ мо́ри житїѧ̀ сегѡ̀ пла́вающихъ: ра́дꙋйсѧ, тве́рдое ѡ҆гражде́нїе и҆ прибѣ́жище ѹ҆се́рднѡ бг҃ꙋ рабо́тающихъ. Ра́дꙋйсѧ, всѣ́хъ ѹ҆се́рднѡ притека́ющихъ къ тебѣ̀, ѿ и҆скꙋше́нїй и҆ бѣ́дъ ско́рое и҆збавле́нїе: ра́дꙋйсѧ, всѣ́хъ ѡ҆бꙋрева́емыхъ покро́ве тве́рдый. Ра́дꙋйсѧ, ꙗ҆́кѡ ѿ ѡ҆би́тели земны́ѧ въ ѡ҆би́тель нбⷭ҇нꙋю пресели́лсѧ є҆сѝ: ра́дꙋйсѧ, ꙗ҆́кѡ ѿ ѡ҆би́тели нбⷭ҇ныѧ въ ѡ҆би́тели земны̑ѧ бл҃готворѧ̀ нисхо́диши. Ра́дꙋйсѧ, ꙗ҆́кѡ и҆ по ѿше́ствїи твое́мъ съ на́ми пребыва́еши: ра́дꙋйсѧ, ꙗ҆́кѡ и҆ по преставле́нїи твое́мъ, ѹ҆мерщвлє́нныѧ грѣхмѝ дꙋ́шы на́шѧ мл҃твами твои́ми воскреша́еши.

<red>Р</red>а́дꙋйсѧ, мака́рїе, ско́рый помо́щниче и҆ пресла́вный чꙋдотво́рче.
