---
title: "І҆́косъ ѳ҃"
navigation:
  key: akathists-makarijkal-18
  title: "І҆́косъ ѳ҃"
  parent: akathists-makarijkal
  order: 18
type: "akathist"
---

## І҆́косъ ѳ҃:

<red>В</red>иті̑ѧ многовѣща̑нныѧ недоꙋмѣ́ютъ досто́йнѡ восхвали́ти тѧ̀, бг҃омꙋ́дре мака́рїе: кто̀ бо дово́ленъ разꙋмѣ́ти всѧ̑ борє́нїѧ твоѧ̑ съ мїродержи́тели тьмы̀ вѣ́ка сегѡ̀; И҆лѝ кто̀ и҆зочте́тъ трꙋды̀, болѣ̑зни и҆ по́двиги твоѧ̑, въ ни́хъ же пꙋстыннолю́бное житїѐ соверша́лъ є҆сѝ; ѻ҆ба́че мы̀, любо́вїю твое́ю побѣжда́еми, бл҃года́рнѡ тебѣ̀ зове́мъ:

<red>Р</red>а́дꙋйсѧ, зако́на бж҃їѧ и҆сполни́телю всеꙋсе́рдный: ра́дꙋйсѧ, чистото́ю и҆ цѣломꙋ́дрїемъ, многоцѣ́ннагѡ би́сера честнѣ́йшїй. Ра́дꙋйсѧ, въ терпѣ́нїи и҆ борє́нїи проти́вꙋ пло́ти, а҆дама́нта твердѣ́йшїй: ра́дꙋйсѧ, смиренномꙋ́дрїемъ и҆ кро́тостїю па́че сла́вныхъ землѝ просла́вленный. Ра́дꙋйсѧ, во пло́ти а҆́ки безпло́тенъ на землѝ пожи́вый: ра́дꙋйсѧ, живы́ми и҆ сп҃си́тельными слеза́ми ѻ҆́гнь по́хоти ѹ҆гаси́вый. Ра́дꙋйсѧ, бо́рющымсѧ со страстьмѝ и҆ похотьмѝ помо́щниче бл҃гоꙋспѣ́шный: ра́дꙋйсѧ, въ трꙋдѣ́хъ, бдѣ́нїи и҆ воздержа́нїи вели́кимъ по́стникѡмъ подража́телю ре́вностнѣйшїй. Ра́дꙋйсѧ, въ дꙋхо́внѣй мꙋ́дрости наста́вниче бл҃гоискꙋ́снѣйшїй: ра́дꙋйсѧ, подвигѡ́въ и҆́ноческихъ показа́телю рачи́тельнѣйшїй. Ра́дꙋйсѧ, пꙋстынножи́телей красота̀: ра́дꙋйсѧ, го́рлицѣ пꙋстынолю́бнаѧ и҆ доброви́днаѧ.

<red>Р</red>а́дꙋйсѧ, мака́рїе, ско́рый помо́щниче и҆ пресла́вный чꙋдотво́рче.
