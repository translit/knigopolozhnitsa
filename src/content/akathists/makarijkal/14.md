---
title: "І҆́косъ з҃"
navigation:
  key: akathists-makarijkal-14
  title: "І҆́косъ з҃"
  parent: akathists-makarijkal
  order: 14
type: "akathist"
---

## І҆́косъ з҃:

<red>Д</red>и́вное и҆мѣ́лъ є҆сѝ житїѐ, и҆ ди́вныѧ чꙋдеса̀ сотвори́лъ є҆сѝ на землѝ, прпⷣбне ѻ҆́ч҃е мака́рїе, є҆гда̀ ѹ҆зрѣ́въ є҆ди́наго ю҆́ношꙋ, мно́гое вре́мѧ бѣ́сомъ мꙋ́чима, ѹ҆мили́всѧ прослези́лсѧ є҆сѝ, и҆ воздохнꙋ́въ сотвори́лъ є҆сѝ мл҃твꙋ къ бг҃ꙋ: а҆́бїе же и҆зы́де бѣ́съ и҆з̾ стра́ждꙋщагѡ, и҆ бы́сть здра́въ. мы̀ же такова́ѧ слы́шавше, съ ра́достїю взыва́емъ тѝ си́це:

<red>Р</red>а́дꙋйсѧ, лꙋка́выхъ дꙋхѡ́въ крѣ́пкїй побѣди́телю: ра́дꙋйсѧ, дꙋшепа́гꙋбныхъ волкѡ́въ прогони́телю. Ра́дꙋйсѧ, во́ине хрⷭ҇то́въ непобѣди́мый: ра́дꙋйсѧ, ра́бе бж҃їй, бл҃гі́й и҆ вѣ́рный: ра́дꙋйсѧ, врачꙋ̀ ско́рый съ вѣ́рою тебѣ̀ призыва́ющихъ. Ра́дꙋйсѧ, лозо̀ бл҃гоплодови́таѧ: ра́дꙋйсѧ, ꙗ҆́кѡ твои́мъ посо́бїемъ сокрꙋша́ютсѧ ко́зни вра̑жїѧ. Ра́дꙋйсѧ, совои́телю премꙋ́дрый, ра́тꙋющымъ проти́вꙋ си́лъ а҆́довыхъ: ра́дꙋйсѧ, неѡскꙋ́дный пото́къ чꙋдесє́мъ. Ра́дꙋйсѧ, ѻ҆би́льный бл҃года́тїю и҆сто́чниче и҆сцѣле́нїй: ра́дꙋйсѧ, трисл҃нечнагѡ свѣ́та пресвѣ́тлаѧ лꙋчѐ. Ра́дꙋйсѧ, человѣ́че бж҃їй, прпⷣбїемъ и҆ и҆́стиною, а҆́ки по́ѧсомъ златы́мъ, пропоѧ́санный.

<red>Р</red>а́дꙋйсѧ, мака́рїе, ско́рый помо́щниче и҆ пресла́вный чꙋдотво́рче.
