---
title: "І҆́косъ г҃"
navigation:
  key: akathists-makarijkal-6
  title: "І҆́косъ г҃"
  parent: akathists-makarijkal
  order: 6
type: "akathist"
---

## І҆́косъ г҃:

<red>И҆</red>мѣ́ѧ бога́тство чистоты̀ дꙋше́вныѧ, и҆ высотꙋ̀ смире́нїѧ, родительское бога́тство и҆ рабѡ́въ послꙋже́нїе ни во что́ же вмѣни́лъ є҆сѝ, и҆ по разрѣше́нїи плотска́гѡ соꙋ́за, и҆́мже на ма́лое вре́мѧ свѧ́занъ бы́лъ є҆сѝ, ꙗ҆́кѡ є҆ле́нь жа́ждꙋщїй на и҆сто́чники водны̑ѧ, ѹ҆стреми́лсѧ є҆сѝ, всебл҃же́нне, въ пꙋсты́ню: въ не́йже твоѐ высокоро́дство на смиренномꙋ́дрїе, бога́тство на ѹ҆бо́жество премѣни́лъ є҆сѝ, совлекі́йсѧ ѻ҆де́жды многосвѣ́тлыѧ и҆ ѡ҆блекі́йсѧ въ рꙋ́бище. Тѣ́мже ѹ҆дивлѧ́ющесѧ таково́мꙋ твоемꙋ̀ смиренномꙋ́дрїю, си́це ѹ҆бл҃жа́емъ тѧ̀, вопїю́ще:

<red>Р</red>а́дꙋйсѧ, всѧ́кꙋ го́рдость мі́ра презрѣ́вый: ра́дꙋйсѧ, ꙗ҆́кѡ ѡ҆ста́вивъ вре́мєннаѧ, взыска́лъ є҆сѝ вѣ́чнаѧ. Ра́дꙋйсѧ, ꙗ҆́кѡ до́мъ велелѣ́пный и҆ черто́ги ѹ҆краше́нны возненави́дѣлъ є҆сѝ: ра́дꙋйсѧ, ꙗ҆́кѡ возлю́билъ є҆сѝ ѹ҆бо́гꙋю хи́жинꙋ па́че черто́гѡвъ преизѧ́щныхъ. Ра́дꙋйсѧ, ꙗ҆́кѡ рꙋ́бищи ѹ҆краси́лсѧ є҆сѝ па́че ѻ҆дє́жды златотка́нныѧ: ра́дꙋйсѧ, ꙗ҆́кѡ вмѣ́стѡ бра́шенъ сластопита́тельныхъ, возлю́билъ є҆сѝ и҆знꙋрѧ́ти пло́ть твою̀ посто́мъ и҆ мно́гимъ воздержа́нїемъ. Ра́дꙋйсѧ, ꙗ҆́кѡ не пожела́лъ є҆сѝ ѿ рабѡ́въ послꙋже́нїѧ, но па́че са́мъ послꙋжи́ти всѣ̑мъ и҆зво́лилъ є҆сѝ: ра́дꙋйсѧ, ꙗ҆́кѡ возлю́билъ є҆сѝ па́че ѻ҆дра̀ мѧгкагѡ на землѝ поверже́нїе. Ра́дꙋйсѧ, ꙗ҆́кѡ вѣ́рою пра́вою, а҆́ки щито́мъ, защити́лсѧ є҆сѝ ѿ всѣ́хъ и҆скꙋше́нїй вра́жїихъ: ра́дꙋйсѧ, ꙗ҆́кѡ неистощи́мымъ терпе́нїемъ твои́мъ, па́че копїѧ̀ ѻ҆стрѣ́йшимъ, врага̀ на́шегѡ сп҃се́нїѧ смерте́льнѡ ѹ҆ѧзви́лъ є҆сѝ. Ра́дꙋйсѧ, ꙗ҆́кѡ неꙋсы́пными твои́ми мл҃твами, запина́телѧ на пꙋтѝ бл҃гоче́стїѧ безси́льна сотвори́лъ є҆сѝ: ра́дꙋйсѧ, ꙗ҆́кѡ сто́лпе и҆ ѹ҆твержде́нїе добродѣ́тели на́мъ ꙗ҆ви́лсѧ є҆сѝ.

<red>Р</red>а́дꙋйсѧ, мака́рїе, ско́рый помо́щниче и҆ пресла́вный чꙋдотво́рче.
