---
title: "І҆́косъ в҃і"
navigation:
  key: akathists-makarijkal-24
  title: "І҆́косъ в҃і"
  parent: akathists-makarijkal
  order: 24
type: "akathist"
---

## І҆́косъ в҃і:

<red>П</red>ою́ще твоѐ къ бг҃ꙋ ѿше́ствїе, прпⷣбне мака́рїе, почита́емъ сщ҃е́ннꙋю па́мѧть твою̀, велича́емъ твоѐ смиренномꙋ́дрїе, хва́лимъ твоѐ долготерпѣ́нїе, сла́вимъ неѕло́бїе твоѐ, ѹ҆бл҃жа́емъ по́двиги твоѧ̑ и҆ кончи́нꙋ тече́нїѧ твоегѡ̀, ꙗ҆́кѡ вѣне́цъ пра́вды прїѧ́лъ є҆сѝ ѿ гдⷭ҇а, сꙋдїѝ пра́веднагѡ. тѣ́мже молѧ́щесѧ ѹ҆се́рднѡ, ѡ҆ є҆́же сподо́битисѧ и҆ на́мъ неѡсꙋжде́ннѡ предста́ти стра́шномꙋ сꙋди́щꙋ хрⷭ҇то́вꙋ, взыва́емъ тѝ:

<red>Р</red>а́дꙋйсѧ, ѹ҆ прⷭ҇то́ла бж҃їѧ те́плый ѡ҆ на́съ предста́телю: ра́дꙋйсѧ, мꙋ́жꙋ, просла́вивый бг҃а въ дꙋшѝ и҆ въ тѣ́лесѝ твое́мъ. Ра́дꙋйсѧ, соверше́нный въ добродѣ́телѣхъ человѣ́че: ра́дꙋйсѧ, ди́вный подража́телю ѻ҆ц҃а̀ на́шегѡ нбⷭ҇нагѡ. Ра́дꙋйсѧ, ѹ҆строи́телю ѡ҆би́тели мона́шествꙋющихъ: ра́дꙋйсѧ, пребл҃гі́й и҆ до́брый наста́вниче и҆́нокѡвъ. Ра́дꙋйсѧ, всѣ́хъ правосла́вныхъ ско́рый помо́щниче и҆ застꙋ́пниче: ра́дꙋйсѧ, цр҃ѧ̀ нбⷭ҇нагѡ и҆звѣ́стный ѹ҆милостиви́телю. Ра́дꙋйсѧ, многа́жды застꙋпле́нїемъ твои́мъ прошє́нїѧ предварѧ́ѧй: ра́дꙋйсѧ, нбⷭ҇ный граждани́не. Ра́дꙋйсѧ, ꙗ҆́кѡ съ прпⷣбными и҆ пра́ведными весели́шисѧ: ра́дꙋйсѧ, ꙗ҆́кѡ со всѣ́ми и҆збра́нными бж҃їими при́снѡ торжествꙋ́еши.

<red>Р</red>а́дꙋйсѧ, мака́рїе, ско́рый помо́щниче и҆ пресла́вный чꙋдотво́рче.
