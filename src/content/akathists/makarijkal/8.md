---
title: "І҆́косъ д҃"
navigation:
  key: akathists-makarijkal-8
  title: "І҆́косъ д҃"
  parent: akathists-makarijkal
  order: 8
type: "akathist"
---

## І҆́косъ д҃:

<red>С</red>лы́шавъ прпⷣбне мака́рїе въ є҆ѵⷢ҇лїи гла́съ сп҃си́телѧ взыва́ющъ: и҆же хо́щетъ по мнѣ̀ и҆тѝ, ѿве́ржетсѧ себє̀, и҆ во́зметъ крⷭ҇тъ сво́й, и҆ по мнѣ̀ грѧде́тъ, ѿве́рглсѧ є҆сѝ себє̀, и҆ взе́мъ на ра́ма крⷭ҇тъ тво́й, ходи́лъ є҆сѝ по стопа́мъ хрⷭ҇то́вымъ невозвра́тнѡ. тѣ́мже мы, недосто́йнїи, восписꙋ́емъ тѝ такова̑ѧ, глаго́люще:

<red>Р</red>а́дꙋйсѧ, є҆ѵⷢ҇льскихъ велѣ́нїй вѣ́рный блюсти́телю: ра́дꙋйсѧ, хрⷭ҇то́выхъ слове́съ тве́рдый храни́телю. Ра́дꙋйсѧ, крⷭ҇та̀ своегѡ̀ ѹ҆се́рдный носи́телю: ра́дꙋйсѧ, и҆́го хрⷭ҇то́во и҆ бре́мѧ є҆гѡ̀ бл҃годꙋ́шнѡ под̾е́мый. Ра́дꙋйсѧ, ꙗ҆́кѡ не ѡ҆брати́выйсѧ вспѧ́ть въ ше́ствїи къ го́рнемꙋ і҆ерⷭ҇ли́мꙋ: ра́дꙋйсѧ, неизсѧка́емый сосꙋ́де блгⷣти хрⷭ҇то́вы. Ра́дꙋйсѧ, чи́стое прїѧ́телище дх҃а ст҃а́гѡ: ра́дꙋйсѧ, ꙗ҆́кѡ всѧ̑ стра̑сти плотскі́ѧ воздержа́нїемъ мно́гимъ ѹ҆мертви́лъ є҆сѝ. Ра́дꙋйсѧ, вертогра́да хрⷭ҇то́ва всеꙋсе́рдный насади́телю: ра́дꙋйсѧ, ꙗ҆́кѡ ѹ҆́мъ тво́й къ безстра́стїю возвы́силъ є҆сѝ. Ра́дꙋйсѧ, всѧ̑ блага̑ѧ землѝ, нбⷭ҇нагѡ ра́ди црⷭ҇твїѧ, за ѹ҆мє́ты вмѣни́вый: ра́дꙋйсѧ, равноа́гг҃льное житїѐ до конца̀ возлюби́вый.

<red>Р</red>а́дꙋйсѧ, мака́рїе, ско́рый помо́щниче и҆ пресла́вный чꙋдотво́рче.
