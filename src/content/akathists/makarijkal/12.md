---
title: "І҆́косъ ѕ҃"
navigation:
  key: akathists-makarijkal-12
  title: "І҆́косъ ѕ҃"
  parent: akathists-makarijkal
  order: 12
type: "akathist"
---

## І҆́косъ ѕ҃:

<red>В</red>озсїѧ́лъ є҆сѝ въ пꙋсты́ни, ꙗ҆́кѡ зарѧ̀ пресвѣ́тлаѧ, прпⷣбне ѻ҆́ч҃е, просвѣща́ѧ и҆ наставлѧ́ѧ на пꙋ́ть сп҃се́нїѧ всѧ̑ къ тебѣ̀ притека́ющыѧ, сегѡ̀ ра́ди со мнѡ́гимъ ѹ҆дивле́нїемъ взыва́емъ тѝ си́це:

<red>Р</red>а́дꙋйсѧ, зарѐ пресвѣ́тлаѧ, ѿ пꙋсты́ни восходѧ́щаѧ и҆ дꙋ́ши вѣ́рныхъ ѡ҆зарѧ́ющаѧ: ра́дꙋйсѧ, заблꙋ́ждшихъ и҆́стинный наста́вниче. Ра́дꙋйсѧ, цѣломꙋ́дрїѧ зерца́ло: ра́дꙋйсѧ, и҆́стинный ѡ҆́бразе бл҃гоче́стїѧ. Ра́дꙋйсѧ, а҆лтарѧ̀ гдⷭ҇нѧ бл҃гоговѣ́йный слꙋжи́телю: ра́дꙋйсѧ, и҆́ноческагѡ равноа́гг҃льнагѡ житїѧ̀ ревни́телю. Ра́дꙋйсѧ, безмо́лвїѧ дре́внихъ бг҃оно́сных ѻ҆тє́цъ подража́телю: ра́дꙋйсѧ, сто́лпе ѻ҆́гненный, наставлѧ́ѧй на пꙋ́ть сп҃се́нїѧ. Ра́дꙋйсѧ, со́лнце свѣтоза́рное, ꙗ҆́кѡ свои́ми лꙋча́ми дꙋ́ши на̑ша, ѿ мра́за грѣхо́внагѡ погиба́ющыѧ, согрѣва́еши: ра́дꙋйсѧ, лꙋна̀ пресвѣ́тлаѧ, ꙗ҆́кѡ но́щь на́шегѡ неразꙋ́мїѧ прогонѧ́еши. Ра́дꙋйсѧ, бжⷭ҇твеннагѡ ѡ҆ лю́дѧхъ промышле́нїѧ всеꙋсе́рдный слꙋже́бниче: ра́дꙋйсѧ, вѣ́чныѧ на́шеѧ ра́дости те́плый хода́таю.

<red>Р</red>а́дꙋйсѧ, мака́рїе, ско́рый помо́щниче и҆ пресла́вный чꙋдотво́рче.
