---
title: "І҆́косъ є҃"
navigation:
  key: akathists-makarijkal-10
  title: "І҆́косъ є҃"
  parent: akathists-makarijkal
  order: 10
type: "akathist"
---

## І҆́косъ є҃:

<red>В</red>и́дѣвъ сꙋ́етныхъ и҆мѣ́нїй рачи́тель неꙋкло́нное твоѐ въ пꙋсты́ни пребыва́нїе, дїа́вѡльскимъ наꙋще́нїемъ возжига́емь, восхотѣ̀ ѹ҆мертви́ти тѧ̀: но ра́ди пости́гшїѧ є҆гѡ̀ сме́ртныѧ болѣ́зни прише́лъ въ чꙋ́вство, падѐ пред̾ нога́ма твои́ма, просѧ̀ ѹ҆ тебѣ̀ проще́нїѧ и҆ въ пꙋсты́ни съ тобо́ю пребыва́нїѧ. Ты̀ же ꙗ҆́кѡ па́стырь до́брый и҆ неѕло́бивый, прїѧ́лъ є҆сѝ є҆гѡ̀ съ ра́достїю, ꙗ҆́кѡ ѻ҆вча̀ поги́бшее, проща́ѧ є҆мꙋ̀ всѧ̑ и҆ причита́ѧ є҆гѡ̀ къ и҆збра́нномꙋ твоемꙋ̀ ста́дꙋ. таково́е ѹ҆́бѡ твоѐ неѕло́бїе, и҆ ѡ҆ сп҃се́нїи заблꙋ́ждшихъ мно́гое попече́нїе слы́шавше, по до́лгꙋ воспѣва́емъ тѝ си́це:

<red>Р</red>а́дꙋйсѧ, неѕло́бїѧ при́сный храни́телю: ра́дꙋйсѧ, смиренномꙋ́дрїѧ и҆́скреннїй люби́телю. Ра́дꙋйсѧ, ѡ҆́бразе кро́тости и҆ терпѣ́нїѧ: ра́дꙋйсѧ, наста́вниче цѣломꙋ́дрїѧ. Ра́дꙋйсѧ, свѣтоно́сный сто́лпе, просвѣща́ѧй сꙋ́щїѧ во тьмѣ̀: ра́дꙋйсѧ, ѡ҆би́тели и҆́нокѡвъ вели́кое ѹ҆краше́нїе. Ра́дꙋйсѧ, ꙗ҆́кѡ широ́кїй пꙋ́ть, вѣ́дꙋщїй въ па́гꙋбꙋ, ненави́дѣти поꙋча́лъ є҆сѝ: ра́дꙋйсѧ, ꙗ҆́кѡ тѣ́сною и҆ приско́рбною стезе́ю ше́ствовати бл҃гоискꙋ́снѡ внꙋша́лъ є҆сѝ. Ра́дꙋйсѧ, дре́во бл҃гопло́дное, при и҆схо́дищахъ во́дъ бжⷭ҇твенныѧ блгⷣти насажде́нное, и҆ мнѡ́ги пита́ющее: ра́дꙋйсѧ, дре́во бл҃госѣнноли́ственное, мнѡ́ги ѿ зно́ѧ прохлажда́ющее. Ра́дꙋйсѧ, и҆збра́ннагѡ твоегѡ̀ стада̀ стра́жꙋ неꙋсы́пный: ра́дꙋйсѧ, бл҃гохо́тныхъ подража́телей твои́хъ житїе́мъ и҆ ѹ҆че́нїемъ на нб҃о рꙋководи́телю и҆ сопꙋ́тствователю.

<red>Р</red>а́дꙋйсѧ, мака́рїе, ско́рый помо́щниче и҆ пресла́вный чꙋдотво́рче.
