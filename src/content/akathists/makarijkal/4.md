---
title: "І҆́косъ в҃"
navigation:
  key: akathists-makarijkal-4
  title: "І҆́косъ в҃"
  parent: akathists-makarijkal
  order: 4
type: "akathist"
---

## І҆́косъ в҃:

<red>Р</red>а́зꙋмъ неꙋкло́нный и҆мѣ́лъ є҆сѝ, прпⷣбне мака́рїе, а҆́ще и҆ ю҆́нъ бы́въ тѣ́ломъ, но ста́ръ сы́й ѹ҆мо́мъ: всѧ̑ бо мі́ра сегѡ̀ кра̑снаѧ ѿ ю҆́ности твоеѧ̀ пренебре́гъ, дѣ̑тскаѧ и҆гра̑лища презрѣ́лъ є҆сѝ, ѱалмы̀ же и҆ пѣ̑сни дꙋхѡ́вныѧ бг҃ꙋ сп҃си́телю се́рдцемъ и҆ ѹ҆сты̀ непреста́ннѡ воспѣва́лъ є҆сѝ, наꙋчѝ и҆ на́съ та́ѧжде мꙋ́дрствовати и҆ дѣ́ѧти, вопїю́щихъ тѝ:

<red>Р</red>а́дꙋйсѧ, хрⷭ҇тїа́нскїѧ мꙋ́дрости и҆́стинное зерца́ло: ра́дꙋйсѧ, ꙗ҆́кѡ бжⷭ҇твенномꙋ жела́нїю ѹ҆́мъ тво́й ѿ ю҆́ности впери́лъ є҆сѝ. Ра́дꙋйсѧ, ꙗ҆́кѡ во мла́дости твое́й вре́мєннаѧ и҆ земна̑ѧ ѹ҆ме́ты бы́ти вмѣни́лъ є҆сѝ: ра́дꙋйсѧ, ꙗ҆́кѡ є҆ди̑наѧ нбⷭ҇наѧ ѿ сосцꙋ̀ ма́тере твоеѧ̀ возлю́билъ є҆сѝ. Ра́дꙋйсѧ, ꙗ҆́кѡ ѿ ю҆́ности ꙗ҆ре́мъ гдⷭ҇ень на ра́мена своѧ̑ возложи́лъ є҆сѝ: ра́дꙋйсѧ, ꙗ҆́кѡ пло́ть порабо́тилъ є҆сѝ дꙋ́хꙋ. Ра́дꙋйсѧ, ꙗ҆́кѡ проти́вꙋ ко́знемъ дїа́вѡльскимъ, є҆щѐ ю҆́нъ сы́й, ста́ти не ѹ҆страши́лсѧ є҆сѝ: ра́дꙋйсѧ, ꙗ҆́кѡ ѿ младе́нчества чтє́нїѧ бжⷭ҇твенныхъ писа́нїй всѣ́мъ се́рдцемъ возлю́билъ є҆сѝ. Ра́дꙋйсѧ, ꙗ҆́кѡ де́нь и҆ но́щь въ чте́нїи и҆ пѣ́нїи бг҃одꙋхнове́нныхъ ѱалмѡ́въ пребыва́лъ є҆сѝ: ра́дꙋйсѧ, ꙗ҆́кѡ неплѣне́нный страстьмѝ ѹ҆́мъ тво́й сло́вомъ бж҃їимъ просвѣти́лъ є҆сѝ. Ра́дꙋйсѧ, ꙗ҆́кѡ хрⷭ҇та̀ є҆щѐ въ неви́ннѣй дꙋшѝ твое́й всели́лъ є҆сѝ: ра́дꙋйсѧ, ꙗ҆́кѡ непоро́чнымъ се́рдцемъ возжелѣ́лъ мїрска́го мѧте́жа ѹ҆клони́тисѧ, и҆ въ пꙋсты́ню всели́тисѧ.

<red>Р</red>а́дꙋйсѧ, мака́рїе, ско́рый помо́щниче и҆ пресла́вный чꙋдотво́рче.
