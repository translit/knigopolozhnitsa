---
title: "І҆́косъ а҃і"
navigation:
  key: akathists-iovpoch-22
  title: "І҆́косъ а҃і"
  parent: akathists-iovpoch
  order: 22
type: "akathist"
---

## І҆́косъ а҃і:

<red>Ꙗ҆́</red>ко свѣтопрїи́мнаѧ свѣща̀ є҆ле́емъ бл҃года́ти возжже́ннаѧ, ꙗ҆́кѡ свѣ́точь многосвѣ́тлый, на высотѣ̀ стоѧ́й, свѣтопода́тельнѣ сїѧ́еши всѣ̑мъ концє́мъ землѝ, ѻ҆́ч҃е на́шъ ї҆́ѡве: сегѡ̀ ра́ди и҆ восто́къ тѧ̀ ѹ҆блажа́етъ: и҆ сѣ́веръ велича́етъ, и҆ ю҆́гъ восхвалѧ́етъ и҆ за́падъ по премно́гꙋ прославлѧ́етъ. мы́ же во свѣ́тѣ лица̀ твоегѡ̀ текꙋ́ще къ свѣ́тꙋ невече́рнемꙋ и҆ къ ра́зꙋмꙋ бж҃е́ственномꙋ наставлѧ́еми, вопїемъ тѝ ѿ полноты̀ серде́чныѧ:

<red>Р</red>а́дꙋйсѧ, превѣ́чнагѡ а҆рхїере́а хрⷭ҇та вѣ́рный слꙋжи́телю, за бл҃гоче́стїе своѐ а҆рхїерейскима рꙋка́ма и҆з̾ спꙋ́да земна́гѡ и҆з̾ѧ́тый и҆ ѿкры́тый длѧ всенаро́днагѡ почита́нїѧ. Ра́дꙋйсѧ, цр҃ѧ̀ нбⷭ҇нагѡ и҆ влⷣки непобѣди́мый ратобо́рче, бл҃гочести́выхъ же царе́й на́шихъ спобо́рниче и҆ ѹ҆твержде́нїе. Ра́дꙋйсѧ, мл҃твенниче и҆ сопредстоѧ́телю прест҃ы́ѧ бцⷣы непреста́нный, кꙋ́пнѡ съ і҆кѡ̀ною є҆ѧ̀ чтⷭ҇но́ю и҆ стопо́ю цѣльбоно́сною ѿ всѣ́хъ на го́рꙋ поча́евскꙋю притека́ющихъ почита́емый. Ра́дꙋйсѧ, а҆́гг҃лѡвъ бж҃їихъ и҆ ст҃ы́хъ на нбⷭ҇ѝ кꙋпножи́телю преизрѧ́дный, во хра́мѣ, честно́мꙋ и҆́мени твоемꙋ̀ посвѧще́нномъ на землѝ, ѿ приходѧ́щихъ къ тебѣ̀ ѹ҆блажа́емый. Ра́дꙋйсѧ, сто́лпе вѣ́ры, про́мысломъ бж҃їимъ на кра́йнемъ за́падѣ рѡссі́йскїѧ землѝ водрꙋже́нный, да всѣ̑мъ ѿ вѣ́ры и҆ праѻте́ческагѡ бл҃гоче́стїѧ заблꙋ́ждшымъ сыновѡ̀мъ за́пада и҆нозе́мнагѡ пꙋ́ть до́брый къ и҆́стинномꙋ правовѣ́рїю, є҆́же въ цр҃кви на́шей правосла́внѣй, показꙋ́еши.

<red>Р</red>а́дꙋйсѧ, ї҆́ѡве, пресла́вный ѹ҆го́дниче бж҃їй, и҆ ѡ҆би́тели поча́евскїѧ ѹ҆краше́нїе.
