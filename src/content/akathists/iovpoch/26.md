---
title: "Мл҃тва а҃"
navigation:
  key: akathists-iovpoch-26
  title: "Мл҃тва а҃"
  parent: akathists-iovpoch
  order: 26
type: "akathist"
---

## Мл҃тва а҃:

<versal>Ѽ</versal> всест҃ы́й и҆ пресла́вный ѹ҆го́дниче бж҃їй, прпⷣбне ѻ҆́ч҃е на́шъ і҆́ѡве, при́сный ѡ҆ на́съ ко гдⷭ҇ꙋ мл҃твенниче и҆ те́плый предста́телю ѡ҆ дꙋша́хъ на́шихъ: къ тебѣ̀ всеꙋмиле́ннѡ ны́нѣ притека́емъ, и҆ помина́юще по́двиги и҆ чꙋдеса̀ твоѧ̑, ꙗ҆́же сотвори́лъ є҆сѝ и҆ твори́ши на землѝ, про́симъ твою̀ бл҃госты́ню: ꙗ҆́коже тве́рдѡ и҆ неизмѣ́ннѡ потрꙋди́лсѧ є҆сѝ въ вѣ́рѣ хрⷭ҇та бг҃а на́шегѡ, и҆ сїю̀ до конца̀ въ себѣ̀ и҆ во всѣ́хъ при́сныхъ твои́хъ цѣ́лꙋ и҆ невреди́мꙋ сохрани́вый ѿ всѧ́кихъ прираже́нїй вра́жїихъ и҆ є҆ресе́й тлетво́рныхъ, си́це и҆ на́съ въ правосла́вїи и҆ є҆диномы́слїи ѹ҆крѣпѝ, ѿгонѧ́ѧ мл҃твами твои́ми всѧ́кꙋю тмꙋ̀ невѣ́рїѧ и҆ неправомы́слїѧ ѿ серде́цъ и҆ помышле́нїй на́шихъ: послꙋжи́вый гдⷭ҇ꙋ и҆ бг҃ꙋ твоемꙋ̀ дѣ́лы бл҃ги́ми и҆ неизрече́ннымъ самоѿверже́нїемъ въ трꙋдѣ́хъ, бдѣ́нїихъ и҆ поще́нїихъ, наста́ви на́съ на пꙋ́ть всѧ́кїѧ добродѣ́тели и҆ бл҃госты́ни, и҆збавлѧ́ѧ ѿ и҆скꙋше́нїй и҆ грѣхѡ́въ, ѹ҆далѧ́ющихъ на́съ ѿ бг҃а и҆ поверга́ющихъ въ бе́зднꙋ ѕла̀ всѐ житиѐ на́ше: ꙗви́выйсѧ и҆ногда̀ с пречⷭ҇тою д҃вою бцⷣею верхꙋ́ горы́ поча́евскиѧ во спасе́ние ѡ҆би́тели твоеѧ̀ ѿ на́шествиѧ а҆гарѧ́нскагѡ и ны́нѣ ѹ҆скорѝ на по́мощь, ѹ҆тверждаѧ̀ ми́ръ и тишинꙋ̀ въ землѝ на́шей, да твои́ми мл҃твами и҆ предста́тельствомъ ти́хое и безмо́лвное житїѐ поживе́мъ во всѧ́комъ бл҃гоче́стїи и҆ чистотѣ̀: и҆ всѣ̑мъ къ тебѣ̀ притека́ющымъ и҆ припа́дающымъ къ ра́цѣ чтⷭ҇ны́хъ и҆ многоцѣле́бныхъ моще́й твои́хъ и҆ твоеѧ̀ по́мощи и҆ застꙋпле́нїѧ тре́бꙋющымъ неѡскꙋ̑дныѧ ми́лѡсти незави́стнѡ подава́ѧй, не ѡ҆ста́ви и҆ на́съ си́рыхъ и҆ безпомо́щныхъ, тебѣ̀ молѧ́щихсѧ, и҆збавлѧ́ѧ ѿ всѧ́кїѧ ско́рби, гнѣ́ва и҆ нꙋ́жды, ѿ гла́да, гꙋби́тельства, трꙋ́са, пото́па, ѻ҆гнѧ́, меча̀, наше́ствїѧ и҆ноплемє́нникъ и҆ междоꙋсо́бныѧ бра́ни. Є҆́й, ѹ҆го́дниче бж҃їй, при́зри ми́лостивнѡ ѿ прⷭ҇то́ла цр҃ѧ сла́вы, є҆мꙋ́же ты̀ ны́нѣ предстои́ши со архагг҃лы и҆ со всѣ́ми ст҃ы́ми, на ѡ҆би́тель твою̀ поча́евскꙋю, є҆́юже ты̀ дре́вле мꙋ́дрѡ пра́вилъ є҆сѝ, назда́въ ю҆̀ всехва́льнымъ и҆ ди́внымъ житїе́мъ твои́мъ, и҆ сохранѝ ю҆̀ мл҃твами твои́ми и҆ всѧ́кїй гра́дъ и҆ странꙋ̀ и҆ всѣ́хъ ѡ҆товсю́дꙋ, на мо́ри и҆ на сꙋ́ши, въ пꙋсты́нехъ и҆ въ ѕлоключе́нїихъ многоразли́чныхъ тебѐ призыва́ющихъ, ѿ всѣ́хъ ѕѡ́лъ ви́димыхъ и҆ неви́димыхъ: да та́кѡ твое́ю по́мощїю и҆ хода́тайствомъ спаса́еми, въ вѣ́цѣ се́мъ и҆ по сконча́нїи жнвота̀ на́шегѡ сподо́бимсѧ кꙋ́пнѡ съ тобою́ сла́вити и҆ воспѣва́ти всечтⷭ҇но́е и҆́мѧ ѻ҆ц҃а̀, и҆ сн҃а, и҆ ст҃а́гѡ дх҃а во вѣ́ки вѣкѡ́въ. <red>А҆</red>ми́нь.
