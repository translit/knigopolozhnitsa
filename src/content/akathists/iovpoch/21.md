---
title: "Конда́къ а҃і"
navigation:
  key: akathists-iovpoch-21
  title: "Конда́къ а҃і"
  parent: akathists-iovpoch
  order: 21
type: "akathist"
---

## Конда́къ а҃і:

<red>П</red>ѣ́нїе всѧ̀кое не довлѣ́етъ къ прославле́нїю пренбⷭ҇нагѡ вели́чества твоегѡ̀ и҆ вла́сти, ꙗ҆́же ѿ гдⷭ҇а, всебл҃же́нне ѻ҆́ч҃е: ꙗ҆́кѡ не то́чїю правосла̑внымъ, но и҆ врагѡ̀мъ, є҆гда̀ попꙋще́нїемъ бж҃їимъ, во вла́сти и҆́хъ бѧ́ше гора̀ поча́евскаѧ, неисчє́тныѧ да́ры и҆ бл҃годѣ́ѧ̑нїѧ вразꙋмлѧ́ѧ ниспосыла́лъ є҆сѝ, ѻ҆́выхъ ѹ҆̀бо ѿ дꙋхѡ́въ нечи́стыхъ, ѻ҆́выхъ ѿ болѣ́зней и҆ смертоно́сныхъ ра́нъ и҆сцѣлѧ́ѧй, ѻ҆́выхъ же поꙋча́ѧй сꙋдо́мъ тѧ́жкимъ и҆ видѣ̑нїи многоѡбра́зными, да чтꙋ́тъ тѧ̀, ꙗ҆́кѡ и҆стиннаго слꙋгꙋ̀ бж҃їѧ: є҆́же сі́и и҆ нача́ша твори́ти, доне́лѣже чтⷭ҇ны̑ѧ мо́щи твоѧ̑, кꙋ́пнѡ со ѡ҆би́телїю поча́евскою, не бѧ́хꙋ па́ки возвраще́ни во ѡ҆держа́нїе правосла́внымъ, съ пѣ́снїю ѡ҆ тебѣ̀ бг҃ꙋ бл҃года́рственною: <red>А҆</red>ллилꙋ́їа.
