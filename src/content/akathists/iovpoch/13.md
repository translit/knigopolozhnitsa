---
title: "Конда́къ з҃"
navigation:
  key: akathists-iovpoch-13
  title: "Конда́къ з҃"
  parent: akathists-iovpoch
  order: 13
type: "akathist"
---

## Конда́къ з҃:

<red>Х</red>отѧ̀ хрⷭ҇то́съ гдⷭ҇ь и҆ пребл҃га́ѧ преч҃таѧ мт҃рь є҆гѡ̀ ꙗ҆ви́ти тѝ, ѻ҆́ч҃е, несказа́нное смотре́нїе своѐ ѡ҆ ст҃ѣй горѣ̀ поча́евстѣй, дарова́ша тѝ си́лꙋ и҆ премꙋ́дрость бл҃гопоспѣ́шнѡ подвиза́тисѧ проти́вꙋ ѕлѣ́йшагѡ врага̀ ѡ҆би́тели твоеѧ̀, ѕловѣ́рнагѡ болѧ́рина фирле́а: є҆го́же ты̀ сꙋдо́мъ пра́вымъ и҆мꙋ́щество монасты́рское, велѣ́нїемъ є҆го̀ погра́бленное, возврати́ти понꙋ́дилъ є҆сѝ, и҆ сего̀ въ примире́нїе съ собо́ю и҆ со и҆́ноками свои́ми приве́лъ є҆сѝ, поѧ̀ бг҃ꙋ сꙋда̀ и҆ пра́вды: <red>А҆</red>ллилꙋ́їа.
