---
title: "І҆́косъ г҃"
navigation:
  key: akathists-iovpoch-6
  title: "І҆́косъ г҃"
  parent: akathists-iovpoch
  order: 6
type: "akathist"
---

## І҆́косъ г҃:

<red>И҆</red>мы́й дарѡва́нїѧ многоразли̑чнаѧ ѿ гдⷭ҇а, вои́стиннꙋ не возмо́глъ є҆сѝ ѹ҆таи́тисѧ ѿ совремє́нникъ твои́хъ, ѿ ни́хже мно́зи нача́ша приходи́ти къ тебѣ̀ по́льзы ра́ди дꙋше́вныѧ: благочести́вый же ѡ҆стро́жскїй кн҃зь кѡнстанти́нъ и҆спросѝ тѧ̀ во ѡ҆би́тель свою̀ крⷭ҇тнꙋю, ꙗ҆́же на ѻ҆́стровѣ дꙋ́бенстѣмъ, и҆дѣ́же и҆ во и҆гꙋ́мена вско́рѣ поста́вленъ бы́лъ є҆сѝ, наꙋча́ѧ всѣ́хъ зва́ти тебѣ̀:

<red>Р</red>а́дꙋйсѧ, вмѣсти́лище всѣ́хъ сокро́вищъ гдⷭ҇нихъ. Ра́дꙋйсѧ, раздаѧ́телю коемꙋ́ждо на по́льзꙋ дарѡ̀въ дх҃о́вныхъ, ꙗ҆́же прїѧ́лъ є҆сѝ ѿ гдⷭ҇а. Ра́дꙋйсѧ, ꙗ҆́кѡ ревнꙋ́ѧ по правосла́вїю во ѡ҆би́тели дꙋ́бенстѣй писа́нїемъ кни́гъ бж҃е́ственныхъ проти́вꙋ ѹ҆́нїи, тогда̀ пе́рвеѣ ꙗ҆ви́вшейсѧ, бг҃омꙋ́дреннѡ ѹ҆пражнѧ́лсѧ є҆сѝ. Ра́дꙋйсѧ, ꙗ҆́кѡ сегѡ̀ ра́ди и҆ братїю свою̀ на по́двигъ распростране́нїѧ правосла́вныхъ кни́гъ бг҃омꙋ́жнѡ подвиза́лъ є҆сѝ. Ра́дꙋйсѧ, ꙗ҆́кѡ бл҃гослове́нїю твоемꙋ̀ и҆ внꙋше́нїю, є҆́же ѿ дх҃а ст҃агѡ, послѣ́дꙋѧ, ѻ҆стро́жскїй кн҃зь первопеча́тнꙋю слове́нскꙋю бі́блїю во ѹ҆тѣше́нїе вѣ́рныхъ тисне́нїю предадѐ.

<red>Р</red>а́дꙋйсѧ, і҆́ѡве, пресла́вный ѹ҆го́дниче бж҃їй, и҆ ѡ҆би́тели поча́евскїѧ ѹ҆крашенїе.
