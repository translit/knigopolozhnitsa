---
title: "Конда́къ ѳ҃"
navigation:
  key: akathists-iovpoch-17
  title: "Конда́къ ѳ҃"
  parent: akathists-iovpoch
  order: 17
type: "akathist"
---

## Конда́къ ѳ҃:

<red>В</red>сѐ є҆стество̀ земно́е превосходѧ́щыѧ глаго́лы твоѧ̑ слы́шавъ дїонѵ́сїй, а҆́ще и҆ слага́ше ты̑ѧ въ се́рдцѣ свое́мъ, ѻ҆ба́че, ꙗ҆́кѡ мꙋ́дрый и҆ и҆скꙋ́сный бг҃осло́въ, ѹ҆ме́дли ѿ дѣ́ла тогѡ̀, до́ндеже трети́цею ꙗ҆ви́лсѧ є҆сѝ є҆мꙋ̀, ѿмще́нїемъ претѧ̀, а҆́ще бы повелѣ́ннагѡ не и҆спо́лнилъ вско́рѣ: ѹ҆разꙋмѣ́въ же ѿ произволе́нїѧ бж҃їѧ̀ бы́ти дѣ́ло сїѐ, прите́къ а҆́бїе со всѣ́мъ кли́ромъ на го́рꙋ поча́евскꙋю и҆ и҆спыта́въ и҆звѣ́стное ѡ҆ бг҃оꙋго́дномъ житїѝ твое́мъ, повелѣ̀ ѿкры́ти гро́бъ, въ не́мже ѡ҆брѣ́те честны̑ѧ мо́щи твоѧ̑ кромѣ̀ всѧ́кагѡ тлѣ́нїѧ, бл҃гоꙋха́нїѧ несказа́ннагѡ и҆спо́лненны: и҆ та́кѡ внесо́ша ты̑ѧ въ цр҃ковь живонача́льныѧ трⷪ҇цы, ѹ҆блажа́юще тѧ̀ и҆ пою́ще бг҃ꙋ: <red>А҆</red>ллилꙋ́їа.
