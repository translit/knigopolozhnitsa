---
title: "Мл҃тва в҃"
navigation:
  key: akathists-iovpoch-27
  title: "Мл҃тва в҃"
  parent: akathists-iovpoch
  order: 27
type: "akathist"
---

## Мл҃тва в҃:

<versal>Ѽ</versal> всебл҃же́нне и҆ бг҃оно́сне ѻ҆́ч҃е на́шъ і҆́ѡве, и҆́ноческагѡ а҆гг҃лоподо́бнагѡ житїѧ̀ бг҃омꙋ́дрый наста́вниче, вѣ́ры правосла́вныѧ восточнокаѳолі́ческїѧ проти́вꙋ лжемꙋдрова́нїй за́пада непреѡбори́мый защи́тниче и҆ побо́рниче, бг҃опре́данныхъ ѹ҆ста́вѡвъ цр҃кве и҆ преда́нїй ѻ҆ч҃ескихъ вѣ́рный блюсти́телю и҆ стро́гїй взыска́телю, свѧ́тости и҆ чистоты̀, цѣломꙋ́дрїѧ и҆ нестѧжа́нїѧ, трꙋдолю́бїѧ и҆ бг҃омы́слїѧ, поста̀ и҆ бд́ѣнїѧ вели́кїй ревни́телю, долготерпѣ́нїѧ и҆ ѕлострада́нїѧ неꙋтоми́мый и҆ непобѣди́мый ратобо́рче, ѡ҆́бразъ кро́тости, зерца́ло смире́нїѧ, примѣ́ръ неѕло́бїѧ, по́стникѡвъ ѹ҆добре́нїе, дѣ́вственникѡвъ похвало̀, мона́хѡвъ и҆ схимона́хѡвъ ра́досте. По и҆́мени твоемꙋ̀, прпⷣбне ѻ҆́ч҃е, ꙗ҆́коже и҆ дре́внѧго ѻ҆́наго і҆́ѡва, многострада́льна и҆ пра́ведна, и҆ житїѐ твоѐ бы́сть пра́ведно и҆ непоро́чно ѿ младе́нческихъ пеле́нъ, всѣ́ми дѣ́лы бл҃ги́ми, ꙗ҆́кѡ многоцѣ́ннымъ би́серомъ, бл҃гоꙋкраше́нно и҆ бл҃годꙋ́шнымъ терпѣ́нїемъ чрез̾ мнѡ̀га лѣ̑та скорбе́й и҆ болѣ́зней, па́че зла́та и҆ сребра̀ въ горни́лѣ и҆скꙋше́нныхъ просїѧ́въ. Є҆ще́ бо сы́й двана́десѧти то́чїю лѣ́тъ, воспрїѧ́лъ є҆сѝ на сѧ̀ и҆́го хрⷭ҇то́во съ вели́кимъ ѡ҆́бразомъ мона́шескимъ и҆ да́же до ста́рости и҆ престарѣ́нїѧ вѧ́щше девѧти́десѧти лѣ́тъ, бл҃годꙋ́шнѡ и҆ неѡсла́бнѡ, не поползнове́ннѡ и҆ небла́зненнѡ поне́слъ є҆сѝ, проше́дъ всѧ́къ пꙋ́ть пра́вды и҆ ст҃ы́ни въ постѣ̀ и҆ мл҃твѣ, въ колѣнопреклоне́нїихъ и҆ бдѣ́нїихъ и҆ та́кѡ на высотꙋ̀ добродѣ́телей и҆зрѧ̀днꙋ, вспомоществꙋ́емь бл҃года́тїю бж҃їею, по степе́нємъ возше́лъ є҆сѝ, ꙗ҆́кѡ всѣ̑мъ диви́тисѧ и҆ ѹ҆блажа́ти тѧ̀ за премно́гꙋю добродѣ́тель и҆ любомꙋ́дрїе твоѐ, не то́чїю въ предѣ́лѣхъ ѻ҆те́чествїѧ твоегѡ̀, но и҆ въ страна́хъ ѡ҆́крестъ сꙋ́щихъ: ѡ҆ чесо́мъ слы́шавъ бг҃олюби́вый кн҃зь ѻ҆стро́жскїй и҆ вельмѝ возжела́въ и҆мѣ́ти тѧ̀ рꙋководи́телѧ себѣ̀ на пꙋтѝ спасе́нїѧ крⷭ҇товоздви́женской ѡ҆би́тели свое́й, ꙗ҆́же на ѻ҆́стровѣ дꙋ́бенстѣмъ, предстоѧ́телѧ и҆ наста́вника, моле́нїемъ любвѐ своеѧ̀ привлечѐ тѧ̀, ѿѻнꙋ́дꙋже и҆ ст҃ѣ́й ѡ҆би́тели поча́евской, ꙗ҆́кѡ сокро́вище ве́лїе и҆ неѡцѣне́нное дарова́лсѧ є҆сѝ. Тѣ́мже и҆ првⷣный сꙋдїѧ̀ и҆ мздовозда́тель бг҃ъ, и҆́же вѣ́сть сꙋ̑щыѧ своѧ̑, пре́жде да́же не бы́ти и҆̀мъ, ѡ҆бѣ́ща́вый вѣ̑рнымъ рабѡ̀мъ свои́мъ за трꙋды̀ и҆ по́двиги и҆́хъ во сла́вꙋ є҆гѡ̀ и҆́мени возда́ти стори́цею, свы́ше призрѣ̀ на смире́нїе твоѐ и҆ вознесѐ тѧ̀ и҆ просла́ви тѧ̀ на землѝ живы́хъ, дарова́въ дх҃оно́сномꙋ тѣлесѝ твоемꙋ̀ да́ръ нетлѣ́нїѧ и҆ бл҃года́ть врачева́нїѧ недꙋ́гѡвъ дꙋше́вныхъ и҆ тѣле́сныхъ длѧ̀ всѣ́хъ съ вѣ́рою и҆ любо́вїю ко всечтнѣ́й ра́цѣ твое́й притека́ющихъ, мл҃твѣ́ же твое́й си́лꙋ и҆ крѣ́пость непобѣди́мꙋю, врагѡ̀въ ви́димыхъ и҆ неви́димыхъ ѹ҆страша́ющꙋю и҆ поража́ющꙋю, є҆гда́ бо и҆ноплеме́нницы ѻ҆́ны і҆смаели́тстїи, и҆̀хже гдⷭ҇ь бг҃ъ є҆щѐ въ пра́ѻц҃ѣ и҆́хъ ѿ ро́да и҆ до́мꙋ а҆враа́млѧ ѿри́нꙋлъ, вразѝ крⷭ҇та̀ хрⷭ҇то́ва, ѡ҆блего́ша го́рꙋ и҆ ѡ҆би́тель поча́евскꙋю, хотѧ̀ще ю҆̀ до конца̀ разори́ти, тогда̀ ты̀, ѻ҆́ч҃е прехва́льне, бы́лъ є҆сѝ хода́тай ст҃ы́ми твои́ми мл҃твами ко всемогꙋ́щемꙋ и҆ всебл҃го́мꙋ бг҃ꙋ и҆ къ пребл҃гослове́ннѣй дв҃ѣ мр҃і́и бцⷣѣ, и҆ бла́гостїю, тебѣ̀ ѿ бг҃а да́нною, и҆ предста́тельствомъ прест҃ы́ѧ бцⷣы, ѿгна́лъ є҆сѝ всѐ безꙋ́мїе сꙋпоста́тѡвъ тѣ́хъ и҆ всю̀ ꙗ҆́рость и҆́хъ разрꙋши́въ и҆ крѣ́пость побѣ́ди́въ, сотвори́лъ є҆сѝ и҆̀хъ бѣжа́ти со стра́хомъ и҆ тре́петомъ. При́зри ѹ҆̀бо и҆ ны́нѣ ѻ҆́комъ бл҃гоꙋтро́бїѧ твоегѡ̀, прилѣ́жнѡ мо́лимъ тѧ̀, ѡ҆бстоѧ́ще ст҃ы́ѧ и҆ многоцѣ́лє́бныѧ мо́щи твоѧ̑ и҆ ѹ҆се́рднѡ лобыза́юще ѧ҆̀, при́зри на на́съ недосто́йныхъ ча́дъ и҆ рабѡ̀въ твои́хъ, встꙋпи́вшихъ въ стєзѝ твоѧ̑, но немогꙋ́щихъ пра́вѡ по ни́мъ ше́ствовати, и҆ на мѣ́сто сїѐ ѿ лѣ́тъ дре́внихъ бг҃оизбра́нное и҆ чꙋдесы̀ просла́вленное, въ не́мже и҆́мѧ твоѐ призыва́етсѧ и҆ є҆го́же ты̀ по́ты трꙋдѡ̀въ твои́хъ бг҃оꙋго́дныхъ ѡ҆роси́лъ и҆ воздѣ́лалъ є҆сѝ, и҆ ѡ҆градѝ є҆го̀ и҆ на́съ мл҃твами твои́ми ѿ всѧ́кагѡ навѣ́та вра́жїѧ и҆ ѕла́гѡ ѡ҆бстоѧ́нїѧ, сохранѧ́ѧ и҆ соблюда́ѧ всѣ́хъ и҆ ка́ждаго въ ми́рѣ и҆ тишинѣ̀, въ вѣ́рѣ нелицемѣ́рнѣй и҆ бг҃оꙋго́дномъ жи́тельствѣ. Пода́ждь же, ѹ҆го́дниче бж҃їй, и҆ всѣ̑мъ приходѧ́щымъ сѣ́мѡ и҆ твоеѧ́ по́мощи и҆ застꙋпле́нїѧ и҆́щꙋщымъ, бла́гость и҆ ми́лость ѿ хрⷭ҇та̀ бг҃а на́шегѡ и҆ пречⷭ҇тыѧ є҆гѡ̀ мт҃ре, да ннкто́же и҆зы́детъ ѿсю́дꙋ въ тꙋ́зѣ и҆ ско́рби, въ печа́ли и҆ сѣ́тованїи, постыжде́нъ и҆ посра́мленъ въ надѣ́ѧнїи свое́мъ, но кі́йждо, по мѣ́рѣ вѣ́ры и҆ любвѐ своеѧ̀, да воспрїи́метъ себѣ̀ понѐ нѣ́кꙋю ѿра́дꙋ и҆ ѹ҆тѣше́нїе, ѡ҆блегче́нїе и҆ подкрѣпле́нїе, защи́тꙋ и҆ по́мощь, во сла́вꙋ бг҃а трист҃а́гѡ, є҆мꙋ́же подоба́етъ всѧ́каѧ сла́ва, че́сть и҆ поклоне́нїе ѻ҆ц҃ꙋ̀, и҆ сн҃ꙋ, и ст҃о́мꙋ дх҃ꙋ, ны́нѣ и҆ при́снѡ и҆ во вѣ́ки вѣкѡ́въ. <red>А҆</red>ми́нь.

{% illustration "small-ornaments/ornament-from-12th-century-armenian-gospel-crider", "small" %}
