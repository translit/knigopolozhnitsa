---
title: "І҆́косъ з҃"
navigation:
  key: akathists-iovpoch-14
  title: "І҆́косъ з҃"
  parent: akathists-iovpoch
  order: 14
type: "akathist"
---

## І҆́косъ з҃:

<red>Н</red>о́вое тобо́ю показа̀ гдⷭ҇ь ѡ҆би́тели поча́евстѣй неизслѣ́димое промышле́нїе своѐ, є҆гда̀ жела́нїю твоемꙋ̀ послѣ́дꙋѧ, и҆мени́тый болѧ́ринъ ѳео́дѡръ и҆ є҆́ѵа, благоро́днаѧ жена̀ є҆гѡ̀, и҆ждиве́нїемъ свои́мъ соѡрꙋди́ша верхꙋ̀ горы̀ поча́евскїѧ цр҃ковь вели́кꙋю и҆ пресла́внꙋю, ꙗ҆́кѡ вмѣсти́тисѧ въ не́й цѣльбоно́снѣй стопѣ̀ бж҃їѧ мт҃ре: и҆дѣ́же и҆ і҆кѡ̀нꙋ є҆ѧ̀ чꙋдотво́рнꙋю поста́вилъ є҆сѝ, слы́шаще ѿ всѣ́хъ:

<red>Р</red>а́дꙋйсѧ, трⷪ҇цы живонача́льныѧ, во є҆ѧ̀же и҆мѧ но́вый хра́мъ са́мъ ѡ҆ст҃и́лъ є҆сѝ, и҆збра́нный побо́рниче. Ра́дꙋйсѧ, пречⷭ҇тыѧ бцⷣы, ра́ди стопы̀ є҆ѧ̀ и҆ і҆кѡ̀ны поча́евскїѧ, преизѧ́щный покло́нниче. Ра́дꙋйсѧ, ꙗ҆́кѡ ревнꙋ́ѧ ѡ҆ бл҃гоꙋстрое́нїи ѡ҆би́тели твоеѧ̀, свои́ма рꙋка́ма сады̀ на горѣ̀ поча́евстѣй насажда́лъ є҆сѝ. Ра́дꙋйсѧ, ꙗ҆́кѡ снабже́нїѧ ра́ди ѡ҆би́тели и҆ всеѧ̀ ве́си поча́евскїѧ водо́ю самоли́чнѣ прꙋды̀ ѹ҆ подно́жїѧ горы̀ поча́евскїѧ и҆скопа́лъ є҆сѝ. Ра́дꙋйсѧ, всѐ монасты́рское и҆мꙋ́щество во бдѣ́нїихъ свои́хъ, наипа́че же но́щїю, многокра́тнѣ ѿ та́тей храни́вый и҆ си́хъ тобо́ю ѹ҆ловлѧ́емыхъ на пꙋ́ть и҆́стинный наставлѧ́ѧй.

<red>Р</red>а́дꙋйсѧ, і҆́ѡве, пресла́вный ѹ҆го́дниче бж҃їй, и҆ ѡ҆би́тели поча́евскїѧ ѹ҆краше́нїе.
