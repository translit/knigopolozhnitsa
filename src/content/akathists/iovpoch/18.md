---
title: "І҆́косъ ѳ҃"
navigation:
  key: akathists-iovpoch-18
  title: "І҆́косъ ѳ҃"
  parent: akathists-iovpoch
  order: 18
type: "akathist"
---

## І҆́косъ ѳ҃:

<red>В</red>иті́йство всѧ́кое не мо́жетъ и҆зрещѝ вели́чества пресла́вныхъ зна́менїй и҆ чꙋде́съ твои́хъ, ꙗ҆же на́чалъ є҆сѝ ꙗ҆влѧ́ти по ѿкры́тїи моще́й твои́хъ, всебл҃женне ѻ҆́ч҃е: мно́зи бо ѿ наро́да, разли́чными недꙋ́ги ѡ҆держи́мїи, прите́кше къ многоцѣле́бной ра́цѣ твое́й, и҆сцѣле́нїе прїѧ́ша. ꙗ҆́коже бо въ животѣ̀ твое́мъ всѧ́кїѧ добродѣ́тели и҆ бл҃госты́ни и҆спо́лненъ бы́лъ є҆сѝ, си́це и҆ по сме́рти добро̀ твори́ти не престае́ши всѣ̑мъ съ вѣ́рою призыва́ющымъ тѧ̀ и҆ вопїю́щымъ ѡ҆ бз҃ѣ сицева̑ѧ:

<red>Р</red>а́дꙋйсѧ, зерно̀ пшени́чное, по а҆пⷭ҇льскомꙋ глаго́лꙋ и҆з̾ земна́гѡ тлѣ́нїѧ произра́стшее, да мно́гъ пло́дъ дх҃о́вный тре́бꙋющымъ принесе́ши. Ра́дꙋйсѧ, др́ево, насажде́нное при и҆сто́чницѣ цѣльбоно́сныѧ воды̀ ѿ стопы̀ бж҃їѧ мт҃ре, да всѝ жа́ждꙋщїи ѿ тебѐ питїѐ жи́зни почерпа́ютъ. Ра́дꙋйсѧ, првⷣниче, по сло́вꙋ ѱало́мскомꙋ, ꙗ҆́кѡ фі́ніѯъ процвѣты́й ѿ горы̀ поча́евскїѧ, да а҆́лчꙋщихъ пра́вды и҆ всѧ́кїѧ благосты́ни и҆́стиною и҆ бл҃гонра́вїемъ напита́еши. Ра́дꙋйсѧ, ѹ҆зы разрꙋше́нїѧ пе́рстнагѡ въ нетлѣ́нїи свое́мъ бл҃года́тїю бж҃їею расто́ргнꙋвый, да ѿ всѧ́кихъ гꙋби́тельныхъ недꙋ́гѡвъ стра́ждꙋщимъ враче́вство и҆ исцѣле́нїе подае́ши. Ра́дꙋйсѧ, въ мі́рѣ желѣ́зомъ рече́нный, несокрꙋши́мꙋю крѣ́пость и҆ си́лꙋ немощны̑мъ дꙋше́ю и҆ тѣ́ломъ свы́ше приносѧ́й.

<red>Р</red>а́дꙋйсѧ, і҆́ѡве, пресла́вный ѹ҆го́дниче бж҃їй, и҆ ѡ҆би́тели поча́евскїѧ ѹ҆краше́нїе.
