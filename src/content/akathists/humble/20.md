---
title: "І҆́косъ і҃"
navigation:
  key: akathists-humble-20
  title: "І҆́косъ і҃"
  parent: akathists-humble
  order: 20
type: "akathist"
---

## І҆́косъ і҃:

<red>С</red>тѣна̀ и҆ покро́въ гра́дꙋ пско́вꙋ даде́сѧ ст҃а́ѧ і҆кѡ́на твоѧ̀, цр҃и́це и҆ влⷣчице, є҆́юже мно́гажды гра́дъ се́й ѿ разоре́нїѧ ра́тнагѡ сохранѧ́ла є҆сѝ. И҆ ны́нѣ на́съ, грѣ́шныхъ и҆ недосто́йныхъ ча̑дъ твои́хъ, млⷭ҇тивнѡ посѣти́ла є҆сѝ чꙋ́днымъ ꙗ҆вле́нїемъ пречⷭ҇тагѡ твоегѡ̀ ѻ҆́браза и҆ бл҃гоꙋтро́бнѡ прїе́млеши пред̾ ни́мъ возноси́мыѧ тебѣ̀ ѿ бл҃года́рныхъ серде́цъ на́шихъ мл҃твы съ пѣ́нїемъ та́ковымъ:

<red>Р</red>а́дꙋйсѧ, ꙗ҆́коже дре́влѣ і҆кѡ́ною ѹ҆спѣ́нїѧ сла́вный гра́дъ кі́евъ мно́гажды сп҃са́ла є҆сѝ, та́кѡ и҆ ны́нѣ на́съ пречꙋ́дною і҆кѡ́ною твое́ю ѿ бѣ́дъ ѡ҆гражда́еши. Ра́дꙋйсѧ, ла́ѵры кі́ево пече́рскїѧ сла́внаѧ строи́тельнице и҆ хра́мѡвъ є҆ѧ̀ всечтⷭ҇на́ѧ ѹ҆кра́сительнице. Ра́дꙋйсѧ, храни́тельнице ди́внаѧ и҆ и҆́ныхъ ѻ҆би́тєлей ст҃ы́хъ, ꙗ҆́кѡ твое́ю блгⷣтною си́лою ѻ҆́ныѧ зи́ждꙋтсѧ и҆ преꙋспѣва́ютъ въ бл҃гоче́стїи. Ра́дꙋйсѧ, просла́вившаѧ мѣ́сто ꙗ҆вле́нїѧ і҆кѡ́ны твоеѧ̀ ди́внымъ чꙋдодѣ́йствїемъ и҆ тѣ́мъ млⷭ҇ть преизѻби́льнꙋю на́мъ показа́вшаѧ. Ра́дꙋйсѧ, бг҃оневѣ́сто пречⷭ҇таѧ, ст҃ы́й ли́къ тво́й чтꙋ́щихъ ѿ ѡ҆сꙋжде́нїѧ и҆ мꙋ́къ многоѻбра́зныхъ и҆збавлѧ́ющаѧ. Ра́дꙋйсѧ, многомлⷭ҇тиваѧ покрови́тельнице на́ша, ѿ пречꙋ́дныѧ і҆кѡ́ны твоеѧ̀ млⷭ҇ти на́мъ неѡскꙋ́днѡ и҆сточа́ющаѧ. Ра́дꙋйсѧ, влⷣчице, мт҃рними мл҃тва́ми твои́ми дꙋ́ши на̑ша ѿ мра́чнагѡ сна̀ возставлѧ́ющаѧ къ твоемꙋ̀ славосло́вїю. Ра́дꙋйсѧ, ра́досте мі́рꙋ, ꙗ҆́кѡ ѡ҆ тебѣ̀ ра́дꙋетсѧ а҆́гг҃льскїй собо́ръ и҆ чл҃вѣ́ческїй ро́дъ.

<red>Р</red>а́дꙋйсѧ, пренепоро́чнаѧ бцⷣе дв҃о при́зри на смире́нїѣ, съ высоты̀ нбⷭ҇ной на смире́нїѣ рабѡ́въ твои́хъ призира́ющаѧ.
