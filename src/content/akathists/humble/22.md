---
title: "І҆́косъ а҃і"
navigation:
  key: akathists-humble-22
  title: "І҆́косъ а҃і"
  parent: akathists-humble
  order: 22
type: "akathist"
---

## І҆́косъ а҃і:

<red>С</red>вѣ́тлыми лꙋча́ми чꙋде́съ немерца́емо сїѧ́етъ ст҃а́ѧ і҆кѡ́на твоѧ̀, всенепоро́чнаѧ бцⷣе дв҃о: просвѣща́еши бо на́съ, помраче́нныхъ грѣхо́вною мгло́й и҆ приво́диши къ немо́лчномꙋ славосло́вїю твоегѡ̀ прест҃а́гѡ и҆́мене. Тѣ́мже ра́дꙋемсѧ, мы̀ грѣ́шнїи, и҆мꙋ́ще та́ковый зало́гъ твоегѡ̀ къ на́мъ бл҃говоле́нїѧ, и҆ тебѣ̀, ско́рой помо́щнице на́шей, бл҃года́рственнѡ взыва́емъ:

<red>Р</red>а́дꙋйсѧ, цр҃и́це и҆ влⷣчице, свѣ́томъ твои́мъ нбⷭ҇нымъ на́съ ѡ҆сщ҃а́ющаѧ и҆ под̾ кро́вомъ твои́мъ вы́нꙋ сохранѧ́ющаѧ. Ра́дꙋйсѧ, бл҃гслове́ннаѧ и҆ препросла́вленнаѧ, мт҃и неискꙋсомꙋ́жнаѧ, ѹ҆мервщле́нныѧ грѣха́ми дꙋ́ши на̑ша ѡ҆животворѧ́ющаѧ. Ра́дꙋйсѧ, чⷭ҇таѧ и҆ непоро́чнаѧ дв҃о, ты́ бо родила̀ є҆сѝ сн҃а, и҆збавлѧ́ющагѡ на́съ ѿ и҆скꙋше́нїй. Ра́дꙋйсѧ, всесла́внаѧ влⷣчице бцⷣѣ, ѿ всѧ́кихъ ны̀ ѕѡ́лъ и҆ скорбе́й и҆схища́ющаѧ и҆ но́зѣ на̑ша на ка́менѣ бжⷭ҇твеннагѡ сп҃се́нїѧ поставлѧ́ющаѧ. Ра́дꙋйсѧ, чⷭ҇таѧ а҆́гнице, дв҃о, мт҃и, ѻ҆трокови́це, чи́сты ны̀ сотворѧ́ющаѧ ѿ страсте́й тѣле́сныхъ. Ра́дꙋйсѧ, ꙗ҆́кѡ да льсти́вагѡ и҆збавлѧ́ютсѧ сѣ́тей всѝ пѣсносло́вѧщїѧ тѧ̀, бг҃ора́дованнаѧ. Ра́дꙋйсѧ, гора̀ ве́лїѧ, ю҆́же данїи́лъ прови́дѣ, и҆з̾ неѧ́же чтⷭ҇ный ка́мень хрⷭ҇то́съ, пло́тїю ѡ҆блече́сѧ. Ра́дꙋйсѧ, дв҃о чⷭ҇таѧ, же́злъ и҆з̾ ко́рене і҆ессе́ова, цвѣтовозрасти́вшїй на́мъ всеси́льнагѡ гдⷭ҇а.

<red>Р</red>а́дꙋйсѧ, пренепоро́чнаѧ бцⷣе дв҃о при́зри на смире́нїѣ, съ высоты̀ нбⷭ҇ной на смире́нїѣ рабѡ́въ твои́хъ призира́ющаѧ.
