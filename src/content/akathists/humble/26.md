---
title: "Мл҃тва"
navigation:
  key: akathists-humble-26
  title: "Мл҃тва"
  parent: akathists-humble
  order: 26
type: "akathist"
---

## Мл҃тва:

<versal>Ѽ</versal> прест҃а́ѧ гпⷭ҇же, дв҃о бцⷣе, вы́шшаѧ херꙋві̑мъ и҆ чтⷭ҇нѣ́йшаѧ серафі̑мъ, бг҃оизбра́ннаѧ ѻ҆трокови́це. При́зри съ высоты̀ нбⷭ҇ныѧ млⷭ҇тивнымъ твои́мъ ѻ҆́комъ на на́съ, недосто́йныхъ рабѡ́въ твои́хъ, со ѹ҆миле́нїемъ и҆ слеза́ми молѧ́щихсѧ пред̾ пречⷭ҇тымъ ѻ҆́бразомъ твои́мъ: не лишѝ на́съ твоегѡ̀ застꙋпле́нїѧ и҆ покро́ва держа́внагѡ въ стра́нствїи се́мъ земно́мъ, многоско́рбномъ и҆ многомѧте́жномъ. сп҃сѝ на́съ, въ поги́бели и҆ ско́рби сꙋ́щихъ, воздви́гни и҆з̾ глꙋбины̀ грѣхо́вныѧ, просвѣтѝ ѹ҆́мъ на́шъ, ѡ҆мраче́нный страстьмѝ и҆ ѹ҆врачꙋ́й ꙗ҆́звы дꙋ́шъ и҆ тѣле́съ на́шихъ. Ѽ всеще́драѧ мт҃и чл҃вѣколюби́вагѡ влⷣки. Ѹ҆дивѝ на на́съ пребога́тыѧ млⷭ҇ти твоѧ̑, ѹ҆крѣпѝ не́мощнꙋю во́лю на́шꙋ къ дѣ́ланїю за́повѣдей хрⷭ҇то́выхъ, ѹ҆мѧгчѝ ѡ҆камене́лаѧ сердца̀ на̑ша любо́вїю къ бг҃ꙋ и҆ бли́жнимъ, да́рꙋй на́мъ сокрꙋше́нїе серде́чное и҆ покаѧ́ннїе и҆́стинное, да ѡ҆чи́стившесѧ ѿ скве́рны грѣхо́вныѧ, сподо́бимсѧ ми́рныѧ хрⷭ҇тїа́нскїѧ кончи́ны и҆ до́брагѡ ѿвѣ́та на стра́шнѣмъ и҆ нелицепрїѧ́тнѣмъ сꙋдѣ̀ гдⷭ҇а на́шегѡ і҆и҃са хрⷭ҇та̀, є҆мꙋ́же со безнача́льнымъ є҆гѡ̀ ѻ҆ц҃е́мъ и҆ прест҃ы́мъ, бл҃ги́мъ и҆ животворѧ́щимъ дх҃омъ подоба́етъ всѧ́каѧ сла́ва, че́сть и҆ поклоне́нїе, ны́нѣ и҆ при́снѡ и҆ во вѣ́ки вѣкѡ́въ. <red>А҆</red>ми́нь.

{% illustration "small-ornaments/ornament-from-12th-century-armenian-gospel-crider", "small" %}
