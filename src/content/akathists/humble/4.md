---
title: "І҆́косъ в҃"
navigation:
  key: akathists-humble-4
  title: "І҆́косъ в҃"
  parent: akathists-humble
  order: 4
type: "akathist"
---

## І҆́косъ в҃:

<red>В</red>и́дѣша всѝ вѣ́рнїи лю́ди кі́евскїѧ, ꙗ҆́кѡ ст҃ы́й ѻ҆́бразъ бж҃їѧ мт҃ри чꙋде́снѡ ѿѻбрази́сѧ на стеклѣ̀ кївѡ́та, ѕѣлѡ̀ ѹ҆диви́шасѧ и҆, со бл҃гоговѣ́нїемъ взира́юще на цѣльбоно́снꙋю і҆кѡ́нꙋ тѣле́сныма ѻ҆чи́ма, потща́шасѧ си́це возопи́ти чтⷭ҇нѣ́йшей херꙋві̑мъ и҆ сла́внѣйшей без̾ сравне́нїѧ серафі̑мъ:

<red>Р</red>а́дꙋйсѧ, ꙗ҆́кѡ ѻ҆́бразъ тво́й чтⷭ҇ный преди́внѡ, без̾ содѣ́йствїѧ рꙋ́къ чл҃вѣ́ческихъ на стеклѣ̀ кївѡ́та ѿѻбрази́сѧ. Ра́дꙋйсѧ, всѣ́хъ вѣ́рныхъ ꙗ҆вле́нїемъ си́мъ ѕѣлѡ̀ возра́довавшаѧ и҆ ѹ҆мили́вшаѧ. Ра́дꙋйсѧ, пречⷭ҇таѧ, ꙗ҆́кѡ призира́ѧ на смире́нїе, слы́шиши гла́съ на́шъ и҆ ѡ҆чища́еши всѧ̑ беззако́нїѧ на̑ша. Ра́дꙋйсѧ, дв҃о, ме́ртва ѕмі́ѧ живоно́снымъ рождество́мъ твои́мъ содѣ́лавшаѧ. Ра́дꙋйсѧ, бг҃ороди́тельнице, ꙗ҆́кѡ жи́знь нестарѣ́ющꙋю ѹ҆лꙋчи́ти на́мъ помога́еши мл҃тва́ми твои́ми. Ра́дꙋйсѧ, сло́во ѻ҆́ч҃ее ро́ждшаѧ, пла́мень страсте́й на́шихъ росо́ю мл҃твъ твои́хъ ѹ҆гаша́ющаѧ. Ра́дꙋйсѧ, бл҃га́ѧ ѹ҆тѣ́шительнице, мт҃рними мл҃тва́ми твои́ми бꙋ́ри серде́цъ на́шихъ ѹ҆тиша́ющаѧ. Ра́дꙋйсѧ, и҆справлѧ́ѧ мл҃твы рабѡ́въ твои́хъ, разрѣше́нїе мно́гихъ на́шихъ прегрѣ́шенїй подаю́щаѧ.

<red>Р</red>а́дꙋйсѧ, пренепоро́чнаѧ бцⷣе дв҃о при́зри на смире́нїѣ, съ высоты̀ нбⷭ҇ной на смире́нїѣ рабѡ́въ твои́хъ призира́ющаѧ.
