---
title: "І҆́косъ д҃"
navigation:
  key: akathists-humble-8
  title: "І҆́косъ д҃"
  parent: akathists-humble
  order: 8
type: "akathist"
---

## І҆́косъ д҃:

<red>С</red>лы́шавше ѡ҆ ди́внѡмъ чꙋдесѝ ꙗ҆вле́нїѧ ст҃ы́ѧ і҆кѡ́ны твоеѧ̀ во гра́дѣ кі́евѣ, пребл҃гослове́ннаѧ цр҃и́це нб҃а и҆ землѝ, всѝ лю́дїе подвиго́шасѧ во хра́мъ тво́й, взира́юще и҆ дивѧ́щесѧ чꙋдесѝ се́мꙋ, и҆ со бл҃гоговѣ́нїемъ и҆ ра́достїю покланѧ́шесѧ чꙋдотво́рномꙋ ѻ҆́бразꙋ твоемꙋ̀, хвале́бнѡ зовꙋ́ще тѝ:

<red>Р</red>а́дꙋйсѧ, ѡ҆брѣ́тшаѧ блгⷣть ѹ҆ бг҃а и҆ бо́льше а҆́гг҃лѡвъ и҆ всѣ́хъ ст҃ы́хъ возвели́ченнаѧ. Ра́дꙋйсѧ, мт҃и бж҃їѧ, крѣ́пкагѡ во бра́нѣхъ хрⷭ҇та̀ ро́ждшаѧ, и҆збавлѧ́ющаѧ на́съ ѿ печа́лей и҆ лю́тыхъ нападе́нїй вра́жїихъ. Ра́дꙋйсѧ, ро́ждшаѧ живода́вца хрⷭ҇та̀ несказа́ннѡ, ме́ртвыхъ на́съ дꙋша́ми ѡ҆животворѧ́ющаѧ. Ра́дꙋйсѧ, влⷣчице, ѡ҆сщ҃а́ющаѧ ѡ҆скверне́нныѧ сердца̀ на̑ша, ꙗ҆́же прест҃о́е сло́во ро́ждшаѧ. Ра́дꙋйсѧ, млⷭ҇тиваѧ, простира́ющаѧ на́мъ рꙋкꙋ̀ по́мощи, да сп҃са́еми, вы́нꙋ ѹ҆бл҃жа́емъ тѧ̀. Ра́дꙋйсѧ, дв҃о бг҃ора́дованнаѧ, кропле́нїемъ млⷭ҇ти твоеѧ̀ погаша́ющаѧ ѹ҆́глїе страсте́й на́шихъ. Ра́дꙋйсѧ, ѹ҆га́сшїй свѣти́льникъ серде́цъ на́шихъ возжига́ющаѧ. Ра́дꙋйсѧ, сотворѧ́ющаѧ млⷭ҇тива на́мъ сꙋдїю̀, сн҃а твоегѡ̀. Ра́дꙋйсѧ, нечи́стыхъ страсте́й на́съ свобожда́ющаѧ и҆ сла́вы вѣ́чныѧ сподоблѧ́ющаѧ.

<red>Р</red>а́дꙋйсѧ, пренепоро́чнаѧ бцⷣе дв҃о при́зри на смире́нїѣ, съ высоты̀ нбⷭ҇ной на смире́нїѣ рабѡ́въ твои́хъ призира́ющаѧ.
