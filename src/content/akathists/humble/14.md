---
title: "І҆́косъ з҃"
navigation:
  key: akathists-humble-14
  title: "І҆́косъ з҃"
  parent: akathists-humble
  order: 14
type: "akathist"
---

## І҆́косъ з҃:

<red>Н</red>о́ваѧ кꙋпе́ль сїлѡа́мскаѧ па́че ѻ҆́ныѧ дре́внїѧ, ꙗ҆ви́сѧ, пречⷭ҇таѧ влⷣчице, хра́мъ ст҃а́гѡ введе́нїѧ твоегѡ̀, въ не́мже всѝ вѣ́рнїи покланѧ́ютсѧ чꙋдотво́рнѣй і҆кѡ́нѣ твое́й и҆ молє́бныѧ пѣ́нїѧ вы́нꙋ пред̾ тою совѣршаю́тъ, да не сокры́тъ бꙋ́детъ и҆сто́чникъ блгⷣтныхъ врачева́нїй всѣ̑мъ тре́бꙋющимъ. Сегѡ̀ ра́ди и҆ мы̀ не таи́мъ твои́хъ бл҃годѣѧ́нїй, всенепоро́чнаѧ, но бл҃года́рственнѣ вопїе́мъ:

<red>Р</red>а́дꙋйсѧ, а҆́гнице, ро́ждшаѧ а҆́гнца, взе́млющегѡ грѣхѝ мі́ра. Ра́дꙋйсѧ, кра́сна дꙋше́ю, кра́сна тѣ́ломъ, кра́сна помышле́нїемъ, дв҃о пречⷭ҇таѧ, скве́рнꙋ дꙋ́шъ на́шихъ ѡ҆чища́ющаѧ. Ра́дꙋйсѧ, всѣ́хъ ѡ҆сщ҃е́ннаѧ сѣ́не, и҆сцѣле́нїѧ ѿ дла́ней твои́хъ точа́щаѧ на́мъ вы́нꙋ. Ра́дꙋйсѧ, вїногра́дъ бжⷭ҇твенный, кра́сный гро́здъ и҆зрасти́вшаѧ, дꙋша́мъ на́шимъ даю́щаѧ питїѐ незави́стное. Ра́дꙋйсѧ, рѣко̀ при́снотекꙋ́щаѧ и҆сцѣле́нїй и҆ мо́ре, всѧ̑ на̑ша стра́сти потоплѧ́ющее. Ра́дꙋйсѧ, є҆ди́на нетлѣ́ннаѧ, въ земно́мъ житїѝ се́мъ покро́вомъ млⷭ҇ти своеѧ̑ на́съ покрыва́ющаѧ. Ра́дꙋйсѧ, ꙗ҆́кѡ мт҃рними мл҃тва́ми твои́ми и҆збавлѧ́емсѧ болѣ́зненныхъ напа́стей и҆ всѧ́кагѡ вре́да дꙋше́внагѡ и҆ тѣле́снагѡ. Ра́дꙋйсѧ, всебл҃га́ѧ на́ша наста́внице, за всѧ̑ бл҃годѣѧ́нїѧ твоѧ̑ бл҃года́ренїю на́съ наꙋча́ющаѧ.

<red>Р</red>а́дꙋйсѧ, пренепоро́чнаѧ бцⷣе дв҃о при́зри на смире́нїѣ, съ высоты̀ нбⷭ҇ной на смире́нїѣ рабѡ́въ твои́хъ призира́ющаѧ.
