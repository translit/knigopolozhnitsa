---
title: "І҆́косъ и҃"
navigation:
  key: akathists-humble-16
  title: "І҆́косъ и҃"
  parent: akathists-humble
  order: 16
type: "akathist"
---

## І҆́косъ и҃:

<red>С</red>тра́нное видѣ́нїе бы́сть чл҃вѣ́кꙋ нѣ́коемꙋ, є҆гда̀ то́й стоѧ̀ на мл҃твѣ и҆ за сро́дницꙋ без̾ покаѧ́ннїѧ почи́вшꙋю, мл҃твꙋ приносѧ̀, внеза́пꙋ ѹ҆зрѣ̀ ст҃ы́й ѻ҆́бразъ тво́й, влⷣчице, на стѣнѣ̀ ꙗ҆вле́нный, а҆ посе́мъ на то́мъ же мѣ́стѣ самꙋ̀ почи́вшꙋю видѣ́въ, нбⷭ҇ною ра́достїю ѡ҆сїѧ́ннꙋю. Въ видѣ́нїи же се́мъ ѹ҆разꙋмѣ́въ тѧ̀, мт҃рь свѣ́та, въ вы́шнихъ пребыва́ющꙋю и҆ хода́тайства за живы́хъ и҆ ме́ртвыхъ сн҃ꙋ твоемꙋ̀ вы́нꙋ приносѧ́щꙋю, и҆спо́лнисѧ дꙋхо́вныѧ ра́дости и҆ весе́лїѧ ско́рбное се́рдце є҆гѡ̀, и҆ возопѝ та́кова̑ѧ:

<red>Р</red>а́дꙋйсѧ, ѿ приносѧ́щихъ тебѣ̀ бл҃года́рныѧ да́ры ли́ка твоегѡ̀ не ѿвраща́ющаѧ и҆ почи́вшимъ сро́дникамъ и҆̀хъ загро́бнꙋю ѹ҆́часть ѡ҆блегча́ющаѧ. Ра́дꙋйсѧ, ѹ҆пова́ющимъ на тѧ̀ живота̀ непосты́дный коне́цъ да́рꙋющаѧ. Ра́дꙋйсѧ, и҆ по сме́рти за ѿше́дшꙋю на сꙋ́дъ гдⷭ҇ень дꙋ́шꙋ пред̾ сн҃омъ твои́мъ неѿстꙋ́пнѡ хода́тайствꙋющаѧ. Ра́дꙋйсѧ, скорбѧ́щихъ роди́телей въ лише́нїи ча̑дъ и҆̀хъ ѹ҆тѣша́ющаѧ блгⷣтною твое́ю по́мощїю. Ра́дꙋйсѧ, неꙋста́ннаѧ мл҃твеннице на́ша, ти́хїй и҆ безболѣ́зненный ѿхо́дъ и҆з̾ се́й ю҆до́ли пла́ча и҆ ско́рби на́мъ низпосыла́ющаѧ. Ра́дꙋйсѧ, въ гро́зный ча́съ сме́рти за вѣ́рнѡ чтꙋ́щихъ тѧ̀ предста́тельствꙋющаѧ и҆ ѿ воздꙋ́шныхъ мыта́рствъ и҆збавлѧ́ющаѧ. Ра́дꙋйсѧ, млⷭ҇тиваѧ, млⷭ҇ть свою̀ на́мъ ꙗ҆влѧ́ющаѧ въ де́нь и҆спыта́нїѧ, въ ѻ҆́ньже ѿкры́ютсѧ всѧ̑ дѣла̀ на́ша до́браѧ же и҆ ѕла́ѧ. Ра́дꙋйсѧ, млⷭ҇рдаѧ, покаѧ́ннїѧ грѣ́шникѡвъ не ѿверга́ющаѧ и҆ ѿ ро́ва поги́бели млⷭ҇рдїемъ твои́мъ и҆схища́ющаѧ.

<red>Р</red>а́дꙋйсѧ, пренепоро́чнаѧ бцⷣе дв҃о при́зри на смире́нїѣ, съ высоты̀ нбⷭ҇ной на смире́нїѣ рабѡ́въ твои́хъ призира́ющаѧ.
