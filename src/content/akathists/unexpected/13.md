---
title: "Конда́къ з҃"
navigation:
  key: akathists-unexpected-13
  title: "Конда́къ з҃"
  parent: akathists-unexpected
  order: 13
type: "akathist"
---

## Конда́къ з҃:

<red>Х</red>отѧ̀ законода́вецъ правосꙋ́дный гдⷭ҇ь са́мъ бы́ти зако́на и҆сполни́тель и҆ ꙗ҆ви́ти млⷭ҇рдїѧ своегѡ̀ бе́зднꙋ, преклони́сѧ на ѹ҆се́рдное моле́нїе твоѐ, пребл҃гослове́ннаѧ мт҃и дв҃о, ѡ҆ чл҃вѣ́цѣ беззако́нне, глаго́лѧ: зако́нъ повелѣва́етъ, да сн҃ъ чти́тъ мт҃рь. А҆́зъ сн҃ъ тво́й, ты́ же мт҃и моѧ̀: а҆́зъ тѧ̀ до́лженъ чти́ти, послꙋ́шаѧ твоегѡ̀ моле́нїѧ: бꙋ́ди ѹ҆́бѡ, ꙗ҆́коже хо́щеши: ны́нѣ проща́ютсѧ є҆мꙋ̀ грѣсѝ тебѣ̀ ра́ди. Мы́ же, ви́дѧще таковꙋ́ю си́лꙋ мл҃твы хода́таицы на́шей ѡ҆ проще́нїи согрѣшє́нїй на́шихъ, просла́вимъ млⷭ҇рдїе и҆ неизрече́нное бл҃гоꙋтро́бїе є҆ѧ̀, зовꙋ́ще: <red>А҆</red>ллилꙋ́їа.
