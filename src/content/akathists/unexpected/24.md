---
title: "І҆́косъ в҃і"
navigation:
  key: akathists-unexpected-24
  title: "І҆́косъ в҃і"
  parent: akathists-unexpected
  order: 24
type: "akathist"
---

## І҆́косъ в҃і:

<red>П</red>ою́ще неизрече́нное мт҃рнее твоѐ млⷭ҇рдїе къ чл҃вѣ́кꙋ беззако́ннꙋ, восхвалѧ́емъ тѧ̀ всѝ, ꙗ҆́кѡ тве́рдꙋю предста́тельницꙋ за на́съ, грѣ́шныхъ, и҆ покланѧ́емсѧ тебѣ̀, ѡ҆ на́съ молѧ́щейсѧ: вѣ́рꙋемъ бо и҆ ѹ҆пова́емъ, ꙗ҆́кѡ и҆спро́сиши ѹ҆ сн҃а твоегѡ̀ и҆ бг҃а бл҃га́ѧ вре́меннаѧ и҆ вѣ́чнаѧ всѣ́мъ, съ любо́вїю вопїю́щимъ тѝ си́це:

<red>Р</red>а́дꙋйсѧ, всѣ́хъ навѣ́тѡвъ и҆ и҆скꙋше́нїй, ѿ мі́ра, пло́ти и҆ дїа́вола находѧ́щихъ, попра́нїе. Ра́дꙋйсѧ, неча́емое примире́нїе ѡ҆жесточе́ннѡ враждꙋ́ющихъ. Ра́дꙋйсѧ, недовѣ́домое и҆справле́нїе нераска́ѧнныхъ грѣ́шникѡвъ. Ра́дꙋйсѧ, и҆знемога́ющихъ ѿ ѹ҆ны́нїѧ и҆ печа́ли ско́раѧ ѹ҆тѣ́шительнице. Ра́дꙋйсѧ, бл҃года́тїю смире́нїѧ и҆ терпѣ́нїѧ на́съ снабдѣва́ющаѧ. Ра́дꙋйсѧ, клѧтвопрестꙋпле́нїй и҆ непра́ведныхъ стѧжа́нїй всенаро́дное ѡ҆бличе́нїе. Ра́дꙋйсѧ, ѿ дома́шнїѧ бра́ни и҆ вражды̀ є҆динокро́вныѧ ми́ромъ и҆ любо́вїю ѡ҆гражда́ющаѧ. Ра́дꙋйсѧ, ѿ па́гꙋбныхъ начина́нїй и҆ несмы́сленныхъ пожела́нїй на́съ незри́мѡ ѿвраща́ющаѧ. Ра́дꙋйсѧ, во бл҃ги́хъ намѣ́ренїихъ на́шихъ при́снаѧ споспѣ́шнице. Ра́дꙋйсѧ, въ ча́съ кончи́ны всѣ́мъ на́мъ помо́щнице.

<red>Р</red>а́дꙋйсѧ, неча́ѧннꙋю ра́дость вѣ́рнымъ да́рꙋющаѧ.
