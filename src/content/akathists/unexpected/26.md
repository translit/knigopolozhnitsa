---
title: "Мл҃тва"
navigation:
  key: akathists-unexpected-26
  title: "Мл҃тва"
  parent: akathists-unexpected
  order: 26
type: "akathist"
---

## Мл҃тва:

<versal>Ѽ</versal> прест҃а́ѧ дв҃о, всебл҃га́гѡ сн҃а мт҃и всебл҃га́ѧ, гра́да (и ст҃а́гѡ хра́ма) сегѡ̀ покрови́тельнице, всѣ́хъ сꙋ́щихъ во грѣсѣ́хъ, ско́рбехъ, бѣ́дахъ и҆ болѣ́знехъ вѣ́рнаѧ предста́тельнице и҆ застꙋ́пнице. Прїимѝ моле́бное пѣ́нїе сїѐ ѿ на́съ, недосто́йныхъ ра́бъ твои́хъ, тебѣ̀ возноси́мое, и҆ ꙗ҆́коже дре́влѣ грѣ́шника, на всѧ́къ де́нь мно́гажды пред̾ чтⷭ҇но́ю і҆кѡ́ною твое́ю моли́вшагосѧ, не презрѣ́ла є҆сѝ, но дарова́ла є҆сѝ є҆мꙋ̀ неча́ѧннꙋю ра́дость покаѧ́ннїѧ и҆ преклони́ла є҆сѝ сн҃а твоегѡ̀ мно́гимъ и҆ ѹ҆се́рднымъ къ немꙋ̀ хода́тайствомъ къ проще́нїю сегѡ̀ грѣ́шнагѡ и҆ заблꙋ́дшагосѧ, та́кѡ и҆ ны́нѣ не пре́зри моле́нїѧ на́съ, недосто́йныхъ рабѡ́въ твои́хъ, и҆ ѹ҆молѝ сн҃а твоегѡ̀ и҆ бг҃а на́шегѡ, да и҆ всѣ́мъ на́мъ, съ вѣ́рою и҆ ѹ҆миле́нїемъ покланѧ́ющимсѧ пред̾ цѣльбоно́снымъ ѻ҆́бразомъ твои́мъ, да́рꙋетъ неча́ѧннꙋю по коего́ждо потре́бѣ ра́дость: грѣ́шникѡмъ, погрѧ́зшимъ во глꙋбинѣ̀ ѕѡ́лъ и҆ страсте́й, вседѣ́йственное вразꙋмле́нїе, покаѧ́ннїе и҆ сп҃се́нїе: сꙋ́щимъ въ ско́рбѣхъ и҆ печа́лехъ ѹ҆тѣше́нїе: ѡ҆брѣта́ющимсѧ въ бѣ́дахъ и҆ ѡ҆ѕлобле́нїихъ соверше́нное си́хъ и҆збы́тїе: малодꙋ́шнымъ и҆ ненаде́жнымъ наде́ждꙋ и҆ терпѣ́нїе: въ ра́дости и҆ и҆зоби́лїи живꙋ́щимъ непреста́нное бл҃гдѣ́телю бг҃ꙋ бл҃года́ренїе: бѣ́дствꙋющимъ млⷭ҇рдїе: сꙋ́щимъ въ болѣ́зни и҆ долгонедꙋ́жїи и҆ ѡ҆ста́вленнымъ врача́ми неча́емое и҆сцѣле́нїе и҆ ѹ҆крѣпле́нїе: и҆жди́вшимъ ѿ недꙋ́га ѹ҆́мъ ѹ҆ма̀ возвраще́нїе и҆ ѡ҆бновле́нїе: ѿходѧ́щимъ въ вѣ́чнꙋю и҆ несконча́емꙋю жи́знь па́мѧть сме́ртнꙋю, ѹ҆миле́нїе и҆ сокрꙋше́нїе ѡ҆ грѣсѣ́хъ, дꙋ́хъ бо́дръ и҆ тве́рдꙋю на млⷭ҇рдїе сꙋдїѝ наде́ждꙋ. Ѽ, гпⷭ҇же прест҃а́ѧ. Ѹ҆млⷭ҇рдисѧ ѡ҆ всѣ́хъ чтꙋ́щихъ всечтⷭ҇но́е и҆́мѧ твоѐ и҆ всѣ́мъ ꙗ҆вѝ всемо́щный покро́въ тво́й и҆ застꙋпле́нїе: во бл҃гоче́стїи, чⷭ҇тотѣ̀ и҆ чтⷭ҇нѣ́мъ жи́тельстве пребыва́ющїѧ до сконча́нїѧ и҆̀хъ во бл҃гости соблю́ди: ѕлы́ѧ бл҃гѝ сотворѝ: заблꙋ́ждшїѧ на пꙋ́ть пра́вый наста́ви: всѧ́комꙋ дѣ́лꙋ бл҃го́мꙋ и҆ сн҃ꙋ твоемꙋ̀ ѹ҆го́дномꙋ споспѣше́ствꙋй: всѧ́кое дѣ́ло ѕло́е и҆ бг҃опроти́вное разрꙋ́ши: въ недоꙋмѣ́нїи и҆ трꙋ́дныхъ и҆ ѡ҆па́сныхъ ѡ҆бстоѧ́нїихъ ѡ҆брѣ́та́ющимсѧ незри́мꙋю по́мощь и҆ вразꙋмле́нїе съ нб҃сѐ ниспослѝ, ѿ и҆скꙋше́нїй, собла́зновъ и҆ поги́бели сп҃сѝ, ѿ всѣ́хъ ѕлы́хъ чл҃вѣ́къ и҆ ѿ врагѡ́въ ви́димыхъ и҆ неви́димыхъ защитѝ и҆ сохранѝ: пла́вающимъ спла́вай, пꙋтеше́ствꙋющимъ спꙋтеше́ствꙋй: сꙋ́щимъ въ нꙋждѣ̀ и҆ гла́дѣ бꙋ́ди пита́тельница: неимꙋ́щимъ кро́ва и҆ приста́нища бꙋ́ди покро́въ и҆ прибѣ́жище: наги́мъ пода́ждь ѡ҆дѣѧ́нїе: ѡ҆би́димымъ и҆ непра́веднѡ гони́мымъ застꙋпле́нїе: клеветꙋ̀, поноше́нїе и҆ хꙋле́нїе те́рпѧщїѧ незри́мѡ ѡ҆правда́й: клеветникѝ и҆ хꙋли́тели пред̾ всѣ́ми ѡ҆бличѝ: ѡ҆жесточе́ннѡ враждꙋ́ющимъ неча́емое пода́ждь прими́ренїе и҆ всѣ́мъ на́мъ дрꙋ́гъ ко дрꙋ́гꙋ любо́вь, ми́ръ, и҆ бл҃гоче́стїе, и҆ здра́вїе съ долгоде́нствїемъ. Сꙋпрꙋ́жества въ любвѝ и҆ є҆диномы́слїи сохранѝ: сꙋпрꙋ́ги, во враждѣ̀ и҆ разделе́нїи сꙋ́щїѧ, ѹ҆мирѝ, соединѝ ѧ҆̀ дрꙋ́гъ ко дрꙋ́гꙋ и҆ положѝ и҆́мъ сою́зъ любвѐ неразрꙋши́мый: ма́теремъ дѣтородѧ́щимъ ско́рое пода́ждь разрѣше́нїе, младе́нцы воспита́й, ю҆́ныѧ ѹ҆цѣломꙋ́дри, ѿве́рзи и҆́мъ ѹ҆́мъ къ воспрїѧ́тїю всѧ́кагѡ поле́знагѡ ѹ҆че́нїѧ, стра́хꙋ бж҃їю, воздержа́нїю и҆ трꙋдолю́бїю наста́ви: ѿ дома́шнїѧ бра́ни и҆ вражды̀ є҆динокро́вныѧ ми́ромъ и҆ любо́вїю ѡ҆градѝ: безма́тернихъ сирѡ́тъ бꙋ́ди мт҃рь, ѿ всѧ́кагѡ поро́ка и҆ скве́рны ѿвратѝ ѧ҆̀ и҆ всемꙋ̀ бл҃го́мꙋ и҆ бг҃оꙋго́дномꙋ наꙋчѝ, прельщє́нныѧ же и҆ во грѣ́хъ и҆ нечистотꙋ̀ впа́дшїѧ, скве́рнꙋ грѣха̀ ѿѧ́вши, и҆з̾ бе́здны поги́бели и҆зведѝ: вдѡ́въ бꙋ́ди ѹ҆тѣ́шительница и҆ помо́щница, ста́рости бꙋ́ди же́злъ: ѿ внеза́пныѧ сме́рти без̾ покаѧ́ннїѧ всѣ́хъ на́съ и҆зба́ви и҆ всѣ́мъ на́мъ хрⷭ҇тїа́нскꙋю кончи́нꙋ живота̀ на́шегѡ, безболѣ́зненнꙋ, непосты́днꙋ, ми́рнꙋ и҆ до́брый ѿвѣ́тъ на стра́шнемъ сꙋди́щи хрⷭ҇то́вѣ да́рꙋй: преста́вльшїѧсѧ въ вѣ́рѣ и҆ покаѧ́ннїи ѿ житїѧ̀ сегѡ̀ со а҆́гг҃лы и҆ всѣ́ми ст҃ы́ми жи́ти сотворѝ: сконча́вшимсѧ внеза́пною сме́ртїю млⷭ҇тива бы́ти сн҃а твоегѡ̀ ѹ҆молѝ и҆ ѡ҆ всѣ́хъ ѹ҆со́пшихъ, и҆́же не и҆́мꙋтъ сро́дникѡвъ, ѡ҆ ѹ҆покое́нїи и҆̀хъ сн҃а твоегѡ̀ ѹ҆молѧ́ющихъ, сама̀ бꙋ́ди непреста́ннаѧ и҆ те́плаѧ мл҃твенница и҆ хода́таица: да всѝ на нб҃сѝ и҆ на землѝ̀ вѣ́дѧтъ тѧ̀, ꙗ҆́кѡ тве́рдꙋю и҆ непосты́днꙋю предста́тельницꙋ ро́да хрⷭ҇тїа́нскагѡ и҆, вѣ́дꙋще, сла́вѧтъ тѧ̀ и҆ тобо́ю сн҃а твоегѡ̀, со безнача́льнымъ є҆гѡ̀ ѻ҆ц҃е́мъ и҆ є҆диносꙋ́щнымъ є҆гѡ̀ дх҃омъ, ны́нѣ, и҆ при́снѡ, и҆ во вѣ́ки вѣкѡ́въ. <red>А҆</red>ми́нь.

{% illustration "small-ornaments/medallion-lukovich", "small" %}
