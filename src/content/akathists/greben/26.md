---
title: "Мл҃тва а҃"
navigation:
  key: akathists-greben-26
  title: "Мл҃тва а҃"
  parent: akathists-greben
  order: 26
type: "akathist"
---

## Мл҃тва а҃:

<versal>Ѽ</versal> цр҃и́це всебл҃га́ѧ и҆ те́плаѧ застꙋ́пнице. Къ тебѣ̀, є҆ди́нѣй на́шей наде́жди и҆ ѹ҆пова́нїю, прекло́ньше колѣ̑на, приле́жнѡ мо́лимсѧ: ѹ҆слы́ши проше́нїѧ на̑ша, и҆з̾ глꙋбины̀ се́рдца тебѣ̀ приноси́маѧ и҆ бꙋ́ди на́мъ, блꙋжда́ющимъ по распꙋ́тїѧмъ ско́рбныѧ жи́зни, вѣ́рнаѧ ко сп҃се́нїю пꙋтеводи́тельница. Ѽ держа́внаѧ застꙋ́пнице. Ты̀ дре́влѣ кнѧ́земъ рꙋ́сскимъ была̀ є҆сѝ во бра́нѣхъ вспоможе́нїе и҆ на врагѝ ѡ҆доле́нїе, мно́гажды зе́млю на́шꙋ ѿ наше́ствїѧ и҆ноплеме́нныхъ сохранѧ́ющи и҆ лю́ди рꙋ́сскїѧ сп҃са́ющи. Ны́нѣ же, пред̾ ст҃ы́мъ ѻ҆́бразомъ твои́мъ предстоѧ́ще, ѹ҆се́рдное бл҃годаре́нїе прино́симъ и҆ те́плѣ мо́лимсѧ: застꙋпа́й и҆ на бꙋ́дꙋщее вре́мѧ зе́млю рꙋ́сскꙋю, ѹ҆милосе́рдисѧ ѡ҆ на́съ, въ сꙋетѣ̀ жи́знь свою̀ провожда́ющихъ, и҆ простѝ недосто́йныхъ, водворѝ въ дꙋ́шахъ на́шихъ ми́ръ и҆ тишинꙋ̀, є҆гда̀ же пости́гнетъ и҆скꙋше́нїе, помозѝ прїѧ́ти є҆̀, ꙗ҆́кѡ вразꙋмле́нїе, па́че же принестѝ и҆́стинныѧ плоды̀ покаѧ́нїѧ. Ѽ пречⷭ҇таѧ бцⷣе. Да́рꙋй па́стырємъ цр҃кве ре́вность и҆ бл҃гоче́стїе, прави́телємъ мꙋ́дрость и҆ правосꙋ́дїе, во́инѡмъ мꙋ́жество и҆ крѣ́пость и҆ всѣ̑мъ лю́демъ, ꙗ҆́же ко сп҃се́нїю поле́знаѧ. Въ ча́съ же кончи́ны на́шеѧ ѿженѝ ѿ на́съ дꙋ́хѡвъ ѕло́бы поднебе́сныхъ, и҆́щꙋщихъ поги́бели на́шеѧ, и҆ сподо́би, всемлⷭ҇тиваѧ влⷣчице, непреткнове́ннѡ проитѝ воздꙋ̑шнаѧ мыта̑рства и҆ дости́гнꙋти црⷭ҇тва нбⷭ҇нагѡ, и҆дѣ́же всѝ ст҃і́и вкꙋ́пѣ съ тобо́ю прославлѧ́ютъ трїеди́нагѡ бг҃а ѻ҆ц҃а̀, и҆ сн҃а, и҆ ст҃а́гѡ дх҃а во вѣ́ки вѣкѡ́въ. <red>А҆</red>ми́нь.
