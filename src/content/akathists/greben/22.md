---
title: "І҆́косъ а҃і"
navigation:
  key: akathists-greben-22
  title: "І҆́косъ а҃і"
  parent: akathists-greben
  order: 22
type: "akathist"
---

## І҆́косъ а҃і:

<red>С</red>вѣтоза́рнаѧ твоѧ̀ і҆кѡ́на, всепѣ́таѧ бцⷣе, ю҆́же дре́влѣ бл҃говѣ́рный кнѧ́зь дими́трїй на ѡ҆б̾ѧ́тїѧхъ свои́хъ ноша́ше, и҆ до дне́сь бл҃гоговѣ́йнѡ почита́етсѧ въ предѣ́лѣхъ землѝ моско́вскїѧ. Вѣ́рнїи бо лю́дїе, возжелѣ́вше блгⷣти то́ѧ и҆мѣ́ти прича́стїе, хра́мы во сла́вꙋ твою̀ созида́ютъ и҆ пред̾ ѻ҆́бразомъ твои́мъ взыва́ютъ си́це:

<red>Р</red>а́дꙋйсѧ, всѣ́хъ притека́ющихъ къ тебѣ̀ ско́раѧ ѹ҆слы́шательнице. Ра́дꙋйсѧ, и҆знемога́ющихъ ѿ ѹ҆ны́нїѧ и҆ печа́ли бл҃га́ѧ ѹ҆тѣ́шительнице. Ра́дꙋйсѧ, воздыха́нїй на́шихъ не ѿверга́ющаѧ. Ра́дꙋйсѧ, смѧте́ннымъ дꙋ́шамъ ми́ръ и҆ поко́й подаю́щаѧ. Ра́дꙋйсѧ, на кнѧ́зи и҆ сыны̀ чл҃вѣ́ческїѧ надѣ́ѧтисѧ на́мъ возбранѧ́ющаѧ. Ра́дꙋйсѧ, ко́зни дїа́вольскїѧ побѣжда́ти на́мъ помога́ющаѧ. Ра́дꙋйсѧ, ꙗ҆́кѡ моско́вскꙋю зе́млю возлюби́ла є҆сѝ. Ра́дꙋйсѧ, ꙗ҆́кѡ хра́мы гре́бневскїѧ въ не́й ѹ҆строи́ти бл҃гово́лила є҆сѝ. Ра́дꙋйсѧ, бг҃оро́дскихъ предѣ́лѡвъ ди́вное ѹ҆краше́нїе. Ра́дꙋйсѧ, гра́да ѻ҆динцо́ва незри́мое ѡ҆хране́нїе. Ра́дꙋйсѧ, ве́сь на рѣцѣ́ клѧ́зьмѣ і҆кѡ́ною твое́ю бл҃гослови́вшаѧ. Ра́дꙋйсѧ, всѣ́хъ на́съ твои́мъ покро́вомъ не ѡ҆ставлѧ́ющаѧ.

<red>Р</red>а́дꙋйсѧ, чⷭ҇таѧ ѻ҆трокови́це, те́плаѧ предста́тельнице ѡ҆ дꙋша́хъ на́шихъ.
