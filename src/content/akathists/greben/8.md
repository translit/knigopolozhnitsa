---
title: "І҆́косъ д҃"
navigation:
  key: akathists-greben-8
  title: "І҆́косъ д҃"
  parent: akathists-greben
  order: 8
type: "akathist"
---

## І҆́косъ д҃:

<red>С</red>лы́шаще чꙋ́до ѿ і҆кѡ́ны твоеѧ̀, всемлⷭ҇тиваѧ бцⷣе, быва́емое, ка́кѡ во ѻ҆гнѝ, ꙗ҆́кѡ неѡпали́маѧ кꙋпина̀, ꙗ҆ви́сѧ несгара́ема, ѹ҆дивлѧ́емсѧ и҆, разꙋмѣ́юще зна́менїе млⷭ҇ти твоеѧ̀, воспѣва́емъ си́це:

<red>Р</red>а́дꙋйсѧ, і҆кѡ́нꙋ твою̀ чꙋде́снѣ во ѻ҆гнѝ сохра́ньшаѧ. Ра́дꙋйсѧ, си́мъ зна́менїемъ любо́вь твою̀ къ на́мъ ꙗ҆́вльшаѧ. Ра́дꙋйсѧ, ѻ҆гнезра́чнаѧ пала́то на херꙋві́мѣхъ сѣдѧ́щагѡ. Ра́дꙋйсѧ, ѡ҆дꙋшевле́нный прⷭ҇то́ле го́рними и҆ до́льними влады́чествꙋющагѡ. Ра́дꙋйсѧ, вочл҃вѣ́ченїю є҆ди́нагѡ ѿ трⷪ҇цы непоро́чнѡ послꙋжи́вшаѧ. Ра́дꙋйсѧ, творца̀ нб҃а и҆ землѝ без̾ сѣ́мени воплоти́вшаѧ. Ра́дꙋйсѧ, ѻ҆́гнь бжⷭ҇тва̀ во чре́вѣ твое́мъ вмѣсти́вшаѧ. Ра́дꙋйсѧ, хрⷭ҇та̀, бж҃їю си́лꙋ и҆ бж҃їю премꙋ́дрость, на́мъ породи́вшаѧ. Ра́дꙋйсѧ, пла́мень ѻ҆гнѧ̀ гее́нскагѡ росо́ю мл҃твъ твои́хъ ѹ҆гаша́ющаѧ. Ра́дꙋйсѧ, хла̑днаѧ сердца̀ на̑ша ѻ҆гне́мъ любвѐ бж҃їѧ воспламенѧ́ющаѧ. Ра́дꙋйсѧ, ѿ всѧ́кихъ бѣ́дъ и҆ ско́рбей на́съ сохранѧ́ющаѧ. Ра́дꙋйсѧ, жили́ща на̑ша ѿ ѻ҆́гненнагѡ запале́нїѧ соблюда́ющаѧ.

<red>Р</red>а́дꙋйсѧ, чⷭ҇таѧ ѻ҆трокови́це, те́плаѧ предста́тельнице ѡ҆ дꙋша́хъ на́шихъ.
