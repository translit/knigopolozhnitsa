---
title: "І҆́косъ ѕ҃"
navigation:
  key: akathists-greben-12
  title: "І҆́косъ ѕ҃"
  parent: akathists-greben
  order: 12
type: "akathist"
---

## І҆́косъ ѕ҃:

<red>В</red>озсїѧ̀ ѻ҆те́чествꙋ на́шемꙋ ѿ і҆кѡ́ны твоеѧ̀, влⷣчице, ди́внаѧ побѣ́да, є҆гда̀ правосла́внїи во́ини и҆знесо́ша ю҆̀ про́тивꙋ и҆змѣ́нникѡвъ и҆ и҆новѣ́рныхъ, хотѧ́щихъ гра́дъ москвꙋ̀ разори́ти и҆ вѣ́рꙋ правосла́внꙋю погꙋби́ти. Ты́ же, ѡ҆долѣ́нїе на врагѝ дарова́вши, тмꙋ̀ невѣ́рїѧ ѿгна́ла є҆сѝ, всѣ́хъ же наꙋчи́ла є҆сѝ съ любо́вїю взыва́ти:

<red>Р</red>а́дꙋйсѧ, зе́млю рꙋ́сскꙋю возлюби́вшаѧ. Ра́дꙋйсѧ, ѻ҆те́чество на́ше въ ѹ҆дѣ́лъ себѣ̀ и҆збра́вшаѧ. Ра́дꙋйсѧ, врагѡ́въ на́шихъ гро́зное ѹ҆страше́нїе. Ра́дꙋйсѧ, вѣ́ры правосла́вныѧ всемо́щное защище́нїе. Ра́дꙋйсѧ, покро́вомъ твои́мъ на́съ покрыва́ющаѧ. Ра́дꙋйсѧ, заблꙋ́ждшихъ къ позна́нїю и҆́стины приводѧ́щаѧ. Ра́дꙋйсѧ, въ де́нь ско́рби пла́чъ вѣ́рныхъ въ ра́дость ѡ҆брати́вшаѧ. Ра́дꙋйсѧ, зна́менїемъ млⷭ҇ти твоеѧ̀ и҆̀хъ сердца̀ возвесели́вшаѧ. Ра́дꙋйсѧ, щедрѡ́ты твоѧ̑ вѣ́рнымъ лю́демъ и҆злива́ющаѧ. Ра́дꙋйсѧ, і҆кѡ́ною твое́ю и҆́мъ помога́ющаѧ. Ра́дꙋйсѧ, несꙋмнѣ́ннаѧ на́ша наде́ждо. Ра́дꙋйсѧ, ти́хое и҆ до́брое приста́нище.

<red>Р</red>а́дꙋйсѧ, чⷭ҇таѧ ѻ҆трокови́це, те́плаѧ предста́тельнице ѡ҆ дꙋша́хъ на́шихъ.
