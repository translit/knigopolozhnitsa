---
title: "І҆́косъ ѳ҃"
navigation:
  key: akathists-greben-18
  title: "І҆́косъ ѳ҃"
  parent: akathists-greben
  order: 18
type: "akathist"
---

## І҆́косъ ѳ҃:

<red>В</red>ѣті̑и бг҃овѣща́ннїи мнѡ́гаѧ пѣ̑нїѧ соста́виша въ че́сть твою̀, бцⷣе, въ ни́хже по достоѧ́нїю просла́виша тѧ̀ и҆ воспѣ́ша чꙋдеса̀ ѿ і҆кѡ́нъ твои́хъ ꙗ҆вле́ннаѧ. Та́кожде и҆ мы̀, любо́вїю ѡ҆б̾ѧ́ти сꙋ́ще, дерза́емъ бл҃года́рственнѡ принестѝ тебѣ̀ похвалы̑ сїѧ̑:

<red>Р</red>а́дꙋйсѧ, влⷣчице, млⷭ҇тиваѧ ѡ҆ на́съ пред̾ бг҃омъ застꙋ́пнице. Ра́дꙋйсѧ, хрⷭ҇тїа́нѡмъ помо́щнице и҆ млⷭ҇рдаѧ ѡ҆ грѣ́шныхъ предста́тельнице. Ра́дꙋйсѧ, всецр҃и́це, недꙋгѝ на̑ша блгⷣтїю и҆сцѣлѧ́ющаѧ. Ра́дꙋйсѧ, бл҃га́ѧ врата́рнице, две́ри ра́йскїѧ вѣ́рнымъ ѿверза́ющаѧ. Ра́дꙋйсѧ, блгⷣтнаѧ бцⷣе дв҃о, поги́бшихъ взыска́нїе и҆ всѣ́хъ скорбѧ́щихъ ра́досте. Ра́дꙋйсѧ, мт҃и дв҃о всепѣ́таѧ, хрⷭ҇тїа́нъ похвало̀. Ра́дꙋйсѧ, всебл҃га́ѧ скоропослꙋ́шнице, проше́нїѧ на̑ша во бл҃го и҆сполнѧ́ющаѧ. Ра́дꙋйсѧ, неча́ѧннꙋю ра́дость вѣ̑рнымъ да́рꙋющаѧ. Ра́дꙋйсѧ, блгⷣтнаѧ, кꙋпино̀ неѡпали́маѧ, ѻ҆́гненнагѡ запале́нїѧ на́съ и҆збавлѧ́ющаѧ. Ра́дꙋйсѧ, влⷣчице, неꙋпива́емаѧ ча́ше, дꙋхо́внꙋю на́шꙋ жа́ждꙋ ѹ҆толѧ́ющаѧ. Ра́дꙋйсѧ, пречⷭ҇таѧ, ѿ і҆кѡ́ны твоеѧ̀ млⷭ҇ти на́мъ и҆сточа́ющаѧ. Ра́дꙋйсѧ, ѡ҆бра́дованнаѧ, во ѹ҆спе́нїи твое́мъ на́съ не ѡ҆ставлѧ́ющаѧ.

<red>Р</red>а́дꙋйсѧ, чⷭ҇таѧ ѻ҆трокови́це, те́плаѧ предста́тельнице ѡ҆ дꙋша́хъ на́шихъ.
