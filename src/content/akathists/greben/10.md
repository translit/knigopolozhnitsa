---
title: "І҆́косъ є҃"
navigation:
  key: akathists-greben-10
  title: "І҆́косъ є҃"
  parent: akathists-greben
  order: 10
type: "akathist"
---

## І҆́косъ є҃:

<red>В</red>ѣ́мы, вои́стинꙋ вѣ́мы, влⷣчице, ꙗ҆́кѡ не ѡ҆ста́виши ны̀, беззащи́тныѧ, и҆ воспрети́ши врагѡ́мъ ви̑димымъ и҆ неви̑димымъ, тща́щимсѧ погꙋби́ти дꙋ́ши на̑ша и҆ црⷭ҇твїѧ нбⷭ҇нагѡ лиши́ти. Тѣ́мже, ꙗ҆́кѡ ѡ҆бличи́ла є҆сѝ ст҃ота́тцы ѕлы̑ѧ, соблюдѝ и҆ на́съ ѿ ѕлы́хъ та́тей кнѧ́зѧ воздꙋ́шнагѡ, да бл҃года́рственнѡ тѝ вопїе́мъ:

<red>Р</red>а́дꙋйсѧ, ро́да хрⷭ҇тїа́нскагѡ те́плаѧ застꙋ́пнице. Ра́дꙋйсѧ, во ѻ҆би́тєли ра́йскїѧ бл҃га́ѧ пꙋтеводи́тельнице. Ра́дꙋйсѧ, пра́ведный гнѣ́въ бж҃їй на млⷭ҇ть претворѧ́ющаѧ. Ра́дꙋйсѧ, ѿча́ѧнныхъ и҆ ѿве́рженныхъ непреста́ннѡ ми́лꙋющаѧ. Ра́дꙋйсѧ, помраче́нныхъ смы́сломъ блгⷣтное просвѣще́нїе. Ра́дꙋйсѧ, творѧ́щихъ ѕлы́ѧ по́хоти гро́зное вразꙋмле́нїе. Ра́дꙋйсѧ, лꙋка́выѧ прави́тели стро́гѡ ѡ҆блича́ющаѧ. Ра́дꙋйсѧ, ѻ҆би́женныѧ и҆́ми любо́вїю ѡ҆гражда́ющаѧ. Ра́дꙋйсѧ, ѹ҆мерщвле́нныѧ грѣхмѝ блгⷣтїю твое́ю ѡ҆живлѧ́ющаѧ. Ра́дꙋйсѧ, наде́ждою бл҃гъ вѣ́чныхъ и҆̀хъ ѹ҆веселѧ́ющаѧ. Ра́дꙋйсѧ, ѕлы́ѧ ра́спри ѹ҆мирѧ́ющаѧ. Ра́дꙋйсѧ, и҆ въ ма́лыхъ ско́рбѣхъ на́мъ помога́ющаѧ.

<red>Р</red>а́дꙋйсѧ, чⷭ҇таѧ ѻ҆трокови́це, те́плаѧ предста́тельнице ѡ҆ дꙋша́хъ на́шихъ.
