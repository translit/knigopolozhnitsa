---
title: "Мл҃тва"
navigation:
  key: akathists-betrohed-26
  title: "Мл҃тва"
  parent: akathists-betrohed
  order: 26
type: "akathist"
---

## Мл҃тва:

<red>Ѽ</red> ст҃ый првⷣный і҆ѡ́сифе! ты̀ є҆щѐ на землѝ сы́й, ве́лїе и҆мѣ́лъ є҆сѝ дерзнове́нїе къ сн҃ꙋ бж҃їю, и҆́же бл҃гоизво́ли и҆менова́ти тѧ̀ ѻ҆тца̀ своегѡ̀, ꙗ҆́ко ѡ҆брꙋ́ченика своеѧ̀ мт҃ри, и҆ послꙋ́шати тѧ̀: вѣ́рꙋемъ, ꙗ҆́ко ны́нѣ съ ли́ки првⷣныхъ во ѡ҆би́телехъ нбⷭ҇ныхъ водворѧ́ѧсѧ, ѹ҆слы́шанъ бꙋ́деши во всѧ́комъ твое́мъ проше́нїи къ бг҃ꙋ и҆ сп҃си́телю на́шемꙋ. Тѣ́мже, ко твоемꙋ̀ покро́вꙋ и҆ застꙋпле́нїю прибѣга́юще, смире́ннѡ мо́лимъ тѧ̀: ꙗ҆́коже са́мъ ѿ бꙋ́ри сꙋмни́тельныхъ помышле́нїй и҆зба́вленъ бы́лъ є҆сѝ, си́це и҆зба́ви и҆ на́съ, во́лнами смꙋще́нїй и҆ страсте́й ѡ҆бꙋрева́емыхъ: ꙗ҆́коже ѡ҆гражда́лъ є҆сѝ всенепоро́чнꙋю дв҃ꙋ ѿ клеветы̀ человѣ́ческїѧ, ѡ҆градѝ и҆ на́съ та́кожде ѿ всѧ́кїѧ клеветы̀ напра́сныѧ: ꙗ҆́коже храни́лъ є҆сѝ ѿ всѧ́когѡ̀ вреда̀ и҆ ѡ҆ѕлобле́нїѧ воплоти́вшагосѧ гдⷭ҇а, си́це сохранѧ́й твои́мъ застꙋпле́нїемъ цр҃ковь є҆гѡ̀ правосла́внꙋю и҆ всѣ́хъ на́съ ѿ всѧкагѡ ѡ҆ѕло́бленїѧ и҆ вреда̀. Вѣ́си, ст҃че бж҃їй ꙗ҆́ко и҆ сн҃ъ бж҃їй во дне́хъ пло́ти своеѧ̀ въ тѣле́сныхъ потре́бахъ нꙋ́ждꙋ и҆мѣ́ѧши, и҆ ты̀ послꙋжи́лъ є҆сѝ и҆мъ: тогѡ̀ ра́ди мо́лимъ тѧ̀, и҆ на́шимъ вре́мєннымъ нꙋ́ждамъ бл҃гопоспѣшѝ твои́мъ хода́тайствомъ, подаѧ̀ на́мъ всѧ̀ блага̀ѧ, въ житїѝ се́мъ потрє́бнаѧ. И҆зрѧ́днѣе же про́симъ тѧ, и҆схода́тайствꙋй на́мъ ѡ҆ставле́нїе грѣхѡ́въ прїѧтѝ ѿ нарече́ннагѡ тѝ сы́на, є҆диноро́днагѡ же сн҃а бж҃їѧ, гдⷭ҇а на́шего і҆и҃са хрⷭ҇та̀ и҆ досто́йны бы́ти наследїѧ црⷭ҇тва нбⷭ҇нагѡ на́съ предста́тельствомъ твои́мъ сотворѝ, да и҆ мы̀, въ го́рнихъ селе́нїихъ съ тобо́ю водворѧ́ющесѧ, просла́вимъ є҆ди́наго трїѷпоста́снаго бг҃а, ѻ҆ц҃а̀ и҆ сн҃а и҆ ст҃аго д҃ха, ны́нѣ и҆ во вѣ́ки вѣкѡ́въ. <red>А҆</red>ми́нь.

{% illustration "small-ornaments/ornament-from-12th-century-armenian-gospel-crider", "small" %}
