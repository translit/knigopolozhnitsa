---
title: "І҆́косъ а҃і"
navigation:
  key: akathists-betrohed-22
  title: "І҆́косъ а҃і"
  parent: akathists-betrohed
  order: 22
type: "akathist"
---

## І҆́косъ а҃і:

<red>С</red>вѣтопода́тельна свѣти́льника, сꙋ́щымъ во тмѣ̀ неразꙋ́мїѧ ꙗ҆́вльшагосѧ, ѹ҆зрѣ́лъ є҆сѝ во хра́мѣ двоенадесѧтиле́тнѧго ѻ҆́трока і҆и҃са, подаю́ща свѣ́тъ и҆́стиннагѡ вѣ́дѣнїѧ ѹ҆чи́телѧмъ зако́на бж҃їѧ и҆ ѿкрыва́юща та́йнꙋ своегѡ̀ вели́кагѡ слꙋже́нїѧ по предѡпредѣле́нїю ѻ҆ц҃а̀ нбⷭ҇нагѡ. Тѣ́мже вопїе́мъ тѝ:

<red>Р</red>а́дꙋйсѧ, вѣ́рный храни́телю зако́на ѻ҆те́ческагѡ: ра́дꙋйсѧ, ꙗ҆́кѡ ревнꙋ́ѧ ѡ҆ соблюде́нїи зако́на, и҆ ѻ҆́трока і҆и҃са въ до́мъ ѻ҆ц҃а̀ нбⷭ҇нагѡ приводи́лъ є҆сѝ. Ра́дꙋйсѧ, ꙗ҆́кѡ є҆гда̀ ѡ҆ста̀ ѻ҆́трѡкъ і҆и҃съ въ і҆ерⷭ҇ли́ме, мнѣ́вше є҆гѡ̀ въ дрꙋжи́нѣ сꙋ́ща, вкꙋ́пѣ съ мт҃рїю є҆гѡ̀ ѻ҆те́чески печа́лисѧ ѡ҆ не́мъ: ра́дꙋйсѧ, ꙗ҆́кѡ и҆ска̀ є҆гѡ̀ во сро́дницѣхъ и҆ зна́емыхъ и҆ не ѡ҆брѣ́тше, возврати́сѧ въ і҆ерⷭ҇ли́мъ и҆ по трїе́хъ дне́хъ ѡ҆брѣ́те є҆го̀ въ це́ркви, сѣдѧ́щаго посредѣ̀ ѹ҆чи́телей и҆ послꙋ́шающаго и҆́хъ, и҆ вопроша́ющаго и҆́хъ. Ра́дꙋйсѧ, ꙗ҆́кѡ слы́шалъ є҆сѝ ѿкрове́нїе та́йны, є҆гда̀ глаго́лаше ѻ҆́трокъ і҆и҃съ: не вѣ́сте ли, ꙗ҆́кѡ въ тѣ́хъ, ꙗ҆́же ѻ҆ц҃а̀ моегѡ̀, достои́тъ бы́ти мѝ: ра́дꙋйсѧ, ви́дѣвый и҆ свидѣ́тельствовавый, ꙗ҆́кѡ і҆и҃съ преспѣва́ше премꙋ́дростїю и҆ во́зрастомъ, и҆ бл҃года́тїю ѹ҆ бг҃а и҆ человѣ́къ.

<red>Р</red>а́дꙋйсѧ, првⷣный і҆ѡ́сифе, ско́рый помо́щниче и҆ мл҃твенниче ѡ҆ дꙋша́хъ на́шихъ.
