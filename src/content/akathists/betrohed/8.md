---
title: "І҆́косъ д҃"
navigation:
  key: akathists-betrohed-8
  title: "І҆́косъ д҃"
  parent: akathists-betrohed
  order: 8
type: "akathist"
---

## І҆́косъ д҃:

<red>С</red>лы́шавъ въ писа́нїи гдⷭ҇а, глаго́лющаго: сѐ дв҃а въ чре́вѣ прїи́метъ и҆ роди́тъ сы́на є҆мманꙋ́ила, вѣ́ровалъ є҆сѝ, првⷣный і҆ѡ́сифе, глаго́ланномꙋ ѿ а҆́гг҃ла, ꙗ҆́кѡ кни́гꙋ запечатлѣ́ннꙋю, въ не́й же пе́рстомъ ѻ҆ч҃имъ написа́сѧ сло́во, прїѧ́лъ є҆сѝ мр҃і́ю въ до́мъ сво́й, ꙗ҆́кѡ ра́бъ, слꙋжа̀ непоро́чнѣй со стра́хомъ и҆ ре́вностїю. сегѡ̀ ра́ди взыва́емъ тѝ:

<red>Р</red>а́дꙋйсѧ, ꙗ҆́кѡ приложи́лъ є҆сѝ се́рдце твоѐ къ позна́нїю зако́на бж҃їѧ: ра́дꙋйсѧ, ꙗ҆́кѡ ѿкры́лъ є҆сѝ смы́слъ тво́й къ принѧ́тїю та́инъ бж҃їихъ. Ра́дꙋйсѧ, ꙗ҆́кѡ пре́жде всѣ́хъ люде́й сподо́билсѧ є҆сѝ ѹ҆вѣ́дѣти ве́лїю бл҃гоче́стїѧ та́йнꙋ, ꙗ҆́кѡ на землѝ ꙗ҆ви́сѧ бг҃ъ: ра́дꙋйсѧ, ꙗ҆́кѡ позна́лъ є҆сѝ прише́ствїе є҆гѡ̀ бы́ти ра́ди сп҃се́нїѧ люде́й ѿ грѣ̑хъ и҆́хъ. Ра́дꙋйсѧ, ꙗ҆́кѡ несомнѣ́ннѡ ѹ҆вѣ́ровалъ є҆сѝ, ꙗ҆́же бы́ша тебѣ̀ ѿкрове́на: ра́дꙋйсѧ, ꙗ҆́кѡ вѣ́ра вмѣни́сѧ тебѣ̀ въ пра́вдꙋ.

<red>Р</red>а́дꙋйсѧ, првⷣный і҆ѡ́сифе, ско́рый помо́щниче и҆ мл҃твенниче ѡ҆ дꙋша́хъ на́шихъ.
