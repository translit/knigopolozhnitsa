---
title: "І҆́косъ в҃і"
navigation:
  key: akathists-betrohed-24
  title: "І҆́косъ в҃і"
  parent: akathists-betrohed
  order: 24
type: "akathist"
---

## І҆́косъ в҃і:

<red>П</red>ою́ще трꙋды̀ и҆ по́двиги твоѧ̑, сла́вимъ и҆ бл҃же́нное ѹ҆спе́нїе твоѐ: на рꙋка́хъ бо бг҃а сло́ва и҆ мт҃ри є҆гѡ̀ сла́дцѣ почи́лъ є҆сѝ ѿ трꙋдѡ́въ твои́хъ, првⷣный і҆ѡ́сифе, бл҃же́нной вѣ́чности и҆мѣ́ѧ несомнѣ́нное ѹ҆вѣре́нїе. Тѣ́мже вопїе́мъ тѝ:

<red>Р</red>а́дꙋйсѧ, вѣ́рный въ вели́комъ слꙋже́нїи: ра́дꙋйсѧ, сегѡ̀ ра́ди велича́йшей по́чести ѿ бг҃а сподо́бивыйсѧ. Ра́дꙋйсѧ, содрꙋжи́выйсѧ на землѝ съ сла́вою и҆ красото́ю нб҃а: ра́дꙋйсѧ, ѻ҆тце́мъ бꙋ́дꙋщагѡ вѣ́ка въ бꙋ́дꙋщїй вѣ́къ съ ми́ромъ ѿпꙋще́нный. Ра́дꙋйсѧ, бл҃говѣствова́вый даві́дꙋ ра́дость ве́лїю: ра́дꙋйсѧ, всѣ̑мъ сꙋ́щымъ во а҆́дѣ вѣ́сть и҆звѣ́стнꙋю прине́сшїй, ꙗ҆́кѡ прїи́де хрⷭ҇то́съ, и҆мѣ́ѧй свободи́ти и҆ сп҃стѝ ро́дъ человѣ́ческїй.

<red>Р</red>а́дꙋйсѧ, првⷣный і҆ѡ́сифе, ско́рый помо́щниче и҆ мл҃твенниче ѡ҆ дꙋша́хъ на́шихъ.
