---
title: "І҆́косъ ѕ҃"
navigation:
  key: akathists-kornilijkom-12
  title: "І҆́косъ ѕ҃"
  parent: akathists-kornilijkom
  order: 12
type: "akathist"
---

## І҆́косъ ѕ҃:

<red>В</red>озсїѧ́лъ є҆сѝ въ пꙋсты́ни коме́льской свѣ́томъ до́брыхъ дѣ́лъ твои́хъ, бл҃же́нне ѻ҆́ч҃е, ѡ҆ ни́хже прославлѧ́шесѧ на землѝ ѻ҆ц҃ъ нбⷭ҇ный бг҃ъ на́шъ: ни́щыѧ пита́лъ є҆сѝ, стра́нники ѹ҆покоева́лъ є҆сѝ, больны̑ѧ врачева́лъ є҆сѝ, и҆ всѧ́комꙋ проси́вшемꙋ ѹ҆ тебѣ̀ въ нꙋ́ждѣ, доброхо́тенъ да́тель бы́лъ є҆сѝ. Тѣ́мже слы́шиши бл҃гохвалє́нїѧ сицева̑ѧ:

<red>Р</red>а́дꙋйсѧ, а҆враа́мле страннолю́бїе возлюби́вый: ра́дꙋйсѧ, а҆пⷭ҇льское нищелю́бїе себѣ̀ ѹ҆сво́ивый. Ра́дꙋйсѧ, всѣ̑мъ бѣ́дствꙋющымъ ѹ҆се́рденъ помо́щникъ бы́вый: ра́дꙋйсѧ, хлѣ́бъ тво́й съ ѹ҆бо́гими раздѣлѧ́вый. Ра́дꙋйсѧ, страннопрїи́мницꙋ и҆ больни́цꙋ въ ѡ҆би́тели твое́й ѹ҆стро́ивый: ра́дꙋйсѧ, чи́нъ и҆ ѹ҆ста́въ ѡ҆бщежи́тельный ѹ҆ченикѡ́мъ твои́мъ начерта́вый. Ра́дꙋйсѧ, а҆нтѡ́нїа вели́кагѡ по́двигѡмъ пꙋсты̑ннымъ подража́вый: ра́дꙋйсѧ, во и҆́мѧ є҆гѡ̀ хра́мъ въ ѡ҆би́тели твое́й соѡрꙋди́вый. Ра́дꙋйсѧ, видѣ́нїемъ є҆гѡ̀ чꙋде́снымъ ѹ҆тѣ́шенный: ра́дꙋйсѧ, ѡ҆бѣтова̑нїѧ блага̑ѧ ѿ ѹ҆́стъ є҆гѡ̀ ѹ҆слы́шавый. Ра́дꙋйсѧ, молчали̑ваѧ ѹ҆ста̀ и҆мѣ́вый: ра́дꙋйсѧ, ѱалмопѣ́нїю всегда̀ прилежа́вый.

<red>Р</red>а́дꙋйсѧ, корни́лїе, вели́кїй чꙋдотво́рче.
