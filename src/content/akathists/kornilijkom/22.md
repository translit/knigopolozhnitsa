---
title: "І҆́косъ а҃ї"
navigation:
  key: akathists-kornilijkom-22
  title: "І҆́косъ а҃ї"
  parent: akathists-kornilijkom
  order: 22
type: "akathist"
---

## І҆́косъ а҃ї:

<red>С</red>вѣ́тлыми лꙋча́ми чꙋде́съ твои́хъ, прпⷣбне ѻ҆́ч҃е корни́лїе, ѡ҆би́тель твою̀ просвѣща́еши, и҆ всю̀ странꙋ̀ рѡссі́йскꙋю бл҃года́тнѡ ѡ҆зарѧ́еши, ꙗ҆́кѡ сла́вити тѧ̀ бли̑жнимъ и҆ да̑льнимъ, пресла́внагѡ чꙋдотво́рца. Тѣ́мже и҆ мы̀ грѣ́шнїи, застꙋпле́нїѧ мл҃твеннагѡ твоегѡ̀ просѧ́ще, съ вѣ́рою и҆ любо́вїю прославлѧ́емъ тѧ̀ по до́лгꙋ бл҃гохвалє́нїи си́ми:

<red>Р</red>а́дꙋйсѧ, цѣле́бниче безме́здный недꙋ́гѡвъ дꙋше́вныхъ и҆ тѣле́сныхъ: ра́дꙋйсѧ, помо́щниче ско́рый и҆ преди́вный на по́мощь тѧ̀ призыва́ющымъ. Ра́дꙋйсѧ, слепы̑мъ прозрѣ́нїе ми́лостивый пода́телю: ра́дꙋйсѧ, разсла́бленныхъ тѣ́ломъ бл҃года́тный ѹ҆крѣпи́телю. Ра́дꙋйсѧ, въ со́нїихъ и҆ видѣ́нїихъ вѣ́рныѧ посѣща́ѧй: ра́дꙋйсѧ, болѧ́щымъ здра́вїе ꙗ҆вле́нїемъ твои́мъ подава́ѧй. Ра́дꙋйсѧ, недꙋ́жнаго болѧ́рина сѷмеѡ́на пред̾ мно́гими пресла́внѡ и҆сцѣли́вый: ра́дꙋйсѧ, свѣщꙋ̀ ѹ҆ гро́ба твоегѡ̀ чꙋде́снѡ воспламени́вый. Ра́дꙋйсѧ, лю́тѣ страда́вшаго и҆́нока корни́лїа ѿ мꙋчи́тельнагѡ недꙋ́га и҆зба́вивый: ра́дꙋйсѧ, нога́ми боле́зновавшаго мѡкі́а пра́во ходи́ти ѹ҆стро́ивый. Ра́дꙋйсѧ, бѣснова́таго проко́пїа ѿ дїа́вольскагѡ мꙋче́нїѧ свободи́вый: ра́дꙋйсѧ, изстꙋпленнаго ѹ҆мо́мъ се́ргїа здра́вымъ смы́сломъ ѡ҆дари́вый.

<red>Р</red>а́дꙋйсѧ, корни́лїе, вели́кїй чꙋдотво́рче.
