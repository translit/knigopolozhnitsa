---
title: "І҆́косъ и҃"
navigation:
  key: akathists-kornilijkom-16
  title: "І҆́косъ и҃"
  parent: akathists-kornilijkom
  order: 16
type: "akathist"
---

## І҆́косъ и҃:

<red>В</red>е́сь въ бз҃ѣ бы́въ бг҃омы́слїемъ мл҃твеннымъ непреста́ннымъ, прпⷣбне ѻ҆́ч҃е корни́лїе, и҆ бли́жнихъ твои́хъ ѡ҆ бз҃ѣ ѕѣлѡ̀ возлю́билъ є҆сѝ, наипа́че же ни́щихъ и҆ стра́ждꙋщихъ, ме́ньшихъ ѡ҆ хрⷭ҇тѣ бра́тїй твои́хъ, и҆́хже во вре́мѧ гла́да щедрода́тельнѡ пита́лъ є҆сѝ, всѧ́комꙋ нꙋжда́ющемꙋсѧ ми́лостыню неѡскꙋ́днѡ подава́лъ є҆сѝ, и҆ ма́лыѧ дѣ́ти любвеѡби́льнѡ призрѣва́лъ є҆сѝ, ка́къ ѻ҆те́цъ чадолюби́вый. тѣ́мже тебѣ̀ подража́телю млⷭ҇рдїѧ сп҃сова, вопїе́мъ хвале́бнѡ:

<red>Р</red>а́дꙋйсѧ, прпⷣбне, преподо́бїемъ хрⷭ҇топодража́тельнымъ ѹ҆краше́нный: ра́дꙋйсѧ, бг҃оносне, бг҃а и҆ бли́жнѧго твоего̀ соверше́ннѡ возлюби́вый. Ра́дꙋйсѧ, ни́щихъ пита́телю: ра́дꙋйсѧ, стра́нныхъ ѹ҆покои́телю. Ра́дꙋйсѧ, стра́ждꙋщихъ ѹ҆тѣ́шителю: ра́дꙋйсѧ, вдо́въ и҆ сирѡ́тъ защи́тителю. Ра́дꙋйсѧ, всѧ́къ во́зрастъ вѣ́рныхъ ми́лостынею твое́ю снабдѣ́вавый: ра́дꙋйсѧ, ма́лыѧ дѣ́ти любо́вїю твое́ю ѡ҆ хрⷭ҇тѣ взыска́вый. Ра́дꙋйсѧ, во дни̑ гла́да ѿ житниц твои́хъ мнѡ́гїѧ препита́вый: ра́дꙋйсѧ, ѹ҆тро́бꙋ щедро́тъ твои́хъ скꙋ́постїю не загради́вый. Ра́дꙋйсѧ, наде́ждꙋ несꙋмнѣ́ннꙋю на бг҃а возлага́вый: ра́дꙋйсѧ, по вѣ́рѣ и҆ мл҃твѣ твое́й, ѿ бг҃а препита́нїе неѡскꙋ́днѡ полꙋчи́вый.

<red>Р</red>а́дꙋйсѧ, корни́лїе, вели́кїй чꙋдотво́рче.
