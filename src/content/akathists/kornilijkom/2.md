---
title: "І҆́косъ а҃"
navigation:
  key: akathists-kornilijkom-2
  title: "І҆́косъ а҃"
  parent: akathists-kornilijkom
  order: 2
type: "akathist"
---

## І҆́косъ а҃:

<red>А҆́</red>гг҃ла земна́гѡ и҆ человѣ́ка нбⷭ҇нагѡ, ꙗ҆вѝ на́мъ тебѐ всеѧ̀ тва́ри зижди́тель, прпⷣбне ѻ҆́ч҃е корни́лїе: прови́дѣвъ бо бл҃гопло́дїе дꙋшѝ твоеѧ̀, ѿ ю҆́ныхъ лѣ́тъ и҆збра̀ тѧ̀ слꙋжи́ти є҆мꙋ̀ въ прпⷣбїи и҆ чистотѣ̀, на́мъ же, чтꙋ́щымъ тѧ̀, внꙋша́етъ вопи́ти къ тебѣ̀:

<red>Р</red>а́дꙋйсѧ, бл҃горо́дныхъ роди́телей сы́не бг҃олюбе́зный: ра́дꙋйсѧ, бл҃гочести́выѧ четы̀ прозѧбе́нїе бл҃года́тное. Ра́дꙋйсѧ, ѿ младе́нчества на слꙋ́жбꙋ бг҃ови ѡ҆сщ҃е́нный: ра́дꙋйсѧ, ѿ ю҆́ности на по́двиги дꙋхѡ́вныѧ пред̾избра́нный. Ра́дꙋйсѧ, свѣ́тлость са́на болѧ́рскагѡ хрⷭ҇та̀ ра́ди презрѣ́вый: ра́дꙋйсѧ, слꙋжи́ти цр҃ю нбⷭ҇номꙋ преи́скреннѣ восхотѣ́вый. Ра́дꙋйсѧ, сегѡ̀ ра́ди слꙋ́жбꙋ ца́рю земно́мꙋ ѡ҆ста́вивый: ра́дꙋйсѧ, на по́двиги поста̀ и҆ моли̑твы ре́вностнѡ потекі́й. Ра́дꙋйсѧ, въ ѡ҆би́тели прпⷣбнаго кѷрі́лла во и҆́ночество постри́женный: ра́дꙋйсѧ, въ послꙋша́нїи ста́рцꙋ твоемꙋ̀ ѕѣлѡ̀ преꙋспѣ́вый. Ра́дꙋйсѧ, трꙋды̀ вели́кїѧ въ хлѣбнѣ нелѣ́ностнѡ соверши́вый: ра́дꙋйсѧ, вери̑ги тѧ̑жкїѧ на тѣ́лѣ твое́мъ носи́вый.

<red>Р</red>а́дꙋйсѧ, корни́лїе, вели́кїй чꙋдотво́рче.
