---
title: "І҆́косъ і҃"
navigation:
  key: akathists-kornilijkom-20
  title: "І҆́косъ і҃"
  parent: akathists-kornilijkom
  order: 20
type: "akathist"
---

## І҆́косъ і҃:

<red>Ц</red>р҃ѧ̀ нбⷭ҇нагѡ хрⷭ҇та̀ бг҃а ра́бъ бы́вый, прпⷣбне ѻ҆́ч҃е, въ рꙋ́цѣ є҆гѡ̀ ст҃ы́ѧ ми́рнѡ и҆ безмѧте́жнѡ пре́далъ є҆сѝ чи́стꙋю твою̀ дꙋ́шꙋ, тѣ́ло же твоѐ многоподви́жное, въ наслѣ́дїе цѣле́бное ѡ҆би́тели твое́й ѡ҆ста́вилъ є҆сѝ, въ не́йже ѻ҆но̀ че́стнѡ погребе́сѧ, и҆ то́ки чꙋде́съ и҆сточа́етъ ѿ ра́ки твоеѧ̀. Покланѧ́ющесѧ мѣ́стꙋ посме́ртнагѡ поко́ѧ твоегѡ̀, ст҃е, ѹ҆миле́ннѡ тебѣ̀ вопїе́мъ:

<red>Р</red>а́дꙋйсѧ, кончи́нꙋ пра́веднꙋю полꙋчи́вый: ра́дꙋйсѧ, непосты́днѡ и҆ ст҃ѡ тече́нїе твоѐ сконча́вый. Ра́дꙋйсѧ, во бл҃гоꙋха́нїи ст҃ы́ни сно́мъ сме́ртнымъ ѡ҆почи́вый: ра́дꙋйсѧ, со слеза́ми мно́гими ѿ ни́хъ погребе́нный. Ра́дꙋйсѧ, въ хра́мѣ бг҃омт҃ре, тобо́ю созда́нномъ, положе́нный: ра́дꙋйсѧ, под̾ кро́вомъ цр҃и́цы нбⷭ҇ныѧ посмертный поко́й тѣ́лꙋ твоемꙋ̀ ѡ҆брѣты́й. Ра́дꙋйсѧ, дꙋше́ю твое́ю ст҃о́ю въ ѡ҆би́тєли ра́йскїѧ къ не́й воспари́вый: ра́дꙋйсѧ, ѿ сн҃а є҆ѧ̀ и҆ бг҃а вѣнце́мъ безсме́ртныѧ жи́зни почте́нный. Ра́дꙋйсѧ, ли́кѡмъ ст҃ы́хъ, прⷭ҇то́лꙋ є҆гѡ̀ предстоѧ́щихъ, сопричте́нный: ра́дꙋйсѧ, чꙋдесы̀ мно́гими по сме́рти ст҃ость твою̀ ѡ҆знаменова́вый. Ра́дꙋйсѧ, ѿ ра́ки твоеѧ̀ честны̑ѧ и҆сцѣлє́нїѧ бл҃года̑тныѧ и҆сточи́вый.

<red>Р</red>а́дꙋйсѧ, корни́лїе, вели́кїй чꙋдотво́рче.
