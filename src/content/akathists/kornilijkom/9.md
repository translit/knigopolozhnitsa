---
title: "Конда́къ є҃"
navigation:
  key: akathists-kornilijkom-9
  title: "Конда́къ є҃"
  parent: akathists-kornilijkom
  order: 9
type: "akathist"
---

## Конда́къ є҃:

<red>Б</red>г҃оте́чное свѣти́ло бы́въ, сїѧ́нїемъ добродѣ́тельнагѡ житїѧ̀ твоегѡ̀ привле́клъ є҆сѝ въ пꙋсты́ню коме́льскꙋю пꙋстыннолюби́выѧ и҆́ноки, сожи́тельствовати тебѣ̀, прпⷣбне ѻ҆́ч҃е: ты́ же по глаго́лꙋ хрⷭ҇то́вꙋ, грѧдꙋ́щихъ къ тебѣ̀ не и҆згонѧ́лъ є҆сѝ, но съ любо́вїю прїима́лъ є҆сѝ: и҆ та́кѡ въ пꙋсты́ни твое́й ѹ҆стро́исѧ ѡ҆би́тель ст҃а́ѧ, въ не́йже и҆́нокѡвъ ли́къ, тобо́ю ѹ҆правлѧ́емый, поѧ́ше бг҃ꙋ хвале́бнꙋю пѣ́снь: <red>А҆</red>ллилꙋ́їа.
