---
title: "І҆́косъ ѳ҃"
navigation:
  key: akathists-kornilijkom-18
  title: "І҆́косъ ѳ҃"
  parent: akathists-kornilijkom
  order: 18
type: "akathist"
---

## І҆́косъ ѳ҃:

<red>В</red>иті́йство человѣ́ческое не довлѣ́етъ ко изглаго́ланїю мно́гихъ подвигѡ́въ бг҃оꙋго́днагѡ равноа́гг҃льнагѡ житїѧ̀ твоегѡ̀, прпⷣбне ѻ҆́ч҃е корни́лїе: въ ста́рости глꙋбо́цѣй неѡсла́бнѡ и҆ нелѣ́ностнѡ подвиза́лсѧ є҆сѝ въ мл҃твахъ, бдѣ́нїихъ и҆ поще́нїихъ, гото́вѧсѧ ко и҆схо́дꙋ твоемꙋ̀ и҆ преселе́нїю въ вѣ́чность. сегѡ̀ ра́ди тебѣ̀, до́бромꙋ подви́жникꙋ хрⷭ҇то́вꙋ, смиренномꙋ́дреннѡ прино́симъ сїѧ̑ пѣ̑сни хвалє́бныѧ:

<red>Р</red>а́дꙋйсѧ, и҆́стинный ѹ҆го́дниче бж҃їй, вѣ́рꙋ до конца̀ сохрани́вый: ра́дꙋйсѧ, и҆збра́нный слꙋго̀ гдⷭ҇ень, наде́ждꙋ несꙋмнѣ́ннꙋ стѧжа́вый. Ра́дꙋйсѧ, равноа́гг҃льный человѣ́че, любо́вь ст҃ꙋ́ю себѣ̀ ѹ҆сво́ивый: ра́дꙋйсѧ, послѣ́дователю єѵⷢ҇лскагѡ ѹ҆че́нїѧ, всѧ̑ за́повѣди є҆гѡ̀ соверши́вый. Ра́дꙋйсѧ, въ ста́рости масти́тѣй ю҆́ность дх҃о́внꙋю проѧви́вый: ра́дꙋйсѧ, въ безмо́лвїи мл҃твенном дх҃о́внѡ созрѣ́вый. Ра́дꙋйсѧ, къ и҆схо́дꙋ сме́ртномꙋ до́брѣ себѐ приꙋгото́вивый: ра́дꙋйсѧ, съ горѧ́щимъ свѣти́льникомъ до́брыхъ дѣ́лъ жениха̀ нбⷭ҇нагѡ срѣ́сти гото́вый. Ра́дꙋйсѧ, ст҃о́е и҆́мѧ гдⷭ҇а і҆и҃са въ се́рдцѣ и҆ ѹ҆стѣ́хъ твои́хъ всегда̀ и҆мѣ́вый: ра́дꙋйсѧ, и҆́менемъ тѣ́мъ бжⷭ҇твенным и҆сцѣле́нїѧ болѧ́щихъ соверша́вый. Ра́дꙋйсѧ, бл҃года́тїю цѣле́бною свы́ше ѡ҆богаще́нный: ра́дꙋйсѧ, да́ромъ прозорли́вства ѿ гдⷭ҇а ѡ҆даре́нный.

<red>Р</red>а́дꙋйсѧ, корни́лїе, вели́кїй чꙋдотво́рче.
