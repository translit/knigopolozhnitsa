---
title: "Мл҃тва"
navigation:
  key: akathists-kornilijkom-26
  title: "Мл҃тва"
  parent: akathists-kornilijkom
  order: 26
type: "akathist"
---

## Мл҃тва:

<versal>Ѽ</versal> свѧщє́ннаѧ главо̀, земны́й ангеле, нбⷭ҇ный человѣ́че, вели́кїй чꙋдотво́рче, прпⷣбне ѻ҆́ч҃е корни́лїе! Къ тебѣ̀ съ вѣ́рою и҆ любо́вїю ѹ҆се́рднѡ прибѣга́юще, ѹ҆миле́ннѡ про́симъ тѧ̀, нбⷭ҇нагѡ предста́телѧ на́шегѡ: ꙗ҆вѝ на́мъ, смирє́ннымъ и҆ грѣ̑шнымъ, любо́вь твою̀ ѻ҆те́ческꙋю и҆ многомо́щное твоѐ застꙋпле́нїе: се́ бо, грѣ̑хъ ра́ди на́шихъ, не дерза́емъ съ свобо́дою ча́дъ бж҃їихъ проси́ти гдⷭ҇а и҆ влⷣкꙋ на́шего ѡ҆ нꙋ́жныхъ на́мъ на потре́бꙋ, но тебѐ мл҃твенника къ немꙋ̀ бл҃гопрїѧ́тнаго предлага́емъ, вѣ́рꙋюще несомнѣ́ннѡ, ꙗ҆́кѡ всѧ̑ блага̑ѧ мо́жеши на́мъ и҆спроси́ти ѹ҆ бл҃гости є҆гѡ̀, а҆́ще то́кмѡ восхо́щеши. и҆спросѝ ѹ҆̀бо на́мъ, ѹ҆го́дниче бж҃їй, ѹ҆ всеще́драгѡ и҆ человѣколю́бца бг҃а, вѣ́рꙋ пра́вꙋ, бл҃гоче́стїе непоколеби́мое, покаѧ́нїе соверше́нное, житїѧ̀ и҆справле́нїе рѣши́тельное: да про́чее не прогнѣвлѧ́емъ гдⷭ҇а нарꙋше́нїемъ ст҃ы́хъ є҆гѡ̀ за́повѣдей и҆ сподо́бимсѧ проще́нїѧ грѣхѡ́въ на́шихъ ѿ негѡ̀ полꙋчи́ти. Ѹ҆молѝ, чꙋдотво́рче ст҃ы́й, дарова́ти ми́ръ и҆ бл҃гострое́нїе странѣ̀ на́шей рѡссі́йской, здра́вїе же, спасе́нїе и҆ на врагѝ ѡ҆доле́нїе. Сохранѝ, ст҃че бж҃їй, мл҃твами твои́ми цр҃ковь хрⷭ҇то́вꙋ ѿ є҆ресе́й и҆ раско́лѡвъ, сꙋевѣ́рїѧ и҆ невѣ́рїѧ человѣ́ческагѡ: да цвѣте́тъ въ не́й ст҃о́е правосла́вїе во все́й си́лѣ и҆ прино́ситъ плоды̀ спаси́тєльныѧ дꙋша́мъ. Соблюдѝ ѿ всѧ́кагѡ ѕла̀ и҆ ѡ҆би́тель тобо́ю созда́ннꙋю, и҆ всѧ̑ живꙋ́щыѧ и҆ подвиза́ющыѧсѧ въ не́й по твои̑мъ ѹ҆ста́вѡмъ: да цѣ́лы и҆ невреди́мы пребꙋ́дꙋтъ ѿ и҆скꙋше́нїй врага̀ сп҃се́нїѧ человѣ́ческагѡ. При́зри ми́лостивнѡ и҆ на предстоѧ́щыѧ ра́цѣ моще́й твои́хъ и҆ молѧ́щыѧсѧ лю́ди, и҆же въ ѡ҆би́тель твою̀ прихо́дѧтъ на поклоне́нїе, и҆ всѧ̑ прошє́нїѧ и҆́хъ во бла́го и҆спо́лни: болѧ́щымъ и҆сцѣле́нїе, скорбѧ́щымъ ѹ҆тѣше́нїе, бѣ́дствꙋющымъ вспоможе́нїе ско́рѡ пода́ждь. всѣ̑мъ же на́мъ здра́вїе дꙋше́вное и҆ тѣле́сное, землѝ плодоно́сїе, ти́хое и҆ бг҃оꙋго́дное житїѐ, бл҃гꙋ́ю хрⷭ҇тїа́нскꙋю кончи́нꙋ и҆ до́брый ѿвѣ́тъ на стра́шномъ сꙋдѣ̑ хрⷭ҇то́вом, ѹ҆ всеми́лостивагѡ бг҃а и҆схода́тайствꙋй, ꙗ҆́кѡ вои́стиннꙋ и҆мѣ́ѧй ве́лїе къ немꙋ̀ дерзнове́нїе. Є҆́й ѻ҆́ч҃е! Вѣ́мы, ꙗ҆́кѡ мно́гѡ мо́жетъ мл҃тва твоѧ̀ пред̾ лице́мъ вседержи́телѧ гдⷭ҇а: сегѡ̀ ра́ди крѣ́пкѡ на тѧ̀ ѹ҆пова́емъ, и҆ на твоѧ̑ ст҃ы̑ѧ мл҃твы ѕѣлѡ̀ надѣ́емсѧ, ꙗ҆́кѡ ты̀ приведе́ши на́съ предста́тельствомъ твои́мъ въ небꙋ́рное приста́нище сп҃се́нїѧ, и҆ наслѣ́дники пока́жеши на́съ всесвѣ́тлагѡ црⷭ҇твїѧ хрⷭ҇то́ва. Не посрамѝ же, ст҃е ѻ҆́ч҃е на́шъ, ѹ҆пова́нїѧ на́шегѡ, и҆ сподо́би на́съ вкꙋ́пѣ съ тобо́ю бл҃же́нства ра́йскагѡ наслажда́тисѧ: да сла́вимъ, хва́лимъ и҆ велича́емъ вели́кꙋю млⷭ҇ть къ на́мъ человѣколю́бца бг҃а, ѻ҆ц҃а̀ и҆ сн҃а и҆ ст҃а́гѡ дх҃а, и҆ твоѐ бл҃го́е ѻ҆те́ческое застꙋпле́нїе, во вѣ́ки вѣкѡ́въ. <red>А҆</red>ми́нь.

{% illustration "small-ornaments/ornament-from-12th-century-armenian-gospel-crider", "small" %}
