---
title: "І҆́косъ а҃і"
navigation:
  key: akathists-varlaamhut-22
  title: "І҆́косъ а҃і"
  parent: akathists-varlaamhut
  order: 22
type: "akathist"
---

## І҆́косъ а҃і:

<red>С</red>вѣтоза́рное свѣти́ло, на хꙋ́тынской горѣ̀ воссїѧ́вшее, и҆ по честнѣ́мъ ѹ҆спе́нїи твоѐмъ зри́мъ тѧ̀, бг҃омꙋ́дре ѻ҆́тче варлаа́ме, занѐ и҆ ны́нѣ свѣти́ши на́мъ зна́мєнїи и҆ чꙋдесы̀, ѿ ст҃ы́хъ моще́й твои́хъ и҆стека́ющими, ꙗ҆̀же и҆зволе́нїемъ бж҃їимъ землѧ̀ ꙗ҆вѝ ст҃и́телю є҆ѵфѵ́мїю и҆ бы́вшимъ во хра́ме съ ни́мъ и҆гꙋ́менꙋ тара́сїю, ѵ҆подїа́конꙋ і҆ѡа́ннꙋ, ꙗ҆́кѡ многоцѣ́нное и҆ бл҃года́ти и҆спо́лненное сокро́вище. Тѣ́мже и҆ мы̀, бл҃года́рствєннаѧ бг҃ꙋ приносѧ̀ ѡ҆ тебѣ̀ пѣ̑нїѧ, взыва́емъ къ тебѣ̀ си́це:

<red>Р</red>а́дꙋйсѧ, нетлѣ́нїемъ моще́й твои́хъ сла́внѡ ѿ бг҃а возвели́ченный. Ра́дꙋйсѧ, ѿ моще́й твои́хъ и҆сцѣлє́нїѧ недꙋ́гѡвъ бл҃года́тїю бж҃їей и҆сточа́ѧй. Ра́дꙋйсѧ, ча́ше, и҆злива́ющаѧ то́ки милосе́рдїѧ бж҃їѧ. Ра́дꙋйсѧ, чꙋде́съ пꙋчи́но. свы́ше и҆злїѧ́ннаѧ. Ра́дꙋйсѧ, пре́жде сме́рти ꙗ҆ви́вый ди̑внаѧ. Ра́дꙋйсѧ, и҆ по ѹ҆спе́нїи соверша́ѧй чꙋ̑днаѧ. Ра́дꙋйсѧ, ꙗ҆́кѡ и҆ по сме́рти жи́въ пребыва́еши, ꙗ҆влѧ́ѧ въ себѣ̀ си̑лы бж҃є́ственныѧ. Ра́дꙋйсѧ, ꙗ҆́кѡ мл҃твеннѡ тѧ̀ призыва́ющыѧ, ско́рѡ посѣща́еши. Ра́дꙋйсѧ, немощны́хъ цѣли́телю. Ра́дꙋйсѧ, ско́рбныхъ ѹ҆тѣ́шителю. Ра́дꙋйсѧ, ꙗ҆́кѡ и҆ по преставле́нїи твоѐмъ при́снѡ съ на́ми пребыва́еши. Ра́дꙋйсѧ, ꙗ҆́кѡ и҆ живѧ̀ въ селе́нїихъ ра́йскихъ на́съ не ѡ҆ставлѧ́еши.

<red>Р</red>а́дꙋйсѧ, варлаа́ме вели́кїй и҆ пресла́вный чꙋдотво́рче.
