---
title: "І҆́косъ і҃"
navigation:
  key: akathists-varlaamhut-20
  title: "І҆́косъ і҃"
  parent: akathists-varlaamhut
  order: 20
type: "akathist"
---

## І҆́косъ і҃:

<red>Ц</red>р҃ѧ̀ нбⷭ҇наго возлюби́въ всѣ́мъ се́рдцемъ твои́мъ и҆ все́ю дꙋше́ю твое́ю и҆ все́ю мы́слїю твое́ю, до конца̀ жи́зни твоеѧ̀ въ терпѣ́нїи и҆ по́двизѣ неѡсла́бно пребы́лъ є҆сѝ, и҆ є҆гда̀ дости́гнꙋвъ въ мѣ́рꙋ во́зраста и҆ въ мꙋ́жа соверше́нна, позна́лъ приближе́нїе вре́мени, нꙋ́жнагѡ человѣ́кꙋ и҆змѣне́нїѧ, во є҆́же тлѣ́нномꙋ наслѣ́довати ѻ҆бѣтова́нное безсме́ртїе, тогда̀ завѣща́лъ є҆сѝ ѹ҆ченикѡ́мъ твои́мъ всѧ̑ потрє́бнаѧ ко спасе́нїю, наста́вника же въ себє̀ мѣ́сто а҆нтѡ́нїѧ сподви́жника твоегѡ̀ ѡ҆ста́вилъ є҆сѝ, є҆мꙋ́же и҆ ѡ҆би́тель ст҃ꙋю врꙋчи́лъ є҆сѝ и҆ бра́тїю: та́же бл҃гослови́въ всѣ́хъ, пре́далъ є҆сѝ ст҃ꙋ́ю дꙋ́шꙋ твою̀ въ рꙋ́цѣ бж҃їи. Мы̀ же, помина́юще сїѧ̀, и҆з̾ глꙋби́ны серде́цъ вопїе́мъ тѝ такова̑ѧ:

<red>Р</red>а́дꙋйсѧ, и҆́скреннюю любо́вь къ бг҃ꙋ въ дꙋшѐ и҆ се́рдце непреста́ннѡ и҆мѣ́вый. Ра́дꙋйсѧ, то́юже любо́вїю къ дꙋхѡ́внымъ ча́дамъ твои́мъ, при ѿше́ствїи и҆спо́лненный. Ра́дꙋйсѧ, стра́хъ бж҃їй въ се́рдце вы́нꙋ сохрани́вый. Ра́дꙋйсѧ, є҆ди́номꙋ гдⷭ҇ꙋ до конца̀ послꙋжи́вый. Ра́дꙋйсѧ, бл҃гоче́стнѡ тече́нїе вре́менныѧ жи́зни сконча́вый. Ра́дꙋйсѧ, кончи́нꙋ свою̀ предꙋвѣ́джвый. Ра́дꙋйсѧ, ꙗ҆́кѡ съ тве́рдымъ надѣ́ѧнїемъ бла́гъ вѣ́чныхъ преста́вилсѧ є҆сѝ къ бг҃ꙋ. Ра́дꙋйсѧ, ꙗ҆́кѡ цр҃ь ца́рствꙋющихъ прїѧ́тъ тѧ̀ въ нбⷭ҇ное црⷭ҇твїе. Ра́дꙋйсѧ, ꙗ҆́кѡ ст҃остїю житїѧ̀ ми́лость бж҃їю ѡ҆брѣ́лъ є҆сѝ. Ра́дꙋйсѧ, ра́бе бл҃гїй и҆ вѣ́рный вше́дый въ ра́дость гдⷭ҇а твоегѡ̀. Ра́дꙋйсѧ, ꙗ҆́кѡ ѿ ѡ҆би́тели земны́ѧ въ ѡ҆би́тель нбⷭ҇нꙋю пресели́лсѧ є҆сѝ. Ра́дꙋйсѧ, ꙗ҆́кѡ съ нбⷭ҇ныхъ высѡ́тъ на мольбы́ на́ша ми́лостивно призира́еши.

<red>Р</red>а́дꙋйсѧ, варлаа́ме вели́кїй и҆ пресла́вный чꙋдотво́рче.
