---
title: "І҆́косъ а҃"
navigation:
  key: akathists-varlaamhut-2
  title: "І҆́косъ а҃"
  parent: akathists-varlaamhut
  order: 2
type: "akathist"
---

## І҆́косъ а҃:

<red>А҆́</red>гг҃лѡмъ ѹ҆подо́билсѧ є҆сѝ, бг҃омꙋ́дре ѻ҆́тче варлаа́ме, непоро́чнымъ житїе́мъ твои́мъ на землѝ: добродѣ́тельми ѹ҆кра́шенъ, пресели́лсѧ є҆сѝ ѿ землѝ на не́бо, ди́вный ѻ҆́бразъ соверше́нства дꙋхо́внагѡ на́мъ ѡ҆ста́вивъ, да подража́емъ добродѣ́телемъ твои̑мъ. Ты же со а҆́гг҃лы и҆ всѣ́ми ст҃ы́ми предстоѧ̀ престо́лꙋ гдⷭ҇а сла́вы, моли́сѧ ѡ҆ на́съ, почита́ющихъ тѧ̀ и҆ во ѹ҆миле́нїи зовꙋ́щихъ тѝ такова̑ѧ:

<red>Р</red>а́дꙋйсѧ, ѿрасле бг҃одаро́ваннаѧ ко́рене бл҃гочести́вагѡ. Ра́дꙋйсѧ, вели́кагѡ новагра́да прозѧбе́нїе пречестно́е. Ра́дꙋйсѧ, ча̀до возлю̀бленное бл҃года́ти дъх҃а бж҃їѧ и҆спо́лненное. Ра́дꙋйсѧ, ѻ҆троча̀ бг҃олюбе́зное. Ра́дꙋйсѧ, и҆змла́да бж҃е́ственными писа́ньми дꙋ́шꙋ твою̀ насы́тивый. Ра́дꙋйсѧ, во мла́дости мꙋ́дрость ста́рца стѧжа́вый. Ра́дꙋйсѧ, воздержа́нїемъ роди́тели твоѧ̑ и҆зꙋми́вый. Ра́дꙋйсѧ, смире́нїемъ и҆ послꙋша́нїемъ мно́гихъ ѹ҆диви́вый. Ра́дꙋйсѧ, ю҆́ность твою̀ непоро́чностїю житїѧ̀ ѹ҆кра́сивый. Ра́дꙋйсѧ, цѣломꙋ́дрїе дѣ́вства невреди́мѡ сохрани́вый. Ра́дꙋйсѧ, ѿ ю҆́ности въ же́ртвꙋ бл҃гопрїѧ́тнꙋ гдⷭ҇еви са́мъ себѐ принесы́й. Ра́дꙋйсѧ, во все́мъ житїѝ є҆ди́но попече́нїе и҆мѣ́евый є҆́же трїѷпоста́сномꙋ бг҃ꙋ то́кмѡ слꙋжи́ти.

<red>Р</red>а́дꙋйсѧ, варлаа́ме вели́кїй и҆ пресла́вный чꙋдотво́рче.
