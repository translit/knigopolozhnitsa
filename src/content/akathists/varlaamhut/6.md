---
title: "І҆́косъ г҃"
navigation:
  key: akathists-varlaamhut-6
  title: "І҆́косъ г҃"
  parent: akathists-varlaamhut
  order: 6
type: "akathist"
---

## І҆́косъ г҃:

<red>И҆</red>мѣ́ѧ непреѡдоли́мое жела́нїе и҆́го хрⷭ҇то́во на себѐ прїѧ́ти и҆ во слѣ́дъ хрⷭ҇тꙋ̀ поитѝ, въ послꙋша́нїе ѻ҆тцꙋ̀ твоемꙋ̀ дꙋхо́вномꙋ преда́лсѧ є҆сѝ все́ю дꙋше́ю и҆ всѣ́мъ се́рдцемъ. Се́й же проразꙋмѣва́ѧ въ тебѣ̀ сосꙋ́дъ и҆збра́нный ст҃о́мꙋ дх҃ꙋ, ѡ҆блече́ тѧ̀ во а҆гг҃льскїй ѻ҆́бразъ и҆ наречѐ и҆́мѧ тѝ варлаа́мъ. Ты́ же всѧ добродѣ́тєли, подоба́ющїй и҆́нокѡмъ, соверши́лъ є҆сѝ, и҆ въ новонача́лїи свое́мъ соверше́нъ бы́ти и҆́нокъ и҆ до́бръ подви́жникъ показа́лсѧ є҆сѝ. Сегѡ̀ ра́ди и҆з̾ глꙋбины̀ серде́цъ вопїе́мъ тѝ такова̑ѧ:

<red>Р</red>а́дꙋйсѧ, и҆́ноческагѡ житїѧ̀ скѡ́рби и҆ тѣснотꙋ̀ возлюби́вый. Ра́дꙋйсѧ, сожи́тельство и҆ собесѣ́дничество съ прпⷣбными и҆збра́вый. Ра́дꙋйсѧ, вѣ́рою, любо́вїю и҆ ѹ҆пова́нїемъ спасе́нїѧ и҆спо́лненный. Ра́дꙋйсѧ, ѻ҆бѣ́томъ де́вства чистотꙋ̀ се́рдца ꙗ҆ви́вый. Ра́дꙋйсѧ, ѻ҆бѣ́томъ нестѧжа́нїѧ высотꙋ̀ дъх҃а показа́вый. Ра́дꙋйсѧ, ѻ҆бѣ́томъ послꙋша́нїѧ всесоверше́нное слꙋже́нїе своѐ є҆ди́номꙋ бг҃ꙋ ѹ҆тверди́вый. Ра́дꙋйсѧ, житїю̀ и҆ по́двигѡмъ дре́внихъ прпⷣбныхъ ѻ҆те́цъ поревнова́вый. Ра́дꙋйсѧ, въ трꙋды̀ и҆ послꙋша́нїе ѻ҆тцꙋ̀ твоемꙋ̀ дꙋхо́вномꙋ преда́тисѧ ѹ҆се́рднѡ восхотѣ́вый. Ра́дꙋйсѧ, и҆скꙋ́съ долготерпѣ́нїѧ бл҃гоꙋспѣ́шно проше́дый. Ра́дꙋйсѧ, всѧ́кое послꙋша́нїе со смире́нїемъ и҆ кро́тостїю соверши́вый. Ра́дꙋйсѧ, бл҃гочи́нїѧ монасты́рскагѡ вѣ́рный храни́телю. Ра́дꙋйсѧ, равноагг҃льнагѡ житїѧ̀ стро́гїй ревни́телю.

<red>Р</red>а́дꙋйсѧ, варлаа́ме вели́кїй и҆ пресла́вный чꙋдотво́рче.
