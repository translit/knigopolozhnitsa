---
title: "І҆́косъ д҃"
navigation:
  key: akathists-varlaamhut-8
  title: "І҆́косъ д҃"
  parent: akathists-varlaamhut
  order: 8
type: "akathist"
---

## І҆́косъ д҃:

<red>С</red>лы̀шавъ похвалѧ́ема тѧ̀ бы́ти во ѡ҆би́тели ѿ человѣ̑къ, превозноше́нїѧ сꙋ́етнагѡ ѹ҆боѧ́лсѧ є҆сѝ, ѻ҆́тче прпⷣбне. и҆ те́плѣ моли́лсѧ є҆сѝ ко гдⷭ҇ꙋ да сподо́битъ тѧ̀ въ пꙋсты́нномъ безмо́лвїи є҆мꙋ̀ слꙋжити. Тѣ́мже, ꙗ҆́кѡ и҆ща́й сла́вы є҆ди́нагѡ бг҃а, прише́лъ є҆сѝ на го́рꙋ хꙋ́тынскꙋю, свы́ше тебѣ̀ лꙋче́мъ бж҃е́ственнагѡ свѣ́та ѹ҆каза́ннꙋю, да та́мѡ въ ми́ре є҆ди́номꙋ гдⷭ҇ꙋ рабо́таеши. Мы́ же, дивѧ́шесѧ пречꙋ́дномꙋ семꙋ̀ ѹ҆каза́нїю, ра́достно зове́мъ тѝ такова̑ѧ:

<red>Р</red>а́дꙋйсѧ, презрѣ́вый сла́вꙋ человѣ́ческꙋю. ꙗ҆́кѡ сꙋ́етнꙋю. Ра́дꙋйсѧ, воспрїѧ́вый ст҃о́е смире́нїе і҆и҃сово. Ра́дꙋйсѧ, бл҃года́тїю бж҃їею води́мый, ꙗ҆́кѡ є҆ди́нъ ѿ дре́внихъ патрїа́рхѡвъ. Ра́дꙋйсѧ, ѡ҆ст҃и́вый го́рꙋ хꙋ́тынскꙋю твои́мъ прише́ствїемъ. Ра́дꙋйсѧ, лꙋ́чь ѻ҆́гненъ ви́дѣвый на не́й. Ра́дꙋйсѧ, чрез̾ сїѐ прїѧ́вый ѿ гдⷭ҇а бл҃го́е и҆звѣще́нїе ѡ҆ мѣ́стѣ поко́ѧ твоегѡ̀. Ра́дꙋйсѧ, зри́телю бж҃е́ственныхъ видѣ́нїй. Ра́дꙋйсѧ, го́рлице пꙋстыннолюби́ваѧ, хꙋ́тынскꙋю де́брь ѡ҆гласи́вшаѧ пѣ́нїемъ сла́вы бж҃їѧ. Ра́дꙋйсѧ, крі́не бл҃гоꙋха́ющїй въ пꙋсты́ни. Ра́дꙋйсѧ, мл҃твъ бл҃гово́нное кади́ло. Ра́дꙋйсѧ, ѱалмопѣ́нїѧ ѻ҆рга́не и҆зѧ́щный.

<red>Р</red>а́дꙋйсѧ, варлаа́ме вели́кїй и҆ пресла́вный чꙋдотво́рче.
