---
title: "І҆́косъ ѕ҃"
navigation:
  key: akathists-varlaamhut-12
  title: "І҆́косъ ѕ҃"
  parent: akathists-varlaamhut
  order: 12
type: "akathist"
---

## І҆́косъ ѕ҃:

<red>В</red>озсїѧ́въ ѿ вели́кагѡ новагра́да, ѻ҆́тче на́шъ варлаа́ме. просвѣти́лъ є҆сѝ чꙋ́днымъ житїе́мъ твои́мъ го́рꙋ хꙋ́тынскꙋю, на не́йже и҆ ѻ҆би́тель и҆́нокѡмъ во спасе́нїе бж҃їимъ и҆зволе́нїемъ ѹ҆стро́илъ є҆сѝ, и҆ цр҃ковь во и҆́мѧ преѡбраже́нїѧ гдⷭ҇нѧ созда́лъ є҆сѝ, и҆ сщ҃е́нства бл҃года́ть воспрїѧ́ти чрез̾ ст҃и́телѧ бж҃їѧ и҆ и҆гꙋменомъ созда́нныѧ тобо́ю ѻ҆би́тели ѿ негѡ̀ нарещи́сѧ не ѹ҆кло́нилсѧ є҆сѝ, а҆́ще и҆ тꙋжа́ше дх҃ъ тво́й, ѹ҆жаса́ѧсѧ высоты̀ сеѧ̀. Мы́ же, прославлѧ́юще тѧ̀, любо́вїю вопїе́мъ тѝ:

<red>Р</red>а́дꙋйсѧ, во ѹ҆дале́нїи ѿ мі́ра сꙋ́етнагѡ пꙋсты́ннꙋю ѻ҆би́тель ра́ди и҆́щꙋщихъ спасе́нїѧ до́брѣ ѡ҆снова́вый. Ра́дꙋйсѧ, водвори́вшимсѧ въ не́й вели́кїй ѹ҆чи́телю и҆ бг҃омꙋ́дрый наста́вниче. Ра́дꙋйсѧ, бл҃гоговѣ́йный ѻ҆лтарѧ̀ гдⷭ҇нѧ слꙋжи́телю, ѡ҆ вѣ́рныхъ молѧ́йсѧ. Ра́дꙋйсѧ, со мно́гимъ дерзнове́нїемъ ѡ҆ на́съ недосто́йныхъ ко гдⷭ҇ꙋ предста́тельствꙋющїй. Ра́дꙋйсѧ, та́инъ бж҃їихъ и҆́стинный строи́телю. Ра́дꙋйсѧ, слове́снагѡ ста́да твоегѡ̀ до́брый па́стырю. Ра́дꙋйсѧ, предводи́телю бг҃омꙋ́дрый въ пꙋтѝ спасе́нїѧ. Ра́дꙋйсѧ, вождю̀ до́блїй. мно́гихъ приведы́й ко спасе́нїю. Ра́дꙋйсѧ, ст҃ы́ѧ во́ли бж҃їѧ и҆сполни́телю. Ра́дꙋйсѧ, ѻ҆те́ческихъ преда́нїй ѹ҆се́рдный храни́телю. Ра́дꙋйсѧ, и҆́нокѡвъ бл҃гочести́выхъ похвало̀ и҆ ѹ҆крашѐнїе. Ра́дꙋйсѧ, и҆ ѡ҆ на́съ грѣ́шныхъ сꙋдїѝ пра́веднагѡ ѹ҆моле́нїе.

<red>Р</red>а́дꙋйсѧ, варлаа́ме вели́кїй и҆ пресла́вный чꙋдотво́рче.
