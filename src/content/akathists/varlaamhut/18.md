---
title: "І҆́косъ ѳ҃"
navigation:
  key: akathists-varlaamhut-18
  title: "І҆́косъ ѳ҃"
  parent: akathists-varlaamhut
  order: 18
type: "akathist"
---

## І҆́косъ ѳ҃:

<red>В</red>ѣті́йствꙋющїй ѧ҆зы́къ недоꙋмѣ́етъ досто́йнѡ воспѣ́ти твоѧ̀ по́двиги и҆ трꙋды̀, благі́й ра́бе бж҃їй, ꙗ҆́же поне́слъ є҆сѝ любвѐ ра́ди и҆ спасе́нїѧ дꙋ́шъ при́сныхъ твои́хъ: ꙗ҆ви́лсѧ бо є҆сѝ проповѣ́дникъ воздержа́нїѧ и҆ терпѣ́нїѧ и҆́нокѡмъ пꙋстыннолюби̑вымъ и҆ всѣ̑мъ ѹ҆чи́тель мꙋ́дрый, наставлѧ́ѧй на пꙋ́ть спасе́нїѧ. Мы же, чꙋдѧ́щесѧ высотѣ̀ и҆ си́лѣ твоѐѧ добродѣ́тели, занѐ ви́димъ плоды̀ є҆ѧ̀ въ твои́хъ ѹ҆ченика́хъ и҆ сподви́жникахъ а҆нтѡ́нїе, ѯенофѡ́нте, косьмѣ̀ и҆ кѡнстанті́нѣ, ѹ҆жѐ просла́вленныхъ вмѣ́стѣ съ тобо́ю во црⷭ҇твїи ѻ҆ц҃а̀ нбⷭ҇нагѡ, любо́вїю прославлѧ́емъ тѧ̀ си́це:

<red>Р</red>а́дꙋйсѧ, трꙋдолю́бче. тече́нїе жи́зни твоѐѧ въ вели́кихъ по́двигахъ соверши́вый. Ра́дꙋйсѧ, терпѣ́нїю хрⷭ҇то́вꙋ вѣ́рнѡ подража́вый. Ра́дꙋйсѧ, свѣ́томъ добродѣ́телей твои́хъ бг҃а просла́вивый. Ра́дꙋйсѧ, сѣ́мѧ до́брое. на землѝ бла́зѣ посѣ́ѧнное и҆ стори́чный пло́дъ прине́сшее. Ра́дꙋйсѧ, свѣ́тило бл҃гоче́стїѧ немерца́ющее. Ра́дꙋйсѧ, ѕвѣздо̀ ко спасе́нїю пꙋ́ть вѣ́рнымъ показꙋ́ющаѧ. Ра́дꙋйсѧ, не сло́вомъ то́чїю, но па́че житїе́мъ поꙋча́ѧй. Ра́дꙋйсѧ, и҆́нокѡмъ пꙋ́ть и҆́стинный ко спасе́нїю показа́вый. Ра́дꙋйсѧ, по́стничества и҆ терпѣ́нїѧ ѻ҆́бразъ преди́вный. Ра́дꙋйсѧ, воздержа́нїѧ ѹ҆чи́телю. Ра́дꙋйсѧ, за́повѣдей хрⷭ҇то́выхъ вѣ́рный и҆сполни́телю. Ра́дꙋйсѧ, и҆ всѣ́хъ на́съ въ любвѝ къ при̑снымъ ди́вный наста́вниче.

<red>Р</red>а́дꙋйсѧ, варлаа́ме вели́кїй и҆ пресла́вный чꙋдотво́рче.
