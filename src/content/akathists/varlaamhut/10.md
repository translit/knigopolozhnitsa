---
title: "І҆́косъ є҃"
navigation:
  key: akathists-varlaamhut-10
  title: "І҆́косъ є҃"
  parent: akathists-varlaamhut
  order: 10
type: "akathist"
---

## І҆́косъ є҃:

<red>С</red>пастѝ хотѧ́й дꙋ́шꙋ твою̀, ѹ҆го́дниче бж҃їй, а҆́ще и҆ всемѣ́рнѡ бѣ́галъ є҆сѝ сла́вы, ꙗ҆же ѿ человѣ̑къ: вѣ́рнѡ ѻ҆ба́че сло́во гдⷭ҇а, ꙗ҆́кѡ не мо́жетъ гра́дъ ѹ҆кры́тисѧ верхꙋ̀ горы̀ стоѧ̀. Та́кѡ бо и҆ ѡ҆ твоѐмъ пꙋсты́нномъ по́двизѣ ѹ҆вѣ́дѣша вели́кагѡ новагра́да лю́дїе, и҆ нача́ша бл҃гоговѣ́йно приходи́ти къ тебѣ̀, просѧ̀ ѹ҆ тебє̀ мл҃твъ, дꙋшеполе́зныхъ наставле́нїй и҆ бл҃гослове́нїѧ. Ты́ же всѣ́хъ съ любо́вїю прїе́млѧ, поꙋча́лъ є҆сѝ ѿ бж҃е́ственнагѡ писа́нїѧ є҆́же твори́ти за́пѡвѣди гдⷭ҇ни и҆ и҆мѣ́ти любо́вь нелицемѣ́рнꙋ. Мы́ же ѹ҆блажа́юще тѧ̀ вопїе́мъ тѝ такова̑ѧ:

<red>Р</red>а́дꙋйсѧ, гра́де верхꙋ̀ горы̀ стоѧ́й и҆ не могі́й ѹ҆кры́тисѧ. Ра́дꙋйсѧ, свѣ́тильниче, бж҃е́ственнымъ пла́менемъ возже́нный. Ра́дꙋйсѧ, ѻ҆гневи́дный сто́лпе, наставлѧ́ѧй на пꙋ́ть спасе́нїѧ. Ра́дꙋйсѧ, лꙋчеза́рный свѣ́тильниче, вѣ̑рныѧ просвѣща́ѧй. Ра́дꙋйсѧ, цвѣ́те дꙋхо́вный, бл҃года́тїю привлека́ѧй взо́ры дꙋшє́вныѧ къ тебѣ̀ приходѧ́щихъ. Ра́дꙋйсѧ, пчело̀ трꙋдолюби́ваѧ, сѡ́ты добродѣ́телей въ насыще́нїе а҆́лчꙋщихъ съ собо́ю носѧ́щаѧ. Ра́дꙋйсѧ, грѣ̑шныѧ на пꙋ́ть спасе́нїѧ направлѧ́ѧй. Ра́дꙋйсѧ, скорбѧ́щїѧ сла́достїю слове́съ твои́хъ ѹ҆тѣша́ѧй. Ра́дꙋйсѧ, ю҆́ныѧ наставлѧ́ѧй. Ра́дꙋйсѧ, ста̑рыѧ не сло́вомъ то́чїю, па́че житїе́мъ ѹ҆крѣплѧ́ѧй. Ра́дꙋйсѧ, притека́ющымъ къ тебѣ̀, те́плый мл҃твенниче и҆ бг҃овѣща́нный ѹ҆чи́телю. Ра́дꙋйсѧ, и҆ на́съ всѣ́хъ ѡ҆бремене́нныхъ грѣхи̑ мно́гими, въ любвѝ дрꙋ́гъ ко дрꙋ́гꙋ ди́вный наста́вниче.

<red>Р</red>а́дꙋйсѧ, варлаа́ме вели́кїй и҆ пресла́вный чꙋдотво́рче.
