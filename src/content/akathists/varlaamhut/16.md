---
title: "І҆́косъ и҃"
navigation:
  key: akathists-varlaamhut-16
  title: "І҆́косъ и҃"
  parent: akathists-varlaamhut
  order: 16
type: "akathist"
---

## І҆́косъ и҃:

<red>В</red>е́сь є҆сѝ съ вѣ́рою къ тебѣ̀ притека́ющымъ вои́стиннꙋ помо́щникъ вели́кїй, ѹ҆го́дниче бж҃їй варлаа́ме. не то́чїю прибѣга́ющымъ къ цѣльбонѡ́снымъ моще́мъ твои̑мъ, но и҆ далеч́е ѿстоѧ́щымъ и҆ призыва́ющымъ всечестно́е и҆́мѧ твоѐ. Тѣ́мже во ѹ҆миле́нїи зове́мъ тѝ, ꙗ҆́кѡ вои́стинꙋ досто́йномꙋ бл҃гохвале́нїй:

<red>Р</red>а́дꙋйсѧ, ѹ҆теше́нїе скорбѧ́ми жите́йскими ѹ҆тесне́нныхъ. Ра́дꙋйсѧ, весе́лїе въ печа́лехъ сꙋ́щихъ. Ра́дꙋйсѧ, ѕлостра́ждꙋщихъ ѿ дꙋ́хѡвъ ѕло́бы ско́рый помо́щниче и҆ и҆зба́вителю. Ра́дꙋйсѧ, ꙗ҆же никто́же съ вѣ́рою притека́ѧй, то́щь ѿхо́дитъ ѿ тебє́. Ра́дꙋйсѧ, ꙗ҆́кѡ сꙋ́щымъ въ пꙋчи́нѣ скорбе́й до́бръ ѡ҆брѣта́ешисѧ ко́рмчїй. Ра́дꙋйсѧ, ꙗ҆́кѡ ми́лостивый при жи́зни, бл҃готвори́ши всѣ̑мъ тре́бꙋющымъ и҆ по сме́рти. Ра́дꙋйсѧ, пла́вающихъ ле́гкое по вода́мъ прехожде́нїе. Ра́дꙋйсѧ, пꙋтеше́ствꙋющихъ до́брый пꙋтеводи́телю. Ра́дꙋйсѧ, си́льный вдови́цъ покрови́телю. Ра́дꙋйсѧ, сирѡ́тъ милосе́рдый и҆ бл҃гопопечи́тельный храни́телю. Ра́дꙋйсѧ, а҆́лчꙋщихъ любвеѻби́льный пита́телю. Ра́дꙋйсѧ, всѣ́хъ беспо́мощныхъ вѣ́рный пред̾ гдⷭ҇емъ хода́таю.

<red>Р</red>а́дꙋйсѧ, варлаа́ме вели́кїй и҆ пресла́вный чꙋдотво́рче.
