---
title: "І҆́косъ з҃"
navigation:
  key: akathists-evfimiahalk-14
  title: "І҆́косъ з҃"
  parent: akathists-evfimiahalk
  order: 14
type: "akathist"
---

## І҆́косъ з҃:

<red>Н</red>о́вый сїлѡа́мъ показа̀ гдⷭ҇ь, ст҃ы̑ѧ и҆ цѣлє́бныѧ мо́щи твоѧ̀, всехва́льнаѧ великомч҃нице є҆ѵфи́мїе, и҆́миже восхотѣ̀ просла́вити вели̑каѧ и҆ чꙋ̑днаѧ страда̑нїѧ твоѧ̀, ꙗ҆̀же за и҆́мѧ є҆гѡ̀ ст҃о́е претерпѣ́ла є҆сѝ. халкидо́нстїи бо лю́дїе разли̑чнымъ недꙋ́гѡмъ свои̑мъ цѣльбы̑ прїе́млюще, прославлѧ́хꙋ ди́внаго во ст҃ы́хъ бг҃а, и҆ тебѣ̀ похва̑льныѧ пѣ̑сни воспѣва́хꙋ си́це:

<red>Р</red>а́дꙋйсѧ, халкидо́нꙋ вели́каѧ сла́во: ра́дꙋйсѧ, ра́достное правосла́вныхъ слы́шанїе. ра́дꙋйсѧ, прошє́нїѧ на̑ша на по́лзꙋ на́мъ и҆сполнѧ́ющаѧ: ра́дꙋйсѧ, притека́ющымъ къ тебѣ̀ съ вѣ́рою ско́рꙋю по́мощь подава́ющаѧ. ра́дꙋйсѧ, дꙋше́вныхъ и҆ тѣле́сныхъ недꙋ́гѡвъ на́шихъ и҆сцѣли́тельнице: ра́дꙋйсѧ, ѡ҆брати́вшихсѧ на пꙋ́ть и҆́стины наста́внице. ра́дꙋйсѧ, стра̑ннымъ неви́димаѧ спꙋтеше́ственнице: ра́дꙋйсѧ, вдови́цъ и҆ всѣ́хъ сирѡ́тъ покрови́тельнице. ра́дꙋйсѧ, всѣ́хъ ско́рбныхъ ѹ҆тѣ́шительнице: ра́дꙋйсѧ, и҆скꙋша́ємымъ ѿ дїа́вола ско́раѧ помо́щнице. ра́дꙋйсѧ, немо́лчнаѧ ѡ҆ на́съ предъ хрⷭ҇то́мъ бг҃омъ мл҃твеннице:

<red>Р</red>а́дꙋйсѧ, великомч҃нице є҆ѵфи́мїе всехва́льнаѧ.
