---
title: "І҆́косъ ѕ҃"
navigation:
  key: akathists-evfimiahalk-12
  title: "І҆́косъ ѕ҃"
  parent: akathists-evfimiahalk
  order: 12
type: "akathist"
---

## І҆́косъ ѕ҃:

<red>В</red>озсїѧ̀ свѣ́тъ правосла́вїѧ и҆ прогна́на бы́сть тьма̀ є҆реті́ческаѧ ѕлохꙋле́нїѧ, є҆гда̀, по тридне́внѣмъ постѣ̀ и҆ моле́бствїи и҆ ѿверзе́нїи ковче́га твоегѡ̀, всехва́льнаѧ, ви́дѣнъ бы́сть сви́токъ є҆реті́ческїй нога́ми твои́ми попра́нъ, правосла́вный же въ рꙋцѣ̀ твое́й держи́мый. ѽ, непостижи́магѡ чл҃вѣ́ческомꙋ ѹ҆мꙋ̀ сбытїѧ̀, а҆́ки жива́ѧ рꙋко́ю твое́ю подала̀ є҆сѝ сви́токъ правосла̑внымъ. вси́ же, ви́дѣвше пресла́вное сїѐ чꙋ́до, воспѣва́хꙋ тѝ достохва̑льныѧ пѣ̑сни си́це:

<red>Р</red>а́дꙋйсѧ, правосла́вїѧ трꙋбо̀ бл҃гогла́снаѧ: ра́дꙋйсѧ, мечꙋ̀ преди́вный посѣ́кшїй нече́стїе. ра́дꙋйсѧ, под̾ѧ́тїемъ рꙋ́къ твои́хъ всѣ́хъ ѹ҆диви́вшаѧ: ра́дꙋйсѧ, правосла́вныхъ собо́ръ ѕѣлѡ̀ тѣ́мъ ѡ҆бра́довавшаѧ. ра́дꙋйсѧ, ꙗ҆́кѡ тобо́ю запечатлѣ́сѧ догма́тъ вѣ́ры правосла́вныѧ: ра́дꙋйсѧ, си́лꙋ є҆реті́ческꙋю а҆́ки паꙋчи́нꙋ растерза́вшаѧ. ра́дꙋйсѧ, ꙗ҆́кѡ ѡ҆бꙋрева́емѣй цр҃кви тобо́ю тишина̀ дарова́сѧ: ра́дꙋйсѧ, ꙗ҆́кѡ по все́й вселе́ннѣй вѣ́рнїи въ правосла́вїи ѹ҆тверди́шасѧ. ра́дꙋйсѧ, ꙗ҆́кѡ пре́лесть ѕлосла́вныхъ тобо́ю прогна́на бы́сть: ра́дꙋйсѧ, преве́лїѧ сла́во правосла́вныхъ и҆ ѹ҆твержде́нїе. ра́дꙋйсѧ, ꙗ҆́кѡ цр҃ковь хрⷭ҇то́вꙋ тогда̀ и҆ ны́нѣ хода́тайствомъ твои́мъ непоколеби́мꙋ сохранѧ́еши: ра́дꙋйсѧ, трисл҃нечномꙋ бжⷭ҇твꙋ̀ непреста́ннаѧ мл҃твеннице ѡ҆ на́съ.

<red>Р</red>а́дꙋйсѧ, великомч҃нице є҆ѵфи́мїе всехва́льнаѧ.
