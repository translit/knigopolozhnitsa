---
title: "І҆́косъ а҃і"
navigation:
  key: akathists-evfimiahalk-22
  title: "І҆́косъ а҃і"
  parent: akathists-evfimiahalk
  order: 22
type: "akathist"
---

## І҆́косъ а҃і:

<red>С</red>вѣща̀ є҆сѝ въ цр҃кви хрⷭ҇то́вѣ сїѧ́ющаѧ невеще́ственнымъ свѣ́томъ блгⷣти бж҃їѧ, и҆ ѡ҆зарѧ́ющаѧ тьмꙋ̀ на́шегѡ неразꙋ́мїѧ, всехва́льнаѧ великомч҃нице є҆ѵфи́мїе. сегѡ̀ ра́ди мо́лимъ тѧ̀: просвѣтѝ на́съ помрачє́нныѧ грѣхо́мъ и҆ на стезю̀ жи́зни наста́ви, да во ѹ҆миле́нїи срⷣца пое́мъ тебѣ̀ похва̑льныѧ пѣ̑сни сїѧ̀:

<red>Р</red>а́дꙋйсѧ, свѣти́ло бл҃гочⷭ҇тїѧ свѣтлѣ́е сл҃нца: ра́дꙋйсѧ, бл҃гово́ннаѧ смѵ́рно, цр҃ковь хрⷭ҇то́вꙋ ѡ҆бл҃гоꙋха́ющаѧ. ра́дꙋйсѧ, сокро́вище бж҃їихъ дарова́нїй неиждива́емое: ра́дꙋйсѧ, предста́тельнице бѣ́дствꙋющихъ въ мо́ри жите́йстѣмъ. ра́дꙋйсѧ, ѡ҆ѕлоблѧ́емыхъ тве́рдаѧ стѣно̀: ра́дꙋйсѧ, вѣ́рныхъ ѡ҆сїѧва́ющаѧ смы́слы. ра́дꙋйсѧ, ско́раѧ помо́щнице стра́ждꙋщихъ: ра́дꙋйсѧ, неѡбꙋрева́емое приста́нище ѡ҆бꙋрева́емыхъ. ра́дꙋйсѧ, скорбѧ́щихъ при́сное ѹ҆тѣше́нїе: ра́дꙋйсѧ, ꙗ҆́кѡ въ черто́зѣ бл҃же́нныхъ при́снѡ ѡ҆бита́еши. ра́дꙋйсѧ, ꙗ҆́кѡ ѡ҆ на́съ при́снѡ предста́тельствꙋеши:

<red>Р</red>а́дꙋйсѧ, великомч҃нице є҆ѵфи́мїе всехва́льнаѧ.
