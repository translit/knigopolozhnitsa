---
title: "Конда́къ і҃"
navigation:
  key: akathists-evfimiahalk-19
  title: "Конда́къ і҃"
  parent: akathists-evfimiahalk
  order: 19
type: "akathist"
---

## Конда́къ і҃:

<red>Х</red>отѧ́щи сп҃стѝ и҆ ѡ҆чи́стити црⷭ҇тво своѐ ѿ всѧ́кагѡ вреда̀ ѕлочести́выхъ є҆ресе́й, бл҃гочⷭ҇ти́ваѧ цр҃и́ца і҆ри́на ве́лїе и҆мѣ́ѧше тща́нїе во є҆́же ѡ҆брѣстѝ нетлѣ̑нныѧ твоѧ̀ мо́щи, всехва́льнаѧ: и҆ є҆гда̀ ѡ҆брѣ́те жела́емое, взѧ́вши ѿ нѣ́дръ земны́хъ ꙗ҆́кѡ цвѣ́тъ прекра́сный, напо́лнисѧ воздꙋ́хъ неизрече́ннагѡ бл҃гоꙋха́нїѧ: вѣ́рнїи же, съ ра́достїю неизгл҃го́ланною и҆ торжество́мъ, внесо́ша нетлѣ̑нныѧ мо́щи твоѧ̀ въ хра́мъ тво́й чⷭ҇тны́й, и҆дѣ́же и҆ до ны́нѣ прославлѧ́емый бг҃ъ въ чꙋдесѣ́хъ свои́хъ слы́шитъ бл҃года́рствєнныѧ пѣ̑сни вопїю́щихъ є҆мꙋ̀: <red>А҆</red>ллилꙋ́їа.
