---
title: "І҆́косъ г҃"
navigation:
  key: akathists-evfimiahalk-6
  title: "І҆́косъ г҃"
  parent: akathists-evfimiahalk
  order: 6
type: "akathist"
---

## І҆́косъ г҃:

<red>И҆</red>мꙋ́щи блгⷣтнꙋю крѣ́пость стрⷭ҇тоте́рпице, дꙋша̀ твоѧ̀, ꙗ҆́кѡ пти́ца ѿ сѣ́тей и҆зба́висѧ, и҆ неврежде́ннѡ прелетѣ́вши глꙋбо́кїй ро́въ ѻ҆́стрыми ѻ҆рꙋ̑жїи и҆спо́лненный, бг҃а сохранѧ́ющаго тѧ̀, во ѹ҆миле́нїи срⷣца просла́вила є҆сѝ: є҆мꙋ́же ны́нѣ во свѣ́тлости невече́рнѣй, со а҆́гг҃льскими чи́нми и҆ ст҃ы́хъ ли̑ки предстои́ши и҆ мо́лишисѧ ѡ҆ всѣ́хъ чⷭ҇тна̑ѧ страда̑нїѧ твоѧ̀ чтꙋ́щихъ и҆ вопїю́щихъ си́це:

<red>Р</red>а́дꙋйсѧ, всехва́льнаѧ, є҆ди́номꙋ бг҃ꙋ въ трⷪ҇цѣ всегда̀ срⷣце твоѐ ѹ҆стреми́вшаѧ: ра́дꙋйсѧ, ꙗ҆́кѡ чꙋ̑вства твоѧ̀, предъ бра́нїю трїе́хъ врагѡ́въ: пло́ти, мі́ра и҆ дїа́вола, всегда̀ крѣ́пкѡ затворє́на бы́ша. ра́дꙋйсѧ, проти́вꙋ си́лъ а҆́дскихъ си́лою свы́ше всегда̀ крѣ́пкѡ препоѧ́саннаѧ: ра́дꙋйсѧ, ꙗ҆́кѡ а҆́гг҃ли гдⷭ҇ни во всѣ́хъ страда́нїихъ твои́хъ спꙋтеше́ственницы твоѝ бы́ша. ра́дꙋйсѧ, за хрⷭ҇та̀ сп҃са на́шего темни́чное заключе́нїе и҆ мнѡ́гїѧ мꙋ̑ки претерпѣ́вшаѧ: ра́дꙋйсѧ, а҆́гг҃лѡмъ и҆ чл҃вѣ́кѡмъ чꙋ́дный позо́ръ бы́вшаѧ. ра́дꙋйсѧ, и҆ са̑мыѧ мꙋчи́тели терпѣ́нїемъ свои́мъ ѹ҆диви́вшаѧ: ра́дꙋйсѧ, ꙗ҆́кѡ на нб҃сѣ́хъ ли́кꙋ дв҃ственникѡвъ, послѣ́довавшихъ бж҃їю а҆́гнцꙋ, причи́слиласѧ є҆сѝ. ра́дꙋйсѧ, ꙗ҆́кѡ гѡ́рнїѧ ѻ҆би́тєли нбⷭ҇нагѡ црⷭ҇твїѧ ра́достнѡ прїѧ́ша тѧ̀:

<red>Р</red>а́дꙋйсѧ, великомч҃нице є҆ѵфи́мїе всехва́льнаѧ.
