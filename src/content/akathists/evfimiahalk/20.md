---
title: "І҆́косъ і҃"
navigation:
  key: akathists-evfimiahalk-20
  title: "І҆́косъ і҃"
  parent: akathists-evfimiahalk
  order: 20
type: "akathist"
---

## І҆́косъ і҃:

<red>С</red>тѣна̀ є҆сѝ дѣ́вамъ, и҆ прибѣ́жище сп҃си́тельное всѣ̑мъ въ ско́рбехъ притека́ющымъ тебѣ̀, всехва́льнаѧ великомч҃нице є҆ѵфи́мїе. сегѡ̀ ра́ди вѣ́рнїи по до́лгꙋ пѣ́сньми похва́льными бл҃гоꙋми́льнѡ ѹ҆бл҃жа́ютъ тѧ̀ си́це:

<red>Р</red>а́дꙋйсѧ, ско́раѧ послꙋ́шнице всѣ́хъ съ вѣ́рою и҆ любо́вїю призыва́ющихъ тѧ̀: ра́дꙋйсѧ, крѣ́пкаѧ застꙋ́пнице вѣ́рныхъ и҆ ѿ всѣ́хъ бѣ́дъ храни́тельнице. ра́дꙋйсѧ, притека́ющихъ къ тебѣ̀ ѿ треволне́нїѧ страсте́й и҆зба́вительнице: ра́дꙋйсѧ, ѕлостра́ждꙋщихъ ѿ дꙋхѡ́въ ѕло́бы ско́раѧ помо́щнице. ра́дꙋйсѧ, ꙗ҆́кѡ во всѧ́кой нꙋ́ждѣ и҆ печа́ли призыва́ющымъ тѧ̀ ско́рꙋю по́мощь подава́еши: ра́дꙋйсѧ, ꙗ҆́кѡ мл҃твами твои́ми молє́нїѧ на̑ша ѹ҆крѣплѧ́еши, и҆ прⷭ҇то́лꙋ всевы́шнѧгѡ возно́сиши. ра́дꙋйсѧ, ꙗ҆́кѡ коегѡ́ждо прошє́нїѧ предвари́ти тщи́шисѧ: ра́дꙋйсѧ, ꙗ҆́кѡ стропо́тнымъ пꙋте́мъ грѣха̀ и҆дꙋ́щымъ вразꙋмле́нїе подава́еши. ра́дꙋйсѧ, ꙗ҆́кѡ всѣ́хъ сла́вѧщихъ тѧ̀ на пꙋ́ть сп҃се́нїѧ наставлѧ́еши: ра́дꙋйсѧ, почита́ющыѧ сла́внꙋю па́мѧть твою̀ вѣ́чныѧ жи́зни, мл҃твами твои́ми, сподоблѧ́ющаѧ.

<red>Р</red>а́дꙋйсѧ, великомч҃нице є҆ѵфи́мїе всехва́льнаѧ.
