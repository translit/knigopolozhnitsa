---
title: "І҆́косъ в҃"
navigation:
  key: akathists-evfimiahalk-4
  title: "І҆́косъ в҃"
  parent: akathists-evfimiahalk
  order: 4
type: "akathist"
---

## І҆́косъ в҃:

<red>Р</red>а́зꙋмъ чл҃вѣ́ческїй не возмо́жетъ разꙋмѣ́ти ка́кѡ въ пе́щи ѻ҆́гненнѣй ꙗ҆́кѡ въ черто́зѣ свѣ́тлѣмъ и҆ прохла́днѣмъ пребыла̀ є҆сѝ неврежде́ннѡ, воспѣва́ющи пѣ́снь гдⷭ҇еви. и҆, ѽ чꙋ́до преди́вное, са́мъ хрⷭ҇то́съ гдⷭ҇ь прїи́де къ тебѣ̀, великомч҃нице всехва́льнаѧ, ꙗ҆́коже въ вавѷлѡ́нѣ къ трїе́мъ ѻ҆трокѡ́мъ, пе́щь ѡ҆росѝ и҆ цѣ́лꙋ тѧ̀ сохранѝ: ты́ же неврежде́ннаѧ, всѧ̀ во и҆зꙋмле́нїе привела̀ є҆сѝ. ны́нѣ ѹ҆̀бо и҆ мы̀, дивѧ́щесѧ бж҃їю млⷭ҇рдїю и҆ твоемꙋ̀ крѣ́пкомꙋ дерзнове́нїю и҆ бл҃годꙋ́шномꙋ терпѣ́нїю, воспѣва́емъ тебѣ̀ такѡва́ѧ:

<red>Р</red>а́дꙋйсѧ, вмѣсти́лище бж҃їѧ блгⷣти: ра́дꙋйсѧ, свѣ́тлаѧ вѣ́ры ѕвѣздо̀, вѣ̑рныѧ просвѣща́ющаѧ страда́ньми твои́ми. ра́дꙋйсѧ, лꙋно̀ мы́сленнаѧ, заблꙋждє́нїѧ на̑ша ꙗ҆́кѡ де́нь просвѣща́ющаѧ: ра́дꙋйсѧ, свѣ́тлый би́сере хрⷭ҇то́въ и҆́мже ѹ҆краша́етсѧ цр҃ковь правосла́внаѧ. ра́дꙋйсѧ, ꙗ҆́звы гдⷭ҇а твоегѡ̀ і҆и҃са хрⷭ҇та̀ на тѣ́лѣ твое́мъ но́сиши: ра́дꙋйсѧ, ꙗ҆́кѡ всѣ̑мъ вѣ̑рнымъ блгⷣтїю хрⷭ҇то́вою, ꙗ҆́звы и҆сцѣлѧ́еши. ра́дꙋйсѧ, ꙗ҆́кѡ чрезъ ѻ҆́гнь и҆ во́дꙋ проше́дши, въ нбⷭ҇ный черто́гъ свѣ́тлѡ возшла̀ є҆сѝ: ра́дꙋйсѧ, ѿ крове́й страда́нїй твои́хъ себѣ̀ свѣ́тлꙋю ѻ҆де́ждꙋ бра́чнꙋю и҆стка́вшаѧ. ра́дꙋйсѧ, по мно́зѣхъ ско́рбехъ вѣ́ка сегѡ̀ сла́вою нбⷭ҇ною ѹ҆вѣнча́ннаѧ: ра́дꙋйсѧ, ꙗ҆́кѡ вѣ́чнѡ пресла́дкимъ лицезрѣ́нїемъ хрⷭ҇та̀ насыща́ешисѧ.

<red>Р</red>а́дꙋйсѧ, великомч҃нице є҆ѵфи́мїе всехва́льнаѧ.
