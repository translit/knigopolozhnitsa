---
title: "І҆́косъ д҃"
navigation:
  key: akathists-allrussian-8
  title: "І҆́косъ д҃"
  parent: akathists-allrussian
  order: 8
type: "akathist"
---

## І҆́косъ д҃:

<red>С</red>лы́шаша ст҃і́и сладча́йшїй гла́съ хрⷭ҇то́въ, ко сп҃се́нїю призыва́ющїй, и҆ тогѡ̀ и҆́го бл҃го́е чрез̾ всѐ житїѐ своѐ поне́сше: ны́нѣ поко́й безболѣ́зненный и҆ вѣ́чный въ ра́йскихъ ѡ҆би́телехъ ѡ҆брѣто́ша. Сегѡ̀ ра́ди слы́шатъ ѿ на́съ такѡва́ѧ:

<red>Р</red>а́дꙋйтесѧ, не́сторе, достопа́мѧтныхъ дѣѧ́нїй списа́телю: і҆ѡа́нне многострада́льный: а҆лѵ́пїе, ст҃ы́хъ і҆кѡ́нъ живописа́телю и҆ ве́сь безчи́сленный ли́къ про́чихъ прпⷣбныхъ пече́рскихъ ѿ гдⷭ҇а просла́вленный. Ра́дꙋйсѧ, і҆́ѡве, ла́ѵры поча́евскїѧ ѹ҆краше́нїе, со всѣ́ми ѹ҆го́дники и҆ чꙋдотво́рцы волы́нскими. Ра́дꙋйсѧ, є҆ѵфросѵ́нїе, гра́дꙋ по́лоцкꙋ ра́дованїе и҆ дѣ́вамъ сїѧ́нїе. Ра́дꙋйтесѧ, прпⷣбне а҆враа́мїе и҆ мч҃ниче меркꙋ́рїе, смоле́нстїи чꙋдотво́рцы. Ра́дꙋйтесѧ, а҆нтѡ́нїе, і҆ѡа́нне и҆ є҆ѵста́ѳїе, лито́встїи мч҃ницы, ѻ҆гню̀ слꙋжи́ти ѿве́ргшїисѧ и҆ страда́ньми свои́ми мнѡ́гїѧ лю́ди ко хрⷭ҇тꙋ̀ приве́дшїи. Ра́дꙋйсѧ, і҆сі́дѡре пресвѵ́тере, со всѣ́мъ собо́ромъ мч҃никъ въ ю҆́рьевѣ гра́дѣ лито́встѣмъ, ѿ лати́нъ за вѣ́рꙋ пострада́вшїи.

<red>Р</red>а́дꙋйтесѧ, ст҃і́и всѝ въ землѝ рѡссі́йстѣй просїѧ́вшїи.
