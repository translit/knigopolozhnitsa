---
title: "І҆́косъ в҃і"
navigation:
  key: akathists-allrussian-24
  title: "І҆́косъ в҃і"
  parent: akathists-allrussian
  order: 24
type: "akathist"
---

## І҆́косъ в҃і:

<red>П</red>ою́ще вели́кїй и҆ пресвѣ́тлый по́лкъ ва́шъ, всѝ ст҃і́и въ землѝ на́шей просїѧ́вшїи, бл҃года́рнѡ велича́емъ просла́вльшаго ва́съ гдⷭ҇а, є҆го́же ми́лость и҆ проще́нїе на́мъ грѣ́шнымъ и҆спроси́те, да ѹ҆се́рднѡ воспѣва́емъ ва́мъ:

<red>Р</red>а́дꙋйтесѧ, ст҃і́и землѝ на́шеѧ во бл҃говѣ́стїи хрⷭ҇то́вѣ подвиза́вшїисѧ и҆ цр҃ковь правосла́внꙋю въ сиби́ри, кита́и, ꙗ҆по́нїи, а҆ме́рицѣ и҆ і҆нді́и насади́вшїи. Ра́дꙋйтесѧ, всѝ бл҃говѣ́стническїй по́двигъ свое́ю кро́вїю запечатлѣ́вшїи и҆ за и҆сповѣ́данїе хрⷭ҇та̀ дꙋ́шы положи́вшїи. Ра́дꙋйтесѧ, и҆ всѝ про́чїи землѝ на́шеѧ ст҃і́и, здѣ̀ на́ми не поимено́ваннїи, бг҃ꙋ же зна́емїи, цр҃кви ꙗ҆вле́ннїи и҆ є҆щѐ не ꙗ҆вле́ннїи, но при́снѡ молѧ́щїисѧ ѡ҆ на́съ. Ра́дꙋйтесѧ, ні́но равноапⷭ҇льнаѧ со мно́жествомъ правосла́вныхъ мч҃никъ и҆ прпⷣбныхъ грꙋзи́нскихъ. Ра́дꙋйтесѧ, а҆пⷭ҇ли хрⷭ҇то́ви варѳоломе́е и҆ сі́мѡне канани́те до предѣ̑лъ на́шихъ доше́дшїи. Ра́дꙋйсѧ, кли́менте ри́мскїй, сщ҃енномч҃нче, по́двигъ тво́й въ землѝ на́шей сконча́вый. Ра́дꙋйсѧ, а҆ѳана́сїе царьгра́дскїй, къ на́мъ прише́дый и҆ во гра́дѣ лꙋ́бнахъ мо́щи своѧ̑ во бл҃говѣ́стїе на́мъ ѡ҆ста́вивый. Ра́дꙋйсѧ, и҆ ты̀ цр҃кве рѡссі́йскїѧ первонача́льниче а҆ндре́е, а҆пⷭ҇ле первозва́нный: на ѡ҆би́льный пло́дъ первосѣ́ѧнїѧ твоегѡ̀ ны́нѣ взира́емъ.

<red>Р</red>а́дꙋйтесѧ, ст҃і́и всѝ въ землѝ рѡссі́йстѣй просїѧ́вшїи.
