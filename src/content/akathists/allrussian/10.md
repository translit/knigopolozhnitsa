---
title: "І҆́косъ є҃"
navigation:
  key: akathists-allrussian-10
  title: "І҆́косъ є҃"
  parent: akathists-allrussian
  order: 10
type: "akathist"
---

## І҆́косъ є҃:

<red>В</red>и́дѣвше просїѧ́вшихъ въ землѝ рѡссі́йстѣй ст҃ы́хъ бж҃їихъ неѡсла́бное терпѣ́нїе въ се́мъ вѣ́цѣ и҆ неизрече́ннꙋю ра́дость на нб҃сѣ́хъ, са́ми себѐ и҆ дрꙋ́гъ дрꙋ́га къ подража́нїю тѣ́хъ поѻщрѧ́ти потщи́мсѧ, зовꙋ́ще и҆̀мъ:

<red>Р</red>а́дꙋйсѧ, се́ргїе ра́донежскїй чꙋдотво́рче, ѡ҆снова́телю ст҃о-трⷪ҇цкїѧ ѡ҆би́тели, и҆́нокѡвъ первонача́льниче и҆ за всю̀ зе́млю на́шꙋ те́плый моли́твенниче. Ра́дꙋйтесѧ, се́ргїе и҆ ге́рмане валаа́мстїи и҆ а҆рсе́нїе коне́вскїй, мона́хѡвъ наста́вницы и҆ и҆новѣ́рныхъ просвѣти́телїе. Ра́дꙋйсѧ, а҆нтѡ́нїе, ѿ вѣ́тхагѡ ри́ма, землѝ твоеѧ̀, въ новгра́дъ вели́кїй на ка́мени преплы́вый и҆ здѣ̀ ѡ҆́бразъ и҆́ноческагѡ житїѧ̀ ꙗ҆ви́вый. Ра́дꙋйсѧ, варлаа́ме, хꙋ́тынскїй чꙋдотво́рче, нова́града похвало̀ и҆ всеѧ̀ страны̀ на́шеѧ свѣти́льниче. Ра́дꙋйтесѧ, зѡсі́мо, савва́тїе и҆ ге́рмане, ѕвѣзды̑ и҆́ночества пресвѣ̑тлыѧ, со всѣ́ми прпⷣбными солове́цкими. Ра́дꙋйсѧ, и҆ сїѧ̀ фїваі́да рꙋ́сскаѧ: пꙋсты̑ни и҆ дє́бри ѻ҆лонє́цкїѧ, бѣлоезє́рскїѧ и҆ вологѡ́дскїѧ, ст҃ы́хъ и҆ сла́вныхъ прпⷣбныхъ ѻ҆ц҃є́въ мно́жество возрасти́вшыѧ.

<red>Р</red>а́дꙋйтесѧ, ст҃і́и всѝ въ землѝ рѡссі́йстѣй просїѧ́вшїи.
