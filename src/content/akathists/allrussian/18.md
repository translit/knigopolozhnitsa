---
title: "І҆́косъ ѳ҃"
navigation:
  key: akathists-allrussian-18
  title: "І҆́косъ ѳ҃"
  parent: akathists-allrussian
  order: 18
type: "akathist"
---

## І҆́косъ ѳ҃:

<red>В</red>ѣті́й хꙋдо́жество превзоше́дшїи ст҃і́и, бл҃года́тнꙋю си́лꙋ вѣ́ры хрⷭ҇то́вы житїе́мъ и҆ по́двиги свои́ми всемꙋ̀ мі́рꙋ ꙗ҆ви́ша, бл҃года́тїю бж҃їею неꙋста́ннѡ неви́димаго врага̀ попира́юще. Сегѡ̀ ра́ди зове́мъ:

<red>Р</red>а́дꙋйсѧ, стефа́не, ст҃и́телю пе́рмскїѧ страны̀, въ трꙋдѣ́хъ а҆пⷭ҇льскихъ сла́внѡ просїѧ́вый. Ра́дꙋйтесѧ, тогѡ̀ прее́мницы гера́сїме, пїтѷрі́ме сщ҃енномч҃нче и҆ і҆ѡ́но ѹ҆сть-вы́мскїй чꙋдотво́рцы. Ра́дꙋйсѧ, трѵ́фѡне прпⷣбне, странꙋ̀ вѧ́тскꙋю ѿ ѕловѣ́рїѧ і҆́дѡльскагѡ ко хрⷭ҇тꙋ̀ приведы́й. Ра́дꙋйсѧ, трѵ́фѡне пече́нгскїй, ѡ҆би́тели твоеѧ̀ похвало̀, во тьмꙋ̀ ꙗ҆зы́ческꙋю стра́нъ полꙋ́нощныхъ свѣ́тъ вѣ́ры хрⷭ҇то́вы принесы́й. Ра́дꙋйтесѧ, гꙋ́рїе, варсоно́фїе и҆ ге́рмане, гра́да каза́ни и҆ всѣ́хъ ѡ҆кре́стныхъ стра́нъ свѣти̑ла пресвѣ̑тлаѧ. Ра́дꙋйтесѧ, равноапⷭ҇льнѡ просїѧ́вшїи въ сиби́ри і҆нноке́нтїе и҆ркꙋ́тскїй, пе́рвый є҆пⷭ҇копе, съ сѡфро́нїемъ премꙋ́дрымъ и҆ і҆ѡа́нномъ тобо́льскимъ, добродѣ́тельми ва́шими всѧ̑ сиби̑рскїѧ страны̑ ѡ҆зари́вшїи.

<red>Р</red>а́дꙋйтесѧ, ст҃і́и всѝ въ землѝ рѡссі́йстѣй просїѧ́вшїи.
