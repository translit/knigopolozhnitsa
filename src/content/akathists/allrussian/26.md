---
title: "Мл҃тва"
navigation:
  key: akathists-allrussian-26
  title: "Мл҃тва"
  parent: akathists-allrussian
  order: 26
type: "akathist"
---

## Мл҃тва:

<versal>Ѽ</versal> пресла́внїи и҆ всехва́льнїи ѹ҆го́дницы бж҃їи, ст҃і́и всѝ въ землѝ рѡссі́йстѣй просїѧ́вшїи! Мнѡ́гаѧ ва̑ша и҆мена̀ и҆ бѡ́льшаѧ дарѡва́нїѧ! Сщ҃е́ннꙋю и҆ всепра́зднственнꙋю па́мѧть ва́шꙋ ны́нѣ соверша́юще, велича́емъ возвели́чившаго ва́съ хрⷭ҇та̀ бг҃а на́шего: є҆мꙋ̀ же вѣ́рою и҆ любо́вїю чрез̾ всѐ житїѐ до́брѣ послꙋжи́сте и҆ многоѡбра́зными трꙋды̀ и҆ по́двиги свои́ми ѹ҆годи́сте и҆ сла́внѣ є҆го̀ просла́висте. Свѧ́тостїю житїѧ̀ ва́шегѡ цр҃ковь хрⷭ҇то́ва ѹ҆крѣплѧ́етсѧ и҆ ѹ҆краша́етсѧ, вѣ́ра правосла́внаѧ ѹ҆твержда́етсѧ, всѧ̀ землѧ̀ на́ша рѡссі́йскаѧ ѡ҆свѧща́етсѧ, и҆ мы̀, ꙗ҆́кѡ дꙋхѡ́внаѧ ча̑да ва̑ша, свѣ́тлѡ торжествꙋ́емъ: ꙗ҆́кѡ вои́стиннꙋ ѿ востѡ́къ со́лнца до за̑падъ, по все́й землѝ на́шей хва́льнѡ и҆́мѧ гдⷭ҇а. Ѻ҆ба́че вѣ́дꙋще безмѣ̑рнаѧ беззакѡ́нїѧ на̑ша, са́ми себѐ ѡ҆сꙋжда́емъ и҆ къ ва́мъ, ꙗ҆́кѡ тє́плымъ хода́таємъ на́шымъ, съ любо́вїю прибѣга́емъ и҆ смире́ннѡ мо́лимсѧ: да ва́шими бл҃гопрїѧ́тными мл҃твами, ѻ҆ба́че же свои́мъ чл҃вѣколю́бїемъ хрⷭ҇то́съ бг҃ъ стра́ждꙋщꙋю странꙋ̀ рѡссі́йскꙋю ѿ лю́тыхъ безбѡ́жникъ и҆ вла́сти и҆́хъ свободи́тъ, и҆ возста́витъ престо́лъ правосла́вныхъ царе́й. Вѣ́рныхъ рабѡ́въ свои́хъ, въ ско́рби и҆ печа́ли де́нь и҆ но́щь вопїю́щихъ къ немꙋ̀, многоболѣ́зненный во́пль ѹ҆слы́шитъ, и҆ и҆зведе́тъ ѿ поги́бели живо́тъ на́шъ. Да да́рꙋетъ всѣ̑мъ на́мъ ти́хое и҆ безмо́лвное житїѐ въ вѣ́цѣ се́мъ пожи́ти во всѧ́комъ бл҃гоче́стїи и҆ чистотѣ̀, и҆збавлѧ́ѧ на́съ ѿ и҆скꙋше́нїй и҆ собла́знѡвъ лꙋка́вагѡ врага̀, ѿ бѣ́дъ и҆ напа́стей, и҆ ѿ всѧ́кагѡ ѕла̀: на стра́шнѣмъ же сꙋдѣ̀ свое́мъ да сподо́битъ на́съ десна́гѡ стоѧ́нїѧ, и҆ наслѣ́дники црⷭ҇тва нбⷭ҇нагѡ да сотвори́тъ, ꙗ҆́кѡ бл҃гослови́сѧ и҆ просла́висѧ пречестно́е и҆ великолѣ́пое и҆́мѧ ѻ҆ц҃а̀ и҆ сн҃а и҆ ст҃а́гѡ дх҃а, ны́нѣ и҆ при́снѡ, и҆ во вѣ́ки вѣкѡ́въ. <red>А҆</red>ми́нь.

{% illustration "small-ornaments/ornament-from-12th-century-armenian-gospel-crider", "small" %}
