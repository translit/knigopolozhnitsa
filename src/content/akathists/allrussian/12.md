---
title: "І҆́косъ ѕ҃"
navigation:
  key: akathists-allrussian-12
  title: "І҆́косъ ѕ҃"
  parent: akathists-allrussian
  order: 12
type: "akathist"
---

## І҆́косъ ѕ҃:

<red>В</red>озсїѧ́ли є҆стѐ на́мъ ст҃і́и, ѹ҆краше́ннїи ѡ҆би́льнѡ многоразли́чными да́ры, и҆́миже вѣнча̀ ва́съ подвигополо́жникъ хрⷭ҇то́съ. Прибѣга́юще бо къ ва́мъ не всꙋ́е трꙋжда́емсѧ: бж҃їю блгⷣть и҆ млⷭ҇ть ѹ҆лꙋча́емъ мл҃твами ва́шими. Сегѡ̀ ра́ди вопїе́мъ ва́мъ:

<red>Р</red>а́дꙋйтесѧ, честні́и страда́льцы черни́говстїи мїхаи́ле и҆ ѳео́дѡре, веле́нїю мꙋчи́телевꙋ не повинꙋ́вшїисѧ и҆ є҆ди́номꙋ бг҃ꙋ то́чїю поклонѧ́тисѧ и҆зво́лившїи. Ра́дꙋйтесѧ, а҆леѯа́ндре не́вскїй и҆ а҆ндре́е бг҃олю́бскїй: геѡ́ргїе и҆ глѣ́бе, влади́мїрстїи чꙋдотво́рцы, вѣ́ры ревни́телїе и҆ защи́тницы. Ра́дꙋйсѧ, мч҃ниче а҆враа́мїе бо́лгарскїй, въ каза́ни пострада́вый за хрⷭ҇та̀ и҆ гра́дъ влади́мїръ ѹ҆кра́сивый. Ра́дꙋйсѧ, данїи́ле, гра́да москвы̀ покрови́телю, роди́тельскагѡ бл҃гоче́стїѧ наслѣ́дниче. Ра́дꙋйтесѧ, а҆рсе́нїе, ст҃и́телю тферскі́й: кнѧ́же мїхаи́ле и҆ а҆́нно, ка́шинстїи чꙋдотво́рцы.

<red>Р</red>а́дꙋйтесѧ, ст҃і́и всѝ въ землѝ рѡссі́йстѣй просїѧ́вшїи.
