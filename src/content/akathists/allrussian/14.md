---
title: "І҆́косъ з҃"
navigation:
  key: akathists-allrussian-14
  title: "І҆́косъ з҃"
  parent: akathists-allrussian
  order: 14
type: "akathist"
---

## І҆́косъ з҃:

<red>Д</red>остѡ́йныѧ свѣти́льники правосла́внꙋю вѣ́рꙋ и҆ цр҃ковь ѹ҆крѣплѧ́ющыѧ, зри́мъ всѧ̑ ст҃ы̑ѧ на́шѧ: свои́ми бо прославлє́нїи творца̀ ѹ҆твержда́ютъ вѣ́рꙋ на́шꙋ и҆ на́съ назида́ютъ къ радѣ́нїю ѡ҆ сп҃се́нїи, хода́тайствꙋюще за на́съ пред̾ бг҃омъ, да бл҃года́рнѣ вопїе́мъ и҆̀мъ:

<red>Р</red>а́дꙋйсѧ, пе́тре, вели́кїй ст҃и́телю, первопресто́льниче моско́вскїй. Ра́дꙋйсѧ, а҆леѯі́е ст҃и́телю, на́шъ драгі́й просвѣти́телю, горѧ́чїй хода́таю свобожде́нїѧ землѝ рꙋ́сскїѧ и҆ всегѡ̀ правосла́вїѧ досто́йнаѧ похвало̀. Ра́дꙋйсѧ, і҆ѡ́но, па́ствы правосла́вныѧ наста́вниче и҆ предста́телю. Ра́дꙋйсѧ, фїлі́ппе, царѧ̀ неи́стѡвства ѡ҆бличи́вый и҆ лю́тѣ ѹ҆бїе́нный. Ра́дꙋйсѧ, сщ҃енномч҃нче патрїа́рше є҆рмоге́не, прославле́нїю каза́нскїѧ і҆кѡ́ны бг҃омт҃ре послꙋжи́вый и҆ за вѣ́рꙋ правосла́внꙋю дш҃ꙋ свою̀ положи́вый. Ра́дꙋйтесѧ, васі́лїе, і҆ѡа́нне и҆ маѯі́ме, моско́встїи чꙋдотво́рцы, бл҃же́ннїи ю҆ро́ди хрⷭ҇та̀ ра́ди, подви́жницы нело́жнїи и҆ мл҃твенницы те́плїи.

<red>Р</red>а́дꙋйтесѧ, ст҃і́и всѝ въ землѝ рѡссі́йстѣй просїѧ́вшїи.
