---
title: "І҆́косъ і҃"
navigation:
  key: akathists-allrussian-20
  title: "І҆́косъ і҃"
  parent: akathists-allrussian
  order: 20
type: "akathist"
---

## І҆́косъ і҃:

<red>С</red>тѣна̀ є҆стѐ и҆ застꙋпле́нїе всѣ́мъ съ вѣ́рою къ ва́мъ прибѣга́ющымъ, ст҃і́и, ва́мъ бо даде́сѧ блгⷣть всѣ̑мъ тре́бꙋющымъ полє́знаѧ дарова́ти: недꙋ́жнымъ и҆сцѣле́нїе, въ напа́стехъ сꙋ́щымъ и҆збавле́нїе, да воспое́мъ ва́мъ такѡва́ѧ:

<red>Р</red>а́дꙋйтесѧ, все́володе кро́ткїй и҆ до́вмонте, гра́дꙋ пско́вꙋ стѣны̑ неѡбори̑мыѧ. Ра́дꙋйтесѧ, нїка́ндре пꙋстынножи́телю и҆ є҆ѵфросѵ́нїе прпⷣбнаѧ, во странѣ̀ пско́встѣй подвиза́вшїисѧ. Ра́дꙋйсѧ, проко́пїе бл҃же́нне, гра́дъ тво́й ѹ҆́стюгъ ѿ каменоме́тныѧ тꙋ́чи и҆зба́вивый. Ра́дꙋйсѧ, сѷмеѡ́не пра́ведный, верхотꙋ́рскїй мл҃твенниче и҆ всемꙋ̀ ѹ҆ра́лꙋ ѹ҆твержде́нїе. Ра́дꙋйтесѧ, бл҃же́ннїи ю҆ро́ди хрⷭ҇та̀ ра́ди: нїко́лае коча́новъ и҆ ѳео́дѡре но́вградстїи, и҆ і҆сі́дѡре росто́вскїй, непра́вды ѡ҆бличи́телїе и҆ премꙋ́дрости вѣ́ка сегѡ̀ посрами́телїе. Ра́дꙋйсѧ, и҆ ты̀, рѡссі́йскїй златоꙋ́сте росто́вскїй ст҃и́телю дими́трїе, житїѧ̑ ст҃ы́хъ собра́вый и҆ въ назида́нїе всѣ́мъ на́мъ сло́вомъ твои́мъ живописа́вый.

<red>Р</red>а́дꙋйтесѧ, ст҃і́и всѝ въ землѝ рѡссі́йстѣй просїѧ́вшїи.
