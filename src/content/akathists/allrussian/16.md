---
title: "І҆́косъ и҃"
navigation:
  key: akathists-allrussian-16
  title: "І҆́косъ и҃"
  parent: akathists-allrussian
  order: 16
type: "akathist"
---

## І҆́косъ и҃:

<red>В</red>сѧ̑ ѿло́жше попечє́нїѧ житє́йскаѧ и҆ самѣ́хъ себѐ ѿве́ргшесѧ, неꙋкло́ннѡ хрⷭ҇тꙋ̀ послѣ́довасте, приснобл҃же́ннїи: не мо́жетъ ѧ҆зы́къ и҆з̾ѡбрази́ти и҆ воспѣ́ти досто́йнѡ трꙋды̀ и҆ бѡлѣ́зни, терпѣ́нїѧ и҆ страда̑нїѧ по вѣ́рѣ ва́шей и҆ любвѝ ко гдⷭ҇ꙋ, и҆́миже въ ра́дость гдⷭ҇а своегѡ̀ вошлѝ є҆стѐ. Сегѡ̀ ра́ди восхвалѧ́емъ ва́съ си́це:

<red>Р</red>а́дꙋйтесѧ, ні́кѡне ра́донежскїй, прпⷣбномꙋ се́ргїю прее́мниче, и҆ мїхе́е смире́нный, и҆ дрꙋзі́и ра́донежстїи, и҆ са́вво звенигоро́дскїй, и҆ стефа́не ма́хрищскїй, и҆ про́чїи ѹ҆ченицы̀ се́ргїевы, мно́гихъ ѡ҆би́телей и҆́ноческихъ ѹ҆строи́телїе. Ра́дꙋйтесѧ, мака́рїе калѧ́зинскїй и҆ мака́рїе ѹ҆́нженскїй желтово́дскїй, бг҃ꙋ ѹ҆годи́вшїи. Ра́дꙋйтесѧ, ні́ле столобе́нскїй, въ моли́твахъ и҆ трꙋдѣ́хъ неꙋсы́пнѡ подвиза́выйсѧ, и҆ ні́ле со́рскїй, скꙋ́дость ски́тскꙋю возлюби́вый. Ра́дꙋйсѧ, і҆ѡ́сифе, ѻ҆́ч҃е во́лоцкїй, монасты́рскагѡ чи́на ревни́телю. Ра́дꙋйтесѧ, пафнꙋ́тїе бо́ровскїй, па́дшихъ и҆спра́вителю, съ тѵ́хѡномъ калꙋ́жскимъ чꙋдотво́рцемъ, внꙋтрѝ дꙋ́ба сла́вившимъ творца̀.

<red>Р</red>а́дꙋйтесѧ, ст҃і́и всѝ въ землѝ рѡссі́йстѣй просїѧ́вшїи.
