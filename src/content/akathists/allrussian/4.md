---
title: "І҆́косъ в҃"
navigation:
  key: akathists-allrussian-4
  title: "І҆́косъ в҃"
  parent: akathists-allrussian
  order: 4
type: "akathist"
---

## І҆́косъ в҃:

<red>Р</red>а́зꙋмъ разꙋ́мныхъ вѣ́ка сегѡ̀ ѿверга́ѧ и҆ ѡ҆б̾юро́дѣвшꙋю премꙋ́дрость премꙋ́дрыхъ погꙋблѧ́ѧ, прїѧ́лъ є҆сѝ, гдⷭ҇и, ꙗ҆́коже пло́дъ кра́сный ѿ но́вагѡ вертогра́да твоегѡ̀, всѧ̑ ст҃ы̑ѧ, въ не́й просїѧ́вшыѧ. И҆́хже дѣ̑ланїѧ ны́нѣ восхвалѧ́юще, ѹ҆блажа́емъ и҆̀хъ та́кѡ:

<red>Р</red>а́дꙋйтесѧ, бори́се и҆ глѣ́бе, страстоте́рпцы ст҃і́и, въ же́ртвꙋ чи́стꙋ себѐ бг҃ови прине́сшїи. Ра́дꙋйтесѧ, лео́нтїе сщ҃енномч҃нче, страны̀ росто́вскїѧ просвѣти́телю, и҆ и҆са́їе, і҆гна́тїе, ѳео́дѡре и҆ і҆а́кѡве, гра́да росто́вскагѡ ст҃и́телїе. Ра́дꙋйсѧ, кꙋ́кше, вѧ́тскїѧ землѝ бл҃говѣ́стниче и҆ сщ҃енномч҃нче. Ра́дꙋйтесѧ, нїки́то и҆ і҆ѡа́нне, зна́менїю бг҃омт҃ре послꙋжи́вшїи и҆ про́чїи ст҃и́телїе нова́града вели́кагѡ. Ра́дꙋйсѧ, кѷрі́лле, ст҃и́телю тꙋ́ровскїй, словесѐ бж҃їѧ и҆зрѧ́дный проповѣ́дниче. Ра́дꙋйсѧ, є҆фре́ме прпⷣбне, гра́да торжка̀ просвѣти́телю, со а҆рка́дїемъ и҆ ѹ҆лїані́ею дѣ́вою.

<red>Р</red>а́дꙋйтесѧ, ст҃і́и всѝ въ землѝ рѡссі́йстѣй просїѧ́вшїи.
