---
title: "Мл҃тва"
navigation:
  key: akathists-avraamijbolg-26
  title: "Мл҃тва"
  parent: akathists-avraamijbolg
  order: 26
type: "akathist"
---

## Мл҃тва:

<versal>С</versal>т҃ы́й мч҃ениче а҆вра́мїе, до́блїй во́ине хрⷭ҇та̀ цр҃ѧ̀ нбⷭ҇нагѡ, въ ско́рбехъ и҆ напа́стехъ пресла́вный на́шъ помо́щниче и҆ защи́тниче. Ничто́же возмо́же ѿлꙋчи́ти тѧ̀ ѿ любвѐ ко гдⷭ҇ꙋ і҆и҃сꙋ: ни ле́стныѧ ѡ҆бѣща̑нїѧ бл҃гъ вре́менныхъ, ни прещє́нїѧ, ни мꙋ̑ки ѿ ѕлы̑хъ врагѡ́въ ст҃ѣ́йшїѧ хрⷭ҇то́вы вѣ́ры: ты̀, ꙗ҆́кѡ ле́въ, и҆зше́лъ є҆сѝ на бра́нь про́тивъ волкѡ́въ мы́сленныхъ, дꙋхѡ́въ ѕло́бы, подви́гшихъ на тѧ̀, ра́ди до́брагѡ твоегѡ̀ и҆сповѣ́данїѧ, є҆диноплеме́нный тебѣ̀ наро́дъ болга́рскїй, и҆, ꙗ҆́кѡ ѻ҆́гненнаѧ стрѣла̀, тѣ́хъ порази́лъ є҆сѝ си́лою бл҃года́ти ст҃а́гѡ дх҃а, и҆ крѣ́пкїѧ, ꙗ҆́кѡ сме́рть, любвѐ твоеѧ̀ къ бг҃ꙋ. А҆́ще и҆ пролїѧ́лъ є҆сѝ кро́вь твою̀ за хрⷭ҇та̀ бг҃а на́шегѡ, погꙋби́въ вре́меннꙋю жи́знь, ѻ҆ба́че безсме́ртною дꙋше́ю, ꙗ҆́кѡ ѻ҆ре́лъ, воспари́лъ є҆сѝ въ го́рнїѧ ѻ҆би́тели ѻ҆ц҃а̀ на́шегѡ, наслѣ́довавъ та́мъ вѣ́чнꙋю жи́знь, сла́вꙋ и҆ бл҃же́нство неизрече́нное, и҆ ѡ҆ста́вивъ на́мъ нетлѣ́нныѧ ѻ҆ста́нки твоѧ̀, ꙗ҆́кѡ крі́нъ многоцѣ́нный и҆ бл҃гоꙋха́нный. Вѣ́рꙋемъ, страстоте́рпче ст҃ы́й, ꙗ҆́кѡ предстоѧ̀ со а҆́гг҃лы и҆ всѣ́ми ст҃ы́ми прⷭ҇то́лꙋ сла́вы трїѷпоста́снагѡ бг҃а, ѹ҆се́рдныѧ и҆ бг҃опрїѧ̑тныѧ возно́сиши моли̑твы не то́кмѡ ѡ҆ на́съ, ѡ҆ ст҃ѣ́й ѻ҆би́тели се́й и҆ гра́дѣ на́шемъ, но и҆ ѡ҆ все́й ст҃ѣ́й хрⷭ҇то́вой цр҃кви и҆ ѡ҆ правосла́внѣй рꙋ́сской держа́вѣ. Вѣ́рꙋемъ, пресла́вный чꙋдотво́рче, ꙗ҆́кѡ ты̀, си́лою всемогꙋ́щагѡ гдⷭ҇а і҆и҃са хрⷭ҇та̀, чрез̾ ст҃ы́ѧ мо́щи твоѧ̀, и҆сточа́еши ѻ҆би́льныѧ дары̀ бл҃года́тныѧ по́мощи во сп҃се́нїе всѣ́мъ съ вѣ́рою къ тебѣ̀ притека́ющимъ, наипа́че же и҆спра́шиваешь и҆ кончи́нꙋ съ покаѧ́нїемъ тебѣ̀ чтꙋ́щимъ, и҆ бл҃госе́рднѡ помога́еши немощны́мъ младе́нцамъ, да всѝ ѿ ма́ла до вели́ка є҆динодꙋ́шнѡ прославлѧ́емъ неисповѣди́мое вели́чїе бл҃гости бж҃їей. Тѣ́мже вѣ́рою и҆ любо́вїю ко ст҃ы́мъ моща́мъ твои́мъ припа́дающе и҆ бл҃гоговѣ́йнѡ ѻ҆́ныѧ лобыза́юще, ѹ҆молѧ́емъ тѧ̀, до́брый на нб҃сѝ на́шъ моли́твенниче и҆ застꙋ́пниче, помога́й на́мъ грѣ̑шнымъ и҆ смире́ннымъ твои́ми моли́твами во всѣ́хъ ско́рбехъ, нꙋ́ждахъ и҆ ѡ҆бстоѧ́нїихъ на́шихъ, сохранѧ́й на́съ, ст҃ꙋ́ю ѻ҆би́тель сїю̀ и҆ гра́дъ се́й ѿ всѧ́кагѡ ѕла̀ и҆ всѧ́кїѧ напа́сти, наипа́че же споспѣ́шествꙋй вѣ́чномꙋ сп҃се́нїю на́шемꙋ и҆ всѣ́хъ просѧ́щихъ ѿ тебє̀ по́мощи и҆ застꙋпле́нїѧ. Є҆́й, смире́ннѡ мо́лимъ тѧ̀, ѹ҆го́дниче бж҃їй, молѝ хрⷭ҇та̀ бг҃а на́шегѡ, да да́стъ ѻ҆́нъ ми́ръ и҆ тишинꙋ̀ всѣ̑мъ правосла́внымъ хрⷭ҇тїа́нѡмъ и҆ да ѿврати́тъ ѿ на́съ всѧ́кїй гнѣ́въ, на ны̀ дви́жимый, да и҆зба́витъ на́съ ѿ сѣте́й вра́жїихъ, томле́нїѧ во ѹ҆́зехъ грѣха̀ и҆ мꙋче́нїй а҆́дскихъ, и҆ да сподо́битъ на́съ недосто́йныхъ ѡ҆деснꙋ́ю себѐ ста́ти на сꙋдѣ̀ свое́мъ пра́веднемъ и҆ вни́ти въ вѣ́чный поко́й ст҃ы́хъ є҆гѡ̀, и҆дѣ́же пра́зднꙋющихъ гла́съ непреста́нный и҆ неизрече́ннаѧ сла́дость зрѧ́щихъ добро́тꙋ лица̀ є҆гѡ̀: и҆ та́кѡ возмо́жемъ съ тобо́ю и҆ всѣ́ми ст҃ы́ми безконе́чнѡ прославлѧ́ти ѻ҆ц҃а̀ и҆ сн҃а и҆ ст҃а́гѡ дх҃а, трⷪ҇цꙋ є҆диносꙋ́щнꙋю и҆ нераздѣ́льнꙋю. <red>А҆</red>ми́нь.

{% illustration "small-ornaments/ornament-from-12th-century-armenian-gospel-crider", "small" %}
