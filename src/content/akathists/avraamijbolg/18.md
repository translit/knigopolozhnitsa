---
title: "І҆́косъ ѳ҃"
navigation:
  key: akathists-avraamijbolg-18
  title: "І҆́косъ ѳ҃"
  parent: akathists-avraamijbolg
  order: 18
type: "akathist"
---

## І҆́косъ ѳ҃:

<red>В</red>ѣті́йствомъ ѕлочести́вымъ и҆ прельще́нїемъ лꙋка́вымъ неꙋловле́нъ пребы́лъ є҆сѝ, страстоте́рпче, и҆зво́ливый па́че ѹ҆мре́ти, не́же хрⷭ҇та̀ и҆ вѣ́ры въ негѡ̀ ст҃ы́ѧ ѿрещи́сѧ, тѣ́мже, ꙗ҆́кѡ до́блѧгѡ и҆сповѣ́дника хрⷭ҇то́ва, ѹ҆блажа́емъ тѧ̀ и҆ зове́мъ:

<red>Р</red>а́дꙋйсѧ, пречꙋ́дное мꙋ́жество ꙗ҆ви́вый. Ра́дꙋйсѧ, ꙗ҆́кѡ просвѣще́нъ бы́лъ є҆сѝ заре́ю прест҃а́гѡ дх҃а. Ра́дꙋйсѧ, ꙗ҆́кѡ стра́хъ малодꙋ́шный ѿ себѐ ѿрѧ́слъ є҆сѝ. Ра́дꙋйсѧ, ꙗ҆́кѡ щито́мъ вѣ́ры ѡ҆гра́дилсѧ є҆сѝ. Ра́дꙋйсѧ, неꙋмолка́ющїй бл҃говѣ́стниче си́лы бж҃їѧ, въ не́мощи чл҃вѣ́честѣй соверша́ющїѧсѧ. Ра́дꙋйсѧ, и҆́стинный покло́нниче, дꙋ́хомъ и҆ и҆́стиною кла́нѧѧйсѧ творцꙋ̀. Ра́дꙋйсѧ, мꙋ́жꙋ жела́нїй дꙋхо́вныхъ, взыска́вый хрⷭ҇та̀ въ странѣ̀ нече́стїѧ магѡме́това. Ра́дꙋйсѧ, ѿри́нꙋвый бг҃опроти́внꙋю ѻ҆́нꙋю пре́лесть. Ра́дꙋйсѧ, кꙋ́плю дѣ́ѧвый вре́меннꙋю, вкꙋ́пѣ же и҆ вѣ́чнꙋю, нбⷭ҇нꙋю. Ра́дꙋйсѧ, стра́нники и҆ ни́щїѧ пита́вый ѿ трꙋдѡ́въ твои́хъ пра́ведныхъ. Ра́дꙋйсѧ, є҆ле́емъ ми́лости ѹ҆маще́ннаѧ главо̀. Ра́дꙋйсѧ, горо̀ добродѣ́телей, ѡ҆роше́ннаѧ кро́ве страда́льческїѧ и҆злїѧ́нїемъ.

<red>Р</red>а́дꙋйсѧ, мꙋ́чениче и҆ чꙋдотво́рче а҆вра́мїе.
