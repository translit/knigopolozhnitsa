---
title: "І҆́косъ а҃"
navigation:
  key: akathists-avraamijbolg-2
  title: "І҆́косъ а҃"
  parent: akathists-avraamijbolg
  order: 2
type: "akathist"
---

## І҆́косъ а҃:

<red>А҆́</red>гг҃лѡвъ сожи́тель и҆ чл҃вѣ́кѡвъ застꙋ́пникъ вои́стинꙋ ꙗ҆ви́лсѧ є҆сѝ, мꙋ́чениче достохва́льне, бл҃говоле́нїемъ всѣ́хъ творца̀ хрⷭ҇та̀ бг҃а, є҆го́же возлюби́лъ є҆сѝ и҆ за него́же постра́далъ є҆сѝ да́же до кро́вє, во и҆сповѣ́данїи непоколеби́момъ. Тѣ́мже прїимѝ ѿ на́съ сїѧ̑ хвалє́нїѧ:

<red>Р</red>а́дꙋйсѧ, ѕвѣздо̀ пресвѣ́тлаѧ бл҃гоче́стїѧ. Ра́дꙋйсѧ, свѣти́ло, во тмѣ̀ нече́стїѧ пресла́внѡ возсїѧ́вшее. Ра́дꙋйсѧ, ѕловѣ́рїѧ магѡме́това ѡ҆бличи́телю. Ра́дꙋйсѧ, вѣ́ры хрⷭ҇тїа́нскїѧ небоѧ́зненный проповѣ́дниче. Ра́дꙋйсѧ, є҆ѵⷢ҇льскагѡ ѹ҆че́нїѧ до́брый послꙋ́шателю. Ра́дꙋйсѧ, зако́на гдⷭ҇нѧ теплѣ́йшїй храни́телю. Ра́дꙋйсѧ, кꙋ́плю вре́меннꙋю премѣни́вый на стѧжа́нїе вѣ́чное нбⷭ҇ное. Ра́дꙋйсѧ, вѣ́ры хрⷭ҇то́вы би́серъ многоцѣ́ненъ стѧжа́вый. Ра́дꙋйсѧ, хрⷭ҇то́вымъ ѹ҆че́нїемъ дꙋ́шꙋ твою̀ просвѣти́вый. Ра́дꙋйсѧ, ѹ҆досто́ивыйсѧ бл҃года́тнагѡ ѡ҆сѣне́нїѧ свы́ше. Ра́дꙋйсѧ, ꙗ҆ви́выйсѧ добродѣ́телей жили́ще, преꙋкраше́нное чистото́ю. Ра́дꙋйсѧ, дх҃а ст҃а́гѡ ѻ҆би́тель прекра́снаѧ.

<red>Р</red>а́дꙋйсѧ, мꙋ́чениче и҆ чꙋдотво́рче а҆вра́мїе.
