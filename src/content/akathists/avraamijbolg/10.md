---
title: "І҆́косъ є҃"
navigation:
  key: akathists-avraamijbolg-10
  title: "І҆́косъ є҃"
  parent: akathists-avraamijbolg
  order: 10
type: "akathist"
---

## І҆́косъ є҃:

<red>В</red>и́дѣвше тѧ̀, ѕлочести́вїи мꙋчи́телїе болга́ре, непрекло́нна и҆ непобѣди́ма и҆сповѣ́дника хрⷭ҇то́ва, пе́рвѣе рꙋ́цѣ и҆ но́зѣ твоѝ ѿсѣко́ша, та́же и҆ главꙋ̀ твою̀ чтⷭ҇нꙋ́ю мече́мъ ѿ̾ѧ́ша, и҆ та́кѡ до́блественнѡ тече́нїе твоѐ сконча́въ, преше́лъ є҆сѝ къ ѻ҆би́телємъ нбⷭ҇нымъ, ѿ на́съ же земны́хъ слы́шиши похвалы̀ сїѧ̑:

<red>Р</red>а́дꙋйсѧ, и҆сповѣ́дниче хрⷭ҇то́въ непобѣди́мый. Ра́дꙋйсѧ, а҆дама́нте терпѣ́нїѧ крѣпча́йшїй. Ра́дꙋйсѧ, но́вый мꙋ́чениче, дрє́внимъ вели́кимъ мꙋ́ченикѡмъ равноче́стне. Ра́дꙋйсѧ, пресла́вный вѣнцено́сче, горѣ̀ ѹ҆вѣнча́нный. Ра́дꙋйсѧ, чꙋдотворе́нїѧ бл҃года́тїю ѿ гдⷭ҇а ѡ҆богаще́нный. Ра́дꙋйсѧ, цѣле́бъ пода́телю всебл҃гі́й. Ра́дꙋйсѧ, во бл҃гоꙋха́нїи ст҃ы́ни почива́ѧй. Ра́дꙋйсѧ, а҆рѡма́ты ра́йскими ѡ҆бл҃гоꙋха́ѧй дꙋ́ши вѣ́рныхъ. Ра́дꙋйсѧ, и҆сто́чниче дарѡ́въ многоразли́чныхъ. Ра́дꙋйсѧ, рѣко̀ приснотекꙋ́щаѧ чꙋде́съ. Ра́дꙋйсѧ, млⷭ҇рдїѧ къ стра́ждꙋщимъ сокро́вище неистощи́мое. Ра́дꙋйсѧ, болѧ́щихъ врачевство̀ неѡскꙋ́дное.

<red>Р</red>а́дꙋйсѧ, мꙋ́чениче и҆ чꙋдотво́рче а҆вра́мїе.
