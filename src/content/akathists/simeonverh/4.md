---
title: "І҆́косъ в҃"
navigation:
  key: akathists-simeonverh-4
  title: "І҆́косъ в҃"
  parent: akathists-simeonverh
  order: 4
type: "akathist"
---

## І҆́косъ в҃:

<red>Р</red>азꙋмѣ́ти хотѧ́щꙋ а҆рхїере́ю сиби́рскїѧ страны̀ и҆́мѧ твоѐ, є҆гда̀ ѡ҆брѣ́тєны бы́ша ст҃ы̑ѧ твоѧ̑ мо́щи, ты̀ въ видѣ́нїи ꙗ҆́вльсѧ є҆мꙋ̀, ѡ҆ и҆́мени свое́мъ возвѣсти́лъ є҆сѝ: ѻ҆́нъ же, ѹ҆диви́всѧ чꙋдесѝ и҆ просла́вивъ бг҃а, и҆ похва̑льныѧ глаго́лы вѣща́ѧ, вопїѧ́ше тебѣ̀ си́це:

<red>Р</red>а́дꙋйсѧ, вели́кїй првⷣниче бж҃їй, въ чꙋдесѣ́хъ просїѧ́вый: ра́дꙋйсѧ, цѣле́бниче недꙋ́гѡвъ всѣ̑мъ, призыва́ющымъ тѧ̀ съ вѣ́рою. Ра́дꙋйсѧ, ꙗ҆́кѡ и҆ пре́жде проше́нїѧ по́мощїю предварѧ́еши: ра́дꙋйсѧ, ꙗ҆́кѡ и҆ недоꙋмева́ющих ѡ҆ прославле́нїи нетлѣ́нныхъ моще́й твои́хъ чꙋдесы̀ твои́ми вразꙋми́лъ є҆сѝ. Ра́дꙋйсѧ, ꙗ҆́кѡ разсла́бленныхъ ѹ҆крѣпи́лъ є҆сѝ: ра́дꙋйсѧ, ꙗ҆́кѡ слѣпы̑мъ прозрѣ́нїе дарова́лъ є҆сѝ. Ра́дꙋйсѧ, хрѡмы́мъ хожде́нїе ѹ҆строѧ́ѧй: ра́дꙋйсѧ, ѿ бѣснꙋ́ющихсѧ бѣсѡ́въ ѿгна́телю. Ра́дꙋйсѧ, ско́рбныхъ ѹ҆тѣ́шителю: ра́дꙋйсѧ, ни́щихъ и҆ ѹ҆бо́гихъ покрови́телю. Ра́дꙋйсѧ, правосла́вныхъ ѹ҆твержде́нїе: ра́дꙋйсѧ, є҆ресе́й посрамле́нїе.

<red>Р</red>а́дꙋйсѧ, сѷмеѡ́не, чꙋдотво́рче преди́вный.
