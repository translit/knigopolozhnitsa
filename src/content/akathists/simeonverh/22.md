---
title: "І҆́косъ а҃і"
navigation:
  key: akathists-simeonverh-22
  title: "І҆́косъ а҃і"
  parent: akathists-simeonverh
  order: 22
type: "akathist"
---

## І҆́косъ а҃і:

<red>С</red>вѣтопрїе́мнꙋю свѣщꙋ̀ зри́мъ тѧ̀, бг҃омꙋ́дре сѷмеѡ́не: невеще́ственнымъ бо любвѐ ѻ҆гне́мъ возже́глсѧ є҆сѝ и҆ наставлѧ́еши къ бжⷭ҇твенномꙋ дѣѧ́нїю всѧ̑, ѡ҆́бразомъ житїѧ̑ твоегѡ̀, ꙗ҆́кѡ заре́ю, просвѣща́ѧ чꙋ̑вства на̑ша: тѣ́мже и҆ досто́инъ є҆сѝ зва́нїемъ почита́тисѧ си́мъ:

<red>Р</red>а́дꙋйсѧ, лꙋчѐ пресвѣ́тлаѧ, ѿ сл҃нца хрⷭ҇та̀ возсїѧ́вшаѧ: ра́дꙋйсѧ, свѣти́ло бл҃гоче́стїѧ немерца́ющее. Ра́дꙋйсѧ, ꙗ҆́кѡ свѣ́тъ премꙋ́дрости бж҃їѧ просвѣтѝ дꙋ́шꙋ твою̀: ра́дꙋйсѧ, ꙗ҆́кѡ вѣ́чнагѡ сегѡ̀ свѣ́та лꙋче́й чре́з̾ тебѣ̀ и҆ мы̀ сподоблѧ́емсѧ. Ра́дꙋйсѧ, безме́здный врачꙋ̀: ра́дꙋйсѧ, ꙗ҆́кѡ и҆сточа́еши ѻ҆би̑льныѧ стрꙋи̑ и҆сцѣле́нїй. Ра́дꙋйсѧ, бл҃гонаде́жный ѡ҆ на́съ предста́телю и҆ мл҃твенниче пред̾ прⷭ҇то́ломъ гдⷭ҇нимъ: ра́дꙋйсѧ, сп҃си́тельное приста́нище всѣ̑мъ, притека́ющымъ къ тебѣ̀. Ра́дꙋйсѧ, ꙗ҆́кѡ сꙋ́щымъ въ пꙋчи́нѣ скорбе́й до́бръ ѡ҆брѣта́ешисѧ ко́рмчїй: ра́дꙋйсѧ, те́плый застꙋ́пниче сꙋ́щымъ во ѡ҆бстоѧ́нїихъ лю́тыхъ. Ра́дꙋйсѧ, бл҃гоꙋха́нїе дх҃о́вное и҆сточа́ѧй ѿ многоцѣле́бныхъ твои́хъ моще́й: ра́дꙋйсѧ, є҆ле́емъ ра́дованїѧ и҆сцѣлѧ́ѧй скѡ́рби дꙋшє́вныѧ вѣ́рою молѧ́щихсѧ тебѣ̀.

<red>Р</red>а́дꙋйсѧ, сѷмеѡ́не, чꙋдотво́рче преди́вный.
