---
title: "І҆́косъ г҃"
navigation:
  key: akathists-simeonverh-6
  title: "І҆́косъ г҃"
  parent: akathists-simeonverh
  order: 6
type: "akathist"
---

## І҆́косъ г҃:

<red>И҆</red>мѣ́ѧй милосе́рдїе мно́гое, ѡ҆ призыва́ющихъ тѧ̀ съ вѣ́рою при́снѡ молишисѧ къ бг҃ꙋ, ѹ҆ негѡ́ же равноа́гг҃льнымъ житїе́мъ твои́мъ вели́кое дерзнове́нїе стѧжа́лъ є҆сѝ: не пре́зри и҆ на́съ недосто́йныхъ, тре́бꙋющихъ твоеѧ̀ по́мощи, и҆ ꙗ҆́кѡ да́ры, прїимѝ ѿ на́съ пѣ́снь сїю̀:

<red>Р</red>а́дꙋйсѧ, ꙗ҆́кѡ всѧ̑, є҆ли̑ка про́сиши ѿ бг҃а, да́рꙋетъ тѝ гдⷭ҇ь: ра́дꙋйсѧ, ꙗ҆́кѡ мл҃твы твоѝ ѡ҆ на́съ, ꙗ҆́кѡже кади́ло бл҃гово́нное, ѿ бг҃а прїе́млютсѧ. Ра́дꙋйсѧ, ꙗ҆́кѡ возжада̀ дꙋша̀ твоѧ̀ къ бг҃ꙋ крѣ́пкомꙋ: ра́дꙋйсѧ, хрⷭ҇та̀ є҆ди́наго возлюби́вый. Ра́дꙋйсѧ, ꙗ҆́кѡ невозвра́тнымъ жела́нїемъ послѣ́довалъ є҆сѝ є҆мꙋ̀: ра́дꙋйсѧ, добродѣ́тельное житїѐ всегда̀ и҆мѣ́вый. Ра́дꙋйсѧ, возненави́дѣвый стра̑сти мі́ра сегѡ̀: ра́дꙋйсѧ, маловре́меннагѡ ѹ҆тѣше́нїѧ на землѝ не и҆ска́вый. Ра́дꙋйсѧ, смиренномꙋ́дрїемъ ѹ҆краси́выйсѧ: ра́дꙋйсѧ, тве́рдый а҆дама́нте и҆ сто́лпе непоколеби́мый прило́ги вра́жїими. Ра́дꙋйсѧ, ꙗ҆́кѡ нетлѣ́нїемъ тѣ́ло твоѐ просла́ви гдⷭ҇ь: ра́дꙋйсѧ, ꙗ҆́кѡ ѿ гро́ба твоегѡ̀ и҆ пе́рсть прїе́млющїи и҆сцѣлѧ́ютсѧ.

<red>Р</red>а́дꙋйсѧ, сѷмеѡ́не, чꙋдотво́рче преди́вный.
