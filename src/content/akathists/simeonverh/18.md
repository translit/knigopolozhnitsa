---
title: "І҆́косъ ѳ҃"
navigation:
  key: akathists-simeonverh-18
  title: "І҆́косъ ѳ҃"
  parent: akathists-simeonverh
  order: 18
type: "akathist"
---

## І҆́косъ ѳ҃:

<red>В</red>иті́и многовѣща̑нныѧ и҆знемого́ша по досто́инствꙋ повѣ́дати мно́гое твоѐ терпѣ́нїе и҆ те́плꙋю ко хрⷭ҇тꙋ̀ любо́вь: а҆́зъ же многогрѣ́шный ка́кѡ возмогꙋ̀ и҆зглаго́лати равноагг҃льное твоѐ житїѐ и҆ пресла̑внаѧ чꙋдеса̀! Но ѻ҆ба́че дерза́ю, надѣ́ѧсѧ на твоѐ безѕло́бїе, вопи́ти тебѣ̀ си́це:

<red>Р</red>а́дꙋйсѧ, ꙗ҆́кѡ а҆́гг҃лѡмъ подо́бѧсѧ, вы́нꙋ пꙋща́лъ є҆сѝ на нб҃о ѻ҆́чи твоегѡ̀ се́рдца: ра́дꙋйсѧ, ꙗ҆́кѡ до́блими твои́ми по́двиги сп҃се́нїе и҆ вѣне́цъ нетлѣ́нный ѿ хрⷭ҇та̀ бг҃а прїѧ́лъ є҆сѝ. Ра́дꙋйсѧ, ꙗ҆́кѡ на всѧ́къ де́нь и҆ на всѧ́кꙋ но́щь славосло́вилъ є҆сѝ творца̀ всѧ́ческихъ: ра́дꙋйсѧ, ꙗ҆́кѡ побѣди́лъ є҆сѝ дїа́вола смире́нїемъ свои́мъ. Ра́дꙋйсѧ, ꙗ҆́кѡ ни́щъ тѣ́ломъ и҆ дꙋ́хомъ бы́лъ є҆сѝ на землѝ, сегѡ̀ ра́ди ѹ҆гото́ва тѝ гдⷭ҇ь црⷭ҇тво нбⷭ҇ное: ра́дꙋйсѧ, кро́тости ра́ди твоеѧ̀ наслѣ́дивый землю̀ ѡ҆бѣтова́нїѧ. Ра́дꙋйсѧ, ꙗ҆́кѡ и҆ и҆́ныхъ, зрѧ́щихъ твою̀ ст҃ость, наꙋчи́лъ є҆сѝ првⷣнѡ жи́ти: ра́дꙋйсѧ, ꙗ҆́кѡ дꙋшє́вныѧ стра̑сти и҆сцѣлѧ́еши: Ра́дꙋйсѧ, ꙗ҆́кѡ тѣлє́сныѧ болѣ̑зни врачꙋ́еши: ра́дꙋйсѧ, ꙗ҆́кѡ и҆ многовре́мєнныѧ недꙋ̑ги ѿ человѣ̑къ ѿгонѧ́еши. Ра́дꙋйсѧ, ꙗ҆́кѡ сꙋ́щымъ бли́з̾ коне́чнагѡ и҆здыха́нїѧ здра́вїе да́рꙋеши: ра́дꙋйсѧ, ꙗ҆́кѡ и҆ ѿ смертоно́сныхъ ꙗ҆́звъ свобожда́еши.

<red>Р</red>а́дꙋйсѧ, сѷмеѡ́не, чꙋдотво́рче преди́вный.
