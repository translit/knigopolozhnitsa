---
title: "І҆́косъ д҃"
navigation:
  key: akathists-simeonverh-8
  title: "І҆́косъ д҃"
  parent: akathists-simeonverh
  order: 8
type: "akathist"
---

## І҆́косъ д҃:

<red>С</red>лы́шавше, бл҃же́нне и҆ преди́вне сѷмеѡ́не, ѡ҆ вели́чїи чꙋде́съ твои́хъ, ꙗ҆́кѡ мл҃твами твои́ми сꙋ́щихъ въ бѣда́хъ и҆ ско́рбехъ предварѧ́еши, ско́ро ѿ ни́хъ и҆збавлѧ́ѧ, вопїе́мъ тебѣ̀ такѡва́ѧ:

<red>Р</red>а́дꙋйсѧ, и҆збавле́нїе на́ше ѿ печа́лей и҆ скорбе́й: ра́дꙋйсѧ, ꙗ҆́кѡ твои́мъ предста́тельствомъ да́рꙋетсѧ дꙋхо́внаѧ бл҃года́ть всѣ̑мъ, съ те́плою вѣ́рою къ тебѣ̀ притека́ющымъ. Ра́дꙋйсѧ, ꙗ҆́кѡ твои́ми мл҃твами ко́зни нечи́стыхъ дꙋ́хѡвъ побѣждены̀: ра́дꙋйсѧ, ꙗ҆́кѡ и҆ невѣ́дꙋщымъ и҆ неслы́шавшымъ ѡ҆ прославле́нїи твое́мъ и҆сцѣле́нїе подае́ши. Ра́дꙋйсѧ, ꙗ҆́кѡ цѣлє́бныѧ да́ры всю́дꙋ то́чиши: ра́дꙋйсѧ, ꙗ҆́кѡ странꙋ̀ сиби́рскꙋю при́снѡ присѣща́еши. Ра́дꙋйсѧ, ско́рый ѡ҆би́димыхъ застꙋ́пниче: ра́дꙋйсѧ, сꙋ́щымъ въ лю́тыхъ ѡ҆бстоѧ́нїихъ посо́бниче и҆ предста́телю. Ра́дꙋйсѧ, малодꙋ́шныѧ ѹ҆тѣша́ѧй: ра́дꙋйсѧ, недꙋ́жнымъ крѣ́пкое и҆справле́нїе. Ра́дꙋйсѧ, плѣнє́ннымъ ско́рое свобожде́нїе: ра́дꙋйсѧ, грѣ́шнымъ ко сп҃се́нїю наставле́нїе.

<red>Р</red>а́дꙋйсѧ, сѷмеѡ́не, чꙋдотво́рче преди́вный.
