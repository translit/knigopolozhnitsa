---
title: "І҆́косъ є҃"
navigation:
  key: akathists-simeonverh-14
  title: "І҆́косъ є҃"
  parent: akathists-simeonverh
  order: 14
type: "akathist"
---

## І҆́косъ є҃:

<red>Д</red>и́вна тѧ̀ показа̀ на́мъ творе́цъ и҆ гдⷭ҇ь всѣ́хъ чꙋдотво́рца: є҆гда́ бо нетлѣ́нїемъ просла́ви тѣ́ло твоѐ, тогда̀ и҆ землѧ̀ не скры̀ гро́бъ тво́й и҆ ꙗ҆вѝ всѣ̑мъ на́мъ, ꙗ҆́кѡ многоце́нное сокро́вище: тѣ́мже и҆ мы̀ чꙋдѧ́щесѧ вопїе́мъ си́це:

<red>Р</red>а́дꙋйсѧ, цвѣ́те нетлѣ́нный, въ странѣ̀ сїби́рстѣй прекра́снѡ процвѣты́й: ра́дꙋйсѧ, до́блїй подви́жниче бл҃гоче́стїѧ, во гра́дѣ верхотꙋ́рстѣмъ возсїѧ́вый. Ра́дꙋйсѧ, ꙗ҆́кѡ ꙗ҆влѧ́ешисѧ а҆́ки дре́во живо́тное, ѿ негѡ́же недꙋ́гꙋющїи полꙋча́ютъ и҆сцѣле́нїе: ра́дꙋйсѧ, ꙗ҆́кѡ предста́тельствомъ твои́мъ пред̾ бг҃омъ, а҆́ки вѣ́твь бл҃госѣнноли́ственнаѧ, покрыва́еши на́съ. Ра́дꙋйсѧ, ꙗ҆́кѡ до́брѣ вкорени́лсѧ є҆сѝ въ вертогра́дѣ хрⷭ҇то́вы цр҃кве: ра́дꙋйсѧ, ꙗ҆́кѡ ѡ҆би̑льныѧ плоды̑ добродѣ́телей прине́слъ є҆сѝ бг҃ꙋ. Ра́дꙋйсѧ, ꙗ҆́кѡ пїе́ши ны́нѣ во́дꙋ живо́тнꙋю ѿ неисчерпа́емагѡ и҆сто́чника безсме́ртїѧ: ра́дꙋйсѧ, заблꙋ́ждшихъ наста́вниче: Ра́дꙋйсѧ, ꙗ҆́кѡ ка́ющымсѧ въ согрѣше́нїѧхъ и҆спроша́еши ѿ бг҃а проще́нїе: ра́дꙋйсѧ, и҆ всѣ́хъ благи́хъ на́мъ ѿ негѡ̀ хода́таю. Ра́дꙋйсѧ, ꙗ҆́кѡ свѣ́тлꙋю ѡ҆де́ждꙋ чистоты̀ и҆ цѣломꙋ́дрїѧ до́брѣ сохрани́въ, вше́лъ є҆сѝ въ черто́гъ нбⷭ҇ный: ра́дꙋйсѧ, ꙗ҆́кѡ чи́стаѧ дꙋша̀ твоѧ̀ къ ли́кꙋ є҆ѵⷢ҇льскихъ мꙋ́дрыхъ дѣ́въ сопричтесѧ и҆ кꙋ́пнѡ съ ни́ми агг҃льски водворѧ́етсѧ въ нбⷭ҇номъ черто́зѣ жениха̀ хрⷭ҇та̀.

<red>Р</red>а́дꙋйсѧ, сѷмеѡ́не, чꙋдотво́рче преди́вный.
