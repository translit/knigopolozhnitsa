---
title: "І҆́косъ а҃"
navigation:
  key: akathists-simeonverh-2
  title: "І҆́косъ а҃"
  parent: akathists-simeonverh
  order: 2
type: "akathist"
---

## І҆́косъ а҃:

<red>А҆́</red>гг҃лъ во пло́ти и҆ нбⷭ҇ный человѣ́къ ꙗ҆ви́лсѧ є҆сѝ, бл҃же́нный сѷмеѡ́не, а҆́гг҃льски бо въ мі́рѣ се́мъ пожи́лъ є҆сѝ, тѣ́мже и҆ а҆́гг҃льстїи чинѝ ѹ҆диви́шасѧ непоро́чности твоегѡ̀ житїѧ̀ и҆, по преставле́нїи твое́мъ, съ весе́лїемъ прїѧ́та првⷣнꙋю твою̀ дꙋ́шꙋ: сегѡ̀ ра́ди и҆ мы̀, чꙋдѧ́щесѧ высотѣ̀ твоеѧ̀ добродѣ́тели, прославлѧ́емъ тѧ̀ си́це:

<red>Р</red>а́дꙋйсѧ, ꙗ҆́кѡ ст҃ѡ и҆ бг҃оꙋго́днѡ на землѝ пожи́лъ є҆сѝ: ра́дꙋйсѧ, ꙗ҆́кѡ по́двигомъ до́брымъ здѣ̀ подвиза́всѧ, тече́нїе своѐ првⷣнѡ сконча́лъ є҆сѝ. Ра́дꙋйсѧ, ꙗ҆́кѡ ны́нѣ пресели́лсѧ є҆сѝ въ покѡ́ища нбⷭ҇наѧ: ра́дꙋйсѧ, ꙗ҆́кѡ въ ѡ҆би́телехъ премі́рныхъ, ꙗ҆́же ѹ҆гото́ва бг҃ъ лю́бѧщымъ є҆гѡ̀, на несконча́ємыѧ вѣ́ки водворѧ́ешисѧ. Ра́дꙋйсѧ, ꙗ҆́кѡ цр҃ь ца́рствꙋющихъ прїѧ́тъ тѧ̀ въ нбⷭ҇ное црⷭ҇твїе: ра́дꙋйсѧ, ꙗ҆́кѡ при́снѡ со агг҃лы въ нб҃сѝ ѡ҆бита́еши. Ра́дꙋйсѧ, ꙗ҆́кѡ съ прⷪ҇ро́ки и҆ а҆пⷭ҇лы вселѧ́ешисѧ: ра́дꙋйсѧ, ꙗ҆́кѡ съ по́стники и҆ прпⷣбными торжествова́ти сподо́билсѧ є҆сѝ. Ра́дꙋйсѧ, ꙗ҆́кѡ предстои́ши ны́нѣ со всѣ́ми ст҃ы́ми прⷭ҇то́лꙋ бж҃їю: ра́дꙋйсѧ, ꙗ҆́кѡ прест҃ꙋ́ю трⷪ҇цꙋ несре́дственнѣ зрѣ́ти сподоблѧ́ешисѧ. Ра́дꙋйсѧ, ꙗ҆́кѡ неизрече́ннꙋю сла́вꙋ гдⷭ҇ню ꙗ҆́вственнѣ созерца́еши: ра́дꙋйсѧ, ꙗ҆́кѡ тоѧ̀ прича́стника бы́ти ѹ҆досто́и тѧ̀ гдⷭ҇ь.

<red>Р</red>а́дꙋйсѧ, сѷмеѡ́не, чꙋдотво́рче преди́вный.
