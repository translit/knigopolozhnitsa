---
title: "Мл҃тва"
navigation:
  key: akathists-simeonverh-26
  title: "Мл҃тва"
  parent: akathists-simeonverh
  order: 26
type: "akathist"
---

## Мл҃тва:

<versal>Ѽ</versal> ст҃ый и҆ првⷣный сѷмеѡ́не, чи́стою дꙋше́ю твое́ю въ нбⷭ҇ныхъ ѡ҆би́телехъ въ ли́кѣ стыхъ водворѧ́ѧйсѧ, здѣ̀ же тѣ́ломъ твои́мъ нетлѣ́ннѡ почива́ѧй: по да́ннѣй тѝ бл҃года́ти ѿ гдⷭ҇а моли́тисѧ ѡ҆ на́съ, ми́лостивнѡ при́зри на на́съ многогрѣ́шныхъ, а҆́ще и҆ недосто́йнѣ, ѻ҆ба́че съ вѣ́рою и҆ ѹ҆пова́нїемъ притека́ющихъ ко ст҃ы̑мъ и҆ цѣльбонѡ́сным моще́мъ твои̑мъ, и҆ и҆спросѝ и҆ на́мъ ѿ бг҃ проще́нїе согрѣшенїй на́шихъ, въ нѧ́же впа́даемъ мно́жицею во всѧ̑ дни̑ живота̀ на́шегѡ, и҆ ꙗ҆коже пре́жде ѻ҆́вымъ ѹ҆́бѡ ѿ ѻ҆чны́ѧ ѕѣ́льныѧ болѣ́зни нима́лѡ зрѣ́ти могꙋ́щымъ и҆сцѣле́нїе ѻ҆че́съ, ѻ҆́вымъ же близ̾ сме́рти бы́вшымъ ѿ лю́тыхъ недꙋ́гѡвъ врачева́нїе, и҆ и҆ны̑мъ и҆на̑ѧ мнѡ́гаѧ пресла̑внаѧ бл҃годѣѧ̑нїѧ дарова́лъ є҆сѝ: си́це и҆зба́ви и҆ на́съ ѿ недꙋ́гѡвъ дꙋше́вныхъ и҆ тѣле́сныхъ и҆ ѿ всѧ́кїѧ ско́рби и҆ печа́ли, и҆ всѧ̑ блага̑ѧ къ настоѧ́щемꙋ сп҃се́нїю бл҃гопотрє́бнаѧ на́мъ ѿ гдⷭ҇а и҆спросѝ, да та́кѡ твои́мъ предста́тельствомъ и҆ мл҃твами стѧжа́вше всѧ̑ на́мъ полє́знаѧ, а҆́ще и҆ недосто́йнїи, бл҃года́рнѣ восхвалѧ́юще тѧ, просла́вимъ бг҃а, ди́внаго во ст҃ыхъ свои́хъ: ѻ҆ц҃а и҆ сн҃а, и҆ ст҃а́го дх҃а, ны́нѣ и҆ при́снѡ и҆ во вѣ́ки вѣкѡ́въ. А҆минь.

{% illustration "small-ornaments/medallion-lukovich", "small" %}
