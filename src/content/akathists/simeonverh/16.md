---
title: "І҆́косъ и҃"
navigation:
  key: akathists-simeonverh-16
  title: "І҆́косъ и҃"
  parent: akathists-simeonverh
  order: 16
type: "akathist"
---

## І҆́косъ и҃:

<red>В</red>е́сь ѹ҆́мъ тво́й въ вы́шнїй і҆ерⷭ҇ли́мъ при́снѡ простира́ѧ, а҆́ще тѣ́ломъ и҆ на землѝ пребыва́лъ є҆сѝ, всѧ̑ кра̑снаѧ мі́ра сегѡ̀ возненави́дѣлъ и҆ равноагг҃льское житїѐ здѣ̀ пожи́лъ є҆сѝ, сѷмеѡ́не блаже́нне, тѣ́мъ и҆ ѿ чтꙋ́щихъ тѧ̀ слы́шиши сїѧ̑:

<red>Р</red>а́дꙋйсѧ, человѣ́че бж҃їй досточꙋ́дный: ра́дꙋйсѧ, зерца́ло добродѣ́телей преизѧ́щныхъ. Ра́дꙋйсѧ, премѣни́вый тлѣ̑ннаѧ настоѧ̑щаѧ на бꙋ̑дꙋщаѧ вѣ̑чнаѧ: ра́дꙋйсѧ, ѹ҆подо́бивыйсѧ і҆́ѡвꙋ терпе́нїемъ. Ра́дꙋйсѧ, селе́нїе честно́е ст҃ы́ѧ трⷪ҇цы: ра́дꙋйсѧ, свѧ́тче бж҃їй, со всѣ́ми ст҃ы́ми прославлѧ́емый. Ра́дꙋйсѧ, ковче́же, ѿ пото́па грѣхо́внагѡ призыва́ющихъ тѧ̀ сп҃са́ющїй: ра́дꙋйсѧ, ꙗ҆́кѡ ѹ҆слажда́лъ є҆сѝ се́рдце твоѐ весе́лїемъ бꙋ́дꙋщихъ бла̑гъ. Ра́дꙋйсѧ, воздержа́нїемъ пло́ть твою̀ и҆знꙋри́вый: ра́дꙋйсѧ, ꙗ҆́кѡ ст҃остїю житїѧ̀ твоегѡ̀ млⷭ҇ть бж҃їю ѡ҆брѣ́лъ є҆сѝ. Ра́дꙋйсѧ, ꙗ҆́кѡ непреста́нными мл҃твами ѡ҆ на́съ бг҃а ѹ҆милостивлѧ́еши: ра́дꙋйсѧ, ꙗ҆́кѡ благи̑мъ наде́ждамъ твои̑мъ и҆сполне́нїе прїѧ́лъ є҆сѝ.

<red>Р</red>а́дꙋйсѧ, сѷмеѡ́не, чꙋдотво́рче преди́вный.
