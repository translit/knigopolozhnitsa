---
title: "І҆́косъ є҃"
navigation:
  key: akathists-simeonverh-10
  title: "І҆́косъ є҃"
  parent: akathists-simeonverh
  order: 10
type: "akathist"
---

## І҆́косъ є҃:

<red>В</red>и́дѣвше въ житїѝ твое́мъ, блаже́нне, дꙋхо́вныхъ по́двигѡвъ твои́хъ высѡ́каѧ и҆справлє́нїѧ, всѧ́кїй ра́зꙋмъ ѹ҆дивлѧ̑ющаѧ, прославлѧ́емъ да́вшагѡ тѝ таковꙋ́ю блгⷣть бг҃а, тебѣ̀ же хвале́бными гла́сы си́це вопїе́мъ:

<red>Р</red>а́дꙋйсѧ, ꙗ҆́кѡ ю҆ро́дъ бы́въ хрⷭ҇та̀ ра́ди, высотꙋ̀ смиренномꙋ́дрїѧ стѧжа́лъ є҆сѝ: ра́дꙋйсѧ, ꙗ҆́кѡ стра́нникъ и҆ пришле́цъ на землѝ ѡ҆брѣ́лсѧ є҆сѝ. Ра́дꙋйсѧ, ꙗ҆́кѡ ны́нѣ граждани́номъ нбⷭ҇нымъ бы́ти на несконча́ємыѧ вѣ́ки сподо́билсѧ є҆сѝ: ра́дꙋйсѧ, ꙗ҆́кѡ неѕло́бивый а҆́гнєцъ въ терпѣ́нїи твое́мъ бы́лъ є҆сѝ. Ра́дꙋйсѧ, ꙗ҆́кѡ кро́тостїю ко ѡ҆злоблѧ́ющымъ тѧ̀ зе́млю живы́хъ наслѣ́довалъ є҆сѝ: ра́дꙋйсѧ, чи́стыми дꙋ́шꙋ и҆ тѣ́ло твоѐ сохрани́вый, и҆ ны́нѣ чи́стымъ се́рдцемъ зрѧ́й бг҃а. Ра́дꙋйсѧ, ꙗ҆́кѡ мꙋ́дрою мы́слїю ѹ҆тверди́вый дꙋ́шꙋ твою̀ во сп҃се́нїе: ра́дꙋйсѧ, ꙗ҆́кѡ съ невозвра́тною наде́ждою бла̑гъ вѣ́чныхъ преста́вилсѧ є҆сѝ къ бг҃ꙋ. Ра́дꙋйсѧ, ꙗ҆́кѡ десна́гѡ стоѧ́нїѧ со и҆збра́нными ѹ҆досто́илсѧ є҆сѝ: ра́дꙋйсѧ, ꙗ҆́кѡ не скры́лъ є҆сѝ тала́нта, ввѣ́реннагѡ тѝ бг҃омъ. Ра́дꙋйсѧ, благі́й ра́бе и҆ вѣ́рный, вше́дый въ ра́дость гдⷭ҇а своегѡ̀: ра́дꙋйсѧ, ꙗ҆́кѡ ны́нѣ ѹ҆тѣша́ешисѧ, ꙗ҆́кѡже дре́внїй ѻ҆́ный єѵⷢ҇льскїй ла́зарь, на ло́нѣ а҆враа́мли.

<red>Р</red>а́дꙋйсѧ, сѷмеѡ́не, чꙋдотво́рче преди́вный.
