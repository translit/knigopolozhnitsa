---
title: "І҆́косъ ѕ҃"
navigation:
  key: akathists-simeonverh-12
  title: "І҆́косъ ѕ҃"
  parent: akathists-simeonverh
  order: 12
type: "akathist"
---

## І҆́косъ ѕ҃:

<red>В</red>озсїѧ́лъ є҆сѝ ве́лїе просвѣще́нїе свѣ́тлостїю чꙋде́съ твои́хъ, првⷣный сѷмеѡ́не, ѿ ст҃а́гѡ гро́ба твоегѡ̀ непреста́ннѡ и҆стека́ющихъ, и҆ тѣ́мъ дале́че ѿгна́лъ є҆сѝ тьмꙋ̀ є҆ресе́й и҆ раско́лѡвъ ѿ ѡ҆кре́стныхъ мѣ́стъ, и҆дѣ́же въ правовѣ́рїи и҆ бл҃гоче́стїи подвиза́лсѧ є҆сѝ и҆ въ нетлѣ́нїи тѣлесѝ почі́еши: мы́ же, чꙋдѧ́щесѧ си́мъ, взыва́емъ тѝ си́це:

<red>Р</red>а́дꙋйсѧ, ꙗ҆́кѡ ꙗ҆ви́лсѧ є҆сѝ во странѣ̀ сїби́рстѣй крѣ́пкїй защи́тникъ правосла́вїѧ проти́вꙋ развра́тникѡвъ и҆ хꙋ́льникѡвъ хрⷭ҇то́вы цр҃кве. Ра́дꙋйсѧ, ꙗ҆́кѡ и҆ ны́нѣ бо́рющымсѧ съ ни́ми ѹ҆се́рдный посо́бникъ ѡ҆брѣта́ешисѧ: ра́дꙋйсѧ, проти́вникѡвъ ст҃ы́ѧ цр҃кви посрами́телю. Ра́дꙋйсѧ, ѕлы́хъ волкѡ́въ ѿ ста́да хрⷭ҇то́ва ѿгна́телю: ра́дꙋйсѧ, ѡ҆блекі́йсѧ во ѡ҆рꙋ́жїе свѣ́та: Ра́дꙋйсѧ, лꙋка́вствꙋющихъ ѡ҆бличи́телю: ра́дꙋйсѧ, правосла́вныхъ ти́хое приста́нище. Ра́дꙋйсѧ, пꙋтеше́ствꙋющихъ благо́е поспѣше́нїе: ра́дꙋйсѧ, ꙗ҆́кѡ и҆ ѿ мнѡ́гїѧ скꙋ́дости твоеѧ̀ разꙋмѣва́лъ є҆сѝ на ни́ща и҆ ѹ҆бога. Ра́дꙋйсѧ, ꙗ҆́кѡ ми́лостивъ бы́въ при жи́зни, бл҃готвори́ши всѣ̑мъ тре́бꙋющымъ и҆ по сме́рти: ра́дꙋйсѧ, ꙗ҆́кѡ и҆збра́лъ є҆сѝ дѡ́браѧ, є҆́же бг҃а ра́ди трꙋжда́тисѧ. Ра́дꙋйсѧ, ꙗ҆́кѡ на тебѣ̀ и҆спо́лнисѧ сло́во подви́жническое: болѣ́зненнѡ, є҆́же трꙋжда́тисѧ, но блаже́ннѡ воспрїѧ́тїе.

<red>Р</red>а́дꙋйсѧ, сѷмеѡ́не, чꙋдотво́рче преди́вный.
