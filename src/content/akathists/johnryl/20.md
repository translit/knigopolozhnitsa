---
title: "І҆́косъ і҃"
navigation:
  key: akathists-johnryl-20
  title: "І҆́косъ і҃"
  parent: akathists-johnryl
  order: 20
type: "akathist"
---

## І҆́косъ і҃:

<red>С</red>тѣна̀ непреѡбори́ма бы́сть тѝ смире́нїе твоѐ да́же до сме́рти, бл҃же́нне і҆ѡа́нне: разꙋмѣ́въ бо вре́мѧ ѿше́ствїѧ твоегѡ̀, моле́нїе сле́зное бг҃ꙋ возне́слъ є҆сѝ, глаго́лѧ: ѻ҆́ч҃е вседержи́телю, ничто́же на землѝ бла́го сотвори́хъ! Сегѡ̀ ра́ди молю̀ тѧ̀ повелѣ́ти а҆́гг҃лꙋ бла́гꙋ прїити, да не возбране́нъ мѝ бꙋ́детъ восхо́дъ ѿ дꙋхѡ́въ лꙋка́вствїѧ! Гдⷭ҇и, въ рꙋ́цѣ твоѝ предаю̀ дꙋ́хъ мо́й! и҆ сїѧ̑ рѣ́къ, а҆́бїе дꙋ́хъ и҆спꙋсти́лъ є҆сѝ. Мы́ же, сицево́мꙋ првⷣномꙋ преставле́нїю дивѧ́щесѧ, та́кѡ тѧ̀ ѹ҆бл҃жа́емъ:

<red>Р</red>а́дꙋйсѧ, житїе́мъ и҆ и҆схо́домъ твои́мъ на́съ поꙋча́ѧй: ра́дꙋйсѧ, гѡ́рнѧѧ мꙋ́дрствовати, а҆ не земна̑ѧ на́съ призыва́ѧй. Ра́дꙋйсѧ, никі́имже сластє́мъ мїрски́мъ себѐ приѡбщи́вый: ра́дꙋйсѧ, бл҃же́ннꙋю кончи́нꙋ ѿ бг҃а прїе́мый. Ра́дꙋйсѧ, ѡ҆ сме́рти при́снѡ въ животѣ̀ свое́мъ помышлѧ́вый: ра́дꙋйсѧ, словеса̀ а҆пⷭ҇ла, по всѧ̑ дни̑ ѹ҆мира́ю, и҆спо́лнивый. Ра́дꙋйсѧ, со а҆пⷭ҇ломъ па́ѵломъ сме́рти вожделѣ́вый: ра́дꙋйсѧ, разрѣши́тисѧ и҆ со хрⷭ҇то́мъ бы́ти при́снѡ жела́нїе и҆мѣ́вый. Ра́дꙋйсѧ, слеза́ми и҆ мл҃твами себѐ къ сме́рти ѹ҆гото́вавый: ра́дꙋйсѧ, сегѡ̀ ра́ди ѿ сме́рти не на сꙋ́дъ, но въ живо́тъ прише́дый. Ра́дꙋйсѧ, вѣ́чнѣй ра́дости со хрⷭ҇то́мъ по сме́рти прїѡбщи́выйсѧ: ра́дꙋйсѧ, дерзнове́нїе ве́лїе пред̾ бг҃омъ стѧжа́вый.

<red>Р</red>а́дꙋйсѧ, прпⷣбне і҆ѡа́нне, ры́льский чꙋдотво́рче, сла́во и҆ ра́досте на́ша.
