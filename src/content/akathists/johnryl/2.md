---
title: "І҆́косъ а҃"
navigation:
  key: akathists-johnryl-2
  title: "І҆́косъ а҃"
  parent: akathists-johnryl
  order: 2
type: "akathist"
---

## І҆́косъ а҃:

<red>А҆́</red>гг҃лъ земны́й и҆ человѣ́къ нбⷭ҇ный бы́лъ є҆сѝ, прпⷣбне і҆ѡа́нне. Ка́кѡ ѹ҆̀бо сла́вꙋ твою̀ воспои́мъ досто́йнѡ, мно́гими не́мощьми ѡ҆бдержи́мїи; но са́мъ вложѝ пѣ́снь хвале́бнꙋю во ѹ҆ста̀ на̑ша зовꙋ́ще тѝ:

<red>Р</red>а́дꙋйсѧ, ѿ роди́телей бл҃гочести́выхъ рожде́нный: ра́дꙋйсѧ, и҆́ми въ стра́сѣ бж҃їи до́брѣ воспита́нный. Ра́дꙋйсѧ, из̾ младе́нчества ѿ цр҃кве николи́же ѿстꙋпи́вый: ра́дꙋйсѧ, то́ѧ свѧще́нными ѹ҆че́ньми благода́тный ра́зꙋмъ стѧжа́вый. Ра́дꙋйсѧ, за́повѣдей гдⷭ҇нихъ блюсти́телю вѣ́рный: ра́дꙋйсѧ, поще́нїй и҆ бдѣ́нїй непреста́нныхъ дѣ́лателю ѹ҆се́рдный. Ра́дꙋйсѧ, по сме́рти роди́телей насле́дїе своѐ ѹ҆бѡ́гимъ разда́вый: ра́дꙋйсѧ, житїѧ̀ ра́ди до́брагѡ гоне́нїе ѿ человѣ̑къ лꙋка́выхъ под̾ѧ́вый. Ра́дꙋйсѧ, клевєты̀ непра́вєдныѧ претерпѣ́вый: ра́дꙋйсѧ, досаждє́нїѧ съ кро́тостїю понесы́й. Ра́дꙋйсѧ, любо́вїю серафі́мскою вслѣдъ хрⷭ҇тꙋ̀ послѣ́довавый: ра́дꙋйсѧ, є҆ѧ̀ ра́ди пꙋ́ть ѹ҆́зкїй и҆́ночества и҆збра́вый.

<red>Р</red>а́дꙋйсѧ, прпⷣбне і҆ѡа́нне, ры́льский чꙋдотво́рче, сла́во и҆ ра́досте на́ша.
