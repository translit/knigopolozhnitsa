---
title: "І҆́косъ ѕ҃"
navigation:
  key: akathists-johnryl-12
  title: "І҆́косъ ѕ҃"
  parent: akathists-johnryl
  order: 12
type: "akathist"
---

## І҆́косъ ѕ҃:

<red>В</red>озсїѧ́вшꙋ тѝ чꙋдесы̀ ве́лїими, мно́жайшꙋю къ тебѣ̀ вѣ́рꙋ и҆ любо́вь воз̾имѣ́ша лю́дїе правосла́внїи. Но сла́вѣ твое́й по все́й болга́рстѣй странѣ̀ проше́дшей, воста́въ и҆зше́лъ є҆сѝ ѿ дꙋ́ба, сла́вы человѣ́ческїѧ бѣ́гаѧ. Тѣ́мже смире́нїѧ ра́ди твоегѡ̀ ѹ҆блажа́емъ тѧ̀ си́це:

<red>Р</red>а́дꙋйсѧ, смире́нїе бжⷭ҇твенное возлюби́вый: ра́дꙋйсѧ, сла́вꙋ человѣ́ческꙋю возненави́дѣвый. Ра́дꙋйсѧ, гла́са хрⷭ҇то́ва къ смире́нїю призыва́юща, послꙋ́шавый: ра́дꙋйсѧ, словеса̀ писа́нїѧ є҆́же не на́мъ, но и҆́мени бж҃їю сла́вꙋ даѧ́ти, при́снѡ соблюда́вый. Ра́дꙋйсѧ, высо́каѧ дости́гнꙋвый и҆ ни кі́ихъ дѣ́лъ благи́хъ въ себѣ̀ не ви́дѣвый: ра́дꙋйсѧ, дре́вꙋ плодоно́снꙋ, вѣ́твьми ни́зꙋ клонѧ́щꙋсѧ, подо́бенъ бы́вый. Ра́дꙋйсѧ, смире́нїемъ даві́дꙋ, ре́кшемꙋ, а҆́зъ є҆́смь че́рвь, а҆ не человѣ́къ, поревнова́вый: ра́дꙋйсѧ, кꙋ́пнѡ съ прⷪ҇ро́кѡмъ и҆са́їею: ѽ, ѡ҆каѧ́нный а҆́зъ, вопїѧ́вый. Ра́дꙋйсѧ, со а҆пⷭ҇тломъ грѣ́шника себѐ пе́рвагѡ нарица́вый: ра́дꙋйсѧ, во смире́нїи свое́мъ са́момꙋ гдⷭ҇ꙋ подража́вый. Ра́дꙋйсѧ, тщесла́вїю до́блестнѣ противꙋста́вый: ра́дꙋйсѧ, сїѐ ꙗ҆́кѡ пра́хъ земны́й нога́ми попра́вый.

<red>Р</red>а́дꙋйсѧ, прпⷣбне і҆ѡа́нне, ры́льский чꙋдотво́рче, сла́во и҆ ра́досте на́ша.
