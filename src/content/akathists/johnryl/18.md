---
title: "І҆́косъ ѳ҃"
navigation:
  key: akathists-johnryl-18
  title: "І҆́косъ ѳ҃"
  parent: akathists-johnryl
  order: 18
type: "akathist"
---

## І҆́косъ ѳ҃:

<red>В</red>иті̑и мі́ра сегѡ̀ не разꙋмѣ́ютъ, ка́кѡ ца́рь пе́тръ, сы́й во сла́вѣ свое́й, къ тебѣ̀ съ да́ры ѹ҆стреми́сѧ, бл҃же́нне, и҆ ѕѣлѡ̀ ѡ҆печа́лисѧ, не возмогі́й стремни́нъ ра́ди го́рныхъ ко ст҃ы́ни твое́й прибли́зитисѧ: но мы̀, словеса̀ гдⷭ҇а помина́юще, ко всѣ̑мъ лю́демъ рече́ннаѧ, и҆щи́те пре́жде црⷭ҇твїѧ бж҃їѧ и҆ пра́вды є҆гѡ̀, вопїе́мъ тѝ:

<red>Р</red>а́дꙋйсѧ, ꙗ҆́кѡ црⷭ҇тво нбⷭ҇ное на землѝ дости́глъ є҆сѝ: ра́дꙋйсѧ, црⷭ҇тво бо сїѐ, прише́дшее въ си́лѣ, ꙗ҆вѝ тѝ гдⷭ҇ь. Ра́дꙋйсѧ, ꙗ҆́кѡ црⷭ҇тво бж҃їе въ стѧжа́нїи блгⷣти лю́демъ ꙗ҆ви́лъ є҆сѝ: ра́дꙋйсѧ, во пло́ти бо сы́й бл҃же́нство ра́йское въ себѣ̀ таи́лъ є҆сѝ. Ра́дꙋйсѧ, ꙗ҆́кѡ би́серъ многоцѣ́нный стѧжа́въ, сꙋетꙋ̀ бла́гъ вре́менныхъ показа́лъ є҆сѝ: ра́дꙋйсѧ, ꙗ҆́кѡ пра́вдꙋ и҆ ми́ръ и҆ ра́дость ѡ҆ дс҃ѣ свѧ́тѣ и҆мѣ́лъ є҆сѝ. Ра́дꙋйсѧ, сїѧ́нїемъ бо блгⷣти сла́вꙋ ца́рскꙋю затми́лъ є҆сѝ: ра́дꙋйсѧ, ꙗ҆́кѡ сокро́вище нбⷭ҇ное и҆мы́й, дарѡ́въ ца́рскихъ не прїѧ́лъ є҆сѝ. Ра́дꙋйсѧ, ꙗ҆́кѡ зрѣ́ти дрꙋ́гъ дрꙋга̀ въ нбⷭ҇номъ црⷭ҇твїи царю̀ петрꙋ̀ ѡ҆бѣща́лъ є҆сѝ: ра́дꙋйсѧ, ꙗ҆́кѡ царѧ̀ въ писа́нїи твое́мъ милосе́рда и҆ цр҃кви послꙋ́шна бы́ти ѹ҆вѣща́лъ є҆сѝ. Ра́дꙋйсѧ, ꙗ҆́кѡ покаѧ́нїю царѧ̀ наꙋчи́лъ є҆сѝ: ра́дꙋйсѧ, ꙗ҆́кѡ покаѧ́нїѧ ра́ди црⷭ҇тво вѣ́чное є҆мꙋ̀ предре́клъ є҆сѝ.

<red>Р</red>а́дꙋйсѧ, прпⷣбне і҆ѡа́нне, ры́льский чꙋдотво́рче, сла́во и҆ ра́досте на́ша.
