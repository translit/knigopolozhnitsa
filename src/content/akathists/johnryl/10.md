---
title: "І҆́косъ є҃"
navigation:
  key: akathists-johnryl-10
  title: "І҆́косъ є҃"
  parent: akathists-johnryl
  order: 10
type: "akathist"
---

## І҆́косъ є҃:

<red>В</red>и́дѧ гдⷭ҇ь толи́кое ѡ҆ѕлобле́нїе твоѐ, прпⷣбне, повелѣ̀ землѝ да и҆зрасти́тъ сланꙋ́токъ тебѣ̀ въ напита́нїе: сла́вна же тѧ̀ ꙗ҆вѝ пе́рвѣе па́стырємъ, бли́з̾ пꙋсты́ни тоѧ̀ ѡ҆брѣ́тшымсѧ, да и҆ мы̀ кꙋ́пнѡ съ ви́дѣвшими ди̑внаѧ дѣла̀ твоѧ̑ вопїе́мъ ти такѡва́ѧ:

<red>Р</red>а́дꙋйсѧ, ѿ де́монѡвъ вє́лїѧ страда̑нїѧ прїе́мый: ра́дꙋйсѧ, во́ине хрⷭ҇то́въ непобѣди́мый. Ра́дꙋйсѧ, не до конца̀ ѿ ни́хъ ѡ҆ѕло́бленный: ра́дꙋйсѧ, хрⷭ҇та̀ покро́вомъ всемогꙋ́щимъ покрове́нный. Ра́дꙋйсѧ, пред̾ лице́мъ па́стырей ѿ гдⷭ҇а просла́вленный: ра́дꙋйсѧ, ѡ҆брѣ́тшымъ тѧ̀ житїѐ твоѐ нево́лею и҆звѣсти́вый. Ра́дꙋйсѧ, ѕла́комъ чꙋде́снымъ тѣ́хъ напита́вый: ра́дꙋйсѧ, ѿше́дшихъ и҆́хъ чꙋ́домъ ди́внымъ наста́вивый. Ра́дꙋйсѧ, про́чїимъ лю́демъ ѿ ни́хъ проповѣ́данный: ра́дꙋйсѧ, ѿ приходи́вшихъ къ тебѣ̀ даро́ванїй бж҃їихъ не скры́вый. Ра́дꙋйсѧ, ѕѣлѡ̀ стра́ждꙋща бѣ́сна моли́твою сле́зною и҆сцѣли́вый: ра́дꙋйсѧ, къ соверше́нїю чꙋдесѐ сегѡ̀ всю̀ наде́ждꙋ на бг҃а возложи́вый.

<red>Р</red>а́дꙋйсѧ, прпⷣбне і҆ѡа́нне, ры́льский чꙋдотво́рче, сла́во и҆ ра́досте на́ша.
