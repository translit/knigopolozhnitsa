---
title: "Мл҃тва"
navigation:
  key: akathists-johnryl-26
  title: "Мл҃тва"
  parent: akathists-johnryl
  order: 26
type: "akathist"
---

## Мл҃тва:

<versal>Ѽ</versal> вели́кїй и҆ преди́вный чꙋдотво́рче, прпⷣбне і҆ѡа́нне, прїимѝ моле́нїе на́ше и҆ не ѿврати́сѧ ѿ на́съ, къ твоемꙋ̀ застꙋпле́нїю прибѣга́ющихъ. Никогда́же бо ѿвраща́лсѧ є҆сѝ ѿ приходи́вшихъ къ тебѣ̀ съ печа́льми свои́ми во дни̑ земна́гѡ твоегѡ̀ житїѧ̀. вѣ́мы же, коли́каѧ зна̑менїѧ милосе́рдїѧ ꙗ҆влѧ́лъ є҆сѝ и҆ по преставле́нїи твое́мъ лю́демъ правосла̑внымъ! Ѹ҆слы́ши и҆ на́съ ны́нѣ, ве́лїими скорбьмѝ ѡ҆бдержи́мыхъ, наше́дшими на ны̀ въ лꙋка́выѧ дни̑ сїѧ̑, є҆гда̀ дїа́волъ чре́з̾ па̑гꙋбныѧ кѡ́зни своѧ̑ тщи́тсѧ попра́ти цр҃ковь ст҃ꙋ́ю, лиши́ти же на́съ сп҃се́нїѧ вѣ́чнагѡ и҆ бла́гъ вре́менныѧ жи́зни! И҆спросѝ на́мъ ѹ҆ гдⷭ҇а і҆и҃са хрⷭ҇та̀ проще́нїѧ грѣхѡ́въ, а҆ наипа́че грѣха̀ непослꙋша́нїѧ ма́тери на́шей цр҃кви! Да́рꙋй на́мъ сокрꙋше́нїе се́рдца, во є҆́же со ѹ҆миле́нїемъ неꙋкло́ннѡ пристꙋпа́ти ко ст҃о́мꙋ та́инствꙋ покаѧ́нїѧ, ꙗ҆́кѡ да не во ѡ҆сꙋжде́нїе и҆ поги́бель бꙋ́детъ на́мъ причаще́нїе тѣ́ла и҆ кро́ве хрⷭ҇то́выхъ, но во здра́вїе и҆ сп҃се́нїе. Ѿженѝ ѿ на́съ дꙋ́хъ братоненави́дѣнїѧ, да́рꙋй на́мъ дꙋ́хъ любвѐ и҆ ми́ра къ бра́тскомꙋ є҆дине́нїю всѣ́хъ люде́й твои́хъ! Соединѝ всѣ́хъ на́съ любо́вїю ко хрⷭ҇тꙋ̀ и҆ є҆гѡ̀ цр҃кви правосла́внѣй, ꙗ҆́кѡ да соблюда́юще сп҃си́тельнꙋю во́лю є҆гѡ̀, и҆́стиннаѧ ча̑да бж҃їѧ бꙋ́демъ! Бꙋ́ди на́мъ пꙋтево́ждь во всѧ̑ дни̑ на́ша, ꙗ҆́кѡ да при́снѡ въ блгⷣти дх҃а ст҃а́гѡ сꙋ́щѣ въ чистотѣ̀ вѣ́рꙋ содержи́мъ и҆ во́лю гдⷭ҇ню до са́мыѧ сме́рти сотвори́мъ! Въ ча́съ же кончи́ны на́шеѧ ꙗ҆ви́сѧ на́мъ предста́вити дꙋ́ши на́шѧ къ прⷭ҇то́лꙋ бжⷭ҇твеннагѡ сꙋдїѝ и҆ рещѝ є҆мꙋ̀: сѐ а҆́зъ и҆ дѣ́ти моѧ̑, ꙗ҆́кѡ да твои́мъ застꙋпле́нїемъ вѣ́чныхъ мꙋ́къ и҆зба́вльшесѧ, неизрече́нное бл҃же́нство нбⷭ҇нагѡ црⷭ҇твїѧ хрⷭ҇то́ва наслѣ́димъ кꙋ́пнѡ съ тобо́ю и҆ всѣ́ми ст҃ы́ми во вѣ́ки вѣкѡ́въ. <red>А҆</red>ми́нь.

{% illustration "small-ornaments/ornament-from-12th-century-armenian-gospel-crider", "small" %}
