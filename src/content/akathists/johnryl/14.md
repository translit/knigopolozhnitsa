---
title: "І҆́косъ з҃"
navigation:
  key: akathists-johnryl-14
  title: "І҆́косъ з҃"
  parent: akathists-johnryl
  order: 14
type: "akathist"
---

## І҆́косъ з҃:

<red>Н</red>о́вагѡ по́двига твоегѡ̀, блаже́нне, не стерпѣ́въ дїа́волъ, пое́млетъ съ собо́ю легеѡнъ бѣсѡ́въ, и҆̀же съ ка́мене тѧ̀ въ про́пасть глꙋбо́кꙋю сверго́ша. но ты̀, съ трꙋдо́мъ ве́лїимъ возста́въ, па́ки на ка́мень возше́лъ є҆сѝ твори́ти мл҃твы твоѧ̑ и҆ дивѧ́щихсѧ возставлѧ́еши зва́ти тѝ:

<red>Р</red>а́дꙋйсѧ, ко хрⷭ҇тꙋ̀ любо́вь ве́лїю стѧжа́вый: ра́дꙋйсѧ, сегѡ̀ ра́ди тѧ́жцѣ ѿ полкѡ́въ де́монскихъ пострада́вый. Ра́дꙋйсѧ, страда̑нїѧ сїѧ̑ ни во что́же вмѣни́вый: ра́дꙋйсѧ, хрⷭ҇та̀ па́че жи́зни твоеѧ̀ возлюби́вый. Ра́дꙋйсѧ, ни чи́мъ же ѿ хрⷭ҇та̀ разлꙋче́нный: ра́дꙋйсѧ, и҆мъ сегѡ̀ ра́ди возлю́бленный. Ра́дꙋйсѧ, слꙋже́нїѧ а҆́гг҃льскагѡ сподо́бивыйсѧ: ра́дꙋйсѧ, ѿ рꙋкѝ а҆́гг҃ла хлѣ́бомъ пита́выйсѧ. Ра́дꙋйсѧ, любо́вїю ко хрⷭ҇тꙋ̀ всѧ̑ дїа́вѡльскаѧ и҆скꙋшє́нїѧ побѣди́вый: ра́дꙋйсѧ, то́ю всѧ̑ хрⷭ҇та̀ за́пѡвѣди соблюды́й. Ра́дꙋйсѧ, любвѐ ра́ди сеѧ̀ то́кмѡ сла̑вы бжⷭ҇твенныѧ и҆ска́вый: ра́дꙋйсѧ, сегѡ̀ ра́ди ѿ гдⷭ҇а просла́вленный.

<red>Р</red>а́дꙋйсѧ, прпⷣбне і҆ѡа́нне, ры́льский чꙋдотво́рче, сла́во и҆ ра́досте на́ша.
