---
title: "І҆́косъ в҃"
navigation:
  key: akathists-johnryl-4
  title: "І҆́косъ в҃"
  parent: akathists-johnryl
  order: 4
type: "akathist"
---

## І҆́косъ в҃:

<red>Р</red>а́зꙋмꙋ бжⷭ҇твенномꙋ покори́лсѧ є҆сѝ, бл҃же́нне, є҆гда̀ гдⷭ҇а въ видѣ́нїи со́ннѣмъ ѹ҆зрѣ́лъ є҆сѝ, ѿ землѝ твоеѧ̀ и҆зы́ти повелѣва́юща тѝ и҆ мѣ́сто спасе́нїѧ твоегѡ̀ показꙋ́юща, и҆ всѧ̑, ꙗ҆̀же въ мі́рѣ презрѣ́въ, во ѡ҆би́тель рꙋ́енскꙋю всели́лсѧ є҆сѝ, и҆дѣ́же ѻ҆́бразъ и҆́ноческїй воспрїѧ́лъ є҆сѝ. Сегѡ̀ ра́ди вопїе́мъ тѝ такѡва́ѧ:

<red>Р</red>а́дꙋйсѧ, житїѐ и҆́ноческое возлюби́вый: ра́дꙋйсѧ, є҆гѡ̀ ра́ди до сме́рти воинствовати проти́вꙋ грѣха̀ восхотѣ́вый. Ра́дꙋйсѧ, кꙋ́пнѡ съ власы̀ свои́ми мїрска̑ѧ вожделѣ̑нїѧ ѿложи́вый: ра́дꙋйсѧ, съ ненасы́тною жа́ждею къ подвигѡ́мъ и҆́ночєскимъ себѐ ѹ҆стреми́вый. Ра́дꙋйсѧ, въ прє́днѧѧ простира́ѧсѧ, за̑днѧѧ забве́нїю преда́вый: ра́дꙋйсѧ, сла́дость жи́тельства ѹ҆едине́ннагѡ въ себѣ̀ ѡ҆брѣты́й. Ра́дꙋйсѧ, любвѐ ра́ди бжⷭ҇твенныѧ житїѐ пꙋсты́нное возлюби́вый: ра́дꙋйсѧ, вины̀ ра́ди сеѧ̀ мѣ́сто по́стрига своегѡ̀ ѡ҆ста́вивый. Ра́дꙋйсѧ, къ горѣ̀, въ видѣ́нїи тебѣ̀ ꙗ҆вле́ннѣй, прише́дый: ра́дꙋйсѧ, ничто́же и҆ме́ѧй, въ коли́бѣ хвра́стнѣй себѐ всели́вый. Ра́дꙋйсѧ, ди́вный пꙋсты́нножи́телю: ра́дꙋйсѧ, і҆ѡа́нна крⷭ҇ти́телѧ подража́телю.

<red>Р</red>а́дꙋйсѧ, прпⷣбне і҆ѡа́нне, ры́льский чꙋдотво́рче, сла́во и҆ ра́досте на́ша.
