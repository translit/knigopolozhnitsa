---
title: "І҆́косъ з҃"
navigation:
  key: akathists-nevskiy-14
  title: "І҆́косъ з҃"
  parent: akathists-nevskiy
  order: 14
type: "akathist"
---

## І҆́косъ з҃:

<red>Д</red>и́вно бѣ̀ ви́дѣти, ка́кѡ непобѣди́мый вои́тель смире́нно преклонѧ́етъ главꙋ̀ свою̀ пред̾ невѣ́рными, и҆́хъ же посла̀ гдⷭ҇ь на лю́ди своѧ̑ ра́ди грѣ̑хъ и҆́хъ: ди́вно же є҆́сть и҆ воспомѧнꙋ́ти непобѣди́мое смире́нїе твоѐ, бл҃же́нне а҆леѯа́ндре, и҆́мже и҆ гдⷭ҇еви бл҃гоꙋгоди́лъ є҆сѝ, и҆ лю́ди своѧ̑ спа́слъ є҆сѝ: тѣ́мже бл҃года́рнѡ вопїе́мъ тѝ:

<red>Р</red>а́дꙋйсѧ, подража́телю гдⷭ҇нѧ смире́нїѧ: ра́дꙋйсѧ, ѹ҆чи́телю подоба́ющагѡ бг҃опоста́вленнымъ власте́мъ почита́нїѧ. Ра́дꙋйсѧ, противобо́рче всѧ́кагѡ превозноше́нїѧ: ра́дꙋйсѧ, подви́жниче и҆́стиннагѡ послꙋша́нїѧ. Ра́дꙋйсѧ, всѣ̑мъ на́мъ ѻ҆́бразе вѣ́рнагѡ бг҃ꙋ слꙋже́нїѧ: ра́дꙋйсѧ, нача́льствꙋющымъ наста́вниче въ бг҃опрїѧ́тномъ лю́демъ предстоѧ́нїи. Ра́дꙋйсѧ, подвла́стныхъ рꙋководи́телю въ бг҃озаповѣ́данномъ предержа́щымъ власте́мъ повинове́нїи: ра́дꙋйсѧ, ꙗ҆́кѡ мно́гажды ра́ди бл҃га люде́й свои́хъ пꙋтьше́ствовалъ є҆сѝ къ безбѡ́жнымъ, ни во что́же вмѣнѧ́ѧ ꙗ҆̀же ѿ ни́хъ и҆спыта̑нїѧ. Ра́дꙋйсѧ, ꙗ҆́кѡ не ѹ҆страши́лсѧ є҆сѝ, призва́въ бг҃а, прїитѝ къ ба́тыеви, и҆сполнѧ́ѧ є҆гѡ̀ велѣ́нїе: ра́дꙋйсѧ, ꙗ҆́кѡ мно́гащи воспринима́лъ є҆сѝ на себѐ стра́шный ѿвѣ́тъ ѡ҆ неразꙋ́мныхъ наро́да своегѡ̀ воста́нїихъ. Ра́дꙋйсѧ, ꙗ҆́кѡ ѡ҆гради́лъ є҆сѝ лю́ди твоѧ̑ ѿ ѕловре́днагѡ съ невѣ́рными ѻ҆бще́нїѧ: ра́дꙋйсѧ, ꙗ҆́кѡ мꙋ́дрѣ ѡ҆гради́лъ є҆сѝ въ землѝ свое́й ѻ҆те́чєскїѧ дѡ́блести и҆ преда̑нїѧ.

<red>Р</red>а́дꙋйсѧ, ст҃ы́й бл҃говѣ́рный вели́кїй кн҃же а҆леѯа́ндре.
