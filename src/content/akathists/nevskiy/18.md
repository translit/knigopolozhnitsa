---
title: "І҆́косъ ѳ҃"
navigation:
  key: akathists-nevskiy-18
  title: "І҆́косъ ѳ҃"
  parent: akathists-nevskiy
  order: 18
type: "akathist"
---

## І҆́косъ ѳ҃:

<red>В</red>ѣті́йствꙋющїй ꙗ҆зы́къ не возмо́глъ бы восхвали́ти дѣла̀ твоѧ̑, бл҃же́нне а҆леѯа́ндре, ꙗ҆̀же соверши́лъ є҆сѝ, полага́ѧ по бра́тїи дꙋ́шꙋ свою̀: смире́ннѡ ѹ҆̀бо помина́юще сицева̑ѧ и҆справлє́нїѧ твоѧ̑, ѹ҆миле́ннꙋю пѣ́снь прино́симъ тѝ, глаго́люще:

<red>Р</red>а́дꙋйсѧ, братолю́бїѧ хрⷭ҇тїа́нскагѡ прїи́скреннїй ревни́телю: ра́дꙋйсѧ, мѡѷсе́овы и҆ па́вловы любвѝ ко бра́тїи подража́телю. Ра́дꙋйсѧ, за́повѣдей хрⷭ҇то́выхъ, ꙗ҆̀же ѡ҆ любвѝ, вѣ́рный и҆сполни́телю: ра́дꙋйсѧ, и҆ всѣ́хъ на́съ въ любвѝ къ при̑снымъ ди́вный наста́вниче. Ра́дꙋйсѧ, примѣ́ромъ свои́мъ па́че сло́ва ꙗ҆ви́выйсѧ стѧза́ющихсѧ ѡ҆ наслѣ́дїи бра́тїй свои́хъ примири́телю: ра́дꙋйсѧ, ѡ҆ бла́зѣ наро́да ѹ҆се́рднѡ въ житїѝ свое́мъ пекі́йсѧ. Ра́дꙋйсѧ, ѻ҆́бщаго ми́ра во дне́хъ свои́хъ ѹ҆строи́телю: ра́дꙋйсѧ, и҆згна́ннагѡ стра́хомъ наше́ствїй тата́рскихъ наро́да своегѡ̀ собира́телю. Ра́дꙋйсѧ, безпомо́щныхъ при́сный защити́телю: ра́дꙋйсѧ, ни́щихъ и҆ а҆́лчꙋщихъ пита́телю. Ра́дꙋйсѧ, си́рыхъ си́льный покрови́телю: ра́дꙋйсѧ, и҆ ны́нѣ всѣ́хъ скорбѧ́щихъ и҆ нꙋжда́ющихсѧ мо́щный пред̾ гдⷭ҇емъ предста́телю.

<red>Р</red>а́дꙋйсѧ, ст҃ы́й бл҃говѣ́рный вели́кїй кн҃же а҆леѯа́ндре.
