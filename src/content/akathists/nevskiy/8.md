---
title: "І҆́косъ д҃"
navigation:
  key: akathists-nevskiy-8
  title: "І҆́косъ д҃"
  parent: akathists-nevskiy
  order: 8
type: "akathist"
---

## І҆́косъ д҃:

<red>С</red>лы́шавъ па́вла гл҃го́лаша: всѧ́къ подвиза́ѧйсѧ ѿ всѣ́хъ воздержи́тсѧ, всѧ̑ въ ѹ҆ме́ты вмѣни́лъ є҆сѝ, бл҃же́нне а҆леѯа́ндре, да хрⷭ҇та̀ прїѡбрѧ́щеши: по́двигами же ѿверже́нїѧ себѐ и҆ ко бл҃ги́мъ дѣлѡ́мъ принꙋжде́нїѧ стѧжа́лъ є҆сѝ свобо́дꙋ сла́вы ча̑дъ бж҃їихъ: тѣ́мже ѹ҆блажа́юще тѧ̀, вопїе́мъ тѝ такова̑ѧ:

<red>Р</red>а́дꙋйсѧ, ѻ҆́бразъ ѿверже́нїѧ себѐ на́мъ показа́вый: ра́дꙋйсѧ, ноше́нїю крⷭ҇та̀ въ послѣ́дованїи хрⷭ҇тꙋ̀ на́съ наꙋчи́вый. Ра́дꙋйсѧ, пло́ть со страстьмѝ и҆ похотьмѝ є҆ѧ̀ попра́вый: ра́дꙋйсѧ, житїе́мъ твои́мъ сꙋетꙋ̀ мі́ра ѡ҆бличи́вый. Ра́дꙋйсѧ, всѧ́кое пристра́стїе земно́е ѿ себѐ ѿгна́вый: ра́дꙋйсѧ, ра́зꙋмъ сво́й въ послꙋша́нїи вѣ́ры плѣни́вый. Ра́дꙋйсѧ, во́лею свое́ю бл҃го́е и҆́го за́повѣдей хрⷭ҇то́выхъ под̾ѧ́вый: ра́дꙋйсѧ, срⷣце своѐ ѿ всѧ́кїѧ стра́сти дꙋшевре́дныѧ чи́сто сохрани́вый. Ра́дꙋйсѧ, себѐ бг҃ꙋ всесоверше́ннѣ преда́вый: ра́дꙋйсѧ, чрез̾ житїѐ своѐ бг҃ꙋ послꙋжи́вый. Ра́дꙋйсѧ, соверше́нїемъ за́повѣдей любо́вь къ себѣ̀ бж҃їю стѧжа́вый: ра́дꙋйсѧ, наслѣ́дїе ца́рствїѧ бл҃гоꙋгожде́нїемъ бг҃ꙋ ѹ҆лꙋчи́вый.

<red>Р</red>а́дꙋйсѧ, ст҃ы́й бл҃говѣ́рный вели́кїй кн҃же а҆леѯа́ндре.
