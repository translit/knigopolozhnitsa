---
title: "Мл҃тва"
navigation:
  key: akathists-nevskiy-26
  title: "Мл҃тва"
  parent: akathists-nevskiy
  order: 26
type: "akathist"
---

## Мл҃тва:

<versal>С</versal>ко́рый помо́щниче всѣ́хъ ѹ҆се́рдно къ тебѣ̀ прибѣга́ющихъ, и҆ те́плый на́шъ пред̾ гдⷭ҇емъ предста́телю, ст҃ы́й бл҃говѣ́рный вели́кїй кн҃же а҆леѯа́ндре! При́зри ми́лостивнѡ на ны̀ недостѡ́йныѧ, мно́гими беззако́нїи непотре́бны себѐ сотво́ршыѧ, къ ра́цѣ моще́й твои́хъ ны́нѣ притека́ющыѧ и҆ и҆з̾ глꙋбины̀ срⷣца къ тебѣ̀ взыва́ющыѧ: ты̀ въ житїѝ свое́мъ ревни́тель и҆ защи́тникъ правосла́вныѧ вѣ́ры бы́лъ є҆сѝ, и҆ на́съ въ не́й те́плыми твои́ми къ бг҃ꙋ мл҃твами непоколеби́ми ѹ҆твердѝ. Ты̀ вели́кое возложе́ное на тѧ̀ слꙋже́нїе тща́тельнѡ проводи́лъ є҆сѝ, и҆ на́съ твое́ю по́мощїю пребыва́ти коего́ждѡ, въ не́же призва́нъ є҆́сть, наста́ви. Ты̀ побѣди́лъ полкѝ сꙋпоста́тѡвъ, ѿ предѣ́лѡвъ рѡссі́йскихъ ѿгна́лъ є҆сѝ и҆ на на́съ ѡ҆полча́ющихсѧ всѣ́хъ ви́димыхъ и҆ неви́димыхъ врагѡ́въ низложѝ. Ты̀, ѡ҆ста́вивъ тлѣ́нный вѣне́цъ ца́рства земна́гѡ, и҆збра́лъ є҆сѝ безмо́лвное житїѐ, и҆ ны́нѣ пра́веднѡ вѣнце́мъ нетлѣ́ннымъ ѹ҆ве́нчаный на небесѣ́хъ ца́рствꙋеши, и҆схода́тайствꙋй и҆ на́мъ, смире́ннѡ мо́лимъ тѧ̀, житїѐ ти́хое и҆ безмѧте́жное, и҆ къ вѣ́чномꙋ ца́рствїю ше́ствїе неꙋкло́нное твои́мъ предста́тельствомъ ѹ҆стро́й на́мъ. Предстоѧ́ же со всѣ́ми ст҃ы́ми престо́лꙋ бж҃їю, моли́сѧ ѡ҆ всѣ́хъ правосла́вныхъ хрⷭ҇тїа́нахъ, да сохрани́тъ и҆̀хъ гдⷭ҇ь бг҃ъ свое́ю благода́тїю въ ми́рѣ, здра́вїи, долгоде́нствїи и҆ всѧ́комъ благополꙋ́чїи въ должа́йшаѧ лѣ́та, да при́снѡ сла́вимъ и҆ бл҃гослови́мъ бг҃а, въ трⷪ҇цѣ ст҃ѣ́й сла́вимаго, ѻ҆ц҃а̀ и҆ сн҃а и҆ ст҃а́гѡ дх҃а, ны́нѣ и҆ при́снѡ и҆ во вѣ́ки вѣкѡ́въ. <red>А҆</red>ми́нь.

{% illustration "small-ornaments/medallion-lukovich", "small" %}
