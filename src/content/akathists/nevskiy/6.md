---
title: "І҆́косъ г҃"
navigation:
  key: akathists-nevskiy-6
  title: "І҆́косъ г҃"
  parent: akathists-nevskiy
  order: 6
type: "akathist"
---

## І҆́косъ г҃:

<red>И҆</red>мѣ́ѧй всегда̀ пред̾ ѻ҆ча́ми свои́ми гдⷭ҇а, тре́звеннѡ пожи́лъ є҆сѝ, бл҃же́нне а҆леѯа́ндре, и҆ всѧ̑, ꙗ҆̀же твори́лъ є҆сѝ, творѧ̀ во сла́вꙋ бж҃їю, ѹ҆годи́лъ є҆сѝ бг҃ꙋ, є҆мꙋ́же предстои́ши ны́нѣ съ ли́ки ѿ вѣ́ка ѹ҆годи́вшихъ: тѣ́мже, ра́дꙋѧсѧ ѡ҆ тебѣ̀, зове́мъ тѝ:

<red>Р</red>а́дꙋйсѧ, подви́жниче и҆́стиннагѡ трезве́нїѧ: ра́дꙋйсѧ, люби́телю спаси́тельнагѡ созерца́нїѧ. Ра́дꙋйсѧ, наста́вниче на́шъ въ по́двизѣ ѿ мі́ра ѹ҆дале́нїѧ: ра́дꙋйсѧ, стѧжа́телю соверше́ннагѡ да́ра бо́дрственнагѡ себѣ̀ внима́нїѧ. Ра́дꙋйсѧ, тве́рдый противобо́рче всѧ́кагѡ безслове́снагѡ вожделѣ́нїѧ: ра́дꙋйсѧ, до́брый подви́жниче бл҃гоче́стїѧ, преꙋспѣ́вый въ ра́зꙋмѣ и҆ дѣѧ́нїи. Ра́дꙋйсѧ, ꙗ҆́кѡ си́лою моли́твы препобѣди́лъ є҆сѝ дїа́вѡльскїѧ и҆скꙋшє́нїѧ: ра́дꙋйсѧ, ꙗ҆́кѡ себѐ ѿ грѣха̀ ѡ҆гради́лъ є҆сѝ послѣ́днихъ воспомина́нїемъ. Ра́дꙋйсѧ, ꙗ҆́кѡ возлюби́лъ є҆сѝ дꙋше́ю є҆́же ѡ҆ небе́сныхъ помышле́нїе: ра́дꙋйсѧ, ꙗ҆́кѡ преꙋспѣ́лъ є҆сѝ въ нелѣ́ностныхъ, ꙗ҆̀же къ бг҃ꙋ, моли́твенныхъ предстоѧ́нїихъ. Ра́дꙋйсѧ, ꙗ҆́кѡ всѐ житїѐ своѐ ѡ҆свѧща́лъ є҆сѝ непреста́ннымъ и҆́мене бж҃їѧ призыва́нїемъ: ра́дꙋйсѧ, ꙗ҆́кѡ ѹ҆гожда́лъ є҆сѝ гдⷭ҇ви всѧ́кимъ бл҃гоꙋгожде́нїемъ.

<red>Р</red>а́дꙋйсѧ, ст҃ы́й бл҃говѣ́рный вели́кїй кн҃же а҆леѯа́ндре.
