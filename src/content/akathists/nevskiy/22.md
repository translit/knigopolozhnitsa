---
title: "І҆́косъ а҃і"
navigation:
  key: akathists-nevskiy-22
  title: "І҆́косъ а҃і"
  parent: akathists-nevskiy
  order: 22
type: "akathist"
---

## І҆́косъ а҃і:

<red>С</red>вѣ́тъ сла́вы нбⷭ҇ныѧ ѡ҆сїѧ̀ тѧ̀ вско́рѣ, бл҃же́нне а҆леѯа́ндре, ѹ҆тѣша́ѧ пла́чꙋщыѧ лю́ди твоѧ̑: тѣ́мже ви́дѧще при гро́бѣ твое́мъ зна́мєнїѧ и҆ чꙋдеса̀, сы́нове рѡссі́йстїи досто́йнѣ призыва́хꙋ тѧ̀, ꙗ҆́кѡ въ моли́твахъ предста́телѧ: мы́ же, помина́юще ско́рое застꙋпле́нїе твоѐ, вопїе́мъ тѝ:

<red>Р</red>а́дꙋйсѧ, ѹ҆го́дниче бж҃їй, въ са́момъ погребе́нїи ѿ бг҃а полꙋчи́вый прославле́нїе: ра́дꙋйсѧ, ско́рый предста́телю на́шъ, є҆го́же призыва́хꙋ ѻ҆тцы̀ на́ши въ нꙋ́ждѣхъ и҆ ѡ҆ѕлобле́нїихъ. Ра́дꙋйсѧ, въ борьбѣ̀ съ тата́рами ꙗ҆ви́вый кн҃зю дими́трїю донско́мꙋ вспоможе́нїе: ра́дꙋйсѧ, и҆схода́таивый цр҃ю̀ і҆ѡа́ннꙋ на каза́нцы ѡ҆долѣ́нїе. Ра́дꙋйсѧ, всѣ̑мъ подаю́щїй многоразли̑чныѧ и҆сцѣлє́нїѧ: ра́дꙋйсѧ, слѣпы̑мъ возвраща́ѧй мл҃твою твое́ю зрѣ́нїе. Ра́дꙋйсѧ, хрѡмы́мъ, припа́дающымъ къ гро́бꙋ твоемꙋ̀ да́рꙋѧй хожде́нїе: ра́дꙋйсѧ, разсла́бленныхъ врачꙋ́ѧй неможе́нїе. Ра́дꙋйсѧ, ѡ҆держи̑мымъ ѿ бѣсѡ́въ подава́ѧй свобожде́нїе: ра́дꙋйсѧ, безнаде́жныхъ ѡ҆живлѧ́ѧй наде́ждою спасе́нїѧ. Ра́дꙋйсѧ, въ погꙋ́бльшихъ ра́зꙋмъ возставлѧ́ѧй разꙋмѣ́нїе: ра́дꙋйсѧ, при́снѡ и҆сточа́ѧй ѿ гро́ба своегѡ̀ многоѻбра̑зныѧ чꙋдотворє́нїѧ.

<red>Р</red>а́дꙋйсѧ, ст҃ы́й бл҃говѣ́рный вели́кїй кн҃же а҆леѯа́ндре.
