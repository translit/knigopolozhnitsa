---
title: "І҆́косъ е҃"
navigation:
  key: akathists-nevskiy-10
  title: "І҆́косъ е҃"
  parent: akathists-nevskiy
  order: 10
type: "akathist"
---

## І҆́косъ е҃:

<red>В</red>и́дѣвше тѧ̀, бл҃же́нне а҆леѯа́ндре, николи́же во бра́нехъ побѣжда́ема, всегда́ же побѣжда́юща, невѣ́рнїи є҆ди́нагѡ и҆́мене твоегѡ̀ ѹ҆страша́хꙋсѧ: мы́ же, помина́юще и҆спо́лненное вѣ́ры мꙋ́жество твоѐ, ѹ҆блажа́емъ тѧ̀, глаго́люще:

<red>Р</red>а́дꙋйсѧ, до́блественный въ защи́тꙋ вѣ́ры и҆ цр҃кве вои́телю: ра́дꙋйсѧ, своеѧ̀ землѝ мꙋ́жественный защити́телю. Ра́дꙋйсѧ, навѣ́товъ вра́жїихъ мꙋ́дрый разори́телю: ра́дꙋйсѧ, мі́ра безпомо́щныхъ си́льный ѡ҆гради́телю. Ра́дꙋйсѧ, во́инства све́йскагѡ на бре́зѣхъ не́вскихъ сла́вный побѣди́телю: ра́дꙋйсѧ, безѻпа́сности всеѧ̀ сѣ́верныѧ страны̀ землѝ рѡссі́йскїѧ ѡ҆храни́телю. Ра́дꙋйсѧ, ѕлы́хъ ко́зней и҆новѣ́рїѧ, подви́гшихъ чꙋ́ждꙋю ра́ть на зе́млю на́шꙋ, разрꙋши́телю: ра́дꙋйсѧ, зако́нѡвъ пра́вды бг҃оꙋкрѣплѧ́емый ѹ҆тверди́телю. Ра́дꙋйсѧ, пско́ва, ѻ҆те́чества ст҃ы́ѧ ѻ҆́льги свободи́телю: ра́дꙋйсѧ, ненави́дѣвшихъ ми́ра ѹ҆мири́телю. Ра́дꙋйсѧ, бꙋ́йства неꙋстро́енныѧ въ ты̑ѧ дни̑ лїтвы̀ ѹ҆кроти́телю: ра́дꙋйсѧ, во всѣ́хъ си́хъ бра́нехъ хрⷭ҇толюби́вагѡ во́инства своегѡ̀ мꙋ́дрый предводи́телю.

<red>Р</red>а́дꙋйсѧ, ст҃ы́й бл҃говѣ́рный вели́кїй кн҃же а҆леѯа́ндре.
