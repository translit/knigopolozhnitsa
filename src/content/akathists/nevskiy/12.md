---
title: "І҆́косъ ѕ҃"
navigation:
  key: akathists-nevskiy-12
  title: "І҆́косъ ѕ҃"
  parent: akathists-nevskiy
  order: 12
type: "akathist"
---

## І҆́косъ ѕ҃:

<red>П</red>ровозсїѧ́лъ є҆сѝ бл҃же́нне а҆леѯа́ндре, па́че мꙋ́жества, терпѣ́нїемъ твои́мъ, є҆гѡ́же стѧжа́лъ є҆сѝ, взира́ѧ на нача́льника вѣ́ры и҆ соверши́телѧ і҆и҃са, и҆́же вмѣ́сто предлежа́щїѧ є҆мꙋ̀ ра́дости претерпѣ̀ крⷭ҇тъ: тѣ́мже восхвалѧ́юще тѧ̀, ѹ҆се́рднѡ вопїе́мъ:

<red>Р</red>а́дꙋйсѧ, до конца̀ въ по́двизѣхъ слꙋже́нїѧ бг҃ꙋ претерпѣ́вый: ра́дꙋйсѧ, терпѣ́нїю хрⷭ҇то́вꙋ вѣ́рнѡ подража́вый. Ра́дꙋйсѧ, си́лꙋ за́повѣди хрⷭ҇то́вы, ꙗ҆́же ѡ҆ любвѝ ко врагѡ́мъ, премꙋ́дрѣ ѹ҆разꙋмѣ́вый: ра́дꙋйсѧ, и҆ согрѣ́шшымъ проти́вꙋ тебѐ и҆зба̑вленнымъ тобо́ю лю́демъ любо́вь и҆́стиннꙋю показа́вый. Ра́дꙋйсѧ, во и҆скꙋше́нїи ѿ наро́да своегѡ̀ хи́трость лꙋка́вагѡ прозрѣ́вый: ра́дꙋйсѧ, ми́рнымъ ѿбы́тїемъ свои́мъ и҆з̾ землѝ своеѧ̀, ѕло́бꙋ врага̀ попра́вый. Ра́дꙋйсѧ, и҆ во все́мъ житїѝ свое́мъ ѹ҆хищрє́нїѧ сатаны̀ проразꙋмѣ́вый: ра́дꙋйсѧ, ѕло́е бл҃ги́мъ, по а҆пⷭ҇толꙋ вы́нꙋ препобѣжда́вый. Ра́дꙋйсѧ, па́ки, въ годи́нꙋ ско́рби, въ по́мощь ѡ҆скорби́вшемꙋ тѧ̀ новꙋгра́дꙋ пред̾ꙋспѣ́вый: ра́дꙋйсѧ, сегѡ̀ ра́ди пла́меннꙋю любо́вь ѿ наро́да своегѡ̀ себѣ̀ сниска́вый. Ра́дꙋйсѧ, бж҃їѧ посѣщє́нїѧ, бѡлѣ̑зни и҆ лишє́нїѧ, со ѹ҆пова́нїемъ терпѣ́вый: ра́дꙋйсѧ, сегѡ̀ ра́ди свѣ́тлый вѣне́цъ ѿ гдⷭ҇а стѧжа́вый.

<red>Р</red>а́дꙋйсѧ, ст҃ы́й бл҃говѣ́рный вели́кїй кн҃же а҆леѯа́ндре.
