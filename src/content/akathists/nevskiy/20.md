---
title: "І҆́косъ і҃"
navigation:
  key: akathists-nevskiy-20
  title: "І҆́косъ і҃"
  parent: akathists-nevskiy
  order: 20
type: "akathist"
---

## І҆́косъ і҃:

<red>Ц</red>арѧ̀ небе́снагѡ возлюби́въ ѿ всегѡ̀ срⷣца твоегѡ̀ и҆ ѿ всеѧ̀ дꙋшѝ твоеѧ̀ и҆ все́ю мы́слїю твое́ю, прине́слъ є҆сѝ є҆мꙋ̀, бл҃же́нне а҆леѯа́ндре, послѣдѝ многоразли́чныхъ приноше́нїй вѣ́ры и҆ ѹ҆се́рдїѧ, себѐ сама́го въ же́ртвꙋ жи́вꙋ, ст҃ꙋ, бл҃гоꙋго́днꙋ: тѣ́мже ѹ҆блажа́юще тѧ̀, вопїе́мъ тѝ:

<red>Р</red>а́дꙋйсѧ, въ житїѝ всѣ́ми бг҃оꙋго́дными дѣ́лы гдⷭ҇еви послꙋжи́вый: ра́дꙋйсѧ, ѻ҆бѣ́тами и҆́ночества ст҃о́е житїѐ своѐ ѹ҆вѣнча́вый. Ра́дꙋйсѧ, мно́ги хра́мы бж҃їи, безбо́жными разорє́нныѧ, ѡ҆бнови́вый: ра́дꙋйсѧ, къ просїѧ́нїю по́двигѡвъ по́стничества ѻ҆би́тєли ст҃ы́ѧ созида́вый. Ра́дꙋйсѧ, подвиза́ющихсѧ въ бл҃гоче́стїи и҆змла́да ра́ди бг҃а возлюби́вый: ра́дꙋйсѧ, а҆́гг҃льскїй ѻ҆́бразъ и҆ себѣ̀ чи́стою дꙋше́ю пред̾избра́вый. Ра́дꙋйсѧ, въ коне́цъ житїѧ̀ своегѡ̀ всего̀ себѐ бг҃ꙋ ѡ҆свѧти́вый: ра́дꙋйсѧ, прїѧ́тїемъ схи́мы, съ но́вымъ и҆́менемъ а҆леѯі́а, всесоверше́ннѣ себѐ бг҃ꙋ преда́вый. Ра́дꙋйсѧ, ѻ҆бѣ́томъ дѣ́вства чистотꙋ̀ се́рдца своегѡ̀ ꙗ҆ви́вый: ра́дꙋйсѧ, ѻ҆бѣ́томъ нестѧжа́нїѧ высотꙋ̀ дꙋ́ха своегѡ̀ показа́вый. Ра́дꙋйсѧ, ѻ҆бѣ́томъ послꙋша́нїѧ всецѣ́лое слꙋже́нїе своѐ є҆ди́номꙋ бг҃ꙋ во вѣ́ки ѹ҆тверди́вый: ра́дꙋйсѧ, къ вѣнцє́мъ мꙋ́драгѡ и҆ бл҃га́гѡ кн҃зѧ мздꙋ̀ и҆́нока притѧжа́вый.

<red>Р</red>а́дꙋйсѧ, ст҃ы́й бл҃говѣ́рный вели́кїй кн҃же а҆леѯа́ндре.
