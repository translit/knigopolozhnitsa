---
title: "І҆́косъ в҃і"
navigation:
  key: akathists-nevskiy-24
  title: "І҆́косъ в҃і"
  parent: akathists-nevskiy
  order: 24
type: "akathist"
---

## І҆́косъ в҃і:

<red>П</red>ою́ще добродѣ́тєли и҆ чꙋдеса̀ твоѧ̑, ра́достїю срѣта́хꙋ и҆ провожда́хꙋ ѻ҆тцы̀ на́шѧ ст҃ы̑ѧ мо́щи твоѧ̑, преселѧ́хꙋсѧ на но́вое мѣ́сто поко́ища въ ст҃а́гѡ петра̀ гра́де: мы̀ ны́нѣ, ра́дꙋющесѧ ѡ҆ небе́снѣй сла́вѣ твое́й и҆ ѡ҆бита́нїи нетлѣ́нныхъ моще́й твои́хъ въ гра́дѣ на́шемъ, со ѻ҆́нѣми вопїе́мъ тѝ:

<red>Р</red>а́дꙋйсѧ, рѡссі́йскїй і҆ѡ́сифе, пресели́выйсѧ на но́вое мѣ́сто ѹ҆покое́нїѧ: ра́дꙋйсѧ, всѣ́хъ концє́въ землѝ рѡссі́йскїѧ покрови́телю. Ра́дꙋйсѧ, петро́ва гра́да бл҃гонаде́жное ѹ҆твержде́нїе: ра́дꙋйсѧ, гра́да на́шегѡ небе́сный защити́телю. Ра́дꙋйсѧ, сѣ́верныѧ столи́цы неѡцѣне́нное ѹ҆краше́нїе: ра́дꙋйсѧ, сла́во и҆ ѹ҆твержде́нїе тезоимени́тыѧ тебѐ ѻ҆би́тели. Ра́дꙋйсѧ, подава́ѧй мл҃твами твои́ми здра́вїе же и҆ спасе́нїе: ра́дꙋйсѧ, всѣ́хъ ѡ҆бита́телей гра́да на́шегѡ бг҃омꙋ́дрый ѹ҆чи́телю. Ра́дꙋйсѧ, и҆́нокѡмъ, ꙗ҆́кѡ и҆́нокъ, преподава́ѧй поле́зное примѣ́ромъ жи́зни своеѧ̀ наставле́нїе: ра́дꙋйсѧ, мїрски̑мъ лю́демъ, ꙗ҆́кѡ въ мі́рѣ потрꙋди́выйсѧ, къ добродѣ́телемъ ѻ҆бщежи́тїѧ рꙋководи́телю. Ра́дꙋйсѧ, нетлѣ́нїемъ свои́мъ подава́ѧй всѣ̑мъ на́мъ наде́ждꙋ воскресе́нїѧ: ра́дꙋйсѧ, всѣ́хъ на́съ въ напа́стехъ и҆ ско́рбехъ побо́рниче, храни́телю и҆ свободи́телю.

<red>Р</red>а́дꙋйсѧ, ст҃ы́й бл҃говѣ́рный вели́кїй кн҃же а҆леѯа́ндре.
