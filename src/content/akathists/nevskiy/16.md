---
title: "І҆́косъ и҃"
navigation:
  key: akathists-nevskiy-16
  title: "І҆́косъ и҃"
  parent: akathists-nevskiy
  order: 16
type: "akathist"
---

## І҆́косъ и҃:

<red>В</red>се́ю дꙋше́ю послꙋжи́въ гдⷭ҇ꙋ, и҆ всѣ́мъ житїе́мъ свои́мъ бл҃гоꙋгоди́въ є҆мꙋ̀, просла́вилсѧ є҆сѝ бл҃гоче́стїемъ, є҆го́же ра́ди и҆ и҆сповѣ́дникъ ꙗ҆ви́лсѧ є҆сѝ вѣ́ры хрⷭ҇то́вы, бл҃же́нне а҆леѯа́ндре: помина́юще ѹ҆́бѡ по́двигъ и҆сповѣ́дничества твоегѡ̀, вопїе́мъ тѝ:

<red>Р</red>а́дꙋйсѧ, ѕло́бы невѣ́рныхъ не ѹ҆страши́выйсѧ: ра́дꙋйсѧ, тва́ри па́че созда́вшегѡ не послꙋжи́вый. Ра́дꙋйсѧ, со́лнцꙋ и҆ ѻ҆гню̀ въ ста́нѣ безбо́жныхъ не поклони́выйсѧ: ра́дꙋйсѧ, вѣ́рꙋ свою̀ во и҆скꙋше́нїи сохрани́вый. Ра́дꙋйсѧ, велѣ́нїю безбо́жномꙋ не покори́выйсѧ: ра́дꙋйсѧ, тве́рдымъ проповѣ́дникомъ вѣ́ры пред̾ невѣ́рными себѐ ꙗ҆ви́вый. Ра́дꙋйсѧ, съ сꙋгꙋ́бою сла́вою, по и҆сповѣ́данїи свое́мъ, въ зе́млю свою̀ возврати́выйсѧ: ра́дꙋйсѧ, во всѣ́мъ житїѝ вѣ́рнымъ вѣ́рѣ ѻ҆тцє́въ пребы́вый. Ра́дꙋйсѧ, ѿ ле́сти и҆новѣ́рїѧ премꙋ́дрѣ ѹ҆клони́выйсѧ: ра́дꙋйсѧ, лꙋка́вство проповѣ́дникѡвъ лжевѣ́рїѧ ꙗ҆́вѣ ѡ҆бличи́вый. Ра́дꙋйсѧ, тве́рдымъ защи́тникомъ правовѣ́рїѧ ꙗ҆ви́выйсѧ: ра́дꙋйсѧ, лжеслове́сїе врагѡ́въ правосла́вїѧ сло́вомъ здра́вымъ препобѣди́вый.

<red>Р</red>а́дꙋйсѧ, ст҃ы́й бл҃говѣ́рный вели́кїй кн҃же а҆леѯа́ндре.
