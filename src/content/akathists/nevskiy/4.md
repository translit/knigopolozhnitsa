---
title: "І҆́косъ в҃"
navigation:
  key: akathists-nevskiy-4
  title: "І҆́косъ в҃"
  parent: akathists-nevskiy
  order: 4
type: "akathist"
---

## І҆́косъ в҃:

<red>Р</red>азꙋмѣ́лъ є҆сѝ, бг҃омꙋ́дрѣ а҆леѯа́ндре, ꙗ҆́кѡ прехо́дитъ ѻ҆́бразъ мі́ра сегѡ̀, є҆ди́но же є҆́сть на потре́бꙋ человѣ́кѡмъ, є҆́же бл҃гоꙋгоди́ти гдⷭ҇еви: сегѡ̀ ра́ди и҆з̾мла́да ѿ любвѐ къ мі́рꙋ и҆ ꙗ҆̀же въ мі́рѣ ѹ҆клони́лсѧ є҆сѝ, вожделѣ́въ же здѣ̀ сꙋ́щими стѧжа́ти небє́снаѧ, ꙗ҆́кѡ вѣ́рный ра́бъ гдⷭ҇ꙋ во все́мъ житїѝ нелѣ́ностнѡ послꙋжи́лъ є҆сѝ. Тѣ́мже вопїе́мъ тѝ:

<red>Р</red>а́дꙋйсѧ, подви́жниче вѣ́ры, ѹ҆гожде́нїе бг҃ꙋ па́че всегѡ̀ пред̾избра́вый: ра́дꙋйсѧ, подо́бнѣ а҆враа́мꙋ во всѣ́мъ житїѝ непоро́чнѣ пред̾ бг҃омъ пожи́вый. Ра́дꙋйсѧ, і҆саа́ково послꙋша́нїе показа́вый: ра́дꙋйсѧ, пꙋте́мъ і҆а́кѡвлѧ смиренномꙋ́дрїѧ ходи́вый. Ра́дꙋйсѧ, і҆ѡ́сифовꙋ чистотꙋ̀ и҆ цѣломꙋ́дрїе стѧжа́вый: ра́дꙋйсѧ мѡѷсе́овꙋ любо́вь къ лю́демъ свои́мъ въ себѣ̀ ꙗ҆ви́вый. Ра́дꙋйсѧ, ꙗ҆́коже самꙋи́лъ чи́ста себѐ ѿ всѧ́кагѡ любостѧжа́нїѧ соблюда́вый: ра́дꙋйсѧ, кро́тостїю даві́довою врагѝ своѧ̀ побѣди́вый. Ра́дꙋйсѧ, петро́вой пла́менней вѣ́рѣ поревнова́вый: ра́дꙋйсѧ, съ па́ѵломъ и҆́гꙋ хрⷭ҇то́вꙋ себѐ порабо́тивый. Ра́дꙋйсѧ, бг҃омꙋ́дрїе і҆ѡа́нново по́двигомъ поꙋче́нїѧ въ сло́вѣ бж҃їемъ сниска́вый: ра́дꙋйсѧ, мно́гихъ ст҃ы́хъ добродѣ́тели въ себѣ̀ совокꙋпи́вый.

<red>Р</red>а́дꙋйсѧ, ст҃ы́й бл҃говѣ́рный вели́кїй кн҃же а҆леѯа́ндре.
