---
title: "І҆́косъ г҃"
navigation:
  key: akathists-irinarhrost-6
  title: "І҆́косъ г҃"
  parent: akathists-irinarhrost
  order: 6
type: "akathist"
---

## І҆́косъ г҃:

<red>И҆</red>мы́й всеꙋсе́рдное ѡ҆ сп҃се́нїи дꙋшѝ твоеѧ̀ попече́нїе, во ѡ҆би́тель страстоте́рпцєвъ хрⷭ҇то́въых бори́са и҆ глѣ́ба прите́клъ є҆сѝ, и҆ та́мѡ, пред̾ и҆гꙋ́меномъ па́дъ, ѡ҆ вчине́нїи себє̀ въ ли́къ и҆́нокѡвъ всеꙋсе́рднѡ моли́лъ є҆сѝ, є҆́же и҆ ѹ҆лꙋчи́лъ є҆сѝ прїе́мый по́стригъ главы̀ твоеѧ̀ во ѿверже́нїе мі́ра и҆ сꙋе́тъ є҆гѡ̀. Мы́ же сїѧ̑ зрѧ́ще, такова̑ѧ пое́мъ тѝ:

<red>Р</red>а́дꙋйсѧ, мїрска̑ѧ возненави́дѣвый, да хрⷭ҇то́въ ра́бъ бꙋ́деши: ра́дꙋйсѧ, по́стниче терпѣли́вѣйшїй, хлѣ́бомъ живота̀ вѣ́чнагѡ дꙋ́шꙋ твою̀ пита́вый. Ра́дꙋйсѧ, во пло́ти нбⷭ҇ный жи́телю: ра́дꙋйсѧ, наста́вниче вели́кїй къ пꙋтє́мъ сп҃се́нїѧ. Ра́дꙋйсѧ, трꙋдолю́бїемъ твои́мъ во ѡ҆би́тели борисоглѣбстѣй просїѧ́вый: ра́дꙋйсѧ, страстоте́рпче хрⷭ҇то́въ долготерпѣли́ве. Ра́дꙋйсѧ, по́стникѡвъ похвало̀ и҆ сла́во: ра́дꙋйсѧ, воздержа́нїѧ подви́жникѡвъ чистѣ́йшее зерца́ло.

<red>Р</red>а́дꙋйсѧ, і҆рина́рше прпⷣбне, пꙋстынножи́телей свѣ́тлое ѹ҆краше́нїе.
