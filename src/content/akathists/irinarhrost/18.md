---
title: "І҆́косъ ѳ҃"
navigation:
  key: akathists-irinarhrost-18
  title: "І҆́косъ ѳ҃"
  parent: akathists-irinarhrost
  order: 18
type: "akathist"
---

## І҆́косъ ѳ҃:

<red>В</red>иті́и многослове́сныѧ по достоѧ́нїю восхвали́ти не возмо́гꙋтъ мꙋ́жества дꙋшѝ твоеѧ̀, бг҃омꙋ́дре ѻ҆́ч҃е на́шъ і҆рина́рше: ва́рварѡмъ бо на ѡ҆би́тель твою̀ находѧщымъ и҆ и҆́нокѡмъ ю҆̀ ѡ҆ста́вльшымъ, ты̀ є҆ди́нъ пребы́ти здѣ̀ не ѹ҆боѧ́лсѧ є҆сѝ, бг҃ꙋ себѐ врꙋча́ѧ. тѣ́мже любо́вїю восхвалѧ́емъ тѧ̀ си́це:

<red>Р</red>а́дꙋйсѧ, ѹ҆бива́ющихъ тѣ́ло, дꙋшѝ же ѹ҆би́ти не мо́гꙋщихъ, не ѹ҆страши́выйсѧ: ра́дꙋйсѧ, во́ине хрⷭ҇то́въ непоколеби́мый. Ра́дꙋйсѧ, жи́знь бꙋ́дꙋщагѡ вѣ́ка па́че вре́меннагѡ житїѧ̀ возлюби́вый: ра́дꙋйсѧ, си́лою слове́съ твои́хъ, бл҃года́ти и҆спо́лненныхъ, врагѡ́въ ѡ҆бличи́вый. Ра́дꙋйсѧ, тѣ́ми ꙗ҆́рость си́хъ въ кро́тость преложи́вый: ра́дꙋйсѧ, пред̾ военача́льники вра́жїими правосла́вна и҆ вѣ́рна бы́ти ца́рю своемꙋ̀ и҆сповѣ́давый. Ра́дꙋйсѧ, хище́нїй и҆́хъ небоѧ́зненный ѡ҆бличи́телю: ра́дꙋйсѧ, грѧдꙋ́щагѡ на ни́хъ гнѣ́ва бж҃їѧ вѣ́рный возвѣсти́телю.

<red>Р</red>а́дꙋйсѧ, і҆рина́рше прпⷣбне, пꙋстынножи́телей свѣ́тлое ѹ҆краше́нїе.
