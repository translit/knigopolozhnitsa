---
title: "Мл҃тва"
navigation:
  key: akathists-irinarhrost-26
  title: "Мл҃тва"
  parent: akathists-irinarhrost
  order: 26
type: "akathist"
---

## Мл҃тва:

<versal>Ѽ</versal> преди́вный и҆ пресла́вный чꙋдотво́рче, прпⷣбне и҆ достобл҃же́нне ѻ҆́ч҃е і҆рина́рше! Велича́юще трꙋды̀ твоѧ̑ и҆ болѣ̑зни и҆ прославлѧ́юще вели́кое твоѐ дерзнове́нїе ко гдⷭ҇ꙋ, тебѐ, ꙗ҆́кѡ ѻ҆тца̀ чадолюби́ва, мо́лимъ: хода́тайствы твои́ми и҆спросѝ на́мъ ѹ҆ гдⷭ҇а, ꙗ҆́же на по́льзꙋ дꙋша́мъ и҆ тѣлесе́мъ на́шымъ: вѣ́рꙋ пра́вꙋ, наде́ждꙋ несомнѣ́ннꙋ, любо́вь нелицемѣ́рнꙋ, во и҆скꙋше́нїих мꙋ́жество, въ ѕлострада́нїихъ терпѣ́нїе, въ бл҃гоче́стїи преспѣ́ѧнїѧ, и҆ бл҃гослове́нїе свы́ше на всѧ̑ бл҃га̑ѧ дѣла̀ и҆ начина̑нїѧ на́шѧ. не забꙋ́ди, чꙋдотво́рче ст҃ы́й, ми́лостивнѡ присѣща́ти ѡ҆би́тель твою̀, всѧ̑ гра́ды и҆ вѣ́си страны̀ на́шеѧ, сохранѧ́ѧ и҆ соблюда́ѧ мл҃твами твои́ми ѿ всѧ́кагѡ ѕла̀. Помѧнѝ всѣ́хъ, вѣ́рꙋ къ тебѣ̀ и҆мꙋ́щихъ и҆ и҆́мѧ твоѐ на по́мощь призыва́ющихъ, и҆ всѧ̑ во бл҃ги́хъ прошє́нїѧ и҆́хъ ми́лостивнѡ и҆спо́лни. Є҆́й, ст҃че бж҃їй, не лишѝ и҆ на́съ грѣ́шныхъ твоегѡ̀ застꙋпле́нїѧ, сподоблѧ́ѧ на́съ кончи́нꙋ житїѧ̀ бл҃гꙋ́ю ѹ҆лꙋчи́ти и҆ црⷭ҇твїѧ нбⷭ҇нагѡ наслѣ́дники бы́ти, да воспое́мъ и҆ просла́вимъ ди́внагѡ во ст҃ы́хъ свои́хъ бг҃а, ѻ҆ц҃а̀, и҆ сн҃а и҆ ст҃а́гѡ дх҃а, въ безконє́чныѧ вѣ́ки вѣкѡ́въ. <red>А҆</red>ми́нь.

{% illustration "small-ornaments/medallion-lukovich", "small" %}
