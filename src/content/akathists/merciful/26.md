---
title: "Мл҃тва"
navigation:
  key: akathists-merciful-26
  title: "Мл҃тва"
  parent: akathists-merciful
  order: 26
type: "akathist"
---

## Мл҃тва:

<versal>Ѽ</versal> прест҃а́ѧ и҆ преми́лостиваѧ влⷣчце бцⷣе! Припада́ѧ къ ст҃ѣ́й і҆кѡ́нѣ твое́й, смире́ннѡ мо́лимсѧ тебѣ̀: вонмѝ гла́сꙋ моле́нїѧ на́шегѡ, ви́ждь скѡ́рби, ви́ждь бѣды̑ на́ша и҆, ꙗ҆́кѡ любвеоби́льнаѧ мт҃и, потщи́сѧ на по́мощь на́мъ безпомѡ́щнымъ, ѹ҆молѝ сн҃а твоегѡ̀ и҆ бг҃а на́шего, да не погꙋ́битъ на́съ за беззакѡ́нїѧ на́ша, но ꙗ҆́витъ на́мъ чл҃вѣколю́бнѡ свою̀ ми́лость. И҆спросѝ на́мъ, влⷣчце, ѹ҆ бл҃гости є҆гѡ̀ тѣле́сное здра́вїе и҆ дꙋше́вное спасе́нїе, и҆ ми́рное житїѐ, землѝ плодоно́сїе, воздꙋ́ха бл҃горастворе́нїе, и҆ бл҃гослове́нїе свы́ше на всѧ̑ бл҃га̑ѧ дѣла̀ и҆ начина̑нїѧ на́шѧ, правосла́вномꙋ во́инствꙋ на́шемꙋ на всѧ̀ врагѝ побѣ́дꙋ и҆ ѡ҆долѣ́нїе. И҆ ꙗ҆́кѡже дре́вле призрѣ́ла є҆сѝ ми́лостивѡ на смире́нное славосло́вїе послꙋ́шника а́ѳѡ́нскагѡ, воспѣва́вшегѡ тѧ̀ пред̾ пречи́стою і҆кѡ́ною твое́ю и҆ посла́ла є҆сѝ къ немꙋ̀ а҆́гг҃ла наꙋчи́ти є҆гѡ̀ пѣ́ти пѣ́снь нбⷭ҇нꙋю, є҆́юже славосло́вѧтъ тѧ̀ а҆́гг҃ли; та́кѡ и҆ ны́нѣ прїимѝ на́ше ѹ҆се́рдное молитвосло́вїе, тебѣ̀ приноси́мое. Ѽ, цр҃и́це всепѣ́таѧ! Прострѝ ко гдⷭ҇ꙋ богоно́сныѧ твоѧ̀ рꙋ́цѣ, и҆́миже бг҃омладе́нца і҆и҃са хрⷭ҇та̀ носи́ла є҆сѝ, и҆ ѹ҆молѝ є҆гѡ̀ и҆зба́вити на́съ ѿ всѧ́кагѡ ѕла̀. Ꙗ҆вѝ, влⷣчце, твою̀ ми́лость къ на́мъ: болѧ́щыѧ и҆сцѣлѝ, скорбѧ́щыѧ ѹ҆тѣ́ши, бѣ́дствꙋющымъ помозѝ и҆ сподо́би на́съ бл҃гоче́стнѡ житїѐ сїѐ земно́е соверши́ти, хрїстїа́нскꙋю непосты́днꙋю кончи́нꙋ полꙋчи́ти и҆ нбⷭ҇ное цр҃ствїе наслѣ́дити мт҃рнимъ хода́тайствомъ твои́мъ къ ро́ждшемꙋсѧ ѿ тебѣ̀ хрⷭ҇тꙋ бг҃ꙋ на́шемꙋ, є҆мꙋ́же со безна́чальнымъ є҆гѡ̀ ѻ҆ц҃е́мъ и҆ прест҃ы́мъ дх҃омъ подоба́етъ всѧ́каѧ сла́ва, че́сть и҆ поклоне́нїе ны́нѣ и҆ при́снѡ, и҆ во вѣ́ки вѣкѡ́въ. <red>А҆</red>ми́нь.

{% illustration "small-ornaments/ornament-from-12th-century-armenian-gospel-crider", "small" %}
