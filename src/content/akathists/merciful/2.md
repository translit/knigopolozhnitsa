---
title: "І҆́косъ а҃"
navigation:
  key: akathists-merciful-2
  title: "І҆́косъ а҃"
  parent: akathists-merciful
  order: 2
type: "akathist"
---

## І҆́косъ а҃:

<red>А҆</red>рха́гг҃лъ гаврі́илъ съ нб҃есѐ по́сланъ бы́сть ѿ тебѣ̀, бцⷣе, къ смире́нномꙋ послꙋ́шникꙋ горы̀ а҆ѳѡ́нскїѧ, въ пꙋсты́ннѣй ке́лїи воспѣва́вшемꙋ тѝ хвалє́бныѧ пѣ́сни пред̾ ст҃о́ю твое́ю і҆кѡ́ною, да наꙋчи́тъ є҆гѡ̀ пѣ́ти пѣ́снь нбⷭ҇нꙋю, є҆́юже славосло́вѧтъ тѧ̀ а҆́гг҃ли въ сїѡ́не го́рнемъ. Тѣ́мже и҆ мы̀ до́льнїи, воспомина́ѧ таково́е твоѐ ѡ҆ лю́дехъ бл҃гопромышле́нїе, со бл҃годаре́нїемъ вопїе́мъ тѝ си́це:

<red>Р</red>а́дꙋйсѧ, досто́йнѡ восхвалѧ́емаѧ ѿ а҆рха́гг҃лъ и҆ а҆́гг҃лъ. Ра́дꙋйсѧ, ѹ҆блажа́емаѧ ѿ всѣ́хъ нбⷭ҇ныхъ си́лъ. Ра́дꙋйсѧ, приснобл҃же́ннаѧ и҆ пренепоро́чнаѧ. Ра́дꙋйсѧ, мт҃и бг҃а на́шегѡ. Ра́дꙋйсѧ, честнѣ́йшаѧ херꙋві̑мъ. Ра́дꙋйсѧ, сла́внѣйшаѧ без̾ сравне́нїѧ серафі̑мъ. Ра́дꙋйсѧ, без̾ и҆стлѣ́нїѧ бг҃а сло́ва ро́ждшаѧ. Ра́дꙋйсѧ, вои́стинꙋ сꙋ́щаѧ бцⷣе. Ра́дꙋйсѧ, велича́емаѧ на нб҃есѝ и҆ на землѝ. Ра́дꙋйсѧ, воспѣва́емаѧ го́рними и҆ до́льними. Ра́дꙋйсѧ, є҆ди́на бл҃гослове́ннаѧ въ жена́хъ. Ра́дꙋйсѧ, и҆зрасти́вшаѧ на́мъ пло́дъ живота̀.

<red>Р</red>а́дꙋйсѧ, хрїстїа́нѡмъ помо́щнице и҆ милосе́рдаѧ ѡ҆ грѣ́шныхъ предста́тельнице.
