---
title: "І҆́косъ д҃"
navigation:
  key: akathists-merciful-8
  title: "І҆́косъ д҃"
  parent: akathists-merciful
  order: 8
type: "akathist"
---

## І҆́косъ д҃:

<red>С</red>лы́шавше ѡ҆ посѣще́нїи а҆рха́гг҃ловѣ и҆́ноцы горы̀ а҆ѳѡ́нскїѧ, стека́хꙋсѧ ви́дѣти дскꙋ̀, на не́йже преесте́ственнѡ начерта́на бы́ша письмена̀ пѣ́сни нбⷭ҇ныѧ, и҆ воспѣва́хꙋ тѧ̀ бл҃гоговѣ́йнѡ пред̾ ст҃ою і҆кѡ́ною твое́ю, влⷣчце, пред̾ не́юже воспѣ́лъ тѧ̀ а҆рха́гг҃лъ. Прїимѝ ѹ҆́бо и҆ на́ша приноси́мыѧ тебѣ̀ моли́твы съ пѣ́нїемъ таковы́мъ:

<red>Р</red>а́дꙋйсѧ, ꙗ҆́кѡ ѡ҆ тебѣ̀ ра́дꙋетсѧ а҆́гг҃льскїй собо́ръ. Ра́дꙋйсѧ, ꙗ҆́кѡ ѡ҆ тебѣ̀ торжествꙋ́етъ чл҃вѣ́ческїй ро́дъ. Ра́дꙋйсѧ, на рꙋкꙋ̀ твое́ю носи́вшаѧ носѧ́щаго всѧ́ческаѧ. Ра́дꙋйсѧ, вмѣсти́вшаѧ во чре́вѣ твоемъ невмѣсти́магѡ всѣ́мъ мі́ромъ. Ра́дꙋйсѧ, созда́телю твоемꙋ̀ пло́ть заимода́вшаѧ. Ра́дꙋйсѧ, краснѣ́йшагѡ па́че всѣ́хъ сынѡ́въ чл҃вѣ́ческихъ ро́ждшаѧ. Ра́дꙋйсѧ, млеко́мъ пита́вшаѧ пита́ющагѡ всѧ́ческаѧ. Ра́дꙋйсѧ, попече́нїе и҆мѣ́вшаѧ ѡ҆ сн҃е твое́мъ, сꙋ́щемъ промысли́телѣ всеѧ̀ тварѝ. Ра́дꙋйсѧ, похвало̀ дѣ́вства. Ра́дꙋйсѧ, ма́терей сла́во. Ра́дꙋйсѧ, въ рождествѣ̀ дѣ́вство сохра́ньшаѧ. Ра́дꙋйсѧ, рождество̀ съ дѣ́вствомъ сочета́вшаѧ.

<red>Р</red>а́дꙋйсѧ, хрїстїа́нѡмъ помо́щнице и҆ милосе́рдаѧ ѡ҆ грѣ́шныхъ предста́тельнице.
