---
title: "І҆́косъ а҃і"
navigation:
  key: akathists-merciful-22
  title: "І҆́косъ а҃і"
  parent: akathists-merciful
  order: 22
type: "akathist"
---

## І҆́косъ а҃і:

<red>С</red>вѣтопода́тельными лꙋча́ми чꙋде́съ і҆кѡ́на твоѧ̀, ѽ всеми́лостиваѧ влⷣчце, на ст҃ѣ́й горѐ а҆ѳѡ́нстѣй и҆ повсю́дꙋ немерца́емѡ сїѧ́етъ и҆ ве́сь мі́ръ правосла́вный бл҃года́тнѡ просвѣща́етъ. Сегѡ̀ ра́ди грѧдꙋ́тъ къ не́й ѿ лѣ̑тъ дре́внихъ на поклоне́нїе правосла́вныхъ собо́ри, ѹ҆миле́ннѡ воспѣва́ѧ пред̾ не́ю бл҃гохвалє́нїѧ тѝ такова̑ѧ:

<red>Р</red>а́дꙋйсѧ, цр҃ѧ хрⷭ҇та мі́рꙋ ꙗ҆ви́вшаѧ. Ра́дꙋйсѧ, на і҆кѡ́не твое́й вкꙋ́пѣ съ ни́мъ и҆з̾ѻбраже́ннаѧ. Ра́дꙋйсѧ, клещѐ таи́нственнаѧ, и҆са́їею прови́дѣннаѧ. Ра́дꙋйсѧ, кꙋпино̀ неѻпали́маѧ, богови́дцемъ мѡѷсе́емъ предзри́маѧ. Ра́дꙋйсѧ, рꙋно̀ ѡ҆роше́нное гедеѡ́на. Ра́дꙋйсѧ, ча́ще прїѡсѣне́ннаѧ, а҆ввакꙋ́момъ воспѣ́таѧ. Ра́дꙋйсѧ, две́ре затворе́ннаѧ, і҆езекїи́лю показа́ннаѧ. Ра́дꙋйсѧ, горо̀ несѣко́маѧ, данїи́лꙋ ꙗ҆вле́ннаѧ. Ра́дꙋйсѧ, многоѻбра́знѡ ѿ прорѡ́къ предвозвѣще́ннаѧ. Ра́дꙋйсѧ, пррⷪ҇ческихъ рече́нїй сбы́тїе ꙗ҆ви́вшаѧ.

<red>Р</red>а́дꙋйсѧ, хрїстїа́нѡмъ помо́щнице и҆ милосе́рдаѧ ѡ҆ грѣ́шныхъ предста́тельнице.
