---
title: "І҆́косъ и҃"
navigation:
  key: akathists-merciful-16
  title: "І҆́косъ и҃"
  parent: akathists-merciful
  order: 16
type: "akathist"
---

## І҆́косъ и҃:

<red>В</red>сѐ ѹ҆пова́нїе на́ше на тѧ̀ возлага́емъ, мт҃и бж҃їѧ, и҆ въ ско́рбехъ на́шихъ къ ст҃ѣй і҆кѡ́не твое́й ѹ҆се́рднѡ притека́емъ, ча́юще ѿ неѧ̀ ѹ҆тѣше́нїе бл҃года́тное полꙋчи́ти. Помозѝ ѹ҆́бо на́мъ, влⷣчце, съ терпѣ́нїемъ и҆ бл҃годаре́нїемъ всѧ́кїѧ скѡ́рби переноси́ти и҆ вмѣ́сто ро́пота малодꙋ́шнагѡ бл҃гоꙋмиле́ннѡ взыва́ти тебѣ̀:

<red>Р</red>а́дꙋйсѧ, всѣ́хъ скорбѧ́щихъ ра́досте. Ра́дꙋйсѧ, всѣ́хъ печа́льныхъ ѹ҆тѣше́нїе. Ра́дꙋйсѧ, трꙋжда́ющихсѧ и҆ ѡ҆бремене́нныхъ сла́дкїй поко́е. Ра́дꙋйсѧ, болѣ́знꙋющихъ и҆ ѡ҆горче́нныхъ живи́тельнаѧ ѻ҆тра́до. Ра́дꙋйсѧ, въ ча́съ ско́рбныхъ недоꙋмѣ́нїй мы́сль бл҃гꙋ́ю на се́рдце полага́ющаѧ. Ра́дꙋйсѧ, во днѝ ѹ҆ны́нїѧ наде́ждою вѣ́чныхъ бл҃гъ воѡдꙋшевлѧ́ющаѧ. Ра́дꙋйсѧ, и҆скꙋша́ємымъ рꙋ́кꙋ по́мощи простира́ющаѧ. Ра́дꙋйсѧ, гнѣ́въ бж҃їй ѿ гла́въ на́шихъ ѿводѧ́щаѧ. Ра́дꙋйсѧ, ми́рное ѹ҆строе́нїе ѡ҆бꙋрева́ємымъ напа́стьми подаю́щаѧ. Ра́дꙋйсѧ, во бл҃гихъ жела̑нїѧ на́ша ди́внѡ и҆сполнѧ́ющаѧ. Ра́дꙋйсѧ, терпѣли́выхъ страда́льцєвъ дара́ми бл҃года́тными ѹ҆вѣнчава́ющаѧ. Ра́дꙋйсѧ, всѣ́хъ бл҃гоподвиза́ющихсѧ блаже́нства ра́йскагѡ сподоблѧ́ющаѧ.

<red>Р</red>а́дꙋйсѧ, хрїстїа́нѡмъ помо́щнице и҆ милосе́рдаѧ ѡ҆ грѣ́шныхъ предста́тельнице.
