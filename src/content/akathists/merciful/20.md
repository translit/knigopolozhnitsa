---
title: "І҆́косъ і҃"
navigation:
  key: akathists-merciful-20
  title: "І҆́косъ і҃"
  parent: akathists-merciful
  order: 20
type: "akathist"
---

## І҆́косъ і҃:

<red>С</red>тѣна̀ є҆сѝ дѣ́вственникѡмъ, пребл҃гослове́ннаѧ дв҃о, и҆ сто́лпъ крѣ́покъ ѿ лица̀ вра́жїѧ всѣ́мъ подви́жникѡмъ бл҃гоче́стїѧ: тебѣ̀ бо даде́сѧ ве́лїѧ си́ла тє́мныѧ а҆́дскїѧ си̑лы побѣжда́ти и҆ ѿ и҆скꙋше́нїй и҆́хъ дꙋшепа́гꙋбныхъ чл҃вѣ́ки и҆збавлѧ́ти, наипа́че же тѣ́хъ, и҆̀же цѣломꙋ́дреннѡ и҆ ст҃ѡ на землѝ пребыва́ютъ. Сегѡ́ ра́ди дѣ́вства и҆ цѣломꙋ́дрїѧ рачи́тели согла́снѡ тебѣ̀ зовꙋ́тъ:

<red>Р</red>а́дꙋйсѧ, чистото́ю сїѧ́ющаѧ па́че со́лнца. Ра́дꙋйсѧ, дѣ́вства нача́ло и҆ ѡ҆свѧще́нїе. Ра́дꙋйсѧ, крі́не, ѡ҆бл҃гоꙋха́вшїй па́дшее чл҃вѣ́чество. Ра́дꙋйсѧ, во смире́нїи твое́мъ ѡ҆сѣне́ннаѧ бл҃говоле́нїемъ всевы́шнѧго. Ра́дꙋйсѧ, вѣ́рнаѧ рабо̀ гдⷭ҇нѧ. Ра́дꙋйсѧ, ꙗ҆́кѡ тѧ̀ блажа́тъ всѝ ро́ди. Ра́дꙋйсѧ, ꙗ҆́кѡ сотворѝ тѝ вели́чїе си́льный. Ра́дꙋйсѧ, ꙗ҆́кѡ соца́рствꙋеши съ сн҃о́мъ твои́мъ во сла́ве вѣ́чней. Ра́дꙋйсѧ, хода́таице бж҃їѧ къ лю́дємъ бл҃говоле́нїѧ. Ра́дꙋйсѧ, грѣ́шныхъ къ бг҃ꙋ дерзнове́нїе ѡ҆крилѧ́ющаѧ. Ра́дꙋйсѧ, неистощи́мый и҆сто́чниче ми́лостей и҆ щедро́тъ. Ра́дꙋйсѧ, преиспо́лненнаѧ сострада́нїѧ къ стра́ждꙋщимъ.

<red>Р</red>а́дꙋйсѧ, хрїстїа́нѡмъ помо́щнице и҆ милосе́рдаѧ ѡ҆ грѣ́шныхъ предста́тельнице.
