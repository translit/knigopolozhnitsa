---
title: "І҆́косъ в҃і"
navigation:
  key: akathists-merciful-24
  title: "І҆́косъ в҃і"
  parent: akathists-merciful
  order: 24
type: "akathist"
---

## І҆́косъ в҃і:

<red>П</red>ою́ще чꙋдеса̀ твоѧ̀, бцⷣе, припа́даемъ ѹ҆се́рднѡ ко ст҃ѣ́й і҆кѡ́нѣ твое́й, лобыза́емъ ю҆̀ съ серде́чною любо́вїю, и҆ ꙗ҆́кѡ при́снѡ сꙋ́щей съ на́ми, мо́лимъ тѝ сѧ̑: воззрѝ на ны̀ милосе́рдїемъ твои́мъ, мт҃и бж҃їѧ, и҆ ꙗ҆́кѡже тѧ̀ зри́мъ ны́нѣ на і҆кѡ́нѣ и҆з̾ѻбраже́ннꙋю, та́кѡ сподо́би на́съ ѹ҆зрѣ́ти тѧ̀ въ ча́съ гро́зный сме́ртный, ѿ рꙋкѝ дїа́воли на́съ и҆схища́ющꙋю и҆ въ цр҃ствїе хрⷭ҇то́во приводѧ́щꙋю ны̀ держа́вною десни́цею твое́ю, да тебѣ̀ бл҃года́рственнѡ взыва́емъ:

<red>Р</red>а́дꙋйсѧ, по бз҃ѣ пе́рвое на́ше прибѣ́жище и҆ покро́ве. Ра́дꙋйсѧ, ма́тернею любо́вїю твое́ю ве́сь мі́ръ христїа́нскїй ѡ҆б̾е́млющаѧ. Ра́дꙋйсѧ, во ст҃о́мъ житїѝ вѣ̑рныѧ ѹ҆твержда́ющаѧ. Ра́дꙋйсѧ, бл҃гꙋ́ю христїа́нскꙋю кончи́нꙋ и҆̀мъ подаю́щаѧ. Ра́дꙋйсѧ, ѿ вла́сти лю́тагѡ мїроде́ржца ѹ҆пова́ющїѧ на тѧ̀ и҆збавлѧ́ющаѧ. Ра́дꙋйсѧ, на мыта́рствахъ воздꙋ́шныхъ застꙋпа́ющаѧ сла́вѧщихъ тѧ̀. Ра́дꙋйсѧ, врата̑ ра́йскаѧ на́мъ ѿверза́ющаѧ. Ра́дꙋйсѧ, цр҃ствїе нбⷭ҇ное лю́бѧщимъ тѧ̀ хода́тайствꙋющаѧ. Ра́дꙋйсѧ, во сла́вѣ нбⷭ҇нѣй присѣдѧ́щаѧ сн҃ꙋ твоемꙋ̀ и҆ бг҃ꙋ. Ра́дꙋйсѧ, во ѡ҆бще́нїе сла́вы є҆гѡ̀ и҆ чтꙋ́щїѧ тѧ̀ вводѧ́щаѧ. Ра́дꙋйсѧ, тѣле́съ на́шихъ здра́вїе. Ра́дꙋйсѧ, дꙋ́шъ на́шихъ спасе́нїе.

<red>Р</red>а́дꙋйсѧ, хрїстїа́нѡмъ помо́щнице и҆ милосе́рдаѧ ѡ҆ грѣ́шныхъ предста́тельнице.
