---
title: "І҆́косъ г҃"
navigation:
  key: akathists-merciful-6
  title: "І҆́косъ г҃"
  parent: akathists-merciful
  order: 6
type: "akathist"
---

## І҆́косъ г҃:

<red>И҆</red>мѣ́ѧ простотꙋ̀ дꙋше́внꙋю и҆ непоро́чное се́рдце, послꙋ́шникъ смире́нный сподо́бисѧ а҆́гг҃льскїѧ бесѣ́ды и҆ лицезрѣ́нїѧ чинонача́льника го́рнихъ си́лъ, мы̀ же, лꙋка́вствомъ и҆ ѕло́бою потемне́ннїи, со тре́петомъ взира́юще на ст҃ꙋ́ю і҆кѡ́нꙋ твою̀, влⷣчце, мо́лимъ тѝ сѧ̑ прилѣ́жнѡ, ѡ҆братѝ ны̀ ѿ ѕло́бъ на́шихъ и҆ наꙋчѝ на́съ во смире́нїи и҆ кро́тости дꙋ́ха глаго́лати тебѣ̀:

<red>Р</red>а́дꙋйсѧ, го́рꙋ а҆ѳѡ́нскꙋю ѡ҆ст҃и́вшаѧ твои́мъ бл҃года́тнымъ присꙋ́тствїемъ. Ра́дꙋйсѧ, хо́лмы и҆ дє́бри є҆ѧ̀ и҆спо́лнившаѧ сла́вою твои́хъ чꙋде́съ. Ра́дꙋйсѧ, а҆́гг҃льскагѡ ꙗ҆вле́нїѧ сподо́бльшаѧ пꙋстынножи́тельство а҆ѳѡ́нское. Ра́дꙋйсѧ, ѻ҆би́тєли и҆́ночєскїѧ въ не́мъ ѹ҆мно́жившаѧ во спасе́нїе дꙋ́шъ чл҃вѣ́ческихъ. Ра́дꙋйсѧ, и҆ всѣ́мъ въ постѣ̀ и҆ моли́твѣ ѡ҆беща́вшаѧ твоѐ застꙋпле́нїе. Ра́дꙋйсѧ, ѿ треволне́нїѧ мо́рѧ жите́йскагѡ спаса́ющаѧ ка́ющихсѧ. Ра́дꙋйсѧ, бл҃года́ть сн҃а твоегѡ̀ и҆ бг҃а низводѧ́щаѧ на мѣста̀, тебѣ̀ посвѧща́емыѧ. Ра́дꙋйсѧ, ра́й мы́сленный показа́вшаѧ хра́мы бж҃їи. Ра́дꙋйсѧ, приста́нище небꙋ́рное содѣва́ющаѧ въ ѻ҆́нѣхъ и҆́щꙋщимъ спасе́нїѧ. Ра́дꙋйсѧ, всѣ́мъ потре́бнымъ ко бл҃гоче́стїю на́съ снабдѣва́ющаѧ. Ра́дꙋйсѧ, жи́тельствꙋющимъ бг҃оꙋго́днѡ пода́тельнице бл҃гъ вре́менныхъ и҆ вѣ́чныхъ. Ра́дꙋйсѧ, хода́таице на́мъ цр҃ствїѧ нбⷭ҇нагѡ.

<red>Р</red>а́дꙋйсѧ, хрїстїа́нѡмъ помо́щнице и҆ милосе́рдаѧ ѡ҆ грѣ́шныхъ предста́тельнице.
