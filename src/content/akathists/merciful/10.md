---
title: "І҆́косъ є҃"
navigation:
  key: akathists-merciful-10
  title: "І҆́косъ є҃"
  parent: akathists-merciful
  order: 10
type: "akathist"
---

## І҆́косъ є҃:

<red>В</red>и́дѣвше нача́льницы горы̀ а҆ѳѡ́нскїѧ чꙋ́до ве́лїе въ ꙗ҆вле́нїи а҆рха́гг҃ловѣ и҆ пѣ́сни но́вѣй, дскꙋ̀ съ начерта́нными ѿ а҆́гг҃ла письмены̀ препроводи́ша къ царю̀ и҆ патрїа́рхꙋ цр҃ѧгра́да, во ѹ҆вѣре́нїе и҆́стины пресла́внагѡ сегѡ̀ чꙋдесѐ; ті́и же ра́достнѡ прїѧ́ша ю҆̀, ꙗ҆́кѡ зало́гъ бл҃говоле́нїѧ бж҃їѧ во все́й цр҃кви правосла́внѣй, ѹ҆зако́ниша воспѣва́ти пѣ́снь а҆́гг҃льскꙋю въ похвалꙋ̀ тебѣ̀, бцⷣе, и҆ взыва́хꙋ тѝ во ѹ҆миле́нїи си́це:

<red>Р</red>а́дꙋйсѧ, преꙋкраше́ннаѧ лѣ́потами всѣ́хъ доброде́телѣй дв҃о. Ра́дꙋйсѧ, невѣ́сто неневѣ́стнаѧ. Ра́дꙋйсѧ, возрасти́вшаѧ цвѣ́тъ неꙋвѧда́емый, хрⷭ҇та̀. Ра́дꙋйсѧ, раю̀ слове́сный, дре́во жи́зни на́мъ прозѧ́бшаѧ. Ра́дꙋйсѧ, сѣ́не нбⷭ҇наѧ, ѿ зно́ѧ страсте́й на́съ сохранѧ́ющаѧ. Ра́дꙋйсѧ, покро́ве мі́рꙋ, ши́ршїй ѻ҆́блака. Ра́дꙋйсѧ, дре́во бл҃госѣнноли́ственное, прохла́дꙋ спаси́тельнꙋю вѣ̑рнымъ подаю́щее. Ра́дꙋйсѧ, и҆сто́чниче воды̀ живы́ѧ, ѿ неѧ́же пїѧ́й ктомꙋ̀ не ѹ҆мира́етъ. Ра́дꙋйсѧ, сꙋдїѝ пра́веднагѡ ѹ҆моле́нїе. Ра́дꙋйсѧ, грѣхѡ́въ на́шихъ проще́нїе. Ра́дꙋйсѧ, во сла́ве нбⷭ҇нѣй ѡ҆деснꙋ́ю бг҃а пребыва́ющаѧ. Ра́дꙋйсѧ, земноро́дныхъ милосе́рдїемъ твои́мъ не ѡ҆ставлѧ́ющаѧ.

<red>Р</red>а́дꙋйсѧ, хрїстїа́нѡмъ помо́щнице и҆ милосе́рдаѧ ѡ҆ грѣ́шныхъ предста́тельнице.
