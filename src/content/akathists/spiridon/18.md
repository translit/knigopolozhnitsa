---
title: "І҆́косъ ѳ҃"
navigation:
  key: akathists-spiridon-18
  title: "І҆́косъ ѳ҃"
  parent: akathists-spiridon
  order: 18
type: "akathist"
---

## І҆́косъ ѳ҃:

<red>Ж</red>е́злъ па́стырѧ слове́сныхъ ѻ҆ве́цъ ѿ пастыренача́льника гдⷭ҇а і҆исꙋ́са прїе́мый, ст҃ы́й спѷрїдѡ́нъ не премѣнѝ житїѧ̀ своегѡ̀: нестѧжа́теленъ, кро́токъ, любвѐ ра́ди всѧ̑ терпѧ́й, не постыдѣ́сѧ пещи́сѧ и҆ ѡ҆ ста́дѣ безслове́сныхъ ѻ҆ве́цъ. Всѧ̑ сїѧ̑ возбꙋжда́ютъ на́съ сла́вити бг҃а и҆ взыва́ти тебѐ:

<red>Р</red>а́дꙋйсѧ, сла́вꙋ мі́ра сегѡ̀ ꙗ҆́кѡ сꙋ́етнꙋю презрѣ́вый: ра́дꙋйсѧ, мздꙋ̀ мно́гꙋ на небесѣ́хъ стѧжа́вый. Ра́дꙋйсѧ, кра̑снаѧ мі́ра сегѡ̀ въ ѹ҆мѣ́ты вмѣни́вый: ра́дꙋйсѧ, сосꙋ́дѣ небѣ́сныхъ бла́гъ. Ра́дꙋйсѧ, ст҃е́йшаѧ па́жите кѷпрїо́тѡвъ: ра́дꙋйсѧ, ꙗ҆́кѡ тебѐ ра́ди бг҃ъ хи́щниковъ ѻ҆ве́цъ твои́хъ неви́димыми ѹ҆́зами свѧза̀. Ра́дꙋйсѧ, та̑темъ ѻ҆те́ческое вразꙋмле́нїе препода́вый: ра́дꙋйсѧ, по милосе́рдїю твоемꙋ̀ за проведе́ннꙋю без̾ сна̀ но́щь ѻ҆вна̀ и҆̀мъ дарова́вый. Ра́дꙋйсѧ, непослꙋша́нїемъ ко́злища, ꙗ҆́кѡ бы̀ ра́зꙋмъ и҆мꙋ́щагѡ, кꙋпца̀, ѹ҆таи́вшагѡ цѣ́нꙋ є҆гѡ̀, ѡ҆бличи́вый: ра́дꙋйсѧ, ѹ҆таи́вшаго сре́бреники твоѧ̑ къ покаѧ́нїю приведы́й. Ра́дꙋйсѧ, ꙗ҆́кѡ стра́сти корыстолю́бїѧ ѹ҆вѣща́нїемъ свои̑мъ и҆сцѣли́лъ є҆сѝ є҆гѡ̀.

<red>Р</red>а́дꙋйсѧ, спѷрїдѡ́не, преди́вный чꙋдотво́рче.
