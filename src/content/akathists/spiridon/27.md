---
title: "Мл҃тва в҃"
navigation:
  key: akathists-spiridon-27
  title: "Мл҃тва в҃"
  parent: akathists-spiridon
  order: 27
type: "akathist"
---

## Мл҃тва в҃:

<versal>Ѽ</versal> всеблаже́нне ст҃и́телю спѷрїдѡ́не, вели́кїй ѹ҆го́дниче хрⷭ҇то́въ и҆ пресла́вный чꙋдотво́рче! Предстоѧ́й на небесѝ прⷭ҇то́лꙋ бж҃їю съ ли́ки а҆́гг҃лъ, при́зри ми́лостивымъ ѻ҆́комъ на предстоѧ́щїѧ здѣ̀ лю́ди и҆ просѧ́щїй си́льныѧ твоеѧ̀ по́мощи. Ѹ҆молѝ благоꙋтро́бїе человѣколю́бца бг҃а, да не ѡ҆сꙋ́дитъ на́съ по беззако́нїимъ на́шимъ, но да сотвори́тъ съ на́ми по ми́лости свое́й! И҆спросѝ на́мъ ѹ҆ хрⷭ҇та̀ и҆ бг҃а на́шегѡ ми́рное и҆ безмѧте́жное житїѐ, здра́вїе дꙋше́вное и҆ тѣле́сное, землѝ благопло́дїе и҆ во всѣ́мъ всѧ́кое и҆зоби́лїе и҆ благоде́нствїе, и҆ да не во ѕло̀ ѡ҆брати́мъ блага̑ѧ, да́рꙋємаѧ на́мъ ѿ ще́драго бг҃а, но во сла́вꙋ є҆гѡ̀ и҆ въ прославле́нїе твоегѡ̀ застꙋпле́нїѧ! И҆зба́ви всѣ́хъ вѣ́рою несꙋмне́нною къ бг҃ꙋ приходѧ́щихъ ѿ всѧ́кихъ бѣ́дъ дꙋше́вныхъ и҆ тѣле́сныхъ. Ѿ всѣ́хъ томле́нїй и҆ дїа́вольскихъ навѣ́тѡвъ! Бꙋ́ди печа́льнымъ ѹ҆тѣ́шитель, недꙋ́гꙋющимъ вра́чъ, въ напа́стѣхъ помо́щникъ, наги́мъ покрови́тель, вдови́цамъ застꙋ́пникъ, си̑рымъ защи́тникъ, младе́нцємъ пита́тель, ста̑рымъ ѹ҆крѣпи́тель, стра́нствꙋющимъ пꙋтево́ждь, пла́вающимъ ко́рмчїй и҆ и҆схода́тайствꙋй всѣ́мъ крѣ́пкїѧ по́мощи твоеѧ̀ тре́бꙋющимъ всѧ̑, ꙗ҆́же ко спасе́нїю, полѣ̑знаѧ! Ꙗ҆́кѡ да твои́ми моли́твами наставлѧ́еми и҆ соблюда́еми, дости́гнемъ въ вѣ́чный поко́й и҆ кꙋ́пнѡ съ тобо́ю просла́вимъ бг҃а, въ трⷪ҇це ст҃ѣ́й сла́вимаго, ѻ҆ц҃а̀ и҆ сн҃а и҆ ст҃а́гѡ дх҃а, ны́нѣ, и҆ при́снѡ и҆ во вѣ́ки вѣкѡ́въ. <red>А҆</red>ми́нь.
