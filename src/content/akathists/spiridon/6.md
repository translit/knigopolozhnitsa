---
title: "І҆́косъ г҃"
navigation:
  key: akathists-spiridon-6
  title: "І҆́косъ г҃"
  parent: akathists-spiridon
  order: 6
type: "akathist"
---

## І҆́косъ г҃:

<red>И҆</red>мѣ́юще тѧ̀ въ помышле́нїихъ свои́хъ всѝ ѻ҆тцы̀ собо́ра про́ста, неискꙋ́сна въ кни́жнѣмъ ѹ҆че́нїи, моли́ша тѧ̀, ѻ҆́тче спѷрїдѡ́не, не препира́тисѧ словесы̀ съ вѣті́ею, мнѧ́щимсѧ мꙋ́дръ бы́ти. Ты́ же, ст҃и́телю, ре́вностїю по бз҃ѣ распала́емый, вѣ́рꙋѧ, ꙗ҆́кѡ про́повѣдь хрⷭ҇то́ва не въ препрѣ́тельныхъ мꙋ́дрости человѣ́ческїѧ словесѣ́хъ, но въ ꙗ҆вле́нїи дх҃а и҆ си́лы, премꙋ́дрѣ того̀ ѡ҆бличи́въ, вразꙋми́лъ и҆ на пꙋ́ть и҆́стинный наста́вилъ є҆сѝ. Всѝ, ви́дѣвше чꙋ́до сїѐ, взыва́хꙋ:

<red>Р</red>а́дꙋйсѧ, свѣ́тѣ правосла́вныѧ мꙋ́дрѡсти: ра́дꙋйсѧ, ꙗ҆́кѡ глаго́лемыхъ бы́ти мꙋ́дрыхъ совопро́сникѡвъ посрами́лъ є҆сѝ. Ра́дꙋйсѧ, и҆сто́чниче, благода́тїю ѻ҆би́льный: ра́дꙋйсѧ, непоколеби́мый сто́лпе, тве́рдѡ содержа́щїй сꙋ́щихъ въ вѣ́рѣ. Ра́дꙋйсѧ, ѡ҆мрача́ѧй всепа́гꙋбнꙋю є҆́ресь: ра́дꙋйсѧ, чре́зъ негѡ́же попра́нѡ бы́сть безꙋ́мїе. Ра́дꙋйсѧ, ꙗ҆́кѡ пе́рсть земна́ѧ проповѣ́да твои́ма рꙋка́ма ст҃ꙋ́ю трⷪ҇цꙋ: ра́дꙋйсѧ, ꙗ҆́кѡ и҆з̾ гли́ны и҆зве́лъ є҆сѝ ѻ҆́гнь и҆ во́дꙋ во ѹ҆твержде́нїе догма́та ст҃ы́ѧ трⷪ҇цы. Ра́дꙋйсѧ, ꙗ҆́кѡ просвѣти́лъ є҆сѝ лю́ди сла́вити сло́во, вои́стиннꙋ є҆диносꙋ́щное пребезнача́льномꙋ ѻ҆ц҃ꙋ̀: ра́дꙋйсѧ, ꙗ҆́кѡ ѕмі́евꙋ главꙋ̀ па̑гꙋбныѧ а҆́рїевы є҆́реси порази́лъ є҆сѝ. Ра́дꙋйсѧ, ꙗ҆́кѡ тобо́ю поже́рта бы́сть ѕло́ба: ра́дꙋйсѧ, невѣ́рнагѡ мꙋдреца̀ совопро́сника къ и҆́стиннѣй вѣ́рѣ ѡ҆брати́вый.

<red>Р</red>а́дꙋйсѧ, спѷрїдѡ́не, преди́вный чꙋдотво́рче.
