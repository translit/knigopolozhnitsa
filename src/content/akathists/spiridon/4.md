---
title: "І҆́косъ в҃"
navigation:
  key: akathists-spiridon-4
  title: "І҆́косъ в҃"
  parent: akathists-spiridon
  order: 4
type: "akathist"
---

## І҆́косъ в҃:

<red>Р</red>а́зꙋмъ бж҃е́ственный и҆мы́й, а҆́ще сы́й па́стырь безслове́сныхъ ѻ҆ве́цъ, ты̀ произволе́нїемъ пастыренача́льника хрⷭ҇та̀ и҆збра́нъ бы́лъ є҆сѝ въ па́стырѧ ѻ҆ве́цъ слове́сныхъ. Вѣ́рнїи же, разꙋмѣ́вше тѧ̀ до́брагѡ па́стырѧ, неꙋсы́пнѡ ѡ҆ ста́дѣ свое́мъ пекꙋ́щагосѧ, воспѣва́хꙋ:

<red>Р</red>а́дꙋйсѧ, а҆рхїере́ю бг҃а вы́шнѧгѡ, въ хирото́нїи воспрїѧ́вый ѻ҆би́льнѡ бж҃е́ственнꙋю бл҃года́ть: ра́дꙋйсѧ, свѣти́льниче многосвѣ́тлый, горѧ́й и҆ свѣтѧ́й. Ра́дꙋйсѧ, вѣ́рный дѣ́лателю въ вертогра́дѣ хрⷭ҇то́вомъ: ра́дꙋйсѧ, па́стырю, на па́жити вѣ́ры и҆ благоче́стїѧ па́ствꙋ свою̀ воспита́вый. Ра́дꙋйсѧ, сїѧ́ньми добродѣ́телей твои́хъ мі́ръ просвѣща́вый: ра́дꙋйсѧ, прⷭ҇то́лꙋ хрⷭ҇то́вꙋ бж҃е́ственнꙋю же́ртвꙋ приноси́вый. Ра́дꙋйсѧ, і҆ера́рше, разꙋмѣ́нїемъ правосла́вїѧ ѹ҆краше́нный: ра́дꙋйсѧ, а҆по́стольскагѡ ѹ҆че́нїѧ и҆спо́лненный, вѣ́рныхъ стрꙋѧ́ми спаси́тельнагѡ ѹ҆че́нїѧ напаѧ́ѧй. Ра́дꙋйсѧ, ꙗ҆́кѡ и҆ мꙋ́дрыхъ ѡ҆зари́лъ є҆сѝ: ра́дꙋйсѧ, ꙗ҆́кѡ и҆ просты́хъ сердца̀ ѡ҆бнови́лъ є҆сѝ. Ра́дꙋйсѧ, сла́во правосла́вныхъ и҆ цр҃кве непоколеби́мое ѹ҆твержде́нїе: ра́дꙋйсѧ, ѹ҆краше́нїе ѻ҆тцє́въ, сла́ва и҆ похвала̀ і҆ере́євъ бл҃гоговѣ́йныхъ.

<red>Р</red>а́дꙋйсѧ, спѷрїдѡ́не, преди́вный чꙋдотво́рче.
