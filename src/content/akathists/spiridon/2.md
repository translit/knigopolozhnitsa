---
title: "І҆́косъ а҃"
navigation:
  key: akathists-spiridon-2
  title: "І҆́косъ а҃"
  parent: akathists-spiridon
  order: 2
type: "akathist"
---

## І҆́косъ а҃:

<red>Ѿ</red> ю҆́ности ѹ҆краше́нный всѣ́ми добродѣ́тельми, житїе́мъ свои́мъ а҆́гг҃лѡмъ подража́вый, ты̀, ст҃и́телю спѷрїдѡ́не, вои́стиннꙋ пока́залсѧ є҆сѝ дрꙋ́гъ хрⷭ҇то́въ: мы́ же, зрѧ́ще тѧ̀, нбⷭ҇нагѡ человѣ́ка и҆ земна́гѡ а҆́гг҃ла, со благоговѣ́нїемъ ѹ҆ми́льнѡ вопїе́мъ тѝ:

<red>Р</red>а́дꙋйсѧ, ѹ҆мѐ, созерца́ѧй та̑йны прест҃ы́ѧ трⷪ҇цы: ра́дꙋйсѧ, ѡ҆богати́выйсѧ дх҃а пресвѣ́тлымъ ѡ҆сїѧ́нїемъ. Ра́дꙋйсѧ, свѣти́льниче многосвѣ́тлый: ра́дꙋйсѧ, ѹ҆́мъ тво́й безстра́стїемъ просвѣти́вый. Ра́дꙋйсѧ, и҆змла́да и҆́стиннꙋю простотꙋ̀ и҆ безмо́лвїе возлюби́вый: ра́дꙋйсѧ, ѹ҆краше́нїе цѣломꙋ́дрїѧ. Ра́дꙋйсѧ, любвѐ неистощи́маѧ стрꙋѧ̀: ра́дꙋйсѧ, ꙗ҆́кѡ страннолю́бїю а҆враа́ма подража́лъ є҆сѝ. Ра́дꙋйсѧ, ꙗ҆́кѡ всѣ́мъ любвеѡби́льнѡ вхо́ды до́ма своегѡ̀ ѿверза́лъ є҆сѝ: ра́дꙋйсѧ, ни́щихъ предста́телю. Ра́дꙋйсѧ, пред̾ ни́мже благоговѣ́ютъ лю́дїе: ра́дꙋйсѧ, ꙗ҆́кѡ ты̀ є҆сѝ ѻ҆бита́лище прест҃а́гѡ дх҃а.

<red>Р</red>а́дꙋйсѧ, спѷрїдѡ́не, преди́вный чꙋдотво́рче!
