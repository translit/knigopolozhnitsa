---
title: "І҆́косъ д҃"
navigation:
  key: akathists-spiridon-8
  title: "І҆́косъ д҃"
  parent: akathists-spiridon
  order: 8
type: "akathist"
---

## І҆́косъ д҃:

<red>С</red>лы́шано бы́сть всѣ́мъ и҆ всю́дꙋ, ꙗ҆́кѡ ст҃и́тель спѷрїдѡ́нъ вои́стиннꙋ є҆́сть жили́ще ст҃ы́ѧ трⷪ҇цы: всели́сѧ бо въ нѣ́мъ бг҃ъ ѻ҆ц҃ъ, бг҃ъ сло́во и҆ бг҃ъ дх҃ъ ст҃ы́й. Сегѡ̀ ра́ди ты̀ словесы̑ и҆ дѣѧ́ньми проповѣ́далъ є҆сѝ всѣ́мъ хрⷭ҇тїа́нѡмъ воплоще́ннагѡ и҆́стиннаго бг҃а, вопию́щимъ:

<red>Р</red>а́дꙋйсѧ, слове́съ бж҃їихъ таи́нниче: ра́дꙋйсѧ, домострои́тельство бж҃їе ѡ҆ спасе́нїи мі́ра ѹ҆ѧсни́вый. Ра́дꙋйсѧ, ꙗ҆́кѡ наꙋчи́лъ є҆сѝ не и҆спы́товати є҆́же є҆́сть превы́шѣ ра́зꙋма и҆ мꙋ́дросте человѣ́чєскїѧ: ра́дꙋйсѧ, непостижи́мꙋю дѣ́йствꙋющꙋю въ тебѣ̀ си́лꙋ бж҃їю ꙗ҆ви́вый. Ра́дꙋйсѧ, ꙗ҆́кѡ ѹ҆ста́ми твои́ми провѣща̀ са́мъ бг҃ъ: ра́дꙋйсѧ, ꙗ҆́кѡ всѝ послꙋ́шахꙋ тебѐ въ сла́дость. Ра́дꙋйсѧ, мглꙋ̀ і҆дѡлослꙋжє́нїѧ разгна́вый: ра́дꙋйсѧ, ꙗ҆́кѡ мно́гихъ къ и҆́стиннѣй вѣ́рѣ приве́лъ є҆сѝ. Ра́дꙋйсѧ, ꙗ҆́кѡ главы̀ неви́димыхъ ѕмі́євъ порази́лъ є҆сѝ: ра́дꙋйсѧ, ꙗ҆́кѡ тобо́ю прославлѧ́етсѧ вѣ́ра хрⷭ҇тїа́нскаѧ. Ра́дꙋйсѧ, ꙗ҆́кѡ свѣ́тло ѡ҆зарѧ́еши всѣ́хъ ѹ҆блажа́ющихъ тѧ̀: ра́дꙋйсѧ, побо́рниче хрⷭ҇тїа́нскїѧ вѣ́ры и҆ правосла́вїѧ.

<red>Р</red>а́дꙋйсѧ, спѷрїдѡ́не, преди́вный чꙋдотво́рче.
