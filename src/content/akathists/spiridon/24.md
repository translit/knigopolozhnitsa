---
title: "І҆́косъ в҃і"
navigation:
  key: akathists-spiridon-24
  title: "І҆́косъ в҃і"
  parent: akathists-spiridon
  order: 24
type: "akathist"
---

## І҆́косъ в҃і:

<red>В</red>оспѣва́емъ тѧ̀, ст҃и́телю бж҃їй, ꙗ҆́кѡ ѹ҆диви́лъ є҆сѝ мі́ръ чꙋдесы̀, и҆стека́ющими ѿ ст҃ы́хъ моще́й твои́хъ. Всѝ бо съ вѣ́рою приходѧ́щїи и҆ лобыза́ющїи и҆́хъ полꙋча́ютъ всѧ̑ благопотрѣ̑бнаѧ проси́маѧ. И҆ мы̀, да́вшагѡ тебѣ̀ крѣ́пость, вѣнча́вшагѡ тѧ̀ вѣнцє́мъ нетлѣ́нїѧ и҆ дѣ́йствꙋющагѡ тобо́ю бг҃а прославлѧ́юще, вопїе́мъ тѝ:

<red>Р</red>а́дꙋйсѧ, во вре́мѧ гла́да корабе́льникомъ ꙗ҆ви́выйсѧ, и҆ пи́щꙋ доста́вити повелѣ́вый: ра́дꙋйсѧ, слѣпы́мъ, съ вѣ́рою прите́кшимъ къ ст҃ы́мъ мощє́мъ твои́мъ, зрѣ́нїе дарова́вый. Ра́дꙋйсѧ, ѿ неисцѣ́льныѧ болѣ́зни ѻ҆́трока и҆сцѣли́вый: ра́дꙋйсѧ, бѣ́са и҆з̾ жєны̀ и҆згна́вый и҆ здра́вꙋю сотвори́вый. Ра́дꙋйсѧ, возбра́нный воево́до керкѵ́ры: ра́дꙋйсѧ, ꙗ҆́кѡ пѡ́лчища ѕлочести́выхъ а҆га̑рѧнъ и҆згна́лъ є҆сѝ и҆ кораблѝ и҆́хъ въ пꙋчи́нѣ потопи́лъ є҆сѝ. Ра́дꙋйсѧ, є҆го́же ви́дѣша ѡкрꙋже́ннаго со́нмомъ а҆́гг҃ловъ, въ десни́це ме́чъ держа́вша и҆ въ тре́петъ врагѡ́въ приве́дша: ра́дꙋйсѧ, созда́ти себѣ̀ хра́мъ, во є҆́же соверша́ти въ нѣ́мъ лїтꙋргі́ю на пре́сномъ хлѣ́бе, воево́дѣ возбрани́вый. Ра́дꙋйсѧ, воево́дꙋ латі́нскагѡ лю́тою сме́ртїю порази́вый: ра́дꙋйсѧ, мо́лнїею и҆зображе́нїе є҆гѡ̀ въ до́мѣ въ вене́цїи соже́гшїй. Ра́дꙋйсѧ, ѿстꙋ́пльства и҆ лжемꙋдрова́нїѧ за́пада посрами́вый: ра́дꙋйсѧ, є҆ди́нꙋю правосла́внꙋю вѣ́рꙋ бы́ти и҆́стиннꙋю и҆ спаси́тельнꙋю длѧ человѣ́кѡвъ ѹ҆тверди́вый.

<red>Р</red>а́дꙋйсѧ, спѷрїдѡ́не, преди́вный чꙋдотво́рче!
