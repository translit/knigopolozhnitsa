---
title: "І҆́косъ і҃"
navigation:
  key: akathists-spiridon-20
  title: "І҆́косъ і҃"
  parent: akathists-spiridon
  order: 20
type: "akathist"
---

## І҆́косъ і҃:

<red>С</red>ко́рый помо́щникъ и҆ застꙋ́пникъ во всѧ́кихъ нꙋ́ждахъ и҆ ско́рбѣхъ, ст҃ы́й спѷрїдѡ́нъ, по повелѣ́нїю царе́вꙋ, ꙗ҆́коже и҆ про́чїи па́стыри, прїи́де во гра́дъ а҆нтїохі́ю, и҆дѣ́же бѣ̀ ѡ҆держи́мый болѣ́знїю ца́рь кѡнстанті́нъ: ст҃и́тель главы̀ є҆гѡ̀ коснꙋ́сѧ и҆ сотворѝ здра́ва. Семꙋ̀ чꙋдесѝ дивѧ́щесѧ, вопїе́мъ тѝ:

<red>Р</red>а́дꙋйсѧ, є҆го́же въ со́нномъ видѣ́нїи а҆́гг҃лъ, ꙗ҆́кѡ цѣли́телѧ, ꙗ҆вѝ царю̀: ра́дꙋйсѧ, бж҃е́ствєнныѧ ра́ди любвѐ трꙋ́дный пꙋ́ть въ ста́рости воспрїѧ́вый. Ра́дꙋйсѧ, царе́вꙋ рабꙋ̀, ѹ҆да́рившемꙋ тѧ̀ въ лани́тꙋ, по за́пѡвѣди сп҃си́телѧ, дрꙋгꙋ́ю подста́вивый: ра́дꙋйсѧ, сто́лпе смирє́нїѧ. Ра́дꙋйсѧ, моли́твами свои́ми сле́знѡ просѧ́щемꙋ царю̀ здра́вїе дарова́вый: ра́дꙋйсѧ, ꙗ҆́кѡ ѹ҆ничиже́нїемъ свои̑мъ раба̀ вразꙋми́лъ є҆сѝ и҆ неми́лостивый нра́въ є҆гѡ̀ премѣни́лъ є҆сѝ. Ра́дꙋйсѧ, ꙗ҆́кѡ благоче́стїю и҆ милосе́рдїю царѧ̀ наꙋчи́лъ є҆сѝ: ра́дꙋйсѧ, ꙗ҆́кѡ, ненави́дѧй земна̑ѧ сокро́вища, зла́то царѧ̀ ѿве́рглъ є҆сѝ. Ра́дꙋйсѧ, ꙗ҆́кѡ ѹ҆ченика̀ своегѡ̀ трїфѵ́ллїа ѿ пристра́стїѧ къ земны́мъ бла́гамъ ѿврати́лъ є҆сѝ и҆ сосꙋ́дѡмъ бл҃года́ти бж҃їѧ содѣ́лалъ є҆сѝ: ра́дꙋйсѧ, ꙗ҆́кѡ прише́дшꙋ тебѐ въ а҆леѯандрі́ю і҆́дѡли падо́ша. Ра́дꙋйсѧ, є҆мꙋ́же и҆ бѣ́си повинꙋ́ютсѧ: ра́дꙋйсѧ, ꙗ҆́кѡ ѿ і҆дѡлослꙋжє́нїѧ мно́гихъ ѿврати́лъ є҆сѝ.

<rubric>Ра́дꙋйсѧ, спѷрїдѡ́не, преди́вный чꙋдотво́рче.</rubric>
