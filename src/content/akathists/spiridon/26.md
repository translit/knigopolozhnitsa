---
title: "Мл҃тва ст҃и́телю спѷрїдѡ́нꙋ трїмѷѳꙋ́нскомꙋ"
navigation:
  key: akathists-spiridon-26
  title: "Мл҃тва ст҃и́телю спѷрїдѡ́нꙋ трїмѷѳꙋ́нскомꙋ"
  parent: akathists-spiridon
  order: 26
type: "akathist"
---

## Мл҃тва ст҃и́телю спѷрїдѡ́нꙋ трїмѷѳꙋ́нскомꙋ:

<versal>Ѽ</versal> вели́кїй и҆ пречꙋ́дный ст҃и́телю хрⷭ҇то́въ и҆ чꙋдотво́рче спѷрїдѡ́не, керкѵ́рскаѧ похвало̀, всеѧ̀ вселє́нныѧ свѣти́льниче пресвѣ́тлый, те́плый къ бг҃ꙋ моли́твенниче и҆ всѣ́мъ къ тебѐ прибѣга́ющимъ и҆ съ вѣ́рою молѧ́щимсѧ скоропредста́тельный застꙋ́пниче! Ты̀ вѣ́рꙋ правосла́внꙋю на нїке́йстѣмъ собо́рѣ посрѣдѐ ѻ҆тцє́въ пресла́внѡ и҆з̾ѧсни́лъ є҆сѝ, ты̀ є҆ди́нство ст҃ы́ѧ трⷪ҇цы чꙋде́сною си́лою показа́лъ є҆сѝ и҆ є҆ретїкѡ́въ до конца̀ посрами́лъ є҆сѝ. Ѹ҆слы́ши на́съ, грѣ́шныхъ, ст҃и́телю хрⷭ҇то́въ, молѧ́щихсѧ тебѐ, и҆ си̑льнымъ твои́мъ предста́тельствомъ ѹ҆ гдⷭ҇а и҆зба́ви на́съ ѿ всѧ́кагѡ ѕла́го ѡ҆бстоѧ́нїѧ: ѿ гла́да, пото́па, ѻ҆гнѧ̀ и҆ смертонѡ́сныѧ ꙗ҆́звы. Ты̀ бо во вре́меннѣй жи́зни свое́й ѿ всѣ́хъ си́хъ бѣ́дствїй и҆збавлѧ́лъ є҆сѝ люде́й твои́хъ: ѿ нашє́ствїѧ а҆га̑рѧнъ и҆ ѿ гла́да странꙋ̀ твою̀ сохрани́лъ є҆сѝ, царѧ̀ ѿ неисцѣ́льнагѡ недꙋ́га и҆зба́вилъ и҆ мнѡ́гїѧ грѣ́шники къ покаѧ́нїю приве́лъ є҆сѝ, ме́ртвыхъ пресла́внѡ воскреша́лъ є҆сѝ, за ст҃ость же житїѧ̀ твоего̀ а҆́гг҃лы неви́димѡ въ це́ркви пою́щїѧ и҆ сослꙋжа́щїѧ тебѐ и҆мѣ́лъ є҆сѝ. Си́це ѹ҆́бѡ просла́ви тебѐ, вѣ́рнаго своегѡ̀ раба̀, влады́ка хрⷭ҇то́съ, ꙗ҆́кѡ всѧ̑ та́йнаѧ человѣ̑ческаѧ дѣ́ѧнїѧ дарова̀ тебѣ̀ разꙋмѣ́ти и҆ ѡ҆блича́ти непра́вѣднѡ живꙋ́щїѧ. Мнѡ́гимъ въ скꙋ́дости и҆ недоста́точествѣ живꙋ́щимъ ты̀ ѹ҆се́рднѡ помога́лъ є҆сѝ, лю́ди ѹ҆бѡ́гїѧ и҆зѡби́льнѡ во вре́мѧ гла́да напита́лъ є҆сѝ и҆ и҆́на мнѡ́га зна́менїѧ си́лою въ тебѐ живꙋ́щаго дх҃а бж҃їѧ сотвори́лъ є҆сѝ. Си́це и҆ на́съ нѐ ѡ҆ста́ви, ст҃и́телю хрⷭ҇то́въ, помина́й на́съ, ча́дъ свои́хъ, ѹ҆ престо́ла вседержи́телѧ и҆ ѹ҆молѝ гдⷭ҇а, да пода́стъ мно́гихъ на́шихъ грѣхѡ́въ проще́нїе, безбѣ́дное и҆ ми́рное житїѐ да да́рꙋетъ на́мъ, кончи́ны же живота̀ непосты́дныѧ и҆ ми́рныѧ и҆ блажє́нства вѣ́чнагѡ въ бꙋ́дꙋщемъ вѣ́цѣ сподо́битъ на́съ, да вы́нꙋ возсыла́емъ сла́вꙋ и҆ благодаре́нїе ѻ҆ц҃ꙋ̀, и҆ сн҃ꙋ, и҆ дх҃ꙋ ст҃о́мꙋ, ны́нѣ, и҆ при́снѡ, и҆ во вѣ́ки вѣкѡ́въ. <red>А҆</red>ми́нь.
