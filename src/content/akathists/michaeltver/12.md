---
title: "І҆́косъ ѕ҃"
navigation:
  key: akathists-michaeltver-12
  title: "І҆́косъ ѕ҃"
  parent: akathists-michaeltver
  order: 12
type: "akathist"
---

## І҆́косъ ѕ҃:

<red>В</red>озсїѧ́лъ є҆сѝ во свѣ́тлостехъ ст҃ы́хъ, ꙗ҆́кѡ со́лнце, вѣнце́мъ сла́вы ѹ҆вѧзе́нъ на нб҃сѝ и҆ нетлѣ́нїемъ тѣлесѐ просла́вленъ на землѝ: вѣ́ры бо ра́ди хрⷭ҇то́вы пострада́въ, црⷭ҇твїѧ благолѣ́пїе и҆ вѣне́цъ добро́ты ѿ рꙋкѝ гдⷭ҇ни прїѧ́лъ є҆сѝ. Тѣ́мже, предстоѧ̀ прⷭ҇то́лꙋ сла́вы, помина́й на́съ, похвалѧ́ющихъ тѧ̀ и҆ глаго́лющихъ:

<red>Р</red>а́дꙋйсѧ, страстоте́рпче хрⷭ҇то́въ, во все́мъ житїѝ твое́мъ вѣ́рный бж҃їй слꙋжи́телю: ра́дꙋйсѧ, бг҃а вы́нꙋ сла́вивый на землѝ, и҆ ны́нѣ а҆́гг҃лѡмъ и҆ а҆рха́гг҃елѡмъ сожи́телю. Ра́дꙋйсѧ, за трꙋ́дъ любвѐ и҆ по́двиги бл҃гоче́стїѧ съ прпⷣбными и҆ првⷣными просла́вленный: ра́дꙋйсѧ, за страда̑нїѧ твоѧ̑ и҆ терпѣ́нїе крѣ́пкое, мч҃никѡмъ сопричте́нный. Ра́дꙋйсѧ, и҆сповѣ́дниче хрⷭ҇то́въ твѣ́рдый и҆ неꙋстраши́мый: ра́дꙋйсѧ, помо́щниче всѣ̑мъ пречꙋ́дный и҆ храни́телю ѿ бг҃а на́мъ да́нный. Ра́дꙋйсѧ, мл҃твенниче ѡ҆ чтꙋ́щихъ тѧ̀ те́плый и҆ бг҃оꙋго́дный.

<red>Р</red>а́дꙋйсѧ, бл҃говѣ́рный кнѧ́же мїхаи́ле, тферскїй пресла́вный чꙋдотво́рче.
