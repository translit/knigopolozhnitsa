---
title: "І҆́косъ д҃"
navigation:
  key: akathists-michaeltver-8
  title: "І҆́косъ д҃"
  parent: akathists-michaeltver
  order: 8
type: "akathist"
---

## І҆́косъ д҃:

<red>С</red>лы́шавъ, ꙗ҆́кѡ сро́дникъ тво́й, неꙋдовли́всѧ ѿѧ́тїемъ ѹ҆ тебѣ̀ великокнѧже́нїѧ, въ предѣ́лы тферскі́ѧ со мно́гою ра́тїю тата́рскою вни́де, разорѧ́ѧ ѡ҆би́тєли и҆ хра́мы, вє́си ѻ҆гне́мъ и҆ мече́мъ и҆стреблѧ́ѧ, и҆ бг҃омъ врꙋче́нное тѝ ста́до распꙋжа́ѧ и҆ расхища́ѧ, ꙗ҆́кѡ а҆враа́мъ, домоча́дцы твоѧ̑ собра́лъ є҆сѝ, и҆ совѣща́всѧ съ ни́ми, дꙋ́шꙋ твою̀ за свѧты́ню гдⷭ҇ню и҆ за лю́ди твоѧ̑ положи́ти восхотѣ́лъ є҆сѝ. Сегѡ̀ ра́ди и҆ ны́нѣ мы̀ бл҃года́рнѡ тебѣ̀ вопїе́мъ:

<red>Р</red>а́дꙋйсѧ, кн҃же по се́рдцꙋ бж҃їю, ско́рбь твою̀ бг҃ꙋ повѣ́давый: ра́дꙋйсѧ, воево́до бл҃говѣ́рный и҆ смиренномꙋ́дрый, печа́ль твою̀ на бг҃а возве́рзый. Ра́дꙋйсѧ, за́повѣдь хрⷭ҇то́вꙋ, є҆́же возлюби́ти бли́жнѧго, ꙗ҆́кѡ себѐ, дѣ́лы ѡ҆правда́вый: ра́дꙋйсѧ, мѡѷсе́ю и҆ па́ѵлꙋ въ ре́вности ѡ҆ бла́гѣ и҆ сп҃се́нїи люде́й твои́хъ поревнова́вый. Ра́дꙋйсѧ, во бра́ни не сла́вы земны́ѧ, но ѡ҆гражде́нїѧ ст҃ы́ни гдⷭ҇ней порꙋга́емой и҆ска́вый: ра́дꙋйсѧ, бꙋ́йство тата́рское си́лою бж҃їею ѹ҆кроти́вый. Ра́дꙋйсѧ, лю́ди твоѧ̑ ѿ разоре́нїѧ, плѣ́на и҆ лю́тыѧ сме́рти по́мощїю вы́шнѧгѡ ѡ҆гради́вый:

<red>Р</red>а́дꙋйсѧ, бл҃говѣ́рный кнѧ́же мїхаи́ле, тферскїй пресла́вный чꙋдотво́рче.
