---
title: "Мл҃тва"
navigation:
  key: akathists-michaeltver-26
  title: "Мл҃тва"
  parent: akathists-michaeltver
  order: 26
type: "akathist"
---

## Мл҃тва:

<versal>Д</versal>и́вный во страда́льцѣхъ ст҃ы́й бл҃говѣ́рный вели́кїй кн҃же мїхаи́ле! ве́лїѧ по́двиги и҆ трꙋды̀ твоѧ̑, ꙗ҆́же за правовѣ́рїе, за цр҃ковь бж҃їю и҆ за ѻ҆те́чество твоѐ гра́дъ тфе́рь положи́лъ є҆сѝ. Ты̀, возжела́въ вы́шнихъ, ѡ҆ста́вилъ є҆сѝ тлѣ́ннꙋю сла́вꙋ земнꙋ́ю, и҆ ревнꙋ́ѧ подви́жникѡмъ хрⷭ҇то́вымъ, до́блественнѡ противꙋста́лъ є҆сѝ ꙗ҆́рѡсти царѧ̀ нечести́вагѡ и҆ преще́нїю ѕломы́шленнагѡ є҆гѡ̀ воево́ды. Ты̀, прїе́мъ непра́ведное ѡ҆сꙋжде́нїе и҆ заколе́нїе, воспрїѧ́лъ є҆сѝ нбⷭ҇ное црⷭ҇твїе, и҆ кро́вными ка́плѧми, ꙗ҆́кѡ пречꙋ́днымъ ка́менемъ, ѹ҆краси́въ на главѣ̀ свое́й вѣне́цъ, предстои́ши ны́нѣ на нб҃сѣ́хъ прⷭ҇то́лꙋ всѣ́хъ влⷣки съ ли́ки а҆́гг҃лъ и҆ со всѣ́ми ст҃ы́ми є҆гѡ̀. Сегѡ̀ ра́ди, притека́юще къ ра́цѣ моще́й твои́хъ, лобыза́емъ ѻ҆́ныѧ серде́чными ѹ҆стна́ми и҆ ѹ҆ми́льнѡ къ тебѣ̀ взыва́емъ: ѽ тезоимени́те нбⷭ҇номꙋ воево́дѣ вы́шнихъ си́лъ, вели́кїй кн҃же мїхаи́ле! моли́сѧ непреста́ннѡ хрⷭ҇тꙋ̀ бг҃ꙋ за гра́дъ тво́й, за лю́ди и҆ за всѧ̑ правосла̑вныѧ хрⷭ҇тїа̑ны. Бꙋ́ди спобо́рникъ крѣ́покъ на врагѡ́въ правосла́вїѧ. бꙋ́ди и҆ на́мъ помо́щникъ ѹ҆лꙋчи́ти всѧ̑, къ по́льзѣ на́шей и҆ ко сп҃се́нїю бл҃гопотрє́бнаѧ, ѡ҆хранѧ́й на́съ ѿ и҆скꙋше́нїй и҆ напа́стей, приходѧ́щихъ во вре́меннѣй жи́зни, и҆ не лишѝ на́съ хода́тайства твоегѡ̀ ко хрⷭ҇тꙋ̀ бг҃ꙋ, во є҆́же полꙋчи́ти на́мъ прегрѣше́нїй проще́нїе и҆ сподо́битисѧ нбⷭ҇нагѡ селе́нїѧ со и҆збра́нными є҆гѡ̀, ꙗ҆́кѡ да и҆ въ се́мъ сла́витсѧ пречестно́е и҆ великолѣ́пое и҆́мѧ є҆гѡ̀ во вѣ́ки. <red>А҆</red>ми́нь.

{% illustration "small-ornaments/ornament-from-12th-century-armenian-gospel-crider", "small" %}
