---
title: "І҆́косъ з҃"
navigation:
  key: akathists-michaeltver-14
  title: "І҆́косъ з҃"
  parent: akathists-michaeltver
  order: 14
type: "akathist"
---

## І҆́косъ з҃:

<red>Н</red>о́вагѡ тѧ̀ і҆ѡ́сифа неѕло́биваго и҆ даві́да кро́ткаго разꙋмѣва́емъ, бг҃омꙋ́дре мїхаи́ле: ѻ҆́въ бо бра́тїѧмъ свои́мъ, се́й же саꙋ́лꙋ мсти́ти за ѡ҆ѕлоблє́нїѧ и҆́хъ не хотѧ́хꙋ. И҆ ты̀ ѹ҆́бѡ, и҆мѣ́ѧ во вла́сти твое́й и҆́щꙋщыѧ погꙋби́ти тѧ̀, не ꙗ҆́кѡ плѣ̑нныѧ, но ꙗ҆́кѡ посѣти́тели и҆мѣ́лъ є҆сѝ и҆̀хъ, бл҃готворѧ̀ врагѡ́мъ твои̑мъ. Сегѡ̀ ра́ди, похвалѧ́юще тѧ̀, вопїе́мъ:

<red>Р</red>а́дꙋйсѧ, рѡссі́йскїй і҆ѡ́сифе, ѿ бра́тїи твоеѧ̀ и҆змаильтѧ́нѡмъ на плѣне́нїе и҆ сме́рть ѡ҆брече́нный: ра́дꙋйсѧ, тѣ́хъ ѕло́бꙋ не мече́мъ то́кмѡ, но любо́вїю ѹ҆кроти́ти поиска́вый. Ра́дꙋйсѧ, сѣ́ѧтелѧ вражды̀ и҆ мще́нїѧ дїа́вола, ꙗ҆́кѡ даві́дъ голїа́ѳа, кро́тостїю и҆ ми́лостїю ко врагѡ́мъ побѣди́вый: ра́дꙋйсѧ, врагѝ твоѧ̑ плѣнє́нныѧ сло́вомъ ѹ҆тѣ́шивый и҆ пи́щею ѹ҆довли́вый. Ра́дꙋйсѧ, лю́ди твоѧ̑, бра́нїю расточє́нныѧ, любо́вїю собра́вый: ра́дꙋйсѧ, разорє́нныѧ и҆ бѣ́дствꙋющыѧ ѹ҆тѣ́шивый и҆ бл҃гопотре́бным снабдивый.

<red>Р</red>а́дꙋйсѧ, бл҃говѣ́рный кнѧ́же мїхаи́ле, тферскїй пресла́вный чꙋдотво́рче.
