---
title: "І҆́косъ в҃і"
navigation:
  key: akathists-michaeltver-24
  title: "І҆́косъ в҃і"
  parent: akathists-michaeltver
  order: 24
type: "akathist"
---

## І҆́косъ в҃і:

<red>П</red>ою́ще страда̑нїѧ твоѧ̑, ѹ҆бл҃жа́емъ ст҃ꙋ́ю па́мѧть твою̀, съ вѣ́рою и҆ любо́вїю притека́емъ къ ра́цѣ моще́й твои́хъ, и҆ ꙗ҆́кѡ предстоѧ́ща съ ли́ки а҆́гг҃лъ и҆ со всѣ́ми ст҃ы́ми животворѧ́щей трⷪ҇цѣ, смире́ннѡ мо́лимъ тѧ̀: не забꙋ́ди, кн҃же бл҃говѣ́рный, лю́ди твоѧ̑, спаса́й гра́дъ тво́й и҆ вє́си твоѧ̑, ꙗ҆́кѡже и҆ пре́жде, да́рꙋй всѣ̑мъ, притека́ющымъ къ тебѣ̀, ꙗ҆́же къ житїю̀ вре́менномꙋ, па́че же къ жи́зни вѣ́чнѣй бл҃гопотрѣ́бнаѧ. Ми́лостивъ бꙋ́ди на́мъ, восхвалѧ́ющымъ тѧ̀ недосто́йными ѹ҆сты̀ и҆ пою́щымъ:

<red>Р</red>а́дꙋйсѧ, го́рнѧгѡ гра́да дости́гнꙋвый и҆ гра́дъ сво́й земны́й любо́вїю назира́ѧй: ра́дꙋйсѧ, многа́жды гра́дъ тфе́рь ѿ смертоно́сныѧ ꙗ҆́звы ди́внѡ спаса́вый. Ра́дꙋйсѧ, со а҆́гг҃лы слико́вствꙋѧй и҆ лю́ди твоѧ̑ въ ско́рбехъ и҆́хъ не забыва́ѧй: ра́дꙋйсѧ, съ пра́ведными бг҃ꙋ сла́вы предстоѧ́й и҆ на́съ грѣ́шныхъ, молѧ́щихсѧ тѝ, не презира́ѧй. Ра́дꙋйсѧ, благами вѣ́чными и҆ неизрече́нными наслажда́ѧйсѧ и҆ ле́птꙋ вдови́цы, тебѣ̀ здѣ̀ приноси́мꙋю, любе́знѡ прїе́млѧй: ра́дꙋйсѧ, на землѝ и҆ на нб҃сѝ ѿ бг҃а просла́вленный и҆ на̑ша недостѡ́йнаѧ хвалє́нїѧ не ѿверга́ѧй.

<red>Р</red>а́дꙋйсѧ, бл҃говѣ́рный кнѧ́же мїхаи́ле, тферскїй пресла́вный чꙋдотво́рче.
