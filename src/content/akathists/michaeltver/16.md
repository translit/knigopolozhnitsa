---
title: "І҆́косъ и҃"
navigation:
  key: akathists-michaeltver-16
  title: "І҆́косъ и҃"
  parent: akathists-michaeltver
  order: 16
type: "akathist"
---

## І҆́косъ и҃:

<red>В</red>сегѡ̀ себѐ бг҃ꙋ преда́въ, ꙗ҆́кѡ а҆́гнєцъ неѕло́бивый на заколе́нїе те́клъ є҆сѝ, бл҃же́нне: не восхотѣ́лъ бо є҆сѝ подо́битисѧ нае́мникꙋ, и҆же ѡ҆ставлѧ́етъ ѻ҆́вцы, ви́дѧ во́лка грѧдꙋ́ща, и҆ бѣ́гаетъ, но ꙗ҆́кѡ па́стырь до́брый, бѣжа́ти совѣ́тꙋющымъ ѿвѣща́лъ є҆сѝ: а҆́ще и҆ сохрани́тъ бѣ́гство живо́тъ мо́й, но погꙋ́битъ лю́ди моѧ̑ непови̑нныѧ. Тѣ́мже сла́вѧще бл҃гопрїѧ́тное твоѐ ѡ҆ лю́дехъ попече́нїе, вопїе́мъ тѝ:

<red>Р</red>а́дꙋйсѧ, па́стырю до́брый, пастыренача́льникꙋ хрⷭ҇тꙋ̀ подража́вый: ра́дꙋйсѧ, лю́ди своѧ̑ па́че при́сныхъ твои́хъ и҆ па́че себє̀ сама́гѡ возлюби́вый. Ра́дꙋйсѧ, всѧ̑ претерпѣ́ти, то́кмѡ да лю́ди твоѧ̑ ѿ разоре́нїѧ и҆ напра́сныѧ сме́рти и҆зба́вити и҆зво́ливый: ра́дꙋйсѧ, ѿ ѹ҆бива́ющихъ тѣ́лѡ и҆ немогꙋ́щихъ ли́шше что̀ сотвори́ти не ѹ҆боѧ́выйсѧ. Ра́дꙋйсѧ, тлѣ́ннꙋю сла́вꙋ земнꙋ́ю ни во что́же вмѣни́вый: ра́дꙋйсѧ, всѧ̑ лє́стныѧ совѣ́ты ѕлочести́вагѡ кавгады́ѧ презрѣ́вый. Ра́дꙋйсѧ, сохране́нїе вѣ́ры хрⷭ҇то́вы всѣ̑мъ кра̑снымъ и҆ сла̑внымъ мі́ра сегѡ̀, тебѣ̀ ѡ҆беща̑ннымъ, предпочты́й: ра́дꙋйсѧ, є҆́же пострада́ти и҆ ѹ҆мре́ти за хрⷭ҇та̀, да съ ни́мъ вѣ́чнѡ ца́рствꙋеши, пред̾избра́вый.

<red>Р</red>а́дꙋйсѧ, бл҃говѣ́рный кнѧ́же мїхаи́ле, тферскїй пресла́вный чꙋдотво́рче.
