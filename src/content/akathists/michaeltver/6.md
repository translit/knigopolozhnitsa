---
title: "І҆́косъ г҃"
navigation:
  key: akathists-michaeltver-6
  title: "І҆́косъ г҃"
  parent: akathists-michaeltver
  order: 6
type: "akathist"
---

## І҆́косъ г҃:

<red>И҆</red>мѣ́ѧ дꙋ́шꙋ бг҃олюби́вꙋ и҆ се́рдце ми́лостивѡ, є҆гда̀ вла́сть прїѧ́лъ є҆сѝ великокнѧ́жꙋю, не и҆змѣни́лъ є҆сѝ нра́ва твоегѡ̀ смиренномꙋ́драгѡ и҆ любвеѡби́льнагѡ: потща́лсѧ бо є҆сѝ всѧ́кꙋ сле́зꙋ от̾ѧ́ти ѿ лица̀ стра́ждꙋщихъ и҆ бы́лъ є҆сѝ всѣ̑мъ въ нꙋжда́хъ помо́щникъ. Тѣ́мже не ѡ҆ста́ви и҆ на́съ, надѣ́ющихсѧ на тѧ̀ и҆ вопїю́щихъ такова̑ѧ:

<red>Р</red>а́дꙋйсѧ, ст҃и́телей и҆ сщ҃е́нникѡвъ люби́телю и҆ бг҃омꙋ́дрыхъ и҆́нокѡвъ собесѣ́дниче: ра́дꙋйсѧ, вдѡ́въ и҆ сирѡ́тъ пита́телю и҆ ѡ҆би́димыхъ застꙋ́пниче. Ра́дꙋйсѧ, ѻ҆́трокомъ и҆ ю҆́ношамъ чи̑стымъ житїе́мъ твои́мъ бл҃гоче́стїѧ и҆ цѣломꙋ́дрїѧ ѹ҆чи́телю: ра́дꙋйсѧ, ста́рцєвъ и҆ ѹ҆бг҃ихъ приста́нище, и҆ недꙋ́гꙋющихъ и҆ стра́ждꙋщихъ ѹ҆покои́телю. Ра́дꙋйсѧ, добродѣ́тельми па́че, не́же порфѵ́рою и҆ вѵ́ссомъ, ѹ҆кра́шенный: ра́дꙋйсѧ, бл҃гоче́стїемъ па́че многоцѣ́нныѧ дїади́мы ѹ҆вѣнча́нный.

<red>Р</red>а́дꙋйсѧ, бл҃говѣ́рный кнѧ́же мїхаи́ле, тферскїй пресла́вный чꙋдотво́рче.
