---
title: "Мл҃тва"
navigation:
  key: akathists-makarijriml-26
  title: "Мл҃тва"
  parent: akathists-makarijriml
  order: 26
type: "akathist"
---

## Мл҃тва:

<versal>Ѽ</versal> сщ҃е́ннаѧ главо̀, земны́й а҆́гг҃ле и҆ нбⷭ҇ный человѣ́че, прпⷣбне и҆ бг҃оно́сне ѻ҆́ч҃е мака́рїе! Припа́даемъ тѝ съ вѣ́рою и҆ любо́вїю и҆ мо́лимсѧ прилѣ́жнѡ: ꙗ҆вѝ на́мъ смире́ннымъ и҆ грѣ́шнымъ ст҃о́е твоѐ застꙋпле́нїе. Се́ бо, грѣ̑хъ ра́ди на́шихъ, не и҆́мамы свобо́ды ча́дъ бж҃їихъ проси́ти ѡ҆ потре́бахъ на́шихъ гдⷭ҇а и҆ влⷣкꙋ на́шего, но тебѐ мл҃твенника бл҃гоприѧтнаго къ немꙋ̀ предлага́емъ, и҆ про́симъ тѧ̀ со ѹ҆се́рдїемъ мно́гимъ: и҆спросѝ на́мъ ѹ҆ бл҃гости є҆гѡ̀ бл҃гопотрє́бныѧ да́ры дꙋша́мъ и҆ тѣлесє́мъ на́шымъ: вѣ́рꙋ пра́вꙋ, наде́ждꙋ сп҃се́нїѧ несомнѣ́ннꙋ, любо́вь ко всѣ̑мъ нелицемѣ́рнꙋ, во и҆скꙋше́нїихъ мꙋ́жество, въ ѕлострада́нїихъ терпѣ́нїе, въ моли́твахъ постоѧ́нство, дꙋ́шъ и҆ тѣле́съ здра́вїе, землѝ плодоно́сїе, воздꙋ́ха бл҃горастворе́нїе, жите́йскихъ потре́бъ дово́льство, ми́рное и҆ безмѧте́жное житїѐ, бл҃гꙋ́ю хрⷭ҇тїа́нскꙋю кончи́нꙋ и҆ до́брый ѿвѣ́тъ на страшнѣ́мъ сꙋдѣ̀ хрⷭ҇то́вѣ. Нѐ забꙋ́ди, прпⷣбне ѻ҆́ч҃е, и҆ пꙋсты́нное мѣ́сто подвигѡ́въ твои́хъ, но бл҃говолѝ ѡ҆ не́мъ и҆ просла́ви є҆̀ чꙋдотворє́нїи твои́ми: и҆ всѣ́хъ, приходѧ́щихъ на поклоне́нїе моще́мъ твои̑мъ ст҃ы̑мъ, ѿ и҆скꙋше́нїй дїа́вольскихъ и҆ всѧ́кагѡ ѕла̀ ми́лостивнѡ и҆зба́ви. є҆́й, чꙋдотво́рче ст҃ы́й! Не лишѝ на́съ по́мощи твоеѧ̀ нбⷭ҇ныѧ, но мл҃твами твои́ми всѧ̑ ны̀ приведѝ во приста́нище сп҃се́нїѧ, и҆ наслѣ́дники ꙗ҆вѝ на́съ всесвѣ́тлагѡ црⷭ҇твїѧ хрⷭ҇то́ва, да пое́мъ и҆ сла́вимъ неизречє́нныѧ щедрѡ́ты человѣколю́бца бг҃а, ѻ҆ц҃а̀ и҆ сн҃а и҆ ст҃а́гѡ дх҃а, и҆ твоѐ ст҃о́е ѻ҆те́ческое застꙋпле́нїе, во вѣ́ки вѣкѡ́въ. <red>А҆</red>ми́нь.

{% illustration "small-ornaments/medallion-lukovich", "small" %}
