---
title: "І҆́косъ в҃і"
navigation:
  key: akathists-makarijriml-24
  title: "І҆́косъ в҃і"
  parent: akathists-makarijriml
  order: 24
type: "akathist"
---

## І҆́косъ в҃і:

<red>П</red>ою́ще по́двиги твоѧ̑ пꙋсты̑нныѧ, прпⷣбне ѻ҆́ч҃е мака́рїе, ѹ҆бл҃жа́емъ равноа́гг҃льное житїѐ твоѐ, и҆́мже поꙋча́еши на́съ ко славосло́вїю хрⷭ҇та̀ бг҃а, ꙗ҆ви́вшагѡ тѧ̀ чꙋдотво́рца пресла́вна. тѣ́мже припа́дающе къ ра́цѣ моще́й твои́хъ, ѹ҆ми́льнѡ глаго́лемъ:

<red>Р</red>а́дꙋйсѧ, прест҃ы́ѧ трⷪ҇цы вѣ́рный ѹ҆го́дниче: ра́дꙋйсѧ, прест҃ы́ѧ бцⷣы ѹ҆се́рдный сла́вителю. Ра́дꙋйсѧ, а҆́гг҃льскихъ ли́кѡвъ собесѣ́дниче: ра́дꙋйсѧ, всѣ́хъ ст҃ы́хъ сожи́телю. Ра́дꙋйсѧ, пꙋстынножи́телей сла́во и҆ похвало̀: ра́дꙋйсѧ, рѡссі́йскїѧ цр҃кве дх҃о́внаѧ лѣпото̀. Ра́дꙋйсѧ, пꙋсты́ни твоеѧ̀ сокро́вище бл҃года́тное: ра́дꙋйсѧ, недꙋ́гꙋющихъ врачевство̀ бг҃омъ дарова́нное. Ра́дꙋйсѧ, приходѧ́щихъ на поклоне́нїе моще́мъ твои̑мъ ст҃ы̑мъ бл҃гі́й предста́телю: ра́дꙋйсѧ, почита́ющихъ ст҃ꙋ́ю па́мѧть твою̀ нбⷭ҇ный покрови́телю. Ра́дꙋйсѧ, дꙋ́шъ и҆ тѣле́съ на́шихъ цѣле́бниче: ра́дꙋйсѧ, пресла́вный и҆ преди́вный чꙋдотво́рче.

<red>Р</red>а́дꙋйсѧ, мака́рїе, вели́кїй пꙋстынножи́телю.
