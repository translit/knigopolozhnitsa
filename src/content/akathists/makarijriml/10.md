---
title: "І҆́косъ є҃"
navigation:
  key: akathists-makarijriml-10
  title: "І҆́косъ є҃"
  parent: akathists-makarijriml
  order: 10
type: "akathist"
---

## І҆́косъ є҃:

<red>В</red>и́дѣвъ лю́ди, приходи́вшыѧ къ тебѣ̀ въ пꙋсты́ню, ѻ҆́ч҃е мака́рїе, це́рковь та́мѡ во и҆́мѧ прест҃ы́ѧ бцⷣы, честна́гѡ и҆ сла́внагѡ є҆ѧ̀ ѹ҆спе́нїѧ, соѡрꙋди́лъ є҆сѝ. И҆ ѡ҆би́тель и҆́ноческꙋю ѹ҆стро́илъ є҆сѝ, та́же сщ҃є́нства бл҃года́ть воспрїе́мъ, и҆гꙋ́менъ тоѧ̀ ѡ҆би́тели бы́лъ є҆сѝ, приводѧ́й бра́тїю твою̀ пꙋсты́ннꙋю ко сп҃се́нїю. Ѡ҆ се́мъ тѧ̀ хва́лимъ и҆ зове́мъ:

<red>Р</red>а́дꙋйсѧ, непоро́чный ѻ҆лтарѧ̀ гдⷭ҇нѧ слꙋжи́телю: ра́дꙋйсѧ, та́инствъ бжⷭ҇твенныхъ досто́йный соверши́телю. Ра́дꙋйсѧ, прпⷣбнїи рꙋ́цѣ̀ твоѝ со дерзнове́нїемъ горѣ̀ воздѣѧ́вый: ра́дꙋйсѧ, мл҃твы бл҃гоꙋмиле́нныѧ ѹ҆ прⷭ҇то́ла бж҃їѧ приноси́вый. Ра́дꙋйсѧ, па́стырю до́брый собра́ннагѡ тобо́ю стада̀ пꙋсты́нныхъ ѻ҆ве́цъ: ра́дꙋйсѧ, неꙋсы́пный дѣ́лателю вїногра́да хрⷭ҇то́ва. Ра́дꙋйсѧ, сотвори́вый и҆ наꙋчи́вый, и҆ тогѡ̀ ра́ди ве́лїй нарече́нный во црⷭ҇твїи нбⷭ҇нѣмъ: ра́дꙋйсѧ, ѻ҆те́чески возлюби́вый всю̀ ѡ҆ хрⷭ҇тѣ бра́тїю твою̀. Ра́дꙋйсѧ, ѹ҆чи́вый благовре́меннѡ ча̑да твоѧ̑ дꙋхѡ́внаѧ бг҃оꙋгожде́нїю и҆́стинномꙋ: ра́дꙋйсѧ, бы́вый ѡ҆́бразе прпⷣбїѧ твои̑мъ ѹ҆ченикѡ́мъ. Ра́дꙋйсѧ, и҆́мѧ гдⷭ҇а і҆и҃са во ѹ҆стѣ́хъ и҆ въ се́рдце твое́мъ непреста́ннѡ и҆мѣ́вый: ра́дꙋйсѧ, скѡ́рби и҆ лишє́нїѧ пꙋсты́нныѧ ра́достнѡ терпѣ́вый.

<red>Р</red>а́дꙋйсѧ, мака́рїе, вели́кїй пꙋстынножи́телю.
