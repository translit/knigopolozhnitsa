---
title: "І҆́косъ и҃"
navigation:
  key: akathists-makarijriml-16
  title: "І҆́косъ и҃"
  parent: akathists-makarijriml
  order: 16
type: "akathist"
---

## І҆́косъ и҃:

<red>В</red>е́сь въ бз҃ѣ бы́въ, прпⷣбне ѻ҆́ч҃е мака́рїе, во глꙋбоча́йшꙋю пꙋсты́ню ѿ ѡ҆би́тели твоеѧ̀ ѹ҆дали́лсѧ є҆сѝ, и҆ на ѻ҆́стровѣ посредѣ̀ бла́та кꙋ́щꙋ себѣ̀ поста́вивъ, въ безмо́лвїи соверше́ннѣмъ мл҃твами непреста́нными съ бг҃омъ бесѣ́довалъ є҆сѝ, мши́цъ ѹ҆грызе́нїе и҆ пꙋсты́нное ѡ҆ѕлобле́нїе мꙋ́жественнѡ терпѧ̀. Помина́юще ѹ҆̀бо таково́е твоѐ терпѣ́нїе и҆ ѕлострада́нїе, ꙗ҆́кѡ мч҃никѡвъ сострада́льца че́ствꙋемъ тѧ̀ зва̑нїи си́ми:

<red>Р</red>а́дꙋйсѧ, безстра́стїе соверше́нное стѧжа́вый: ра́дꙋйсѧ, безмо́лвїѧ ненарꙋши́магѡ возжелѣ́вый. Ра́дꙋйсѧ, мл҃твы непреста̑нныѧ возлюби́вый: ра́дꙋйсѧ, ѡ҆бразъ ѕлострада́нїѧ и҆ долготерпѣ́нїѧ себѐ ꙗ҆ви́вый. Ра́дꙋйсѧ, тѣ́ло твоѐ мши́цъ ѹ҆грызе́нїемъ ѹ҆ѧзви́вый: ра́дꙋйсѧ, нищелю́бецъ кра́йнїй бы́вый. Ра́дꙋйсѧ, бл҃же́нство ни́щихъ дх҃омъ ѹ҆наслѣ́дивый: ра́дꙋйсѧ, ѡ҆ є҆ди́номъ на потре́бꙋ всегда̀ помышлѧ́вый. Ра́дꙋйсѧ, на землѝ нбⷭ҇нѡ пожи́вый: ра́дꙋйсѧ, во пло́ти безпло́тнымъ поревнова́вый. Ра́дꙋйсѧ, мч҃никѡвъ сострада́льче: ра́дꙋйсѧ, прпⷣбныхъ красото̀.

<red>Р</red>а́дꙋйсѧ, мака́рїе, вели́кїй пꙋстынножи́телю.
