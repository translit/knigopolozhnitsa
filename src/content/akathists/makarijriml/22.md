---
title: "І҆́косъ а҃і"
navigation:
  key: akathists-makarijriml-22
  title: "І҆́косъ а҃і"
  parent: akathists-makarijriml
  order: 22
type: "akathist"
---

## І҆́косъ а҃і:

<red>С</red>вѣти́льника тѧ̀ бл҃года́тнагѡ вѣ́мы, прпⷣбне ѻ҆́ч҃е мака́рїе, и҆ прославлѧ́емъ просла́вльшаго тѧ̀ гдⷭ҇а, и҆́же чꙋдесы̀ мно́гими гро́бъ тво́й ѡ҆знаменова̀. Стрꙋѝ бо и҆сцѣле́нїй бл҃года́тныхъ и҆сточа́еши вѣ̑рнымъ, во є҆́же вопи́ти тебѣ̀:

<red>Р</red>а́дꙋйсѧ, земны́й а҆́гг҃ле: ра́дꙋйсѧ, нбⷭ҇ный человѣ́че. Ра́дꙋйсѧ, безме́зднагѡ врачева́нїѧ и҆сто́чниче: ра́дꙋйсѧ, ми́лости дꙋхо́вныѧ пода́телю. Ра́дꙋйсѧ, мѷрополо́жнице бл҃гоꙋха́нїѧ хрⷭ҇то́ва: ра́дꙋйсѧ, ѹ҆слажда́ѧй дꙋ́шы на́шѧ воне́ю сла́дкою ѿ ст҃а́гѡ твоегѡ̀ гро́ба. Ра́дꙋйсѧ, скорбѧ́щихъ ѹ҆тѣ́шителю: ра́дꙋйсѧ, болѧ́щихъ цѣли́телю. Ра́дꙋйсѧ, въ со́нїихъ и҆ видѣ́нїихъ вѣ́рныѧ посѣща́ѧй: ра́дꙋйсѧ, пꙋсты́ню твою̀ чꙋдесы̀ прославлѧ́ѧй. Ра́дꙋйсѧ, смире́нїемъ высо́каѧ стѧжа́вый: ра́дꙋйсѧ, дерзнове́нїе мно́гое ко гдⷭ҇ꙋ полꙋчи́вый.

<red>Р</red>а́дꙋйсѧ, мака́рїе, вели́кїй пꙋстынножи́телю.
