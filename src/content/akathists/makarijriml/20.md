---
title: "І҆́косъ і҃"
navigation:
  key: akathists-makarijriml-20
  title: "І҆́косъ і҃"
  parent: akathists-makarijriml
  order: 20
type: "akathist"
---

## І҆́косъ і҃:

<red>Ц</red>р҃ѧ̀ нбⷭ҇нагѡ хрⷭ҇та̀ вѣ́рный ра́бъ и҆ ѹ҆го́дникъ бы́лъ є҆сѝ, прпⷣбне ѻ҆́ч҃е мака́рїе. Тѣ́мже и҆ доны́нѣ мѣ́сто пꙋсты́нное твои́хъ по́двигѡвъ ꙗ҆́снѡ свидѣ́тельствꙋетъ ѡ҆ твое́мъ бг҃оꙋгожде́нїи, ꙗ҆́кѡ ты̀ со хрⷭ҇то́мъ во ѡ҆би́телехъ бл҃же́нства вѣ́чнагѡ водворѧ́ешисѧ, бл҃гоꙋха́нїе чꙋ́дное и҆спꙋща́ѧ ѿ честна́гѡ твоегѡ̀ гро́ба. Сегѡ̀ ра́ди вопїе́мъ тѝ:

<red>Р</red>а́дꙋйсѧ, ра́достнѡ преда́вый дꙋ́шꙋ твою̀ въ рꙋ́цѣ бж҃їи: ра́дꙋйсѧ, ст҃ꙋ́ю кончи́нꙋ полꙋчи́вый въ возме́здїе трꙋдѡ́въ твои́хъ. Ра́дꙋйсѧ, бл҃гоꙋха́нїе сла́достное и҆спꙋсти́вый ѿ ме́ртвагѡ твоегѡ̀ тѣлесѐ: ра́дꙋйсѧ, сїѐ бл҃гоꙋха́нїе и҆ доны́нѣ и҆спꙋща́ѧй вѣ̑рнымъ ѿ честна́гѡ твоегѡ̀ гро́ба. Ра́дꙋйсѧ, моща́ми твои́ми въ пꙋсты́ни твое́й погребе́нный: ра́дꙋйсѧ, дꙋше́ю безсме́ртною въ сїѡ́не го́рнѣмъ водворе́нный. Ра́дꙋйсѧ, въ нѣ́дрѣхъ земны́хъ смире́ннѡ почива́ѧй: ра́дꙋйсѧ, ѿ ра́ки твоеѧ̀ пресла́внѡ и҆сцѣле́нїѧ и҆сточа́ѧй. Ра́дꙋйсѧ, чꙋдесы̀ мно́гими просла́вленный: ра́дꙋйсѧ, сострада́нїѧ къ лю́демъ преиспо́лненный. Ра́дꙋйсѧ, благі́й цѣле́бниче недꙋ́гѡвъ дꙋше́вныхъ и҆ тѣле́сныхъ: ра́дꙋйсѧ, нбⷭ҇ный застꙋ́пниче съ вѣ́рою къ тебѣ̀ притека́ющихъ.

<red>Р</red>а́дꙋйсѧ, мака́рїе, вели́кїй пꙋстынножи́телю.
