---
title: "І҆́косъ д҃"
navigation:
  key: akathists-makarijriml-8
  title: "І҆́косъ д҃"
  parent: akathists-makarijriml
  order: 8
type: "akathist"
---

## І҆́косъ д҃:

<red>С</red>лы́шавше глаго́лы твоѧ̑ бг҃одꙋхновє́нныѧ, ловцы̀ ѕвѣре́й ди́вїихъ, ѡ҆брѣ́тшїи кꙋ́щꙋ твою̀ въ пꙋсты́ни, ѻ҆́ч҃е мака́рїе, а҆́гг҃ла па́че, не́же человѣ́ка, мнѧ́хꙋ тѧ̀ бы́ти, и҆ ра́довахꙋсѧ ѕѣлѡ̀, сподо́бльшесѧ твоѐ бл҃гослове́нїе и҆ мл҃твы полꙋчи́ти. Ты́ же хлѣ́бъ тво́й сꙋхі́й съ ни́ми раздѣли́лъ є҆сѝ, и҆ пꙋ́ть и҆мъ пра́вый ѹ҆каза́въ, слы́шалъ є҆сѝ ѿ ни́хъ бл҃года́рствєнныѧ глаго́лы сицєвы́ѧ:

<red>Р</red>а́дꙋйсѧ, пра́вило вѣ́ры и҆́стинныѧ: ра́дꙋйсѧ, ѡ҆́бразе кро́тости дꙋхо́вныѧ. Ра́дꙋйсѧ, человѣ́че бж҃їй, прпⷣбїемъ ѹ҆кра́шенный: ра́дꙋйсѧ, во́ине хрⷭ҇то́въ, врагѝ неви̑димыѧ побѣди́вый. Ра́дꙋйсѧ, мі́ра до́льнѧгѡ мꙋ́дрый стра́нниче: ра́дꙋйсѧ, пꙋстыннолюбивый гдⷭ҇ень и҆збра́нниче. Ра́дꙋйсѧ, вели́кихъ пꙋстынножи́телей вѣ́рный подража́телю: ра́дꙋйсѧ, дре́внихъ бг҃оносных ѻ҆тє́цъ ре́вностный послѣ́дователю. Ра́дꙋйсѧ, пꙋсты́ню непроходи́мꙋю въ жили́ще себѣ̀ и҆збра́вый: ра́дꙋйсѧ, де́брь бла́тнꙋю славослѡ́вїи бж҃їими ѡ҆гласи́вый. Ра́дꙋйсѧ, бг҃опросвѣще́нный подви́жниче: ра́дꙋйсѧ, а҆́гг҃лонра́вный человѣ́че.

<red>Р</red>а́дꙋйсѧ, мака́рїе, вели́кїй пꙋстынножи́телю.
