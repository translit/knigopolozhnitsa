---
title: "І҆́косъ ѳ҃"
navigation:
  key: akathists-makarijriml-18
  title: "І҆́косъ ѳ҃"
  parent: akathists-makarijriml
  order: 18
type: "akathist"
---

## І҆́косъ ѳ҃:

<red>В</red>иті́и премꙋ̑дрыѧ превозше́лъ є҆сѝ бл҃года́тнымъ дѣ́йствомъ слове́съ твои́хъ, прпⷣбне ѻ҆́ч҃е мака́рїе, занѐ тѣ́ми грѣ́шныѧ на покаѧ́нїе приводи́лъ є҆сѝ, ка́ющыѧсѧ ѹ҆цѣломꙋ́дрилъ є҆сѝ, подвиза́ющыѧсѧ въ добродѣ́тели ѹ҆крѣпи́лъ є҆сѝ, и҆ всѣ̑мъ пꙋ́ть сп҃си́тельный ко хрⷭ҇тꙋ̀ показа́лъ є҆сѝ, по немꙋ́же са́мъ неꙋкло́ннѡ ше́ствовалъ є҆сѝ до бл҃же́нныѧ твоеѧ̀ кончи́ны, досто́инъ вои́стиннꙋ ꙗ҆ви́всѧ похва́лъ таковы́хъ:

<red>Р</red>а́дꙋйсѧ, написа́вый на скрижа́лехъ се́рдца твоегѡ̀ зако́нъ хрⷭ҇то́въ: ра́дꙋйсѧ, провозвѣ́стникъ є҆гѡ̀ бли̑жнимъ твои̑мъ бы́вый. Ра́дꙋйсѧ, ꙗ҆́кѡ бы́ша словеса̀ твоѧ̀ ме́да сладча̑йша жа́ждавшымъ ѹ҆че́нїѧ дх҃о́внагѡ: ра́дꙋйсѧ, ꙗ҆́кѡ твои́ми наставле́ньми сп҃со́шасѧ мно́зи. Ра́дꙋйсѧ, и҆з̾ глꙋбины̀ пꙋсты́ни свѣти́вый мі́рꙋ: ра́дꙋйсѧ, ѿ де́бри бла́тныѧ возсїѧ́вый заре́ю бл҃горазꙋ́мїѧ. Ра́дꙋйсѧ, рѡссі́йскїѧ страны̀ бл҃года́тное ѡ҆заре́нїе: ра́дꙋйсѧ, нова́града дх҃о́вное просвѣще́нїе. Ра́дꙋйсѧ, главо̀ ст҃а́ѧ, бл҃года́тїю бж҃їею ѡ҆сѣне́ннаѧ: ра́дꙋйсѧ, и҆сто́чниче ѡ҆би́льный ѹ҆че́нїѧ дꙋшесп҃си́тельнагѡ. Ра́дꙋйсѧ, проповѣ́дниче сладкоглаго́ливый, вѣща́вый словеса̀ жи́зни вѣ́чныѧ: ра́дꙋйсѧ, ѹ҆гото́вавый ѹ҆че́ньми твои́ми гдⷭ҇еви подви́жники соверше́нныѧ.

<red>Р</red>а́дꙋйсѧ, мака́рїе, вели́кїй пꙋстынножи́телю.
