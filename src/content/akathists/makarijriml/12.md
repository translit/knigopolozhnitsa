---
title: "І҆́косъ ѕ҃"
navigation:
  key: akathists-makarijriml-12
  title: "І҆́косъ ѕ҃"
  parent: akathists-makarijriml
  order: 12
type: "akathist"
---

## І҆́косъ ѕ҃:

<red>В</red>озсїѧ́лъ є҆сѝ въ пꙋсты́ни свѣ́томъ бл҃горазꙋ́мїѧ, ѻ҆́ч҃е мака́рїе, и҆ де́брь бла́тнꙋю и҆ неꙋдобопроходи́мꙋю во ѹ҆чи́лище бл҃гоче́стїѧ претвори́лъ є҆сѝ бг҃омꙋ́дрыми твои́ми словесы̀, и҆̀миже приходи́вшыѧ къ тебѣ̀ вѣ́рнѡ наставлѧ́лъ є҆сѝ на стезю̀ бг҃оꙋгожде́нїѧ и҆ сп҃се́нїѧ. Тебѣ̀ ѹ҆̀бо, ст҃о́мꙋ ѹ҆чи́телю нбⷭ҇ныѧ и҆́стины, бл҃года́рнѡ зове́мъ:

<red>Р</red>а́дꙋйсѧ, є҆ѵⷢ҇лїа хрⷭ҇то́ва немо́лчный проповѣ́дниче: ра́дꙋйсѧ, а҆пⷭ҇льскихъ преда́нїй ре́вностный храни́телю. Ра́дꙋйсѧ, вѣ́рою пра́вою и҆ дѣ́лы бл҃ги́ми бг҃ꙋ ѹ҆годи́вый: ра́дꙋйсѧ, вослѣ́дъ тебѣ̀ и҆ ча̑да твоѧ̑ дꙋхѡ́внаѧ къ немꙋ̀ приведы́й. Ра́дꙋйсѧ, не сокры́вый тала́нта, тебѣ̀ врꙋче́ннагѡ домовлⷣкою: ра́дꙋйсѧ, кꙋ́плю мно́гꙋ и҆мъ сотвори́вый, сп҃се́нїе дꙋ́шъ человѣ́ческихъ. Ра́дꙋйсѧ, пꙋсты́ню ѡ҆бл҃гоꙋха́вый сла́дкимъ бл҃гоꙋха́нїемъ хрⷭ҇то́вымъ: ра́дꙋйсѧ, въ не́й насади́вый дꙋхѡ́вныѧ цвѣ́ты добродѣ́телей. Ра́дꙋйсѧ, ꙗ҆́кѡ твои́ми ѹ҆че́ньми грѣ́шнїи къ бг҃ꙋ въ покаѧ́нїи ѡ҆брати́шасѧ: ра́дꙋйсѧ, ꙗ҆́кѡ твои́ми наставле́ньми заблꙋ́ждшїи пра́вый пꙋ́ть сп҃се́нїѧ ѡ҆брѣто́ша. Ра́дꙋйсѧ, бли́жнихъ твои́хъ и҆́скреннѡ возлюби́вый: ра́дꙋйсѧ, сп҃се́нїю и҆́хъ дꙋше́вномꙋ ѹ҆се́рднѡ послꙋжи́вый.

<red>Р</red>а́дꙋйсѧ, мака́рїе, вели́кїй пꙋстынножи́телю.
