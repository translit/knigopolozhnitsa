---
title: "І҆́косъ з҃"
navigation:
  key: akathists-makarijriml-14
  title: "І҆́косъ з҃"
  parent: akathists-makarijriml
  order: 14
type: "akathist"
---

## І҆́косъ з҃:

<red>Н</red>о́вагѡ тѧ̀ мака́рїа вели́каго, наста́вника дꙋшеспасительнаго, ꙗ҆вѝ хрⷭ҇то́съ во странѣ̀ рѡссі́йстѣй, прпⷣбне ѻ҆́ч҃е, и҆ ди́вными да́ры бж҃їѧ блгⷣти ѡ҆богатѝ тебѐ, дꙋше́вныѧ ра́ди твоеѧ̀ чистоты̀ и҆ мно́гїѧ свѧ́тости: даде́сѧ бо тѝ свы́ше бл҃года́ть чꙋдотворе́нїѧ и҆ прозорли́вства, и҆ бы́лъ є҆сѝ прⷪ҇ро́къ и҆ вра́чъ безме́здный лю́демъ, и҆̀же наꙋчи́шасѧ зва́ти тебѣ̀:

<red>Р</red>а́дꙋйсѧ, крі́не пꙋсты́ннагѡ прозѧбе́нїѧ: ра́дꙋйсѧ, ма́слино бж҃їѧ бл҃гослове́нїѧ. Ра́дꙋйсѧ, пꙋсты́ню дꙋхо́внѡ ѹ҆плодоноси́вый: ра́дꙋйсѧ, ѡ҆би́тель и҆́ноческꙋю въ не́й возгради́вый. Ра́дꙋйсѧ, ча̑да послꙋ́шанїѧ и҆ смире́нїѧ въ не́й насели́вый: ра́дꙋйсѧ, ѻ҆те́цъ и҆́стинный ѹ҆ченикѡ́мъ твои̑мъ бы́вый. Ра́дꙋйсѧ, болѧ́щыѧ мл҃твою твое́ю и҆сцѣли́вый: ра́дꙋйсѧ, скорбѧ́щыѧ словесы̀ твои́ми бг҃омꙋ́дрыми ѹ҆тѣ́шивый. Ра́дꙋйсѧ, бꙋ̑дꙋщаѧ ꙗ҆́кѡ настоѧ̑щаѧ созерца́вый: ра́дꙋйсѧ, помышлє́нїѧ человѣ́чєскаѧ прозрѣва́вый. Ра́дꙋйсѧ, дре́внимъ прⷪ҇ро́кѡмъ равноче́стный: ра́дꙋйсѧ, дарѡ́въ ст҃а́гѡ дх҃а преиспо́лненный.

<red>Р</red>а́дꙋйсѧ, мака́рїе, вели́кїй пꙋстынножи́телю.
