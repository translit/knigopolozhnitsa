---
title: "І҆́косъ і҃"
navigation:
  key: akathists-nikonopt-20
  title: "І҆́косъ і҃"
  parent: akathists-nikonopt
  order: 20
type: "akathist"
---

## І҆́косъ і҃:

<red>П</red>а́стырскою свирѣ́лїю и҆сповѣ́данїѧ твоегѡ̀ загради́лъ є҆сѝ ѹ҆ста̀ безбо́жїѧ и҆ ѻ҆́вцы разсѣ́ѧнныѧ ста́да хрⷭ҇то́ва на па́жити бл҃гоче́стїѧ воспита́лъ є҆сѝ. Тѣ́мже въ кро́въ твоегѡ̀ па́стырскагѡ прибѣга́юще застꙋпле́нїѧ, ѿ дꙋшѝ ѹ҆ми́льнѡ тебѣ̀ вопїе́мъ:

<red>Р</red>а́дꙋйсѧ, раско́ла цр҃ко́внагѡ вѣ́рный ѹ҆страни́телю. Ра́дꙋйсѧ, є҆ди́нства дꙋхо́внагѡ бг҃омꙋ́дрый пода́телю. Ра́дꙋйсѧ, ꙗ҆́кѡ па́стырь сы́й до́брый, за ѻ҆́вцы слове́сныѧ дꙋ́шꙋ положи́вый. Ра́дꙋйсѧ, ꙗ҆́кѡ а҆́гнецъ сы́й непоро́чный, мече́мъ дѣ́вства сла́сть любодѣ́йства закла́вый. Ра́дꙋйсѧ, ꙗ҆́кѡ ста́рческимъ ѡ҆кормле́нїемъ лю́ди ѡ҆ѕло́бленныѧ ѹ҆тѣ́шилъ є҆сѝ. Ра́дꙋйсѧ, ꙗ҆́кѡ бг҃омꙋ́дрыми совѣ́ты свѣ́тъ во тмѣ̀ дꙋхо́внѣй возвѣсти́лъ є҆сѝ. Ра́дꙋйсѧ, ба́шне крѣ́пкаѧ правосла́вныхъ догма́тѡвъ. Ра́дꙋйсѧ, трꙋбо̀ бл҃гозвꙋ́чнаѧ бл҃гочести́выхъ нра́вѡвъ.

<red>Р</red>а́дꙋйсѧ, и҆сповѣ́дниче хрⷭ҇то́въ, ні́кѡне бг҃омꙋ́дре.
