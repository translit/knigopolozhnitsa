---
title: "Мл҃тва"
navigation:
  key: akathists-nikonopt-26
  title: "Мл҃тва"
  parent: akathists-nikonopt
  order: 26
type: "akathist"
---

## Мл҃тва:

<versal>Ѽ</versal> ні́кѡне сщ҃е́нне, ѽ прпⷣбне на́шъ ѻ҆́тче, ста́рчества ѻ҆́птинскагѡ свѣ́тлый вѣ́нче и҆ новомч҃еникѡвъ рꙋ́сскихъ бл҃гово́нный цвѣ́те! Ты̀ первѣ́е по́стническими трꙋды̀ дꙋ́шꙋ твою̀ ѡ҆чи́стивъ, де́монскаѧ ѡ҆полче́нїѧ посрами́лъ є҆сѝ, послꙋша́нїемъ, ꙗ҆́кѡ быстроте́чнꙋю лѣ́ствицею на ве́рхи добродѣ́телей дости́глъ є҆сѝ и҆ вѣ́ры бл҃госла́вный и҆сповѣ́дникъ ꙗ҆ви́лсѧ є҆сѝ. Въ годи́нꙋ же гоне́нїй безбо́жныхъ терпѣ́нїемъ мꙋ́жески ѡ҆бле́клсѧ є҆сѝ, и҆ ꙗ҆́кѡ па́стырь до́брый и҆ ꙗ҆́кѡ и҆́стинный сы́нъ ста́рцєвъ ѻ҆́птинскихъ лю́ди стра́ждꙋщїѧ принима́лъ и҆ ѹ҆тѣша́лъ є҆сѝ. Сегѡ̀ ра́ди ѿ бг҃обо́рныхъ мнѡ́гїѧ ско́рби претерпѣ́лъ є҆сѝ и҆ во и҆згна́нїе ѡ҆сꙋжде́нъ бы́лъ є҆сѝ, но ꙗ҆́коже тогда̀ ѿ па́ствы твоеѧ̀ дꙋ́хомъ не ѿлꙋчи́лсѧ, но па́стырскꙋю свирѣ́лїю мл҃твъ твои́хъ до́брѣ ѹ҆па́слъ є҆сѝ ѻ҆́вцы твоѧ̀, си́це и҆ ны́нѣ, не ѿстꙋпа́й ѿ ча́дъ твои́хъ дꙋ́хомъ твои́мъ, но при́снѡ съ на́ми пребыва́й, да ѹ҆крѣплѧ́еми тобо́ю, вѣ́рꙋ и҆́стиннѡ сохрани́мъ и҆ завѣ́ты ѻ҆́птинскихъ ста́рцєвъ вседѣ́тельнѣ и҆спо́лнимъ. Па́че же мо́ли всебл҃га́гѡ гдⷭ҇а на́шегѡ і҆и҃са хрⷭ҇та̀, да ѹ҆тверди́тъ въ правосла́вїи цр҃ковь на́шꙋ, ѻ҆те́чество и҆ лю́ди, да сохрани́тъ ѻ҆би́тєли мона́шескїѧ, вѣ́рныѧ ѻ҆бѣ́томъ и҆́ноческимъ, да да́рꙋетъ на́мъ проще́нїе грѣхѡ́въ и҆ покаѧ́нїе и҆́стинное, да ѡ҆чи́стившесѧ тѣ́мъ, возлю́бимъ є҆́же є҆́сть є҆ди́нѡ на потре́бꙋ: прилѣплѧ́тисѧ хрⷭ҇тꙋ̀ бг҃ꙋ и҆ спⷭ҇ꙋ на́шемꙋ всѣ́мъ се́рдцемъ, всѣ́мъ помышле́нїемъ, все́ю во́лею и҆ всѣ́мъ чꙋ́вствомъ ничто́же любѧ̀ ѿ по́хотей мі́ра сегѡ̀ и҆ та́кѡ ѿ сѣ́тей мїродержи́телѧ тмы̀ вѣка сегѡ̀ и҆збавлѧ́ющесѧ, во смире́нїи воспое́мъ и҆ просла́вимъ всест҃о́е и҆́мѧ ѻ҆ц҃а̀ и҆ сн҃а и҆ ст҃а́гѡ дх҃а ны́нѣ и҆ прⷭ҇нѡ и҆ во вѣ́ки вѣкѡ́въ. <red>А҆</red>ми́нь.

{% illustration "small-ornaments/ornament-from-12th-century-armenian-gospel-crider", "small" %}
