---
title: "І҆́косъ в҃"
navigation:
  key: akathists-ekaterina-4
  title: "І҆́косъ в҃"
  parent: akathists-ekaterina
  order: 4
type: "akathist"
---

## І҆́косъ в҃:

<red>Р</red>а́зꙋмъ благі́й, бл҃горо́дство и҆́стинное, бога́тство неги́блющее стѧжа́вши въ дꙋхо́вномъ ѿрожде́нїи, ст҃а́ѧ є҆катері́но, досто́йна ꙗ҆ви́сѧ нбⷭ҇нагѡ жениха̀ хрⷭ҇та̀, и҆же, па́ки ꙗ҆ви́всѧ є҆́й, возлюбѝ ю҆̀ и҆ дарова́ннымъ пе́рстнемъ въ невѣ́стꙋ себѣ̀ ѡ҆брꙋчѝ. ѻ҆на̀ же, позна́вши тако́е къ не́й бл҃говоле́нїе бж҃їе, та́кѡ ѹ҆ѧзви́сѧ любо́вїю є҆гѡ̀, ꙗ҆́кѡ не мꙋ́дрствоваше бо́лѣе ѡ҆ земны́хъ веща́хъ, но ѡ҆ возлю́бленномъ свое́мъ непреста́ннѡ мы́слѧше. таково́й блгⷣти сподо́бльшаѧсѧ слы́ши ѿ на́съ:

<red>Р</red>а́дꙋйсѧ, ѕлово́нїе мїрско́е возненави́дѣвшаѧ: ра́дꙋйсѧ, въ во́ню мѵ́ра хрⷭ҇то́ва текꙋ́щаѧ. Ра́дꙋйсѧ, до́браѧ люби́тельнице жениха̀ безсме́ртнагѡ: ра́дꙋйсѧ, сокро́вище бл҃говоле́нїѧ вы́шнѧгѡ. Ра́дꙋйсѧ, денни́це пресвѣ́тлаѧ: ра́дꙋйсѧ, лꙋна̀ соверше́ннаѧ. Ра́дꙋйсѧ, масли́но, въ домꙋ́ бж҃їи насажде́ннаѧ: ра́дꙋйсѧ, ке́дръ въ лїва́нѣ высокора́сленный.

<red>Р</red>а́дꙋйсѧ, є҆катері́но, невѣ́сто хрⷭ҇то́ва премꙋ́драѧ.
