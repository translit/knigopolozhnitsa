---
title: "І҆́косъ і҃"
navigation:
  key: akathists-ekaterina-20
  title: "І҆́косъ і҃"
  parent: akathists-ekaterina
  order: 20
type: "akathist"
---

## І҆́косъ і҃:

<red>С</red>тѣна̀ тве́рда и҆ непреѡдоли́ма ꙗ҆ви́ласѧ є҆сѝ жена́мъ, тебѣ̀ на мѣ́сто ѹ҆сѣче́нїѧ провожда́юшымъ и҆ съ рыда́нїемъ тѧ̀ жестокосе́рдꙋ къ себѣ̀ и҆ безразсꙋ́днꙋ бы́ти именꙋ́ющымъ: ꙗ҆́кѡ не пощади́ла є҆сѝ сла́дкагѡ живота̀ въ цвѣ́тѣ ю҆́ности, ꙗ҆́кѡ презрѣ́ла є҆сѝ земно́е предлага́емое ца́рство и҆ блаже́нство. Ты́ же воспрети́ла є҆сѝ неполе́зный пла́чъ и҆́хъ и҆ сꙋесло́вїе, текꙋ́щи скорѣ́йши соедини́тисѧ чре́з̾ сме́рть со свои́мъ возлю́бленнымъ, тогѡ̀ ра́ди слы́шиши:

<red>Р</red>а́дꙋйсѧ, ра́достнѡ за главꙋ̀ цр҃кве хрⷭ҇та̀ под̾ ме́чъ главꙋ̀ свою̀ приклони́вшаѧ: ра́дꙋйсѧ, до конца̀ претерпѣ́вшаѧ. Ра́дꙋйсѧ, тече́нїе до́брѣ сконча́вшаѧ: ра́дꙋйсѧ, ꙗ҆́кѡ ни ско́рбїю, ни ра́нами, ни мече́мъ съ пꙋтѝ хрⷭ҇то́ва и҆сповѣ́данїѧ не соврати́ласѧ є҆сѝ. Ра́дꙋйсѧ, ꙗ҆́кѡ пла́мень любвѐ въ и҆сто́чницѣ кро́ве неꙋгаси́мь соблю́дшаѧ: ра́дꙋйсѧ, мч҃никѡвъ красото̀. Ра́дꙋйсѧ, крѣ́пкое хрⷭ҇тїа́нъ прибѣ́жище.

<red>Р</red>а́дꙋйсѧ, є҆катері́но, невѣ́сто хрⷭ҇то́ва премꙋ́драѧ.
