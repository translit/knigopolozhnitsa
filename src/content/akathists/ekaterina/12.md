---
title: "І҆́косъ ѕ҃"
navigation:
  key: akathists-ekaterina-12
  title: "І҆́косъ ѕ҃"
  parent: akathists-ekaterina
  order: 12
type: "akathist"
---

## І҆́косъ ѕ҃:

<red>В</red>озсїѧ́вый въ се́рдцѣ твое́мъ свѣ́тъ и҆́стиннагѡ бг҃оразꙋ́мїѧ ѿгна́лъ є҆́сть мра́къ скорбе́й, и҆же не ѡ҆ста́ви тѧ̀ а҆лка́ти, голꙋби́цею пи́щꙋ тѝ посыла́ѧ, нижѐ стꙋжа́ти ѡ҆ болѣ́зни, посѣти́лъ бо са́мъ тѧ̀ въ темни́цѣ, ѡ҆бодрѧ́ѧ и҆ мнѡ́ги вѣнцы̑ ѡ҆бѣщава́ѧ. ты̀ же, терпѣливодꙋ́шнаѧ, си́мъ па́че ѹ҆крѣпи́шасѧ є҆сѝ и҆ цари́цꙋ а҆́ѵгꙋ́стꙋ и҆ воево́дꙋ порфѵ́рїа, съ во́ины прите́кшихъ къ тебѣ̀, ѡ҆брати́ла є҆сѝ къ свѣ́тꙋ вѣ́ры хрⷭ҇то́вой и҆ наꙋчи́ла, пѣ́ти тебѣ̀ сїѧ̑:

<red>Р</red>а́дꙋйсѧ, мѷрополо́жнице бжⷭ҇твенныѧ любвѐ: ра́дꙋйсѧ, а҆дама́нте крѣ́пкїй. Ра́дꙋйсѧ, вина̀ чꙋде́съ неизрече́нныхъ: ра́дꙋйсѧ, врага̀ терпе́нїемъ ѹ҆би́вшаѧ. Ра́дꙋйсѧ, ꙗ҆́звы гдⷭ҇а на тѣ́лѣ свое́мъ носи́вшаѧ: ра́дꙋйсѧ, цари́цѣ а҆ѵгꙋ́стѣ съ прише́дшими къ мꙋ́ченическомꙋ по́двигꙋ пꙋтенаста́внице. Ра́дꙋйсѧ, ꙗ҆́кѡ во тмѣ̀ свѣ́тъ была̀ є҆сѝ: ра́дꙋйсѧ, ꙗ҆́кѡ са́мъ гдⷭ҇ь, свѣ́тъ мі́ра, тебѣ̀, въ темни́цѣ бы́вшей, себѐ ꙗ҆ви́лъ є҆́сть. Ра́дꙋйсѧ, ѹ҆́зъ грѣхо́вныхъ ско́раѧ рѣши́тельнице: ра́дꙋйсѧ, болѣ́знꙋющихъ ско́раѧ цѣле́бнице. Ра́дꙋйсѧ, помо́щнице на́шегѡ сп҃се́нїѧ.

<red>Р</red>а́дꙋйсѧ, є҆катері́но, невѣ́сто хрⷭ҇то́ва премꙋ́драѧ.
