---
title: "І҆́косъ а҃і"
navigation:
  key: akathists-ekaterina-22
  title: "І҆́косъ а҃і"
  parent: akathists-ekaterina
  order: 22
type: "akathist"
---

## І҆́косъ а҃і:

<red>С</red>вѣтопрїе́мнꙋю тѧ̀ свѣшꙋ̀, ме́чнымъ ѹ҆сѣче́нїемъ погаше́ннꙋю, но на свѣ́щницѣ нбⷭ҇нѣмъ пред̾ прⷭ҇то́ломъ ст҃ы́ѧ трⷪ҇цы поста́вленнꙋю, ви́дѣвше ст҃і́и а҆́гг҃ли, поклони́шасѧ живꙋ́щемꙋ во вѣ́ки и҆, полꙋчи́вше ѿ влⷣки повелѣ́нїе, дѣ́вственное тѣ́ло твоѐ на горѣ̀ сїна́йстѣй погребо́ша, да не ви́димо бꙋ́детъ, ꙗ҆́кѡже сама̀ хотѣ́ла є҆сѝ, врагѡ́мъ гдⷭ҇нимъ. мы̀ же пѣ́снь сїю̀ возсыла́емъ тѝ:

<red>Р</red>а́дꙋйсѧ, солнцеѡбра́знаѧ дѣ́во, на нб҃са̀ дꙋ́хомъ возше́дшаѧ: ра́дꙋйсѧ, сїѡ́на го́рнѧгѡ дости́гшаѧ. Ра́дꙋйсѧ, вѣ́нче добро́ты въ рꙋцѣ̀ гдⷭ҇ни: ра́дꙋйсѧ, ча́ше, ѿ ѡ҆би́лїѧ до́мꙋ бж҃їѧ че́рплющаѧ ра́дость. Ра́дꙋйсѧ, къ ски́нїи нерꙋкотворе́ннѣй, вѣ́чнѣй прибли́жившаѧсѧ: ра́дꙋйсѧ, на горѣ̀ зако́ннѣй почива́ющаѧ тѣ́ломъ. Ра́дꙋйсѧ, ꙗ҆́кѡ та́мѡ ви́дѣна бы́ша ше́ствїѧ бг҃а сїна́ина, бг҃а і҆а́кѡвлѧ: ра́дꙋйсѧ, мѣ́ста бг҃ови́денїѧ мѡѷсе́ова ѡ҆держа́нїе. Ра́дꙋйсѧ, ре́вности и҆лїины̀ ѹ҆каза́нїе: ра́дꙋйсѧ, кꙋпины̀ несгора́емой ꙗ҆вле́нїе. Ра́дꙋйсѧ, дѣ́во, дв҃ѣ цр҃и́цѣ, въ ри́зы позлаще́нны одѣ́ѧнной, преиспещре́нной вслѣ́дствꙋющаѧ: ра́дꙋйсѧ, ꙗ҆́кѡ тобо́ю сы́й воспѣва́етсѧ посредѣ̀ дѣ́въ тѷмпа́нницъ. Ра́дꙋйсѧ, ꙗ҆́кѡ на тебѣ̀ велелѣ́пота є҆гѡ̀: ра́дꙋйсѧ, прⷭ҇то́ла вѣ́чнагѡ предстоѧ́тельнице. Ра́дꙋйсѧ, ѿ хра́ма вселе́нныѧ мл҃твенники къ тебѣ̀ назира́ющаѧ: ра́дꙋйсѧ, кади́ло мл҃твъ вы́шнемꙋ ѡ҆ на́съ бл҃гопрїѧ́тное.

<red>Р</red>а́дꙋйсѧ, є҆катері́но, невѣ́сто хрⷭ҇то́ва премꙋ́драѧ.
