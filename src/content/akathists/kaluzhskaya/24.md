---
title: "І҆́косъ в҃і"
navigation:
  key: akathists-kaluzhskaya-24
  title: "І҆́косъ в҃і"
  parent: akathists-kaluzhskaya
  order: 24
type: "akathist"
---

## І҆́косъ в҃і:

<red>П</red>ою́ще чꙋдеса̀, ꙗ҆влѧ́ємаѧ ѿ твоеѧ̀ і҆кѡ́ны, мт҃и хрⷭ҇та̀ бг҃а на́шегѡ, и҆ припа́дающе къ не́й, мо́лимъ тѧ̀, влⷣчце: бꙋ́ди на́мъ защище́нїе въ де́нь кончи́ны на́шеѧ, є҆гда̀ и҆́мамы предста́ти на сꙋ́дъ предъ стра́шнымъ прⷭ҇то́ломъ сла́вы сн҃а твоегѡ̀, гдⷭ҇а на́шегѡ, да вопїе́мъ тѝ:

<red>Р</red>а́дꙋйсѧ, ѿ вла́сти лю́тагѡ мїроде́ржца ѹ҆пова́ющихъ на тѧ̀ и҆збавлѧ́ющаѧ: ра́дꙋйсѧ, гнѣ́въ бж҃їй ѿ ро́да правосла́внагѡ ѿводѧ́щаѧ. ра́дꙋйсѧ, бл҃гꙋ́ю хрⷭ҇тїа́нскꙋю кончи́нꙋ ѹ҆бл҃жа́ющымъ тѧ̀ подаю́щаѧ: ра́дꙋйсѧ, сла́вѧщихъ тѧ̀ на воздꙋ́шныхъ мыта́рствахъ застꙋпа́ющаѧ. ра́дꙋйсѧ, застꙋ́пнице ѹ҆се́рднаѧ ро́да правосла́внагѡ, и҆ крѣ́пкаѧ наде́ждо вѣ́чнагѡ є҆гѡ̀ сп҃се́нїѧ: ра́дꙋйсѧ, ѿверза́ющаѧ ра̑йскїѧ двє́ри правосла́вномꙋ ро́дꙋ, при́снѡ тѧ̀ бл҃жа́щемꙋ.

<red>Р</red>а́дꙋйсѧ, влⷣчце, млⷭ҇ть свою̀ на́мъ и҆ застꙋпле́нїе ꙗ҆влѧ́ющаѧ.
