---
title: "І҆́косъ г҃"
navigation:
  key: akathists-kaluzhskaya-6
  title: "І҆́косъ г҃"
  parent: akathists-kaluzhskaya
  order: 6
type: "akathist"
---

## І҆́косъ г҃:

<red>И҆</red>мꙋ́щи ѡ҆ цр҃кви хрⷭ҇то́вѣ попече́нїе, и҆ ви́дѧщи ꙗ҆́кѡ посредѣ̀ ѡ҆бита́телей землѝ калꙋ́жскїѧ живꙋ́тъ лю́ди нѣ́цїи, ст҃ы́ѧ хрⷭ҇то́вы цр҃кви ѿве́ргшїисѧ, ты̀, прест҃а́ѧ бцⷣе, непремѣ́нное жела́нїе и҆зрекла̀ є҆сѝ: да всѝ чтꙋ́тъ правосла́внꙋю цр҃ковь. роди́телємъ же тоѧ̀ дѣви́цы повелѣ́ла є҆сѝ, да соверше́но бꙋ́детъ моле́бствїе предъ твое́ю і҆кѡ́ною съ ѡ҆сщ҃е́нїемъ воды̀, и҆ да ѡ҆кропи́тъ і҆ере́й є҆́ю дще́рь и҆́хъ, болѣ́знїю пораже́ннꙋю, ꙗ҆́кѡ да и҆сцѣлѣ́етъ ѿ недꙋ́га своегѡ̀: на́съ же сп҃сѝ, ѽ гпⷭ҇жѐ бцⷣе, вѣ́рою и҆ любо́вїю воспѣва́ющихъ тѝ:

<red>Р</red>а́дꙋйсѧ, въ защи́тꙋ цр҃кве правосла́вныѧ чꙋдеса̀ показꙋ́ющаѧ: ра́дꙋйсѧ, хꙋли́телей правосла́вныѧ вѣ́ры неви́димѡ наказꙋ́ющаѧ. ра́дꙋйсѧ, правосла́вныѧ вѣ́ры ѡ҆гражде́нїе и҆ ѹ҆твержде́нїе: ра́дꙋйсѧ, крѣ́пкаѧ стѣно̀ цр҃кве правосла́вныѧ. ра́дꙋйсѧ, ст҃и́телей весе́лїе и҆ бл҃гоговѣ́йныхъ і҆ере́євъ похвало̀: ра́дꙋйсѧ, и҆́нокѡвъ и҆ и҆́нокинь бл҃гочⷭ҇ти́выхъ и҆зрѧ́днаѧ покрови́тельнице и҆ неꙋсы́пнаѧ блюсти́тельнице.

<red>Р</red>а́дꙋйсѧ, влⷣчце, млⷭ҇ть свою̀ на́мъ и҆ застꙋпле́нїе ꙗ҆влѧ́ющаѧ.
