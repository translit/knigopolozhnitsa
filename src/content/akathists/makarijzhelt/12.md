---
title: "І҆́косъ ѕ҃"
navigation:
  key: akathists-makarijzhelt-12
  title: "І҆́косъ ѕ҃"
  parent: akathists-makarijzhelt
  order: 12
type: "akathist"
---

## І҆́косъ ѕ҃:

<red>Н</red>о́ваго мѡѷсе́а показа́ тѧ, прпⷣбне ѻ҆́ч҃е на́шъ мака́рїе, гдⷭ҇ь бг҃ъ, є҆гда̀ лю́ди, свободи́вшыѧсѧ ѿ плѣ́на, безбѣ́днѡ прове́лъ є҆сѝ непроходи́мыми лѣ́сы и҆ бла́ты и҆ и҆знемога́ющыѧ ѿ гла́да ди́внѡ препита́лъ є҆сѝ. Сегѡ̀ ра́ди вопїе́мъ тѝ:

<red>Р</red>а́дꙋйсѧ, ꙗ҆́кѡ гла̑днымъ лю́демъ возбрани́лъ є҆сѝ разори́ти по́стъ, ѿ ст҃ы́ѧ цр҃кве ѹ҆ста́вленный: ра́дꙋйсѧ, ꙗ҆́кѡ ѹ҆тѣ́шилъ є҆сѝ ѻ҆́ныѧ словесы̀ бг҃одꙋхнове́нными, ѹ҆крѣплѧ́ѧ въ терпѣ́нїи. Ра́дꙋйсѧ, ꙗ҆́кѡ ѿ ю҆́ности навы́кшїй поще́нїю, небре́глъ є҆сѝ ѡ҆ себѣ̀: ра́дꙋйсѧ, ꙗ҆́кѡ ѡ҆ наро́дѣ гла́днѣмъ и҆стаева́ѧ печа́лїю, твои́ми словесы̀ и҆ мл҃твами ѹ҆крѣпи́лъ є҆сѝ є҆го̀ въ и҆знеможе́нїи ѿ неѧде́нїѧ. Ра́дꙋйсѧ, ꙗ҆́кѡ гла́днїи лю́дїе, пи́щею дх҃о́вною ѹ҆крѣплѧ́еми, а҆́ки хлѣ́бомъ, мꙋ́жествовахꙋ: ра́дꙋйсѧ, ꙗ҆́кѡ и҆спроси́лъ є҆сѝ ѹ҆ бг҃а скота̀, и҆́же бы́сть на дово́льнꙋю пи́щꙋ а҆́лчꙋщымъ. Ра́дꙋйсѧ, ꙗ҆́кѡ всѧ̑ лю́ди приве́лъ є҆сѝ безбѣ́днѣ въ предѣ́лы га́лическїѧ страны̀ во гра́дъ ѹ҆́нжꙋ: ра́дꙋйсѧ, ꙗ҆́кѡ бл҃говѣ́рнїи лю́дїе срѣто́ша тебѐ че́стнѣ, прїѧ́ша любе́знѣ, ꙗ҆́кѡ а҆́гг҃ла бж҃їѧ. Ра́дꙋйсѧ, ꙗ҆́кѡ ведо́мїи тобо́ю лю́дїе и҆сповѣ́даша пред̾ всѣ́ми на себѣ̀ млⷭ҇ть бж҃їю: ра́дꙋйсѧ, ꙗ҆́кѡ слы́шащїи, ка́кѡ гдⷭ҇ь бг҃ъ свободѝ бл҃говѣ̑рныѧ лю́ди ѿ плѣне́нїѧ, и҆ гла̑дныѧ насы́ти, просла́виша бг҃а и҆ тебѐ є҆гѡ̀ ѹ҆го́дника. Ра́дꙋйсѧ, ꙗ҆́кѡ га́лическꙋю странꙋ̀ чꙋдесы̀ твои́ми ѡ҆зари́лъ є҆сѝ: ра́дꙋйсѧ, ꙗ҆́кѡ свѣти́льникъ горѧ́й и҆ свѣтѧ́й ꙗ҆ви́лсѧ є҆сѝ.

<red>Р</red>а́дꙋйсѧ, мака́рїе, преди́вный чꙋдотво́рче.
