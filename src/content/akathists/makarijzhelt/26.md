---
title: "Мл҃тва"
navigation:
  key: akathists-makarijzhelt-26
  title: "Мл҃тва"
  parent: akathists-makarijzhelt
  order: 26
type: "akathist"
---

## Мл҃тва:

<versal>Ѽ</versal> прпⷣбне и҆ бг҃оно́сне ѻ҆́ч҃е на́шъ мака́рїе! вѣ́рꙋемъ, ꙗ҆́кѡ ты̀, предстоѧ̀ прⷭ҇то́лꙋ прест҃ы́ѧ трⷪ҇цы, ве́лїе и҆́маши дерзнове́нїе въ мл҃твахъ ко всеми́лостивомꙋ гдⷭ҇ꙋ бг҃ꙋ, и҆́же всегда̀ послꙋ́шаетъ тебѐ, вѣ́рнаго раба̀ и҆ ѹ҆го́дника своего̀. Сегѡ̀ ра́ди со ѹ҆миле́нїемъ смире́ннѡ припа́даемъ къ тебѣ̀, свѧ́тче бж҃їй: не премолчѝ ѡ҆ на́съ моли́тисѧ ко гдⷭ҇ꙋ бг҃ꙋ въ трⷪ҇цѣ покланѧ́емомꙋ и҆ сла́вимомꙋ, да ми́лостивнѡ призрѣ́въ на ны̀, не попꙋ́ститъ на́мъ поги́бнꙋти во грѣсѣ́хъ на́шихъ, но да возста́витъ па́дшихъ, да пода́стъ и҆справле́нїе ѕло́мꙋ и҆ ѡ҆каѧ́нномꙋ на́шемꙋ житїю̀, ѿ грѧдꙋ́щихъ грѣхопаде́нїй восхища́ѧ, и҆ да прости́тъ на́мъ всѧ̑, є҆ли̑ка са́ми собо́ю и҆лѝ чрез̾ дрꙋги́хъ кого̀ согрѣши́хомъ мы́слїю, сло́вомъ и҆ дѣ́ломъ, ѿ рожде́нїѧ до сегѡ̀ часа̀. Ты̀, подви́жниче добродѣ́телей, ѻ҆́ч҃е на́шъ мака́рїе, вѣ́си не́мощь є҆стества̀ на́шегѡ и҆ тѧ́жесть и҆ ско́рбь време́нъ настоѧ́щихъ: молѝ ѹ҆̀бо вы́нꙋ гдⷭ҇а бг҃а, да николи́же на́съ ѡ҆ставлѧ́етъ є҆гѡ̀ неизрече́нное милосе́рдїе, но да храни́тъ на́съ ѿ мїрски́хъ и҆скꙋше́нїй, ѿ дїа́вольскихъ сѣ́тей и҆ ѿ плотски́хъ по́хотей, да прїи́мемъ ѿ гдⷭ҇а бг҃а тобо́ю и҆ всѧ̑ потрє́бнаѧ къ жи́зни вре́меннѣй, ѡ҆свобожде́нїи ѿ бѣ́дъ и҆ напа́стей, неѡсла́бное терпѣ́нїе до конца̀. И҆спросѝ на́мъ ѹ҆ гдⷭ҇а бг҃а въ ми́рѣ и҆ покаѧ́нїи сконча́ти живо́тъ на́шъ, и҆ невозбра́ннѡ прейтѝ ѿ землѝ на нб҃о, мыта́рствъ же и҆ бѣсѡ́въ воздꙋ́шныхъ и҆ вѣ́чныѧ мꙋ́ки и҆зба́витисѧ, и҆ сподо́битисѧ црⷭ҇тва нбⷭ҇нагѡ, съ тобо́ю и҆ со всѣ́ми ст҃ы́ми, ѹ҆годи́вшими гдⷭ҇ꙋ бг҃ꙋ и҆ сп҃си́телю на́шемꙋ і҆и҃сꙋ хрⷭ҇тꙋ̀. Є҆мꙋ́же подоба́етъ всѧ́каѧ сла́ва, че́сть и҆ поклоне́нїе, со безнача́льнымъ є҆гѡ̀ ѻ҆ц҃е́мъ, и҆ съ прест҃ы́мъ и҆ бл҃ги́мъ и҆ животворѧ́щимъ є҆гѡ̀ дх҃омъ, нн҃ѣ и҆ при́снѡ и҆ во вѣ́ки вѣкѡ́въ. <red>А҆</red>ми́нь.

{% illustration "small-ornaments/ornament-from-12th-century-armenian-gospel-crider", "small" %}
