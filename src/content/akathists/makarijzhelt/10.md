---
title: "І҆́косъ є҃"
navigation:
  key: akathists-makarijzhelt-10
  title: "І҆́косъ є҃"
  parent: akathists-makarijzhelt
  order: 10
type: "akathist"
---

## І҆́косъ є҃:

<red>Г</red>дⷭ҇ь бг҃ъ ѡ҆чища́ѧй скорбьмѝ и҆ напа́стьми и҆збра̑нныѧ своѧ̑ ꙗ҆́кѡ зла́то и҆ сребро̀, попꙋстѝ разори́тисѧ созда́ннѣй тобо́ю ѡ҆би́тели, на ню́же внеза́пꙋ напа́дше а҆га́рѧне, всѣ́хъ въ не́й бы́вшихъ ме́чнымъ посѣче́нїемъ, а҆́ки кла́сы на ни́вѣ, пожа́ша, тебе́ же, прпⷣбне ѻ҆́ч҃е на́шъ, жи́ва приведо́ша къ воево́дѣ своемꙋ̀. Се́й же ѹ҆зрѣ́въ а҆гг҃лоподо́бное лицѐ твоѐ и҆ ѹ҆вѣ́дѣвъ, ꙗ҆́кѡ ты̀ никомꙋ́же ѕла̀ содѣ́лалъ є҆сѝ, но всѣ̑мъ є҆ди́но добро̀ твори́лъ є҆сѝ, бг҃ꙋ срацы́нское жесто́кое се́рдце є҆гѡ̀ ѹ҆мѧгча́ющꙋ, дадѐ свобо́дꙋ тебѣ̀, и҆ є҆ще́ же тебѐ ра́ди свободѝ про́чыѧ плѣнє́нныѧ до четы́редесѧти мꙋже́й, ра́звѣ же́нъ и҆ дѣте́й. Тѣ́мже вопїе́мъ тѝ сицева̑ѧ:

<red>Р</red>а́дꙋйсѧ, кро́тостїю и҆ бла́гостїю свое́ю побѣди́вый сердца̀ невѣ́рныхъ: ра́дꙋйсѧ, ѕло́бꙋ на жа́лость преложи́вый. Ра́дꙋйсѧ, бл҃гочести̑выѧ лю́ди ѿ плѣ́на а҆га́рѧнскагѡ свободи́вый: ра́дꙋйсѧ, мнѡ́гїѧ ѿ тѧ́жкихъ напа́стей и҆ скорбе́й и҆зба́вивый. Ра́дꙋйсѧ, ꙗ҆́кѡ честно́мꙋ погребе́нїю пре́далъ є҆сѝ бра́тїю ѡ҆би́тели срацы́нами и҆збїе́ннꙋю, ꙗ҆́коже и҆збїе́нни бы́ша дре́вле ѻ҆́нїи прпⷣбнїи ѻ҆ц҃ы̀ и҆̀же въ сїна́и и҆ раі́ѳѣ: ра́дꙋйсѧ, ꙗ҆́кѡ є҆ди́ною ѹ҆ме́рый мі́рови не ѡ҆ себѣ̀, но ѡ҆ бли́жнихъ печа́лилсѧ є҆сѝ. Ра́дꙋйсѧ, ꙗ҆́кѡ лю́ди, съ тобо́ю ѿпꙋщє́нныѧ и҆з̾ плѣ́на, тщали́вѣ ѡ҆хранѧ́лъ є҆сѝ, да не па́ки во а҆га̑рѧнскїѧ рꙋ́ки впадꙋ́тъ: ра́дꙋйсѧ, ꙗ҆́кѡ наꙋчи́лъ є҆сѝ и҆зведє́нныѧ тобо́ю лю́ди возложи́ти всю̀ наде́ждꙋ на є҆ди́наго бг҃а. Ра́дꙋйсѧ, ꙗ҆́кѡ бы́лъ є҆сѝ и҆̀мъ въ пꙋтѝ и҆ ѹ҆чи́тель и҆ ѹ҆тѣ́шитель: ра́дꙋйсѧ, ꙗ҆́кѡ съ мл҃твою и҆зше́лъ є҆сѝ во странꙋ̀ га́лическꙋю. Ра́дꙋйсѧ, ꙗ҆́кѡ ше́ствꙋѧ пꙋте́мъ положи́лъ є҆сѝ ѡ҆снова́нїе свїѧ́жскїѧ ѡ҆би́тели: ра́дꙋйсѧ, ꙗ҆́кѡ ре́вностїю поревнова́лъ є҆сѝ ѡ҆ сп҃се́нїи дꙋ́шъ и҆скꙋ́пленныхъ і҆и҃сомъ хрⷭ҇то́мъ.

<red>Р</red>а́дꙋйсѧ, мака́рїе, преди́вный чꙋдотво́рче.
