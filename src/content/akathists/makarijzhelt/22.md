---
title: "І҆́косъ а҃і"
navigation:
  key: akathists-makarijzhelt-22
  title: "І҆́косъ а҃і"
  parent: akathists-makarijzhelt
  order: 22
type: "akathist"
---

## І҆́косъ а҃і:

<red>С</red>вѣтопрїе́мна свѣти́льника ꙗ҆ви́ тѧ гдⷭ҇ь бг҃ъ, прпⷣбне мака́рїе, є҆гда̀ ѡ҆брѣ́тєны бы́ша честны̑ѧ мо́щи твоѧ̑, бл҃гословє́нныѧ нетлѣ́нїемъ, бл҃гоꙋха́нїе и҆спꙋща́ющыѧ и҆ чꙋдесы̀ ѡ҆крє́стныѧ страны̑ ѡ҆зарѧ́ющыѧ: тѣ́мже всѝ ра́дꙋющесѧ вопїе́мъ тѝ:

<red>Р</red>а́дꙋйсѧ, ꙗ҆́кѡ и҆ по сме́рти жи́въ пребыва́еши, ꙗ҆влѧ́ѧ въ себѣ̀ си̑лы бжⷭ҇твєнныѧ: Ра́дꙋйсѧ, чꙋдесы̀ твои́ми зе́млю наполнѧ́ѧй. Ра́дꙋйсѧ, ꙗ҆́кѡ бл҃гочести́вꙋю женꙋ̀ ѿ плѣ́на а҆га́рѧнскагѡ свободи́лъ є҆сѝ: ра́дꙋйсѧ, ꙗ҆́кѡ нѣмо́мꙋ ѹ҆ста̀ ѿве́рзлъ є҆сѝ. Ра́дꙋйсѧ, ꙗ҆́кѡ пока́ѧвшемꙋсѧ во грѣсѣ́хъ зрѣ́нїе возврати́лъ є҆сѝ: ра́дꙋйсѧ, ꙗ҆́кѡ разсла́бленномꙋ здра́вїе дарова́лъ є҆сѝ. Ра́дꙋйсѧ, ꙗ҆́кѡ мнѡ́ги слѣпы̑ѧ и҆ немощствꙋ́ющыѧ и҆сцѣли́лъ є҆сѝ: ра́дꙋйсѧ, ꙗ҆́кѡ вѣ̑рныѧ лю́ди ѿ нападе́нїѧ лѧ́хѡвъ и҆зба́вилъ є҆сѝ. Ра́дꙋйсѧ, ꙗ҆́кѡ мл҃твами твои́ми вразѝ, напа́вшїи со ѡ҆рꙋ́жїемъ на ѡ҆би́тель твою̀, пораже́ни бы́ша слѣпото́ю, и҆ стра́хомъ смѧте́ни, и҆ мно́зи въ рѣцѣ̀ потопо́ша: ра́дꙋйсѧ, ѡ҆гражда́ѧй вы́нꙋ ѡ҆би́тель твою̀ ѿ бѣ́дъ и҆ ѕѡ́лъ. Ра́дꙋйсѧ, ѿча́ѧнныхъ наде́ждо и҆ по́моще: ра́дꙋйсѧ, ѿ бг҃а проси̑маѧ тобо́ю прїе́млѧй.

<red>Р</red>а́дꙋйсѧ, мака́рїе, преди́вный чꙋдотво́рче.
