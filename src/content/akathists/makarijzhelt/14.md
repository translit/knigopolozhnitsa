---
title: "І҆́косъ з҃"
navigation:
  key: akathists-makarijzhelt-14
  title: "І҆́косъ з҃"
  parent: akathists-makarijzhelt
  order: 14
type: "akathist"
---

## І҆́косъ з҃:

<red>В</red>ъ пꙋсты́ни, въ ню́же всели́лсѧ є҆сѝ, прпⷣбне ѻ҆́ч҃е мака́рїе, по ма́лѣ вре́мени ѡ҆би́тель и҆́нокѡмъ въ пребыва́нїе ѹ҆стро́исѧ бж҃їимъ и҆зволе́нїемъ, и҆ ꙗ҆́коже ѡ҆бы́клъ є҆сѝ, въ прпⷣбїи и҆ пра́вдѣ дни̑ и҆ нѡ́щи рабо́талъ є҆сѝ бг҃ови. мы́ же, прославлѧ́юще ѡ҆ тебѣ̀ гдⷭ҇а бг҃а, вопїе́мъ тѝ:

<red>Р</red>а́дꙋйсѧ, є҆ди́ное на потре́бꙋ всегда̀ и҆ска́вый: ра́дꙋйсѧ, и҆́щꙋщемꙋ до́брый би́серъ ѹ҆подо́бивыйсѧ, и҆ ра́ди сегѡ̀ всѧ̑ земна̑ѧ ѡ҆ста́вивый. Ра́дꙋйсѧ, ѻ҆́чи ѹ҆ма̀ и҆ се́рдца своегѡ̀ на высотꙋ̀ нбⷭ҇нꙋю впери́вый: ра́дꙋйсѧ, трꙋды̀ и҆ по́двиги свои́ми а҆́гг҃лѡвъ и҆ человѣ́кѡвъ ѹ҆диви́вый. Ра́дꙋйсѧ, нището́ю тѣле́сное и҆ дꙋхо́вною црⷭ҇твїе бж҃їе ѡ҆брѣты́й: ра́дꙋйсѧ, ѹ҆миле́нїѧ и҆ сокрꙋше́нїѧ слеза́ми на нб҃сѣ́хъ вѣ́чное ѹ҆тѣше́нїе прїѧ́вый. Ра́дꙋйсѧ, ꙗ҆́кѡ ра́ди а҆́лчбы и҆ жа́жды на землѝ, насыща́ешисѧ бл҃же́нствомъ на нб҃сѝ: ра́дꙋйсѧ, ꙗ҆́кѡ кро́тостїю твое́ю и҆ неѕло́бїемъ твои́мъ наслѣ́довалъ є҆сѝ вѣ́чнꙋю зе́млю. Ра́дꙋйсѧ, ꙗ҆́кѡ ра́ди чистоты̀ се́рдца твоегѡ̀, сподо́билсѧ є҆сѝ зрѣ́ти вы́нꙋ бг҃а: ра́дꙋйсѧ, ꙗ҆́кѡ ми́ръ бж҃їй и҆ са́мъ тщи́лсѧ и҆мѣ́ти со всѣ́ми, и҆ водворѧ́лъ є҆сѝ средѝ враждꙋ́ющихъ, и҆ сегѡ̀ ра́ди вчине́нъ є҆сѝ въ ли́къ сынѡ́въ бж҃їихъ. Ра́дꙋйсѧ, ра́ди и҆́мене хрⷭ҇то́ва мнѡ́ги скѡ́рби, болѣ̑зни, всенѡ́щнаѧ бдѣ̑нїѧ, колѣнопреклонє́нїѧ, по́двиги и҆ трꙋды̀ понесы́й: ра́дꙋйсѧ и҆ весели́сѧ, ꙗ҆́кѡ мзда̀ твоѧ̀ на нб҃сѣ́хъ.

<red>Р</red>а́дꙋйсѧ, мака́рїе, преди́вный чꙋдотво́рче.
