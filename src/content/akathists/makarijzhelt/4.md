---
title: "І҆́косъ в҃"
navigation:
  key: akathists-makarijzhelt-4
  title: "І҆́косъ в҃"
  parent: akathists-makarijzhelt
  order: 4
type: "akathist"
---

## І҆́косъ в҃:

<red>Р</red>а́зꙋмъ неразꙋмѣва́емый мꙋ́дрствꙋющымъ плотска̑ѧ стѧжа́лъ є҆сѝ, и҆ всѐ се́рдце твоѐ впери́лъ є҆сѝ въ нбⷭ҇наѧ: сегѡ̀ ра́ди вопїе́мъ тѝ:

<red>Р</red>а́дꙋйсѧ, ꙗ҆́кѡ по всѧ̑ дни̑ въ церковь бж҃їю ходи́лъ є҆сѝ: ра́дꙋйсѧ, ꙗ҆́кѡ въ сла́дость церко́внагѡ чте́нїѧ и҆ пѣ́нїѧ послꙋ́шалъ є҆сѝ. Ра́дꙋйсѧ, ѿ ю҆́ности навы́кшїй бг҃оꙋго́дномꙋ добронра́вїю: ра́дꙋйсѧ, возлюби́вшїй красотꙋ̀ до́ма бж҃їѧ и҆ мѣ́сто селе́нїѧ сла́вы гдⷭ҇ни. Ра́дꙋйсѧ, и҆зво́ливый примета́тисѧ въ домꙋ̀ бж҃їи па́че, не́же въ селе́нїихъ грѣ́шничихъ: ра́дꙋйсѧ, во днѝ и҆ въ нощѝ непреста́ннѡ мл҃твы къ бг҃ꙋ возноси́вый. Ра́дꙋйсѧ, въ чи́стꙋ же́ртвꙋ бг҃ови не тѣ́ло то́чїю, но и҆ дꙋ́шꙋ всю̀ принесы́й: ра́дꙋйсѧ, всего̀ себѐ на слꙋже́нїе бг҃ꙋ преда́вый. Ра́дꙋйсѧ, ꙗ҆́кѡ превы́ше свє́рстникъ твои́хъ въ разꙋмѣ́нїи сло́ва бж҃їѧ ꙗ҆ви́лсѧ є҆сѝ: ра́дꙋйсѧ, ꙗ҆́кѡ за́пѡвѣди бж҃їѧ бы́ша па́че ме́да и҆ со́та ѹ҆стѡ́мъ твои̑мъ. Ра́дꙋйсѧ, ꙗ҆́кѡ ма́слина въ домꙋ̀ бж҃їи насажде́ннаѧ: ра́дꙋйсѧ, бл҃же́нне, ꙗ҆́кѡ ѹ҆подо́билсѧ є҆сѝ дре́вꙋ насажде́нномꙋ при и҆схо́дищихъ во́дъ, приносѧ́щемꙋ плоды̀.

<red>Р</red>а́дꙋйсѧ, мака́рїе, преди́вный чꙋдотво́рче.
