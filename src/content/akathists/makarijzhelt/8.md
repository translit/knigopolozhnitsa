---
title: "І҆́косъ д҃"
navigation:
  key: akathists-makarijzhelt-8
  title: "І҆́косъ д҃"
  parent: akathists-makarijzhelt
  order: 8
type: "akathist"
---

## І҆́косъ д҃:

<red>С</red>лы́шавше, прпⷣбне ѻ҆́ч҃е мака́рїе, бли́жнїи и҆ да́льнїи, ꙗ҆̀же ѡ҆ по́стническомъ житїѝ твое́мъ, ѹ҆дивлѧ́хꙋсѧ и҆ прославлѧ́хꙋ тѧ̀ всю́дꙋ, ты́ же, ꙗ҆́кѡ и҆ща́й сла́вы є҆ди́нагѡ бг҃а, бѣ́галъ є҆сѝ сла́вы, ꙗ҆́же ѿ человѣ̑къ, скрыва́ѧсѧ въ пꙋсты́нѧхъ. Всѧ̑ же на по́льзꙋ стро́ѧй бг҃ъ просла́ви тебѐ, раба̀ своего̀, не то́чїю въ хрⷭ҇тїа́нѣхъ, но и҆ во а҆га́рѧнѣхъ. Тѣ́мже мы̀ вопїе́мъ тѝ:

<red>Р</red>а́дꙋйсѧ, гра́де верхꙋ̀ стоѧ́й, не могі́й ѹ҆кры́тисѧ: ра́дꙋйсѧ, свѣти́льниче, всѧ̑ ѡ҆зарѧ́ѧй чꙋдесы̀ и҆ по́двиги твои́ми. Ра́дꙋйсѧ, ѕвѣздо̀, показꙋ́ющаѧ сл҃нце пра́вды: ра́дꙋйсѧ, зарѐ бжⷭ҇твеннагѡ свѣ́та. Ра́дꙋйсѧ, до́брыми дѣ́лы твои́ми всѣ́хъ зрѧ́щихъ тѧ̀ подвиза́ѧй къ прославле́нїе ѻ҆ц҃а̀, и҆́же на нб҃сѣ́хъ: ра́дꙋйсѧ, ꙗ҆́кѡ пре́жде са́мъ потща́лсѧ є҆сѝ сотвори́ти во́лю бж҃їю, и҆ по́слѣ наꙋчи́ти дрꙋги́хъ. Ра́дꙋйсѧ, тве́рдый сто́лпе и҆́ночества: ра́дꙋйсѧ, ꙗ҆́кѡ мꙋ́дръ во́ждь приведы́й мно́гихъ къ вѣ́чномꙋ сп҃се́нїю. Ра́дꙋйсѧ, по́стничества, терпѣ́нїѧ, жа́жды и҆ а҆́лчбы и҆ наготы̀ ѡ҆́бразе преди́вный: ра́дꙋйсѧ, бл҃го́е и҆́го и҆ ле́гкое бре́мѧ хрⷭ҇то́во и҆з̾мла́да возлюби́вый. Ра́дꙋйсѧ, на землѝ а҆́гг҃льски пожи́вый: ра́дꙋйсѧ, земны́й а҆́гг҃ле и҆ нбⷭ҇ный чл҃вѣ́че.

<red>Р</red>а́дꙋйсѧ, мака́рїе, преди́вный чꙋдотво́рче.
