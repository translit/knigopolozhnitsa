---
title: "І҆́косъ г҃"
navigation:
  key: akathists-makarijzhelt-6
  title: "І҆́косъ г҃"
  parent: akathists-makarijzhelt
  order: 6
type: "akathist"
---

## І҆́косъ г҃:

<red>П</red>рише́дъ во ст҃ꙋ́ю ѡ҆би́тель, прпⷣбне ѻ҆́ч҃е на́шъ мака́рїе, моли́лъ є҆сѝ ст҃а́го дїонѵ́сїа а҆рхїмандрі́та, да прїѧ́тъ бꙋ́деши въ чи́нъ и҆́ноческїй, сказꙋ́ѧ себѐ безро́дна, сиро́тствꙋюща, ни́ща, жела́юща рабо́тати бг҃ꙋ. А҆рхїмандрі́тъ же проразꙋмѣ̀ въ тебѣ̀ и҆мꙋ́ща бы́ти сосꙋ́дъ и҆збра́нный ст҃о́мꙋ дх҃ꙋ, прїѧ̀ и҆ ѡ҆блечѐ тѧ̀ во а҆́гг҃льскїй ѡ҆́бразъ. Ты́ же всѧ̑ добродѣ́тєли подоба́ющыѧ и҆́нокѡмъ и҆сполнѧ́лъ и҆ во все́мъ ѹ҆гожда́лъ є҆сѝ бг҃ꙋ и҆ наста́вникꙋ твоемꙋ̀, ꙗ҆́коже самомꙋ̀ хрⷭ҇тꙋ̀, та́кожде и҆ бра́тїѧмъ, и҆ показа́лсѧ є҆сѝ въ новонача́лїи свое́мъ соверше́нъ бы́ти и҆́нокъ и҆ до́брый подви́жникъ. тѣ́мже досто́йнѡ вопїе́мъ тѝ:

<red>Р</red>а́дꙋйсѧ, ѿ рꙋ́къ ст҃а́гѡ дїонѵ́сїа и҆́ночество любе́знѣ прїе́мый: ра́дꙋйсѧ, сожи́тельство и҆ собесѣ́дничество съ прпⷣбными и҆збра́вый. Ра́дꙋйсѧ, и҆́ноческагѡ житїѧ̀ скѡ́рби и҆ тѣснотꙋ̀ возлюби́вый па́че ѹ҆тѣше́нїй и҆ сла́достей мі́ра: ра́дꙋйсѧ, поревнова́вый житїю̀ и҆ по́двигѡмъ дре́внихъ прпⷣбныхъ ѻ҆тє́цъ. Ра́дꙋйсѧ, и҆́стиннагѡ послꙋша́нїѧ настоѧ́телю, и҆ все́й во хрⷭ҇тѣ̀ бра́тїи ѡ҆́бразъ показа́вый: ра́дꙋйсѧ, всѧ́кое послꙋша́нїе со смире́нїемъ и҆ кро́тостїю соверши́вый. Ра́дꙋйсѧ, чистоты̀ дꙋше́вныѧ и҆ тѣле́сныѧ крѣ́пкїй ревни́телю и҆ храни́телю: ра́дꙋйсѧ, бдѣ́нїемъ, посто́мъ и҆ колѣнопреклоне́ньми пло́ть свою̀ ѹ҆мертви́вый. Ра́дꙋйсѧ, безмо́лвїю и҆ бг҃омы́слїю ѿ ю҆́ности наꙋчи́выйсѧ: ра́дꙋйсѧ, храни́вый вы́нꙋ молча́нїе съ неѕло́бїемъ. Ра́дꙋйсѧ, сло́вомъ бж҃їимъ, а҆́ки мече́мъ, сопроти̑вныѧ си̑лы побѣжда́вый: ра́дꙋйсѧ, по́стничествомъ и҆ добродѣ́тельми превозше́дый бы́вшихъ съ тобо́ю и҆́нокѡвъ.

<red>Р</red>а́дꙋйсѧ, мака́рїе, преди́вный чꙋдотво́рче.
