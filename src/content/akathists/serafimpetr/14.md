---
title: "І҆́косъ з҃"
navigation:
  key: akathists-serafimpetr-14
  title: "І҆́косъ з҃"
  parent: akathists-serafimpetr
  order: 14
type: "akathist"
---

## І҆́косъ з҃:

<red>Н</red>о́ваго серафі́ма ꙗ҆ви́ тѧ гдⷭ҇ь, є҆гда̀ на ѻ҆те́чество на́ше прїи́де тьма̀ безбо́жїѧ. Ты́ же, ст҃и́телю, тезоиме́нномꙋ ста́рцꙋ подража́ѧ, прилѣ́жнѡ моли́лъ є҆сѝ прест҃ꙋ́ю бцⷣꙋ, ꙗ҆́кѡ застꙋ́пницꙋ ѹ҆се́рднꙋю, да ѿве́рзетъ двє́ри млⷭ҇рдїѧ своегѡ̀ и҆ ѹ҆крѣпи́тъ лю́ди рѡссі̑йскїѧ въ вѣ́рѣ правосла́внѣй. Сегѡ̀ ра́ди вопїе́мъ тѝ си́це:

<red>Р</red>а́дꙋйсѧ, и҆́скренней любо́вїю къ бж҃їей мт҃ри и҆спо́лненный: ра́дꙋйсѧ, млⷭ҇тїю є҆ѧ̀ къ землѝ рѡссі́йстѣй ѹ҆тѣ́шенный. Ра́дꙋйсѧ, ꙗ҆́кѡ застꙋ́пницꙋ ѻ҆те́чества и҆ стѣ́нꙋ нерꙋши́мꙋю ю҆̀ бл҃говѣсти́вый: ра́дꙋйсѧ, мл҃твою къ не́й па́ствꙋ ѹ҆крѣпи́вый. Ра́дꙋйсѧ, ѹ҆се́рдный и҆ те́плый пред̾ не́ю мл҃твенниче: ра́дꙋйсѧ, гербове́цкїѧ є҆ѧ̀ і҆кѡ́ны сꙋгꙋ́бый почита́телю. Ра́дꙋйсѧ, покро́въ прест҃ы́ѧ бцⷣы над̾ ѻ҆би́телїю диве́евскою просла́вивый: ра́дꙋйсѧ, мнѡ́гаѧ чꙋдеса̀ бл҃года̑тнаѧ, ѿ неѧ̀ быва́ємаѧ, списа́вый.

<red>Р</red>а́дꙋйсѧ, сщ҃енномч҃нче серафі́ме, вѣ́ры правосла́вныѧ пла́менный побо́рниче.
