---
title: "І҆́косъ і҃"
navigation:
  key: akathists-jerusalem-20
  title: "І҆́косъ і҃"
  parent: akathists-jerusalem
  order: 20
type: "akathist"
---

## І҆́косъ і҃:

<red>С</red>тѣна̀ и҆ прибѣ́жище вѣ́рнымъ во всѧ́кихъ ѡ҆бстоѧ́нїѧхъ и҆ напа́стѣхъ ты̀ є҆сѝ, бцⷣе дв҃о, предста́тельствомъ бо твои́мъ ѡ҆гражда́еши на́съ ѿ и҆скꙋше́нїй и҆ бѣ́дъ, на́съ ѡ҆быше́дшихъ: сегѡ̀ ра́ди, со слеза́ми, вопїе́мъ тѝ:

<red>Р</red>а́дꙋйсѧ, храни́тельнице на́ша, ѿ ѕлѡ́бы бѣсѡ́вскїѧ неви́димѡ на́съ ѡ҆гражда́ющаѧ. Ра́дꙋйсѧ, за́висть и҆ кова́рствѡ ѕлы́хъ чл҃вѣ́къ премꙋ́дро разрꙋша́ющаѧ. Ра́дꙋйсѧ, на всѣ́хъ стезѧ́хъ жи́зни на́шеѧ млⷭ҇тиво на́съ сохранѧ́ющаѧ. Ра́дꙋйсѧ, всѧ̀ на́ша мы́сли ѿ ѕлы́хъ прираже́нїй и҆ сꙋ́етныхъ мечта́нїй ѡ҆чища́ющаѧ. Ра́дꙋйсѧ, всѧ̀ на́ша жела́нїѧ во бл҃гѡ и҆ сп҃се́нїе направлѧ́ющаѧ. Ра́дꙋйсѧ, добро̀ твори́ти, во сла́вꙋ бж҃їю, на́съ наставлѧ́ющаѧ. Ра́дꙋйсѧ, пꙋтеводи́тельнице на́ша, во бл҃же́нное ѻ҆те́чество на́съ рꙋководѧ́щаѧ.

<red>Р</red>а́дꙋйсѧ, ра́досте на́ша, и҆зба́ви на́съ ѿ всѧ́кїѧ нꙋ́жды и҆ печа́ли.
