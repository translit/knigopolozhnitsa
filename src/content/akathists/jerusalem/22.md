---
title: "І҆́косъ а҃і"
navigation:
  key: akathists-jerusalem-22
  title: "І҆́косъ а҃і"
  parent: akathists-jerusalem
  order: 22
type: "akathist"
---

## І҆́косъ а҃і:

<red>С</red>вѣ́томъ бжⷭ҇твеннымъ пречⷭ҇тыѧ дꙋшѝ твоеѧ̀ всю̀ вселе́ннꙋю просвѣща́еши, влⷣцѣ, и҆ і҆кѡ́ною твое́ю се́рдца всѣ́хъ весе́лїѧ и҆ ра́дости и҆сполнѧ́еши; сегѡ̀ ра́ди ста́рїи и҆ младі́и, и҆ всѧ́къ во́зрастъ согла́сно тебѣ̀ зове́тъ:

<red>Р</red>а́дꙋйсѧ, ѿра́дꙋ и҆ ѹ҆тѣше́нїе въ се́рдца наша и҆злива́ющаѧ. Ра́дꙋйсѧ, младе́нцємъ бл҃го́е воспита́нїе и҆ преꙋспеѧ́нїе ра́зꙋма къ воспрїѧ́тїю поле́зныхъ ѹ҆че́нїй подаю́щаѧ. Ра́дꙋйсѧ, ю҆́ныхъ въ цѣломꙋ́дрїи наставлѧ́ющаѧ и҆ въ дѣ́вственнѣй чистотѣ̀ дꙋ́ши и҆̀хъ соблюда́ющаѧ. Ра́дꙋйсѧ, бл҃гослове́нное соверше́нїе хрⷭ҇тїа́нскихъ сꙋпрꙋ́жествъ. Ра́дꙋйсѧ, до́брымъ земледѣ̑льцемъ плодоро́дїе ѹ҆ бг҃а и҆спроша́ющаѧ. Ра́дꙋйсѧ, пра́во кꙋ́плю дѣ́ющимъ и҆ всѣ́мъ въ бз҃ѣ трꙋжда́ющимсѧ посо́бствꙋющаѧ. Ра́дꙋйсѧ, пꙋтеше́ствꙋющимъ и҆ по мо́рю пла̑вающимъ млⷭ҇тиво сопꙋ́тствꙋющаѧ.

<red>Р</red>а́дꙋйсѧ, ра́досте на́ша, и҆зба́ви на́съ ѿ всѧ́кїѧ нꙋ́жды и҆ печа́ли.
