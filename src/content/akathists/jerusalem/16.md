---
title: "І҆́косъ и҃"
navigation:
  key: akathists-jerusalem-16
  title: "І҆́косъ и҃"
  parent: akathists-jerusalem
  order: 16
type: "akathist"
---

## І҆́косъ и҃:

<red>В</red>е́сь мі́ръ любо́вїю свое́ю ѡ҆б̾е́млющи, пречⷭ҇таѧ, и҆ ко всѣ́мъ сострада́нїе и҆мꙋ́ще, бл҃говоли́ла є҆сѝ просла́вити і҆кѡ́нꙋ твою̀ і҆ерⷭ҇ли́мскꙋю во днѝ мо́ра сме́ртнагѡ, є҆гда̀ стра́хомъ ве́лїимъ сердца̀ всѣ́хъ ѡ҆держи́ми бѧ́хꙋ. Тѣ́мже всѝ, въ покаѧ́нїе тогда̀ прише́дшїи и҆ со слеза́ми тебѣ̀ во хра́мѣхъ и҆ въ до́мѣхъ свои́хъ моли́вшїисѧ, внеза́пныѧ сме́рти и҆збѣга́хꙋ, ра́достно взыва́ѧ бл҃года́рственнаѧ пѣ́нїѧ такова́ѧ:

<red>Р</red>а́дꙋйсѧ, те́плаѧ ѡ҆ на́съ пред̾ бг҃омъ хода́таице. Ра́дꙋйсѧ, ꙗ҆́кѡ твои́ми мл҃твами гнѣ́въ бж҃їй ѹ҆толѧ́етсѧ. Ра́дꙋйсѧ, ꙗ҆́кѡ тобо́ю ка́ющимсѧ грѣ́шникѡмъ проще́нїе подае́тсѧ. Ра́дꙋйсѧ, на пꙋ́ть и҆́стинный заблꙋ́ждшїѧ ѡ҆браща́ющаѧ. Ра́дꙋйсѧ, ко смире́нїю го́рдыѧ и҆ жестокосе́рдныѧ приклонѧ́ющаѧ. Ра́дꙋйсѧ, мт҃ри́нскꙋю любо́вь и҆ кра́йнее снисхожде́нїе на́мъ ꙗ҆влѧ́ющаѧ. Ра́дꙋйсѧ, чтꙋ́щимъ тѧ̀ ѹ҆се́рднѡ ѡ҆би́тели нб҃сныѧ прїꙋготовлѧ́ющаѧ.

<red>Р</red>а́дꙋйсѧ, ра́досте на́ша, и҆зба́ви на́съ ѿ всѧ́кїѧ нꙋ́жды и҆ печа́ли.
