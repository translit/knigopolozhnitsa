---
title: "І҆́косъ ѳ҃"
navigation:
  key: akathists-jerusalem-18
  title: "І҆́косъ ѳ҃"
  parent: akathists-jerusalem
  order: 18
type: "akathist"
---

## І҆́косъ ѳ҃:

<red>В</red>ѣті̑ѧ многовѣща́нныѧ не мо́гꙋтъ и҆з̾ѧсни́ти си́лꙋ бл҃года́ти, і҆кѡ́нѣ твое́й дарова́ннꙋю, и҆́бо принесе́нїемъ є҆ѧ̀ во всѧ́кѡ мѣ́сто бл҃годеѧ́нїѧ разли́чны и҆сточа́ютсѧ: и҆дѣ́же за́сꙋха бѣ̀, та́мѡ дождѝ ѡ҆би́льны пролива́ютсѧ, и҆дѣ́же па́гꙋбное безве́дрїе, та́мѡ со́лнце возсїѧва́етъ и҆ повѣ́трїѧ ѕловре́дны и҆зменѧ́ютсѧ, чл҃вѣ́цы же, тобо́ю та́кѡ поми́лованнїи и҆ ѡ҆бл҃годѣ́тельствованнїи, и҆́зъ глꙋбины̀ дꙋшѝ взыва́ютъ тѝ:

<red>Р</red>а́дꙋйсѧ, трапе́зо ст҃а́ѧ, хлѣ́бомъ жи́зни на́съ пита́ющаѧ. Ра́дꙋйсѧ, ѿ гла́да дꙋше́внагѡ же и҆ тѣле́снагѡ предста́тельствомъ твои́мъ всѣ́хъ вѣ́рныхъ сохранѧ́ющаѧ. Ра́дꙋйсѧ, влⷣцѣ, ꙗ҆́кѡ тобо́ю дождѝ бл҃говре́менны и҆ бл҃горастворе́нїѧ воздꙋ́ха на́мъ низпосыла́ютсѧ. Ра́дꙋйсѧ, те́плаѧ предста́тельнице на́ша, па́гꙋбныѧ ѹ҆да́ры гро́ма и҆ мо́лнїи ѿ на́съ ѿводѧ́щаѧ. Ра́дꙋйсѧ, ѻ҆́гнь, поѧда́ющїй до́мы и҆ па́жити людскі́ѧ, росо́ю мл҃твъ твои́хъ ѹ҆гаша́ющаѧ. Ра́дꙋйсѧ, ꙗ҆́кѡ принесе́нїемъ і҆кѡ́ны твоеѧ̀ па́гꙋбы сме́ртныѧ лю́ди и҆збѣга́ютъ. Ра́дꙋйсѧ, ꙗ҆́кѡ притека́ющїи ко чꙋдотво́рномꙋ ѻ҆́бразꙋ твоемꙋ̀ млⷭ҇сти ѿ тебѣ̀ прїе́млютъ.

<red>Р</red>а́дꙋйсѧ, ра́досте на́ша, и҆зба́ви на́съ ѿ всѧ́кїѧ нꙋ́жды и҆ печа́ли.
