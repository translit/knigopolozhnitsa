---
title: "Мл҃тва"
navigation:
  key: akathists-simeonnew-26
  title: "Мл҃тва"
  parent: akathists-simeonnew
  order: 26
type: "akathist"
---

## Мл҃тва:

<versal>Ѽ</versal> бг҃оно́сный и҆ хрⷭ҇тоно́сный и҆ дх҃оно́сный ѻ҆́тче сѷмеѡ́не, но́вый бг҃осло́ве, прпⷣбныхъ похвало̀, і҆ере́євъ сла́во, бг҃осло́вѡвъ ѹ҆слажде́нїе, мл҃твы ѹ҆́мныѧ ѹ҆чи́телю, бг҃а просла́вльшїй и҆ ѿ бг҃а просла́вленный въ житїѝ твое́мъ, па́че же по сме́рти, земны́й а҆́гг҃ле и҆ нбⷭ҇ный человѣ́че, ра́досте дх҃о́внаѧ и҆ дꙋше́вное весе́лїе на́мъ, смирє́ннымъ твои̑мъ рабѡ́мъ и҆ недостѡ́йнымъ твои̑мъ сынѡ́мъ, со бл҃гоговѣ́нїемъ и҆ любо́вїю пра́зднꙋющымъ сщ҃е́ннꙋю и҆ свѣтоно́снꙋю па́мѧть твою̀! Прїимѝ пѣ́снь сїю̀, ю҆́же прино́симъ тѝ ꙗ҆́кѡ да́ръ ничто́жный и҆ малѣ́йшїй, за вели̑кїѧ бл҃года̑тныѧ да́ры, и҆́хже всѝ наслади́хомсѧ, прїе́мше ѧ҆̀ ѿ тебє̀, и҆з̾ кни́ги сщ҃е́нныхъ слове́съ твои́хъ, и҆ не ѿве́ржи сїю̀, ꙗ҆́кѡ твоегѡ̀ великолѣ́пїѧ недосто́йнꙋ: ѿню́дъ бо не́мощни є҆смы̀, є҆́же досто́йнѡ восхвали́ти тѧ̀, толи́каго бг҃осло́ва ве́лїѧ. И҆ въ житїѝ се́мъ сохранѧ́й на́съ мл҃твами твои́ми ѿ всѧ́кагѡ вре́да дꙋше́внагѡ и҆ тѣле́снагѡ, ви́димыхъ же и҆ неви́димыхъ вра̑гъ, молѧ̀ непреста́ннѡ и҆́же въ трⷪ҇цѣ бг҃а, да сподо́битъ и҆ на́съ, смире́нныхъ, та́инственнѡ ѡ҆щꙋти́ти посредѣ̀ се́рдца на́шегѡ ѹ҆́мнаѧ дѣ̑йства бжⷭ҇твенныѧ бл҃года́ти ст҃а́гѡ дх҃а, ю҆́же погꙋби́хомъ, ѹ҆вы̀! нерадѣ́нїемъ на́шимъ и҆ страстьмѝ: въ бꙋ́дꙋщемъ же вѣ́цѣ и҆зба́ви ны̀ твои́ми си́льными хода́тайствы ѿ стра́шнагѡ ѡ҆сꙋжде́нїѧ и҆ мꙋ́ки вѣ́чныѧ, и҆ сподо́би на́съ вѣ́чнагѡ бл҃же́нства во хрⷭ҇тѣ̀ і҆и҃сѣ гдⷭ҇ѣ на́шемъ, є҆мꙋ́же подоба́етъ всѧ́каѧ сла́ва, че́сть и҆ поклоне́нїе, со безнача́льнымъ є҆гѡ̀ ѻ҆ц҃е́мъ, и҆ прест҃ы́мъ и҆ животворѧ́щимъ є҆гѡ̀ дх҃омъ, ны́нѣ и҆ при́снѡ и҆ во вѣ́ки вѣкѡ́въ. <red>А҆</red>ми́нь.

{% illustration "small-ornaments/ornament-from-12th-century-armenian-gospel-crider", "small" %}
