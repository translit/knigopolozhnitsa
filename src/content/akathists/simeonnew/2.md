---
title: "І҆́косъ а҃"
navigation:
  key: akathists-simeonnew-2
  title: "І҆́косъ а҃"
  parent: akathists-simeonnew
  order: 2
type: "akathist"
---

## І҆́косъ а҃:

<red>А҆</red>гг҃лоподо́бенъ ꙗ҆ви́лсѧ є҆сѝ добродѣ́телей преꙋспѣ́ѧньми, бг҃омꙋ́дре сѷмеѡ́не бг҃осло́ве, и҆ а҆́гг҃льскимъ твои́мъ гла́сомъ бг҃осло́виши ꙗ҆̀же па́че ѹ҆ма̀ та̑инства. Тѣ́мже твое́й свѣ́тлости дивѧ́щесѧ всѝ вопїе́мъ:

<red>Р</red>а́дꙋйсѧ, и҆́мже трⷪ҇ца воспѣва́етсѧ: ра́дꙋйсѧ, и҆́мже тлѣ́нїе попира́етсѧ. Ра́дꙋйсѧ, трисл҃нечнагѡ свѣ́та ѻ҆бита́лище: ра́дꙋйсѧ, нбⷭ҇ныѧ жи́зни созерца́нїе. Ра́дꙋйсѧ, высото̀ бжⷭ҇твеннагѡ ра́зꙋма, неꙋдо́бь и҆справи́маѧ мно́гими: ра́дꙋйсѧ, глꙋбино̀ житїѧ̀ лꙋ́чшагѡ, всѧ́ческїѧ добродѣ́тели ра́ди. Радꙋйсѧ, ꙗ҆́кѡ показа́лсѧ є҆сѝ цр҃кве сїѧ́нїе: ра́дꙋйсѧ, ꙗ҆́кѡ ꙗ҆ви́лсѧ є҆сѝ бг҃осло́вѡвъ весе́лїе. Ра́дꙋйсѧ, лꙋчꙋ̀ невеще́ственныхъ ѡ҆сїѧ́нїй: ра́дꙋйсѧ, мо́лнїе проти́вꙋ веще́ственныхъ воѡбраже́нїй. Ра́дꙋйсѧ, и҆́мже бг҃осло́ви тайново́дствꙋютсѧ: ра́дꙋйсѧ, и҆́мже новосло́вцы заꙋща́ютсѧ.

<red>Р</red>а́дꙋйсѧ, прпⷣбне сѷмеѡ́не, свѣ́та бжⷭ҇твеннагѡ таи́нниче.
