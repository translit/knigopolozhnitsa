---
title: "І҆́косъ ѕ҃"
navigation:
  key: akathists-simeonnew-12
  title: "І҆́косъ ѕ҃"
  parent: akathists-simeonnew
  order: 12
type: "akathist"
---

## І҆́косъ ѕ҃:

<red>С</red>їѧ́ѧ видѣ̑нїи, а҆́ки живы́й внѣ̀ мі́ра, и҆ є҆ди́номꙋ бг҃ꙋ соедини́выйсѧ, ѻ҆гнеѻбра́зенъ и҆ бг҃ови́денъ, и҆ ра́достенъ лице́мъ, и҆ кро́токъ ꙗ҆влѧ́лсѧ є҆сѝ всѣ̑мъ, бл҃гоговѣ́йнѡ тѝ вопїю́щымъ:

<red>Р</red>а́дꙋйсѧ, цѣвни́це ѹ҆тѣ́шителева: ра́дꙋйсѧ, дре́во ра́йское. Ра́дꙋйсѧ, и҆́же въ веществѣ̀ и҆ тѣлесѝ безпло́тенъ: ра́дꙋйсѧ, и҆́же зра́комъ и҆ нра̑вы равноа́гг҃ленъ. Ра́дꙋйсѧ, ѕвѣздо̀ многосвѣ́тлаѧ восто́ка та́инственнагѡ: ра́дꙋйсѧ, колесни́це златоиспещре́ннаѧ дѣ́йствїѧ бжⷭ҇твеннагѡ. Ра́дꙋйсѧ, трꙋбо̀, возглаша́ющаѧ пѣ́снь сп҃се́нїѧ: ра́дꙋйсѧ, ѧ҆зы́че, подава́ѧй крѣ́пость бг҃одарова́ннꙋю. Ра́дꙋйсѧ, свѣ́та бжⷭ҇твеннагѡ сокро́вище: ра́дꙋйсѧ, стремле́нїѧ ѻ҆́гненнагѡ ѹ҆гаше́нїе. Ра́дꙋйсѧ, чтⷭ҇ны́хъ та́инствъ зри́телю: ра́дꙋйсѧ, бг҃а трисл҃нечнагѡ слꙋжи́телю.

<red>Р</red>а́дꙋйсѧ, прпⷣбне сѷмеѡ́не, свѣ́та бжⷭ҇твеннагѡ таи́нниче.
