---
title: "І҆́косъ з҃"
navigation:
  key: akathists-josephopt-14
  title: "І҆́косъ з҃"
  parent: akathists-josephopt
  order: 14
type: "akathist"
---

## І҆́косъ з҃:

<red>Ꙗ҆́</red>кѡ гра́дъ, верхꙋ̀ горы̀ стоѧ̀, та́кѡ бы́сть дꙋша̀ твоѧ̀ вѣ́рою ѹ҆твержде́нна въ гдⷭ҇ѣ, и҆ ꙗ҆́кѡ свѣти́льникъ во тмѣ̀ свѣтѧ́й, та́кѡ бы́ша совѣ́ти твоѝ приходѧ́щимъ къ тебѣ̀ за по́мощїю. Сегѡ̀ ра́ди сбы́тїе слове́съ є҆ѵⷢ҇льскихъ на тебѣ̀ зрѧ́ще, похва́льнаѧ тебѣ̀ зове́мъ:

<red>Р</red>а́дꙋйсѧ, ка́мѣнь смире́нїѧ положи́вый во ѡ҆снова́нїе зда́нїѧ добродѣ́телей. Ра́дꙋйсѧ, ка́менемъ тѣ́мъ сокрꙋши́вый главꙋ̀ ѕмі́ѧ мїроде́ржца. Ра́дꙋйсѧ, гра́дъ дꙋше́вный ѹ҆стро́ивый по ѻ҆́бразꙋ го́рнѧгѡ і҆ерⷭ҇ли́ма. Ра́дꙋйсѧ, въ не́мже не бѣ̀ хра́мъ, но гдⷭ҇ь є҆гѡ̀ хра́мъ и҆ свѣти́ло. Ра́дꙋйсѧ, свѣти́льникъ разсꙋжде́нїѧ вы́нꙋ и҆мѣ́ѧ горѧ́щїй. Ра́дꙋйсѧ, и҆́мже ѿ бѣ́дъ сп҃са́ѧй къ тебѣ̀ приходѧ́щихъ. Ра́дꙋйсѧ, тве́рдое въ и҆скꙋше́нїихъ вѣ́рнымъ прибѣ́жище. Ра́дꙋйсѧ, ѿ треволне́нїй дꙋше́вныхъ свѣтлѣ́йшее разрѣше́нїе.

<red>Р</red>а́дꙋйсѧ, і҆ѡ́сифе, бж҃їѧ мт҃ре люби́миче бл҃же́нный.
