---
title: "Мл҃тва"
navigation:
  key: akathists-josephopt-26
  title: "Мл҃тва"
  parent: akathists-josephopt
  order: 26
type: "akathist"
---

## Мл҃тва:

<versal>Ѽ</versal> прпⷣбне и҆ бг҃оно́сне ѻ҆́тче на́шъ і҆ѡ́сифе, ста́рчества ѻ҆́птинскагѡ преди́вное ѹ҆краше́нїе, воззрѝ на на́съ млⷭ҇тивнѡ, къ землѝ приве́рженныхъ, и҆ къ нбⷭ҇нѣй возведѝ высотѣ̀, ꙗ҆́кѡ ве́лїе дерзнове́нїе ко всемлⷭ҇тивомꙋ влⷣцѣ стѧжа́вый и҆ прест҃ы́ѧ бцⷣы посѣще́нїѧ сподо́бивыйсѧ. Моли́сѧ, бг҃обл҃же́нне ѻ҆́тче, въ любвѝ и҆ непоро́чности на́мъ на землѝ пожи́ти, стра́сти плотскі̑ѧ попра́ти и҆ добродѣ́тельный прекра́сный вѣне́цъ по́стническимъ и҆ любомꙋ́дрымъ житїе́мъ себѣ̀ соплета́ти. Ты̀ ѹ҆́бѡ вѣ́даеши, ѻ҆́тче, ко́ль ѻ҆па́снѡ є҆́сть въ ны́нѣшнемъ вѣ́цѣ разсла́бленнѡ жи́ти, и҆дѣ́же собла́зни и҆ раско́ли ꙗ҆́кѡ волцы̀ хи́щницы ста́до хрⷭ҇то́во расхища́ютъ. Тѣ́мже ѹ҆́бѡ, ѻ҆́тче, и҆спросѝ на́мъ въ вѣ́рѣ пра́вой до сме́рти пребыва́ти и҆ преда́нїѧ ст҃ы́хъ ѻ҆тє́цъ со ѡ҆па́стствомъ храни́ти, да внꙋ́трь двора̀ цр҃кве хрⷭ҇то́выѧ пребꙋ́демъ, блгⷣтїю храни́мїи всест҃а́гѡ дх҃а и҆ твои́мъ застꙋпле́нїемъ. Є҆́й, ѻ҆́тче, молѝ и҆ мт҃рь свѣ́та прест҃ꙋ́ю бцⷣꙋ, да не ѡ҆ста́витъ на́съ си́рыхъ, є҆гда̀ дꙋше́ю бꙋ́демъ разлꙋче́ни ѿ тѣла сегѡ̀ бре́ннагѡ, но да прово́дитъ на́съ безбѣ́днѡ ми́мо го́рькихъ мыта́рствъ и҆спыта́нїѧ ко прⷭ҇то́лꙋ всемлⷭ҇тивагѡ сн҃а своегѡ̀, є҆мꙋ̀ же поклоне́нїе и҆ сла́вꙋ возсыла́емъ, со безнача́льнымъ є҆гѡ̀ ѻ҆ц҃е́мъ и҆ прест҃ы́мъ и҆ бл҃ги́мъ и҆ животворѧ́щимъ є҆гѡ̀ дх҃омъ, ны́нѣ и҆ при́снѡ, и҆ во вѣ́ки вѣкѡ́въ. <red>А҆</red>ми́нь.

{% illustration "small-ornaments/medallion-lukovich", "small" %}
