---
title: "Мл҃тва ко гдⷭ҇ꙋ на́шемꙋ і҆и҃сꙋ хрⷭ҇тꙋ̀"
navigation:
  key: akathists-nurture-26
  title: "Мл҃тва ко гдⷭ҇ꙋ на́шемꙋ і҆и҃сꙋ хрⷭ҇тꙋ̀"
  parent: akathists-nurture
  order: 26
type: "akathist"
---

## Мл҃тва ко гдⷭ҇ꙋ на́шемꙋ і҆и҃сꙋ хрⷭ҇тꙋ̀:

<versal>Г</versal>дⷭ҇и і҆и҃се хрⷭ҇те, сн҃е бж҃їй, моли́твъ ра́ди пречⷭ҇тыѧ твоеѧ̀ мт҃ре ѹ҆слы́ши на́съ, недосто́йныхъ ра́бъ твои́хъ, къ тебѣ̀ приле́жнѡ притека́ющихъ. Гдⷭ҇и, въ ми́лостивѣй вла́сти твое́й ча́да на́ша, рабѝ твоѝ <rubric class="inline">и҆мена̀</rubric>. Поми́лꙋй и҆ сп҃сѝ и҆̀хъ и҆́мене твоегѡ̀ ра́ди, простѝ и҆̀мъ всѧ̀ согрѣше́нїѧ во̑льнаѧ и҆ нево̑льнаѧ, соверше́ннаѧ и҆́ми пред̾ тобо́ю, гдⷭ҇и. Наста́ви и҆̀хъ на пꙋ́ть и҆́стинный, ра́зꙋмъ и҆̀хъ просвѣтѝ свѣ̑томъ твои̑мъ, се́рдце согре́й любо́вїю твое́ю. Гдⷭ҇и, бл҃гословѝ и҆̀хъ въ до́мѣ, въ ѹ҆че́нїи, въ пꙋтѝ и҆ на всѧ́комъ мѣ́стѣ твоегѡ̀ влады́чества. Гдⷭ҇и, сохранѝ и҆̀хъ под̾ кро́вомъ твои́мъ ст҃ы́мъ ѿ летѧ́щїѧ стрѣ́лы, ѿ ѻ҆гнѧ̀, меча̀, ѿ смертоно́сныѧ ꙗ҆́звы и҆ ѿ напра́сныѧ сме́рти. Гдⷭ҇и, ѡ҆градѝ и҆̀хъ ѿ всѣ́хъ ви̑димыхъ и҆ неви̑димыхъ врагѡ́въ, и҆сцѣлѝ и҆̀хъ ѿ всѧ́кїѧ болѣ́зни, ѡ҆чи́сти и҆̀хъ ѿ всѧ́кїѧ скве́рны и҆ ѡ҆блегчѝ и҆̀хъ дꙋше̑вныѧ страда́нїѧ. Гдⷭ҇и, да́рꙋй и҆̀мъ бл҃года́ть дх҃а твоегѡ̀ ст҃а́гѡ на мно́гаѧ лѣ̑та жи́зни, здра́вїѧ, цѣломꙋ́дрїѧ и҆ бл҃гоче́стїѧ. Гдⷭ҇и, ѹ҆мно́жь и҆ ѹ҆крѣпѝ и҆̀хъ дꙋше̑вные и҆ тѣле̑сные си́лы, тобо́ю дарова́нные и҆̀мъ. Да́рꙋй твоѐ бл҃госло́венїе ча̑дѡмъ на̑шимъ на бл҃гочести́вꙋю и҆, а҆́ще ѹ҆го́дно тебѣ̀, семе́йнꙋю жи́знь. Гдⷭ҇и, да́рꙋй на́мъ, недосто́йными и҆ грѣ́шнымъ рабѡ́мъ твои́мъ <rubric class="inline">и҆мена̀</rubric>, бл҃гослове́нїе на воспита́нїе ча̑дъ на́шихъ и҆ сподо́би всѣ́хъ кꙋ̑пнѡ дости́гнꙋти вѣ́чнагѡ црⷭ҇твїѧ и҆ та́мѡ просла́вити пречестно́е и҆ великолѣ́пое и҆́мѧ твоѐ, со ѻ҆ц҃е́мъ и҆ ст҃ы́мъ дх҃омъ. <red>А҆</red>ми́нь.
