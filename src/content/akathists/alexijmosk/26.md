---
title: "Мл҃тва"
navigation:
  key: akathists-alexijmosk-26
  title: "Мл҃тва"
  parent: akathists-alexijmosk
  order: 26
type: "akathist"
---

## Мл҃тва:

<versal>Ѽ</versal> пречестна́ѧ и҆ сщ҃е́ннаѧ главо̀, и҆ благода́ти ст҃а́гѡ дх҃а и҆спо́лненнаѧ, сп҃сово со ѻ҆ц҃емъ ѡ҆бита́лище, вели́кїй а҆рхїере́е, те́плый на́шъ застꙋ́пниче, ст҃и́телю а҆леѯі́е: предстоѧ̀ ѹ҆ прⷭ҇то́ла всѣ́хъ цр҃ѧ, и҆ наслажда́ѧсѧ свѣ́та є҆диносꙋ́щныѧ трⷪ҇цы, и҆ херꙋві́мски со а҆́гг҃лы возглаша́ѧ пѣ́снь трист҃ꙋ́ю, вели́кое и҆ неизслѣ́дованное дерзнове́нїе и҆мѣ́ѧ ко всеми́лостивомꙋ влⷣцѣ, моли́сѧ па́ствы твоеѧ̀ сп҃стѝ лю́ди, є҆диноро́дный тѝ ꙗ҆зы́къ, бл҃гостоѧ́нїе ст҃ыхъ цр҃квей ѹ҆твердѝ: а҆рхїере́и бл҃голѣ́пїемъ ст҃и́тельства ѹ҆красѝ: мона́шествꙋющихъ къ по́двигѡмъ до́брагѡ тече́нїѧ ѹ҆крѣпѝ: црⷭ҇твꙋющїй гра́дъ се́й, и҆ ст҃ꙋ́ю ѡ҆би́тель сїю̀, и҆ всѧ̑ гра́ды и҆ страны̑ до́брѣ сохранѝ, и҆ вѣ́рꙋ ст҃ꙋ́ю непоро́чнꙋ соблюстѝ ѹ҆молѝ: мі́ръ ве́сь ѹ҆мирѝ, ѿ гла́да и҆ па́гꙋбы и҆зба́ви ны̀, и҆ ѿ нападе́нїѧ и҆ноплеме́нныхъ сохранѝ на́съ: ста̑рыѧ ѹ҆тѣ́ши, ю҆́ныѧ накажѝ, безꙋ̑мныѧ ѹ҆мꙋдрѝ, вдови̑цы поми́лꙋй, сироты̑ застꙋпѝ, младе́нцы возрастѝ, плѣнє́нныѧ возвратѝ, немощствꙋ́ющыѧ и҆сцѣлѝ, и҆ вездѣ̀ те́плѣ призыва́ющыѧ тѧ̀ и҆ съ вѣ́рою притека́ющихъ къ ра́цѣ че́стныхъ и҆ многоцѣле́бныхъ моще́й твои́хъ ѹ҆се́рднѡ припа́дающихъ и҆ молѧ́щихтисѧ, ѿ всѧ́кихъ напа́стей и҆ бѣ́дъ хода́тайствомъ твои́мъ свободѝ, да зове́мъ тѝ: ѽ бг҃оизбра́нный па́стырю, ѕвѣздо̀ всесвѣ́тлаѧ мы́сленныѧ тве́рди, та́йнагѡ сїѡ́на неѡбори́мый сто́лпе, мѷродх҃новенный цвѣ́те ра́йскїй, всезлата̑ѧ ѹ҆ста̀ сло́ва, моско́вскаѧ похвало̀, всеѧ̀ рѡссі́и ѹ҆краше́нїе: молѝ ѡ҆ на́съ всеще́драго и҆ человѣколюби́ваго хрⷭ҇та̀ бг҃а на́шего, да въ де́нь стра́шнагѡ прише́ствїѧ є҆гѡ̀ шꙋ́ѧгѡ стоѧ́нїѧ и҆зба́витъ на́съ, и҆ ра́дости ст҃ы́хъ прича́стники сотвори́тъ, со всѣ́ми ст҃ы́ми во вѣ́ки. <red>А҆</red>ми́нь.

{% illustration "small-ornaments/ornament-from-12th-century-armenian-gospel-crider", "small" %}
