---
title: "І҆́косъ є҃"
navigation:
  key: akathists-alexijmosk-10
  title: "І҆́косъ є҃"
  parent: akathists-alexijmosk
  order: 10
type: "akathist"
---

## І҆́косъ є҃:

<red>В</red>и́дѣвъ вели́кїй кнѧ́зь твоѐ ве́лїе дꙋ́ха мꙋ́жество, и҆ любо́вь къ ѻ҆те́чествꙋ твоемꙋ́ ѹ҆моли́ тѧ поитѝ къ безбо́жномꙋ царю̀ вердеви́рꙋ: ты́ же а҆́бїе ше́дъ, бл҃ги́ми и҆ кро́ткими словесы̀ ѕѣ́льный гнѣ́въ є҆гѡ̀ на ро́дъ хрⷭ҇тїа́нскїй ѹ҆толи́лъ є҆сѝ. Сїѧ̑ бл҃годѣѧ̑нїѧ твоѧ̑, ѻ҆́ч҃е на́шъ а҆леѯі́е, мы̀ сы́нове рѡссі́йстїи и҆сповѣ́дꙋюще бл҃года́рнѣ вопїе́мъ тѝ:

<red>Р</red>а́дꙋйсѧ, мꙋ́жественный дꙋ́ха во́ине. Ра́дꙋйсѧ, сто́лпе крѣ́пости на́шеѧ ѿ лица̀ вра́жїѧ. Ра́дꙋйсѧ, ѡ҆рꙋ́жїе безъ ра́ти сопоста́ты побѣжда́ющее. Ра́дꙋйсѧ, щи́те ѿ напа́стей ѡ҆гражда́ѧй. Радꙋйсѧ, ꙗ҆́кѡ ко́кошъ птенцы̀ своѧ̑ ѡ҆хранѧ́ѧй. Ра́дꙋйсѧ, же́зле па́дающихъ подкрѣплѧ́ѧй. Ра́дꙋйсѧ, па́стырю волкѡ́въ ѿ ста́да ѿгонѧ́ѧй. Ра́дꙋйсѧ, дꙋ́шꙋ свою̀ за ѻ҆́вцы положи́ти не ѿрекі́йсѧ. Ра́дꙋйсѧ, любвѐ хрⷭ҇то́вы и҆́стый храни́телю. Ра́дꙋйсѧ, не ꙗ҆̀же своѧ̑, но ꙗ҆̀же бли́жнѧгѡ взыска́вый. Ра́дꙋйсѧ, скорбѧ́щихъ ско́рое ѹ҆слы́шанїе. Ра́дꙋйсѧ, печа́льми ѡ҆бꙋрева́ємымъ ти́хое приста́нище.

<red>Р</red>а́дꙋйсѧ, а҆леѯі́е, вели́кїй чꙋдотво́рче и҆ ско́рый помо́щниче.
