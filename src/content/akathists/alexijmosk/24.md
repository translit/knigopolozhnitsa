---
title: "І҆́косъ в҃і"
navigation:
  key: akathists-alexijmosk-24
  title: "І҆́косъ в҃і"
  parent: akathists-alexijmosk
  order: 24
type: "akathist"
---

## І҆́косъ в҃і:

<red>П</red>ою́ще вє́лїѧ твоѧ̑, алеѯі́е досточꙋ́дне, и҆справлє́нїѧ и҆ по́двиги, недоꙋмѣ́емъ вои́стинꙋ, ка́кѡ нарече́мъ тѧ̀, ѿ всѣ́хъ бо благи́хъ дѣ́лъ, ꙗ҆́кѡ гра́дъ красе́нъ себѐ творцꙋ̀ ѹ҆стро́илъ є҆сѝ. Тѣ́мже взыва́емъ тѝ:

<red>Р</red>а́дꙋйсѧ, а҆да́мово паде́нїе бл҃года́тїю хрⷭ҇то́вою въ себѣ̀ и҆спра́вивый. Ра́дꙋйсѧ, во и҆згна́нїи и҆з̾ земна́гѡ раѧ̀, нбⷭ҇ный ѹ҆лꙋчи́вый. Ра́дꙋйсѧ, а҆́велю, кро́вїю хрⷭ҇то́вою ѡ҆кропле́нный. Ра́дꙋйсѧ, но́вый є҆нѡ́ше, ѹ҆годи́вый гдⷭ҇еви. Ра́дꙋйсѧ, и҆лїѐ, ѻ҆́гненною добродѣ́телей колесни́цею вознесе́нный. Ра́дꙋйсѧ, є҆лїссе́е, сꙋгꙋ́бꙋю бл҃года́ть воспрїѧ́вый. Ра́дꙋйсѧ, нѡ́е, ѿ пото́па беззако́нїй бл҃года́тїю хрⷭ҇то́вою, ꙗ҆́кѡ ковче́гомъ дре́въ негнїю́щихъ спасы́йсѧ. Ра́дꙋйсѧ, а҆враа́ме, не сы́на, но себѐ самаго̀ въ же́ртвꙋ бг҃ꙋ принесы́й. Ра́дꙋйсѧ, и҆са́їе, на прⷭ҇то́лѣ высо́цѣ и҆ превознесе́ннѣ лице́мъ къ лицꙋ̀ гдⷭ҇а зрѧ́й. Ра́дꙋйсѧ, і҆и҃лю, мл҃твою ѹ҆крѣпи́выйсѧ съ бг҃омъ, и҆ бл҃гослове́нїе вѣ́чное ѿ негѡ̀ прїе́мый. Ра́дꙋйсѧ, самꙋ́иле, царє́мъ бл҃гословенїе подаѧ́й. Ра́дꙋйсѧ, наслѣ́дниче бж҃їй и҆ сонаслѣ́дниче хрⷭ҇то́въ.

<red>Р</red>а́дꙋйсѧ, а҆леѯі́е, вели́кїй чꙋдотво́рче и҆ ско́рый помо́щниче.
