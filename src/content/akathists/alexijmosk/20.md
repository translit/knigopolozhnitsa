---
title: "І҆́косъ і҃"
navigation:
  key: akathists-alexijmosk-20
  title: "І҆́косъ і҃"
  parent: akathists-alexijmosk
  order: 20
type: "akathist"
---

## І҆́косъ і҃:

<red>С</red>тѣна̀ є҆сѝ, всебл҃же́нне а҆леѯі́е, го́рнѧгѡ і҆ерⷭ҇ли́ма, ѿ десѧтѝ ве́лїихъ ка́менїй, дх҃омъ ст҃ы́мъ ѹ҆стро́еннаѧ: и҆мѣ́лъ бо є҆сѝ зако́нъ гдⷭ҇ень посредѣ̀ чре́ва твоегѡ̀. Тѣ́мже и҆ глаго́лемъ тѝ:

<red>Р</red>а́дꙋйсѧ, є҆ди́наго бг҃а и҆ є҆го́же посла́лъ є҆́сть і҆и҃са хрⷭ҇та̀ позна́вый. Ра́дꙋйсѧ, ꙗ҆́кѡ не поклони́лсѧ є҆сѝ кꙋмі́рꙋ вре́меннагѡ благополꙋ́чїѧ. Ра́дꙋйсѧ, ꙗ҆́кѡ николи́же прїѧ́лъ є҆сѝ и҆́мене гдⷭ҇а бг҃а твоегѡ̀ всꙋ́е. Ра́дꙋйсѧ, ѿ ю҆́ности всѐ вре́мѧ бг҃ови посвѧти́вый. Ра́дꙋйсѧ, ꙗ҆́кѡ всѣ́хъ, и҆̀же ѻ҆ц҃ы̀ и҆ ма́тери нари́чꙋтсѧ, почти́лъ є҆сѝ. Ра́дꙋйсѧ, до конца̀ гнѣ́въ на бли́жнѧго ѹ҆би́вый. Ра́дꙋйсѧ, по́хѡти плотскі̑ѧ посто́мъ и҆ трꙋда́ми ѿ себѐ прогна́вый. Ра́дꙋйсѧ, рꙋ́цѣ своѝ ѿ лихоима́нїѧ и҆ хище́нїѧ всегда̀ ѹ҆держа́вый. Ра́дꙋйсѧ, ѹ҆ста̀ своѧ̑ ѿ ѡ҆сꙋжде́нїѧ и҆ клеветы̀ ѡ҆бꙋзда́вый. Ра́дꙋйсѧ, се́рдце своѐ ѿ за́висти и҆ не́нависти ѡ҆чи́стивый. Ра́дꙋйсѧ, ѹ҆дали́выйсѧ ѿ надме́нїѧ фарїсе́йскагѡ. Ра́дꙋйсѧ, и҆́стый ѡ҆́бразе мытаре́ва смире́нїѧ.

<red>Р</red>а́дꙋйсѧ, а҆леѯі́е, вели́кїй чꙋдотво́рче и҆ ско́рый помо́щниче.
