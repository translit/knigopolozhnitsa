---
title: "І҆́косъ и҃"
navigation:
  key: akathists-alexijmosk-16
  title: "І҆́косъ и҃"
  parent: akathists-alexijmosk
  order: 16
type: "akathist"
---

## І҆́косъ и҃:

<red>В</red>е́сь ѹ҆́мъ сво́й и҆мѣ́ѧ въ вы́шнихъ впере́нъ, и҆ ни́жнихъ па́ствꙋ твою̀ не ѡ҆ста́вилъ є҆сѝ, є҆́же мл҃твы ѡ҆ ни́хъ возсыла́ти ко всевы́шнемꙋ влⷣцѣ, прпⷣбне а҆леѯі́е. не забꙋ́ди и҆ ны́нѣ на́съ приглаша́ющихъ тебѣ̀ ѹ҆се́рднѡ:

<red>Р</red>а́дꙋйсѧ, горо̀, добродѣ́тельми вы́ше нб҃съ вознесе́ннаѧ. Ра́дꙋйсѧ, рѣко̀, сквє́рны на́шѧ ѡ҆мыва́ѧй. Ра́дꙋйсѧ, и҆сто́чниче, жа́ждꙋ грѣхо́внꙋю ѹ҆толѧ́ѧй. Ра́дꙋйсѧ, ка́меню драгі́й, всю̀ рѡссі́йскꙋю зе́млю ѹ҆краша́ѧй. Ра́дꙋйсѧ, зла́то, во всѧ̑ концы̀ блеща́нїе ѿ себѐ и҆спꙋща́ющее. Ра́дꙋйсѧ, сребро̀, седмери́цею ѿ скве́рнъ грѣхо́вныхъ ѡ҆чище́нное. Ра́дꙋйсѧ, кѷмва́ле, всѣ́хъ на славосло́вїе бж҃їе созыва́ѧй. Ра́дꙋйсѧ, свѣти́льниче, сѣдѧ́щихъ во тьмѣ̀ ѡ҆зарѧ́ѧй. Ра́дꙋйсѧ, дре́во, ѿ жа́ра грѣхо́внагѡ ѡ҆сѣнѧ́ющее. Ра́дꙋйсѧ, благотꙋ́чнаѧ вѣ́тве лозы̀ хрⷭ҇то́вы. Ра́дꙋйсѧ, та́инственнагѡ тѣ́ла здра́вый чле́не. Ра́дꙋйсѧ, ча́до сла́вы воскрⷭ҇нїѧ.

<red>Р</red>а́дꙋйсѧ, а҆леѯі́е, вели́кїй чꙋдотво́рче и҆ ско́рый помо́щниче.
