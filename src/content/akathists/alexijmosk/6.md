---
title: "І҆́косъ г҃"
navigation:
  key: akathists-alexijmosk-6
  title: "І҆́косъ г҃"
  parent: akathists-alexijmosk
  order: 6
type: "akathist"
---

## І҆́косъ г҃:

<red>П</red>одоба́ше, ѻ҆́ч҃е а҆леѯі́е, съ нб҃сѐ пѣ́сни тебѣ̀ воспѣва́емѣй бы́ти, а҆ не ѿ землѝ: кто́ бо ѿ человѣ̑къ возмо́жетъ по досто́инствꙋ твоеѧ̀ ст҃ы́ни вели̑чїѧ повѣ́дати, но мы̀ любо́вїю твое́ю побѣжда́еми, вопїе́мъ тѝ си́це:

<red>Р</red>а́дꙋйсѧ, дѡ́льнѧѧ и҆ кра̑снаѧ мі́ра презрѣ́вый. Ра́дꙋйсѧ, вы́шнихъ красѡ́тъ жела́нїемъ распала́емый. Ра́дꙋйсѧ, є҆ди́наго хрⷭ҇та̀ ѿ се́рдца возлюби́вый. Ра́дꙋйсѧ, томꙋ̀ є҆ди́номꙋ все́ю дꙋше́ю прилѣпи́выйсѧ. Ра́дꙋйсѧ, пра́вило вѣ́ры бл҃гочести́выѧ. Ра́дꙋйсѧ, благі́й дѣ́лателю вїногра́да хрⷭ҇това. Ра́дꙋйсѧ, дарова́нный тала́нтъ прїꙋмно́живый. Ра́дꙋйсѧ, въ ра́дость гдⷭ҇а твоегѡ̀ вше́дый. Ра́дꙋйсѧ, сла́достьми дꙋхо́вными на́съ насыща́ѧй. Ра́дꙋйсѧ, бл҃гопрїѧ́тное бг҃ꙋ кади́ло. Ра́дꙋйсѧ, благоꙋха́нїе моли́твы къ прⷭ҇то́лꙋ вы́шнѧгѡ возносѧ́й. Ра́дꙋйсѧ, любо́вный къ бг҃ꙋ ѡ҆ на́съ предста́телю.

<red>Р</red>а́дꙋйсѧ, а҆леѯіе вели́кїй чꙋдотво́рче и҆ ско́рый помо́щниче.
