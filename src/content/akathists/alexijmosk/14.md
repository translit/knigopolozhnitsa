---
title: "І҆́косъ з҃"
navigation:
  key: akathists-alexijmosk-14
  title: "І҆́косъ з҃"
  parent: akathists-alexijmosk
  order: 14
type: "akathist"
---

## І҆́косъ з҃:

<red>Н</red>о́вꙋю тѧ̀ показа̀ тва́рь зижди́тель, всебл҃же́нне а҆леѯі́е, земна̀ а҆́гг҃ла и҆ нбⷭ҇на человѣ́ка. Тѣ́мже чꙋдѧ́щесѧ воспѣва́емъ тѝ:

<red>Р</red>а́дꙋйсѧ, ѻ҆́ч҃е на́шъ, ѡ҆бита́ѧй дꙋ́хомъ на нб҃сѝ, а҆ тѣ́ломъ на землѝ ѡ҆почива́ѧй. Ра́дꙋйсѧ, ди̑внаѧ вели̑чїѧ бж҃їѧ всѣ̑мъ повѣ́даѧй земнорѡ́днымъ. Ра́дꙋйсѧ, пло́ть дꙋ́хꙋ покори́вый. Ра́дꙋйсѧ, плѣни́вый ра́зꙋмъ сво́й въ послꙋша́нїи вѣ́ры. Ра́дꙋйсѧ, рыка́ющагѡ а҆́дскагѡ льва̀ ѹ҆ста̀ загради́вый. Ра́дꙋйсѧ, ѻ҆́гнь по́хоти плотскі́ѧ погаси́вый. Ра́дꙋйсѧ, сребролю́бїѧ і҆́дѡлъ сокрꙋши́вый. Ра́дꙋйсѧ, над̾ всѣ́ми ко́знми вра́жїими восторжествова́вый. Ра́дꙋйсѧ, ѿвергі́йсѧ себѐ, и҆ во́лю свою̀ во́ли бж҃їей покори́вый. Ра́дꙋйсѧ, пита́выйсѧ сокрове́ннымъ хлѣ́бомъ нбⷭ҇нымъ. Ра́дꙋйсѧ, а҆лка́вый и҆ жа́ждавый є҆ди́ныѧ пра́вды. Ра́дꙋйсѧ, црⷭ҇твїе бж҃їе внꙋ́трь себѐ всели́вый.

<red>Р</red>а́дꙋйсѧ, а҆леѯі́е, вели́кїй чꙋдотво́рче и҆ ско́рый помо́щниче.
