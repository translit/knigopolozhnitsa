---
title: "Млт҃ва ко гⷭ҇дꙋ і҆и҃сꙋ распѧ́томꙋ"
navigation:
  key: akathists-passion-26
  title: "Млт҃ва ко гⷭ҇дꙋ і҆и҃сꙋ распѧ́томꙋ"
  parent: akathists-passion
  order: 26
type: "akathist"
---

## Млт҃ва ко гⷭ҇дꙋ і҆и҃сꙋ распѧ́томꙋ:

<red>Н</red>а крⷭ҇тѣ̀ пригвожде́нный за ны̀, і҆и҃се хрⷭ҇тѣ̀, є҆диноро́дный бг҃а ѻ҆ц҃а̀ сн҃е, млⷭ҇ти, любвѐ и҆ щедро́тъ неизчерпа́емаѧ бе́здно! Вѣ́мъ, ꙗ҆́кѡ грѣхѡ́въ ра́ди мои́хъ, ѿ неизрече́ннагѡ чл҃вѣколю́бїѧ, кро́вь твою̀ пролїѧ́ти на крⷭ҇тѣ̀ и҆зво́лилъ є҆сѝ, ю҆́же а҆́зъ, ѻ҆каѧ́нный и҆ неблагода́рный, досе́лѣ скве́рными мои́ми дѣ́лы попира́хъ и҆ ни во что́же вмѣнѧ́хъ. Тѣ́мъ ѹ҆́бо и҆з̾ глꙋбины̀ беззако́нїѧ и҆ нечистоты̀ моеѧ̀ ѹ҆́мныма ѻ҆чи́ма на распѧ́таго тѧ̀ на крⷭ҇тѣ̀ и҆скꙋпи́телѧ моего̀ воззрѣ́въ, со смире́нїемъ и҆ вѣ́рою во глꙋбинꙋ̀ ꙗ҆́звъ, твоегѡ̀ млⷭ҇рдїѧ и҆спо́лненныхъ, себѐ поверга́ю, грѣхѡ́въ проще́нїѧ и҆ скве́рнагѡ житїѧ̀ моегѡ̀ и҆справле́нїѧ просѧ̀. Ми́лостивъ бꙋ́ди мнѣ̀, влⷣко и҆ сꙋдїѐ мо́й, не ѿри́ни мѧ̀ ѿ лица̀ твоегѡ̀, но всеси́льною твое́ю рꙋко́ю са́мъ мѧ̀ къ тебѣ̀ ѡ҆братѝ и҆ на пꙋ́ть и҆́стиннагѡ покаѧ́нїѧ наста́ви, да ѿны́нѣ положꙋ̀ сп҃се́нїѧ моегѡ̀ нача́ло. Бж҃е́ственными страда́ньми твои́ми ѹ҆кротѝ моѧ̑ плотскі̑ѧ стра̑сти: и҆злїѧ́нною твое́ю кро́вїю ѡ҆чи́сти моѧ̑ дꙋшє́вныѧ сквє́рны: распѧ́тїемъ твои́мъ распни́ мѧ мі́рꙋ съ собла́знами є҆гѡ̀ и҆ похотьмѝ: крⷭ҇то́мъ твои́мъ ѡ҆гради́ мѧ ѿ неви́димыхъ вра̑гъ, ловѧ́щихъ дꙋ́шꙋ мою̀. Прободе́нныма нога́ма твои́ма ѿ всѧ́кагѡ пꙋтѝ лꙋка́вагѡ возбранѝ нога́мъ мои̑мъ: прободе́нныма рꙋка́ма твои́ма рꙋ́цѣ моѝ ѿ всѧ́кагѡ неꙋго́днагѡ тебѣ̀ дѣ́ла воздержѝ. Пригвожде́нный пло́тїю, пригвоздѝ стра́хꙋ твоемꙋ̀ плоть мою̀, да ѹ҆клони́всѧ ѿ зла̀, творю̀ бл҃го пред̾ тобо́ю. Преклони́вый главꙋ̀ твою̀ на крⷭ҇тѣ̀, къ землѝ смире́нїѧ приклонѝ вознесе́ннꙋю мою̀ горды́ню: вѣнце́мъ твои́мъ терно́вымъ ѡ҆градѝ моѧ̑ ѹ҆шеса̀, во є҆́же не слы́шати кромѣ̀ поле́знагѡ: же́лчь ѹ҆ста́ми вкꙋси́вый, положѝ хране́нїе нечи̑стымъ ѹ҆стѡ́мъ мои̑мъ: ѿве́рстое копїе́мъ и҆мѣ́ѧй се́рдце, се́рдце чи́сто во мнѣ́ сози́жди: всѣ́ми твои́ми ꙗ҆́звами всегѡ́ мѧ сла́дцѣ въ любо́вь твою̀ ѹ҆ѧзвѝ, да тебѣ̀, гдⷭ҇а моего̀ возлюблю̀ все́ю дꙋше́ю, всѣ́мъ се́рдцемъ, все́ю кре́постїю и҆ всѣ́мъ помышле́нїемъ. Да́ждь мѝ себѐ стра́нна и неимꙋ́ща гдѣ̀ главы̀ подклони́ти: да́ждь мѝ себѐ всебл҃га́го, и҆збавлѧ́ющагѡ дꙋ́шꙋ мою̀ ѿ сме́рти: да́ждь мнѣ̀ себѐ всесла́дкагѡ, ѹ҆слажда́ющаго мѧ̀ въ ско́рбѣхъ и҆ напа́стѣхъ свое́ю любо́вїю, да є҆го́же пе́рвѣе ненави́дѣхъ, прогнѣвлѧ́хъ, ѿ себє̀ и҆згонѧ́хъ и҆ ко крⷭ҇тꙋ̀ пригвожда́хъ, сего̀ ны́нѣ возлюблю̀, ра́дꙋѧсѧ прїимꙋ̀ и҆ сла́дцѣ крⷭ҇тъ є҆гѡ̀ до конца̀ жи́зни мое́й понесꙋ̀. Не да́ждь ѿсе́ле, ѽ всебл҃гі́й и҆скꙋпи́телю мо́й, ни є҆ди́ной мое́й во́лѣ совѣрша́тисѧ, поне́же ѕла̀ є҆́сть и҆ непотрѣ́бна, да не па́ки впадꙋ̀ въ тѧ́жкꙋю рабо́тꙋ ца́рствовавшагѡ во мнѣ̀ грѣха̀: но твоѧ̀ во́лѧ бл҃га́ѧ, сп҃сти́ мѧ хотѧ́щаѧ, да соверша́етсѧ во мнѣ̀ всегда̀, є҆́йже мѧ̀ врꙋча́ѧ, тебѐ, распѧ́тагѡ гдⷭ҇а моегѡ̀, ѹ҆́мнымъ ѻ҆чесе́мъ моегѡ̀ се́рдца представлѧ́ю и҆ молю̀ и҆з̾ глꙋбины̀ дꙋшѝ, да и҆ въ разлꙋче́нїи мое́мъ ѿ бре́ннагѡ моегѡ̀ тѣ̀ла, тебѐ є҆ди́наго на крⷭ҇тѣ̀ твое́мъ ѹ҆зрю̀, въ рꙋ́цѣ мѧ̀ защище́нїѧ своегѡ̀ прїе́млюща и҆ ѿ воздꙋ́шныхъ дꙋхѡ́въ ѕло́бы хранѧ́ща, вселѧ́юща же со грѣ́шники, покаѧ́нїемъ тебѣ̀ благоꙋгоди́вшими. <red>А҆</red>ми́нь.

{% illustration "small-ornaments/medallion-lukovich", "small" %}
