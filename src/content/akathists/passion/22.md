---
title: "І҆́косъ а҃і"
navigation:
  key: akathists-passion-22
  title: "І҆́косъ а҃і"
  parent: akathists-passion
  order: 22
type: "akathist"
---

## І҆́косъ а҃і:

<red>Ꙗ҆́</red>кѡ свѣтопрїе́мнаѧ свѣща̀, ѹ҆ крⷭ҇та̀ твоегѡ̀ горѧ́ше любо́вїю къ тебѣ̀ и҆ мт҃рнею, дв҃а пренепоро́чнаѧ ѡ҆бдержа́шесѧ болѣ́знїю, заходѧ́щꙋ тебѣ̀ во гро́бъ, и҆́стинномꙋ сл҃нцꙋ пра́вды. Съ не́юже и҆ се́рдца на́шегѡ моли́твы прїимѝ сицевы̑ѧ:

<red>І҆</red>и҃се, вознесы́йсѧ на дре́во, да на́съ, па́дшихъ, совознесе́ши ко ѻ҆ц҃ꙋ своемꙋ̀: і҆и҃се, дѣ́вственникꙋ приснодв҃ꙋ въ мт҃рь дарова́вый, да на́съ дѣ́вствꙋ и҆ чистотѣ̀ наꙋчи́ши. І҆и҃се, тебѐ бг҃а сло́ва ро́ждшей, ѹ҆ченика̀ бг҃осло́ва врꙋчи́вый, врꙋчѝ и҆ на́съ всѣ́хъ є҆ѧ̀ мт҃рнемꙋ застꙋпле́нїю: і҆и҃се, мі́ра и҆ а҆́да побѣди́телю, побѣдѝ невѣ́рїе, го́рдость жите́йскꙋю и҆ по́хоть ѻ҆че́съ въ на́съ живꙋ́щыѧ. І҆и҃се, сме́рти держа́вы разрꙋши́телю, вѣ́чныѧ сме́рти и҆зба́ви мѧ̀:

<rubric>І҆и҃се, сн҃е бж҃їй, помѧнѝ на́съ, є҆гда̀ прїи́деши во црⷭ҇твїи твое́мъ.</rubric>
