---
title: "І҆́косъ ѳ҃"
navigation:
  key: akathists-passion-18
  title: "І҆́косъ ѳ҃"
  parent: akathists-passion
  order: 18
type: "akathist"
---

## І҆́косъ ѳ҃:

<red>В</red>ѣті̑и многовѣща́ннїи, а҆ще и҆ мно́гѡ глаго́лютъ, но не мо́гꙋтъ досто́йнагѡ благодаре́нїѧ возда́ти бж҃е́ствєннымъ стрⷭ҇те́мъ твои̑мъ, чл҃вѣколю́бче. На́ша же дꙋша̀ и҆ тѣ́ло, се́рдце и҆ всѧ̑ соста́вы, со ѹ҆миле́нїемъ къ тебѣ̀ взыва́ютъ:

<red>І҆</red>и҃се, пригвождѣ́йсѧ на крⷭ҇тѣ̀, пригвоздѝ и҆ ѹ҆празднѝ рꙋкописа́нїе грѣхѡ́въ на́шихъ: і҆и҃се, рꙋ́цѣ со крⷭ҇та̀ простира́ѧй ко всѣ̑мъ, привлецы̀ и҆ мѧ̀, заблꙋ́ждшаго. І҆и҃се, две́ре ѻ҆вца́мъ, въ рє́бра прободе́нный, введи́ мѧ ꙗ҆́звами твои́ми въ черто́гъ тво́й: і҆и҃се, пло́тїю распѧ́тый, распнѝ пло́ть мою̀ со страстьмѝ и҆ похотьмѝ. І҆и҃се, скончава́ѧйсѧ въ мꙋ́кахъ, да́ждь мѝ, да се́рдце моѐ не сꙋ́дитъ и҆́но что̀ вѣ́дети, то́чїю тебє̀ ра́спѧта:

<rubric>І҆и҃се, сн҃е бж҃їй, помѧнѝ на́съ, є҆гда̀ прїи́деши во црⷭ҇твїи твое́мъ.</rubric>
