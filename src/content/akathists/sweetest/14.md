---
title: "І҆́косъ з҃"
navigation:
  key: akathists-sweetest-14
  title: "І҆́косъ з҃"
  parent: akathists-sweetest
  order: 14
type: "akathist"
---

## І҆́косъ з҃:

<red>Д</red>и́внꙋю показа̀ тва́рь, ꙗ҆вле́йсѧ творе́цъ на́мъ, без̾ сѣ́мене ѿ дв҃ы воплоти́сѧ, и҆з̾ гро́ба печа̑ти не рꙋши́въ воскр҃се, и҆ ко а҆пⷭ҇лѡмъ две́ремъ затворє́ннымъ съ пло́тїю вни́де. тѣ́мже чꙋдѧ́щесѧ, воспои́мъ:

<red>І҆</red>и҃се, сло́ве неѡбыме́нный: і҆и҃се, сло́ве несоглѧда́емый. І҆и҃се, си́ло непостижи́маѧ: і҆и҃се, мꙋ́дросте недомы́слимаѧ. І҆и҃се, бж҃ество̀ неѡпи́санное: і҆и҃се, гдⷭ҇ство неисче́тное. І҆и҃се, ца́рство непобѣди́мое: і҆и҃се, влады́чество безконе́чное. І҆и҃се, крѣ́посте высоча́йшаѧ, і҆и҃се, вла́сте вѣ́чнаѧ. І҆и҃се, тво́рче мо́й, ѹ҆ще́дри мѧ̀: і҆и҃се сп҃се мо́й, сп҃си́ мѧ.

<rubric>І҆и҃се сн҃е бж҃їй, поми́лꙋй мѧ̀.</rubric>
