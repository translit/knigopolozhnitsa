---
title: "І҆́косъ ѳ҃"
navigation:
  key: akathists-petrrost-18
  title: "І҆́косъ ѳ҃"
  parent: akathists-petrrost
  order: 18
type: "akathist"
---

## І҆́косъ ѳ҃:

<red>В</red>ѣті̑ѧ сꙋемꙋ́дреннїи є҆́ллинскагѡ нече́стїѧ послѣдѝ же магоме́товымъ ѕловѣ́рїемъ и҆спо́лненнїи, не могꙋ́ще и҆́стинныхъ дѡгма́тъ правосла́вныѧ вѣ́ры позна́ти, ѹ҆молко́ша. Мы́ же слы́шаще преди́вное твоѐ и҆з̾ ꙗ҆зы́чества въ хрⷭ҇тїа́нскꙋю вѣ́рꙋ ѡ҆браще́нїе, похва́льнаѧ, бл҃же́нне пе́тре, прино́симъ тѝ вопїю́ще:

<red>Р</red>а́дꙋйсѧ, по видѣ́нїи а҆пⷭ҇лѡвъ, сла́дость дꙋхо́внꙋю въ се́рдцѣ твое́мъ ѡ҆щꙋти́вый: ра́дꙋйсѧ, тогда̀ ѹ҆́мъ тво́й горѣ̀ впери́вый. Ра́дꙋйсѧ, помышлє́нїѧ твоѧ̑ въ та̑йны смотрѣ́нїѧ бж҃їѧ ѹ҆глꙋби́вый: ра́дꙋйсѧ, ꙗ҆́кѡ ѡ҆ премѣне́нїи себє̀ и҆з̾ ꙗ҆зы́чества въ хрⷭ҇тїани́на весели́выйсѧ. Ра́дꙋйсѧ, ꙗ҆́кѡ любо́вїю ко хрⷭ҇тꙋ̀ и҆ верхѡ́внымъ а҆пⷭ҇лѡмъ разжже́нный: ра́дꙋйсѧ, и҆з̾ врꙋче́нныхъ тебѣ̀ ѿ верхо́вныхъ а҆пⷭ҇лъ, девѧтїю̀ сре́бренники и҆ є҆ди́ною злати́цею, чꙋ́дныѧ трѝ і҆кѡ́ны прїѡбрѣты́й. Ра́дꙋйсѧ, ꙗ҆́кѡ въ ра́дости дꙋ́ха къ є҆пⷭ҇копꙋ съ тѣ́ми і҆кѡ́нами поспѣши́вый: ра́дꙋйсѧ, ст҃а́гѡ є҆пⷭ҇копа въ недоꙋмѣ́нїи бы́вша ѡ҆ видѣ́нїи верхо́вныхъ а҆пⷭ҇лъ зрѣ́вый. Ра́дꙋйсѧ, и҆ кнѧ́зѧ ко є҆пⷭ҇копꙋ прише́дша совѣ́тъ благі́й ѡ҆ ѹ҆стро́енїи хра́ма ра́достнѡ слы́шавый: ра́дꙋйсѧ, ꙗ҆́кѡ ѿ і҆кѡ́нъ тобо́ю принесе́нныхъ пала́та а҆рхїере́йскаѧ ди́внымъ свѣ́томъ ѡ҆зари́сѧ. Ра́дꙋйсѧ, ꙗ҆́кѡ чꙋдеса̀ въ цр҃кви соверша̑ющаѧсѧ дх҃омъ вѣ́ры бл҃гора́зꙋмнѡ ѹ҆разꙋмѣ́вый.

<red>Р</red>а́дꙋйсѧ, прпⷣбне цр҃е́виче пе́тре, росто́вскїй чꙋдотво́рче.
