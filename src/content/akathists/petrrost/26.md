---
title: "Мл҃тва"
navigation:
  key: akathists-petrrost-26
  title: "Мл҃тва"
  parent: akathists-petrrost
  order: 26
type: "akathist"
---

## Мл҃тва:

<versal>Ѽ</versal> пребл҃же́нне и҆ прпⷣбне пе́тре цр҃е́виче, росто́вскїй чꙋдотво́рче! ꙗ҆́кѡже и҆з̾ мра́ка ꙗ҆зы́ческагѡ во свѣ́тъ єѵⷢ҇льскагѡ ѹ҆че́нїѧ гдⷭ҇ь тѧ̀ призва̀: та́кѡ ѹ҆молѝ є҆гѡ̀, да и҆ на́съ по неизрече́ннѣй свое́й бла́гости и҆ человѣколю́бїю и҆́зметъ всеси́льною свое́ю десни́цею и҆з̾ тмы̀ грѣхо́вныѧ, и҆ ѡ҆сїѧ́етъ сердца̀ на̑ша къ дѣ́ланїю є҆гѡ̀ бжⷭ҇твенныхъ за́повѣдей. Ꙗ҆́кѡже ты̀ и҆збѣ́гъ мѧте́жа мїрски́хъ волне́нїй, во а҆́гг҃лоподо́бное безпеча́льное житїѐ сподо́билсѧ є҆сѝ дости́гнꙋти, та́кѡ сподо́би и҆ на́мъ грѣ̑шнымъ мо́рѧ сегѡ̀, вла́емагѡ страстьмѝ, пꙋчи́нꙋ безмѧте́жнѡ преплы́ти, и҆мѣ́ѧ тѧ̀, ѻ҆́ч҃е, ко́рмчагѡ ѡ҆ гдⷭ҇ѣ на́шемъ, и҆ дости́гнꙋти чи́стымъ покаѧ́нїемъ ко приста́нищꙋ сп҃се́нїѧ вѣ́чнагѡ. И҆ ꙗ҆́кѡже и҆мѣ́лъ є҆сѝ споспѣ́шникѡвъ тебѣ̀ верхо́вныхъ а҆пⷭ҇лѡвъ петра̀ и҆ па́ѵла въ созида́нїи ѡ҆би́тели, та́кѡ подви́гни и҆́хъ ѹ҆милосе́рдитисѧ и҆ ѡ҆ на́съ недосто́йныхъ, и҆ дарова́ти на́мъ ѿ сꙋгꙋ́быѧ а҆пⷭ҇льскїѧ бла́гости дерзнове́нїе ко хрⷭ҇тꙋ̀ бг҃ꙋ. Вѣ́рꙋемъ бо, ꙗ҆́кѡ а҆́ще мо́щи твоѧ̑ ст҃ы̑ѧ и҆ сокровє́нны въ землѝ, но ты̀ ца́рствꙋеши со и҆збра́нными бж҃їими на нб҃сѝ: и҆схода́тайствꙋй ѹ҆̀бо, да и҆ на́мъ грѣ̑шнымъ мл҃твами твои́ми, да ѿве́рзетсѧ две́рь црⷭ҇твїѧ нбⷭ҇нагѡ въ безконе́чныѧ вѣ́ки. <red>А҆</red>ми́нь.

{% illustration "small-ornaments/medallion-lukovich", "small" %}
