---
title: "І҆́косъ г҃"
navigation:
  key: akathists-petrrost-6
  title: "І҆́косъ г҃"
  parent: akathists-petrrost
  order: 6
type: "akathist"
---

## І҆́косъ г҃:

<red>И҆</red>мы́й бг҃опрїѧ́тнꙋю мы́сль, ст҃ы́й пе́тре, позна́ти и҆́стины хрⷭ҇тїа́нскїѧ вѣ́ры, при втори́чномъ прише́ствїи во ѻ҆рдꙋ̀ росто́вскагѡ ст҃и́телѧ кѷрі́лла, ра́ди и҆сцѣле́нїѧ царе́ва сы́на, и҆ ви́дѣвъ чꙋде́сное є҆гѡ̀ ѡ҆здравле́нїе блгⷣтїю хрⷭ҇то́вою и҆ мл҃твами а҆рхїере́а бж҃їѧ соверши́вшеесѧ, ты̀ крѣпча́е прилѣпи́лсѧ є҆сѝ ко хрⷭ҇тꙋ̀, и҆ возжела́лъ є҆сѝ бы́ти хрⷭ҇тїани́нъ. тѣ́мже ра́достнѡ взыва́емъ тѝ такѡва́ѧ:

<red>Р</red>а́дꙋйсѧ, ꙗ҆́кѡ подо́бникъ бы́лъ є҆сѝ соиме́нномꙋ тѝ верхо́вномꙋ а҆пⷭ҇лꙋ петрꙋ̀: ра́дꙋйсѧ, подо́бнѡ є҆мꙋ̀, ѡ҆ста́вившемꙋ мрє́жи и҆ ѻ҆тца̀ своегѡ̀, и҆ ты̀ до́мъ ца́рскїй и҆ сро́дство своѐ ѡ҆ста́вилъ є҆сѝ. Ра́дꙋйсѧ, ꙗ҆́кѡ сла́вꙋ наслѣ́дїѧ земна́гѡ ца́рства во ѻ҆рдѣ̀ ты̀ презрѣ́лъ є҆сѝ: ра́дꙋйсѧ, ꙗ҆́кѡ всѧ̑ кра̑снаѧ мі́ра сегѡ̀ во ѹ҆мє́ты хрⷭ҇та̀ ра́ди вмѣни́лъ є҆сѝ. Ра́дꙋйсѧ, ꙗ҆́кѡ во слѣ́дъ хрⷭ҇та̀ бг҃а ра́достнѡ поте́клъ є҆сѝ: ра́дꙋйсѧ, ꙗ҆́кѡ женонеи́стовꙋю стра́сть а҆га́рѧнскꙋю ѿве́рглъ є҆сѝ. Ра́дꙋйсѧ, ꙗ҆́кѡ те́плою дꙋше́ю креще́нїѧ ст҃а́гѡ ты̀ взыска́лъ є҆сѝ: ра́дꙋйсѧ, ꙗ҆́кѡ тѣ́мъ ѡ҆сїѧ́нїе хрⷭ҇то́во въ се́рдцѣ твое́мъ прїѧ́лъ є҆сѝ. Ра́дꙋйсѧ, ꙗ҆́кѡ возлюби́вшагѡ на́съ пре́жде сложе́нїѧ мі́ра прїи́скреннѣ возлю́билъ є҆сѝ: ра́дꙋйсѧ, ꙗ҆́кѡ благо́е и҆́го хрⷭ҇то́во прїѧ́ти восхотѣ́лъ є҆сѝ. Ра́дꙋйсѧ, ꙗ҆́кѡ бре́мѧ їи҃сово ле́гкое понестѝ потща́лсѧ є҆сѝ.

<red>Р</red>а́дꙋйсѧ, прпⷣбне цр҃е́виче пе́тре, росто́вскїй чꙋдотво́рче.
