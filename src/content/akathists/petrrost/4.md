---
title: "І҆́косъ в҃"
navigation:
  key: akathists-petrrost-4
  title: "І҆́косъ в҃"
  parent: akathists-petrrost
  order: 4
type: "akathist"
---

## І҆́косъ в҃:

<red>Р</red>а́зꙋмъ недоразꙋмѣва́емый ѡ҆ Трїѷпоста́сном бж҃ествѣ̀, и҆ ѡ҆ безсѣ́менномъ воплоще́нїи бг҃а сло́ва, разꙋмѣ́ти не и҆ска́хꙋ ѡ҆слѣпле́ннїи пре́лестїю і҆дѡлослꙋже́нїѧ дре́внїи ха́ны ѻ҆рды́нстїи: ты́ же, ст҃ы́й пе́тре, по блгⷣти бж҃їей ѡ҆зари́вшей тѧ̀, и҆ въ невѣ́рїи є҆щѐ тѝ сꙋ́щꙋ свѣти́льника росто́вскїѧ па́ствы є҆пⷭ҇копа кѷрі́лла въ наꙋче́нїе тѧ̀ хрⷭ҇тїа́нстѣй вѣ́рѣ взыска́лъ є҆сѝ. сегѡ̀ ра́ди ѹ҆блажа́емъ тѧ̀ си́це:

<red>Р</red>а́дꙋйсѧ, подо́бнѣ корни́лїю со́тникꙋ, и҆ въ ꙗ҆зы́чествѣ добродѣ́тельми сїѧ́вый: ра́дꙋйсѧ, подо́бнѣ є҆мꙋ̀, вмѣ́стѡ а҆пⷭ҇тола петра̀ прее́мника а҆пⷭ҇тольскагѡ, є҆пі́скопа кѷрі́лла взыска́вый. Ра́дꙋйсѧ, ꙗ҆́кѡ на тебѣ̀ сбы́стсѧ апⷭ҇лькое сло́во: во всѧ́комъ ꙗ҆зы́цѣ боѧ́йсѧ бг҃а и҆ дѣ́лаѧй пра́вдꙋ, прїѧ́тенъ є҆мꙋ̀ є҆́сть: ра́дꙋйсѧ, ꙗ҆́кѡ всеви́дѧщее ѻ҆́ко бж҃їе, ѹ҆зрѣ́въ твоѐ ѹ҆се́рдїе, блгⷣтїю ст҃а́гѡ дх҃а ѡ҆зарѝ тѧ̀. Ра́дꙋйсѧ, ꙗ҆́кѡ неизрече́нный бж҃їй про́мыслъ потре́бы ра́ди цр҃кве, тебѣ́ же во сп҃се́нїе є҆пⷭ҇копа кѷрі́лла во ѻ҆рдꙋ̀ приведѐ: ра́дꙋйсѧ, ꙗ҆́кѡ росто́вскїй і҆ера́рхъ царѧ̀ берка́ѧ, дѧ́дю твоего̀, бесѣ́дою ѡ҆ чꙋдесѣ́хъ въ цр҃кви хрⷭ҇то́вой ꙗ҆влѧ́емыхъ ѹ҆сладѝ. Ра́дꙋйсѧ, ꙗ҆́кѡ ты̀, мла́дъ бы́въ ю҆́ноша, глаголами ст҃и́телѧ кѷрі́лла се́рдце своѐ ѹ҆милѝ: ра́дꙋйсѧ, ꙗ҆́кѡ размышле́нїемъ ѡ҆ хрⷭ҇тїа́нстѣй вѣ́рѣ ѹ҆́мъ тво́й просвѣтѝ. Ра́дꙋйсѧ, ꙗ҆́кѡ въ любо́вь хрⷭ҇то́вꙋ дꙋше́ю свое́ю ѹ҆ловле́нъ бы́лъ є҆сѝ: ра́дꙋйсѧ, ꙗ҆́кѡ ѿ любвѐ серде́чныѧ къ бг҃ꙋ слезы̀ ѿ ѻ҆́чїю и҆сточѝ. Ра́дꙋйсѧ, ꙗ҆́кѡ ме́рзость і҆дѡлослꙋже́нїѧ презрѣ̀: ра́дꙋйсѧ, ꙗ҆́кѡ въ хрⷭ҇тїа́нстѣй вѣ́рѣ ѹ҆тверди́тисѧ и҆́скреннѡ вожделѣ́лъ є҆сѝ.

<red>Р</red>а́дꙋйсѧ, прпⷣбне цр҃е́виче пе́тре, росто́вскїй чꙋдотво́рче.
