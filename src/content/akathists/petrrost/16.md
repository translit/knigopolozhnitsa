---
title: "І҆́косъ и҃"
navigation:
  key: akathists-petrrost-16
  title: "І҆́косъ и҃"
  parent: akathists-petrrost
  order: 16
type: "akathist"
---

## І҆́косъ и҃:

<red>В</red>е́сь бы́въ, блаже́нне цр҃е́виче пе́тре, погрꙋже́нъ въ размышле́нїе ѡ҆ бз҃ѣ по видѣ́нїи а҆пⷭ҇лъ и҆ ѡ҆ созида́нїи ѡ҆би́тели, при мл҃твенныхъ же и҆ по́стныхъ трꙋдѣ́хъ, смире́нїю и҆ послꙋша́нїю и҆ терпѣ́нїю наꙋчи́лсѧ є҆сѝ, ꙗ҆́кѡже по́вѣсть житїѧ̀ твоегѡ̀ ꙗ҆влѧ́етъ, сегѡ̀ ра́ди вопїе́мъ тѝ:

<red>Р</red>а́дꙋйсѧ, къ созида́нїю ѡ҆би́тели ре́вность ве́лїю и҆мѣ́вый: ра́дꙋйсѧ, за́повѣдь а҆пⷭ҇льскꙋю тща́тельнѡ и҆спо́лнивый. Ра́дꙋйсѧ, ꙗ҆́кѡ на совѣ́тъ кнѧ́зѧ со є҆пⷭ҇копомъ ѡ҆ тебѣ̀ прише́дый: ра́дꙋйсѧ, намѣ́ренїе кнѧ́зѧ ѡ҆ сочета́нїи тѧ̀ бра́комъ без̾ ро́пота послꙋ́шавый. Ра́дꙋйсѧ, взыска́нїю тебѣ̀ кнѧ́земъ невѣ́сты и҆з̾ че́стна ро́да не прекосло́вивый: ра́дꙋйсѧ, тѣ́мъ послꙋша́нїе ко кнѧ́зю и҆ є҆пⷭ҇копꙋ показа́вый. Ра́дꙋйсѧ, во́лѧ гдⷭ҇нѧ и҆ ва́ша да бꙋ́детъ, ѿвѣща́вый: ра́дꙋйсѧ, по жела́нїю кнѧ́зѧ и҆ є҆пⷭ҇копа, зако́нномꙋ сꙋпрꙋ́жествꙋ прїѡбщи́выйсѧ. Ра́дꙋйсѧ, сами́мъ є҆пⷭ҇копомъ ст҃ы́мъ і҆гна́тїемъ браковѣнча́нный: ра́дꙋйсѧ, а҆пⷭ҇льскаѧ словеса̀: бра́къ че́стенъ и҆ ло́же нескве́рно, вѣ́рнѡ сохрани́вый. Ра́дꙋйсѧ, и҆ въ сꙋпрꙋ́жеской жи́зни въ дѣ́ланїи добродѣ́телей и҆скꙋ́сна себѐ ꙗ҆ви́вый.

<red>Р</red>а́дꙋйсѧ, прпⷣбне цр҃е́виче пе́тре, росто́вскїй чꙋдотво́рче.
