---
title: "І҆́косъ а҃і"
navigation:
  key: akathists-petrrost-22
  title: "І҆́косъ а҃і"
  parent: akathists-petrrost
  order: 22
type: "akathist"
---

## І҆́косъ а҃і:

<red>Ꙗ҆́</red>кѡ свѣтоза́рнꙋю ѕвѣздꙋ̀ во ѡ҆би́тели, и҆ свѣтоно́снꙋю свѣщꙋ̀ на свѣ́щницѣ цр҃кви хрⷭ҇то́вой, зри́мъ тѧ̀, прпⷣбне цр҃евиче пе́тре, и҆ во ѹ҆миле́нїи дꙋ́шъ и҆ серде́цъ на́шихъ пою́ще, взыва́емъ тѝ си́це:

<red>Р</red>а́дꙋйсѧ, и҆ въ сꙋпрꙋ́жествѣ бы́въ, ѡ҆би́тели тобо́ю созда́ннѣй помога́вый: ра́дꙋйсѧ, по сконча́нїи сꙋпрꙋ́жницы твоеѧ̀ ѿвергі́йсѧ мі́ра. Ра́дꙋйсѧ, въ созда́ннꙋю тобо́ю ѡ҆би́тель пресели́выйсѧ: ра́дꙋйсѧ, мона́шеское въ не́й житїѐ воспрїѧ́вый. Ра́дꙋйсѧ, въ а҆́гг҃льскїй ѡ҆́бразъ ѡ҆блече́нный: ра́дꙋйсѧ, па́ки и҆ во и҆́ноцѣхъ петро́мъ нарече́нный. Ра́дꙋйсѧ, ѡ҆́бразъ добродѣ́тельнагѡ житїѧ̀ все́й бра́тїи бы́вый: ра́дꙋйсѧ, смире́нїе глꙋбоча́йшее стѧжа́вый. Ра́дꙋйсѧ, поще́нїю внима́вый: ра́дꙋйсѧ, мл҃твы твоѧ̑ къ бг҃ꙋ ꙗ҆́кѡ бл҃гово́нный ѳѷмїа́мъ, возноси́вый. Ра́дꙋйсѧ, по трꙋдѣ́хъ мно́гихъ во ѡ҆би́тели твое́й ко гдⷭ҇ꙋ въ невече́рнїй свѣ́тъ ѿше́дый: ра́дꙋйсѧ, ꙗ҆́кѡ преблагі́й гдⷭ҇ь, за премнѡ́гїѧ твоѧ̑ добродѣ̑тели, ст҃ы̑ѧ твоѧ̑ мо́щи нетлѣ́нїемъ просла́ви.

<red>Р</red>а́дꙋйсѧ, прпⷣбне цр҃е́виче пе́тре, росто́вскїй чꙋдотво́рче.
