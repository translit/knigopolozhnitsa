---
title: "І҆́косъ з҃"
navigation:
  key: akathists-petrrost-14
  title: "І҆́косъ з҃"
  parent: akathists-petrrost
  order: 14
type: "akathist"
---

## І҆́косъ з҃:

<red>Н</red>о́вое чꙋ́до и҆ ди́вное, премꙋ́дростїю сꙋде́бъ бж҃їихъ, и҆спо́лнисѧ на тебѣ̀, бл҃же́нне цр҃е́виче пе́тре, є҆гда̀ помышлѧ́ющꙋ тѝ созда́ти це́рковь и҆ при не́й монасты́рь ѹ҆стро́ити, дово́льнагѡ же на дѣ́ло сїѐ не и҆мꙋ́щꙋ стѧжа̑нїѧ, и҆ ѡ҆ се́мъ болѣ́знꙋющꙋ се́рдцемъ, слꙋчи́сѧ тѝ ѹ҆снꙋ́ти на бре́зѣ є҆зе́ра не́ро, и҆ ви́дѣти во снѣ̀ верхо́вныхъ а҆пⷭ҇лъ петра̀ и҆ па́ѵла грѧдꙋ́щихъ и҆ два̀ мѣшца̀ злата̀ и҆ сребра̀ на созида́нїе ѡ҆би́тели во и҆́мѧ и҆́хъ вдаю́щихъ: возбнꙋ́въ же ѿ сна̀ во ѹ҆́жасѣ и҆ ꙗ҆́вѣ ѻ҆́ныѧ ѹ҆зрѣ́въ, и҆ въ рꙋка́хъ твои́хъ зла́то и҆ сребро̀ ѡ҆щꙋти́въ, возра́довалсѧ съ тре́петомъ. Тогѡ̀ ра́ди и҆ мы̀ воспѣва́ти тебѣ̀ наꙋчи́хомсѧ, глаго́люще:

<red>Р</red>а́дꙋйсѧ, попече́нїе ѡ҆ созда́нїи це́ркви ѿ любвѐ къ бг҃ꙋ воз̾имѣ́вый: ра́дꙋйсѧ, ѡ҆бъ ѹ҆стро́енїи ѡ҆би́тели неꙋсы́пнѡ пекі́йсѧ. Ра́дꙋйсѧ, своѐ и҆́ноческое житїѐ прⷪ҇ро́чески предзнаменова́вый: ра́дꙋйсѧ, на созда́нїе ѻ҆́ныхъ дово́льнѡ не и҆мѣ́въ сокро́вища, жела́нїѧ своегѡ̀ не ѡ҆ста́вивый. Ра́дꙋйсѧ, несомнѣ́ннꙋю на него̀ наде́ждꙋ и҆мѣ́вый: ра́дꙋйсѧ, въ со́ннѣмъ видѣ́нїи и҆ ꙗ҆́вѣ верхо́вныхъ а҆пⷭ҇тѡлъ петра̀ и҆ па́ѵла ѹ҆зрѣ́вый. Ра́дꙋйсѧ, дарова́нїе и҆́хъ тебѣ̀ злата̀ и҆ сребра̀ въ рꙋ́цѣ прїе́мый: ра́дꙋйсѧ, за́повѣдь и҆́хъ ѡ҆ прїѡбрѣ́тенїи трїе́хъ і҆кѡ́нъ на то́ржищи и҆спо́лнивый. Ра́дꙋйсѧ, і҆кѡ́ны бг҃ома́тери съ предвѣ́чнымъ младе́нцемъ, ст҃и́телѧ нїкола́а и҆ великомꙋ́ченика дими́трїѧ ѹ҆ і҆кѡнопи́сца, сребро́мъ и҆ зла́томъ а҆пⷭ҇льскимъ прїѡбрѣты́й.

<red>Р</red>а́дꙋйсѧ, прпⷣбне цр҃е́виче пе́тре, росто́вскїй чꙋдотво́рче.
