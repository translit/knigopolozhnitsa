---
title: "І҆́косъ є҃"
navigation:
  key: akathists-petrrost-10
  title: "І҆́косъ є҃"
  parent: akathists-petrrost
  order: 10
type: "akathist"
---

## І҆́косъ є҃:

<red>В</red>и́дѣша лю́дїе росто́встїи, ꙗ҆́кѡ возсїѧ̀ въ се́рдцѣ твое́мъ свѣ́тъ хрⷭ҇та̀ бг҃а, и҆ и҆з̾ невѣ́рїѧ ѡ҆братѝ тѧ̀ въ правовѣ́рїе, возра́довашасѧ сердцы̀ свои́ми, сегѡ̀ ра́ди и҆ мы̀ ѹ҆диви́вшесѧ неизрече́нномꙋ смотре́нїю бж҃їю, вопїе́мъ тѝ:

<red>Р</red>а́дꙋйсѧ, по прише́ствїи въ росто́въ, бл҃голѣ́пїе хра́мѡвъ бж҃їихъ съ любо́вїю и҆ бл҃гоговѣ́нїемъ созерца́вый: ра́дꙋйсѧ, себѐ сама́го во хра́мъ дꙋхо́венъ ѹ҆стро́ивый. Ра́дꙋйсѧ, и҆ не бы́въ є҆щѐ просвѣще́нъ ст҃ы́мъ креще́нїемъ, въ цр҃кви бж҃їей пребыва́вый: ра́дꙋйсѧ, церкѡ́внаѧ чтє́нїѧ и҆ пѣ̑нїѧ сла́дцѣ внима́вый. Ра́дꙋйсѧ, по ѹ҆ме́ртвїи царѧ̀ берка̀ѧ во ѻ҆рдѣ возврати́тисѧ тꙋда̀ не восхотѣ́вый: ра́дꙋйсѧ, и҆ взыска́нїю ѡ҆ тебѣ̀ бы́вшꙋ, под̾ кро́вомъ ст҃и́телѧ себѐ ѹ҆кры́вый. Ра́дꙋйсѧ, мздовоздаѧ́нїѧ въ црⷭ҇твїи нбⷭ҇нѣмъ возжела́вый: ра́дꙋйсѧ, креще́нїѧ ст҃а́гѡ со ѹ҆се́рдїемъ и҆ вѣ́рою и҆спроси́вый. Ра́дꙋйсѧ, та́инство креще́нїѧ рꙋко́ю є҆пⷭ҇копа прїе́мый: ра́дꙋйсѧ, во и҆́мѧ а҆пⷭ҇ла пе́тръ нарече́нный. Ра́дꙋйсѧ, гра́мотѣ и҆ цр҃ко́вномꙋ чте́нїю и҆ пѣ́нїю прилѣ́жнѡ наꙋчи́выйсѧ: ра́дꙋйсѧ, длѧ ѹ҆твержде́нїѧ въ вѣ́рѣ хрⷭ҇тїа́нстѣй въ до́мѣ а҆рхїере́йстѣмъ всели́выйсѧ.

<red>Р</red>а́дꙋйсѧ, прпⷣбне цр҃е́виче пе́тре, росто́вскїй чꙋдотво́рче.
