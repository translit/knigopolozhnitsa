---
title: "І҆́косъ є҃"
navigation:
  key: akathists-panteleimon-10
  title: "І҆́косъ є҃"
  parent: akathists-panteleimon
  order: 10
type: "akathist"
---

## І҆́косъ є҃:

<red>Ѹ҆</red>зрѣ̀ свѣ́тъ слѣпы́й, є҆мꙋ́же съ призыва́нїемъ и҆́мене хрⷭ҇то́ва прикоснꙋ́лсѧ є҆сѝ ты̀, сла́вне. Є҆рмола́емъ бо пресвѵ́терѡмъ просвѣще́нъ, ѿри́нꙋвъ ѻ҆те́ческое многобж҃їе, воспрїѧ́лъ є҆сѝ ма́тернее благоче́стїе, и҆́мже и҆ ѻ҆тца̀ просвѣти́лъ є҆сѝ. Сегѡ̀ ра́ди тебє̀, сла́вномꙋ ѹ҆го́дникꙋ бж҃їю и҆ чꙋ́дномꙋ врачꙋ̀, взыва́емъ:

<red>Р</red>а́дꙋйсѧ, къ бг҃ꙋ ве́лїе раче́нїе и҆мѣ́ѧй: ра́дꙋйсѧ, присногорѧ́щїй ѻ҆гню̀ бжⷭ҇твенныѧ любвѐ. Ра́дꙋйсѧ, дѣ́ѧтельный послꙋ́шателю свѧще́нныхъ поꙋче́нїй є҆рмола́а: ра́дꙋйсѧ, послѣ́довавый совѣ́тамъ ма́тере твоеѧ̀ Є҆ввꙋ́лы. Ра́дꙋйсѧ, ꙗ҆́кѡ всѧ̀ разда́лъ є҆сѝ, да хрⷭ҇та̀ прїѡбрѧ́щеши: ра́дꙋйсѧ, любо́вь къ мі́рꙋ любо́вїю бж҃їею побѣди́вый. Ра́дꙋйсѧ, ꙗ҆́кѡ вмѣ́сто сла́дкихъ мі́ра за хрⷭ҇та̀ лю́таѧ страда̑нїѧ прїѧ́лъ є҆сѝ: ра́дꙋйсѧ, ꙗ҆́кѡ ѻ҆́бщникъ сотвори́лсѧ є҆сѝ стрⷭ҇те́мъ хрⷭ҇то́вымъ. Ра́дꙋйсѧ, восторжествова́вый надъ всѣ́ми страстьмѝ: ра́дꙋйсѧ, ѹ҆краси́выйсѧ блгⷣтнымъ безстра́стїемъ. Ра́дꙋйсѧ, и҆сполнѧ́ѧй ра́дости притека́ющїѧ къ тебє̀: ра́дꙋйсѧ, тꙋ́не и҆сцѣлѧ́ѧй всѣ́хъ блгⷣтїю хрⷭ҇то́вою.

<red>Р</red>а́дꙋйсѧ, великомч҃ниче и҆ цѣли́телю пантелеи́моне.
