---
title: "І҆́косъ в҃і"
navigation:
  key: akathists-panteleimon-24
  title: "І҆́косъ в҃і"
  parent: akathists-panteleimon
  order: 24
type: "akathist"
---

## І҆́косъ в҃і:

<red>П</red>ою́ще многострада̑льныѧ по́двиги твоѧ̑ за хрⷭ҇та̀, сла́вный страстоте́рпче, хва́лимъ долготерпѣ́нїе твоѐ, ѹ҆блажа́емъ мꙋ́ченическꙋю кончи́нꙋ, почита́емъ и҆ свѧще́ннꙋю па́мѧть твою̀, застꙋ́пниче на́шъ и҆ цѣли́телю, и҆ въ похвалꙋ̀ сицєва́ѧ тебє̀ зове́мъ:

<red>Р</red>а́дꙋйсѧ, благоче́стїѧ трꙋбо̀ благозвꙋ́чнаѧ: ра́дꙋйсѧ, мечꙋ̀, посека́ѧй нече́стїе. Ра́дꙋйсѧ, строга́нный на дре́ве за распросте́ршаго рꙋ́цѣ своѝ на дре́ве кре́стнѣмъ: ра́дꙋйсѧ, ꙗ҆́кѡ ѡ҆палѧ́емь за него̀, пре́лести пе́щь погаси́лъ є҆сѝ. Ра́дꙋйсѧ, ꙗ҆́звами твои́ми враги̑ ѹ҆ѧзви́вый: ра́дꙋйсѧ, кро́вїю твоє́ю тѡ́ки і҆́дольскїѧ кро́вѣ и҆зсꙋши́вый. Ра́дꙋйсѧ, въ кипѧ́щее ѻ҆́лово ввѣ́рженный за хрⷭ҇та̀: ра́дꙋйсѧ, погрꙋже́нный за и҆́мѧ є҆го̀ въ вода́хъ морски́хъ. Ра́дꙋйсѧ, промышле́нїемъ бж҃їимъ неврежде́нъ въ си́хъ пребы́вый: ра́дꙋйсѧ, ꙗ҆́кѡ чре́зъ ѻ҆́гнь и҆ во́дꙋ мꙋче́нїѧ вше́лъ є҆сѝ въ поко́й нбⷭ҇ный. Ра́дꙋйсѧ, и҆злива́ѧй неизсѧка́емыѧ стрꙋи̑ млⷭ҇ти вѣ́рнымъ: ра́дꙋйсѧ, благосострада́тельный врачꙋ̀, и҆сцѣле́нїѧ блгⷣть подава́ѧй.

<red>Р</red>а́дꙋйсѧ, великомч҃ниче и҆ цѣли́телю пантелеи́моне.
