---
title: "І҆́косъ і҃"
navigation:
  key: akathists-panteleimon-20
  title: "І҆́косъ і҃"
  parent: akathists-panteleimon
  order: 20
type: "akathist"
---

## І҆́косъ і҃:

<red>С</red>тѣ́нꙋ тѧ̀ тве́рдꙋ ѡ҆брѣ́тъ мꙋчи́тель, никі́ими же мꙋ́ками побѣди́мꙋ, покꙋси́сѧ сокрꙋши́ти крѣ́пость твою̀ зꙋбы̀ ѕвѣре́й и҆ ѻ҆́стрїѧми мꙋчи́лищнаго колеса̀, ѡ҆ба́че и҆ въ се́мъ ничто́же ѹ҆спѐ: си́ла бо хрⷭ҇то́ва лю́тость ѕвѣре́й ѹ҆кротѝ, а҆ стра́шное ко́ло, на не́мже ѡ҆браща́емо бѣ̀ тѣ́ло твоѐ, а҆́бїе сокрꙋши́сѧ. Тебє̀ ѹ҆̀бо непобѣди́момꙋ страстоте́рпцꙋ зове́мъ:

<red>Р</red>а́дꙋйсѧ, честно́е хрⷭ҇то́во и҆збра́нїе: ра́дꙋйсѧ, непоро́чное бг҃ови благоꙋха́нїе. Ра́дꙋйсѧ, тве́рдый а҆дама́нте цр҃кве: ра́дꙋйсѧ, непоколеби́мый сто́лпе, досѧза́ѧй до небесѐ. Ра́дꙋйсѧ, ѕвѣ́ри ви̑димыѧ ѹ҆кроща́ѧй: ра́дꙋйсѧ, драко́новъ невиди́мыхъ сокрꙋша́ѧй. Ра́дꙋйсѧ, ѡ҆багре́нный твоє́ю за хрⷭ҇та̀ кро́вїю срастворе́нною млеко́мъ: ра́дꙋйсѧ, неꙋвѧда́емыѧ прїе́мый вѣнцы̀. Ра́дꙋйсѧ, ра́дость причини́вый а҆́гг҃ломъ и҆ человѣ́комъ: ра́дꙋйсѧ, просла́вленный бг҃омъ на небесѝ и҆ на землѝ. Ра́дꙋйсѧ, небожи́телю, ликовствꙋ́ѧй съ мꙋ́чєники: ра́дꙋйсѧ, насыща́ѧйсѧ лицезрѣ́нїемъ хрⷭ҇та̀ пресла́дкимъ.

<red>Р</red>а́дꙋйсѧ, великомч҃ниче и҆ цѣли́телю пантелеи́моне.
