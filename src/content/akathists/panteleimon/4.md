---
title: "І҆́косъ в҃"
navigation:
  key: akathists-panteleimon-4
  title: "І҆́косъ в҃"
  parent: akathists-panteleimon
  order: 4
type: "akathist"
---

## І҆́косъ в҃:

<red>Р</red>а́зꙋмъ бг҃одꙋхнове́нъ и҆мѣ́ѧ, ѽ до́блїй вои́телю пантелеи́моне, и҆зꙋми́лъ є҆сѝ царѧ̀ маѯїмїа́на мꙋ́жествомъ дꙋшѝ твоеѧ̀ и҆ словесы̀, и҆́миже дерзнове́ннѡ проповѣ́далъ є҆сѝ хрⷭ҇та̀. Тѣ̑мже похвалѧ́юще дерзнове́нїе твоѐ, глаго́лемъ тѝ си́це:

<red>Р</red>а́дꙋйсѧ, ѹ҆грѡ́зы маѯїмїа́на презрѣ́вый: ра́дꙋйсѧ, совѣ́тѡмъ нечести́выхъ не покори́выйсѧ. Ра́дꙋйсѧ, насажде́нїе и҆́стиннагѡ бг҃опочита́нїѧ: ра́дꙋйсѧ, и҆скорене́нїе де́мѡнскагѡ слꙋже́нїѧ. Ра́дꙋйсѧ, неи́стѡвства мꙋчи́телей и҆зобличи́телю: ра́дꙋйсѧ, і҆́дольскїѧ пре́лести низложи́телю. Ра́дꙋйсѧ, разгна́вый нечести́выхъ собо́рища: ра́дꙋйсѧ, премѣни́вый тлѣ̑ннаѧ на нбⷭ҇наѧ. Ра́дꙋйсѧ, собесѣ́дниче невеще́ственныхъ а҆́гг҃ловъ: ра́дꙋйсѧ, сликовствова́телю многострада́льныхъ ст҃ы́хъ. Ра́дꙋйсѧ, и҆́мже сатана̀ посрами́сѧ: ра́дꙋйсѧ, и҆́мже хрⷭ҇то́съ просла́висѧ.

<red>Р</red>а́дꙋйсѧ, великомч҃ниче и҆ цѣли́телю пантелеи́моне.
