---
title: "І҆́косъ а҃"
navigation:
  key: akathists-panteleimon-2
  title: "І҆́косъ а҃"
  parent: akathists-panteleimon
  order: 2
type: "akathist"
---

## І҆́косъ а҃:

<red>А҆́</red>гг҃ла земна́гѡ и҆ нбⷭ҇нагѡ человѣ̑ка вѣ́мы тѧ̀, сла́вный пантелеи́моне: а҆́гг҃льскою бо непоро́чностїю и҆ мꙋ́ченичествомъ ѹ҆кра́шенъ, пресели́лсѧ є҆сѝ ѿ землѝ на не́бо, и҆дѣ́же со а҆́гг҃лы и҆ всѣ́ми ст҃ы́ми предстоѧ̀ прⷭ҇то́лꙋ гдⷭ҇а сла́вы, моли́сѧ ѡ҆ на́съ, земны́хъ, почита́ющихъ тѧ̀ зва́нїи си́ми:

<red>Р</red>а́дꙋйсѧ, свѣ́тлосте бл҃гоче́стїѧ: ра́дꙋйсѧ, пресла́вный свѣти́льниче цр҃кви. Ра́дꙋйсѧ, мч҃никѡвъ пречестны́хъ ѹ҆краше́нїе: ра́дꙋйсѧ, вѣ̑рныхъ въ непоколеби́момъ терпѣ́нїи ѹ҆твержде́нїе. Ра́дꙋйсѧ, ю҆́ности преизрѧ́днаѧ похвало̀: ра́дꙋйсѧ, побо́рниче хрⷭ҇то́въ, въ мꙋ́жествѣ неѡдолѣ́нный. Ра́дꙋйсѧ, произра́стшїй въ мі́рѣ, премі́ренъ ꙗ҆ви́выйсѧ: ра́дꙋйсѧ, а҆́гг҃ле во пло́ти, превосходѧ́й сме́ртныхъ. Ра́дꙋйсѧ, небожи́телю всебл҃же́нный: ра́дꙋйсѧ, бжⷭ҇твеннаго ра́зꙋма вмести́лище. Ра́дꙋйсѧ, и҆́мже вѣ́ра возвы́сисѧ: ра́дꙋйсѧ, и҆́мже преле́сть низложи́сѧ.

<red>Р</red>а́дꙋйсѧ, великомч҃ниче и҆ цѣли́телю пантелеи́моне.
