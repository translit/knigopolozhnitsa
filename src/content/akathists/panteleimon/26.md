---
title: "Мл҃тва великомч҃никꙋ и҆ цѣли́телю пантелеи́монꙋ"
navigation:
  key: akathists-panteleimon-26
  title: "Мл҃тва великомч҃никꙋ и҆ цѣли́телю пантелеи́монꙋ"
  parent: akathists-panteleimon
  order: 26
type: "akathist"
---

## Мл҃тва великомч҃никꙋ и҆ цѣли́телю пантелеи́монꙋ:

<versal>Ѽ</versal> вели́кїй хрⷭ҇то́въ ѹ҆го́дниче и҆ пресла́вный цѣле́бниче, великомч҃ниче пантелеи́моне! Дꙋше́ю на небесѝ прⷭ҇то́лꙋ бж҃їю предстоѧ́й и҆ трїѷпоста́сныѧ є҆го̀ сла́вы наслажда́ѧйсѧ, тѣ́ломъ же и҆ ли́кѡмъ ст҃ы́мъ на землѝ въ бжⷭ҇твенныхъ хра́мѣхъ почива́ѧй и҆ да́нною тѝ свы́ше блгⷣтїю разли́чнаѧ чꙋдеса̀ и҆сточа́ѧй, при́зри млⷭ҇тивнымъ твои́мъ ѻ҆́комъ на предстоѧ́щїѧ лю́ди, честнѣ́й твое́й і҆кѡ́нѣ ѹ҆ми́льнѡ молѧ́щїѧсѧ и҆ просѧ́щїѧ ѿ тебє̀ цѣлє́бныѧ по́мощи и҆ застꙋпле́нїѧ: Прострѝ ко гдⷭ҇ꙋ бг҃ꙋ на́шемꙋ те́плыѧ твоѧ̑ мл҃твы̀ и҆ и҆спросѝ дꙋша́мъ на́шимъ ѡ҆ставле́нїе согрѣше́нїй. Сѐ бо мы̀, за беззако́нїѧ на̑ша не смѣ́юще возвѣстѝ ѻ҆чеса̀ на̑ша къ высотѣ̀ нбⷭ҇нѣй, нижѐ вознестѝ гла́съ моле́бный къ є҆го̀ въ бжⷭ҇твѐ непристꙋ́пнѣй сла́вѣ, се́рдцемъ сокрꙋшє́ннымъ и҆ дꙋ́хомъ смирє́ннымъ тебє̀, хода́таѧ млⷭ҇тива ко влⷣцѣ и҆ моли́твенника за ны̀, грѣ̑шныѧ, призыва́емъ, ꙗ҆́кѡ ты̀ прїѧ́лъ є҆сѝ блгⷣть ѿ него̀ недꙋ̑ги ѿгонѧ́ти и҆ стра̑сти и҆сцѣлѧ́ти. Тебє̀ ѹ҆̀бо про́симъ: не пре́зри на́съ, недосто́йныхъ, молѧ́щихсѧ тебє̀ и҆ твоеѧ̀ по́мощи тре́бꙋющихъ. Бꙋ́ди на́мъ въ печа́лехъ ѹ҆тѣ́шитель, въ недꙋ́зѣхъ лю́тыхъ стра́ждꙋющимъ вра́чъ, напа́ствꙋємымъ ско́рый покрови́тель, ѻ҆чесе́мъ недꙋ́гꙋющимъ прозрѣ́нїѧ да́тель, ссꙋ́щимъ и҆ младе́нцємъ въ ско́рбѣхъ гото́вѣйшїй предста́тель и҆ и҆сцѣли́тель: И҆схода́тайствꙋй всѣ́мъ всѧ̀, ꙗ҆́же ко спасе́нїю полѣ̑знаѧ, ꙗ҆́кѡ да твои́ми ко гдⷭ҇ꙋ бг҃ꙋ мл҃твами полꙋчи́вше блгⷣть и҆ млⷭ҇ть, просла́вимъ всѣ́хъ благи́хъ и҆сто́чника и҆ даропода́телѧ бг҃а, є҆ди́нагѡ въ трⷪ҇це ст҃ѣ́й сла́вимагѡ ѻ҆ц҃а̀ и҆ сн҃а и҆ ст҃а́гѡ дх҃а ны́нѣ и҆ при́снѡ и҆ во вѣ́ки вѣкѡ́въ. <red>А҆</red>ми́нь.

{% illustration "small-ornaments/ornament-from-12th-century-armenian-gospel-crider", "small" %}
