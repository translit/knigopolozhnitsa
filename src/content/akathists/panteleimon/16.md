---
title: "І҆́косъ и҃"
navigation:
  key: akathists-panteleimon-16
  title: "І҆́косъ и҃"
  parent: akathists-panteleimon
  order: 16
type: "akathist"
---

## І҆́косъ и҃:

<red>В</red>е́сь ѹ҆́мнѣ на небесѝ водворѧ́ѧсѧ, и҆ ни́зꙋ на землѝ сꙋ́щихъ не ѡ҆ставлѧ́еши, сопребыва́ѧ съ на́ми всечестно́ю главо́ю твоє́ю, вели́кїй страстоте́рпче хрⷭ҇то́въ, прїе́млѧ ѿ гдⷭ҇а и҆ подаѧ̀ просвѣще́нїе и҆ ѡ҆свѧще́нїе вопїю́щимъ тебє̀ такѡва́ѧ:

<red>Р</red>а́дꙋйсѧ, премꙋ́дросте бжⷭ҇твенныѧ и҆спо́лненный: ра́дꙋйсѧ, промышлє́нїѧ бж҃їѧ ѡ҆ на́съ таи́нниче. Ра́дꙋйсѧ, бг҃омꙋ́дренныхъ ѹ҆мѡ́въ ѹ҆слажде́нїе: ра́дꙋйсѧ, бг҃олюби́выхъ дꙋ́шъ ѹ҆веселе́нїе. Ра́дꙋйсѧ, пресвѣ́тлый хрⷭ҇то́въ би́сере: ра́дꙋйсѧ, ѡ҆свѧще́нный дꙋше́ю и҆ тѣ́ломъ. Ра́дꙋйсѧ, во дво́рѣхъ перворожде́нныхъ на небесѝ всели́выйсѧ: ра́дꙋйсѧ, въ присноблаже́нныхъ ѡ҆бита́ѧй черто́зѣхъ. Ра́дꙋйсѧ, свѣ́та трⷪ҇ческаго зри́телю: ра́дꙋйсѧ, въ моли́твахъ къ бг҃ꙋ те́плый ѡ҆ на́съ предста́телю. Ра́дꙋйсѧ, просвѣще́нїе дꙋша́мъ подава́ѧй: ра́дꙋйсѧ, скорбѧ́щымъ ѹ҆тѣше́нїе низпосыла́ѧй.

<red>Р</red>а́дꙋйсѧ, великомч҃ниче и҆ цѣли́телю пантелеи́моне.
