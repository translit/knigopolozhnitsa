---
title: "І҆́косъ д҃"
navigation:
  key: akathists-panteleimon-8
  title: "І҆́косъ д҃"
  parent: akathists-panteleimon
  order: 8
type: "akathist"
---

## І҆́косъ д҃:

<red>С</red>лы́шавше никомиді́йстїи лю́дїе ѡ҆ вели́кѡмъ сострада́нїи твое́мъ къ стра́ждꙋщимъ и҆ ѡ҆ безме́здномъ врачева́нїи ѿ всѧ́кихъ болѣ́зней, ѹ҆стреми́шасѧ всѝ къ тебє̀, съ вѣ́рою во врачꙋ́ющꙋю блгⷣть, въ тебє̀ сꙋ́щꙋю, и҆ прїе́млюще ско́раѧ и҆сцѣле́нїѧ ѿ всѧ́кихъ болѣ́зней, прославлѧ́хꙋ бг҃а и҆ тебє̀ велича́хꙋ, всемлⷭ҇тиваго цѣли́телѧ своего̀, зовꙋ́ще тѝ:

<red>Р</red>а́дꙋйсѧ, пома́занный мѵ́ромъ блгⷣти: ра́дꙋйсѧ, хра́ме бг҃а ѡ҆свѧще́нный. Ра́дꙋйсѧ, вели̑каѧ бл҃гочести́выхъ сла́во: ра́дꙋйсѧ, тве́рдаѧ ѡ҆ѕлоблѧ́емыхъ стѣно̀. Ра́дꙋйсѧ, мꙋ́дрыхъ превосходѧ́ѧй ра́зꙋмомъ: ра́дꙋйсѧ, вѣ̑рныхъ ѡ҆сїѧва́ѧй мы́сли. Ра́дꙋйсѧ, бжⷭ҇твенныхъ дарѡ́въ прїѧ́телище и҆ многоѻбра́зныхъ на́мъ млⷭ҇тей гдⷭ҇нихъ и҆сто́чниче: ра́дꙋйсѧ, ско́рый помо́щниче стра́ждꙋщимъ. Ра́дꙋйсѧ, ѡ҆бꙋрева́емыхъ приста́нище: ра́дꙋйсѧ, заблꙋ́ждшихъ наста́вниче. Ра́дꙋйсѧ, болѧ́щихъ тꙋ́не врачꙋ́ѧй: ра́дꙋйсѧ, ѡ҆би́льнѡ и҆сцѣле́нїѧ и҆сточа́ѧй.

<red>Р</red>а́дꙋйсѧ, великомч҃ниче и҆ цѣли́телю пантелеи́моне.
