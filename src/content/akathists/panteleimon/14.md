---
title: "І҆́косъ з҃"
navigation:
  key: akathists-panteleimon-14
  title: "І҆́косъ з҃"
  parent: akathists-panteleimon
  order: 14
type: "akathist"
---

## І҆́косъ з҃:

<red>Є҆</red>гда̀ ѹ҆зрѣ́ша і҆́дѡльстїи чти́тели многолѣ́тна разсла́бленна, моли́твою твоє́ю, свѧ́тѣ, воздви́гнꙋта и҆ ходѧ̑ща, мно́зи ѹ҆вѣ́роваша во хрⷭ҇та̀: жрецы̀ же бѣсо́встїи, за́вистїю снѣда́еми, подвиго́ша царѧ̀ на ꙗ҆́рость. Тебє̀ ѹ҆̀бо неща́дно за хрⷭ҇та̀ стрꙋ́жемꙋ и҆ ѡ҆палѧ́емꙋ бы́вшꙋ, со ѹ҆миле́нїемъ зове́мъ:

<red>Р</red>а́дꙋйсѧ, наслаждє́нїѧ земна̑ѧ презрѣ́вый: ра́дꙋйсѧ, бла́гъ веще́ственныхъ превы́сшїй. Ра́дꙋйсѧ, ꙗ҆́кѡ всѧ̀ кра̑снаѧ мі́ра сегѡ̀ нивочто́же вмѣни́лъ є҆сѝ: ра́дꙋйсѧ, ꙗ҆́кѡ сла́вꙋ скоротекꙋ́щꙋю съ себѣ̀ ѡ҆трѧ́слъ є҆сѝ. Ра́дꙋйсѧ, неꙋлови́мъ пребы́вый ловлє́нїѧ велїа́ра: ра́дꙋйсѧ, побѣди́вый мꙋчи́телѧ кова̑рства. Ра́дꙋйсѧ, не пощади́вый за хрⷭ҇та̀ жи́зни своеѧ̀: ра́дꙋйсѧ, вра́гъ ꙗ҆ви́выйсѧ враждє́бныѧ пло́ти. Ра́дꙋйсѧ, многобо́жїѧ широтꙋ̀ ѹ҆тесни́вый: ра́дꙋйсѧ, бжⷭ҇твенною си́лою і҆́дѡлы попра́вый. Ра́дꙋйсѧ, ѻ҆стрѣ́йшаѧ стрело̀, ꙗ҆звѧ́щаѧ враги̑: ра́дꙋйсѧ, предста́телю, застꙋпа́ѧй вѣ́рꙋющїѧ.

<red>Р</red>а́дꙋйсѧ, великомч҃ниче и҆ цѣли́телю пантелеи́моне.
