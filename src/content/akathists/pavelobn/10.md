---
title: "І҆́косъ є҃"
navigation:
  key: akathists-pavelobn-10
  title: "І҆́косъ є҃"
  parent: akathists-pavelobn
  order: 10
type: "akathist"
---

## І҆́косъ є҃:

<red>В</red>и́дѣша корыстолюби́вїи человѣ́цы, та́тїе и҆ хи́щницы, ꙗ҆́кѡ не то́кмѡ ко ѡ҆би́тели твое́й ст҃ѣ́й на расхище́нїе пристꙋпи́ти нѣ́сть возмо́жно, но и҆ ста́дъ твои́хъ, внѣ̀ ѡ҆гра́ды пасꙋ́щихсѧ, жезло́мъ твои́мъ, бл҃же́нне ѻ҆́че на́шъ па́ѵле, ѡ҆гражда́ешн, дерзнꙋ́вшихъ же на сїѐ, слѣпото́ю и҆ разслабле́нїемъ поража́ѧ, въ раска́ѧнїе и҆ ѹ҆жасъ приво́диши, и҆ тѣ́мъ всѣ́хъ бг҃обоѧ́зненныхъ возставлѧ́еши глаго́лати тебѣ̀ такѡва́ѧ:

<red>Р</red>а́дꙋйсѧ, неꙋсы́пный ѡ҆би́тели твое́й храни́телю: ра́дꙋйсѧ, бо́дрый па́стырю, вы́нꙋ пекꙋ́щїйсѧ ѡ҆ ча́дѣхъ твои́хъ. Ра́дꙋйсѧ, пꙋстынножи́телю бо́дрственный, всѧ̑ ви̑димаѧ и҆ неви̑димаѧ ла̑ѧ побѣжда́ющїй: ра́дꙋйсѧ, мона́шествꙋющихъ спасе́нїѧ хода́тай ѹ҆се́рднѣйшїй. Ра́дꙋйсѧ, бра́тїи твое́й въ бѣда́хъ и҆ ѡ҆бстоѧ́нїи ва́рварскомъ сꙋ́щей ѹ҆тѣ́шителю ско́рый: ра́дꙋйсѧ, неща́стныхъ защи́тниче преди́вный. Ра́дꙋйсѧ, смире́нїѧ и҆ кро́тости насади́телю: ра́дꙋйсѧ, мїрски́хъ нра́вѡвъ и҆з бра́тїи твое́й и҆скорени́телю. Ра́дꙋйсѧ, плотскі́ѧ и҆ дх҃о́вныѧ нищеты̀ люби́телю: ра́дꙋйсѧ, го́рдости и҆ великолѣ́пїѧ мїрска́гѡ потреби́телю. Ра́дꙋйсѧ, цѣломꙋ́дрїемъ и҆ кро́тостїю, ꙗ҆́кѡ многоцѣ́нною багрѧни́цею, ѡ҆дѣ́ѧлсѧ є҆сѝ: ра́дꙋйсѧ, пра́вдою и҆ чистото́ю, ꙗ҆́кѡ свѣ́тлымъ вѣнце́мъ, венча́лсѧ є҆сѝ.

<red>Р</red>а́дꙋйсѧ, па́ѵле прпⷣбне, пꙋсты́нный жи́телю.
