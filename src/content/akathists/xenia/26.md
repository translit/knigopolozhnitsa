---
title: "Мл҃тва"
navigation:
  key: akathists-xenia-26
  title: "Мл҃тва"
  parent: akathists-xenia
  order: 26
type: "akathist"
---

## Мл҃тва:

<versal>Ѽ</versal> ст҃а́ѧ всебл҃же́ннаѧ ма́ти ѯе́нїе! под̾ кро́вомъ всевы́шнѧгѡ жи́вшаѧ, ведо́маѧ и҆ ѹ҆крѣплѧ́емаѧ бг҃омт҃рїю, гла́дъ и҆ жа́ждꙋ, хла́дъ и҆ зно́й, поношє́нїѧ и҆ гонє́нїѧ претерпѣ́вшаѧ, и҆ да́ръ прозорли́вости и҆ чꙋдотворе́нїѧ ѿ бг҃а прїѧ́ла є҆сѝ и҆ под̾ сѣ́нїю всемогꙋ́щагѡ поко́ишисѧ, ны́нѣ ст҃а́ѧ цр҃ковь, ꙗ҆́кѡ бл҃гоꙋха́нный цвѣ́тъ, прославлѧ́етъ тѧ̀. предстоѧ́ще на мѣ́сте погребе́нїѧ твоегѡ̀, пред̾ ѡ҆́бразомъ твои́мъ ст҃ы́мъ, ꙗ҆́кѡ живѣ́й тѝ сꙋ́щей съ на́ми, мо́лимсѧ тебѣ̀: прїимѝ прошє́нїѧ на̑ша и҆ принесѝ и҆̀хъ ко прⷭ҇то́лꙋ млⷭ҇рдагѡ ѻ҆ц҃а̀ нбⷭ҇нагѡ, ꙗ҆́кѡ дерзнове́нїе къ немꙋ̀ и҆мꙋ́щаѧ. и҆спросѝ притека́ющымъ къ тебѣ̀ вѣ́чное спасе́нїе, на бл҃га̑ѧ дѣла̀ и҆ начина̑нїѧ на̑ша ще́дрое бл҃гослове́нїе, ѿ всѧ́кихъ бѣ́дъ и҆ скорбе́й и҆збавле́нїе. предста́ни ст҃ы́ми твои́ми мл҃твами пред̾ всемлⷭ҇тивымъ сп҃си́телемъ на́шимъ ѡ҆ на́съ, недосто́йныхъ и҆ грѣ́шныхъ. помозѝ, ст҃а́ѧ бл҃же́ннаѧ ма́ти ѯе́нїе, младє́нцы свѣ́томъ ст҃а́гѡ кр҃ще́нїѧ ѡ҆зари́ти и҆ печа́тїю да́ра дх҃а ст҃а́гѡ запечатлѣ́ти, ѻ҆́троки и҆ ѻ҆трокѡви́цы въ вѣ́рѣ, чтⷭ҇ности, бг҃обоѧ́зненности воспита́ти и҆ ѹ҆спѣ́хи въ ѹ҆че́нїи и҆̀мъ дарова́ти: болѧ́щыѧ и҆ недꙋ́гꙋющыѧ и҆сцѣлѝ, сѣмє́йнымъ любо́вь и҆ согла́сїе низпослѝ, мона́шествꙋющихъ по́двигомъ до́брымъ подвиза́тисѧ ѹ҆досто́й и҆ ѿ поноше́нїй ѡ҆градѝ, па́стыри въ крѣ́пости дх҃а ст҃а́гѡ ѹ҆твердѝ, лю́ди и҆ странꙋ̀ на́шꙋ въ ми́рѣ и҆ безмѧте́жїи сохранѝ, ѡ҆ лише́нныхъ въ предсме́ртный ча́съ причаще́нїѧ ст҃ы́хъ хрⷭ҇то́выхъ та̑инъ ѹ҆молѝ. ты̀ на́ша наде́жда и҆ ѹ҆пова́нїе, ско́рое ѹ҆слы́шанїе и҆ и҆збавле́нїе, тебѣ̀ бл҃годаре́нїе возсыла́емъ и҆ съ тобо́ю сла́вимъ ѻ҆ц҃а̀ и҆ сн҃а и҆ ст҃а́го дх҃а, ны́нѣ и҆ при́снѡ и҆ во вѣ́ки вѣкѡ́въ. <red>А҆</red>ми́нь.

{% illustration "small-ornaments/ornament-from-12th-century-armenian-gospel-crider", "small" %}
