---
title: "І҆́косъ ѕ҃"
navigation:
  key: akathists-xenia-12
  title: "І҆́косъ ѕ҃"
  parent: akathists-xenia
  order: 12
type: "akathist"
---

## І҆́косъ ѕ҃:

<red>В</red>озсїѧ́ла є҆́сть сла́ва по́двигѡвъ твои́хъ, бл҃же́ннаѧ ма́ти ѯе́нїе, є҆гда̀ но́щїю на ве́рхъ хра́ма смоле́нскагѡ ка́менїе, таѧ́щисѧ, носи́ла є҆сѝ, до́мꙋ пречⷭ҇тѣй возгради́тисѧ посо́бствꙋющи. Ны́нѣ же всѝ молѧ́щїисѧ во ст҃ѣ́мъ хра́мѣ се́мъ и҆ во все́мъ мі́рѣ бж҃їемъ, взира́юще на ѡ҆́бразъ тво́й, воспѣва́ютъ тѝ такова̑ѧ:

<red>Р</red>а́дꙋйсѧ, та́йнѡ твори́ти добро̀ наꙋча́ющаѧ. Ра́дꙋйсѧ, къ по́двигѡмъ бл҃гоче́стїѧ всѣ́хъ призыва́ющаѧ. Ра́дꙋйсѧ, строи́телємъ хра́мѡвъ бж҃їихъ помога́ющаѧ. Ра́дꙋйсѧ, ст҃ы́ню цр҃ко́внꙋю возлюби́вшаѧ. Ра́дꙋйсѧ, въ дѣ́лѣхъ бл҃ги́хъ ѹ҆се́рдное поспѣше́нїе. Ра́дꙋйсѧ, трꙋдѡ́въ на́шихъ на пꙋтѝ сп҃се́нїѧ ѡ҆блегче́нїе. Ра́дꙋйсѧ, под̾ кро́вомъ бж҃їѧ мт҃ре по́двиги твори́вшаѧ, и҆ та́кѡ почи́вшаѧ. Ра́дꙋйсѧ, съ не́ю ны́нѣ на нб҃сѣ́хъ ѡ҆ на́съ хрⷭ҇та̀ молѧ́щаѧ.

<red>Р</red>а́дꙋйсѧ, ѯе́нїе бл҃же́ннаѧ, мл҃твеннице ѡ҆ дꙋша́хъ на́шихъ.
