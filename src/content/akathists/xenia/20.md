---
title: "І҆́косъ і҃"
navigation:
  key: akathists-xenia-20
  title: "І҆́косъ і҃"
  parent: akathists-xenia
  order: 20
type: "akathist"
---

## І҆́косъ і҃:

<red>С</red>тѣна̀ є҆сѝ нерꙋши́маѧ, пребл҃же́ннаѧ ма́ти, и҆ до́мъ правосла́вныхъ. не ѡ҆ста́ви и҆ ны́нѣ сꙋпрꙋ́ги разлꙋчє́нныѧ, помозѝ роди́телємъ, за грѣхѝ своѧ̑ ѡ҆ ча́дѣхъ сле́зы пролива́ющымъ, наꙋчѝ ю҆́ношы и҆ дѣ̑вы въ чⷭ҇тотѣ̀ себѐ храни́ти и҆ всѣ́хъ на́съ ст҃ы́ню ѹ҆́зъ сѣме́йныхъ почита́ти, да є҆ди́нѣми ѹ҆сты̀ воспѣва́емъ тѝ та́кѡ:

<red>Р</red>а́дꙋйсѧ, дѣ́въ бл҃гочести́выхъ ѿ бра́ка невѣ́рнагѡ и҆збавлѧ́ющаѧ. Ра́дꙋйсѧ, спꙋ́тника жи́зни до́браго и҆̀мъ ѡ҆брѣстѝ помога́ющаѧ. Ра́дꙋйсѧ, срѡ́дникъ враждꙋ́ющихъ бл҃го́е примире́нїе. Ра́дꙋйсѧ, сле́зъ дѣ́тскихъ ѡ҆сꙋше́нїе. Ра́дꙋйсѧ, ѿ ѹ҆бїе́нїѧ младе́нцєвъ во чре́вѣ жена́мъ гро́зное преще́нїе. Ра́дꙋйсѧ, на ка́мени любвѐ и҆ вѣ́ры домѡ́въ ѹ҆строе́нїе. Ра́дꙋйсѧ, сꙋпрꙋ́гѡвъ, сме́ртїю разлꙋче́нныхъ, ѹ҆тѣше́нїе. Ра́дꙋйсѧ, въ жи́зни безсме́ртнѣй вѣ́чное и҆́хъ соедине́нїе.

<red>Р</red>а́дꙋйсѧ, ѯе́нїе бл҃же́ннаѧ, мл҃твеннице ѡ҆ дꙋша́хъ на́шихъ.
