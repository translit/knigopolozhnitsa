---
title: "І҆́косъ а҃"
navigation:
  key: akathists-xenia-2
  title: "І҆́косъ а҃"
  parent: akathists-xenia
  order: 2
type: "akathist"
---

## І҆́косъ а҃:

<red>Р</red>авноа́гг҃льски на землѝ пожила̀ є҆сѝ, бл҃же́ннаѧ ма́ти, по ѹ҆спе́нїи мꙋ́жа твоегѡ̀, без̾ прїꙋготовле́нїѧ хрⷭ҇тїа́нскагѡ внеза́пꙋ сконча́вшегѡсѧ, ѿве́ргла є҆сѝ жи́знь мїрскꙋ́ю, молѧ́щи бг҃а сꙋпрꙋ́га твоегѡ̀ дꙋ́шꙋ поми́ловати, по́двигъ ю҆ро́дства на себѐ прїѧ́вши, стѧжа́ла є҆сѝ соверше́нство дꙋхо́вное. тогѡ̀ ра́ди ѹ҆слы́ши ѿ на́съ похвалы̑ сїѧ̑, тебѣ̀ возноси̑мыѧ:

<red>Р</red>а́дꙋйсѧ, хрⷭ҇то́ва ѹ҆го́днице, въ мі́рѣ надмі́рнѡ пожи́вшаѧ. Ра́дꙋйсѧ, всѧ̑ прило́ги мі́ра, пло́ти и҆ дїа́вола побѣди́вшаѧ. Ра́дꙋйсѧ, нищетꙋ̀ во́льнꙋю на всю̀ жи́знь и҆збра́вшаѧ. Ра́дꙋйсѧ, сокро́вище на нб҃сѝ и҆мѣ́ти возжела́вшаѧ. Ра́дꙋйсѧ, житїе́мъ твои́мъ а҆ндре́ю хрⷭ҇та̀ ра́ди ю҆ро́дивомꙋ, ра́внаѧ. Ра́дꙋйсѧ, ѿ всѣ́хъ люде́й правосла́вныхъ люби́маѧ и҆ сла́вимаѧ. Ра́дꙋйсѧ, ѡ҆ часѣ̀ сме́ртнѣмъ по́мнити на́съ призыва́ющаѧ. Ра́дꙋйсѧ, бли́жнѧгѡ дꙋ́шꙋ па́че мі́ра сегѡ̀ люби́ти на́съ наꙋча́ющаѧ.

<red>Р</red>а́дꙋйсѧ, ѯе́нїе бл҃же́ннаѧ, мл҃твеннице ѡ҆ дꙋша́хъ на́шихъ.
