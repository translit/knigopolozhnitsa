---
title: "І҆́косъ ѳ҃"
navigation:
  key: akathists-xenia-18
  title: "І҆́косъ ѳ҃"
  parent: akathists-xenia
  order: 18
type: "akathist"
---

## І҆́косъ ѳ҃:

<red>В</red>ѣті̑ѧ сꙋемꙋ́дрєнныѧ разꙋмѣ́ти не мо́гꙋтъ, ка́кѡ ты̀ безꙋ́мїемъ свои́мъ безꙋ́мїе мі́ра сегѡ̀ ѡ҆бличи́ла є҆сѝ, и҆ не́мощїю свое́ю си̑льныѧ и҆ крѣ̑пкїѧ посрами́ла є҆сѝ: не вѣ́даютъ бо въ тебѣ̀ си́лы и҆ премꙋ́дрости бж҃їѧ. мы́ же, тѧ̀ почита́юще съ любо́вїю зове́мъ тѝ си́це:

<red>Р</red>а́дꙋйсѧ, бж҃е́ственнагѡ дх҃а селе́нїе. Ра́дꙋйсѧ, ве́лїе къ бг҃ꙋ дерзнове́нїе. Ра́дꙋйсѧ, ѹ҆ ѹ҆сыпа́льницы твоеѧ̀ молѧ́щымсѧ ꙗ҆влѧ́ющаѧсѧ и҆ и҆̀мъ помога́ющаѧ. Ра́дꙋйсѧ, земле́ю и҆ є҆ле́емъ ѿ неѧ̀ мнѡ́гїѧ ѡ҆свѧти́вшаѧ и҆ ѿ недꙋ́гъ и҆сцѣли́вшаѧ. Ра́дꙋйсѧ, ꙗ҆́кѡ ѡ҆держи́мыхъ страстьмѝ ѿ ги́бели спаса́еши. Ра́дꙋйсѧ, ꙗ҆́кѡ ѿверга́тисѧ себѐ на́съ наꙋча́еши. Ра́дꙋйсѧ, любвѐ и҆ смире́нїѧ пꙋ́ть во спасе́нїе на́мъ ѹ҆казꙋ́ющаѧ. Ра́дꙋйсѧ, во хра́мѣ бж҃їемъ съ на́ми незри́мѡ пребыва́ющаѧ.

<red>Р</red>а́дꙋйсѧ, ѯе́нїе бл҃же́ннаѧ, мл҃твеннице ѡ҆ дꙋша́хъ на́шихъ.
