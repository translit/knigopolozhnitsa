---
title: "І҆́косъ ѕ҃"
navigation:
  key: akathists-surety-12
  title: "І҆́косъ ѕ҃"
  parent: akathists-surety
  order: 12
type: "akathist"
---

## І҆́косъ ѕ҃:

<red>В</red>озсїѧ̀ въ ѻ҆днꙋ̀ и҆з̾ но́щей свѣ́тъ нбⷭ҇ный въ хра́мѣ нїко́ло хамо́вническомъ, є҆гда̀ прїѧ́тъ ѻ҆́бразъ тво́й чꙋдотво́рный, спорꙋ́чнице грѣ́шнымъ, свѣти́льники тогда̀ и҆ лампа́ды неви̑димою си́лою въ хра́мѣ се́мъ возжига́хꙋсѧ, свѣща̀ горѧ́щаѧ а҆́ки въ слꙋже́нїи незри́мо кѣ́мъ ѡ҆кре́стъ прⷭ҇то́ла ноша́шесѧ. Лю́дїе же, внѣ̀ хра́ма стоѧ́вшїи и҆ сїѧ̀ всѧ̀ ви́дѣвше, дивлѧ́хꙋсѧ, сла́вѧще тѧ̀, мт҃и бж҃їѧ, и҆ сн҃а твоегѡ̀: мы́ же, воспомина́юще ди̑вное сїѐ видѣ́нїе, съ ѹ҆миле́нїемъ тебѣ̀ глаго́лемъ:

<red>Р</red>а́дꙋйсѧ, ско́рби на́ша въ ра́дость претворѧ́ющаѧ. Ра́дꙋйсѧ, ненадѣ́ющихсѧ несомнѣ̑нною наде́ждою возвеселѧ́ющаѧ. Ра́дꙋйсѧ, свѣ́ще, ѹ҆ прⷭ҇то́ла бж҃їѧ присногорѧ́щаѧ. Ра́дꙋйсѧ, лампа́до, є҆ле́емъ бж҃е́ственнымъ свѣтѧ́щаѧ. Ра́дꙋйсѧ, свѣ́тѣ лꙋчеза́рный, пꙋтѝ жи́зни на́мъ показꙋ́ющїй. Ра́дꙋйсѧ, хра́мѣ ѡ҆дꙋшевле́нный, всѣ́хъ на́съ ѡ҆свѣща́ющїй. Ра́дꙋйсѧ, ѹ҆пова́ющимъ на тѧ̀ непосты́днꙋю жи́знь да́рꙋющаѧ. Ра́дꙋйсѧ, и҆ по сме́рти неѿстꙋ́пнѡ ѡ҆ ни́хъ пред̾ бг҃омъ хода́тайствꙋющаѧ.

<red>Р</red>а́дꙋйсѧ, грѣ́шнымъ спорꙋ́чнице, всегда̀ ѡ҆ на́съ рꙋ́цѣ своѝ въ порꙋче́нїе бг҃ꙋ приносѧ́щаѧ.
