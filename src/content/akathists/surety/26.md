---
title: "Мл҃тва"
navigation:
  key: akathists-surety-26
  title: "Мл҃тва"
  parent: akathists-surety
  order: 26
type: "akathist"
---

## Мл҃тва:

<versal>Ц</versal>р҃и́це моѧ̀ пребл҃га́ѧ, наде́ждо моѧ̀ прест҃аѧ, спорꙋ́чнице грѣ́шныхъ. Сѐ, бѣ́дный грѣ̑шникъ предстои́тъ тебѣ̀. Не ѡ҆ста́ви менѐ, всѣ́ми ѡ҆ста́вленнагѡ, не забꙋ́ди менѐ, всѣ́ми забы́тагѡ, да́ждь мѝ ра́дость, невѣ́дꙋщемꙋ ра́дованїѧ. Ѽ, тѧ́жки моѝ бѣ́ды и҆ ско́рби. Ѽ, безмѣ́рны моѝ грѣхопаде́нїѧ. Ꙗ҆́кѡ тма̀ но́щнаѧ житїѐ моѐ. И҆ нѣ́сть въ сы́нѣхъ чл҃вѣ̑ческихъ ни є҆ди́нагѡ си́льнагѡ мѝ по́мощи. Ты̀ є҆ди́наѧ моѧ̀ наде́жда. Ты̀ є҆ди́ный мо́й покро́въ, прибѣ́жище и҆ ѹ҆твержде́нїе. Дерзнове́ннѡ простира́ю къ тебѣ̀ не́мощныѧ моѝ рꙋ́цѣ и҆ молю̀: ѹ҆млⷭ҇рдисѧ ѡ҆ мнѣ̀, всебл҃га́ѧ, пощадѝ и҆скꙋ̑пленнагѡ кро́вїю сн҃а твоегѡ̀, ѹ҆толѝ болѣ́зни многовоздыха́ющїѧ дꙋшѝ моеѧ̀, ѹ҆кротѝ ꙗ҆́рость ненави́дѧщихъ и҆ ѡ҆би́дѧщихъ мѧ̀, возста́ви си́лы моѧ̀ ѹ҆вѧда́ющїѧ, ѡ҆бновѝ, ꙗ҆́кѡ ѹ҆ ѻ҆рлѧ́те, ю҆́ность мою̀, не попꙋстѝ ѡ҆сла́бнꙋти въ дѣ́ланїи за́повѣдей бж҃їихъ. Ѻ҆гне́мъ нбⷭ҇нымъ косни́сѧ смꙋще̑нныѧ дꙋшѝ моеѧ̀ и҆ и҆спо́лни ю҆̀ вѣ́ры непосты́дныѧ, любвѐ нелицемѣ́рныѧ и҆ наде́жды и҆звѣ́стныѧ. Да всегда̀ пою̀ и҆ сла́влю тебѣ̀, пребл҃гослове́ннꙋю мі́ра застꙋ́пницꙋ, покро́въ на́шъ и҆ спорꙋ́чницꙋ всѣ́хъ на́съ грѣ́шныхъ, и҆ покланѧ́юсѧ сн҃ꙋ твоемꙋ̀ и҆ сп҃сꙋ на́шемꙋ, гдⷭ҇ꙋ і҆и҃сꙋ хрⷭ҇тꙋ̀, со безнача́льнымъ є҆гѡ̀ ѻ҆ц҃е́мъ и҆ жизнепода́тельнымъ дх҃омъ ст҃ы́мъ во вѣ́ки вѣкѡ́въ. <red>А҆</red>ми́нь.

{% illustration "small-ornaments/ornament-from-12th-century-armenian-gospel-crider", "small" %}
