---
title: "І҆́косъ в҃і"
navigation:
  key: akathists-surety-24
  title: "І҆́косъ в҃і"
  parent: akathists-surety
  order: 24
type: "akathist"
---

## І҆́косъ в҃і:

<red>П</red>ою́ще неизречѐнное твоѐ мт҃рнее къ на́мъ грѣ́шнымъ млⷭ҇рдїе, хва́лимъ тѧ̀, ꙗ҆́кѡ всемо́щнꙋю спорꙋ̑чницꙋ на́шꙋ, бл҃гослови́мъ тѧ̀, ꙗ҆́кѡ всебл҃гꙋ́ю скоропослꙋ̑шницꙋ моле́нїй на́шихъ, и҆ со ѹ҆миле́нїемъ покланѧ́емсѧ тебѣ̀ въ чтⷭ҇ней твое́й і҆кѡ́нѣ, вѣ́рꙋемъ бо и҆ ѹ҆пова́емъ, ꙗ҆́кѡ и҆ ны́нѣ и҆спро́сиши на́мъ ѹ҆ сн҃а твоегѡ̀ и҆ бг҃а, да въ жи́зни се́й и҆ по сме́рти на́шей млⷭ҇рдїе є҆гѡ̀ неѿстꙋ́пнѡ бꙋ́детъ ѡ҆ всѣ́хъ, съ любо́вїю пою́щихъ тѝ:

<red>Р</red>а́дꙋйсѧ, твои́ми мл҃тва́ми ве́сь мі́ръ сп҃са́ющаѧ. Ра́дꙋйсѧ, твои́ми хода́тайствы всю̀ вселе́ннꙋю застꙋпа́ющаѧ. Ра́дꙋйсѧ, ꙗ҆́кѡ всѣ́мъ съ вѣ́рою притека́ющимъ ско́рѡ помога́ющаѧ. Ра́дꙋйсѧ, и҆ нбⷭ҇нагѡ цр҃ствїѧ и҆́мъ и҆спроша́ющаѧ. Ра́дꙋйсѧ, ꙗ҆́кѡ на і҆кѡ́нꙋ твою̀ взира́юще, само́й тебѣ̀, и҆́стинней бцⷣѣ, покланѧ́емсѧ. Ра́дꙋйсѧ, твои́мъ предста́тельствомъ всѧ̀ бл҃га́ѧ жела́нїѧ на́ша ско́рѡ и҆сполнѧ́ющаѧ. Ра́дꙋйсѧ, и҆ въ ча́съ сме́ртный вѣ́рныхъ свои́хъ не ѡ҆ставлѧ́ющаѧ. Ра́дꙋйсѧ, и҆ по сме́рти ѡ҆ вѣ̑чнѡ бл҃же́ннемъ и҆̀хъ ѹ҆покое́нїи хода́тайствꙋющаѧ.

<red>Р</red>а́дꙋйсѧ, грѣ́шнымъ спорꙋ́чнице, всегда̀ ѡ҆ на́съ рꙋ́цѣ своѝ въ порꙋче́нїе бг҃ꙋ приносѧ́щаѧ.
