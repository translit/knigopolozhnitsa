---
title: "І҆́косъ є҃"
navigation:
  key: akathists-surety-10
  title: "І҆́косъ є҃"
  parent: akathists-surety
  order: 10
type: "akathist"
---

## І҆́косъ є҃:

<red>Н</red>ѣ́кїй бл҃гоговѣ́йный мꙋ́жъ стра́хомъ ве́лїимъ преиспо́лнисѧ, є҆гда̀ въ но́щь свѣ́тлагѡ хрⷭ҇то́ва воскресе́нїѧ ви́дѣ і҆кѡ́нꙋ твою̀, спорꙋ́чнице всебл҃га́ѧ, свѣ́томъ нбⷭ҇нымъ блиста́ющꙋюсѧ и҆, ꙗ҆́кѡ дожде̑вныѧ ка́пли, мѵ́ро и҆сточа́ющꙋю и҆ молнїеви̑дныѧ и҆́скры и҆спꙋща́ющꙋю, позна́въ въ се́мъ зна́менїи млⷭ҇ти твоеѧ̀ къ лю́демъ, со сле́зами ѹ҆миле́нїѧ и҆ бл҃годаре́нїѧ ра́достнѡ воспѣ̀ тебѣ̀, пребл҃гослове́нней мт҃ри бж҃їей:

<red>Р</red>а́дꙋйсѧ, ѻ҆́гнь бж҃е́ственный неѡпа́льнѡ держа́вшаѧ, и҆́мже грѣхѝ на́ша попалѧ́ютсѧ. Ра́дꙋйсѧ, свѣ́тъ неприкоснове́нный носи́вшаѧ, и҆́мже дꙋ́ши на́ша просвѣща́ютсѧ. Ра́дꙋйсѧ, рꙋ́цѣ своѝ въ порꙋче́нїе ѡ҆ на́съ бг҃ꙋ приносѧ́щаѧ. Ра́дꙋйсѧ, вхо́дъ въ цр҃ство нбⷭ҇ное и҆ на́мъ, грѣ́шнымъ, ѿверза́ющаѧ. Ра́дꙋйсѧ, ꙗ҆́кѡ мо́лнїѧ тмꙋ̀ грѣхѡ́въ на́шихъ разсѣка́ющаѧ. Ра́дꙋйсѧ, ꙗ҆́кѡ мѵ́ро бл҃гово́нное, сердца̀ на́ша ѹ҆мѧгча́ющаѧ. Ра́дꙋйсѧ, и҆сто́чники чꙋде́съ всю́дꙋ и҆сточа́ющаѧ. Ра́дꙋйсѧ, і҆кѡ́ною твое́ю всѧ̀ лю́ди возвесе́лѧющаѧ.

<red>Р</red>а́дꙋйсѧ, грѣ́шнымъ спорꙋ́чнице, всегда̀ ѡ҆ на́съ рꙋ́цѣ своѝ въ порꙋче́нїе бг҃ꙋ приносѧ́щаѧ.
