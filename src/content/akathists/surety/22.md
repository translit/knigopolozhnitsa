---
title: "І҆́косъ а҃і"
navigation:
  key: akathists-surety-22
  title: "І҆́косъ а҃і"
  parent: akathists-surety
  order: 22
type: "akathist"
---

## І҆́косъ а҃і:

<red>С</red>вѣ́тлыми лꙋча́ми зна́менїй и҆ чꙋде́съ немерца́емѡ сїѧ́етъ ст҃а́ѧ і҆кѡ́на твоѧ̀, бцⷣе дв҃о, и҆ всѣ́хъ бл҃года́тнѡ ѡ҆зарѧ́етъ, съ вѣ́рою пред̾ не́ю тебѣ̀ молѧ́щихсѧ, прогонѧ́ющи всѧ́кое вра́жїе дѣ́йство си́лою бж҃їею, ѿ неѧ̀ и҆сходѧ́щею. Тѣ́мже ра́дꙋемсѧ мы̀, грѣ́шнїи, и҆мꙋ́ще такѡвꙋ́ю чꙋ́днꙋю і҆кѡ́нꙋ твою̀ (въ хра́мѣ свое́мъ), ꙗ҆́кѡ зало́гъ твоегѡ̀ къ на́мъ (и҆ хра́мꙋ на́шемꙋ) бл҃говоле́нїѧ, и҆ тебѣ̀, спорꙋ́чнице на́шей и҆ скоропослꙋ́шнице моле́нїй на́шихъ, бл҃года̑рственнѡ взыва́емъ:

<red>Р</red>а́дꙋйсѧ, ра́дость бл҃года́тнꙋю на́мъ и҆злива́ющаѧ. Ра́дꙋйсѧ, ѹ҆тѣше́нїе дꙋхо́вное ско́рѡ на́мъ подаю́щаѧ. Ра́дꙋйсѧ, жела́нїѧ бг҃оꙋго́дныѧ и҆сполнѧ́ющаѧ. Ра́дꙋйсѧ, во всѧ́кихъ ско́рбныхъ ѡ҆бстоѧ́нїѧхъ на по́мощь на́мъ поспѣша́ющаѧ. Ра́дꙋйсѧ, въ вѣ́рѣ и҆ бл҃гоче́стїи живꙋ́щихъ ѕѣлѡ̀ лю́бѧщаѧ. Ра́дꙋйсѧ, сердца̀ и҆̀хъ любо́вїю къ бг҃ꙋ и҆ лю́дѧмъ воспламенѧ́ющаѧ. Ра́дꙋйсѧ, въ ча́съ недоꙋмѣ́нїѧ мы́сль бл҃гꙋ на се́рдцѣ полага́ющаѧ. Ра́дꙋйсѧ, во всѣ́мъ ѹ҆пова́нїе на бг҃а и҆мѣ́ти на́съ наꙋча́ющаѧ.

<red>Р</red>а́дꙋйсѧ, грѣ́шнымъ спорꙋ́чнице, всегда̀ ѡ҆ на́съ рꙋ́цѣ своѝ въ порꙋче́нїе бг҃ꙋ приносѧ́щаѧ.
