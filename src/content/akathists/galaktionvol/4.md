---
title: "І҆́косъ в҃"
navigation:
  key: akathists-galaktionvol-4
  title: "І҆́косъ в҃"
  parent: akathists-galaktionvol
  order: 4
type: "akathist"
---

## І҆́косъ в҃:

<red>Р</red>азꙋмѣ́въ до́брѣ непостоѧ́нство бла́гъ мі́ра сегѡ̀ преле́стнагѡ, галактїѡ́не бг҃омꙋ́дре, че́сти и҆ сла́вы и҆ бога́тства ѹ҆клони́лсѧ є҆сѝ и҆ ꙗ҆́кѡ є҆ди́нъ ѿ ни́щихъ во гра́дъ во́логдꙋ прише́лъ є҆сѝ, въ не́мъ же пребыва́ѧ, ѿ трꙋда̀ рꙋ́къ свои́хъ не то́кмѡ са́мъ пита́лсѧ є҆сѝ, но и҆ ни́щихъ снабдѣва́лъ є҆сѝ: ѡ҆ се́мъ тѧ̀ хва́лимъ и҆ зове́мъ:

<red>Р</red>а́дꙋйсѧ, кро́ткїй їи҃совъ послѣ́дователю: ра́дꙋйсѧ, смире́нный хрⷭ҇то́въ подража́телю. Ра́дꙋйсѧ, трꙋда́ми пра́ведными пита́выйсѧ: ра́дꙋйсѧ, пра́здность дꙋшевре́днꙋю возненави́дѣвый. Ра́дꙋйсѧ, ни́щихъ пита́телю: ра́дꙋйсѧ, ѹ҆бо́гихъ бл҃годѣ́телю.

<red>Р</red>а́дꙋйсѧ, прпⷣбномч҃ниче галактїѡ́не, вели́кїй чꙋдотво́рче.
