---
title: "Мл҃тва"
navigation:
  key: akathists-galaktionvol-26
  title: "Мл҃тва"
  parent: akathists-galaktionvol
  order: 26
type: "akathist"
---

## Мл҃тва:

<versal>П</versal>рпⷣбне и҆ бг҃обл҃женне ѻ҆́ч҃е на́шъ галактїѡ́не, крѣ́пкое страны̀ на́шеѧ ѡ҆гражде́нїе, хрⷭ҇тїа́нъ правосла́вныхъ побо́рниче и҆ те́плый за на́съ грѣ́шныхъ ко всемлⷭ҇тивомꙋ бг҃ꙋ на́шемꙋ і҆и҃сꙋ хрⷭ҇тꙋ̀ и҆ пречⷭ҇тѣй мт҃ри є҆гѡ̀, моли́твенниче! ѹ҆миле́ннѡ мо́лимсѧ тебѣ̀, прпⷣбне, не забꙋ́ди на́съ грѣ́шныхъ и҆ недосто́йныхъ ра̑бъ твои́хъ, но ꙗ҆́кѡ застꙋ́пникъ и҆ хода́тай ѹ҆се́рдный, при́зри ми́лостивнѡ на не́мощь на́шꙋ и҆ и҆спросѝ мл҃твами твои́ми ѹ҆ хрⷭ҇та̀ бг҃а на́шегѡ, да ѡ҆ст҃и́тъ блгⷣтїю свое́ю дꙋшѝ и҆ тѣлеса̀ на̑ша, ѹ҆́мъ на́шъ просвѣти́тъ свѣ́томъ бг҃опозна́нїѧ, со́вѣсть на́шꙋ ѿ ме́ртвыхъ дѣ́лъ да ѡ҆чи́ститъ, ѿ грѣхо́вныхъ помышле́нїй и҆ гꙋби́тельнагѡ ѹ҆ны́нїѧ да ѡ҆гради́тъ, и҆ да́рꙋетъ на́мъ и҆́скреннее покаѧ́нїе, серде́цъ сокрꙋше́нїе, сле́зное ѹ҆миле́нїе, воздержа́нїе и҆ тре́звость, смиренномꙋ́дрїе и҆ кро́тость, чистотꙋ̀ дꙋше́внꙋю и҆ тѣле́снꙋю, нищелю́бїе и҆ страннолю́бїе, и҆ дрꙋ́гъ ко дрꙋ́гꙋ нелицемѣ́рнꙋю любо́вь. Ѽ всебл҃же́нне ѻ҆́ч҃е галактїѡ́не, сподо́би на́съ ше́ствовати пꙋте́мъ сп҃сенїѧ, да твои́ми мл҃твами пребл҃гі́й хрⷭ҇то́съ бг҃ъ на́шъ пока́жетъ на на́съ грѣ́шныхъ блгⷣть и҆ млⷭ҇ть свою̀, и҆ всѧ́ческихъ ѕѡ́лъ и҆ бꙋ́дꙋщагѡ мꙋче́нїѧ на́съ свободи́тъ, и҆ сподо́битъ наслѣ́дники бы́ти црⷭ҇твїѧ своегѡ̀ нбⷭ҇нагѡ сла́вѧщихъ и҆ велича́ющихъ є҆гѡ̀ кꙋ́пнѡ со безнача́льнымъ є҆гѡ̀ ѻ҆ц҃е́мъ и҆ прест҃ы́мъ и҆ бл҃ги́мъ и҆ животворѧ́щымъ є҆гѡ̀ дх҃омъ, ны́нѣ и҆ при́снѡ, и҆ во вѣ́ки вѣкѡ́въ. <red>А҆</red>ми́нь.

{% illustration "small-ornaments/medallion-lukovich", "small" %}
