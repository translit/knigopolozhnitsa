---
title: "І҆́косъ в҃і"
navigation:
  key: akathists-nikitast-24
  title: "І҆́косъ в҃і"
  parent: akathists-nikitast
  order: 24
type: "akathist"
---

## І҆́косъ в҃і:

<red>П</red>ою́ще пресла́внѡ дѣ́йствꙋющагѡ тобо́ю чꙋдеса̀ цр҃ѧ̀ нбⷭ҇нагѡ, тѧ̀, ѻ҆́ч҃е достосла́вне, восхвалѧ́емъ, а҆́ще и҆ недосто́йными ѹ҆ста́ми, ѻ҆ба́че ѹ҆се́рднѡ ѹ҆бл҃жа́ѧ тѧ̀ си́це:

<red>Р</red>а́дꙋйсѧ, честно́е прест҃ы́ѧ трⷪ҇цы носи́ло и҆ похвале́нїе: ра́дꙋйсѧ, ст҃ы́ни дх҃а чи́стое и҆ непоро́чное селе́нїе. Ра́дꙋйсѧ, чꙋде́съ пꙋчи́но, бг҃омъ и҆злїѧ́ннаѧ: ра́дꙋйсѧ, мѷрова́рнице, на всѧ̑ недꙋ̑ги врачева́нїѧми преиз̾ѡби́льнаѧ. Ра́дꙋйсѧ, ѡ҆́бразе а҆́гнцемъ и҆ па́стырємъ: ра́дꙋйсѧ, преꙋкра́шенный всѧ́кимъ бжⷭ҇твеннымъ дарова́нїемъ. Ра́дꙋйсѧ, пра́вило вѣ́ры и҆ ѡ҆́бразе кро́тости дꙋхо́вныѧ: ра́дꙋйсѧ, зри́телю красоты̀ бжⷭ҇твенныѧ неизрече́нныѧ. Ра́дꙋйсѧ, мѵ́ра хрⷭ҇то́ва бл҃гоꙋха́нїе: ра́дꙋйсѧ, многоцвѣ́тный крі́не ра́йскагѡ прозѧбе́нїѧ. Ра́дꙋйсѧ, ꙗ҆́кѡ а҆́гг҃ли ѡ҆ твои́хъ и҆справле́нїихъ ра́дꙋютсѧ: ра́дꙋйсѧ, ꙗ҆́кѡ мнѡ́зи человѣ́цы по твоемꙋ̀ примѣ́рꙋ и҆ предста́тельствꙋ спаса́ютсѧ.

<red>Р</red>а́дꙋйсѧ, нїки́то прпⷣбне, сто́лпниче и҆ чꙋдотво́рче.
