---
title: "І҆́косъ ѳ҃"
navigation:
  key: akathists-nikitast-18
  title: "І҆́косъ ѳ҃"
  parent: akathists-nikitast
  order: 18
type: "akathist"
---

## І҆́косъ ѳ҃:

<red>В</red>ѣті̑и многовѣща́ннїи недоꙋмѣ́ютъ по достоѧ́нїю восхвали́ти тѧ̀, достосла́вне ѻ҆́ч҃е, ꙗ҆́кѡ па́че є҆стества̀ си́лꙋ вра́жїю пресла́внѡ низлага́еши. є҆щѐ бо въ тѣлесѝ пребыва́ѧ, бѣ́са, ше́ствовавшꙋ къ тебѣ̀ кнѧ́зю мїхаи́лꙋ ꙗ҆́вльшасѧ во ѡ҆́бразѣ и҆́нока и҆ бл҃го́е кнѧ́же предпрїѧ́тїе воспѧща́вша, ви́димѡ къ столпꙋ̀ твоемꙋ̀ и҆́менемъ хрⷭ҇та̀ пригвозди́лъ є҆сѝ, и҆ подне́сь тꙋ́южде вла́сть на бѣ́сы ꙗ҆влѧ́еши, разрꙋша́ѧ злоко́знєнныѧ дѣ̑йства и҆́хъ на человѣ́кѡвъ. сегѡ̀ ра́ди и҆ зове́мъ тѝ си́це:

<red>Р</red>а́дꙋйсѧ, лжѝ дїа́волей ѡ҆бличи́телю: ра́дꙋйсѧ, пре́лести бѣсо́вскїѧ посрами́телю. Ра́дꙋйсѧ, вла́сть на дꙋ́хи нечи̑стыѧ прїѧ́вый: ра́дꙋйсѧ, тꙋ́южде и҆ по сме́рти ѹ҆держа́вый. Ра́дꙋйсѧ, ꙗ҆́кѡ де́мѡни и҆ гро́ба твоегѡ̀ трепе́щꙋтъ: ра́дꙋйсѧ, ꙗ҆́кѡ на ни́хъ и҆ вери̑ги твоѧ̑ стрѣ̑лы палѧ́щыѧ ме́щꙋтъ. Ра́дꙋйсѧ, ꙗ҆́кѡ бѣ̑сныѧ во ѡ҆би́тель твою̀ то́чїю нꙋ́ждею привлача́еми быва́ютъ: ра́дꙋйсѧ, ꙗ҆́кѡ ѻ҆нѝ здра́вїи и҆ смы́слѧщїи тꙋ́ю ѡ҆ставлѧ́ютъ. Ра́дꙋйсѧ, ꙗ҆́кѡ де́мѡни здѣ̀ и҆ не хотѧ́ще себѐ ѿкрыва́ютъ: ра́дꙋйсѧ, ꙗ҆́кѡ тобо́ю гони́ми, и҆з̾ ѡ҆держи́мыхъ и҆́ми ско́ро ѹ҆бѣга́ютъ. Ра́дꙋйсѧ, рѣко̀ и҆сцѣле́нїй быстроте́чнаѧ: ра́дꙋйсѧ, стра́жо ѡ҆би́тели вѣ́чнаѧ.

<red>Р</red>а́дꙋйсѧ, нїки́то прпⷣбне, сто́лпниче и҆ чꙋдотво́рче.
