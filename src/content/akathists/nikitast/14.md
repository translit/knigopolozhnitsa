---
title: "І҆́косъ з҃"
navigation:
  key: akathists-nikitast-14
  title: "І҆́косъ з҃"
  parent: akathists-nikitast
  order: 14
type: "akathist"
---

## І҆́косъ з҃:

<red>Н</red>о́вꙋю тва́рь показа̀ тѧ̀ зижди́тель, ѿ миролю́бїѧ къ толи́комꙋ бг҃олюбїю се́рдце твоѐ ѡ҆брати́въ, прпⷣбне ѻ҆́ч҃е, ꙗ҆́кѡ ты̀ на сто́лпъ, а҆́ки илїа̀ на ѻ҆́гненнꙋю колесни́цꙋ возше́дъ, бдѣ́нїе, по́стъ и҆ мл҃твꙋ, а҆́ки ко́ни быстроте́чныѧ ѿ землѝ къ нб҃сѝ стѧжа́лъ є҆сѝ, и҆ та́кѡ ко хрⷭ҇тꙋ̀ предста́въ, вы́нꙋ хода́тайствꙋеши ѡ҆ на́съ, вопїю́щихъ тебѣ̀:

<red>Р</red>а́дꙋйсѧ, ꙗ҆́кѡ є҆́же по бз҃ѣ и҆́стинное житїѐ позна́лъ є҆сѝ: ра́дꙋйсѧ, ꙗ҆́кѡ то́е и҆́щꙋщымъ дѣла́ми показа́лъ є҆сѝ. Ра́дꙋйсѧ, велемꙋ́дрѡвъ вѣ́ка сегѡ̀ ѡ҆бꙋ́ивый: ра́дꙋйсѧ, и҆́стиннꙋю мꙋ́дрость въ смиренномꙋ́дрїи бы́ти ꙗ҆ви́вый. Ра́дꙋйсѧ, и҆́го хрⷭ҇та̀ воспрїѧ́вый: ра́дꙋйсѧ, бл҃гость ѻ҆́нагѡ житїе́мъ ѡ҆правда́вый. Ра́дꙋйсѧ, ꙗ҆́звы гдⷭ҇а̀ і҆и҃са любе́знѣ на тѣ́лѣ твое́мъ понесы́й: ра́дꙋйсѧ, всегѡ̀ себѐ въ же́ртвꙋ гдⷭ҇еви принесы́й. Ра́дꙋйсѧ, земны́й стра́нниче: ра́дꙋйсѧ, бж҃їй и҆збра́нниче. Ра́дꙋйсѧ, мона́хѡвъ наста́вниче: ра́дꙋйсѧ, бг҃оприѧ́тный ѡ҆ на́съ мл҃твенниче.

<red>Р</red>а́дꙋйсѧ, нїки́то прпⷣбне, сто́лпниче и҆ чꙋдотво́рче.
