---
title: "І҆́косъ а҃"
navigation:
  key: akathists-nikitast-2
  title: "І҆́косъ а҃"
  parent: akathists-nikitast
  order: 2
type: "akathist"
---

## І҆́косъ а҃:

<red>А҆</red>гг҃лѡвъ подо́бника и҆ бѣсѡ́въ противобо́рца прови́дѧ тѧ̀ всеѧ̀ тва́ри зижди́тель словесы̀ прⷪ҇ро́ческими: и҆змы́йтесѧ и҆ чи́сти бꙋ́дите, на покаѧ́нїе ѡ҆гласи́въ тѧ̀, ꙗ҆́кѡ втора́го па́ѵла, человѣколю́бнѡ къ себѣ̀ призва̀, на́съ же наꙋчѝ ѹ҆блажа́ти тебѐ си́це:

<red>Р</red>а́дꙋйсѧ, сосꙋ́де и҆збра́нный, свы́ше бг҃ѡмъ пред̾ꙋвѣ́данный: ра́дꙋйсѧ, въ хра́мъ дх҃а всест҃а́гѡ пред̾ꙋста́вленный. Ра́дꙋйсѧ, сподо́бивыйсѧ бжⷭ҇твеннагѡ призва́нїѧ: ра́дꙋйсѧ, ѹ҆досто́ивыйсѧ ѿ гдⷭ҇а ѡ҆правда́нїѧ. Ра́дꙋйсѧ, блгⷣть бж҃їю, ѹ҆мѧгча́ющꙋю се́рдце твоѐ, полꙋчи́вый: ра́дꙋйсѧ, ѡ҆чисти́тельнагѡ покаѧ́нїѧ то́ки сле́зъ и҆сточи́вый. Ра́дꙋйсѧ, вѣ́рꙋ въ призва́вшаго тѧ̀ гдⷭ҇а несꙋмнѣ́ннꙋ воспрїѧ́вый: ра́дꙋйсѧ, всегѡ̀ себѐ води́тельствꙋ бж҃їю преда́вый. Ра́дꙋйсѧ, сꙋпрꙋ́жницꙋ и҆ клевре́тѡвъ твои́хъ гдⷭ҇а ра́ди ѡ҆ста́вивый: ра́дꙋйсѧ, невозвра́тное твоѐ ше́ствїе къ сниска́нїю сп҃се́нїѧ напра́вивый. Ра́дꙋйсѧ, црⷭ҇твїѧ нбⷭ҇нагѡ стѧжа́телю: ра́дꙋйсѧ, ѡ҆ всѣ́хъ къ тебѣ̀ притека́ющихъ те́плый ко гдⷭ҇ꙋ предста́телю.

<red>Р</red>а́дꙋйсѧ, нїки́то прпⷣбне, сто́лпниче и҆ чꙋдотво́рче.
