---
title: "Конда́къ в҃"
navigation:
  key: akathists-nikitast-23
  title: "Конда́къ в҃"
  parent: akathists-nikitast
  order: 23
type: "akathist"
---

## Конда́къ в҃:

<red>Б</red>л҃года́ть чꙋде́съ твои́хъ, прпⷣбне ѻ҆́ч҃е нїки́то, въ се́рдцѣ первост҃и́телѧ фѡ́тїа ве́лїе ко ѿиска́нїю многоцѣле́бныхъ моще́й твои́хъ жела́нїе возжѐ. Ты́ же, бг҃омꙋ́дре, а҆́ще и҆ попꙋсти́лъ є҆сѝ ѿкопа́ти и҆ ви́дѣти нетлѣ́нное и҆ чꙋдесы̀ бл҃гоꙋха́ющее тѣ́ло твоѐ: ѻ҆ба́че ꙗ҆́кѡже и҆ пре́жде человѣ́ческїѧ сла́вы ѹ҆бѣга́вшїй, всѣ́хъ и҆з̾ хра́ма, а҆́ки бꙋ́рею, и҆зри́нꙋвъ, па́ки себѐ въ землю̀ скры́лъ є҆сѝ. Чесѡ̀ ра́ди ди́вномꙋ во ст҃ы́хъ свои́хъ бг҃ꙋ і҆а́кѡвлю воспѣва́емъ: <red>А҆</red>ллилꙋ́їа.
