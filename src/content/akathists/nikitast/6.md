---
title: "І҆́косъ г҃"
navigation:
  key: akathists-nikitast-6
  title: "І҆́косъ г҃"
  parent: akathists-nikitast
  order: 6
type: "akathist"
---

## І҆́косъ г҃:

<red>И҆</red>мѣ́ѧй бл҃гопрїѧ́тное стре́мленїе во ст҃ѣ́й ла́ѵрѣ великомч҃ника нїкі́ты водвори́тисѧ, но ѿ сеѧ̀ бы́въ ѿрѣва́емъ, въ ти́нное бла́то на́гъ пове́рглсѧ є҆сѝ на терза́нїе мши́цемъ и҆ гадѡ́мъ. Мы́ же толи́кѡ крѣ́пкомꙋ твоемꙋ̀ терпѣ́нїю дивѧ́щесѧ, вопїе́мъ тѝ:

<red>Р</red>а́дꙋйсѧ, мі́рꙋ є҆ди́ножды навсегда̀ ѹ҆ме́рый: ра́дꙋйсѧ, нераска́ѧннѡ всѧ̑ кра̑снаѧ мі́ра сегѡ̀ презрѣ́вый. Ра́дꙋйсѧ, тщесла́вныѧ по́мыслы смири́вый: ра́дꙋйсѧ, мы́сль въ бз҃ѣ ѹ҆тверди́вый. Ра́дꙋйсѧ, сребролю́бїе и҆зсꙋши́вый: ра́дꙋйсѧ, сластолю́бїе ѹ҆мертви́вый. Ра́дꙋйсѧ, всѧ́кїй гнѣ́въ и҆ и҆збы́токъ ѕло́бы ѿложи́вый: ра́дꙋйсѧ, смиренномꙋ́дрїе возлюби́вый. Ра́дꙋйсѧ, дꙋ́шꙋ твою̀ по сло́вꙋ хрⷭ҇та̀ возненави́дѣвый: ра́дꙋйсѧ, дѣ́лы бл҃ги́ми велїа́ра преѡби́дѣвый. Ра́дꙋйсѧ, пло́ть со страстьмѝ и҆ похотьмѝ распны́й: ра́дꙋйсѧ, по ѡ҆браще́нїи твое́мъ не себѐ, но є҆ди́номꙋ бг҃ꙋ живы́й.

<red>Р</red>а́дꙋйсѧ, нїки́то прпⷣбне, сто́лпниче и҆ чꙋдотво́рче.
