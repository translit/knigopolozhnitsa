---
title: "І҆́косъ є҃"
navigation:
  key: akathists-nikitast-10
  title: "І҆́косъ є҃"
  parent: akathists-nikitast
  order: 10
type: "akathist"
---

## І҆́косъ є҃:

<red>В</red>и́дѣвше бли́жнїи и҆ да́льнїи, є҆́же по бз҃ѣ житїѐ твоѐ, прпⷣбне, чꙋ́дномꙋ твои́хъ нра́вѡвъ и҆змѣне́нїю ѹ҆дивлѧ́хꙋсѧ, добродѣ́тєли же и҆ по́двиги твоѧ̑ прославлѧ́хꙋ, съ ни́ми же и҆ мы̀ си́це вопїе́мъ тѝ:

<red>Р</red>а́дꙋйсѧ, ꙗ҆́кѡ въ ста́рости крѣ́пость мꙋ́жескꙋю показа́лъ є҆сѝ: ра́дꙋйсѧ, ꙗ҆́кѡ ѻ҆бѣ́тъ и҆́ночества дѣла́ми ѡ҆правда́лъ є҆сѝ. Ра́дꙋйсѧ, въ многостра́стнѣй пло́ти подвиза́выйсѧ, ꙗ҆́кѡ безпло́тный: ра́дꙋйсѧ, благи́ми по́мыслы и҆ дѣ́лы многопло́дный. Ра́дꙋйсѧ, твои́ми по́двиги ѿ ѡ҆блѣне́нїѧ на́съ возставлѧ́ѧй: ра́дꙋйсѧ, твое́ю жи́знїю пꙋ́ть ко сп҃се́нїю всѣ̑мъ из̾ѧвлѧ́ѧй. Ра́дꙋйсѧ, любо́вь ве́лїю къ бг҃ꙋ показа́вый: ра́дꙋйсѧ, многоѡбра́знѣ по́мощь бж҃їю и҆спыта́вый. Ра́дꙋйсѧ, бж҃їей любвѝ къ ка́ющымсѧ зерца́ло: ра́дꙋйсѧ, подвиза́ющымсѧ на дїа́вола крѣ́пкое забра́ло. Ра́дꙋйсѧ, вы́нꙋ ѡ҆ на́съ съ мл҃твою бг҃ꙋ предстоѧ́щїй: ра́дꙋйсѧ, и҆ подне́сь ѡ҆би́тель твою̀ нерꙋши́мꙋ хранѧ́щїй.

<red>Р</red>а́дꙋйсѧ, нїки́то прпⷣбне, сто́лпниче и҆ чꙋдотво́рче.
