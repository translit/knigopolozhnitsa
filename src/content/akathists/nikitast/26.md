---
title: "Мл҃тва"
navigation:
  key: akathists-nikitast-26
  title: "Мл҃тва"
  parent: akathists-nikitast
  order: 26
type: "akathist"
---

## Мл҃тва:

<versal>Ѽ</versal> всечестна́ѧ главо̀, прпⷣбне ѻ҆́ч҃е пребл҃же́нне, нїки́то прпⷣбномч҃ниче! Не забꙋ́ди ни́щихъ твои́хъ до конца̀, но помина́й на́съ всегда̀ во ст҃ы́хъ свои́хъ и҆ бл҃гопрїѧ́тныхъ мл҃твахъ къ бг҃ꙋ и҆ не забꙋ́ди присѣща́ти ча́дъ свои́хъ. молѝ за ны̀, ѻ҆́ч҃е бл҃гі́й и҆ и҆збра́нниче хрⷭ҇то́въ, ꙗ҆́кѡ и҆мѣ́ѧй дерзнове́нїе къ нбⷭ҇номꙋ цр҃ю, и҆ не премолчѝ за ны̀ ко гдⷭ҇ꙋ, и҆ не пре́зри на́съ, вѣ́рою и҆ любо́вїю чтꙋ́щихъ тѧ̀. Помина́й на́съ, недосто́йныхъ, ѹ҆ прⷭ҇то́ла вседержи́телева и҆ не преста́й молѧ́сѧ за на́съ ко хрⷭ҇тꙋ̀ бг҃ꙋ: тебѣ̀ бо да́на бы́сть бл҃года́ть моли́тисѧ за ны̀. Не мни́мъ бо тѧ̀ ме́ртва сꙋ́ща, а҆́ще бо и҆ тѣ́ломъ преста́вилсѧ є҆сѝ ѿ на́съ, но и҆ по сме́рти ѹ҆́бѡ жи́въ пребыва́еши. Не ѿстꙋпа́й ѿ на́съ дꙋ́хомъ, сохранѧ́ѧ и҆ соблюда́ѧ на́съ ѿ стрѣ́лъ вра́жїихъ и҆ всѧ́кїѧ пре́лести бѣсо́вскїѧ, застꙋ́пниче и҆ мл҃твенниче на́шъ до́брый. А҆́ще бо и҆ моще́й твои́хъ ра́ка пред̾ ѻ҆чи́ма на́шима ви́дима є҆́сть всегда̀, но ст҃а́ѧ твоѧ̀ дꙋша̀ со а҆́гг҃льскими во́инствы, со безпло́тными ли́ки, съ нбⷭ҇ными си́лами ѹ҆ прⷭ҇то́ла вседержи́телѧ бг҃а досто́йнѡ весели́тсѧ. Вѣ́дꙋще ѹ҆̀бѡ тѧ̀ вои́стинꙋ и҆ по сме́рти жи́ва сꙋ́ща, тебѣ̀ припа́даемъ, и҆ тебѣ̀ мо́лимсѧ, и҆ ми́ли сѧ дѣ́емъ, є҆́же моли́тисѧ ѡ҆ на́съ всеси́льномꙋ бг҃ꙋ ѡ҆ по́льзѣ дꙋ́шъ на́шихъ, и҆ и҆спросѝ на́мъ вре́мѧ на покаѧ́нїе и҆ невозбра́ннѡ прейтѝ ѿ землѝ на нб҃о, и҆ го́рькихъ мыта́рствъ, и҆ воздꙋ́шныхъ кнѧзе́й, и҆ вѣ́чныѧ мꙋ́ки и҆зба́витисѧ на́мъ, и҆ нбⷭ҇номꙋ црⷭ҇твїю наслѣ́дникѡмъ бы́ти со всѣ́ми пра́ведными, ѿ вѣ́ка ѹ҆годи́вшими є҆мꙋ̀, гдⷭ҇ꙋ на́шемꙋ і҆и҃сꙋ хрⷭ҇тꙋ̀. Є҆мꙋ́же подоба́етъ всѧ́каѧ сла́ва, че́сть и҆ поклоне́нїе со безнача́льнымъ є҆гѡ̀ ѻ҆ц҃є́мъ и҆ ст҃ы́мъ дх҃омъ, ны́нѣ и҆ при́снѡ и҆ во вѣ́ки вѣкѡ́въ. <red>А҆</red>ми́нь.

{% illustration "small-ornaments/medallion-lukovich", "small" %}
