---
title: "І҆́косъ а҃і"
navigation:
  key: akathists-nikitast-22
  title: "І҆́косъ а҃і"
  parent: akathists-nikitast
  order: 22
type: "akathist"
---

## І҆́косъ а҃і:

<red>С</red>вѣтоза́рное свѣти́ло, на тве́рди цр҃ко́внѣй возсїѧ́вшее, прпⷣбне ѻ҆́ч҃е нїки́то, показа́ша тѧ̀ трѝ огневи̑дныѧ столпы̀, ꙗ҆́вльшыѧсѧ над̾ пове́рженными ѿ ѹ҆бі́йцъ твои́хъ, и҆ ꙗ҆́кѡ дре́во, въ вода́хъ во́лжскихъ пла́вавшими твои́ми вери́гами, ꙗ҆̀же и҆ положи́ти здѣ̀ на гро́бѣ твое́мъ, ꙗ҆́кѡ по́честь трꙋдѡ́въ твои́хъ, въ нощнѣ́мъ видѣ̑нїи повелѣ́лъ є҆сѝ. Чесѡ̀ ра́ди твоѐ водворе́нїе во свѣ́тлостехъ ст҃ы́хъ бы́ти ѹ҆разꙋмѣ́вше, тѧ̀ воспѣва́емъ:

<red>Р</red>а́дꙋйсѧ, жи́телю бжⷭ҇твеннагѡ селе́нїѧ: ра́дꙋйсѧ, дости́гшїй вѣ́чнагѡ ѹ҆покое́нїѧ. Ра́дꙋйсѧ, бла̑гъ неизрече́нныхъ наслаждаѧйсѧ: ра́дꙋйсѧ, лицезрѣ́нїѧ бж҃їѧ насыща́ѧйсѧ. Ра́дꙋйсѧ, со а҆́гг҃лы при́снѡ ликꙋ́ющїй: ра́дꙋйсѧ, трист҃ꙋ́ю пѣ́снь немо́лчнѡ пою́щїй. Ра́дꙋйсѧ, съ прпⷣбными ѹ҆бл҃жа́емый: ра́дꙋйсѧ, съ мч҃никами ѹ҆вѣнчава́емый. Ра́дꙋйсѧ, ра́достїю вѣ́чною преисполнѧ́емый: ра́дꙋйсѧ, любо́вїю бжⷭ҇твенною преꙋслажда́емый. Ра́дꙋйсѧ, ꙗ҆́кѡ тобо́ю вы́шнїй на нб҃сѝ и҆ на землѝ сла́витсѧ: ра́дꙋйсѧ, ꙗ҆́кѡ и҆ ты̀ сегѡ̀ ра́ди вы́шнимъ на нб҃сѝ и҆ на землѝ просла́вилсѧ є҆сѝ.

<red>Р</red>а́дꙋйсѧ, нїки́то прпⷣбне, сто́лпниче и҆ чꙋдотво́рче.
