---
title: "І҆́косъ з҃"
navigation:
  key: akathists-borisgleb-14
  title: "І҆́косъ з҃"
  parent: akathists-borisgleb
  order: 14
type: "akathist"
---

## І҆́косъ з҃:

<red>Н</red>о́вагѡ ка́їна, братоꙋбі́йцꙋ свѧтопо́лка, побѣди́въ, бл҃говѣ́рный кн҃зь ꙗ҆росла́въ, и҆ ѹ҆вѣ́дѣвъ, ꙗ҆́кѡ мно́гаѧ зна́менїѧ и҆ чꙋдеса̀ ѿ гробѡ́въ ва́шихъ, ст҃і́и страстоте́рпцы бори́се и҆ глѣ́бе, быва́ютъ, съ ра́достїю повѣ́да ѡ҆ се́мъ митрополі́тꙋ і҆ларїѡ́нꙋ и҆, по бл҃гослове́нїю є҆гѡ̀, созда̀ въ че́сть ва́шꙋ цр҃ковь въ вышго́родѣ, и҆дѣ́же поста́влены бы́ша чтⷭ҇ны̑ѧ мо̑щи ва́ша. Мы́ же, свѣ́тлѡ пра́зднꙋюще ст҃ꙋ́ю па́мѧть ва́шꙋ, со ѹ҆миле́нїемъ зове́мъ:

<red>Р</red>а́дꙋйтесѧ, мꙋ́ченическими вѣнцы̀ ѹ҆вѣнча́ннїи на нб҃сѝ. Ра́дꙋйтесѧ, да́ры чꙋдотворе́нїй просла́вленнїи на землѝ. Ра́дꙋйтесѧ, ꙗ҆́кѡ и҆ пре́жде прославле́нїѧ ва́шегѡ ди̑внаѧ зна́мєнїѧ над̾ гро́бѡмъ ва́шимъ ꙗ҆влѧ́хꙋсѧ. Ра́дꙋйтесѧ, ꙗ҆́кѡ сто́лпъ ѻ҆́гненный и҆ свѣ́щи горѧ́щїѧ та́мѡ зрѧ́хꙋсѧ. Ра́дꙋйтесѧ, ꙗ҆́кѡ та́мѡ а҆́гг҃льскаѧ пѣ̑нїѧ слы́шахꙋсѧ. Ра́дꙋйтесѧ, ꙗ҆́кѡ при ѿкры́тїи моще́й ва́шихъ бл҃гоꙋха́нїѧ цр҃ковь всѧ̑ и҆спо́лнисѧ.

<red>Р</red>а́дꙋйтесѧ, ст҃і́и страстоте́рпцы бори́се и҆ глѣ́бе, те́плїи ѡ҆ на́съ пред̾ бг҃омъ мл҃твенницы.
