---
title: "І҆́косъ д҃"
navigation:
  key: akathists-borisgleb-8
  title: "І҆́косъ д҃"
  parent: akathists-borisgleb
  order: 8
type: "akathist"
---

## І҆́косъ д҃:

<red>С</red>лы́шавъ ст҃ы́й кн҃зь бори́съ, на рѣцѣ̀ а҆́льтѣ стоѧ̀ съ во́и свои́ми, ѡ҆ ѕло́мъ ѹ҆мышле́нїи свѧтопо́лка, ꙗ҆́кѡ хо́щетъ є҆гѡ̀ ѹ҆би́ти, не є҆́млѧше вѣ́ры томꙋ̀, не ча́ѧше бо таковы́ѧ ѕло́бы ѿ бра́та. Ѻ҆ба́че смꙋща́шесѧ мы́слїю и҆ печа́лїю ѡ҆держи́мъ, вше́дъ въ шате́ръ сво́й, со слеза́ми молѧ́шесѧ хрⷭ҇тꙋ̀ бг҃ꙋ и҆ прест҃ѣ́й бцⷣѣ, и҆ повелѣ̀ і҆ере́ю ѹ҆́треню пѣ́ти. Вѣ́сть же прїе́мъ, ꙗ҆́кѡ прибли́жишасѧ ѹ҆жѐ ѹ҆бі́йцы, приле́жнѣе нача̀ мл҃тисѧ, да не поста́витъ сегѡ̀ гдⷭ҇ь свѧтопо́лкꙋ во грѣ́хъ. И҆ сѐ внеза́пꙋ нападо́ша на́нь ѹ҆бі́йцы и҆ ко́пїи прободо́ша є҆гѡ̀. Не по мно́зѣ же вре́мени, ꙗ҆́кѡ а҆́гнецъ непоро̑чный, закла́нъ бы́сть на рѣцѣ̀ смѧды́ни и҆ бл҃же́нный глѣ́бъ. И҆ та́кѡ предста́ша ст҃і́и бра́тїѧ вкꙋ́пѣ въ нбⷭ҇нѣмъ црⷭ҇твїи хрⷭ҇тꙋ̀ бг҃ꙋ, ра́дꙋющесѧ. Мы́ же, почита́юще мꙋ́ченическꙋю кончи́нꙋ и҆̀хъ, ѹ҆се́рднѡ вопїе́мъ:

<red>Р</red>а́дꙋйтесѧ, въ го́рнихъ селе́нїихъ со ст҃ы́ми мꙋ́ченики и҆ со всѣ́ми ст҃ы́ми прест҃ѣ́й трⷪ҇цѣ предстоѧ́щїи. Ра́дꙋйтесѧ, непрестаю́щимъ весе́лїемъ наслажда́ющїисѧ. Ра́дꙋйтесѧ, ꙗ҆́кѡ бога́тство и҆сцѣле́нїй вѣ́рꙋющимъ и҆злива́ете. Ра́дꙋйтесѧ, ꙗ҆́кѡ ѿ внеза́пныѧ сме́рти почита́ющихъ па́мѧть ва́шꙋ и҆збавлѧ́ете. Ра́дꙋйтесѧ, ꙗ҆́кѡ весе́лїемъ дꙋхо̑внымъ сердца̀ на́ша и҆сполнѧ́ете. Ра́дꙋйтесѧ, ꙗ҆́кѡ предста́тельствомъ ва́шимъ пред̾ бг҃омъ печа́ли и҆ ско́рби на́ша ѹ҆толѧ́ете.

<red>Р</red>а́дꙋйтесѧ, ст҃і́и страстоте́рпцы бори́се и҆ глѣ́бе, те́плїи ѡ҆ на́съ пред̾ бг҃омъ мл҃твенницы.
