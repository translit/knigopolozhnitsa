---
title: "І҆́косъ и҃"
navigation:
  key: akathists-borisgleb-16
  title: "І҆́косъ и҃"
  parent: akathists-borisgleb
  order: 16
type: "akathist"
---

## І҆́косъ и҃:

<red>В</red>се́ю дꙋше́ю и҆ всѣ́мъ се́рдцемъ возлюби́вше хрⷭ҇та̀ и҆ цр҃ковь є҆гѡ̀ въ жи́зни вре́меннѣй, бра́тїѧ бл҃же́ннїи, и҆ по преставле́нїи ва́шемъ не ѡ҆ставлѧ́ете во вре́мѧ бл҃гопотре́бнѡ вразꙋмлѧ́ти престꙋпа́ющихъ зако́нъ єѵⷢ҇льскїй и҆ зако́ны цр҃ко́вныѧ. Сегѡ̀ ра́ди цр҃ковь ст҃а́ѧ ѹ҆блажа́етъ ва́съ си́це:

<red>Р</red>а́дꙋйтесѧ, гдⷭ҇еви, а҆ не чл҃вѣ́кѡмъ ѹ҆гожда́вшїи. Ра́дꙋйтесѧ, на стра́жи зако́на хрⷭ҇то́ва стоѧ́щїи. Ра́дꙋйтесѧ, во гра́дѣ дорогобꙋ́жи женꙋ̀ нѣ́кꙋю, въ пра́здникъ ст҃и́телѧ нїкола́ѧ рабо́тавшꙋю, разрꙋше́нїемъ хра́мины є҆ѧ̀ и҆ и҆зсꙋше́нїе рꙋкѝ наказа́вшїи. Ра́дꙋйтесѧ, по трі́ехъ лѣ́тѣхъ съ вѣ́рою притека́вшей ко ст҃ы̑мъ моще̑мъ ва́шимъ женѣ̀ то́й и҆сцѣле́нїе пода́вшїи. Ра́дꙋйтесѧ, двꙋ́хъ мꙋже́й, въ вышго́родѣ въ темни́цꙋ непови́ннѡ заключе́нныхъ, чꙋде́снѡ свободи́вшїи. Ра́дꙋйтесѧ, си́мъ чꙋ́домъ вели́кагѡ кн҃зѧ кі́евскагѡ мїхаи́ла свѧтопо́лка никого́же предава́ти на ка́знь по клеветѣ̀, вразꙋми́вшїи.

<red>Р</red>а́дꙋйтесѧ, ст҃і́и страстоте́рпцы бори́се и҆ глѣ́бе, те́плїи ѡ҆ на́съ пред̾ бг҃омъ мл҃твенницы.
