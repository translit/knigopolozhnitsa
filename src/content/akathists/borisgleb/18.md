---
title: "І҆́косъ ѳ҃"
navigation:
  key: akathists-borisgleb-18
  title: "І҆́косъ ѳ҃"
  parent: akathists-borisgleb
  order: 18
type: "akathist"
---

## І҆́косъ ѳ҃:

<red>В</red>ѣті̑и многовѣща̑ннїи не мо́гꙋтъ досто́йнѡ восхвали́ти ва́съ, страстоте́рпцы хрⷭ҇то́вы бори́се и҆ глѣ́бе, за любо́вь и҆ млⷭ҇рдїе ко всѣ̑мъ чл҃вѣ́кѡмъ стра́ждꙋщимъ: всѧ̑ бо страна̀ на́ша и҆спо́лнисѧ сла́вою чꙋде́съ ва́шихъ, и҆́мже ѹ҆дивлѧ́ющесѧ съ вѣ́рою вопїе́мъ ва́мъ:

<red>Р</red>а́дꙋйтесѧ, ꙗ҆́кѡ всѣ́хъ, призыва́ющихъ ва́съ съ вѣ́рою, ѿ разли́чныхъ недꙋ́гѡвъ и҆сцѣлѧ́ете. Ра́дꙋйтесѧ, ꙗ҆́кѡ мл҃твами ва́шими слѣпі́и прозрѣва́хꙋ. Ра́дꙋйтесѧ, ꙗ҆́кѡ ва́шимъ хода́тайствомъ хромі́и и҆ безно́зїи хожде́нїе полꙋчи́ша. Ра́дꙋйтесѧ, ꙗ҆́кѡ въ вышго́родѣ ѻ҆́трокꙋ нѣ́коегѡ мꙋ́жа мѷрѡ́на ѡ҆горо́дника въ со́нномъ видѣ́нїи ꙗ҆ви́стесѧ и҆ кре́стнымъ зна́менїемъ сꙋхꙋ́ю и҆ ско́рченнꙋю но́гꙋ є҆гѡ̀ здра́вꙋ сотвори́сте. Ра́дꙋйтесѧ, во гра́дѣ тꙋ́ровѣ и҆́нока марті́на, въ тѧ́жцѣй болѣ́зни сꙋ́ща, въ ке́ллїи ꙗ҆́вѣ посѣти́вшїи и҆ и҆сцѣле́нїе є҆мꙋ̀ пода́вшїи. Ра́дꙋйтесѧ, ꙗ҆́кѡ и҆ всѣ́мъ трꙋжда́ющимсѧ ско́рїи помо́щницы.

<red>Р</red>а́дꙋйтесѧ, ст҃і́и страстоте́рпцы бори́се и҆ глѣ́бе, те́плїи ѡ҆ на́съ пред̾ бг҃омъ мл҃твенницы.
