---
title: "Мл҃тва"
navigation:
  key: akathists-borisgleb-26
  title: "Мл҃тва"
  parent: akathists-borisgleb
  order: 26
type: "akathist"
---

## Мл҃тва:

<versal>С</versal>т҃і́и страстоте́рпцы, бг҃олюби́ваѧ дво́ице, бл҃говѣ́рнїи кн҃зи бори́се и҆ глѣ́бе, и҆змла́да все́ю дꙋше́ю хрⷭ҇та̀ возлюби́вшїи, цѣломꙋ́дрїе, кро́тость, смире́нїе и҆ про́чїѧ добродѣ́тєли стѧжа́ли є҆стѐ, и҆ ꙗ҆́кѡ а҆́гнцы неѕлоби́вїи, ѿ бра́та своегѡ̀ непра́ведное ѹ҆бїе́нїе претерпѣ́ли є҆стѐ, чⷭ҇тыѧ своѧ̑ дꙋ́ши въ бл҃гопрїѧ́тнꙋю же́ртвꙋ бг҃ꙋ принесо́сте и҆ ѿ негѡ̀ вѣнцы̀ нетлѣ́нныѧ прїѧ́ли є҆стѐ. Припа́дающе къ чтⷭ҇номꙋ ѻ҆́бразꙋ ва́шемꙋ, мо́лимъ ва́съ въ дꙋ́сѣ сокрꙋше́ннѣ и҆ смире́ннѣ: вознеси́те своѧ̑ ѹ҆сє́рдныѧ мл҃твы ко всемлⷭ҇тивомꙋ сп҃сꙋ на́шемꙋ, да пода́стъ на́мъ, чтꙋ́щимъ ст҃ꙋ́ю па́мѧть ва́шꙋ, вєли́кїѧ своѧ̑ и҆ бога̑тыѧ млⷭ҇ти, цр҃ковь свою̀ ст҃ꙋ́ю да соблюде́тъ ѿ є҆ресе́й и҆ раско́лѡвъ, въ ча́дѣхъ є҆ѧ̀ да ѡ҆живе́тъ дꙋ́хъ пра́выѧ вѣ́ры и҆ любвѐ, дꙋ́хъ вѣ́дѣнїѧ и҆ бл҃гоче́стїѧ, да дарꙋ́етъ всѣ̑мъ на́мъ всѧ̑, ꙗ҆́же къ жи́зни вре́меннѣй и҆ вѣ́чнѣй потре́бнаѧ. Є҆́й, ст҃і́и страстоте́рпцы, ѹ҆скори́те на по́мощь къ на́мъ, ꙗ҆́коже сро́дникꙋ ва́шемꙋ бл҃говѣ́рномꙋ кн҃зю а҆леѯа́ндрꙋ не́вскомꙋ и҆ и҆зба́вите странꙋ̀ на́шꙋ ѿ врагѡ́въ ви̑димыхъ и҆ неви̑димыхъ, ѿ гла́да, ѻ҆гнѧ̀, смертоно́сныѧ ꙗ҆́звы, ѿ всѧ́кихъ бѣ́дъ и҆ напа́стей: разгони́те ѡ҆блежа́щїй ны̀ мра́къ невѣ́рїѧ и҆ развраще́нїѧ, да ми́рнѡ и҆ бл҃гоче́стнѡ поживе́мъ въ вѣ́цѣ се́мъ и҆ сподо́бимсѧ хрⷭ҇тїа́нскїѧ ко́нчины и҆ до́брагѡ ѿвѣ́та на стра́шнѣмъ сꙋдѣ̀ хрⷭ҇та̀ бг҃а, є҆мꙋ́же подоба́етъ че́сть и҆ поклоне́нїе со безнача́льнымъ є҆гѡ̀ ѻ҆ц҃е́мъ и҆ прест҃ы́мъ, животворѧ́щимъ дх҃омъ, ны́нѣ и҆ при́снѡ и҆ во вѣ́ки вѣкѡ́въ. <red>А҆</red>ми́нь.

{% illustration "small-ornaments/medallion-lukovich", "small" %}
