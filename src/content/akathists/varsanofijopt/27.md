---
title: "Мл҃тва в҃"
navigation:
  key: akathists-varsanofijopt-27
  title: "Мл҃тва в҃"
  parent: akathists-varsanofijopt
  order: 27
type: "akathist"
---

## Мл҃тва в҃:

<versal>Ѽ</versal> сщ҃е́нне во́ине и҆ бг҃омꙋ́дрый ѻ҆́тче на́шъ варсоно́фїе, ѻ҆́птинскагѡ ста́рчества вѣнцено́сный побо́рниче. Ты̀ сла́вꙋ мі́ра сегѡ̀ не возлюби́въ, нижѐ по́чести и҆ житїѐ разсла́бленнѡ, но во́инскꙋю че́сть соблю́дъ до конца̀ и҆ земно́е три́знище ѡ҆ста́вивъ, ввои́нилсѧ є҆сѝ цр҃ю хрⷭ҇тꙋ̀ и҆ со безпло́тными а҆́гг҃лы на де́моны ра́товалъ, и҆ побѣ́ды по́чести прїѧ́лъ є҆сѝ. Тѣ́мже под̾ твоѐ предста́тельство, ꙗ҆́кѡ под̾ крѣ́пкїй щи́тъ, прибѣга́емъ, и҆ на лꙋ́къ мл҃твъ твои́хъ надѣ́ющесѧ, мо́лимъ тѧ̀, ѻ҆́тче прпⷣбне, ѹ҆тѣ́ши ны̀ ꙗ҆́кѡ ѻ҆те́цъ чадолюби́вый, и҆ ꙗ҆́кѡ сынѡ́въ на́съ ѹ҆твердѝ, ѡ҆блегча́ѧ ско́рбь належа́щꙋю, и҆збавлѧ́ѧ ѿ нꙋ́ждъ дꙋ́ши на́ша. Да́ждь на́мъ твоемꙋ̀ житїю̀ послѣ́довати и҆ неꙋкло́ннѡ соблюстѝ преда́нїѧ ст҃ы́хъ ѻ҆тє́цъ, и҆̀хже ты̀ заповѣ́далъ є҆сѝ блюстѝ да́же до сме́рти. Є҆́й, ѻ҆́тче, бꙋ́ди на́мъ побо́рникъ въ мы́сленныхъ бра́нѣхъ на́шихъ, и҆̀хже вѣ́дѣмъ со страстьмѝ и҆ дꙋ́хами лꙋка́выми, ꙗ҆́кѡ не́мощни є҆́смы и҆ неискꙋ́сни. Ты́ же, ꙗ҆́кѡ и҆́скꙋсъ послꙋша́нїѧ проше́дъ и҆ блгⷣть ста́рчества ѹ҆наслѣ́довавъ, мо́жеши и҆ на́мъ и҆скꙋша́емымъ по́мощи. Да под̾ кро́вомъ мл҃твъ твои́хъ храни́ми, воспое́мъ и҆ просла́вимъ подвигополо́жника на́шегѡ гдⷭ҇а і҆и҃са хрⷭ҇та̀ со ѻ҆ц҃е́мъ и҆ животворѧ́щимъ є҆гѡ̀ дх҃омъ всегда̀, ны́нѣ и҆ при́снѡ, и҆ во вѣ́ки вѣкѡ́въ. <red>А҆</red>ми́нь.

{% illustration "small-ornaments/medallion-lukovich", "small" %}
