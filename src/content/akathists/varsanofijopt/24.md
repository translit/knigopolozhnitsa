---
title: "І҆́косъ в҃і"
navigation:
  key: akathists-varsanofijopt-24
  title: "І҆́косъ в҃і"
  parent: akathists-varsanofijopt
  order: 24
type: "akathist"
---

## І҆́косъ в҃і:

<red>Ꙗ҆́</red>кѡ щи́тъ неѡбори́мь, предста́тельство твоѐ за ны̀, ѻ҆́тче прпⷣбне, и҆ моли́твенное хода́тайство твоѐ ꙗ҆́кѡ ме́чъ дꙋхо́вный, бѣ́сѡвъ поража́ѧй. Сегѡ̀ ра́ди и҆спросѝ на́мъ блгⷣть ѹ҆ всеми́лостивагѡ цр҃ѧ̀ хрⷭ҇та̀ бг҃а, є҆́же возмо́щи на́мъ проти́витисѧ всѣ̑мъ ко́знемъ врага̀ и҆ ѻ҆дѣ́ѧни во ѻ҆рꙋ̑жїѧ свѣ́та ста́ти, возвѣща́юще тебѣ̀ побѣ́днаѧ сїѧ̀:

<red>Р</red>а́дꙋйсѧ, побѣ́да невоева́ннаѧ, свы́ше къ на́мъ сходѧ́щаѧ. Ра́дꙋйсѧ, вѣне́цъ присноцвѣтꙋ́щїй до́брѣ подвиза́ющимсѧ. Ра́дꙋйсѧ, ꙗ҆́кѡ на мы́сленнагѡ а҆мали́ка ра́тꙋеши съ нбⷭ҇ѝ. Ра́дꙋйсѧ, ꙗ҆́кѡ ва̑рварскаѧ шата̑нїѧ ѹ҆пражднѧ́еши на землѝ. Ра́дꙋйсѧ, неви́димое вспоможе́нїе и҆́ноческомꙋ ѡ҆полче́нїю. Ра́дꙋйсѧ, бѣ́сѡвъ многоплаче́вное пораже́нїе. Ра́дꙋйсѧ, ꙗ҆́кѡ тобо́ю ѻ҆́птинское ста́рчество бл҃гоꙋкра́сисѧ. Ра́дꙋйсѧ, ꙗ҆́кѡ тобо́ю житїѐ на́ше помраче́нное просвѣти́сѧ.

<red>Р</red>а́дꙋйсѧ, варсоно́фїе, ѻ҆́птинскагѡ ста́рчества бг҃олѣ́пное ѹ҆краше́нїе.
