---
title: "Мл҃тва а҃"
navigation:
  key: akathists-varsanofijopt-26
  title: "Мл҃тва а҃"
  parent: akathists-varsanofijopt
  order: 26
type: "akathist"
---

## Мл҃тва а҃:

<versal>Ѽ</versal> пречтⷭ҇на́ѧ и҆ сщ҃е́ннаѧ главо̀, нбⷭ҇нагѡ і҆ерⷭ҇ли́ма граждани́не, и҆зрѧ́дный ѹ҆го́дниче хрⷭ҇то́въ и҆ вели́кїй ѻ҆́птинскїй чꙋдотво́рче, прпⷣбне ѻ҆́тче варсоно́фїе! Призрѝ ѿ го́рнихъ высѡ́тъ на на́съ, смире́нныхъ и҆ грѣ́шныхъ, во ѹ҆миле́нїи серде́цъ къ тебѣ̀ прибѣга́ющихъ. Тебѣ́ бо моли́твенника бл҃гопрїѧ́тнагѡ вѣ́мы ко всеми́лостивомꙋ бг҃ꙋ и҆ ко прест҃ѣ́й и҆ пречⷭ҇тѣй мт҃ри є҆гѡ̀, влⷣчицѣ на́шей бцⷣѣ и҆ приснодв҃ѣ мр҃і́и. Вознесѝ ѡ҆ на́съ твоѧ̑ ст҃ы̑ѧ мл҃твы ко прⷭ҇то́лꙋ чл҃вѣколю́бца гдⷭ҇а, да́бы не поги́бнꙋти на́мъ со беззако́нїи на́шими, но ѡ҆брати́тисѧ къ покаѧ́нїю и҆ и҆справле́нїю, да про́чее вре́мѧ житїѧ̀ на́шегѡ земна́гѡ не въ рабо́тѣ грѣхꙋ̀ и҆ страстє́мъ, но въ дѣ́ланїи за́повѣдей є҆гѡ̀ ст҃ы́хъ и҆ въ бл҃гоче́стїи провожда́емъ, и҆ со бл҃го́ю наде́ждою дости́гнемъ кончи́ны на́шеѧ. Въ ча́съ же сме́ртный наипа́че ꙗ҆ви́сѧ на́мъ, ѻ҆́тче, застꙋ́пникъ бл҃гі́й, ѹ҆ско́ри на моли́твꙋ ѡ҆ на́съ, безпо́мощныхъ, и҆ помозѝ на́мъ со прича́стїемъ та́инствъ бжⷭ҇твенныхъ ми́рнꙋю и҆ бл҃гꙋ́ю кончи́нꙋ ѹ҆лꙋчи́ти, гро́знаѧ мыта́рства воздꙋ́шнаѧ безбѣ́днѡ прейтѝ и҆ ѹ҆наслѣ́довати го́рнее цр҃ство. Є҆́й, ѻ҆́тче приснопа́мѧтный, не презрѝ на́съ и҆ не посрамѝ ѹ҆пова́нїѧ на́шегѡ, но бꙋ́ди ѡ҆ на́съ предста́тель немо́лчный къ бг҃ꙋ. Па́стырю на́шъ до́брый, ѹ҆пасѝ на́съ бо́дренными твои́ми мл҃твами и҆ сохранѝ ненавѣ́тны ѿ всѧ́кагѡ ѕла̀, да сла́вимъ неизрече́нное чл҃вѣколю́бїе бг҃а на́шегѡ, ѻ҆ц҃а̀ и҆ сн҃а и҆ ст҃а́гѡ дх҃а, и҆ твоѐ ѻ҆те́ческое застꙋпле́нїе, во вѣ́ки вѣкѡ́въ. <red>А҆</red>ми́нь.
