---
title: "І҆́косъ є҃"
navigation:
  key: akathists-varsanofijopt-10
  title: "І҆́косъ є҃"
  parent: akathists-varsanofijopt
  order: 10
type: "akathist"
---

## І҆́косъ є҃:

<red>Ꙗ҆́</red>кѡ мꙋ́дрый па́стырь бразды̑ правле́нїѧ скита̀ ѻ҆́птинскагѡ прїѧ́лъ є҆сѝ, и҆ ста́да мона́шествꙋющихъ дꙋхоѕла́чнымъ ѹ҆че́нїемъ ѡ҆корми́лъ є҆сѝ, тѣ́мже бра́тїѧ, ви́дѧще блгⷣть ста́рчества, на тебѣ̀ почива́ющꙋю, є҆диногла́снѡ воззва́ша тебѣ̀ такова̑ѧ:

<red>Р</red>а́дꙋйсѧ, терпеливодꙋ́шнѡ понесы́й гонє́нїѧ, ꙗ҆́кѡ ста́рецъ ле́въ. Ра́дꙋйсѧ, ѹ҆кра́шенный смиренномꙋ́дрїемъ, ꙗ҆́кѡ ста́рецъ мака́рїй. Ра́дꙋйсѧ, розго̀, процвѣ́тшаѧ бл҃гослове́нїемъ ста́рца а҆мвро́сїѧ. Ра́дꙋйсѧ, вѣ́рный помо́щниче и҆ же́зле ста́рости прпⷣбнагѡ і҆ѡ́сифа. Ра́дꙋйсѧ, возлю́бленное ча́до ста́рца а҆нато́лїѧ. Ра́дꙋйсѧ, дꙋхо́вный дрꙋ́же и҆ сота́инниче ста́рца некта́рїѧ. Ра́дꙋйсѧ, бг҃омꙋ́дрый ѹ҆прави́телю ски́та по завѣ́тамъ ста́рца мѡѷсе́ѧ. Ра́дꙋйсѧ, любвеѻби́льный а҆́вво, воспита́вый ні́кѡна и҆сповѣ́дника.

<red>Р</red>а́дꙋйсѧ, варсоно́фїе, ѻ҆́птинскагѡ ста́рчества бг҃олѣ́пное ѹ҆краше́нїе.
