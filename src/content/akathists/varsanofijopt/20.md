---
title: "І҆́косъ і҃"
navigation:
  key: akathists-varsanofijopt-20
  title: "І҆́косъ і҃"
  parent: akathists-varsanofijopt
  order: 20
type: "akathist"
---

## І҆́косъ і҃:

<red>Д</red>о́брѣ ѹ҆па́слъ є҆сѝ стада̀ мона́шествꙋющихъ на па́житѣхъ живо́тныхъ, и҆ мі́рꙋ ꙗ҆ви́лсѧ є҆сѝ ꙗ҆́кѡ свѣ́тъ вторы́й. Сегѡ̀ ра́ди па́стырскагѡ посѣще́нїѧ твоегѡ̀ про́симъ, є҆́же и҆зба́вити ѿ лю́тагѡ мїроде́ржца ста́до твоѐ и҆ ѿ пре́лесныхъ є҆гѡ̀ сѣ́тей. Да въ кро́вѣ кри́лъ твои́хъ моли́твенныхъ храни́мїи, си́це тебѣ̀ вопїе́мъ:

<red>Р</red>а́дꙋйсѧ, ꙗ҆́кѡ ста́да мона́шествꙋющихъ напита́лъ є҆сѝ дꙋхо́вною пи́щею. Ра́дꙋйсѧ, ꙗ҆́кѡ мїрскі́ѧ напои́лъ є҆сѝ є҆ѵⷢ҇льскимъ млеко́мъ. Ра́дꙋйсѧ, бл҃гозвꙋ́чнаѧ цѣвни́це, добродѣ́тель цѣломꙋ́дрїѧ воспѣ́вшаѧ. Ра́дꙋйсѧ, предте́чева сѣки́ра, посѣка́ѧ коре́нїѧ страсте́й. Ра́дꙋйсѧ, ꙗ҆́кѡ стрѣла̀ ѻ҆гнѣви́днаѧ порази́лъ є҆сѝ воздꙋ́шныхъ кнѧ́зей. Ра́дꙋйсѧ, ꙗ҆́кѡ кра́сными нога́ми сокрꙋши́лъ є҆сѝ главы̀ неви́димыхъ ѕмїе́въ. Ра́дꙋйсѧ, и҆сто́чниче, къ немꙋ́же притека́ютъ жа́ждꙋщїи ѹ҆тѣше́нїѧ. Ра́дꙋйсѧ, ѻ҆́гнь, и҆́мже попалѧ́ютсѧ хвра́стїѧ сласте́й.

<red>Р</red>а́дꙋйсѧ, варсоно́фїе, ѻ҆́птинскагѡ ста́рчества бг҃олѣ́пное ѹ҆краше́нїе.
