---
title: "І҆́косъ і҃"
navigation:
  key: akathists-johnrizh-20
  title: "І҆́косъ і҃"
  parent: akathists-johnrizh
  order: 20
type: "akathist"
---

## І҆́косъ і҃:

<red>С</red>тѣна̀ тве́рда бы́сть вѣ́ра и҆ любы̀ твоѧ̀ ко гдⷭ҇ꙋ, бг҃оно́сне ѻ҆́ч҃е на́шъ і҆ѡа́нне, въ не́й же ѹ҆тверди́сѧ се́рдце твоѐ, є҆гда̀ лю́дїе нечести́вїи, ра́зꙋмъ помраче́нный невѣ́рїемъ и҆мѣ́ѧхꙋ и҆ ѕло́бою ды́шꙋще, но́щїю въ домꙋ̀ твое́мъ рꙋ̑цѣ ѹбі́йственнаѧ на тѧ̀ возложи́вше, бїе́нїемъ и҆ ра́нами ѹ҆ѧзвлѧ́хꙋ и҆ ѻ҆гне́мъ ѡ҆палѧ́хꙋ многострада́льное тѣ́ло твоѐ, ꙗ҆́кѡ не бы́ти на не́мъ мѣ́ста цѣ́ла и҆ неꙋѧ́звлена: ѻ҆ба́че мꙋ́жества дꙋшѝ твоеѧ̀ поколеба́ти не возмого́ша. Дивѧ́щесѧ ѹ҆̀бо вели́чествꙋ терпѣ́нїѧ твоегѡ̀, зове́мъ тѝ:

<red>Р</red>а́дꙋйсѧ, страда́нїемъ и҆сповѣда́нїе соверши́вый: ра́дꙋйсѧ, кро́ве ѡ҆багре́нїемъ ри́зꙋ твою̀ ст҃ительскꙋю ѹ҆краси́вый. Ра́дꙋйсѧ, со мч҃ники въ ра́дость гдⷭ҇а твоегѡ̀ вше́дый: ра́дꙋйсѧ, и҆́мѧ хрⷭ҇то́во кончи́ною твое́ю просла́вивый. Ра́дꙋйсѧ, за ѻ҆́вцы твоѧ̑ словє́сныѧ дꙋ́шꙋ свою̀ положи́вый: ра́дꙋйсѧ, гра́дъ на́шъ ри́гꙋ и҆злїѧ́нїемъ кро́ве твоеѧ̀ ѡ҆ст҃и́вый. Ра́дꙋйсѧ, и҆ по сме́рти любѧ́щихъ и҆ чтꙋ́щихъ тѧ̀ не ѡ҆ста́вивый: ра́дꙋйсѧ, ѡ҆ сп҃се́нїи на́шемъ бг҃а вы́нꙋ ѹ҆молѧ́ѧй.

<red>Р</red>а́дꙋйсѧ, сщ҃енномч҃ниче і҆ѡа́нне, ско́рый помо́щниче и҆ те́плый къ бг҃ꙋ предста́телю.
