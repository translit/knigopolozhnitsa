---
title: "Мл҃тва"
navigation:
  key: akathists-johnrizh-26
  title: "Мл҃тва"
  parent: akathists-johnrizh
  order: 26
type: "akathist"
---

## Мл҃тва:

<versal>Ѽ</versal> всебл҃же́нне ст҃ы́й сщ҃енномч҃ниче ст҃и́телю ѻ҆́ч҃е на́шъ і҆ѡа́нне, пра́вды бж҃їѧ побо́рниче и҆ ст҃ы́ѧ правосла́вныѧ вѣ́ры хрⷭ҇то́вой защи́тниче, хꙋли́телей ст҃ы́ѧ цр҃кве ѡ҆бличи́телю, врагѡ́въ прогони́телю, ѡ҆би́димымъ покрови́телю и҆ всѣ́хъ вѣ́рныхъ хрⷭ҇тїа́нъ те́плый предста́телю. Ты̀ все́ю дꙋше́ю ѿ ю҆́ности за̑повѣди хрⷭ҇то́вы возлю́билъ є҆сѝ. И҆ во дни̑ гоне́нїѧ лю́тагѡ на вѣ́рꙋ правосла́внꙋю, ꙗ҆́кѡ и҆́стинный па́стырь ꙗ҆ви́лсѧ є҆сѝ, кре́стный пꙋ́ть проше́дъ: порꙋга́нїе, заточе́нїе, ѡ҆клевета́нїе претерпѣ́вый и҆ та́кѡ мч҃ническїй вѣне́цъ воспрїѧ́лъ є҆сѝ, ѡ҆брѣ́тши блгⷣть гдⷭ҇ꙋ моли́тисѧ за ны̀. Вѣ́мы, ꙗ҆́кѡ ты̀, предстоѧ̀ прⷭ҇то́лꙋ вседержи́телѧ, и҆́маши ве́лїе дерзнове́нїе въ мл҃твахъ пред̾ гдⷭ҇емъ. И҆ ны́нѣ смире́ннѡ припа́даемъ и҆ ѹ҆се́рднѡ мо́лимсѧ: ѽ, ско́рый застꙋ́пниче на́шъ, ст҃и́телю сщ҃енномч҃ниче ѻ҆́ч҃е і҆ѡа́нне, ѹ҆слы́ши на́съ грѣ́шныхъ и҆ недосто́йныхъ ча̑дъ твои́хъ: ѹ҆молѝ всеми́лостивагѡ гдⷭ҇а и҆ пречⷭ҇тꙋю є҆гѡ̀ мт҃рь прест҃ꙋ́ю бцⷣꙋ вѣ́рꙋ правосла́внꙋю соблюстѝ, ст҃ꙋ́ю на́шꙋ цр҃ковь ѹ҆крѣпи́ти въ є҆ди́нствѣ ми́ра и҆ любвѝ, ѿпа́дшыѧ ѿ ст҃ы́ѧ цр҃кве па́ки возврати́ти, странꙋ̀ на́шꙋ въ ми́рѣ, хрⷭ҇тїа́нскихъ добродѣ́телехъ и҆ бл҃годе́нствїи сохрани́ти. Помозѝ на́мъ и҆ ра́зꙋмъ на́шъ пита́ти не сꙋ́етною мꙋ́дростїю человѣ́ческою, но смире́ннымъ позна́нїемъ во́ли бж҃їѧ. Ѽ, ст҃ы́й ѹ҆го́дниче бж҃їй, не пре́зри на́съ молѧ́щихсѧ тебѣ̀: не то́кмѡ ѿ бѣ́дъ и҆ скорбе́й и҆збавле́нїѧ про́симъ, но си́лы и҆ тве́рдости, великодꙋ́шїѧ и҆ любвѐ, дабы̀ претерпѣ́ти ѻ҆́ныѧ напа́сти восстаю́щыѧ на ны̀. И҆спросѝ на́мъ неѡсла́бное терпѣ́нїе до конца̀ житїѧ̀ на́шегѡ, ми́ръ съ гдⷭ҇емъ и҆ грѣхѡ́въ на́шихъ проще́нїе. Є҆́й, ст҃ы́й сщ҃енномч҃ниче, молѝ гдⷭ҇а бг҃а и҆ спа́са на́шегѡ і҆и҃са хрⷭ҇та̀ сн҃а бж҃їѧ и҆зба́витисѧ на́мъ ѿ всѧ́кагѡ ѕла̀ и҆ сохрани́ти хра́мъ сѣ́й, и҆ гра́дъ, и҆ странꙋ̀ на́шꙋ, и҆ лю́ди бл҃гоче́стнѡ чтꙋщыѧ тѧ̀ ѿ всѧ́кїѧ напа́сти, ѿ болѣ́зней, гла́да, пото́па, ѻ҆гнѧ̀, меча̀, наше́ствїѧ и҆ноплеме́нникѡвъ и҆ междоꙋсѡ́бныѧ бра̑ни, ѿ клеветы̀ и҆ всѧ́кагѡ ѕла́гѡ ѡ҆бстоѧ́нїѧ. Мл҃твами твои́ми ст҃ы́ми рассѣ́ѧнныѧ соберѝ, заблꙋ́дшыѧ на пꙋ́ть пра́вый наста́ви, ста́рость поддержѝ, ю҆́ныѧ вразꙋмѝ, младє́нцы воспита́й и҆ всѣ́хъ на́съ съ любо́вїю почита́ющихъ тѧ̀ ѹ҆твердѝ, да пребꙋ́демъ въ любвѐ дрꙋ́гъ ко дрꙋ́гꙋ, є҆диномы́сленнѡ и҆сповѣ́дꙋѧ ѻ҆ц҃а̀ и҆ сн҃а и҆ ст҃а́гѡ дх҃а, трⷪ҇цꙋ є҆диносꙋ́щнꙋю и҆ нераздѣ́льнꙋю, и҆ та́кѡ да сподо́бимсѧ нбⷭ҇нагѡ црⷭ҇твїѧ, и҆дѣ́же сла́витсѧ пречестно́е и҆ великолѣ́пое и҆́мѧ прест҃ой и҆ живонача́льной и҆ нераздѣ́льной трⷪ҇цы. <red>А҆</red>ми́нь.

{% illustration "small-ornaments/ornament-from-12th-century-armenian-gospel-crider", "small" %}
