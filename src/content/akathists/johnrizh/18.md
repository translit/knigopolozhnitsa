---
title: "І҆́косъ ѳ҃"
navigation:
  key: akathists-johnrizh-18
  title: "І҆́косъ ѳ҃"
  parent: akathists-johnrizh
  order: 18
type: "akathist"
---

## І҆́косъ ѳ҃:

<red>В</red>иті̑ѧ многовѣща̑нныѧ не возмо́гꙋтъ по достоѧ́нїю и҆зрещѝ твоегѡ̀ къ падшымъ милосе́рдїѧ, ст҃и́телю бж҃їй, и҆́бо многа́жды ѿ люде́й ѕлы́хъ нападє́нїѧ и҆ ско́рби претерпѣва́ѧ, не ѡ҆жесточи́лъ є҆сѝ се́рдце твоѐ. Є҆гда̀ же нѣ́цїи ѿ ни́хъ впада́хꙋ въ рꙋ́цѣ твоѧ̑, и҆́бо крѣ́постїю тѣле́сною и҆ ве́лїею си́лою ѿ бг҃а надѣле́нъ бы́въ є҆сѝ, ты̑ѧ спаси́тельнѣ наказꙋ́ѧ и҆, ка́ющыѧсѧ, съ любо́вїю прїима́лъ є҆сѝ. Помина́юще ѹ҆́бѡ таково́е твоѐ къ согрѣша́ющымъ бл҃госнизхожде́нїе, вопїе́мъ тѝ сицева̑ѧ:

<red>Р</red>а́дꙋйсѧ, въ кро́тости и҆ смире́нїи твое́мъ хрⷭ҇тꙋ̀ бг҃ꙋ подража́вый: ра́дꙋйсѧ, неѕло́бїемъ твои́мъ дꙋ́ха ѕло́бы побѣди́вый. Ра́дꙋйсѧ, крѣ́пкагѡ терпѣ́нїѧ а҆дама́нте: ра́дꙋйсѧ, соверше́ннагѡ мꙋ́жа ѡ҆́бразе. Ра́дꙋйсѧ, во́ине хрⷭ҇то́въ непоколеби́мый: ра́дꙋйсѧ, кре́стъ хрⷭ҇то́въ во ѡ҆рꙋ́жїе побѣ́ды прїе́мый. Ра́дꙋйсѧ, ꙗ҆́кѡ сострада́нїемъ твои́мъ скѡ́рби и҆ печа̑ли на̑ша ѹ҆толѧ́ѧй: ра́дꙋйсѧ, ꙗ҆́кѡ мл҃твами твои́ми кающїесѧ грѣ̑шницы црⷭ҇твїю нбⷭ҇номꙋ прїꙋготовлѧ́ютсѧ.

<red>Р</red>а́дꙋйсѧ, сщ҃енномч҃ниче і҆ѡа́нне, ско́рый помо́щниче и҆ те́плый къ бг҃ꙋ предста́телю.
