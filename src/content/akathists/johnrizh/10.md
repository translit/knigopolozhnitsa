---
title: "І҆́косъ є҃"
navigation:
  key: akathists-johnrizh-10
  title: "І҆́косъ є҃"
  parent: akathists-johnrizh
  order: 10
type: "akathist"
---

## І҆́косъ є҃:

<red>В</red>негда̀ поста́вленъ бы́лъ є҆сѝ, бг҃омꙋ́дре ѻ҆́ч҃е і҆ѡа́нне, на свѣ́щницѣ слꙋже́нїѧ ст҃ительскагѡ землѝ ѻ҆те́ческїѧ, потща́лсѧ цр҃ковь правосла́внꙋю, вѣ́тромъ гоне́нїй коле́блемꙋю, сохрани́ти и҆ ѹ҆тверди́ти: и҆ востинꙋ не вотщѐ подвиза́лсѧ є҆сѝ, ꙗ҆́кѡ трꙋда́ми твои́ми и҆ ны́нѣ живе́мъ и҆ дви́жемсѧ и҆ є҆смы̀. Сегѡ̀ ра́ди ѹ҆блажа́емъ тѧ̀, зовꙋ́ще:

<red>Р</red>а́дꙋйсѧ, ѹ҆ корми́ла це́ркве тве́рдѡ стоѧ́вый: ра́дꙋйсѧ, свѣ́тъ хрⷭ҇то́въ вѣ́рнымъ возсїѧ́вый. Ра́дꙋйсѧ, дꙋшетлѣ́нномꙋ ѕвѣ́рю ста́до твоѐ расхища́ти не попꙋсти́вый: ра́дꙋйсѧ, цр҃ковь, въ гоне́нїи сꙋ́щꙋю, вѣ́рной хрⷭ҇тꙋ̀ сохрани́вый. Ра́дꙋйсѧ, і҆ера́рше мꙋ́дрый и҆ бл҃года́тный: ра́дꙋйсѧ, пра́вды бж҃їѧ проповѣ́дниче велегла́сный. Ра́дꙋйсѧ, дѣ́лателю вїногра́да хрⷭ҇то́ва нелѣ́ностный: ра́дꙋйсѧ, мл҃твенниче ѡ҆ па́ствѣ твое́й неꙋсы́пный.

<red>Р</red>а́дꙋйсѧ, сщ҃енномч҃ниче і҆ѡа́нне, ско́рый помо́щниче и҆ те́плый къ бг҃ꙋ предста́телю.
