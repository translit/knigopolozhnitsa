---
title: "І҆́косъ и҃"
navigation:
  key: akathists-johnrizh-16
  title: "І҆́косъ и҃"
  parent: akathists-johnrizh
  order: 16
type: "akathist"
---

## І҆́косъ и҃:

<red>В</red>е́сь въ бз҃ѣ бы́въ, да́ръ любвѐ бжⷭ҇твенныѧ стѧжа́лъ є҆сѝ, въ не́й бо ми́лость и҆ и҆́стина срѣто́стѣсѧ, пра́вда и҆ ми́ръ ѡ҆блобыза́стасѧ, ско́рби же человѣ́честїи є҆ле́емъ милосе́рдїѧ твоегѡ̀ ѹ҆толи́шасѧ. Мы̀ же, неради́вїи, мнѡ́гимъ печа́лемъ и҆ недꙋ́гѡмъ досто́йни ꙗ҆ви́хомсѧ, вѣ́дꙋще тѧ̀ помо́щника неꙋсы́пна, ѹ҆миле́ннѡ вопїе́мъ тѝ:

<red>Р</red>а́дꙋйсѧ, всѣ́хъ скорбѧ́щихъ и҆ ѡ҆бремене́нныхъ застꙋ́пниче: ра́дꙋйсѧ, болѧ́щихъ и҆ ѿ нечи́стыхъ дꙋхѡ́въ стра́ждꙋщихъ бл҃года́тный врачева́телю. Ра́дꙋйсѧ, ни́щихъ корми́телю и҆ а҆́лчꙋщихъ пита́телю: ра́дꙋйсѧ, си́рыхъ защи́тниче и҆ ѻ҆би́димыхъ предста́телю. Ра́дꙋйсѧ, въ мо́ре жите́йстѣмъ ѡ҆бꙋрева́емыхъ ти́хое приста́нище: ра́дꙋйсѧ, ꙗ҆́кѡ дꙋше́внѣ и҆ тѣле́снѣ и҆знемога́ющымъ ѡ҆ по́мощи къ бг҃ꙋ хода́таю. Ра́дꙋйсѧ, сп҃си́тельныхъ бла́гъ земны́хъ и҆ нбⷭ҇ныхъ ще́дрый пода́телю: ра́дꙋйсѧ, ѿ вра̑гъ ви́димыхъ и҆ невиди́мыхъ наде́жный и҆зба́вителю.

<red>Р</red>а́дꙋйсѧ, сщ҃енномч҃ниче і҆ѡа́нне, ско́рый помо́щниче и҆ те́плый къ бг҃ꙋ предста́телю.
