---
title: "І҆́косъ а҃і"
navigation:
  key: akathists-johnsoch-22
  title: "І҆́косъ а҃і"
  parent: akathists-johnsoch
  order: 22
type: "akathist"
---

## І҆́косъ а҃і:

<red>С</red>вѣтопрїе́мнаѧ свѣща̀ сꙋ́ть чтⷭ҇ны́ѧ и҆ ст҃ы́ѧ твоѧ̀ мо́щи, многостра́дальне мꙋчениче хрⷭ҇то́въ і҆ѡа́нне. На свѣ́щнице цр҃кви хрⷭ҇то́вы поста́влены, просвѣща́хꙋ на мно́гое вре́мѧ мѣ́сто, на не́мже пострада́лъ є҆сѝ, та́же бл҃говоле́нїемъ бж҃їимъ, тща́нїемъ же бл҃гочести́вагѡ гдⷭ҇а́рѧ пренесенѝ въ молдовла́хїю, непреста́ннѡ свѣ́тѧтъ и҆ всѣ́мъ, съ вѣ́рою и҆ любо́вїю прибѣга́ющимъ ко ѻ҆́нымъ, лꙋчѝ чꙋде́съ и҆злива́ютъ. Мы́ же, сеѧ̀ бл҃года́ти прича́стницы бы́вше, прино́симъ тѝ такова̑ѧ:

<red>Р</red>а́дꙋйсѧ, лꙋ́че незаходи́магѡ и҆ мы́сленнагѡ свѣ́та. Ра́дꙋйсѧ, всю̀ поднб҃снꙋю просвѣща́ѧй. Ра́дꙋйсѧ, пресвѣ́тлаѧ денни́це днѐ невече́рнѧгѡ. Ра́дꙋйсѧ, смѵ́рно, цр҃ко́вь хрⷭ҇то́вꙋ вы́нꙋ ѡ҆бл҃гоꙋха́ющаѧ. Ра́дꙋйсѧ, и҆зволе́нїемъ бж҃їимъ ѿ на́съ ѹ҆дале́нъ бы́вый. Ра́дꙋйсѧ, и҆ во стра́нствїи твое́мъ лꙋча́ми бл҃года́ти хрⷭ҇то́вы просїѧ́вый. Ра́дꙋйсѧ, смотре́нїемъ гдⷭ҇нимъ па́ки къ на́мъ возврати́выйсѧ. Ра́дꙋйсѧ, всѣ́хъ приходѧ́щихъ ко ст҃ы́мъ твои́мъ мо́щемъ нб҃снагѡ бл҃гоꙋха́нїѧ сподоблѧ́ѧй. Ра́дꙋйсѧ, сосꙋ́де мѵ́ра хрⷭ҇то́ва неистощава́емъ и҆ неизче́тныхъ болѣ́зней врачева́нїе содержа́щь. Ра́дꙋйсѧ, всѣ́мъ просѧ́щимъ бл҃гъ преизоби́льный пода́телю. Ра́дꙋйсѧ, бл҃года́ть и҆ сла́вꙋ ѿ цр҃ѧ̀ нбⷭ҇нагѡ на тѧ̀ и҆злїѧ́ннꙋю прїе́мый. Ра́дꙋйсѧ, всѧ́ческихъ болѣ́зней и҆сцѣлє́нїѧ ѡ҆би́льнѡ подава́ѧй.

<red>Р</red>а́дꙋйсѧ, і҆ѡа́нне, великомꙋ́чениче хрⷭ҇то́въ.
