---
title: "І҆́косъ ѳ҃"
navigation:
  key: akathists-johnsoch-18
  title: "І҆́косъ ѳ҃"
  parent: akathists-johnsoch
  order: 18
type: "akathist"
---

## І҆́косъ ѳ҃:

<red>В</red>ѣті̑ѧ красноречи́вїи не мо́гꙋтъ и҆зре́щи пѣ́нїе ѿ а҆́гг҃лъ бы́вшее, воспѣва́вшеесѧ ѡ҆кре́стъ ст҃ы́хъ твои́хъ моще́й, пребл҃же́нне мꙋ́чениче. Є҆ди́нъ же ѿ і҆ꙋдє́й сїѐ слы́шавъ, помышлѧ́ше земны́хъ бы́ти чл҃вѣ́къ, напрѧ́гъ бо лꙋ́къ и҆ пꙋсти́въ стрѣлꙋ̀, покꙋша́шесѧ порази́ти пою́щїѧ, но ничто́же ѹ҆спѣ̀ ѡ҆каѧ́нный се́й, всѣ́мъ бо бы́сть сожалѣ́нїѧ зрѣ́лище. Тѣ́мже и҆ мы̀, ѡ҆ сицево́мъ чꙋдесѝ ѹ҆дивлѧ́ющесѧ, зове́мъ тѝ такова̑ѧ:

<red>Р</red>а́дꙋйсѧ, ѹ҆досто́ивыйсѧ надгро́бнагѡ а҆́гг҃льскагѡ пѣ́нїѧ. Ра́дꙋйсѧ, ꙗ҆́кѡ хрⷭ҇то́съ съ нб҃сѣ̀ призрѣ̀ на ст҃ы́ѧ мо́щи твоѧ̀. Ра́дꙋйсѧ, ꙗ҆́кѡ ви́дѣнъ бы́сть над̾ ни́ми сто́лпъ ѻ҆́гненный да́же до нб҃сѣ̀. Ра́дꙋйсѧ, ꙗ҆́кѡ чꙋ́до сїѐ мно́гихъ ѹ҆жасѝ. Ра́дꙋйсѧ, ꙗ҆́кѡ ѻ҆́ный і҆ꙋдеѧ́нинъ бж҃їимъ мще́нїемъ нака́занъ бы́сть. Ра́дꙋйсѧ, ꙗ҆́кѡ сїѐ въ вѧ́щшꙋю сла́вꙋ ст҃ы́хъ твои́хъ моще́й содѣ́ѧсѧ. Ра́дꙋйсѧ, ꙗ҆́кѡ лю́дїе на позо́ръ нака́заннагѡ нечести́вца стеко́шасѧ. Ра́дꙋйсѧ, ꙗ҆́кѡ то́й по и҆сповѣ́данїи грѣха̀ пред̾ все́ми и҆сцѣли́сѧ. Ра́дꙋйсѧ, ꙗ҆́кѡ ѹ҆ве́дѣвъ мꙋчи́тель ѡ҆ чꙋдесѝ се́мъ ѕѣлѡ̀ ѹ҆страши́сѧ. Ра́дꙋйсѧ, ꙗ҆́кѡ сегѡ̀ ра́ди хрⷭ҇тїа́нѡмъ погребстѝ тѧ̀ повелѣ̀. Ра́дꙋйсѧ, ꙗ҆́кѡ цр҃ко́вь прїѧ́тъ чтⷭ҇но́е тѣ́ло твоѐ. Ра́дꙋйсѧ, ꙗ҆́кѡ во ѻ҆би́телехъ нб҃сныхъ всели́сѧ ст҃а́ѧ дꙋша̀ твоѧ̀.

<red>Р</red>а́дꙋйсѧ, і҆ѡа́нне, великомꙋ́чениче хрⷭ҇то́въ.
