---
title: "І҆́косъ а҃"
navigation:
  key: akathists-johnsoch-2
  title: "І҆́косъ а҃"
  parent: akathists-johnsoch
  order: 2
type: "akathist"
---

## І҆́косъ а҃:

<red>А҆́</red>гг҃лѡмъ возлю́бленнѡ и҆ ѹ҆го́днѡ бы́сть и҆ пре́жде страда́нїѧ житїѐ твоѐ, страстоте́рпче хрⷭ҇то́въ і҆ѡа́нне, тѣлесѣ́мъ бо пе́рстнымъ ѡ҆бло́женъ сы́й, житїѐ а҆́гг҃льское на землѝ показа́лъ є҆сѝ ми́лостыньми и҆ непреста́нными мл҃твами, та́же и҆ страда́нїи. Тѣ́мже ѹ҆́бѡ по достоѧ́нїю сїѧ̀ похва́льнаѧ прино́симъ тѝ:

<red>Р</red>а́дꙋйсѧ, ꙗ҆́кѡ поще́нїи и҆ непреста́нными мл҃твами твои́ми ѹ҆подо́билсѧ є҆сѝ а҆́гг҃лѡмъ. Ра́дꙋйсѧ, ꙗ҆́кѡ ми́лостыньми и҆ слеза́ми твои́ми ѹ҆страши́лъ є҆сѝ де́мѡны. Ра́дꙋйсѧ, ꙗ҆́кѡ ѹ҆тѣ́шилъ є҆сѝ скорбѧ́щїѧ. Ра́дꙋйсѧ, ꙗ҆́кѡ вспомоществова́лъ є҆сѝ болѧ́щїѧ. Ра́дꙋйсѧ, ꙗ҆́кѡ въ ме́ртвеннемъ тѣлесѝ показа́лсѧ є҆сѝ а҆́гг҃лъ земны́й. Ра́дꙋйсѧ, ꙗ҆́кѡ мꙋдрова́нїемъ бы́лъ є҆сѝ чл҃вѣ́къ нб҃сный. Ра́дꙋйсѧ, ѿ бл҃говѣ́рныхъ роди́телей произше́дый. Ра́дꙋйсѧ, правосла́внꙋю вѣ́рꙋ да́же до конца̀ сохрани́вый. Ра́дꙋйсѧ, ѿ сла́внагѡ гра́да трапезꙋ́нда произра́стшїй. Ра́дꙋйсѧ, всѧ́кими добродѣ́тельми соверше́ннѡ ѹ҆кра́шенный. Ра́дꙋйсѧ, кꙋпе́цъ и҆скꙋ́сенъ на мо́рѣ показа́выйсѧ. Ра́дꙋйсѧ, кꙋ́плю дꙋше́внꙋю до́брѣ ѹ҆пра́вивый.

<red>Р</red>а́дꙋйсѧ, і҆ѡа́нне, великомꙋ́чениче хрⷭ҇то́въ.
