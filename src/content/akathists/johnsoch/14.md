---
title: "І҆́косъ з҃"
navigation:
  key: akathists-johnsoch-14
  title: "І҆́косъ з҃"
  parent: akathists-johnsoch
  order: 14
type: "akathist"
---

## І҆́косъ з҃:

<red>Н</red>о́вꙋ и҆ неѡбы́чнꙋ ѹ҆мы́сли нечести́вый ка́дїй на тѧ̀ мꙋ́кꙋ, страстоте́рпче хрⷭ҇то́въ: влачи́мꙋ бо тѝ ско́ро ко́немъ, ча́сти ѿ тѣлесѐ твоегѡ̀ на ка́менїехъ ѿрева́емы ѡ҆става́хꙋсѧ, глава̀ сокрꙋша́шесѧ. Вѣ́рнїи же, ви́дѣвшїи тѧ̀, ѡ҆ ѹ҆крѣпле́нїи твое́мъ гдⷭ҇а молѧ́хꙋ. Ты́ же, горѣ̀ ѹ҆́мъ къ бг҃ꙋ и҆мѣ́ѧ, въ та́йнѣ томꙋ̀ предстоѧ́ше. Сегѡ̀ ра́ди и҆ мы̀, рабѝ твоѝ, ѹ҆дивлѧ́ющесѧ, сїѧ̀ похва́льнаѧ восписꙋ́емъ тѝ:

<red>Р</red>а́дꙋйсѧ, ꙗ҆́кѡ мꙋче́нїемъ твои́мъ проповѣ́дникъ ст҃ы́ѧ трⷪ҇цы бы́лъ є҆сѝ. Ра́дꙋйсѧ, ꙗ҆́кѡ крѣ́пкимъ терпѣ́нїемъ твои́мъ ѡ҆снова́нїе бл҃гі́ѧ вѣ́ры ꙗ҆ви́лсѧ є҆сѝ. Ра́дꙋйсѧ, ѻ҆гне́мъ неизрече́нныѧ є҆́же къ бг҃ꙋ любвѐ разжже́нный. Ра́дꙋйсѧ, сегѡ̀ ра́ди раздробле́нїе твоеѧ̀ пло́ти претерпѣ́вый. Ра́дꙋйсѧ, ꙗ҆́кѡ сотвори́сѧ вино́венъ весе́лїѧ а҆́гг҃лѡмъ. Ра́дꙋйсѧ, ꙗ҆́кѡ бы́лъ є҆сѝ позо́ръ ѹ҆миле́нїѧ вѣ́рнымъ. Ра́дꙋйсѧ, ꙗ҆́кѡ ст҃а́ѧ глава̀ твоѧ̀ влачи́ма хрⷭ҇та̀ ра́ди ѡ҆ ка́менїе сокрꙋша́шесѧ. Ра́дꙋйсѧ, ꙗ҆́кѡ мл҃твами твои́ми глава̀ неви́димагѡ ѕмі́ѧ сотре́сѧ. Ра́дꙋйсѧ, ꙗ҆́кѡ и҆сте́кшею твое́ю кро́вїю землѧ̀ ѡ҆багри́сѧ. Ра́дꙋйсѧ, ꙗ҆́кѡ хрⷭ҇то́съ тѝ во црⷭ҇твїи нбⷭ҇нѣмъ вѣне́цъ нетлѣ́нїѧ дарова. Ра́дꙋйсѧ, гдⷭ҇а ра́ди на землѝ пострада́вый. Ра́дꙋйсѧ, съ ни́мъ на нб҃сѣ́хъ воцари́выйсѧ.

<red>Р</red>а́дꙋйсѧ, і҆ѡа́нне, великомꙋ́чениче хрⷭ҇то́въ.
