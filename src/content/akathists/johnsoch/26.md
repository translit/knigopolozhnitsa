---
title: "Мл҃тва"
navigation:
  key: akathists-johnsoch-26
  title: "Мл҃тва"
  parent: akathists-johnsoch
  order: 26
type: "akathist"
---

## Мл҃тва:

<versal>Ѽ</versal> ст҃ы́й многострада́льче и҆ великомꙋ́чениче хрⷭ҇то́въ і҆ѡа́нне, ты ѿ ю҆́ности твоеѧ̀ крⷭ҇тъ въ се́рдцѣ свое́мъ носѧ̀, по́стъ, мл҃твꙋ и҆ ми́лостыню па́че всѣ́хъ бл҃гъ земны́хъ предпоче́лъ є҆сѝ. Тогѡ̀ ра́ди ѿ невѣ́рнагѡ реи́за за́вистїю и҆ ле́стїю ѕлочести́вомꙋ є҆па́рхꙋ преда́нъ бы́лъ є҆сѝ, по подо́бїю преда́ннагѡ за ны̀ спⷭ҇си́телѧ мі́ра, гдⷭ҇а на́шегѡ і҆и҃са хрⷭ҇та̀. На сме́рть ѡ҆клеве́танъ, ѡ҆брꙋ́ганъ и҆ ѹ҆бїе́нъ бы́въ, земна́ѧ бл҃га́ѧ ни во что́же вмѣни́лъ є҆сѝ, прїѧ́тъ бо сме́рть за и҆сповѣ́данїе и҆ просла́вленїе въ трⷪ҇цѣ є҆ди́нагѡ бг҃а. Сегѡ̀ ра́ди вы́шнїй созда́тель просла́ви тебѣ̀ нетлѣ́нїемъ пло́ти, и҆ по сме́рти твое́й ме́ждꙋ мꙋ́чениками, а҆́ще и҆ послѣ́днѣйша, ѻ҆ба́че пе́рвымъ мꙋ́ченикѡмъ є҆динонра́вна, є҆диноче́стна и҆ сострада́тельна тѧ̀ ꙗ҆вѝ и҆ просла́ви мо́щи твоѧ̀ нетлѣ́нїемъ и҆ бл҃гоꙋха́нїемъ, недꙋгꙋ́ющимъ, си́лꙋ цѣле́бнꙋю чрез̾ тѧ̀ да́рꙋетъ. Прїимѝ ѹ҆́бѡ моле́нїе на́ше, ꙗ҆́кѡ во є҆динодесѧ́тый ча́съ прише́дшихъ и҆ ничто́же досто́йнѡ сотво́ршихъ, поми́лованнымъ бы́ти и҆ мзды̀ нб҃сныѧ не лиши́тисѧ на́мъ и҆схода́тайствꙋй, ст҃ы́ми твои́ми и҆ бг҃опрїѧ́тными мл҃твами ѹ҆ прⷭ҇то́ла хрⷭ҇та̀ цр҃ѧ̀ нбⷭ҇нагѡ, є҆мꙋ́же сла́ва подоба́етъ, че́сть и҆ поклоне́нїе, со ѻ҆ц҃е́мъ и҆ ст҃ы́мъ дх҃омъ, ны́нѣ и҆ при́снѡ, и҆ во вѣ́ки вѣкѡ́въ. <red>А҆</red>ми́нь.

{% illustration "small-ornaments/medallion-lukovich", "small" %}
