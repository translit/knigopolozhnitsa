---
title: "І҆́косъ є҃"
navigation:
  key: akathists-johnsoch-10
  title: "І҆́косъ є҃"
  parent: akathists-johnsoch
  order: 10
type: "akathist"
---

## І҆́косъ є҃:

<red>В</red>и́дѣвше тѧ̀ вѣ́рнїи, по повелѣ́нїю и҆ге́мѡновꙋ вери́гами свѧ́зана, во́ине хрⷭ҇то́въ і҆ѡа́нне, вве́ржена въ темни́цꙋ и҆ на тѧжча́йшаѧ мꙋче́нїѧ блюдо́ма, и҆ всю̀ пло́ть твою̀ ѿ бїе́нїѧ раздро́бленꙋ, ѹ҆дивлѧ́хꙋсѧ. Па́ки же тѝ на сꙋ́дъ предста́вшꙋ, пред̾ мꙋчи́телемъ стоѧ́ше съ лице́мъ весе́лымъ. Нечести́вый же ка́дїй ѕѣлѡ̀ ѹ҆диви́сѧ и҆ ѹ҆страшис́ѧ. Мы́ же тѧ̀ срѣта́емъ похвала́ми сицевы́ми:

<red>Р</red>а́дꙋйсѧ, ꙗ҆́кѡ хрⷭ҇та̀ ра́ди вери́гами свѧ́занъ бы́лъ є҆сѝ. Ра́дꙋйсѧ, ꙗ҆́кѡ си́ми дїа́вола ѿню́дь ѹ҆страши́лъ є҆сѝ. Ра́дꙋйсѧ, во ѹ҆зи́лищи мра́чнѣмъ заключе́нный ѡ҆бита́вый. Ра́дꙋйсѧ, по си́хъ въ пресвѣ́тлый ра́й всели́выйсѧ. Ра́дꙋйсѧ, ꙗ҆́кѡ ты̀, тѧжча́йшими ра́нами по всемꙋ̀ тѣлесѝ бы́въ ꙗ҆́звленъ, возвесели́сѧ. Ра́дꙋйсѧ, ꙗ҆́кѡ неи́стовый мꙋчи́тель семꙋ̀ ѕѣлѡ̀ ѹ҆диви́сѧ. Ра́дꙋйсѧ, ꙗ҆́кѡ пренебре́глъ є҆сѝ твои́хъ ра́нъ тѣле́сныхъ и҆сцѣле́нїй. Ра́дꙋйсѧ, ꙗ҆́кѡ си́мъ дꙋ́ша твоѧ̀ краснѣ́йше процвѣтѐ. Ра́дꙋйсѧ, ꙗ҆́кѡ чл҃вѣкъ тво́й вне́шнїй разрꙋ́шисѧ. Ра́дꙋйсѧ, ꙗ҆́кѡ внꙋ́треннїй прїѧ́тъ лꙋ́чшее ѡ҆бновле́нїе. Ра́дꙋйсѧ, ꙗ҆́кѡ мꙋчи́тель на тѧ̀ ѹ҆гото́ва тѧжча́йшаѧ мꙋче́нїѧ. Ра́дꙋйсѧ, ꙗ҆́кѡ и҆ ѻ҆́наѧ съ любо́вїю прїѧ́лъ є҆сѝ.

<red>Р</red>а́дꙋйсѧ, і҆ѡа́нне, великомꙋ́чениче хрⷭ҇то́въ.
