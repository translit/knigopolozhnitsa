---
title: "І҆́косъ д҃"
navigation:
  key: akathists-johnsoch-8
  title: "І҆́косъ д҃"
  parent: akathists-johnsoch
  order: 8
type: "akathist"
---

## І҆́косъ д҃:

<red>С</red>лы́шаша вѣ́рнїи, ꙗ҆́кѡ бы́сть се́рдце твоѐ а҆дама́нтово, є҆гда̀ любвѣ̀ ра́ди жела́емагѡ тобо́ю пострада́лъ є҆сѝ, бл҃же́ннѣ мꙋ́чениче хрⷭ҇то́въ, ни во что́же вмени́въ мꙋче́нїѧ, бл҃года́тїю бж҃їею ѹ҆крѣплѧ́емъ, гнѣ́въ мꙋчи́телѧ а҆́ки а҆́спїда попра́въ, и҆ на тѧжча́йшаѧ мꙋче́нїѧ ра́достнѣ поте́клъ є҆сѝ. Сегѡ̀ ра́ди слы́шиши ѿ на́съ сицева̑ѧ:

<red>Р</red>а́дꙋйсѧ, мꙋче́нїй ра́ди растѧже́нный ни́зꙋ на землѝ. Ра́дꙋйсѧ, ѻ҆́чи ѹ҆ма̀ твоегѡ̀ и҆мѣ́вый горѣ̀ къ нб҃сѝ. Ра́дꙋйсѧ, ꙗ҆́кѡ па́лицами без̾ ми́лости бїе́нъ бы́въ, не и҆знемо́глъ є҆сѝ. Ра́дꙋйсѧ, ꙗ҆́кѡ мꙋчи́тели, лю́тѣ мꙋ́чившїи тѧ̀, ѡ҆слабѣ́ша. Ра́дꙋйсѧ, раздробле́нїе своегѡ̀ тѣле́се до́блественне стерпѣ́вый. Ра́дꙋйсѧ, си́мъ мꙋчи́телѧ па́че на гнѣ́въ подви́гнꙋвый. Ра́дꙋйсѧ, ꙗ҆́кѡ ѿ многобїе́нїѧ пло́ть твоѧ̀ ѿ косте́й ѿдѣлѧ́шесѧ. Ра́дꙋйсѧ, ꙗ҆́кѡ сїѐ зрѧ́ще, во́инство нб҃сное ѹ҆дивлѧ́шесѧ. Ра́дꙋйсѧ, кро́вїю твое́ю зе́млю ѡ҆багри́вый. Ра́дꙋйсѧ, си́мъ сатанꙋ̀ под̾ но́гꙋ твое́ю попра́вый. Ра́дꙋйсѧ, за сїѐ влⷣцѣ хрⷭ҇тꙋ̀ вознесы́й бл҃годаре́нїѧ. Ра́дꙋйсѧ, ꙗ҆́кѡ то́й тѧ̀ ѹ҆крѣпѝ и҆ на тѧжча́йшаѧ мꙋче́нїѧ.

<red>Р</red>а́дꙋйсѧ, і҆ѡа́нне, великомꙋ́чениче хрⷭ҇то́въ.
