---
title: "І҆́косъ в҃"
navigation:
  key: akathists-johnsoch-4
  title: "І҆́косъ в҃"
  parent: akathists-johnsoch
  order: 4
type: "akathist"
---

## І҆́косъ в҃:

<red>Р</red>азꙋмѣ́лъ є҆сѝ, требл҃женне, наноси́мꙋю на тѧ̀ є҆ретика̀ реи́за клеветꙋ̀ къ бѣ́лагѡ гра́да нечести́вомꙋ є҆па́рхꙋ, а҆́ки бы ты̀ и҆зво́лилъ є҆сѝ ѿстꙋпи́ти ѿ и҆́стинныѧ хрⷭ҇тїа́нскїѧ вѣ́ры: и҆ а҆́ще ѻ҆́ный и҆ нꙋжда́шесѧ всѧ́кимъ ѻ҆́бразомъ, преклонѧ́ѧ тѧ̀, но ты̀ ника́коже побѣди́мъ пребы́лъ є҆сѝ. Тѣ́мже по достоѧ́нїю слы́шиши ѿ на́съ такова̑ѧ:

<red>Р</red>а́дꙋйсѧ, лжи́вагѡ реи́за ѡ҆бличи́вый. Ра́дꙋйсѧ, подо́бнѡ столпꙋ̀ непоколеби́мъ пребы́вый. Ра́дꙋйсѧ, ле́сти є҆па́рха ни во что́же вмени́вый. Ра́дꙋйсѧ, вѣ́рныхъ во бл҃гоче́стїи ѹ҆крѣпи́вый. Ра́дꙋйсѧ, ꙗ҆́кѡ пожре́ти со́лнцꙋ и҆ денни́це не восхотѣ́лъ є҆сѝ. Ра́дꙋйсѧ, ꙗ҆́кѡ си́мъ нечести́вомꙋ ка́дїю порꙋга́лсѧ є҆сѝ. Ра́дꙋйсѧ, созда́телѧ свѣ́тилъ є҆ди́нагѡ въ трⷪ҇цѣ бг҃а и҆менова́вый. Ра́дꙋйсѧ, свѣ́тлꙋю хрⷭ҇то́вꙋ вѣ́рꙋ и҆сповѣ́давый. Ра́дꙋйсѧ, ꙗ҆́кѡ ѻ҆́наѧ свѣти́ла тва́рь бы́ти, а҆ не бо́ги ре́клъ є҆сѝ. Ра́дꙋйсѧ, сегѡ̀ ра́ди ѿ тѷра́на мꙋ́ченный. Ра́дꙋйсѧ, є҆па́рха пред̾ все́ми ѡ҆бличи́вый. Ра́дꙋйсѧ, тогѡ̀ ко бл҃гоче́стїю преклони́ти тща́выйсѧ.

<red>Р</red>а́дꙋйсѧ, і҆ѡа́нне, великомꙋ́чениче хрⷭ҇то́въ.
