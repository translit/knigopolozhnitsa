---
title: "І҆́косъ г҃"
navigation:
  key: akathists-johnsoch-6
  title: "І҆́косъ г҃"
  parent: akathists-johnsoch
  order: 6
type: "akathist"
---

## І҆́косъ г҃:

<red>И҆</red>мѣ́ѧ въ ли́цѣ твое́мъ, страстоте́рпче хрⷭ҇то́въ, весе́лїе, глаго́лаше ко є҆па́рхꙋ де́рзостнѡ, и҆ не бѣ̀ въ тебѣ̀ ѡ҆па́сство, нижѐ боѧ́знь. Ѕлочести́вый же, не могі́й терпѣ́ти бо́лее и҆ ꙗ҆́ростїю возгара́ѧсѧ, повелѣ̀ принестѝ па́лицы и҆ ѡ҆бнажи́ти тѧ̀. Ты́ же, а҆́ки бы и҆́нꙋ си́мъ бы́ти, та́кѡ ѡ҆бре́лсѧ є҆сѝ. Сегѡ̀ ра́ди глаго́лемъ тѝ такова̑ѧ:

<red>Р</red>а́дꙋйсѧ, ви́дѣвъ па́лицы ты́ѧ, ника́коже ѹ҆боѧ́выйсѧ. Ра́дꙋйсѧ, зрѧ̀ и҆ны́ѧ крѣпча́йше тѷра́нꙋ сопротивоста́вый. Ра́дꙋйсѧ, тлѣ́нныхъ ѻ҆де́ждъ совлече́нный. Ра́дꙋйсѧ, въ порфѵ́рꙋ нетлѣ́нїѧ на нб҃сѝ ѡ҆блече́нный. Ра́дꙋйсѧ, ꙗ҆́кѡ ѹ҆страша́емъ бы́лъ є҆сѝ сме́ртными мꙋче́нїи. Ра́дꙋйсѧ, ꙗ҆́кѡ мꙋчи́тель па́че раз̾ѧрѧ́шесѧ твои́мъ ѡ҆ си́хъ небреже́нїемъ. Ра́дꙋйсѧ, ꙗ҆́кѡ лю́та тѷра́на пред̾ все́ми предстоѧ́вшими посрами́лъ є҆сѝ. Ра́дꙋйсѧ, ꙗ҆́кѡ и҆́стинна раба̀ бж҃їѧ себѐ бы́ти и҆сповѣ́далъ є҆сѝ. Ра́дꙋйсѧ, ѹ҆че́нїѧ ѻ҆тє́цъ твои́хъ до́брѣ содержа́вый. Ра́дꙋйсѧ, бг҃омъ и҆ге́мѡновымъ пожре́ти не восхотѣ́вый. Ра́дꙋйсѧ, ꙗ҆́кѡ нечести́вомꙋ без̾ закоснѣ́нїѧ тѧ̀ мꙋ́чити ре́клъ є҆сѝ. Ра́дꙋйсѧ, ꙗ҆́кѡ сегѡ̀ ра́ди въ црⷭ҇твїи нбⷭ҇нѣмъ скорѣ́е водвори́лсѧ є҆сѝ.

<red>Р</red>а́дꙋйсѧ, і҆ѡа́нне, великомꙋ́чениче хрⷭ҇то́въ.
