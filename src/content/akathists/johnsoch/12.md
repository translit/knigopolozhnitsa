---
title: "І҆́косъ ѕ҃"
navigation:
  key: akathists-johnsoch-12
  title: "І҆́косъ ѕ҃"
  parent: akathists-johnsoch
  order: 12
type: "akathist"
---

## І҆́косъ ѕ҃:

<red>В</red>озсїѧ́лъ є҆сѝ мꙋ́ченическимъ по́двигомъ, страстоте́рпче хрⷭ҇то́въ і҆ѡа́нне, ꙗ҆́коже свѣти́ло пресвѣ́тлое. Та́кѡ бо ѿ нечести́выхъ мꙋ́чашесѧ, ꙗ҆́кѡ и҆ внꙋ́треннѧѧ твоѧ̀ разсѣдо́шасѧ, мꙋчи́тели же твоѝ и҆знемого́ша ѿ неми́лостивныхъ ѹ҆даре́нїй. Ты́ же, до́блїй во́ине хрⷭ҇то́въ, не премени́лъ є҆сѝ по́мысла къ жела́нномꙋ тѝ гдⷭ҇ꙋ і҆и҃сꙋ ѹ҆стремле́ннагѡ, но па́че во глꙋбинѣ̀ серде́чнѣй молѧ́шесѧ є҆мꙋ̀, да да́рꙋетъ тѝ да́же до конца̀ терпѣ́нїе. Сегѡ̀ ра́ди и҆ мы̀, мл҃твами твои́ми защища́еми, вопїе́мъ тебѣ̀ такова̑ѧ:

<red>Р</red>а́дꙋйсѧ, ꙗ҆́кѡ за хрⷭ҇та̀ неми́лостивнѣ бїе́нъ бы́въ, не погꙋби́лъ є҆сѝ терпѣ́нїѧ. Ра́дꙋйсѧ, ꙗ҆́кѡ всѧ̀ претерпѣ́лъ є҆сѝ, ѹ҆крѣпле́нъ бы́въ бл҃года́ти свы́ше посѣще́нїемъ. Ра́дꙋйсѧ, ꙗ҆́кѡ бїю́щїи тѧ̀, ѹ҆трꙋжде́ни бы́вше, премѣнѧ́хꙋсѧ. Ра́дꙋйсѧ, ꙗ҆́кѡ мꙋ́чившїи тѧ̀ ꙗ҆́ростїю распыха́хꙋсѧ. Ра́дꙋйсѧ, ꙗ҆́кѡ ви́дѣвшїи тѧ̀ вѣ́рнїи жа́лости и҆сполнѧ́хꙋсѧ. Ра́дꙋйсѧ, ꙗ҆́кѡ всѝ на позо́рищѣ собра́вшїисѧ за сꙋро́вство мꙋчи́телѧ ѹ҆кори́ша. Ра́дꙋйсѧ, ꙗ҆́кѡ спребыва́вшїи тѝ а҆́гг҃ли по́двиги твоѧ̀ похвали́ша. Ра́дꙋйсѧ, ꙗ҆́кѡ ѹ҆ра́нена бы́сть пло́ть твоѧ̀ и҆ да́же до внꙋ́треннихъ разсѣ́десѧ. Ра́дꙋйсѧ, ꙗ҆́кѡ ѹ҆́мъ тво́й пребы́сть въ бз҃ѣ тѧ̀ ѹ҆крѣплѧ́ющемъ. Ра́дꙋйсѧ, хрⷭ҇то́вымъ страсте́мъ въ тѣлесѝ твое́мъ прїѡбщи́выйсѧ. Ра́дꙋйсѧ, ѿ гдⷭ҇а неꙋвѧда́емагѡ на нб҃сѝ вѣнца̀ сподо́бльшїйсѧ.

<red>Р</red>а́дꙋйсѧ, і҆ѡа́нне, великомꙋ́чениче хрⷭ҇то́въ.
