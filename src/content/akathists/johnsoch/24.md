---
title: "І҆́косъ в҃і"
navigation:
  key: akathists-johnsoch-24
  title: "І҆́косъ в҃і"
  parent: akathists-johnsoch
  order: 24
type: "akathist"
---

## І҆́косъ в҃і:

<red>П</red>оѣ́мъ, почита́емъ, сла́вимъ, ѹ҆бл҃жа́емъ многоболѣ́зненнаѧ страда́нїѧ твоѧ̀, терпѣ́нїе бо до конца̀ до́блественнѣ под̾е́мъ, тве́рдость а҆дама́нтовꙋ показа́лъ є҆сѝ, за нѧ́же подвигополо́жникъ хрⷭ҇то́съ гдⷭ҇ь на землѝ и҆ на нб҃сѝ тѧ̀ просла́ви и҆ на́мъ недосто́йнымъ застꙋ́пника и҆ хода́таѧ тѧ̀ дарова̀, ст҃ѣ побѣдоно́сче, великомꙋ́чениче хрⷭ҇то́въ і҆ѡа́нне, вопїю́щимъ тѝ сицева̑ѧ:

<red>Р</red>а́дꙋйсѧ, ꙗ҆́кѡ тѣлесе́мъ на́мъ спребыва́ѧ, водворѧ́ешисѧ дꙋше́ю съ во́и нб҃сными. Ра́дꙋйсѧ, ꙗ҆́кѡ по мнозѣ́хъ страда́нїихъ твои́хъ прїѧ́тъ тѧ̀ гдⷭ҇ь во ѹ҆покое́нїе вѣ́чное. Ра́дꙋйсѧ, во ѻ҆би́тели нб҃сныѧ мꙋ́ченическими ли́цы и҆ а҆́гг҃льскими провожде́нный. Ра́дꙋйсѧ, сла́вою и҆ че́стїю пресла́внѡ десни́цею цр҃ѧ̀ хрⷭ҇та̀ ѹ҆вѣ́нчанный. Ра́дꙋйсѧ, ꙗ҆́кѡ мзда̀ мно́га во свѣ́тлостехъ ст҃ы́хъ тебѣ̀ ѹ҆гото́васѧ. Ра́дꙋйсѧ, ꙗ҆́кѡ сокро́вище некрадо́мое на нб҃сѝ прїѡбрѣ́лъ є҆сѝ. Ра́дꙋйсѧ, во и҆скꙋше́нїихъ и҆ нꙋ́ждахъ те́плый на́шъ предста́телю. Ра́дꙋйсѧ, ра́дости и҆ сла́вы вѣ́чныѧ всещедрѣ́йшїй на́мъ хода́таю. Ра́дꙋйсѧ, немощны́мъ неистощи́мый и҆сто́чниче и҆сцѣле́нїѧ. Ра́дꙋйсѧ, и҆сточа́ѧй непреста́нное скорбѧ́щимъ ѹ҆тѣше́нїе. Ра́дꙋйсѧ, ꙗ҆́кѡ тобо́ю и҆збавлѧ́емсѧ ѿ всѣ́хъ ѕѡ́лъ дꙋшє́вныхъ и҆ тѣлє́сныхъ. Ра́дꙋйсѧ, ꙗ҆́кѡ тобо́ю надѣ́емсѧ ѹ҆лꙋчи́ти бл҃гъ нб҃сныхъ.

<red>Р</red>а́дꙋйсѧ, і҆ѡа́нне, великомꙋ́чениче хрⷭ҇то́въ.
