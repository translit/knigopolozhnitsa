---
title: "І҆́косъ и҃"
navigation:
  key: akathists-daniilper-16
  title: "І҆́косъ и҃"
  parent: akathists-daniilper
  order: 16
type: "akathist"
---

## І҆́косъ и҃:

<red>В</red>о всѧ̑ ѻ҆рꙋ̑жїѧ бо́жїѧ ѡ҆блекі́йсѧ, ꙗ҆́кѡ возмощѝ ста́ти проти́вꙋ ко́знемъ дїа́вѡльскимъ, со всѧ́кимъ смиренномꙋ́дрїемъ пристꙋпѝ къ созда́нїю це́ркве бж҃їѧ на скꙋдельницах. мы̀ же, це́рковь сла́внꙋ ви́дѧще, возопїи́мъ:

<red>Р</red>а́дꙋйсѧ, крⷭ҇тнымъ зна́менїемъ и҆ и҆́менемъ хрⷭ҇то́вымъ бѣсѡ́въ прогонѧ́вый: ра́дꙋйсѧ, вра̑жїѧ кѡва́рства разрꙋшавый. Ра́дꙋйсѧ, це́рковь во и҆́мѧ всѣ́хъ ст҃ы́хъ ѹ҆стро́ивый, да и҆мена̀ погребе́нных на скꙋде́льницах помина́ютсѧ: ра́дꙋйсѧ, це́рковь во и҆́мѧ похвалы̀ пречⷭ҇тыѧ бцⷣы воздви́гнꙋвый, ꙗ҆́кѡ є҆ѧ̀ хода́тайствомъ по́мощь бж҃їѧ къ тебѣ̀ прїи́де. Ра́дꙋйсѧ, въ па́мѧть трїе́хъ видѣ́нїй и҆ трїе́хъ пе́рвыхъ же́ртвъ, хра́мъ во сла́вꙋ прест҃ы́ѧ трⷪ҇цы созда́вый: ра́дꙋйсѧ, не по своемꙋ̀ хотѣ́нїю, но по во́ли бж҃їей ѡ҆би́тель и҆́ноческꙋ ѹ҆стро́ивый. Ра́дꙋйсѧ, ꙗ҆́кѡ до́брый па́стырь, пекі́йсѧ ѡ҆ ѹ҆стро́еннѣй ѡ҆би́тели: ра́дꙋйсѧ, стро́гїй блюсти́телю чи́на бг҃ослꙋже́бнагѡ, и҆ и҆́ноческихъ ѹ҆ста́вѡвъ. Ра́дꙋйсѧ, и҆же подвиза́выйсѧ въ непреста́нныхъ трꙋдѣ́хъ, бл҃га̀ ра́ди ѡ҆би́тели: ра́дꙋйсѧ, и҆же ѡ҆скорблє́нїѧ и҆ гонє́нїѧ съ ра́достїю претерпѣ́вый, и҆ ѡ҆ ненави́дѧщихъ мл҃твꙋ твори́вый, да ѹ҆кроти́тъ бг҃ъ сердца̀ и҆́хъ. Ра́дꙋйсѧ, и҆же бра́тїю въ монасты́рстѣй скꙋ́дости ѹ҆теша́вый, и҆ ко ѹ҆пова́нїю на про́мыслъ бж҃їй возбꙋжда́вый: ра́дꙋйсѧ, во вре́мѧ смꙋще́нїѧ дꙋше́внагѡ совѣ́тѡвъ ма́тере своеѧ̀ послꙋ́шавый, подава́ѧ ча́дѡмъ ѡ҆́бразъ послꙋ́шанїѧ свои́мъ роди́телємъ.

<red>Р</red>а́дꙋйсѧ, ѹ҆го́дниче бж҃їй, данїи́ле чꙋдотво́рче.
