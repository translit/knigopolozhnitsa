---
title: "І҆́косъ г҃"
navigation:
  key: akathists-daniilper-6
  title: "І҆́косъ г҃"
  parent: akathists-daniilper
  order: 6
type: "akathist"
---

## І҆́косъ г҃:

<red>И҆</red>мѣ́ѧ всѧ́кѡ тща́нїе ко всѧ́комꙋ дѣ́лꙋ бл҃гꙋ гото́вымъ бы́ти, ѡ҆бхожда́ше прпⷣбный и҆́ночєскїѧ ѡ҆би́тєли, и҆ внима́ше благи̑мъ ѻ҆бы́чаємъ и҆ мꙋ́дрости ст҃ы́хъ подви́жникѡвъ: є҆гда̀ же прїи́де послѣдѝ во ѡ҆би́тель прест҃ы́ѧ бцⷣы, ꙗ҆́же на го́рицѣх, здѣ̀ во́лею бж҃їею водвори́сѧ, не себє̀ ра́ди то́чїю, но ра́ди сп҃се́нїѧ мно́гихъ. чтꙋ́ще по́двиги прпⷣбнагѡ данїи́ла, просла́вимъ є҆гѡ̀ вопїю́ще:

<red>Р</red>а́дꙋйсѧ, мл҃твами и҆ мꙋ́дрыми словесы̀ наказа́телю мꙋжє́мъ и҆ жена́мъ: ра́дꙋйсѧ, ѿ мно́гихъ прегрѣше́нїй во ѿча́ѧнїи погрꙋжє́нныѧ, ꙗ҆́кѡ и҆скꙋ́сный вра́чъ, и҆сцѣли́вый. Ра́дꙋйсѧ, мно́гихъ ѿ грѣ́хъ преста́ти наꙋчи́вый, и҆ къ покаѧ́нїю ѡ҆брати́вый: ра́дꙋйсѧ, безчи́ннѡ ходѧ́щыѧ въ ра́зꙋмъ и҆́стины приводи́вый. Ра́дꙋйсѧ, ѡ҆ всѧ́цѣмъ стра́нницѣ, и҆ наипа́че ѡ҆ пове́рженныхъ на распꙋ́тїихъ ѹ҆се́рднѡ промышлѧ́вый: ра́дꙋйсѧ, въ де́брехъ и҆зме́ршихъ ѿ мра́за, и҆ ѿ разбо́йникѡвъ ѹ҆бїе́нныхъ, ꙗ҆́кѡже тѡві́т, взыска́вый. Ра́дꙋйсѧ, мє́ртвыѧ пове́ржєнныѧ на снѣде́нїе ѕвѣ́рємъ, на ра́менахъ свои́хъ въ скꙋде́льницꙋ приноси́вый: ра́дꙋйсѧ, напра́сною сме́ртїю почи́вшихъ съ вели́кимъ пла́чемъ лобызавый. Ра́дꙋйсѧ, пѣ́нїе надъ ни́ми церко́вное бг҃ꙋ возноси́вый: ра́дꙋйсѧ, по всѧ̑ дни̑ бжⷭ҇твеннꙋю лїтꙋргі́ю ѡ҆ бл҃же́ннѣй па́мѧти и҆́хъ соверша́вый. Ра́дꙋйсѧ, ꙗ҆́кѡ ѡ҆ созда́нїи цр҃кве бж҃їѧ на скꙋде́льницѣх ра́ди поминове́нїѧ та́мѡ погребенных, ѹ҆се́рднѡ потрꙋди́лсѧ є҆сѝ: ра́дꙋйсѧ, страннолю́бче, пита́телю ни́щихъ, дрꙋ́же ѹ҆ме́ршихъ ѿ напра́сныѧ сме́рти.

<red>Р</red>а́дꙋйсѧ, ѹ҆го́дниче бж҃їй, данїи́ле чꙋдотво́рче.
