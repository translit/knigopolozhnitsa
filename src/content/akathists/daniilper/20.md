---
title: "І҆́косъ і҃"
navigation:
  key: akathists-daniilper-20
  title: "І҆́косъ і҃"
  parent: akathists-daniilper
  order: 20
type: "akathist"
---

## І҆́косъ і҃:

<red>С</red>тѣна̀ бы́лъ є҆сѝ, прпⷣбне, всѣ̑мъ скѡ́рбнымъ и҆ напа́ствꙋемымъ, призыва́ющымъ тебѣ̀ въ по́мощь: и҆́бо нб҃сѐ и҆ землѝ бг҃ъ показа̀ тѧ̀ хра́мъ дх҃а ст҃а́гѡ, да наꙋ́чимсѧ возглаша́ти тебѣ̀:

<red>Р</red>а́дꙋйсѧ, вѣ́рный наста́вниче и҆́ночествꙋющихъ, и҆ помо́щниче и҆мъ во всѧ́кой нꙋ́ждѣ дꙋше́внѣй ꙗ҆́же ко сп҃се́нїю: ра́дꙋйсѧ, мл҃твами свои́ми ѿгонѧ́ѧй ко́зни вра̑жїѧ, смꙋща́ющыѧ и҆́нокѡвъ въ житїѝ бл҃гочестнѣмъ. Ра́дꙋйсѧ, мл҃твами свои́ми и҆ бл҃гослове́нїемъ просты̑ѧ снѣ̑ди въ сла́дѡстныѧ претворѧ́вый: ра́дꙋйсѧ, ꙗ҆́кѡ дрꙋ́гъ царе́въ, пови́нныхъ ѿ сме́рти свобожда́вый. Ра́дꙋйсѧ, пꙋтьше́ствꙋющихъ ѿ напра́сныѧ сме́рти и҆збавлѧ́ѧй: ра́дꙋйсѧ, ѹ҆страше́нїе разбо́йникѡвъ, и҆̀же мл҃твами твои́ми, ꙗ҆́кѡ во́инствѡмъ ѿгони́ми бѣ́ша. Ра́дꙋйсѧ, врачꙋ̀ неисцѣ́льныхъ болѣ́зней: ра́дꙋйсѧ, и҆сцѣле́нїе подава́ѧй въ ско́рби и҆ тꙋзѣ̀ дꙋше́внѣй. Ра́дꙋйсѧ, ра́дость роди́телємъ подава́ѧй и҆сцѣле́нїемъ ча̑дъ и҆́хъ ѿ болѣ́зней: ра́дꙋйсѧ, ра́дость ча́дѡмъ подава́ѧй и҆сцѣле́нїемъ болѧ́щихъ роди́телей и҆́хъ. Ра́дꙋйсѧ, ско́рое застꙋпле́нїе ѡ҆би́димыхъ: ра́дꙋйсѧ, ѹ҆тѣше́нїе боѧ́щихсѧ часа̀ сме́ртнагѡ.

<red>Р</red>а́дꙋйсѧ, ѹ҆го́дниче бж҃їй, данїи́ле чꙋдотво́рче.
