---
title: "І҆́косъ ѕ҃"
navigation:
  key: akathists-daniilper-12
  title: "І҆́косъ ѕ҃"
  parent: akathists-daniilper
  order: 12
type: "akathist"
---

## І҆́косъ ѕ҃:

<red>В</red>озсїѧ̀ но́вый свѣ́тъ жела́нїю прпⷣбнагѡ, є҆гда̀ ѡ҆бѣща́хꙋсѧ боѧ́ре промы́слити є҆́же ѡ҆ церко́внѣмъ зда́нїи: послѣди́ же и҆ са́мъ востечѐ къ ца́рствꙋющемꙋ гра́дꙋ, и҆ и҆спросѝ гра́матꙋ царе́вꙋ, во є҆́же стро́ити но́вꙋ це́рковь. сегоі̀ ра́ди вопїе́мъ:

<red>Р</red>а́дꙋйсѧ, ꙗ҆́кѡ ѡ҆ цр҃кви бж҃їей ѹ҆се́рднѡ печа́шесѧ: ра́дꙋйсѧ, ꙗ҆́кѡ и҆ за не́мощїю пло́ти не оставлѧ́ше дѣ́ла бг҃оꙋго́днагѡ. Ра́дꙋйсѧ, ꙗ҆́кѡ съ ра́достїю ра́ди тогѡ̀ соверша́ше трꙋ́дное ше́ствїе къ ца́рствꙋющемꙋ гра́дꙋ: ра́дꙋйсѧ, ꙗ҆́кѡ и҆ пред̾ лице́мъ царѧ̀ ѡ҆ бла́зѣ и҆ сп҃се́нїи ѹ҆со́пшихъ промышлѧ́ше. Ра́дꙋйсѧ, ꙗ҆́кѡ и҆ пред̾ первост҃и́телемъ цр҃кви рѡссі́йскїѧ є҆ди́но попече́нїе и҆мѣ́ѧше, є҆́же ѡ҆ церко́внѣмъ зданїи: ра́дꙋйсѧ, ꙗ҆́кѡ и҆ бл҃гослове́нїе первост҃и́телѧ, и҆ повелѣ́нїе царе́во прїѧ́лъ є҆сѝ со смиренномꙋ́дрїемъ. Ра́дꙋйсѧ, ꙗ҆́кѡ ничто́же и҆мѣ́ѧ къ созда́нїю це́ркве, подви́глсѧ є҆сѝ къ ѻ҆́номꙋ во ѹ҆пова́нїи то́чїю на бг҃а: ра́дꙋйсѧ, ꙗ҆́кѡ ѻ҆те́цъ ѡ҆ ча́дѣхъ промышлѧ́вый ѡ҆ ѹ҆ме́ршихъ. Ра́дꙋйсѧ, ре́вностный мл҃твенниче ѡ҆ тѣ́хъ, и҆̀же и҆мена̀ забве́ни бы́ша: ра́дꙋйсѧ, ꙗ҆ви́выйсѧ просвѣти́телемъ мѣ́ста тогѡ̀, и҆дѣ́же ѻ҆нѝ положе́ни бы́ша. Ра́дꙋйсѧ, ра́дованїе ѹ҆ме́ршихъ: ра́дꙋйсѧ, ѹ҆тѣше́нїе и҆ ѿра́до живꙋ́щихъ на землѝ.

<red>Р</red>а́дꙋйсѧ, ѹ҆го́дниче бж҃їй, данїи́ле чꙋдотво́рче.
