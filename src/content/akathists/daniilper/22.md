---
title: "І҆́косъ а҃і"
navigation:
  key: akathists-daniilper-22
  title: "І҆́косъ а҃і"
  parent: akathists-daniilper
  order: 22
type: "akathist"
---

## І҆́косъ а҃і:

<red>С</red>вѣтопрїе́мнꙋю свѣщꙋ̀ зри́мъ тебѐ, прпⷣбне, сїѧ́ющꙋ лꙋча́ми бж҃їѧ блгⷣти, а҆́ще и҆ крѣ́пость твоѧ̀ ѡ҆скꙋдѣ̀, и҆ исчеза́ше тебѣ̀ свѣ́тъ вре́менныѧ жи́зни сеѧ̀: твои́мъ бо промышле́нїемъ ѿкры́ты бѣ́ша сты̑ѧ мо́щи бл҃говѣ́рнаго кнѧ́зѧ а҆ндре́а. сегѡ̀ ра́ди ра́дꙋѧсѧ вопїе́мъ:

<red>Р</red>а́дꙋйсѧ, ѹ҆се́рдный чти́телю бг҃а, ди́внагѡ во ст҃ы́хъ свои́хъ: ра́дꙋйсѧ, распростране́нїе црⷭ҇твїѧ бж҃їѧ блгⷣти. Ра́дꙋйсѧ, прославле́нїе ст҃ы́хъ: ра́дꙋйсѧ, ꙗ҆́кѡ гро́мъ ѹ҆страша́ѧй и҆скꙋша́ющихъ дх҃а ст҃а́гѡ. Ра́дꙋйсѧ, ѡ҆бличи́телю сꙋмни́тельныхъ помышле́нїй: ра́дꙋйсѧ, и҆з̾ невѣ́рїѧ въ вѣ́рꙋ несꙋмнѣ́ннꙋ приводѧ́й. Ра́дꙋйсѧ, и҆ въ ста́рости до́брѣй пре́жде всѣ́хъ на церко́вное пѣ́нїе приходи́вый: ра́дꙋйсѧ, до конца̀ жи́зни своеѧ̀ наставлѧ́ѧй соблюда́ти бжⷭ҇твенныѧ за́пѡвѣди и҆ преда̑нїѧ ст҃ы́хъ ѻ҆тє́цъ. Ра́дꙋйсѧ, до послѣ́днѧгѡ часа̀ сме́ртнагѡ попече́нїе ѡ҆ немощны́хъ, ни́щихъ и҆ стра́нныхъ и҆мѣ́вый: ра́дꙋйсѧ, дарѡ́въ блгⷣти бж҃їей ѡ҆би́лїе. Ра́дꙋйсѧ, ꙗ҆́кѡ и҆ по сконча́нїи свое́мъ, ѡ҆бѣща́лсѧ є҆сѝ никогда́же ѿлꙋче́нъ бы́ти ѿ ѡ҆би́тели своеѧ̀: ра́дꙋйсѧ, проповѣ́дниче бж҃їѧ блгⷣти, ꙗ҆́же и҆́мать во вѣ́ки бы́ти во ѡ҆би́тели.

<red>Р</red>а́дꙋйсѧ, ѹ҆го́дниче бж҃їй, данїи́ле чꙋдотво́рче.
