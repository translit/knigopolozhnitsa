---
title: "І҆́косъ з҃"
navigation:
  key: akathists-daniilper-14
  title: "І҆́косъ з҃"
  parent: akathists-daniilper
  order: 14
type: "akathist"
---

## І҆́косъ з҃:

<red>Н</red>о́вое чꙋ́до слы́ша прпⷣбный ѿ рыболо́ва, ка́кѡ то́й многа́жды ви́дѣ со є҆́зера надъ скꙋде́льницами ѻ҆вогда̀ свѣ́тъ въ но́щи свѣтѧ́щїйсѧ, ѻ҆вогда̀ же свѣ́щы мнѡ́ги горѧ́щы, ѹ҆диви́сѧ бж҃їю промышле́нїю. мы̀ же, чꙋ́до слы́шаще, вопїе́мъ:

<red>Р</red>а́дꙋйсѧ, про́мысломъ бж҃їимъ ѹ҆правлѧ́емый: ра́дꙋйсѧ, сподо́бивыйсѧ чꙋ́дныхъ видѣ́нїй, ꙗ҆́же ѡ҆ це́ркви бжїей. Ра́дꙋйсѧ, є҆го́же жела́нїе и҆сполнѧ́етъ бг҃ъ: ра́дꙋйсѧ, въ ѹ҆стро́енїи це́ркве ѡ҆бра́дованный бж҃їимъ соизволе́нїемъ. Ра́дꙋйсѧ, во все́мъ повинꙋ́ѧйсѧ во́ли бж҃їей: ра́дꙋйсѧ, всѧ́кое бла́го на по́льзꙋ прїе́млѧй, бл҃годарѧ̀ бг҃а. Ра́дꙋйсѧ, съ любо́вїю творѧ́й поминове́нїе ѹ҆со́пшихъ по проше́нїю живꙋ́щихъ: ра́дꙋйсѧ, не и҆ща́й мзды̀, молѧ́сѧ ѡ҆ ни́хъ, ревнꙋ́ѧ то́чїю ѡ҆ сп҃се́нїи и҆́хъ. Ра́дꙋйсѧ, не и҆мы́й бо́льши ра́дѡсти, є҆́же твори́ти и҆ слы́шати въ це́ркви поминове́нїе ѹ҆со́пшихъ: ра́дꙋйсѧ, споспѣ́шествꙋѧй сп҃се́нїю живы́хъ и҆ вѣ́чномꙋ ѹ҆покое́нїю ѹ҆ме́ршихъ. Ра́дꙋйсѧ, и҆же дрꙋ́гъ бѧ́ше и҆ здѣ̀ пребыва́ющымъ, и҆ ѿше́дшымъ ѿсю́дꙋ: ра́дꙋйсѧ, живы́ѧ и҆ ѹ҆ме́ршыѧ въ се́рдцѣ свое́мъ вмеща́ѧй.

<red>Р</red>а́дꙋйсѧ, ѹ҆го́дниче бж҃їй, данїи́ле чꙋдотво́рче.
