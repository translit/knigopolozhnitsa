---
title: "І҆́косъ ѳ҃"
navigation:
  key: akathists-daniilper-18
  title: "І҆́косъ ѳ҃"
  parent: akathists-daniilper
  order: 18
type: "akathist"
---

## І҆́косъ ѳ҃:

<red>В</red>иті́и многовѣща́ннїи не возмо́гꙋтъ воспѣ́ти всѣ́хъ дѣ́лъ твои́хъ, прпⷣбне: и҆́бо, ста́рецъ сы́й, ѡ҆ ѡ҆би́тели вельмѝ печа́шесѧ, и҆ мїрски̑мъ лю́демъ подаѧ́ше всѧ̑, ꙗ҆̀же на по́льзꙋ дꙋше́внꙋю. но є҆ли́кѡ є҆́сть произволе́нїе, да́ждь на́мъ воспѣва́ти тебѣ̀:

<red>Р</red>а́дꙋйсѧ, ѡ҆ ѡ҆би́тели свое́й и҆ ѡ҆ ѹ҆покое́нїи бра́тїи неꙋсы́пный попечи́телю: ра́дꙋйсѧ, ꙗ҆́кѡ бо́лїй сы́й, бѧ́ше всѣ̑мъ слꙋга̀ и҆ ра́бъ смиренномꙋ́дрый. Ра́дꙋйсѧ, ꙗ҆́кѡ не́мощи дрꙋги́хъ носѧ̀, на немощны́хъ не возлага́лъ є҆сѝ бре́мене неꙋдобоноси́магѡ: ра́дꙋйсѧ, ста́рцєвъ бл҃голѣ́пїе, и҆ і҆ере́євъ бл҃гочи́нїе. Ра́дꙋйсѧ, и҆́нокѡвъ, ста́ростїю ѡ҆держи́мыхъ, ѹ҆миле́нїе: ра́дꙋйсѧ, и҆збы́точествꙋѧй въ бога́тство простоты̀ се́рдца своегѡ̀. Ра́дꙋйсѧ, є҆гѡ́же бесѣ́ды въ сла́дость послꙋ́шаша боѧ́ре и҆ кнѧ̑зи: ра́дꙋйсѧ, воспрїе́мниче ѿ ст҃ы́ѧ кꙋпѣ́ли сы́на царе́ва. Ра́дꙋйсѧ, до́брый корми́телю всѣ́хъ а҆́лчꙋщихъ во вре́мѧ гла́да: ра́дꙋйсѧ, мл҃твꙋ цр҃ко́внꙋю ѹ҆чи́вый твори́ти со стра́хомъ. Ра́дꙋйсѧ, вѣ́дый та́йнаѧ дѣ́ѧнїѧ люде́й и҆ ѡ҆блича́вый и҆́хъ на и҆справле́нїе: ра́дꙋйсѧ, проповѣ́дниче безсме́ртїѧ и҆ наслѣ́дїѧ живота̀ вѣ́чнагѡ.

<red>Р</red>а́дꙋйсѧ, ѹ҆го́дниче бж҃їй, данїи́ле чꙋдотво́рче.
