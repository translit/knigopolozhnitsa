---
title: "І҆́косъ є҃"
navigation:
  key: akathists-daniilper-10
  title: "І҆́косъ є҃"
  parent: akathists-daniilper
  order: 10
type: "akathist"
---

## І҆́косъ є҃:

<red>В</red>и́дѣвше боѧ́ре, сꙋ́щїи во ѻпа́лѣ ца́рстѣй, ка́кѡ гнѣ́въ царе́въ мл҃твами прпⷣбнагѡ преложе́нъ бы́сть на ми́лость, и҆ ꙗ҆́кѡ въ пре́жнюю че́сть и҆ са́нъ приведе́ни бы́ша, дивлѧ́хꙋсѧ ѡ҆ си́лѣ мл҃твъ є҆гѡ̀, и҆ взыва́хꙋ:

<red>Р</red>а́дꙋйсѧ, во плотѝ а҆́гг҃ле бж҃їй, бл҃гꙋ́ю вѣ́сть подава́ѧй въ печа́ли сꙋ́щымъ: ра́дꙋйсѧ, мл҃твами свои́ми ѹ҆толѧ́ѧй гнѣ́въ царе́въ. Ра́дꙋйсѧ, си́льный хода́таю и҆ вѣ́рный мл҃твенниче: ра́дꙋйсѧ, хрⷭ҇то́во бл҃гоꙋха́нїе, та́йнѡ веселѧ́щее скѡ́рбнаѧ сердца̀. Ра́дꙋйсѧ, бл҃готворѧ́й всѣ̑мъ, и҆ ничто́же за то̀ тре́бꙋѧй: ра́дꙋйсѧ, тꙋ́не прїе́мый да́ры дх҃а ст҃а́гѡ, и҆ тꙋ́не и҆́хъ раздава́ѧй. Ра́дꙋйсѧ, бога̑таѧ стѧжа́вый нището́ю дх҃а: ра́дꙋйсѧ, ни во что̀ себѐ вмѣнѧ́ѧй, но всегда̀ во все́мъ сла́вꙋ бг҃ꙋ воздаваѧй. Ра́дꙋйсѧ, бл҃говре́меннѣ и҆ безвре́меннѣ наꙋча́вый вѣ́ровати въ бг҃а, и҆ соблюда́ти за́повѣди є҆гѡ̀: ра́дꙋйсѧ, дꙋ́шы бли́жнихъ къ є҆ди́номꙋ на потре́бꙋ ѡ҆браща́ѧй. Ра́дꙋйсѧ, и҆ въ ско́рби, и҆ въ ра́дости сꙋ́щихъ къ покаѧ́нїю приводѧ́й: ра́дꙋйсѧ, ѿ сеѧ̀ жи́зни къ вѣ́чномꙋ животꙋ̀ всѣ́хъ ѹ҆стремлѧ́ѧй.

<red>Р</red>а́дꙋйсѧ, ѹ҆го́дниче бж҃їй, данїи́ле чꙋдотво́рче.
