---
title: "І҆́косъ з҃"
navigation:
  key: akathists-threehands-14
  title: "І҆́косъ з҃"
  parent: akathists-threehands
  order: 14
type: "akathist"
---

## І҆́косъ з҃:

<red>Д</red>и́внѡ ꙗ҆влѧ́еши, преблгⷭ҇ве́ннаѧ дв҃о, млⷭ҇ти вѣ́рнымъ лю́демъ и҆ ст҃о́ю і҆кѡ́ною твое́ю троерꙋ́чицею пресла́внаѧ чꙋдеса̀ содѣва́еши си́лою бл҃года́ти хрⷭ҇то́вы: слѣпы́ѧ просвѣща́еши, разсла́блєнныѧ ѹ҆крѣплѧ́еши, недꙋ́жныѧ врачꙋ́еши и҆ всѣ́мъ прибѣга́ющимъ къ цѣле́бномꙋ твоемꙋ̀ ѻ҆́бразꙋ ско́рꙋю по́мощь твою̀ при́снѡ ꙗ҆влѧ́еши, подвиза́ѧ зва́ти къ тебѣ̀:

<red>Р</red>а́дꙋйсѧ, ст҃ꙋ́ю го́рꙋ а҆ѳѡ́нскꙋю въ жре́бїй себѣ̀ и҆збра́вшаѧ. Ра́дꙋйсѧ, и҆ всѧ̑ стра́ны правосла́вныѧ покро́вомъ млⷭ҇ти твоеѧ̀ ѡ҆сѣни́вшаѧ. Ра́дꙋйсѧ, хїланда́рскїѧ ѻ҆би́тели настоѧ́тельнице неизмѣ́ннаѧ. Ра́дꙋйсѧ, мно́гихъ мѣ́стъ и҆ пꙋсты́нь сокро́вище и҆сцѣле́нїй неѡскꙋ́дное. Ра́дꙋйсѧ, на а҆ѳѡ́нѣ, въ рѡссі́и, се́рбїи и҆ дрꙋги́хъ страна́хъ і҆кѡ́ною твое́ю пресла́внѡ чꙋдодѣ́йствꙋющаѧ. Ра́дꙋйсѧ, лю́бѧщїѧ и҆ чтꙋ́щїѧ тѧ̀ ѿ всѧ́кихъ бѣ́дъ и҆збавлѧ́ющаѧ.

<red>Р</red>а́дꙋйсѧ, помо́щнице на́ша, троерꙋ́чною і҆кѡ́ною твое́ю на́мъ помога́ющаѧ.
