---
title: "І҆́косъ ѕ"
navigation:
  key: akathists-threehands-12
  title: "І҆́косъ ѕ"
  parent: akathists-threehands
  order: 12
type: "akathist"
---

## І҆́косъ ѕ:

<red>В</red>озвѣсти́ла є҆сѝ во́лю твою̀, бг҃ома́ти, и҆́нокѡмъ хїланда́рскимъ, разногла́сїемъ во и҆збра́нїи и҆гꙋ́мена смꙋще́ннымъ, чꙋде́снѡ поста́вивъ ст҃ꙋ́ю і҆кѡ́нꙋ твою̀ на и҆гꙋ́менстѣмъ мѣ́стѣ во хра́мѣ бж҃їемъ и҆ ѿкры́въ є҆ди́номꙋ ѿ ни́хъ въ видѣ́нїи, ꙗ҆́кѡ сама́ ты хо́щеши пребыва́ти настоѧ́тельствꙋющею въ ѻ҆би́тели и҆̀хъ і҆кѡ́ною твое́ю чтⷭ҇но́ю, и҆ да про́чее не и҆збира́ютъ себѣ̀ и҆гꙋ́мена. Ѻ҆нѝ же во ѹ҆миле́нїи дꙋ́шъ и҆ серде́цъ ѻ҆бра́дованнїи возопи́ша къ тебѣ̀:

<red>Р</red>а́дꙋйсѧ, и҆́нокѡвъ бл҃гоподвиза́ющихсѧ и҆звѣ́стнаѧ и҆ всемо́щнаѧ покрови́тельнице. Ра́дꙋйсѧ, къ сн҃ꙋ твоемꙋ̀ и҆ бг҃ꙋ те́плаѧ ѡ҆ ни́хъ предста́тельнице. Ра́дꙋйсѧ, же́злъ и҆гꙋ́менскїй въ хїланда́рстѣй ѻ҆би́тели неви́димѡ прїе́мшаѧ. Ра́дꙋйсѧ, ѻ҆би́тель сїю̀ досе́лѣ цѣ́лꙋ и҆ бл҃гоꙋстро́енꙋ сохранѧ́ющаѧ. Ра́дꙋйсѧ, стра́хомъ и҆ бл҃гоговѣ́нїемъ сердца̀ бра́тїй, бл҃гослове́нїе ѿ і҆кѡ́ны твоеѧ̀ прїе́млющихъ, и҆сполнѧ́ющаѧ. Ра́дꙋйсѧ, неблагоговѣ́йныхъ и҆ де́рзостныхъ гро́знѡ наказꙋ́ющаѧ.

<red>Р</red>а́дꙋйсѧ, помо́щнице на́ша, троерꙋ́чною і҆кѡ́ною твое́ю на́мъ помога́ющаѧ.
