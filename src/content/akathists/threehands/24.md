---
title: "І҆́косъ в҃і"
navigation:
  key: akathists-threehands-24
  title: "І҆́косъ в҃і"
  parent: akathists-threehands
  order: 24
type: "akathist"
---

## І҆́косъ в҃і:

<red>П</red>ое́мъ чꙋдеса̀ твоѧ̀, блгⷣтнаѧ бг҃ороди́тельнице, не таи́мъ щедрѡ́тъ твои́хъ, и҆сповѣ́дꙋемъ бл҃годѣѧ́нїѧ твоѧ̀, прославлѧ́емъ неисче́тнꙋю млⷭ҇ть твою̀ къ ро́дꙋ хрⷭ҇тїа́нскомꙋ, ю҆́же вѣ́дѧтъ всѝ концы̀ землѝ, и҆́бо ѿ восто́ка до за́пада хва́льнѡ и҆́мѧ твоѐ ст҃о́е, бл҃гословлѧ́емое ѿ всѣ́хъ родѡ́въ и҆ въ мл҃твахъ призыва́емое во всѣ́хъ страна́хъ. Тебѣ̀ ѹ҆́бѡ, си́це просла́вленнѣй и҆ превознесе́ннѣй сн҃омъ твои́мъ и҆ бг҃омъ, и҆ мы̀ хвале́бнѡ вопїе́мъ:

<red>Р</red>а́дꙋйсѧ, ти́хое приста́нище пла́вающихъ въ пꙋчи́нѣ жите́йскагѡ мо́рѧ. Ра́дꙋйсѧ, треволне́нїе страсте́й ѹ҆миротворѧ́ющаѧ свои́мъ сердобо́льнымъ ѹ҆ча́стїемъ. Ра́дꙋйсѧ, во ѹ҆ны́нїе и҆ ѿча́ѧнїе впа́дшихъ под̾е́млющаѧ наде́ждою сп҃се́нїѧ. Ра́дꙋйсѧ, сомнѣ́нїѧми въ вѣ́рѣ коле́блющихсѧ вразꙋмлѧ́ющаѧ зна́меньми и҆ чꙋдесы̀̀. Ра́дꙋйсѧ, въ ѻ҆би́телѣхъ и҆́ноческихъ подвиза́ющимсѧ бг҃оꙋго́днѡ пода́тельнице бл҃же́ннагѡ ѹ҆покое́нїѧ. Ра́дꙋйсѧ, и҆ въ мі́рѣ бл҃гоче́стнѡ живꙋ́щихъ не лиша́ющаѧ твоегѡ̀ застꙋпле́нїѧ.

<red>Р</red>а́дꙋйсѧ, помо́щнице на́ша, троерꙋ́чною і҆кѡ́ною твое́ю на́мъ помога́ющаѧ.
