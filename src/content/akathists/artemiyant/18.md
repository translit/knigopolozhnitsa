---
title: "І҆́косъ ѳ҃"
navigation:
  key: akathists-artemiyant-18
  title: "І҆́косъ ѳ҃"
  parent: akathists-artemiyant
  order: 18
type: "akathist"
---

## І҆́косъ ѳ҃:

<red>С</red>ѐ ꙗ҆́звы хрⷭ҇то́вы на тѣлѣ̀ твое́мъ начерта́ны сꙋ́ть: глаго́ла къ себѣ̀ ст҃ы́й, ѡ҆ста́лосѧ ѹ҆́бѡ, да и҆ самꙋю̀ дꙋ́шꙋ за хрⷭ҇та̀ ѿда́мъ съ ѡ҆ста́вшеюсѧ во мнѣ̀ кро́вїю. И҆ на щедрѡ́ты гдⷭ҇ни себѣ̀ возве́ргъ, небоѧ́зненнѡ хрⷭ҇та̀ и҆сповѣ́далъ пред̾ чл҃вѣ́ки, за него́же и҆ ѹ҆сѣче́нїе съ ра́достїю прїѧ́лъ є҆сѝ. Сегѡ̀ ра́ди, за превосходѧ́щꙋю любо́вь твою̀ къ бг҃ꙋ, похвалѧ́емъ тѧ̀ си́це:

<red>Р</red>а́дꙋйсѧ, хрⷭ҇то́ва є҆ѵⷢ҇лїѧ ско́рый послꙋ́шателю. Ра́дꙋйсѧ, вели́кїѧ за́повѣди є҆гѡ̀ гото́вый и҆сполни́телю. Ра́дꙋйсѧ, крѣ́пкꙋю любо́вь ко гдⷭ҇ꙋ хрⷭ҇тꙋ̀ показа́вый. Ра́дꙋйсѧ, и҆ дꙋ́шꙋ свою̀ съ кро́вїю ра́достнѡ за тогѡ̀ преда́вый. Ра́дꙋйсѧ, содробле́нїемъ свои́мъ на́ше разслабле́нїе ѹ҆крѣплѧ́ѧй. Ра́дꙋйсѧ, ꙗ҆́звами свои́ми на́ша болѣ́зни и҆сцѣлѧ́ѧй.

<red>Р</red>а́дꙋйсѧ, ст҃ы́й а҆рте́мїе, пресла́вный хрⷭ҇то́въ великомꙋ́чениче.
