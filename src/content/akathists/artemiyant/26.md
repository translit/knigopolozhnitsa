---
title: "Мл҃тва"
navigation:
  key: akathists-artemiyant-26
  title: "Мл҃тва"
  parent: akathists-artemiyant
  order: 26
type: "akathist"
---

## Мл҃тва:

<versal>Ѽ</versal> всехва́льный великомꙋ́чениче а҆рте́мїе, гдⷭ҇ень вои́нственниче и҆ всѣ́мъ на́мъ крѣ́пкїй побо́рниче. Ско́ръ бꙋ́ди предста́тельствомъ твои́мъ ѹ҆ чл҃вѣколю́бца хрⷭ҇та, да да́стъ правовѣ́рнымъ лю́дємъ, почи́тающимъ тѧ̀ и҆ на поклоне́нїе моще́мъ твои́мъ приходѧ́щимъ, млⷭ҇ть и҆ бл҃гихъ проше́нїй ско́рое и҆сполне́нїе. Предстоѧ́й прⷭ҇то́лꙋ бж҃їю въ ли́це мꙋ́чєникъ, помина́й всѣ́хъ на́съ, бѣ́дами, напа́стьми и҆ ско́рбьми ѡ҆бстои́мыхъ, и҆ въ житїѝ се́мъ мнѡ́гѡ стра́ждꙋщихъ: да твое́ю по́мощїю и҆ крѣ́пкимъ побо́рствомъ преста́нꙋтъ приходѧ́щаѧ на на́съ ѕла́ѧ. Мы́ же, твои́ми ѕлострада́ньми назида́еми, си́лою бл҃года́ти хрⷭ҇то́вы чрез̾ тебѣ̀ и҆сполнѧ́еми, въ терпѣ́нїи крⷭ҇тоно́шенїѧ жи́ти начне́мъ, во є҆́же гдⷭ҇ꙋ покаѧ́нїемъ бл҃гоꙋгоди́ти и҆ неизрече́ннаѧ бл҃га́ѧ наслѣ́довати, ꙗ҆́же ѹ҆гото́вана лю́бѧщимъ бг҃а и҆ прославлѧ́ющимъ ст҃о́е и҆́мѧ є҆гѡ̀, ѻ҆ц҃а̀ и҆ сн҃а и҆ ст҃а́гѡ дх҃а, ны́нѣ и҆ при́снѡ, и҆ во вѣ́ки вѣкѡ́въ. <red>А҆</red>ми́нь.

{% illustration "small-ornaments/medallion-lukovich", "small" %}
