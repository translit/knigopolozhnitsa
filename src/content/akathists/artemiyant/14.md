---
title: "І҆́косъ з҃"
navigation:
  key: akathists-artemiyant-14
  title: "І҆́косъ з҃"
  parent: akathists-artemiyant
  order: 14
type: "akathist"
---

## І҆́косъ з҃:

<red>Н</red>е терпѧ̀ слы́шати пра́вѣдныхъ сло́въ твои́хъ, ст҃е а҆рте́мїе, беззако́нный ю҆лїа́нъ, разгнѣ́вавсѧ ѕѣлѡ̀, повелѣ̀ каменосѣ́чцємъ разсѣ́щи вели́кїй ка́мень, да посредѣ̀ часте́й є҆гѡ согнѣте́нъ бꙋ́деши. И҆ се́мꙋ ѹ҆гото́ванномꙋ, па́дшїй ка́мень всѐ тѣ́ло твоѐ сотрѐ, и҆ внꙋ́треннѧѧ твоѧ̀ распадо́шасѧ, и҆ сломи́шасѧ всѧ̀ чле́ны твоѧ̀. И҆ бѣ̀ зрѣ́ти чꙋ́до ве́лїе, ꙗ҆́кѡ въ таково́мъ согнѣте́нїи посредѣ̀ камне́й ты̀ жи́въ ѡ҆ста́сѧ. Мы́ же бж҃їей си́ле, ѹ҆крѣплѧ́вшей тѧ̀, ѹ҆дивлѧ́ѧсѧ, вопїе́мъ:

<red>Р</red>а́дꙋйсѧ, гро́зде вїногра́да хрⷭ҇то́ва въ точи́лѣ и҆сто́птаннаѧ. Ра́дꙋйсѧ, же́ртво жи́ваѧ, гдⷭ҇ꙋ верхꙋ̀ ка́менѣ кро́вїю возлїѧ́ннаѧ. Ра́дꙋйсѧ, мꙋ́чениче, є҆го́же всѐ тѣ́ло а҆́ки дска̀ согнѣте́сѧ. Ра́дꙋйсѧ, скрижа́ле жива́ѧ, на не́йже и҆сповѣ́данїе вѣ́ры кро́вїю написа́сѧ. Ра́дꙋйсѧ, кро́вьми свои́ми, а҆́ки бре́нїемъ ка́менїе смѣси́вый. Ра́дꙋйсѧ, себѣ̀ самагѡ̀ жи́ва въ созида́нїе цр҃квѣ хрⷭ҇то́вы положи́вый.

<red>Р</red>а́дꙋйсѧ, ст҃ы́й а҆рте́мїе, пресла́вный хрⷭ҇то́въ великомꙋ́чениче.
