---
title: "Конда́къ з҃"
navigation:
  key: akathists-artemiyant-13
  title: "Конда́къ з҃"
  parent: akathists-artemiyant
  order: 13
type: "akathist"
---

## Конда́къ з҃:

<red>М</red>нѡ́га досажде́нїѧ творѧ́ше нечести́вый ю҆лїа́нъ хрⷭ҇тїа́нѡмъ, лжꙋ́ще на нѧ̀, ꙗ҆́кѡ сожго́ша хра́мъ а҆поллѡ́на дафні́йскагѡ. Є҆гда̀ же се́й лже́цъ пред̾ а҆рте́мїемъ множа́йшїѧ прещє́нїѧ и҆зрека́ше на хрⷭ҇тїа́ны, ст҃ы́й а҆рте́мїй ѿвѣща̀: бг҃опꙋ́стный гнѣ́въ и҆ ѻ҆́гнь съ нб҃сѣ̀ поѧдѐ і҆́дѡла твоегѡ̀ и҆ ка́пище є҆гѡ̀ сожжѐ: посмѣва́юсѧ безꙋ́мїю ва́шемꙋ, ꙗ҆́кѡ слꙋ́жите бездꙋ́шномꙋ бг҃ꙋ, ѹ҆тѣша́юсѧ ѡ҆ паде́нїи є҆гѡ̀ и҆ ра́дꙋюсѧ ѡ҆ всѣ́хъ си́хъ, ꙗ҆́же хрⷭ҇то́съ чꙋдодѣ́йствова, є҆мꙋ́же досто́итъ пѣ́ти велегла́снѡ: <red>А҆</red>ллилꙋ́їа.
