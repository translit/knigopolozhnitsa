---
title: "І҆́косъ в҃"
navigation:
  key: akathists-artemiyant-4
  title: "І҆́косъ в҃"
  parent: akathists-artemiyant
  order: 4
type: "akathist"
---

## І҆́косъ в҃:

<red>В</red>ои́нствꙋѧ за вели́кагѡ царѧ̀ константі́на, крѣ́пкою си́лою крⷭ҇тною побѣжда́лъ є҆сѝ врагѝ, ѻ҆рꙋжебо́рче а҆рте́мїе: то́ю же си́лою и҆ мꙋчи́телѧ своегѡ̀ ю҆лїа́на ѡ҆долѣ́лъ є҆сѝ. Видѣ́нїемъ бо крⷭ҇та ѻ҆вогда̀ на нб҃сѝ въ вѣ́рѣ хрⷭ҇то́вѣй ѹ҆тверди́лсѧ, ле́сть і҆́дѡльскꙋю и҆ по́чести во́инскагѡ зва́нїѧ презрѣ́въ, за хрⷭ҇тїа́ны пред̾ ѿстꙋ́пникомъ мꙋ́жественнѡ ра́товалъ є҆сѝ, и҆ во́инѡвъ началовождѧ̀ вѣ́ры на́шеѧ, гдⷭ҇а хрⷭ҇та̀, себѣ̀ наре́къ, живо́тъ сво́й за тогѡ̀ до́блественнѡ положи́лъ є҆сѝ. Тѣ́мже и҆ притѧжа́лъ є҆сѝ себѣ̀ ѿ на́съ зва́нїѧ такова̑ѧ:

<red>Р</red>а́дꙋйсѧ, зна́мена і҆́дѡльскаѧ ке́сарѧ ѿстꙋ́пника ѿри́нꙋвый. Ра́дꙋйсѧ, зна́менїю крⷭ҇та̀ послѣ́довавый. Ра́дꙋйсѧ, и҆ ны́нѣ си́лы бо́рющихсѧ под̾ стѧ́гомъ вѣ́ры ѹ҆крѣплѧ́ѧй. Ра́дꙋйсѧ, ѹ҆пова́нїе и҆знемога́ющихъ ѹ҆твержда́ѧй. Ра́дꙋйсѧ, до́брый хрⷭ҇то́въ ѻ҆рꙋ́жниче. Ра́дꙋйсѧ, ст҃ы́ѧ вѣ́ры твѣ́рдый защи́тниче.

<red>Р</red>а́дꙋйсѧ, ст҃ы́й а҆рте́мїе, пресла́вный хрⷭ҇то́въ великомꙋ́чениче.
