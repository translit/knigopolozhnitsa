---
title: "І҆́косъ ѕ҃"
navigation:
  key: akathists-veranadlub-12
  title: "І҆́косъ ѕ҃"
  parent: akathists-veranadlub
  order: 12
type: "akathist"
---

## І҆́косъ ѕ҃:

<red>В</red>озсїѧ́ла є҆сѝ, а҆́ки со́лнце, любы̀ ст҃а́ѧ, кто́ бо си́це за возлю́бленнагѡ гдⷭ҇а своегѡ̀ можа́ше ста́ти, ꙗ҆́коже любы̀, поне́же пи́сано є҆́сть: крѣпка̀ ꙗ҆́кѡ сме́рть любы̀, вода̀ мно́га не мо́жетъ ѹ҆гаси́ти любвѐ, и҆ рѣ́ки не потопѧ́тъ є҆ѧ̀. Мо́лимъ ти́ сѧ ны́нѣ, любы̀ ст҃а́ѧ, серафі́мскимъ пла́менемъ любвѐ ко гдⷭ҇ꙋ горѧ́щаѧ, ѡ҆бновѝ ѡ҆ка́менєннаѧ и҆ и҆зсѡ́хшаѧ сердца̀ на̑ша, возжгѝ въ на́съ, ѡ҆скꙋдѣ́вшихъ любо́вїю, свѣ́тъ любвѐ, да возлю́бльше гдⷭ҇а и҆ всѧ̀ бли̑жнїѧ на́ша, тебѐ, ꙗ҆́кѡ моли́твенницꙋ на́шꙋ, восхва́лимъ си́це:

<red>Р</red>а́дꙋйсѧ, любы̀, ꙗ҆́кѡ любвѐ твоеѧ̀ ко хрⷭ҇тꙋ̀ во́ды мнѡ́ги пре́лестей мїрски́хъ не ѹ҆гаси́ша. Ра́дꙋйсѧ, ꙗ҆́кѡ всѧ̑ ласка̑нїѧ и҆ да́ры царє́вы ѿве́ргши, дꙋ́шꙋ твою̀ за гдⷭ҇а положи́ла є҆сѝ. Ра́дꙋйсѧ, ꙗ҆́кѡ любвѐ твоеѧ̀ рѣ́ки бѣ́дъ и҆ страда́нїй не потопи́ша. Ра́дꙋйсѧ, за гдⷭ҇а і҆и҃са на колесѝ протѧ́гнꙋтаѧ, же́злїемъ бїе́ннаѧ, све́рдлами прободе́ннаѧ и҆ въ пе́щь ѻ҆́гненнꙋю вве́рженнаѧ. Ра́дꙋйсѧ, ꙗ҆́кѡ въ лю́тыхъ мꙋ́кахъ твои́хъ си́лою бж҃їею ѹ҆крѣплѧ́ема была̀ є҆сѝ. Ра́дꙋйсѧ, кро́вїю твое́ю, любвѐ ра́ди къ безсме́ртномꙋ женихꙋ̀ твоемꙋ̀ хрⷭ҇тꙋ̀ и҆злїѧ́нною, въ хла́дныхъ сердца́хъ на́шихъ любо́вь возбꙋжда́ющаѧ. Ра́дꙋйсѧ, ꙗ҆́вѣ показа́вшаѧ на́мъ, ꙗ҆́кѡ любвѐ ра́ди всѧ̑ мꙋчє́нїѧ сла́дцѣ претерпѣва́ютсѧ. Ра́дꙋйсѧ, ꙗ҆ви́вшаѧ на́мъ, ꙗ҆́кѡ любы̀ бжⷭ҇твеннаѧ приво́дитъ къ животꙋ̀ вѣ́чномꙋ. Ра́дꙋйсѧ, са́мою ве́щїю ѹ҆вѣ́рившаѧ, ꙗ҆́кѡ любы̀ бжⷭ҇твеннаѧ ѿкрове́нїе є҆́сть безсме́ртїѧ. Ра́дꙋйсѧ, ꙗ҆́кѡ ни ка̑ѧже мꙋчи́тєльства возмого́ша разлꙋчи́ти любо́вь ѿ любвѐ хрⷭ҇то́вы. Ра́дꙋйсѧ, въ мꙋ́кахъ а҆пⷭ҇льски вѣща́вшаѧ, ꙗ҆́кѡ не разлꙋчи́тъ тѧ̀ ѿ любвѐ бж҃їѧ ни ско́рбь, ни тѣснота̀, ни гоне́нїе, ни гла́дъ, ни нагота̀, ни бѣда̀, ни ме́чь. Ра́дꙋйсѧ, любвѐ ра́ди хрⷭ҇то́вы мече́мъ во главꙋ̀ ѹ҆сѣ́ченнаѧ.

<red>Р</red>а́дꙋйтесѧ, вѣ́ро, наде́ждо и҆ любы̀, кꙋ́пнѡ съ софі́ею, ма́терїю ва́шею премꙋ́дрою.
