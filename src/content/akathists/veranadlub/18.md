---
title: "І҆́косъ ѳ҃"
navigation:
  key: akathists-veranadlub-18
  title: "І҆́косъ ѳ҃"
  parent: akathists-veranadlub
  order: 18
type: "akathist"
---

## І҆́косъ ѳ҃:

<red>В</red>ѣті̑и велерѣ́чивїи всѧ̑ страда̑нїѧ ва̑ша за хрⷭ҇та̀ не возмо́гꙋтъ и҆зрещѝ, дивѧ́щесѧ же толи̑кимъ подвигѡ́мъ, во млады́хъ лѣ́тѣхъ под̾ѧ̑тымъ, нѣмотствꙋ́ютъ. Мы́ же ѡ҆ чтⷭ҇нѣ́й кончи́нѣ ва́шей бг҃а прославлѧ́юще, велича́емъ ва́съ си́це:

<red>Р</red>а́дꙋйтесѧ, вѣ́ро, наде́ждо и҆ любы̀, пою́щїѧ хвалꙋ̀ бг҃ꙋ, на нб҃о нб҃сѐ возше́дшемꙋ. Ра́дꙋйтесѧ, щи́те вѣ́ры, бронѐ наде́жды и҆ свѣти́льниче любвѐ. Ра́дꙋйтесѧ, зрѣ́нїемъ пресвѣ́тлагѡ лица̀ бж҃їѧ наслажда́ющїѧсѧ. Ра́дꙋйсѧ, софі́е, бл҃гочести̑выѧ ма́тєри на мꙋ́дрое воспита̑нїе ча̑дъ и҆̀хъ наставлѧ́ющаѧ. Ра́дꙋйтесѧ, поꙋча́ющїѧ ны̀, да взы́щемъ гдⷭ҇а, и҆ жива̀ бꙋ́детъ дꙋша̀ на́ша. Ра́дꙋйтесѧ, съ вѣ́рою, наде́ждею и҆ любо́вїю прибѣга́ющихъ къ ва́мъ тє́плыѧ моли́твєнницы. Ра́дꙋйтесѧ, наказꙋ́ющыѧ ны̀, ꙗ҆́кѡ всѧ̀ сла́дость и҆ пре́лесть мі́ра сегѡ̀ ꙗ҆́кѡ ды́мъ и҆зчеза́етъ, ꙗ҆́кѡ пра́хъ ѿ вѣ́тра размета́етсѧ и҆ въ пе́рсть ѡ҆браща́етсѧ. Ра́дꙋйсѧ, софі́е, всѣ́мъ се́рдцемъ гдⷭ҇а бг҃а возлю́бльшаѧ. Ра́дꙋйтесѧ, а҆́ки трїѐ свѣ́тлїи ключи̑, ко є҆ди́номꙋ и҆сто́чникꙋ жи́зни прите́кшїи. Ра́дꙋйтесѧ, а҆́ки трїѐ бл҃гово́ннїи цвѣ́ти, на є҆ди́нѣй бл҃гопло́днѣй вѣ́тви прозѧ́бшїѧ. Ра́дꙋйтесѧ, а҆́ки трѝ зерца̑ла, безпредѣ́льнꙋю красотꙋ̀ бж҃їю въ себѣ̀ ѿража́ющаѧ. Ра́дꙋйсѧ, софі́е, а҆́ки ма́слина, трѝ вѣ̑тви, ѿѧгчє́нныѧ и҆зѻби́льными плоды̑ дарѡ́въ бж҃їихъ, произра́стшаѧ.

<red>Р</red>а́дꙋйтесѧ, вѣ́ро, наде́ждо и҆ любы̀, кꙋ́пнѡ съ софі́ею, ма́терїю ва́шею премꙋ́дрою.
