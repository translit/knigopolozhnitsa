---
title: "І҆́косъ а҃"
navigation:
  key: akathists-veranadlub-2
  title: "І҆́косъ а҃"
  parent: akathists-veranadlub
  order: 2
type: "akathist"
---

## І҆́косъ а҃:

<red>А҆́</red>гг҃ли на нб҃сѝ ра́довахꙋсѧ, добродѣ́тельное житїѐ ва́ше зрѧ́ще, є҆́же провожда́сте въ чте́нїи писа́нїй бжⷭ҇твенныхъ, въ трꙋдѣ́хъ, постѣ̀, моли́твѣ и҆ ми́лостыни, ма́терїю ва́шею непреста́ннѡ сꙋ́ща поꙋча́ємы, да ꙗ҆́витесѧ ѻ҆́брази живі́и трїе́хъ бг҃осло́вскихъ добродѣ́телей, и҆̀хже и҆мена́ми наречє́ны бы́сте. Мы́ же, таковѣ́й мꙋ́дрости ма́тере ва́шеѧ и҆ соверше́нномꙋ бл҃горазꙋ́мїю ва́шемꙋ дивѧ́щесѧ, бл҃гоговѣ́йнѡ рце́мъ ва́мъ:

<red>Р</red>а́дꙋйтесѧ, є҆диномы́слєнныѧ сєстры̀, трїе́мъ добродѣ́телємъ тезоимєни́тыѧ. Ра́дꙋйтесѧ, въ повинове́нїи бг҃омꙋ́дрѣй ма́тери ва́шей на степє́ни соверше́нствованїѧ вше́дшїѧ. Ра́дꙋйтесѧ, а҆́ки трѝ ра̑йскїѧ вѣ̑тви, въ ѕловѣ́рнѣмъ ри́мѣ возра́сшїѧ. Ра́дꙋйсѧ, софі́е, дще́рємъ твои̑мъ и҆мена̀ добродѣ́телей наре́кшаѧ, ꙗ҆̀же ве́щїю и҆сполнѧ́ти наꙋчи́ла є҆сѝ. Ра́дꙋйсѧ, вѣ́ро, вѣ́рою неви́димое ꙗ҆́кѡ ви́димое зрѣ́ти на́мъ помога́ющаѧ. Ра́дꙋйсѧ, въ нетлѣ́нїе ѡ҆блече́ннаѧ. Ра́дꙋйсѧ, наде́ждо, наде́ждею страда̑нїѧ на̑ша во ю҆до́ли ско́рби ѡ҆слаблѧ́ющаѧ и҆ въ гѡ́рнѧѧ десни́цею ѹ҆казꙋ́ющаѧ. Ра́дꙋйсѧ, црⷭ҇твїе нбⷭ҇ное ѹ҆наслѣ́довавшаѧ. Ра́дꙋйсѧ, любы̀, любо́вїю бж҃е́ственною бл҃же́нство безсме́ртныѧ жи́зни на́мъ ѿкрыва́ющаѧ. Ра́дꙋйсѧ, блгⷣтїю дх҃а ст҃а́гѡ ѡ҆сїѧ́ннаѧ. Ра́дꙋйсѧ, софі́е, сі́есть премꙋ́дрость, премꙋ́дрѣ дще́ри твоѧ̑ воспита́вшаѧ. Ра́дꙋйсѧ, въ добродѣ́телѣхъ вѣ́ры, наде́жды и҆ любвѐ на́съ ѹ҆твержда́ющаѧ.

<red>Р</red>а́дꙋйтесѧ, вѣ́ро, наде́ждо и҆ любы̀, кꙋ́пнѡ съ софі́ею, ма́терїю ва́шею премꙋ́дрою.
