---
title: "Конда́къ в҃"
navigation:
  key: akathists-veranadlub-3
  title: "Конда́къ в҃"
  parent: akathists-veranadlub
  order: 3
type: "akathist"
---

## Конда́къ в҃:

<red>В</red>и́дѧщи мꙋ́драѧ софі́ѧ слꙋги̑, прише́дша зва́ти ю҆̀ со дще́рьми ко царю̀ а҆дрїа́нꙋ, и҆ позна́вши винꙋ̀ призва́нїѧ своегѡ̀, ста̀ со ча̑ды свои̑ми на моли́твꙋ, по́мощи бг҃а просѧ́щи. По моли́твѣ же, є҆́мшѧсѧ за рꙋ́цѣ, ꙗ҆́коже вѣне́цъ ѹ҆плете́нный, и҆дѧ́хꙋ вкꙋ́пѣ, пою́щѧ хрⷭ҇тꙋ̀ бг҃ꙋ: <red>А҆</red>ллилꙋ́їѧ.
