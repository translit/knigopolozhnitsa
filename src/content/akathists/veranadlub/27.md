---
title: "Мл҃тва в҃"
navigation:
  key: akathists-veranadlub-27
  title: "Мл҃тва в҃"
  parent: akathists-veranadlub
  order: 27
type: "akathist"
---

## Мл҃тва в҃:

<versal>В</versal>а́съ, ст҃ы̑ѧ мч҃ницы, вѣ́ро, наде́ждо и҆ любы̀, сла́вимъ, велича́емъ и҆ ѹ҆бл҃жа́емъ, кꙋ́пнѡ съ мꙋ́дрою ма́терїю софі́ею, є҆́йже покланѧ́емсѧ, ꙗ҆́кѡ ѻ҆́бразъ бг҃омꙋ́драгѡ попече́нїѧ ꙗ҆влѧ́ющей. Ѹ҆молѝ, ст҃а́ѧ вѣ́ро, творца̀ ви́димыхъ и҆ неви́димыхъ, да вѣ́рꙋ крѣ́пкꙋ, небла́зненнꙋ и҆ нерꙋши́мꙋ пода́стъ на́мъ. Хода́тайствꙋй, ст҃а́ѧ наде́ждо, пред̾ гдⷭ҇емъ і҆и҃сомъ за на́съ грѣ́шныхъ, да ѹ҆пова́нїе на бл҃га̑ѧ не ѿжене́тъ ѿ на́съ и҆ ѿ всѧ́кїѧ ско́рби и҆ нꙋ́жды да и҆зба́витъ ны̀. И҆сповѣ́ждь, ст҃а́ѧ любы̀, дх҃ꙋ и҆́стины, ѹ҆тѣ́шителю, напа̑сти и҆ печа̑ли на́ша, да то́й свы́ше сла́дость нбⷭ҇нꙋю ниспо́слетъ дꙋша́мъ на́шимъ. Помози́те ѹ҆́бѡ въ бѣда́хъ на́шихъ, ст҃ы̑ѧ мч҃ницы, и҆ кꙋ́пнѡ съ мꙋ́дрою ма́терїю ва́шею софі́ею, стра́ждꙋщꙋю странꙋ̀ рѡссі́йскꙋю ѿ лю́тыхъ безбо́жникъ и҆ вла́сти и҆̀хъ хрⷭ҇то́съ бг҃ъ да свободи́тъ, и҆ да возста́витъ прⷭ҇то́лъ правосла́вныхъ царе́й: вѣ́рныхъ рабѡ́въ твои́хъ, въ ско́рби и҆ печа́ли де́нь и҆ но́щь вопїю́щихъ къ немꙋ́, многоболѣ́зный во́пль да ѹ҆слы́шитъ, и҆ да и҆зведе́тъ ѿ поги́бели живо́тъ на́шъ. Со слеза́ми ѹ҆миле́ннѡ припа́дающе къ ва́мъ, ва́шегѡ те́плагѡ предста́телства пред̾ бг҃омъ ѹ҆се́рднѡ мо́лимъ, да кꙋ́пнѡ съ ва́ми и҆ со всѣ́ми ст҃ы́ми превознесе́мъ и҆ препросла́вимъ прест҃о́е и҆ вели́кое и҆́мѧ ѻ҆ц҃а̀ и҆ сн҃а, и҆ ст҃а́гѡ дх҃а бг҃а, предвѣ́чнагѡ влⷣки и҆ бл҃ги́хъ содѣ́телѧ, ны́нѣ и҆ при́снѡ и҆ во вѣ́ки вѣкѡ́въ. <red>А҆</red>ми́нь.

{% illustration "small-ornaments/ornament-from-12th-century-armenian-gospel-crider", "small" %}
