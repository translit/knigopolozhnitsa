---
title: "І҆́косъ г҃"
navigation:
  key: akathists-veranadlub-6
  title: "І҆́косъ г҃"
  parent: akathists-veranadlub
  order: 6
type: "akathist"
---

## І҆́косъ г҃:

<red>И҆́</red>мꙋща въ себѣ̀ ст҃ы̑ѧ мч҃ницы сто́лпъ вѣ́ры, крилѣ̑ наде́жды и҆ ѻ҆́гнь любвѐ, въ сла́дость послꙋ́шающїѧ ѿ слове́съ ма́тере своеѧ̀, є҆ди́на дрꙋгꙋ́ю въ долготерпѣ́нїи ѹ҆твержда́хꙋ и҆ ра́достнѡ и҆дѧ́хꙋ, жела́юща чтⷭ҇на́гѡ мч҃ничества, є҆́же за хрⷭ҇та̀. Томꙋ̀ покланѧ́ющесѧ, ꙗ҆́кѡ бг҃ꙋ на́шемꙋ, сицевы́ми ва́съ воззва́ньми почита́емъ:

<red>Р</red>а́дꙋйтесѧ, ни ма́ло не поскорбѣ́вшїѧ ѡ҆ лише́нїи вре́меннагѡ сегѡ̀ живота̀ вѣ́чныѧ ра́ди жизни. Ра́дꙋйтесѧ, чтⷭ҇и ра́ди хрⷭ҇то́вы пло́ть на мꙋ́ки преда́вшїѧ. Ра́дꙋйтесѧ, трѝ многоцѣ̑нныѧ сосꙋ́ды вѣ́ры, наде́жды и҆ любвѐ бг҃ꙋ въ да́ръ прине́сшыѧ. Ра́дꙋйсѧ, софі́е, ꙗ҆́кѡ, любвѐ ра́ди преѕѣ́льныѧ ко дще́ремъ твои̑мъ, всѣ́мъ се́рдцемъ возжелѣ́ла є҆сѝ, да црⷭ҇твїе бж҃їе наслѣ́дꙋютъ. Ра́дꙋйсѧ, вѣ́ро, дꙋ́ши на́ша вѣ́рою ѡ҆зарѧ́ющаѧ. Ра́дꙋйсѧ, къ ти́хомꙋ приста́нищꙋ на́съ возносѧ́щаѧ. Ра́дꙋйсѧ, наде́ждо, сердца̀ на̑ша сла́достїю наде́жды ѡ҆живлѧ́ющаѧ. Ра́дꙋйсѧ, и҆з̾ пꙋчи́ны ѿча́ѧнїѧ на́съ и҆звлека́ющаѧ. Ра́дꙋйсѧ, любы̀, страда̑нїѧ и҆ скѡ́рби на́ша въ ра́дость прелага́ющаѧ. Ра́дꙋйсѧ, ѡ҆ка́менєннаѧ сердца̀ на̑ша во ѹ҆миле́нїе преводѧ́щаѧ. Ра́дꙋйсѧ, софі́е, мꙋ́дростїю на бл҃го́е на́съ наставлѧ́ющаѧ. Ра́дꙋйсѧ, потемнѣ́нное ѻ҆́ко дꙋ́шъ на́шихъ просвѣща́ющаѧ.

<red>Р</red>а́дꙋйтесѧ, вѣ́ро, наде́ждо и҆ любы̀, кꙋ́пнѡ съ софі́ею, ма́терїю ва́шею премꙋ́дрою.
