---
title: "І҆́косъ в҃"
navigation:
  key: akathists-veranadlub-4
  title: "І҆́косъ в҃"
  parent: akathists-veranadlub
  order: 4
type: "akathist"
---

## І҆́косъ в҃:

<red>Р</red>а́зꙋмъ несꙋмнѣ́нный и҆мѣ́ли є҆стѐ, ст҃ы̑ѧ, є҆гда̀ бо въ пала̑ты ца̑рскїѧ введены̀ бы́сте, царе́ви а҆дрїа́нꙋ предста́сте съ лице́мъ свѣ́тлымъ, ѻ҆чесы̀ весе́лыми и҆ се́рдцемъ мꙋ́жественнымъ. Ца́рь же, зрѧ̀ чтⷭ҇на̑ѧ ли́ца ва̑ша неꙋстрашє́нна и҆ мꙋ́дрость софі́и ѹ҆вѣ́дѣвъ, ѿложѝ на и҆́но вре́мѧ сꙋ́дъ сво́й и҆ ѿсла̀ вы̀ къ нѣ́коей благоро́днѣй женѣ̀, ѹ҆ неѧ́же пребы́сте трѝ дни̑, ма́тери ва́шей премꙋ́дрѣй бг҃одꙋхнове́нными словесы̀ де́нь и҆ но́щь ва́съ поꙋча́ющей. Тѣ́мже ѹ҆бл҃жа́юще ва́съ, взыва́емъ си́це:

<red>Р</red>а́дꙋйтесѧ, трѝ непорѡ́чныѧ а҆́гницы хрⷭ҇тѡ́вы, вѣне́цъ добродѣ́телей въ себѣ̀ совокꙋпи́вшїѧ. Ра́дꙋйтесѧ, трѝ добродѣ́тельныѧ сєстры̀, тве́рдꙋю вѣ́рꙋ, несꙋмнѣ́ннꙋю наде́ждꙋ и҆ нелицемѣ́рнꙋю любо́вь ко гдⷭ҇ꙋ бг҃ꙋ ꙗ҆ви́вшїѧ. Ра́дꙋйтесѧ, не пощадѣ́вшїѧ красоты̀ и҆ мла́дости ва́шеѧ, краснѣ́йшагѡ ра́ди добро́тою па́че сынѡ́въ чл҃вѣ́ческихъ. Ра́дꙋйсѧ, софі́е, ча̑да твоѧ̑ возлю́блєннаѧ на по́двигъ мч҃ническъ за хрⷭ҇та̀ наставлѧ́вшаѧ. Ра́дꙋйсѧ, вѣ́ро, мꙋче́нїемъ за хрⷭ҇та̀ вѣ́рꙋ твою̀ и҆сповѣ́давшаѧ. Ра́дꙋйсѧ, сє́стры твоѧ̑ крѣ́пкою вѣ́рою воздвиза́вшаѧ. Ра́дꙋйсѧ, наде́ждо, тве́рдое надѣ́ѧнїе на хрⷭ҇та̀ возлага́вшаѧ. Ра́дꙋйсѧ, сєстры̀ твоѧ̑ неѡсла́бною наде́ждею ѹ҆крѣплѧ́вшаѧ. Ра́дꙋйсѧ, любы̀, мꙋ́ками за хрⷭ҇та̀ любо́вь твою̀ дѣ́йственнꙋю показа́вшаѧ. Ра́дꙋйсѧ, сєстры̀ твоѧ̑ ѻ҆гне́мъ любвѐ ѡ҆гражда́вшаѧ. Ра́дꙋйсѧ, софі́е, сла̑дкаѧ ча̑да твоѧ̑ ѹ҆вѣщава́вшаѧ презрѣ́ти сла́вꙋ и҆ бога́тство, и҆ всю̀ сла́дость мі́ра сегѡ̀ тлѣ́ннагѡ. Ра́дꙋйсѧ, до́брыѧ дщє́ри твоѧ̑ до кро́вє ста́ти за гдⷭ҇а и҆ ѹ҆мре́ти за негѡ̀ ѹ҆се́рднѡ ѹ҆чи́вшаѧ.

<red>Р</red>а́дꙋйтесѧ, вѣ́ро, наде́ждо и҆ любы̀, кꙋ́пнѡ съ софі́ею, ма́терїю ва́шею премꙋ́дрою.
