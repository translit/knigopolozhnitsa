---
title: "І҆́косъ д҃"
navigation:
  key: akathists-veranadlub-8
  title: "І҆́косъ д҃"
  parent: akathists-veranadlub
  order: 8
type: "akathist"
---

## І҆́косъ д҃:

<red>С</red>лы́шащи мꙋ́драѧ ма́ти дщє́ри своѧ̑ пред̾ царе́мъ небоѧ́зненнѡ хрⷭ҇та̀ и҆сповѣ́дающа и҆ глаго́люща, ꙗ҆́кѡ тогѡ̀ є҆ди́нагѡ жела́ютъ, є҆́же бы страда́ти и҆ терпѣ́ти гѡ́рькїѧ мꙋ̑ки сла́дкагѡ ра́ди і҆и҃са хрⷭ҇та̀, ра́довашесѧ вельмѝ и҆ молѧ̀ бг҃а, да ѹ҆крѣпи́тъ ѧ҆̀ въ предлежа́щихъ мꙋ́кахъ. Сїѐ ѹ҆̀бѡ и҆зволе́нїе похвалѧ́юще, пе́рвѣйшей дще́ри мꙋ́дрыѧ ма́тере та́кѡ воспое́мъ:

<red>Р</red>а́дꙋйсѧ, вѣ́ро, немилосє́рдаѧ бїє́нїѧ сладча́йшагѡ ра́ди і҆и҃са сла́дцѣ прїе́мшаѧ. Ра́дꙋйсѧ, ѹ҆рѣ̑заннаѧ сѡсца̀ твоѧ̑, а҆́ки два̀ крі̑на чⷭ҇тоты̀, въ же́ртвꙋ гдⷭ҇ꙋ прине́сшаѧ. Ра́дꙋйсѧ, ꙗ҆́кѡ ѿ ꙗ҆́звы твоеѧ̀ вмѣ́стѡ кро́ве млеко̀ и҆стечѐ. Ра́дꙋйсѧ, ꙗ҆́кѡ на раскале́нное желѣ́зо положе́на была̀ є҆сѝ. Ра́дꙋйсѧ, ꙗ҆́кѡ въ коно́бъ кипѧ́щь вве́ржена сꙋ́щи, ни ма́лѡ не ѡ҆пали́ласѧ є҆сѝ, нижѐ вреди́ласѧ є҆сѝ. Ра́дꙋйсѧ, пла́мень страсте́й на́шихъ нбⷭ҇ною прохла́дою ѹ҆тиша́ющаѧ. Ра́дꙋйсѧ, ѻ҆́гнь мꙋче́нїй на́шихъ въ болѣ́знехъ ѹ҆гаша́ющаѧ. Ра́дꙋйсѧ, зна́менїемъ вѣ́ры посредѣ̀ напа́стей на́съ зна́менающаѧ. Ра́дꙋйсѧ, щито́мъ вѣ́ры во бра́ни со враго́мъ на́съ покрыва́ющаѧ. Ра́дꙋйсѧ, чтⷭ҇нꙋ́ю главꙋ̀ твою̀ за главꙋ̀ цр҃кве, хрⷭ҇та̀ бг҃а, под̾ ме́чь ра́достнѡ прекло́ншаѧ. Ра́дꙋйсѧ, ꙗ҆́кѡ ѡ҆багре́нїемъ кро́ве твоеѧ̀, а҆́ки червлени́цею, ѡ҆дѣ́ѧна, ꙗ҆ви́ласѧ є҆сѝ ѻ҆чесє́мъ безсме́ртнагѡ жениха̀ твоегѡ̀. Ра́дꙋйсѧ, къ жела́нномꙋ кра́ю прише́дшаѧ и҆ люби́магѡ сп҃са и҆ гдⷭ҇а ѹ҆зрѣ́вшаѧ.

<red>Р</red>а́дꙋйтесѧ, вѣ́ро, наде́ждо и҆ любы̀, кꙋ́пнѡ съ софі́ею, ма́терїю ва́шею премꙋ́дрою.
