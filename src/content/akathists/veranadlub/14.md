---
title: "І҆́косъ з҃"
navigation:
  key: akathists-veranadlub-14
  title: "І҆́косъ з҃"
  parent: akathists-veranadlub
  order: 14
type: "akathist"
---

## І҆́косъ з҃:

<red>Н</red>о́вое чꙋ́до показа̀ гдⷭ҇ь, є҆гда̀ по́мощь свою̀ посла̀ страда́вшимъ за и҆сповѣ́данїе и҆́мене є҆гѡ̀ толи́кѡ ю҆́нымъ дѣ́вамъ: вѣ́рою бо, наде́ждею и҆ любо́вїю ѹ҆крѣплѧ́ємы и҆ возноси̑мы бы́вша, до́блественнѣ по́двиги своѧ̑ сконча́ша. Мы́ же въ є҆диномы́слїи и҆ є҆динодꙋ́шїи до конца̀ живота̀ пребы́вшихъ мо́лимъ ва́съ, да и҆ на́мъ низпосле́те є҆диномы́слїе въ соверше́нїи до́брыхъ дѣ́лъ, ѹ҆миле́ннѡ велича́ющимъ ва́съ:

<red>Р</red>а́дꙋйтесѧ, вѣ́ро, наде́ждо и҆ любы̀, є҆ди́нѣмъ пꙋте́мъ мꙋче́нїй до вра́тъ нбⷭ҇ныхъ ше́дшїѧ. Ра́дꙋйтесѧ, въ пресвѣ́тлый черто́гъ прелюбе́знагѡ жениха̀ ва́шегѡ во гла́сѣ ра́дованїѧ вше́дшїѧ. Ра́дꙋйтесѧ, ꙗ҆́кѡ і҆и҃съ хрⷭ҇то́съ просвѣтѝ, ꙗ҆́коже ѕвѣ́зды на нб҃сѝ, ра̑ны на тѣлесѣ́хъ ва́шихъ. Ра́дꙋйсѧ, софі́е, до́блественнѣ на мꙋ̑ки ча̑дъ твои́хъ взира́вшаѧ. Ра́дꙋйтесѧ, ꙗ҆́кѡ нбⷭ҇ною красото́ю, є҆ѧ́же ѻ҆́ко не ви́дѣ, ѹ҆красѝ гдⷭ҇ь добро́тꙋ ва́шꙋ, мꙋ́ками ѿ̾ѧ́тꙋю. Ра́дꙋйтесѧ, вѣнцы̑ воздаѧ́нїѧ прїе́мшїѧ. Ра́дꙋйтесѧ, а҆́ки трѝ ѕвѣзды̑, со́лнцемъ пра́вды ѡ҆зарє́нныѧ. Ра́дꙋйсѧ, софі́е, въ мꙋ́жественнѣмъ и҆сповѣ́данїи дще́рьми твои́ми и҆́мене хрⷭ҇то́ва ѹ҆тѣше́нїе ве́лїе ѡ҆брѣ́тшаѧ. Ра́дꙋйтесѧ, мглꙋ̀ сомнѣ́нїй на́шихъ разсѣѧва́ющїѧ. Ра́дꙋйтесѧ, на́съ, ѹ҆дрꙋче́нныхъ страда́ньми дꙋше́вными и҆ тѣле́сными, подкрѣплѧ́ющїѧ. Ра́дꙋйтесѧ, красото́ю любвѐ сердца̀ на́ша ѹ҆краша́ющїѧ. Ра́дꙋйсѧ, софі́е, крѣ́посте и҆ ѹ҆тѣше́нїе и҆знемога́ющихъ въ бѣда́хъ и҆ нꙋ́ждахъ.

<red>Р</red>а́дꙋйтесѧ, вѣ́ро, наде́ждо и҆ любы̀, кꙋ́пнѡ съ софі́ею, ма́терїю ва́шею премꙋ́дрою.
