---
title: "І҆́косъ а҃і"
navigation:
  key: akathists-veranadlub-22
  title: "І҆́косъ а҃і"
  parent: akathists-veranadlub
  order: 22
type: "akathist"
---

## І҆́косъ а҃і:

<red>С</red>вѣ́томъ нбⷭ҇нымъ пред̾ гдⷭ҇емъ горѧ́щымъ свѣща́мъ подѡ́бны ꙗ҆влѧ́ютсѧ вѣ́ра, наде́жда и҆ любы̀, кꙋ́пнѡ съ ма́терїю и҆̀хъ софі́ею, къ ни̑мже припа́даемъ, молѧ́ще, да просвѣтѧ́тъ ны̀, ѡ҆мрачє́нныѧ печа́льми и҆ и҆з̾ глꙋбины̀ серде́цъ зовꙋ́щїѧ:

<red>Р</red>а́дꙋйтесѧ, ри̑зы ва̑ша въ кро́ви а҆́гнчей на землѝ ѹ҆бѣли́вшїѧ. Ра́дꙋйтесѧ, живота̀ вѣ́чнагѡ на́мъ хода̑таицы. Ра́дꙋйтесѧ, дꙋ́шъ, и҆́щꙋщихъ поко́ѧ въ млⷭ҇рдїи бж҃їи, ѹ҆твержде́нїе и҆ хране́нїе. Ра́дꙋйсѧ, софі́е, ѿ сꙋеты̀ мїрскі́ѧ ны̀ ѡ҆гражда́ющаѧ. Ра́дꙋйсѧ, вѣ́ро, доброцѣ́ннаѧ кади́льнице, ѳѷмїа́мъ хвалы̀ бг҃ꙋ возносѧ́щаѧ. Ра́дꙋйсѧ, на́съ грѣ́шныхъ вѣ́рою просвѣща́ющаѧ. Ра́дꙋйсѧ, наде́ждо, въ ско́рби ѹ҆тѣше́нїе и҆ прибѣ́жище на́ше. Ра́дꙋйсѧ, въ печа́лехъ на́шихъ лꙋчеза́рнаѧ вѣ́стнице и҆збавле́нїѧ. Ра́дꙋйсѧ, любы̀, неѕло́бїе и҆ кро́тость въ сердца̀ на̑ша влива́ющаѧ. Ра́дꙋйсѧ, та́инственнаѧ ѕвѣздо̀, ѿ тѣсноты̀ земны́ѧ горѣ̀ ны̀ возносѧ́щаѧ. Ра́дꙋйсѧ, софі́е, мꙋ́драѧ и҆ пречестна́ѧ дѣтоводи́тельнице. Ра́дꙋйсѧ, бг҃омꙋ́драгѡ житїѧ̀ молѧ́щимсѧ тѝ ѹ҆строи́тельнице.

<red>Р</red>а́дꙋйтесѧ, вѣ́ро, наде́ждо и҆ любы̀, кꙋ́пнѡ съ софі́ею, ма́терїю ва́шею премꙋ́дрою.
