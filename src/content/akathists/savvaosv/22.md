---
title: "І҆́косъ а҃і"
navigation:
  key: akathists-savvaosv-22
  title: "І҆́косъ а҃і"
  parent: akathists-savvaosv
  order: 22
type: "akathist"
---

## І҆́косъ а҃і:

<red>С</red>вѣтоза́рный свѣти́льникъ бж҃їѧ блⷣти бы́лъ є҆сѝ, пребл҃же́нне, сегѡ̀ ра́ди въ сме́ртнѣмъ ѹ҆спѣ́нїи твое́мъ дꙋша̀ твоѧ̀, ꙗ҆́кѡ со́лнце сїѧ́ющаѧ, вознесе́на бы́сть ст҃ы́ми а҆́гг҃лы въ нбⷭ҇ныѧ ѻ҆би́тєли. Мы́ же, помина́юще твою̀ бл҃женнꙋю кончи́нꙋ и҆ на нб҃сѝ прославле́нїе, ра́достнѡ вопїе́мъ тѝ:

<red>Р</red>а́дꙋйсѧ, ѹ҆го́дниче бж҃їй, тече́нїе твоеѧ̀ жи́зни бл҃гоче́стнѡ сконча́вый. Ра́дꙋйсѧ, вѣ́рꙋ, наде́ждꙋ и҆ любо́вь до конца̀ сохрани́вый. Ра́дꙋйсѧ, ꙗ҆́кѡ цр҃ство и҆ сла́вꙋ вѣ́чнꙋю наслѣ́довалъ є҆сѝ. Ра́дꙋйсѧ, ꙗ҆́кѡ по трꙋдѣ́хъ житїѧ̀ земна́гѡ въ нб҃сныхъ селе́нїихъ водвори́лсѧ є҆сѝ. Ра́дꙋйсѧ, нетлѣ́ннымъ вѣнце́мъ сла́вы нбⷭ҇ныѧ ѿ рꙋкѝ вседержи́телѧ ѹ҆вѣ́нчанный. Ра́дꙋйсѧ, бл҃же́нство ра́йское со всѣ́ми ст҃ы́ми воспрїе́мый. Ра́дꙋйсѧ, а҆́гг҃ле земны́й и҆ чл҃вѣ́че нбⷭ҇ный. Ра́дꙋйсѧ, на нб҃сѝ и҆ на землѝ ѿ гдⷭ҇а просла́вленный. Ра́дꙋйсѧ, живоно́сный и҆сто́чниче, блгⷣть и҆сцѣле́нїѧ и҆злива́ѧй. Ра́дꙋйсѧ, ѡ҆держи́мыхъ недꙋ́ги блгⷣтїю бж҃їею и҆сцѣлѧ́ѧй. Ра́дꙋйсѧ, ꙗ҆́кѡ съ высоты̀ нбⷭ҇ныѧ на на́съ и҆ ѻ҆би́тель твою̀ призира́еши. Ра́дꙋйсѧ, ꙗ҆́кѡ всѣ́хъ на́съ ѿ напа́стей сохранѧеши.

<red>Р</red>а́дꙋйсѧ, пресвѣ́тлаѧ мона́хѡвъ похвало̀, са́вво прпⷣбне.
