---
title: "Мл҃тва"
navigation:
  key: akathists-savvaosv-26
  title: "Мл҃тва"
  parent: akathists-savvaosv
  order: 26
type: "akathist"
---

## Мл҃тва:

<versal>Ѽ</versal> преди́вный и҆ всехва́льный ѹ҆го́дниче бж҃їй, прпⷣбне ѻ҆́тче са́вво. Дне́сь (во ст҃ѣ́мъ хра́мѣ твое́мъ) бл҃гоговѣ́йнѡ предстоѧ́ще пред̾ ст҃о́ю і҆кѡ́ною твое́ю и҆ ра́достнѡ соверша́юще пресвѣ́тлꙋю па́мѧть твою̀, ѹ҆бл҃жа́емъ тѧ̀ застꙋ́пника на́шегѡ. Почита́юще же твоѐ ве́лїе дерзнове́нїе пред̾ гдⷭ҇емъ, смире́ннѡ мо́лимъ тѧ̀, пребл҃же́нне: прїимѝ млⷭ҇тивнѡ ѿ на́съ хвале́бное пѣ́нїе сїѐ, ѿ любвѐ и҆ ѹ҆се́рдїѧ тебѣ̀ приноси́мое. И҆, ꙗ҆́кѡ и҆мѣ́ѧй ве́лїе дерзнове́нїе ко гдⷭ҇ꙋ, потщи́сѧ бг҃опрїѧ́тнымъ твои́мъ хода́тайствомъ и҆спроси́ти ѹ҆ цр҃ѧ̀ ца́рствꙋющихъ и҆ гдⷭ҇а госпо́дствꙋющихъ, ꙗ҆́кѡ да проба́витъ вели́кїѧ и҆ бога́тыѧ млⷭ҇ти своѧ̀ на на́съ грѣ́шныхъ, да пода́стъ на́мъ дꙋ́хъ пра́выѧ вѣ́ры, дꙋ́хъ вѣ́дѣнїѧ и҆ любвѐ, дꙋ́хъ ми́ра и҆ ра́дости ѡ҆ дꙋ́сѣ ст҃ѣ, да и҆зба́витъ ѿ бѣ́дъ и҆ напа́стей, да низпосле́тъ всѧ̀ поле́знаѧ ко сп҃се́нїю дꙋ́шъ на́шихъ. Всѣ́мъ же правосла́внымъ да ниспосле́тъ ми́ръ, тишинꙋ̀, безмѧте́жїе, ѹ҆се́рдїе ко и҆сполне́нїю за́повѣдей є҆гѡ̀, и҆зѻби́лїе плодѡ́въ земны́хъ, и҆ да и҆зба́витъ всю̀ рꙋ́сскꙋю странꙋ̀ ѿ гла́да, трꙋ́са, пото́па, ѻ҆гнѧ̀, меча̀, наше́ствїѧ и҆ноплеме́нныхъ и҆ междоꙋсо́бныѧ бра́ни, смертоно́сныѧ ꙗ҆́звы и҆ ѿ всѧ́кагѡ ѕла̀. Є҆́й, ѹ҆го́дниче бж҃їй. Не пре́зри моле́нїй на́шихъ, но ѹ҆слы́ши на́съ молѧ́щихсѧ тебѣ̀, и҆ под̾ кро́вомъ застꙋпле́нїѧ твоегѡ̀ сохранѝ на́съ (и҆ ѻ҆би́тель твою̀) ненавѣ́тны ѿ вра́гъ ви́димыхъ и҆ неви́димыхъ, да сподо́бимсѧ сконча́ти житїѐ на́ше въ покаѧ́нїи и҆ воспрїи́мемъ вѣ́чнаѧ бл҃га́ѧ во цр҃ствїи хрⷭ҇та̀ бг҃а на́шегѡ, и҆дѣ́же восхва́лимъ съ тобо́ю и҆ всѣ́ми ст҃ы́ми достопоклонѧ́емое и҆́мѧ прест҃ы́ѧ трⷪ҇цы, ѻ҆ц҃а̀ и҆ сн҃а и҆ ст҃а́гѡ дх҃а, во вѣ́ки вѣкѡ́въ. <red>А҆</red>ми́нь.

{% illustration "small-ornaments/medallion-lukovich", "small" %}
