---
title: "І҆́косъ и҃"
navigation:
  key: akathists-savvaosv-16
  title: "І҆́косъ и҃"
  parent: akathists-savvaosv
  order: 16
type: "akathist"
---

## І҆́косъ и҃:

<red>В</red>е́сь ѡ҆бле́клсѧ є҆сѝ во ѻ҆рꙋ́жїѧ бж҃їѧ, прпⷣбне: тѣ́мже возмо́глъ є҆сѝ всю̀ си́лꙋ дїа́волю низложи́ти. Помозѝ ѹ҆́бѡ и҆ на́мъ, пребл҃же́нне ѻ҆́тче, мл҃твами твои́ми и҆збы́ти сѣте́й вра́жїихъ, да бл҃года́рственнѡ зове́мъ тебѣ̀ си́це:

<red>Р</red>а́дꙋйсѧ, сто́лпе непрекло́нный терпѣ́нїѧ. Ра́дꙋйсѧ, ревни́телю ѿ мі́ра ѹ҆дале́нїѧ. Ра́дꙋйсѧ, ꙗ҆́кѡ держа́вно пло́тскїѧ стра́сти низложи́лъ є҆сѝ. Ра́дꙋйсѧ, ꙗ҆́кѡ пло́ть твою̀ дꙋ́хови покори́лъ є҆сѝ. Ра́дꙋйсѧ, ꙗ҆́кѡ во бдѣ́нныхъ мл҃твахъ неѡсла́бнѡ пребыва́лъ є҆сѝ. Ра́дꙋйсѧ, ꙗ҆́кѡ ѹ҆мерщвле́нїемъ пло́ти безстра́стїе стѧжа́лъ є҆сѝ. Ра́дꙋйсѧ, ꙗ҆́кѡ всѧ́кое наслажде́нїе земно́е возненави́дѣлъ є҆сѝ. Ра́дꙋйсѧ, ꙗ҆́кѡ тѣ́снымъ и҆ приско́рбнымъ пꙋте́мъ ходи́лъ є҆сѝ. Ра́дꙋйсѧ, ꙗ҆́кѡ ꙗ҆́звы гдⷭ҇а і҆и҃са̀ хрⷭ҇та̀ на тѣ́лѣ твое́мъ носи́лъ є҆сѝ. Ра́дꙋйсѧ, ꙗ҆́кѡ си́лою крⷭ҇та гдⷭ҇нѧ де́монскїѧ ко́зни сокрꙋши́лъ є҆сѝ. Ра́дꙋйсѧ, вы́шнихъ и҆дѣ́же хрⷭ҇то́съ седѐ ѡ҆деснꙋ́ю ѻ҆ц҃а̀ при́снѡ и҆ска́вый. Ра́дꙋйсѧ, мы́сленнымъ ѻ҆́комъ къ невече́рнемꙋ свѣ́тꙋ хрⷭ҇тꙋ̀ непреста́ннѡ взира́вый.

<red>Р</red>а́дꙋйсѧ, пресвѣ́тлаѧ мона́хѡвъ похвало̀, са́вво прпⷣбне.
