---
title: "І҆́косъ ѕ҃"
navigation:
  key: akathists-savvaosv-12
  title: "І҆́косъ ѕ҃"
  parent: akathists-savvaosv
  order: 12
type: "akathist"
---

## І҆́косъ ѕ҃:

<red>В</red>озсїѧ̀ свѣ́тъ бж҃е́ственный, въ нощѝ молѧ́щꙋсѧ тебѣ̀, прпⷣбне, показꙋ́ѧ столпо́мъ ѻ҆́гненнымъ пеще́рꙋ нерꙋкотворе́нꙋ, ю҆́же хра́мъ содѣ́лалъ є҆сѝ, и҆ та́мѡ вели́кꙋю ла́ѵрꙋ ѹ҆стро́ивъ, бг҃оꙋго́дныѧ по́двиги и҆ мл҃твенныѧ трꙋды̀ показа́лъ є҆сѝ. Мы́ же, вели́чїю блⷣти вы́шнѧгѡ, на тебѣ̀ почи́вшїѧ, дивѧ́щесѧ, ѹ҆миле́ннѡ взыва́емъ:

<red>Р</red>а́дꙋйсѧ, ꙗ҆́кѡ видѣ́нїѧ пренбⷭ҇нагѡ свѣ́та сподо́билсѧ є҆сѝ. Ра́дꙋйсѧ, ꙗ҆́кѡ бл҃говоле́нїемъ бж҃їимъ вели́кꙋю ла́ѵрꙋ ѹ҆стро́илъ є҆сѝ и҆ въ ню̀ мно́жество и҆́нокѡвъ собра́лъ є҆сѝ. Ра́дꙋйсѧ, дꙋхо́вныѧ ѻ҆́вцы къ го́рнемꙋ црⷭ҇твїю до́брѣ ѹ҆пра́вивый. Ра́дꙋйсѧ, мно́гаѧ чꙋдеса̀ блⷣтїю ст҃а́гѡ дх҃а сотвори́вый. Ра́дꙋйсѧ, лѣни́выѧ подви́гнꙋвый ре́вностными по́двиги твоегѡ̀ житїѧ̀ хрⷭ҇толюби́вагѡ. Ра́дꙋйсѧ, печа́льныхъ ско́рое ѹ҆тѣше́нїе. Ра́дꙋйсѧ, є҆ѵⷢ҇лїѧ хрⷭ҇то́ва бг҃омꙋ́дрый ѹ҆чи́телю. Ра́дꙋйсѧ, провозвѣ́стниче пꙋте́й гдⷭ҇нихъ. Ра́дꙋйсѧ, всѧ̀ во ѹ҆ме́ты вмѣни́вый, да хрⷭ҇та̀ прїѡбрѧ́щеши. Ра́дꙋйсѧ, хрⷭ҇тꙋ̀ невозвра́тнѡ послѣ́довавый. Ра́дꙋйсѧ, бл҃гі́й и҆ вѣ́рный ра́бе хрⷭ҇то́въ. Ра́дꙋйсѧ, до́брый дѣ́лателю вїногра́да хрⷭ҇то́ва.

<red>Р</red>а́дꙋйсѧ, пресвѣ́тлаѧ мона́хѡвъ похвало̀, са́вво прпⷣбне.
