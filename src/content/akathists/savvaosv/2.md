---
title: "І҆́косъ а҃"
navigation:
  key: akathists-savvaosv-2
  title: "І҆́косъ а҃"
  parent: akathists-savvaosv
  order: 2
type: "akathist"
---

## І҆́косъ а҃:

<red>А҆́</red>гг҃лѡвъ творе́цъ и҆ всеѧ̀ тва́ри содѣ́тель и҆збра̀ тѧ̀ ѿ младе́нства, прпⷣбне, просла́вити трисїѧ́тельное и҆́мѧ є҆гѡ̀: ты́ бо, ѻ҆смилѣ́тенъ сы́й, всѧ̀ кра́снаѧ мі́ра тлѣ́ннагѡ презрѣ́въ, во ѻ҆би́тель ст҃ꙋ́ю прите́клъ є҆сѝ, и҆дѣ́же ꙗ҆́кѡ а҆́гг҃лъ земны́й бг҃оꙋго́днѡ подвиза́лсѧ є҆сѝ. Тѣ́мже и҆ всели́сѧ въ тѧ̀ блⷣть прест҃а́гѡ дх҃а, є҆го́же дѣ́йствомъ свѣ́тло ѹ҆крашаѧ́сѧ, а҆гг҃лоподо́бное житїѐ показа́лъ є҆сѝ. Мы́ же, зрѧ́ще ве́лїѧ и҆справлє́нїѧ твоѧ̀, съ любо́вїю вопїе́мъ тебѣ̀ си́це:

<red>Р</red>а́дꙋйсѧ, роди́телей бл҃гочести́выхъ бл҃гослове́нный пло́де. Ра́дꙋйсѧ, каппадокі́йскїѧ страны̀ ст҃о́е ѹ҆краше́нїе. Ра́дꙋйсѧ, палесті́нскїѧ землѝ и҆ гра́да і҆ерⷭ҇ли́ма свѣти́льниче. Ра́дꙋйсѧ, во і҆ѻрда́нстѣй пꙋсты́ни со а҆́гг҃лы всели́выйсѧ. Ра́дꙋйсѧ, ꙗ҆́кѡ ѿ младе́нства хрⷭ҇та̀ возлюби́лъ є҆сѝ. Ра́дꙋйсѧ, ꙗ҆́кѡ же́ртвꙋ живꙋ́ю себѐ гдⷭ҇еви прине́слъ є҆сѝ. Ра́дꙋйсѧ, є҆ѵⷢ҇лїѧ хрⷭ҇то́ва ѹ҆се́рдный послѣ́дователю. Ра́дꙋйсѧ, за́повѣдей гдⷭ҇нихъ вѣ́рный блюсти́телю. Ра́дꙋйсѧ, ꙗ҆́кѡ ѿ ю҆́ности и҆́гꙋ хрⷭ҇то́вꙋ себѣ̀ поработи́лъ є҆сѝ. Ра́дꙋйсѧ, ꙗ҆́кѡ красотꙋ̀ тлѣ́ннꙋю и҆ мїрскꙋ́ю сла́дость ни во что́же вмѣни́лъ є҆сѝ. Ра́дꙋйсѧ, бж҃їѧ ра́зꙋма и҆спо́лненный. Ра́дꙋйсѧ, блⷣтїю дх҃а ст҃а́гѡ прїѡсѣне́нный.

<red>Р</red>а́дꙋйсѧ, пресвѣ́тлаѧ мона́хѡвъ похвало̀, са́вво прпⷣбне.
