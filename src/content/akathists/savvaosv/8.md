---
title: "І҆́косъ д҃"
navigation:
  key: akathists-savvaosv-8
  title: "І҆́косъ д҃"
  parent: akathists-savvaosv
  order: 8
type: "akathist"
---

## І҆́косъ д҃:

<red>С</red>лы́шаще ди́внаѧ твоѧ̀ наставле́нїѧ, ꙗ҆́же не то́чїю въ словесѣ́хъ, но и҆ въ по́двизѣхъ твои́хъ ꙗ҆влѧ́лъ є҆сѝ, прихожда́хꙋ къ тебѣ̀ и҆здале́ча жа́ждꙋщїи сп҃се́нїѧ, подража́ти добродѣ́телємъ твои́мъ хотѧ́щее. Ты́ же, прпⷣбне ѻ҆́тче, мꙋ́дрѡ назида́ѧ и҆ къ нбⷭ҇номꙋ цр҃ствїю ѹ҆правлѧ́ѧ всѣ́хъ, вѣ́рою притека́ющихъ къ тебѣ̀, свѣти́льникъ правосла́вїѧ содѣ́лалсѧ є҆сѝ. Сегѡ̀ ра́ди съ любо́вїю вопїе́мъ тѝ:

<red>Р</red>а́дꙋйсѧ, наста́вниче мона́хѡвъ бг҃омꙋ́дрый. Ра́дꙋйсѧ, ѻ҆вє́цъ хрⷭ҇то́выхъ до́брый па́стырю. Ра́дꙋйсѧ, ко сп҃се́нїю вѣ́рный пꙋтеводи́телю. Ра́дꙋйсѧ, по́стникѡвъ ди́вный ѹ҆чи́телю. Ра́дꙋйсѧ, крѣ́пкое па́дающихъ возведе́нїе. Ра́дꙋйсѧ, правостоѧ́щихъ ѹ҆твержде́нїе. Ра́дꙋйсѧ, є҆ѵⷢ҇лїѧ хрⷭ҇то́ва ѹ҆се́рдный послꙋ́шателю. Ра́дꙋйсѧ, и҆́ноческагѡ житїѧ̀ до́брый наста́вниче. Ра́дꙋйсѧ, ꙗ҆́кѡ ѻ҆гне́мъ мл҃твы стрѣ́лы вра́жїѧ попали́лъ є҆сѝ. Ра́дꙋйсѧ, ꙗ҆́кѡ є҆щѐ во пло́ти сы́й, ра́йскꙋю сла́дость предвкꙋси́лъ є҆сѝ. Ра́дꙋйсѧ, пꙋсты́нный жи́телю и҆ въ тѣлесѝ а҆́гг҃ле. Ра́дꙋйсѧ, вселе́нныѧ свѣти́льниче.

<red>Р</red>а́дꙋйсѧ, пресвѣ́тлаѧ мона́хѡвъ похвало̀, са́вво прпⷣбне.
