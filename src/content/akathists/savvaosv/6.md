---
title: "І҆́косъ г҃"
navigation:
  key: akathists-savvaosv-6
  title: "І҆́косъ г҃"
  parent: akathists-savvaosv
  order: 6
type: "akathist"
---

## І҆́косъ г҃:

<red>И҆</red>мѣ́ѧ ве́лїю ре́вность ѡ҆ по́двизѣ мона́шескагѡ равноапⷭ҇льнагѡ житїѧ̀, прпⷣбне, потща́лсѧ є҆сѝ и҆дтѝ во і҆ѻрда́нскꙋю пꙋсты́ню, и҆дѣ́же наста́вника себѣ̀ ѡ҆брѣ́тъ вели́кагѡ є҆ѵфѵ́мїѧ и҆ тагѡ̀ житїю̀ досто́йнѡ поревнова́въ, ст҃о́мꙋ крⷭ҇ти́телю хрⷭ҇то́вꙋ і҆ѡа́ннꙋ въ по́двизѣхъ твои́хъ ѹ҆подо́билсѧ є҆сѝ. Мы́ же, дивѧ́щесѧ бога́тствꙋ добродѣ́телей твои́хъ, ѹ҆се́рднѡ вопїе́мъ тѝ:

<red>Р</red>а́дꙋйсѧ, житїю̀ безпло́тныхъ поревнова́вый. Ра́дꙋйсѧ, по́двигѡмъ дре́внихъ ст҃ы́хъ ѻ҆тє́цъ досто́йнѡ подража́вый. Ра́дꙋйсѧ, пꙋсты́ни і҆ѻрда́нскїѧ блⷣтное прозѧбе́нїе. Ра́дꙋйсѧ, ст҃а́гѡ житїѧ̀ бл҃гоꙋха́нїе. Ра́дꙋйсѧ, блⷣти хрⷭ҇то́вы сосꙋ́де и҆збра́нный. Ра́дꙋйсѧ, пꙋсты́нное житїѐ па́че всегѡ̀ возлюби́вый. Ра́дꙋйсѧ, страсте́й те́рнїѧ ѹ҆се́рднѡ и҆сторга́вый. Ра́дꙋйсѧ, во ю҆́номъ во́зрастѣ мꙋ́дростїю хрⷭ҇то́вою просвѣще́нный. Ра́дꙋйсѧ, чⷭ҇тоты̀ дꙋше́вныѧ и҆ тѣле́сныѧ ѹ҆се́рдный ревни́телю. Ра́дꙋйсѧ, ѹ҆́мнагѡ трезве́нїѧ неꙋсы́пный храни́телю. Ра́дꙋйсѧ, лѣ́ствицею добродѣ́телей къ нб҃снымъ ѻ҆би́телємъ возше́дый. Ра́дꙋйсѧ, ꙗ҆́кѡ фі́нїѯъ въ пꙋсты́ни процвѣ́тый.

<red>Р</red>а́дꙋйсѧ, пресвѣ́тлаѧ мона́хѡвъ похвало̀, са́вво прпⷣбне.
