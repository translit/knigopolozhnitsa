---
title: "І҆́косъ ѳ҃"
navigation:
  key: akathists-serafimsar-18
  title: "І҆́косъ ѳ҃"
  parent: akathists-serafimsar
  order: 18
type: "akathist"
---

## І҆́косъ ѳ҃:

<red>В</red>ѣті̑и многовѣща́ннїи не возмо́гꙋтъ и҆зрещѝ крѣ́пость любвѐ твоеѧ̀, бл҃же́нне: пре́далъ бо є҆сѝ себѐ на слꙋже́нїе всѣ̑мъ приходѧ́щымъ къ тебѣ̀, повелѣ́нїе бг҃омт҃ре и҆сполнѧ́ѧ, и҆ бы́лъ є҆сѝ недоꙋмѣва́ющымъ совѣ́тникъ бл҃гі́й, ѹ҆ныва́ющымъ ѹ҆тѣ́шитель, заблꙋжда́ющихсѧ кро́ткое вразꙋмле́нїе, болѧ́щихъ вра́чь и҆ цѣли́тель. Сегѡ̀ ра́ди вопїе́мъ тѝ:

<red>Р</red>а́дꙋйсѧ, ѿ мі́ра въ пꙋсты́ню всели́выйсѧ, да добродѣ́тєли прїѡбрѧ́щеши: ра́дꙋйсѧ, и҆з̾ пꙋсты́ни во ѡ҆би́тель возврати́выйсѧ, во є҆́же добродѣ́тели сѣ́мена сѣ́ѧти. Ра́дꙋйсѧ, дх҃а ст҃а́гѡ бл҃года́тїю ѡ҆сїѧ́нный: ра́дꙋйсѧ, кро́тости и҆ смире́нїѧ и҆спо́лненный. Ра́дꙋйсѧ, притека́вшымъ къ тебѣ̀ ѻ҆те́цъ чадолюби́вый: ра́дꙋйсѧ, въ словесѣ́хъ любвѐ ѡ҆бодре́нїе и҆ ѹ҆тѣше́нїе и҆̀мъ подава́вый. Ра́дꙋйсѧ, приходѧ́щыѧ къ тебѣ̀ ра́достїю и҆ сокро́вищемъ и҆менова́вый: ра́дꙋйсѧ, за любо́вь твою̀ ст҃ꙋ́ю ра́достей нбⷭ҇нагѡ црⷭ҇твїѧ сподо́бивыйсѧ.

<red>Р</red>а́дꙋйсѧ, прпⷣбне серафі́ме, саро́вскїй чꙋдотво́рче.
