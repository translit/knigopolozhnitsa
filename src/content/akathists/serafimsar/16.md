---
title: "І҆́косъ и҃"
navigation:
  key: akathists-serafimsar-16
  title: "І҆́косъ и҃"
  parent: akathists-serafimsar
  order: 16
type: "akathist"
---

## І҆́косъ и҃:

<red>В</red>е́сь є҆сѝ жела́нїе, ве́сь сла́дость, сладча́йшїй і҆и҃се! Та́кѡ въ мл҃твахъ взыва́лъ є҆сѝ, ѻ҆́тче, въ пꙋсты́ннѣмъ безмо́лвїи твое́мъ. Мы́ же, сꙋето́ю помраче́ннїи и҆ во грѣсѣ́хъ всѐ житїѐ и҆жди́вшїи, восхвалѧ́юще любо́вь твою̀ ко гдⷭ҇ꙋ, си́це вопїе́мъ тѝ:

<red>Р</red>а́дꙋйсѧ, лю́бѧщымъ и҆ чтꙋ́щымъ тѧ̀ хода́таю сп҃се́нїѧ: ра́дꙋйсѧ, приводѧ́й грѣ́шникѡвъ ко и҆справле́нїю. Ра́дꙋйсѧ, молча́льниче и҆ затво́рниче преди́вный: ра́дꙋйсѧ, мл҃твенниче ѡ҆ на́съ ѹ҆се́рдный. Ра́дꙋйсѧ, пла́меннꙋю любо́вь ко гдⷭ҇ꙋ показа́вый: ра́дꙋйсѧ, ѻ҆гне́мъ мл҃твы стрѣ́лы вра̑жїѧ попали́вый. Ра́дꙋйсѧ, свѣщѐ неꙋгаси́маѧ, мл҃твою въ пꙋсты́ни пламенѣ́ющаѧ: ра́дꙋйсѧ, свѣти́льниче, горѧ́й и҆ свѣтѧ́й дарова̑нїи дх҃о́вными.

<red>Р</red>а́дꙋйсѧ, прпⷣбне серафі́ме, саро́вскїй чꙋдотво́рче.
