---
title: "І҆́косъ г҃"
navigation:
  key: akathists-serafimsar-6
  title: "І҆́косъ г҃"
  parent: akathists-serafimsar
  order: 6
type: "akathist"
---

## І҆́косъ г҃:

<red>И҆</red>мѣ́ѧ тща́нїе ѡ҆ по́двизѣ и҆́ноческагѡ равноа́гг҃льнагѡ житїѧ̀, во гра́дъ ст҃ы́й кі́евъ поклоне́нїѧ ра́ди прпⷣбнымъ печє́рскимъ прите́клъ є҆сѝ, и҆ ѿ ѹ҆́стъ прпⷣбнагѡ досїѳе́а повелѣ́нїе прїи́мъ въ пꙋсты́ню саро́вскꙋю пꙋ́ть сво́й ѹ҆пра́вити, вѣ́рою и҆здале́ча ѡ҆блобыза́лъ є҆сѝ мѣ́сто ст҃о́е сїѐ, и҆ та́мѡ всели́всѧ житїѐ твоѐ бг҃оꙋго́дное сконча́лъ є҆сѝ. Мы́ же, дивѧ́щесѧ таково́мꙋ ѡ҆ тебѣ̀ бж҃їю промышле́нїю, со ѹ҆миле́нїемъ вопїе́мъ тѝ:

<red>Р</red>а́дꙋйсѧ, мїрскі́ѧ сꙋеты̀ ѿрѣши́выйсѧ: ра́дꙋйсѧ, нбⷭ҇нагѡ ѻ҆те́чества пла́меннѣ возжела́вый. Ра́дꙋйсѧ, хрⷭ҇та̀ всѣ́мъ се́рдцемъ возлюби́вый: ра́дꙋйсѧ, бл҃го́е и҆́го хрⷭ҇то́во на себѐ воспрїе́мый. Ра́дꙋйсѧ, соверше́ннагѡ послꙋша́нїѧ и҆спо́лненный: ра́дꙋйсѧ, ст҃ы́хъ за́повѣдей гдⷭ҇нихъ блюсти́телю вѣ́рный. Ра́дꙋйсѧ, ѹ҆́мъ тво́й и҆ се́рдце въ бз҃ѣ мл҃твеннѡ ѹ҆тверди́вый: ра́дꙋйсѧ, сто́лпе бл҃гоче́стїѧ непоколеби́мый.

<red>Р</red>а́дꙋйсѧ, прпⷣбне серафі́ме, саро́вскїй чꙋдотво́рче.
