---
title: "І҆́косъ а҃і"
navigation:
  key: akathists-serafimsar-22
  title: "І҆́косъ а҃і"
  parent: akathists-serafimsar
  order: 22
type: "akathist"
---

## І҆́косъ а҃і:

<red>С</red>вѣтопода́тельный свѣти́льникъ бы́въ въ житїѝ, бг҃обл҃же́нне ѻ҆́тче, и҆ по сме́рти твое́й возсїѧ́лъ є҆сѝ ꙗ҆́кѡ свѣтоза́рное свѣти́ло рѡссі́йскїѧ землѝ: и҆сточа́еши бо ѿ чтⷭ҇ны́хъ моще́й твои́хъ то́ки чꙋде́съ всѣ̑мъ съ вѣ́рою и҆ любо́вїю къ тебѣ̀ притека́ющымъ. Тѣ́мже мы̀, ꙗ҆́кѡ мл҃твенникꙋ ѡ҆ на́съ те́пломꙋ и҆ чꙋдотво́рцꙋ, вопїе́мъ тѝ:

<red>Р</red>а́дꙋйсѧ, мно́жествомъ чꙋде́съ ѿ гдⷭ҇а просла́вленный: ра́дꙋйсѧ, любо́вїю твое́ю всемꙋ̀ мі́рꙋ возсїѧ́вый. Ра́дꙋйсѧ, любвѐ хрⷭ҇то́вы вѣ́рный послѣ́дователю: ра́дꙋйсѧ, ѹ҆тѣше́нїе всѣ̑мъ тре́бꙋющымъ твоеѧ̀ по́мощи. Ра́дꙋйсѧ, и҆сто́чниче чꙋде́съ неѡскꙋдѣва́емый: ра́дꙋйсѧ, болѧ́щихъ и҆ недꙋ́жныхъ и҆сцѣли́телю. Ра́дꙋйсѧ, воды̀ многоцѣле́бныѧ кла́дѧзю неисчерпа́емый: ра́дꙋйсѧ, ꙗ҆́кѡ всѧ̑ концы̀ землѝ на́шеѧ любо́вїю твое́ю ѡ҆б̾ѧ́лъ є҆сѝ.

<red>Р</red>а́дꙋйсѧ, прпⷣбне серафі́ме, саро́вскїй чꙋдотво́рче.
