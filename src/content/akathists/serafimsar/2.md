---
title: "І҆́косъ а҃"
navigation:
  key: akathists-serafimsar-2
  title: "І҆́косъ а҃"
  parent: akathists-serafimsar
  order: 2
type: "akathist"
---

## І҆́косъ а҃:

<red>А҆́</red>гг҃лѡвъ творе́цъ и҆збра́ тѧ и҆знача́ла, да просла́виши житїе́мъ твои́мъ пречꙋ́дное и҆́мѧ ст҃ы́ѧ трⷪ҇цы: ꙗ҆ви́лсѧ бо є҆сѝ вои́стиннꙋ а҆́гг҃лъ на зе́мли и҆ во пло́ти серафі́мъ: ꙗ҆́кѡ лꙋ́чь пресвѣ́тлый вѣ́чнагѡ сл҃нца пра́вды, просвѣти́сѧ житїѐ твоѐ. Мы́ же, зрѧ́ще прехва̑льныѧ трꙋды̀ твоѧ̑, съ бл҃гоговѣ́нїемъ и҆ ра́достїю глаго́лемъ тѝ сицева̑ѧ:

<red>Р</red>а́дꙋйсѧ, пра́вило вѣ́ры и҆ бл҃гоче́стїѧ: ра́дꙋйсѧ, ѡ҆́бразе кро́тости и҆ смире́нїѧ. Ра́дꙋйсѧ, пресла́вное вѣ́рныхъ велича́нїе: ра́дꙋйсѧ, прети́хое скѡ́рбнымъ ѹ҆тѣше́нїе. Ра́дꙋйсѧ, прелюби́мое и҆́нокѡвъ похвале́нїе: ра́дꙋйсѧ, живꙋ́щымъ въ мі́рѣ преди́вное поможе́нїе. Ра́дꙋйсѧ, рѡссі́йскїѧ держа́вы сла́во и҆ ѡ҆гражде́нїе: ра́дꙋйсѧ, тамбо́вскїѧ страны̀ свѧще́нное ѹ҆краше́нїе.

<red>Р</red>а́дꙋйсѧ, прпⷣбне серафі́ме, саро́вскїй чꙋдотво́рче.
