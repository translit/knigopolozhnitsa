---
title: "Мл҃тва а҃"
navigation:
  key: akathists-serafimsar-26
  title: "Мл҃тва а҃"
  parent: akathists-serafimsar
  order: 26
type: "akathist"
---

## Мл҃тва а҃:

<versal>Ѽ</versal> пречꙋ́дный ѻ҆́тче серафі́ме, вели́кїй саро́вскїй чꙋдотво́рче, всѣ̑мъ прибѣга́ющымъ къ тебѣ̀ скоропослꙋ́шный помо́щниче! Во дни̑ земна́гѡ житїѧ̀ твоегѡ̀ никто́же ѿ тебѣ̀ то́щь и҆ неꙋтѣ́шенъ ѿи́де, но всѣ̑мъ въ сла́дость бы́сть видѣ́нїе ли́ка твоегѡ̀ и҆ бл҃гоꙋвѣ́тливый гла́съ слове́съ твои́хъ. Къ си̑мъ же и҆ да́ръ и҆сцѣле́нїй, да́ръ прозрѣ́нїѧ, да́ръ немощны́хъ дꙋ́шъ врачева́нїѧ ѡ҆би́ленъ въ тебѣ̀ ꙗ҆ви́сѧ. Є҆гда́ же призва́ тѧ бг҃ъ ѿ земны́хъ трꙋдѡ́въ къ нбⷭ҇номꙋ ѹ҆покое́нїю, николи́же любо́вь твоѧ̀ преста̀ ѿ на́съ, и҆ невозмо́жно є҆́сть и҆счи́слити чꙋдеса̀ твоѧ̑, ѹ҆мнѡ́жившаѧсѧ, ꙗ҆́кѡ ѕвѣ́зды нбⷭ҇ныѧ: се́ бо по всѣ̑мъ концє́мъ землѝ на́шеѧ лю́демъ бж҃їимъ ꙗ҆влѧ́ешисѧ и҆ да́рꙋеши и҆̀мъ и҆сцѣлє́нїѧ. Тѣ́мже и҆ мы̀ вопїе́мъ тѝ: ѽ прети́хїй и҆ кро́ткїй ѹ҆го́дниче бж҃їй, дерзнове́нный къ немꙋ̀ мл҃твенниче, николи́же призыва́ющыѧ тѧ̀ ѿрѣва́ѧй, вознесѝ ѡ҆ на́съ бл҃гомо́щнꙋю твою̀ мл҃твꙋ ко гдⷭ҇ꙋ си́лъ, да ѹ҆крѣпи́тъ держа́вꙋ на́шꙋ, да да́рꙋетъ на́мъ всѧ̑ бл҃гопотрє́бнаѧ въ жи́зни се́й и҆ всѧ̑ къ дꙋше́вномꙋ сп҃се́нїю полє́знаѧ, да ѡ҆гради́тъ на́съ ѿ паде́нїй грѣхо́вныхъ и҆ и҆́стинномꙋ покаѧ́нїю наꙋчи́тъ на́съ, во є҆́же безпреткнове́ннѡ вни́ти на́мъ въ вѣ́чное нбⷭ҇ное црⷭ҇тво, и҆дѣ́же ты̀ ны́нѣ въ незаходи́мѣй сїѧ́еши сла́вѣ, и҆ та́мѡ воспѣва́ти со всѣ́ми ст҃ы́ми живонача́льнꙋю трⷪ҇цꙋ до сконча́нїѧ вѣ́ка. <red>А҆</red>ми́нь.
