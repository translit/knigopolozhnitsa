---
title: "І҆́косъ є҃"
navigation:
  key: akathists-annakash-10
  title: "І҆́косъ є҃"
  parent: akathists-annakash
  order: 10
type: "akathist"
---

## І҆́косъ є҃:

<red>В</red>и́дѣвши тѧ̀ вельмо́жи, кли́рїцы и҆ мїрсті́и лю́дїе бг҃оспаса́емагѡ гра́да тфе́ри, на бра́къ честны́й съ возлю́бленнымъ кнѧ́земъ и҆́хъ мїхаи́ломъ прите́кшꙋю, и҆зыдо́ша въ срѣ́тенїе твоѐ и҆ вопїѧ́хꙋ тѝ, глаго́люще:

<red>Р</red>а́дꙋйсѧ, ѿ лїва́на невѣ́сто, во ѻ҆́бразъ є҆дине́нїѧ хрⷭ҇та̀ и҆ цр҃кве сочета́тисѧ бра́комъ со кнѧ́земъ на́шимъ грѧдꙋ́щаѧ. Ра́дꙋйсѧ, чи́стаѧ голꙋби́це, прише́ствїемъ твои́мъ ми́ръ съ бг҃омъ и҆ въ чл҃вцѣхъ бл҃говоле́нїе зна́менꙋющаѧ. Ра́дꙋйсѧ, ѿ бг҃а кнѧ́зю на́шемꙋ съ дѣлѣ́хъ ѹ҆правле́нїѧ помо́щнице ѹ҆гото́ваннаѧ. Ра́дꙋйсѧ, за нєви́нныѧ и҆ лю́тѣ стра́ждꙋщыѧ хода́таице, про́мысломъ бж҃їимъ пред̾ꙋка́заннаѧ. Ра́дꙋйсѧ, ѡ҆ нꙋ́ждахъ и҆ потре́бахъ на́шихъ пещи́сѧ ѿ бг҃а поста́вленнаѧ. Ра́дꙋйсѧ, сокро́вище ма́тернѧгѡ попече́нїѧ, ѿ гдⷭ҇а на́мъ да́нное. Ра́дꙋйсѧ, свѣти́ло милосе́рдїѧ, над̾ гра́домъ на́шимъ восходѧ́щее. Ра́дꙋйсѧ, ѕвѣздо̀ ѹ҆́треннѧѧ, при́снѡ ра́дость на́мъ возвѣща́ющаѧ. Ра́дꙋйсѧ, ѡ҆́блаче всесвѣ́тлый, до́ждь любвѐ и҆ по́мощи всѣ̑мъ достѡ́йнымъ твоегѡ̀ застꙋпле́нїѧ и҆ска́пати ѡ҆бѣща́ѧй. Ра́дꙋйсѧ, во ѻ҆́бразъ жена́мъ хрїстїа̑нскимъ свы́ше пронарече́ннаѧ. Ра́дꙋйсѧ, вдови́цамъ и҆ си̑рымъ покро́ве, провидѣ́нїемъ по́сланный. Ра́дꙋйсѧ, ю҆́нымъ дѣ́вамъ и҆ жена́мъ прибѣ́жище и҆ ѹ҆крѣпле́нїе.

<red>Р</red>а́дꙋйсѧ, ст҃а́ѧ бл҃говѣ́рнаѧ кн҃ги́не, прпⷣбнаѧ ма́ти а҆́нно.
