---
title: "І҆́косъ а҃"
navigation:
  key: akathists-annakash-2
  title: "І҆́косъ а҃"
  parent: akathists-annakash
  order: 2
type: "akathist"
---

## І҆́косъ а҃:

<red>А҆́</red>гг҃лѡвъ творе́цъ честнꙋ́ю ѿрасль бл҃гочести́вагѡ ко́рене бл҃говѣ́рныхъ рѡссі́йскихъ кнѧзе́й и҆збра̀ тѧ̀ во ѻ҆́бразъ всѣ̑мъ, сїѧ́ющꙋю вѣ́рою, любо́вїю, чистото́ю, да всѝ, зрѧ́ще твоѐ бг҃оꙋго́дное житїѐ, со бл҃гоговѣ́нїемъ и҆ ра́достїю глаго́лютъ тѝ си́це:

<red>Р</red>а́дꙋйсѧ, ꙗ҆́кѡ ѿ младе́нчества блгⷣти бж҃їѧ и҆спо́лниласѧ є҆сѝ. Ра́дꙋйсѧ, ꙗ҆́кѡ въ житїѝ твое́мъ добродѣ́тельми мно́гими просвѣти́ласѧ є҆сѝ. Ра́дꙋйсѧ, пра́вило вѣ́ры и҆ бл҃гоче́стїѧ. Ра́дꙋйсѧ, ѻ҆́бразе кро́тости и҆ смире́нїѧ. Ра́дꙋйсѧ, свѣти́ло любвѐ и҆ воздержа́нїѧ. Ра́дꙋйсѧ, дарѡ́въ ст҃а́гѡ дх҃а честно́е вмѣсти́лище. Ра́дꙋйсѧ, ско́рбныхъ ѹ҆тѣше́нїе. Ра́дꙋйсѧ, кнѧги́нь и҆ и҆́нокинь рѡссі́йскихъ похвале́нїе. Ра́дꙋйсѧ, живꙋ́щихъ въ мі́ре ти́хое приста́нище. Ра́дꙋйсѧ, бл҃гочести́выхъ роди́телей ѹ҆тѣше́нїе. Ра́дꙋйсѧ, градѡ́въ тфе́ри и҆ ка́шина и҆ всеѧ̀ землѝ на́шеѧ ѹ҆краше́нїе. Ра́дꙋйсѧ, ны́нѣ съ ли́ки а҆́гг҃льскими на нб҃сѣ́хъ влⷣцѣ всѣ́хъ предстоѧ́щаѧ.

<red>Р</red>а́дꙋйсѧ, ст҃а́ѧ бл҃говѣ́рнаѧ кн҃ги́не, прпⷣбнаѧ ма́ти а҆́нно.
