---
title: "І҆́косъ и҃"
navigation:
  key: akathists-annakash-16
  title: "І҆́косъ и҃"
  parent: akathists-annakash
  order: 16
type: "akathist"
---

## І҆́косъ и҃:

<red>В</red>е́сь є҆сѝ жела́нїе моѐ, ве́сь сла́дость, сладча́йшїй і҆и҃се! Си́це молѧ́щесѧ мїхаи́лъ, кнѧ́зь хрⷭ҇толюби́вый, и҆ та́кѡ гл҃аше: а҆́ще бг҃ъ соизво́литъ, хощꙋ̀ и҆тѝ са́мъ во ѻ҆рдꙋ̀ ко беззако́нномꙋ царю̀, хощꙋ̀ са́мъ да́ти ѿвѣ́тъ и҆ дꙋ́шꙋ мою̀ положи́ти за ѻ҆́вцы ста́да хрⷭ҇то́ва по сло́вꙋ є҆гѡ̀. Ты̀ же, сꙋпрꙋ́жнице кнѧ́зѧ бл҃гочести́вагѡ, вдохновле́ннаѧ бл҃года́тїю свы́ше, рекла̀ є҆сѝ є҆мꙋ̀: пои́стинѣ бл҃же́нъ бꙋ́деши во всѧ̑ ро́ды. Сегѡ̀ ра́ди всѝ приглаша́хꙋ тѝ си́це:

<red>Р</red>а́дꙋйсѧ, бл҃же́ннаѧ мт҃и, въ же́нстѣмъ є҆стествѣ̀ мꙋ́жескꙋю крѣ́пость и҆мѣ́вшаѧ. Ра́дꙋйсѧ, долготерпѣли́внѡ ѹ҆пова́нїемъ на гдⷭ҇а ѹ҆крѣплѧ́вшаѧсѧ. Ра́дꙋйсѧ, глаго́лавшаѧ кнѧ́зю: гдⷭ҇ь бꙋ́детъ тво́й помо́щникъ. Ра́дꙋйсѧ, ре́кшаѧ є҆мꙋ̀: за гдⷭ҇а пострада́въ, пои́стиннѣ бл҃же́нъ бꙋ́деши. Ра́дꙋйсѧ, ꙗ҆́кѡ и҆ сама̀ ѹ҆готовлѧ́ласѧ є҆сѝ пострада́ти за сп҃са хрⷭ҇та. Ра́дꙋйсѧ, спострада́вшаѧ сꙋпрꙋ́гꙋ твоемꙋ̀ въ ско́рби мно́зѣ. Ра́дꙋйсѧ, а҆́ще и҆ не пло́тїю, ѻ҆ба́че се́рдцемъ за хрⷭ҇та страда́вшаѧ. Ра́дꙋйсѧ, то́кмѡ посто́мъ, мл҃твою и҆ бл҃года́тїю бж҃їею подкрѣплѧ́вшаѧсѧ. Ра́дꙋйсѧ, во́племъ крѣ́пкимъ ко гдⷭ҇ꙋ взыва́вшаѧ. Ра́дꙋйсѧ, глаго́лавшаѧ: и҆змѝ на́съ, гдⷭ҇и, ѿ человѣ̑къ лꙋка́выхъ, и҆ ѿ мꙋже́й непра́ведныхъ, ѡ҆полча́вшихъ бра̑ни, и҆зба́ви на́съ. Ра́дꙋйсѧ, сꙋпрꙋ́га твоего̀ презрѣ́ти сла́вꙋ и҆ всю̀ сла́дость мі́ра сегѡ̀ тлѣ́ннагѡ ѹ҆вѣща́вшаѧ. Ра́дꙋйсѧ, и҆ на́мъ крѣ́пкое ѹ҆пова́нїе подаю́щаѧ.

<red>Р</red>а́дꙋйсѧ, ст҃а́ѧ бл҃говѣ́рнаѧ кн҃ги́не, прпⷣбнаѧ ма́ти а҆́нно.
