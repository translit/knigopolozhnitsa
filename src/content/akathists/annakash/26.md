---
title: "Мл҃тва"
navigation:
  key: akathists-annakash-26
  title: "Мл҃тва"
  parent: akathists-annakash
  order: 26
type: "akathist"
---

## Мл҃тва:

<versal>Ѽ</versal> прпⷣбнаѧ и҆ пребл҃же́ннаѧ ма́ти а҆́нно! Смире́ннѡ припа́дающе къ ра́цѣ честны́хъ моще́й твои́хъ, мо́лимсѧ со слеза́ми приле́жнѡ: не забꙋ́ди ѹ҆бо́гихъ твои́хъ до конца̀, но помина́й на́съ всегда̀ во ст҃ы́хъ твои́хъ и҆ бл҃гопрїѧ́тныхъ мл҃твахъ къ бг҃ꙋ. Ѽ, пребл҃же́ннаѧ вели́каѧ кн҃ги́не а҆́нно! Не забꙋ́ди присѣща́ти ча̑дъ твои́хъ: а҆́ще бо тѣ́ломъ и҆ преста́виласѧ є҆сѝ ѿ на́съ, но и҆ по сме́рти жива̀ пребыва́еши, и҆ не ѿстꙋпа́й ѿ на́съ дꙋ́хомъ, сохранѧ́ющи на́съ ѿ стрѣ́лъ вра́жїихъ, всѧ́кїѧ пре́лести бѣсо́вскїѧ и҆ ко́зней дїа́вольскихъ. Мл҃твеннице на́ша ѹ҆се́рднаѧ! Не преста́й молѧ́щисѧ за ны̀ ко хрⷭ҇тꙋ̀, бг҃ꙋ на́шемꙋ: а҆́ще бо моще́й твои́хъ ра́ка пред̾ ѻ҆чи́ма на́шима ви́дима є҆́сть, но ст҃а́ѧ дꙋша̀ твоѧ̀, со а҆́гг҃льскими во́инствы ѹ҆ прⷭ҇то́ла вседержи́телѧ предстоѧ́щи, досто́йнѡ весели́тсѧ. К тебѣ̀ ѹ҆̀бо припа́даемъ, тебѣ̀ мо́лимсѧ: моли́сѧ, пребл҃же́ннаѧ а҆́нно, всеми́лостивомꙋ бг҃ꙋ на́шемꙋ ѡ҆ сп҃се́нїи дꙋ́шъ на́шихъ, и҆спросѝ на́мъ вре́мѧ на покаѧ́нїе и҆ невозбра́ннѡ прейтѝ ѿ землѝ на не́бо, мыта́рствъ го́рькихъ и҆ вѣ́чныѧ мꙋ́ки и҆зба́витисѧ и҆ нбⷭ҇номꙋ црⷭ҇твїю наслѣ́дникомъ бы́ти со всѣ́ми прпⷣбными, ѿ вѣ́ка ѹ҆годи́вшими гдⷭ҇ꙋ на́шемꙋ і҆и҃сꙋ хрⷭ҇тꙋ̀, є҆мꙋ́же сла́ва, со безнача́льнымъ є҆гѡ̀ ѻ҆ц҃е́мъ, и҆ съ прест҃ы́мъ и҆ бл҃ги́мъ, и҆ животворѧ́щимъ є҆гѡ̀ дх҃омъ, ны́нѣ и҆ при́снѡ и҆ во вѣ́ки вѣкѡ́въ. <red>А҆</red>ми́нь.

{% illustration "small-ornaments/ornament-from-12th-century-armenian-gospel-crider", "small" %}
