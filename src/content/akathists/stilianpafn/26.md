---
title: "Мл҃тва"
navigation:
  key: akathists-stilianpafn-26
  title: "Мл҃тва"
  parent: akathists-stilianpafn
  order: 26
type: "akathist"
---

## Мл҃тва:

<versal>Ѽ</versal> сщ҃е́ннаѧ главо̀, прпⷣбне ѻ҆́ч҃е стѷлїа́не! По́двигомъ до́брымъ подвиза́всѧ на землѝ, на нб҃сѣ́хъ воспрїѧ́лъ є҆сѝ вѣне́цъ пра́вды ѿ хрⷭ҇та̀ бг҃а на́шегѡ. Тѣ́мже на тво́й ст҃ы́й ѻ҆́бразъ взира́юще, ѡ҆ пресла́внѣмъ сконча́нїи житїѧ̀ твоегѡ̀ ра́дꙋемсѧ, и҆ чти́мъ ст҃ꙋ́ю па́мѧть твою̀. Почита́юще же твоѐ ве́лїе дерзнове́нїе предъ гдⷭ҇емъ, со смире́нїемъ мо́лимъ тѧ̀, прпⷣбне ѻ҆́ч҃е: воззрѝ ѹ҆̀бо бл҃госе́рдымъ ѻ҆́комъ любвѐ твоеѧ̀ на на́съ, недосто́йныхъ рабѡ́въ твои́хъ, и҆ потщи́сѧ бг҃опрїѧ́тнымъ твои́мъ хода́тайствомъ и҆спроси́ти ѹ҆ цр҃ѧ̀ црⷭ҇твꙋющихъ и҆ гдⷭ҇а гдⷭ҇ствꙋющихъ, да проба́витъ вели̑кїѧ и҆ бога̑тыѧ ми́лѡсти своѧ̀ на на́съ грѣ́шныхъ, да пода́стъ на́мъ дх҃ъ пра́выѧ вѣ́ры, дх҃ъ любвѐ, ми́ра и҆ ра́дости ѡ҆ дс҃ѣ ст҃ѣ, да и҆зба́витъ ны̀ ѿ всѧ́кихъ бѣ́дъ и҆ напа́стей, да низпо́слетъ всѧ̀ полє́знаѧ ко сп҃се́нїю дꙋ́шъ на́шихъ. Є҆́й, ст҃че бж҃їй, не посрамѝ ѹ҆пова́нїѧ на́шегѡ, є҆́же на тѧ̀ по бз҃ѣ и҆ бцⷣѣ возлага́емъ, но бꙋ́ди на́мъ помо́щникъ и҆ покрови́тель во сп҃се́нїе, да сподо́бимсѧ сконча́ти житїѐ на́ше въ покаѧ́нїи, и҆ воспрїи́мемъ вѣ̑чнаѧ бл҃га̑ѧ, во црⷭ҇твїи хрⷭ҇та̀ бг҃а на́шегѡ, и҆ просла́вимъ чл҃вѣколю́бїе ѻ҆ц҃а̀ и҆ сн҃а и҆ ст҃а́гѡ дх҃а, и҆ твоѐ ст҃о́е застꙋпле́нїе, ны́нѣ и҆ при́снѡ и҆ во вѣ́ки вѣкѡ́въ. <red>А҆</red>ми́нь.
