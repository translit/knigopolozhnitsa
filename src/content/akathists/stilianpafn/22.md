---
title: "І҆́косъ а҃і"
navigation:
  key: akathists-stilianpafn-22
  title: "І҆́косъ а҃і"
  parent: akathists-stilianpafn
  order: 22
type: "akathist"
---

## І҆́косъ а҃і:

<red>С</red>вѣтоза́рный свѣти́льникъ, ѿ и҆́стиннагѡ свѣ́та ѡ҆зарѧ́емый, сꙋ́щымъ на землѝ ꙗ҆влѧ́ешисѧ, прпⷣбне ѻ҆́ч҃е стѷлїа́не: срⷣца́ бо вѣ́рныхъ просвѣща́еши, и҆ къ ра́зꙋмꙋ бжⷭ҇твенномꙋ всѧ̀ наставлѧ́еши, да со ѹ҆миле́нїемъ зовꙋ́тъ тѝ сицєва́ѧ:

<red>Р</red>а́дꙋйсѧ, на землѝ ꙗ҆́кѡ а҆́гг҃лъ пожи́вый: ра́дꙋйсѧ, на нб҃сѝ со ст҃ы́ми пребыва́ѧй. Ра́дꙋйсѧ, гдⷭ҇ꙋ житїе́мъ свои́мъ ѹ҆годи́вый: ра́дꙋйсѧ, послѣ́дователемъ стопа́мъ є҆гѡ̀ себѐ показа́вый. Ра́дꙋйсѧ, ꙗ҆́кѡ вѣне́цъ безсме́ртїѧ ѿ бг҃а прїѧ́лъ є҆сѝ: ра́дꙋйсѧ, ꙗ҆́кѡ ра́йское бл҃же́нство со ст҃ы́ми ѹ҆наслѣ́довалъ є҆сѝ. Ра́дꙋйсѧ, во бдѣ́нїи пребыва́ти на́съ наставлѧ́ѧй: ра́дꙋйсѧ, мл҃твеннѡ на́съ покрыва́ѧй. Ра́дꙋйсѧ, въ тѧ́жкихъ ѡ҆бстоѧ́нїихъ на́шъ помо́щниче: ра́дꙋйсѧ, си́рыхъ и҆ немощны́хъ застꙋ́пниче.

<red>Р</red>а́дꙋйсѧ, прпⷣбне ѻ҆́ч҃е стѷлїа́не, пресла́вный чꙋдотво́рче.
