---
title: "І҆́косъ г҃"
navigation:
  key: akathists-soothesorrows-6
  title: "І҆́косъ г҃"
  parent: akathists-soothesorrows
  order: 6
type: "akathist"
---

## І҆́косъ г҃:

<red>И҆</red>мѣ́ѧй бога́тство милосе́рдїѧ неѡскꙋ́дное, всѣ̑мъ концє́мъ земны̑мъ простира́еши рꙋ́кꙋ по́мощи, и҆ подае́ши болѧ́щымъ и҆сцѣле́нїе, стра́ждꙋщымъ ѡ҆сла́бꙋ, слѣпы̑мъ прозрѣ́нїе, и҆ всѣ̑мъ всѧ̑ по свое́й и҆́хъ потре́бѣ и҆сполнѧ́еши: мы́ же тебѣ̀ благода́рнѡ си́це пое́мъ:

<red>Р</red>а́дꙋйсѧ, є҆ди́на мт҃и, млⷭ҇рдїе на́мъ ꙗ҆влѧ́ющаѧ: ра́дꙋйсѧ, ми́лости сокро́вище многоцѣ́нное на́мъ ѿкрыва́ющаѧ. Ра́дꙋйсѧ, безчи́слєнныѧ щедрѡ́ты всѣ̑мъ подава́ющаѧ: ра́дꙋйсѧ, сло́во премꙋ́дрости просѧ́щымъ да́рꙋющаѧ. Ра́дꙋйсѧ, преспѣ́ѧнїе ра́зꙋма ю҆́нымъ подава́ющаѧ: ра́дꙋйсѧ, ра̑ны на́шѧ грѣхѡ́вныѧ и҆стреблѧ́ющаѧ. Ра́дꙋйсѧ, пра́ведныхъ въ ра́йскихъ селе́нїѧхъ насажда́ющаѧ: ра́дꙋйсѧ, ѿча̑ѧннымъ бꙋ́дꙋщихъ бла̑гъ наде́ждо и҆ ѹ҆крѣпле́нїе. Ра́дꙋйсѧ, всѣ́хъ па́дшихъ ско́рѡ къ благода́ти возставлѧ́ющаѧ: ра́дꙋйсѧ, всѣ̑мъ во всѧ́кой тре́бꙋемой ѿ тебє̀ по́мощи помога́ющаѧ.

<red>Р</red>а́дꙋйсѧ, ра́досте на́ша, и҆зба́ви на́съ ѿ всѧ́кагѡ ѕла̀, и҆ ѹ҆толѝ на́шѧ печа̑ли.
