---
title: "І҆́косъ ѕ҃"
navigation:
  key: akathists-soothesorrows-12
  title: "І҆́косъ ѕ҃"
  parent: akathists-soothesorrows
  order: 12
type: "akathist"
---

## І҆́косъ ѕ҃:

<red>В</red>озсїѧ́ла є҆сѝ премꙋ́дростїю ѿ и҆́стиннагѡ со́лнца пра́вды, бг҃оизбра́ннаѧ ѻ҆трокови́це, и҆ лꙋчѝ и҆́стиннагѡ бг҃оразꙋ́мїѧ и҆спꙋща́ющи, тѣ́ми ѡ҆свѣща́еши всѣ́хъ вѣ́рою и҆сповѣ́дающихъ тѧ̀ и҆́стиннꙋю мт҃рь бж҃їю бы́ти, вопїю́щихъ си́це:

<red>Р</red>а́дꙋйсѧ, всѣ́хъ на нб҃сѝ сла́вою твое́ю просвѣща́ющаѧ: ра́дꙋйсѧ, нача́ло человѣ́ческагѡ спасе́нїѧ ѹ҆строѧ́ющаѧ. Ра́дꙋйсѧ, ковче́же жи́зни на́шеѧ, ѿ пото́па сме́ртнагѡ на́съ сохранѧ́ющїй: ра́дꙋйсѧ, въ ра́йскихъ селе́нїѧхъ жи́ти на́мъ да́рꙋющаѧ. Ра́дꙋйсѧ, предста́тельница на́ша къ бг҃ꙋ, мі́ръ спаса́ющаѧ: ра́дꙋйсѧ, въ бѣда́хъ сꙋ́щихъ ско́рѡ застꙋпа́ющаѧ. Ра́дꙋйсѧ, всѧ̑кїѧ болѣ̑зни человѣ́чєскїѧ тѣлє́сныѧ и҆ дꙋшє́вныѧ и҆сцѣлѧ́ющаѧ: ра́дꙋйсѧ, нѣмы̑мъ и҆ косноѧзы̑чнымъ словеса̀ ѿверза́ющаѧ. Ра́дꙋйсѧ, всѧ́кагѡ бла́га просѧ́щымъ ѹ҆ тебє̀ пода́тельнице: ра́дꙋйсѧ, ѹ҆че́нїе благода́ти всѣ̑мъ и҆сточа́ющаѧ. Ра́дꙋйсѧ, тѣ́мъ всѧ́кїй чи́нъ и҆ во́зрастъ дово́льнѡ ѹ҆слажда́ющаѧ: ра́дꙋйсѧ, всѣ́хъ бл҃гі̑ѧ жела̑нїѧ и҆сполнѧ́ющаѧ.

<red>Р</red>а́дꙋйсѧ, ра́досте на́ша, и҆зба́ви на́съ ѿ всѧ́кагѡ ѕла̀, и҆ ѹ҆толѝ на́шѧ печа̑ли.
