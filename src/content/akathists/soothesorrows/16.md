---
title: "І҆́косъ и҃"
navigation:
  key: akathists-soothesorrows-16
  title: "І҆́косъ и҃"
  parent: akathists-soothesorrows
  order: 16
type: "akathist"
---

## І҆́косъ и҃:

<red>В</red>сѣ́ми вы́шними и҆ ни́жними влады́чествꙋѧй гдⷭ҇ь, ви́дѣвъ тѧ̀ мт҃рь свою̀ всегда̀ предстоѧ́щꙋ є҆мꙋ̀ и҆ со ѹ҆миле́нїемъ є҆мꙋ̀ приносѧ́щꙋ моле́нїе ѡ҆ на́съ грѣ́шныхъ, ѡ҆бѣща̀ и҆спо́лнити всѧ̑ прошє́нїѧ твоѧ̑: мы́ же грѣ́шнїи надѣ́ѧсѧ на твоѧ̑ ма́тєрнїѧ ѡ҆ на́съ моли̑твы, благода́рствєннаѧ тебѣ̀ прино́симъ си́це:

<red>Р</red>а́дꙋйсѧ, съ сн҃омъ твои́мъ и҆ бг҃омъ вѣ́чнѡ ца́рствꙋющаѧ: ра́дꙋйсѧ, є҆мꙋ́же всегда̀ ѡ҆ на́съ молє́нїѧ приносѧ́щаѧ. Ра́дꙋйсѧ, всѣ́хъ къ тебѣ̀ прибѣга́ющихъ твое́ю ми́лостїю покрыва́ющаѧ: ра́дꙋйсѧ, всѣ́хъ ра́досте, печа̑ли на́шѧ ѹ҆толѧ́ющаѧ. Ра́дꙋйсѧ, примире́нїе на́ше съ бг҃омъ содѣ́лавшаѧ: ра́дꙋйсѧ, бг҃а и҆ человѣ́ка соедини́вшаѧ. Ра́дꙋйсѧ, спасе́нїе человѣ́ческое ѹ҆стро́ившаѧ: ра́дꙋйсѧ, прароди́тельнагѡ грѣха̀ клѧ́твꙋ разрꙋши́вшаѧ. Ра́дꙋйсѧ, сме́ртное на́ше є҆стество̀ безсме́ртїемъ просвѣти́вшаѧ: ра́дꙋйсѧ, жесто́кость се́рдца на́шегѡ ѹ҆мили́вшаѧ. Ра́дꙋйсѧ, ѿча́ѧнныхъ къ бг҃ꙋ возводѧ́щаѧ: ра́дꙋйсѧ, сосꙋ́ды смє́ртныѧ на на́съ ѹ҆готѡ́ванныѧ сокрꙋши́вшаѧ.

<red>Р</red>а́дꙋйсѧ, ра́досте на́ша, и҆зба́ви на́съ ѿ всѧ́кагѡ ѕла̀, и҆ ѹ҆толѝ на́шѧ печа̑ли.
