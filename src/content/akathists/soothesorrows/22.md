---
title: "І҆́косъ а҃і"
navigation:
  key: akathists-soothesorrows-22
  title: "І҆́косъ а҃і"
  parent: akathists-soothesorrows
  order: 22
type: "akathist"
---

## І҆́косъ а҃і:

<red>С</red>вѣтопрїе́мнаѧ свѣщѐ и҆́стиннагѡ свѣ́та сꙋ́щихъ на землѝ ꙗ҆́вльшисѧ, дꙋ́ши просвѣща́еши чтꙋ́щихъ твоеѧ̀ і҆кѡ́ны ꙗ҆вле́нїе, и҆ къ ра́зꙋмꙋ бж҃е́ственномꙋ наставлѧ́еши пою́щихъ тѝ сицєва́ѧ:

<red>Р</red>а́дꙋйсѧ, свѣщѐ неꙋгаси́маѧ ѻ҆гнѧ̀ невеще́ственнагѡ, на́съ просвѣща́ющаѧ: ра́дꙋйсѧ, зарѐ незаходи́магѡ свѣ́та бж҃е́ственнагѡ, на́съ ѡ҆зарѧ́ющаѧ. Ра́дꙋйсѧ, со́лнце пра́вды, на́съ ѡ҆блиста́ющее: ра́дꙋйсѧ, и҆сто́чникъ жи́зни ра́йскїѧ на́мъ и҆сточа́ющаѧ. Ра́дꙋйсѧ, ма́ти свѣ́та и҆́стиннагѡ, бл҃гочести́выхъ дш҃ы просвѣща́ющаѧ: ра́дꙋйсѧ, мт҃и всѣ́хъ бг҃а, ѡ҆ѕло́бленныхъ всѣ́хъ дꙋ́ши ѹ҆тѣша́ющаѧ. Ра́дꙋйсѧ, тѧ̀ на по́мощь призыва́ющихъ и҆ и҆́мѧ твоѐ сла́вѧщихъ спаса́ющаѧ: ра́дꙋйсѧ, ѹ҆пова́ющымъ на тѧ̀ живота̀ непосты́дный коне́цъ да́рꙋющаѧ. Ра́дꙋйсѧ, всѣ̑мъ родѡ́мъ, тѧ̀ мт҃рь бж҃їю почита́ющымъ и҆ бцⷣꙋ и҆менꙋ́ющымъ, непреста́ннѡ помога́ющаѧ: ра́дꙋйсѧ, ѡ҆сѣне́нїемъ ст҃ы́ѧ твоеѧ̀ і҆кѡ́ны ѕлы́хъ дꙋхѡ́въ мечта̑нїѧ ѿ на́съ прогонѧ́ющаѧ. Ра́дꙋйсѧ, во внеза́пныхъ на на́съ находѧ́щихъ ско́рбехъ и҆ печа́лехъ ско́рѡ на́съ ѹ҆тѣша́ющаѧ: ра́дꙋйсѧ, всемꙋ̀ мі́рꙋ ра́дость да́рꙋющаѧ.

<red>Р</red>а́дꙋйсѧ, ра́досте на́ша, и҆зба́ви на́съ ѿ всѧ́кагѡ ѕла̀, и҆ ѹ҆толѝ на́шѧ печа̑ли.
