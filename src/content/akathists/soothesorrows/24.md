---
title: "І҆́косъ в҃і"
navigation:
  key: akathists-soothesorrows-24
  title: "І҆́косъ в҃і"
  parent: akathists-soothesorrows
  order: 24
type: "akathist"
---

## І҆́косъ в҃і:

<red>П</red>ою́ще тѧ̀ держа́внꙋю помо́щницꙋ, хва́лимъ тѧ̀, и҆ молѧ́щесѧ тебѣ̀ со ѹ҆миле́нїемъ, вѣ́рꙋемъ и҆ и҆сповѣ́дꙋемъ, ꙗ҆́кѡ и҆спро́сиши блага̑ѧ и҆ вре́мєннаѧ и҆ вѣ̑чнаѧ воспѣва́ющымъ тѝ:

<red>Р</red>а́дꙋйсѧ, моли́твами твои́ми ве́сь мі́ръ спаса́ющаѧ: ра́дꙋйсѧ, всю̀ вселе́ннꙋю хода́тайствомъ твои́мъ застꙋпа́ющаѧ. Ра́дꙋйсѧ, правосла̑внымъ на ва́рвары побѣ̑ды подава́ющаѧ: ра́дꙋйсѧ, нашє́ствїѧ на хрїстїа́ны и҆ноплеме́нныхъ побѣжда́ющаѧ. Ра́дꙋйсѧ, въ вѣ́рѣ бл҃гочести̑выѧ сохранѧ́ющаѧ: ра́дꙋйсѧ, непочита́ющихъ і҆кѡ́ны твоѧ̀ ст҃ы́ѧ, ꙗ҆́кѡ пра́хъ ѿ лица̀ землѝ развѣва́ющаѧ. Ра́дꙋйсѧ, покланѧ́ющымсѧ і҆кѡ́нѣ твое́й, и҆ тѧ̀ на по́мощь призыва́ющымъ, и҆ въ печа́лехъ бѣ́дствꙋющымъ ско́рѡ помога́ющаѧ: ра́дꙋйсѧ, на́съ грѣ́шныхъ ко спасе́нїю и҆ воспрїѧ́тїю бла̑гъ вѣ́чныхъ наставлѧ́ющаѧ. Ра́дꙋйсѧ, безконе́чнагѡ ца́рствїѧ ѹ҆ сн҃а твоегѡ̀ и҆ бг҃а на́шегѡ всѣ̑мъ на́мъ и҆спроша́ющаѧ: ра́дꙋйсѧ, вѣ̑рнымъ безконе́чнꙋю жи́знь да́рꙋющаѧ. Ра́дꙋйсѧ, всѣ̑мъ во всѧ́кой потре́бѣ всѧ̑ полє́знаѧ и҆ блага̑ѧ подава́ющаѧ.

<red>Р</red>а́дꙋйсѧ, ра́досте на́ша, и҆зба́ви на́съ ѿ всѧ́кагѡ ѕла̀, и҆ ѹ҆толѝ на́шѧ печа̑ли.
