---
title: "І҆́косъ а҃"
navigation:
  key: akathists-soothesorrows-2
  title: "І҆́косъ а҃"
  parent: akathists-soothesorrows
  order: 2
type: "akathist"
---

## І҆́косъ а҃:

<red>А҆́</red>гг҃лъ мно́жество, и҆ всѧ̑ нбⷭ҇наѧ вѡ́инства сла́вѧтъ тебѐ, цр҃и́цꙋ всѣ́хъ бцⷣꙋ, ты́ же и҆спо́лнила є҆сѝ ра́дости дꙋ́ши на́шѧ ми́лостивнымъ ꙗ҆вле́нїемъ на́мъ ѻ҆́браза твоегѡ̀ свѧта́гѡ, бг҃оизбра́ннаѧ дв҃о влⷣчце, къ немꙋ́же кла́нѧющесѧ, тебѣ̀ ѹ҆милє́ннаѧ молє́нїѧ возсыла́емъ, милосе́рдомꙋ твоемꙋ̀ къ на́мъ застꙋпле́нїю со стра́хомъ зовꙋ́ще такѡва́ѧ:

<red>Р</red>а́дꙋйсѧ, ты̀ ѻ҆ц҃а̀ безнача́льнагѡ бл҃гослове́нїе: ра́дꙋйсѧ, ты̀ сн҃а превѣ́чнагѡ жили́ще. Ра́дꙋйсѧ, дх҃а ст҃а́гѡ пребыва́нїе: ра́дꙋйсѧ, ꙗ҆́кѡ тебѐ сла́вѧтъ многоѻчи́тїи херꙋві́ми. Ра́дꙋйсѧ, ꙗ҆́кѡ тебѣ̀ похва̑льнаѧ прино́сѧтъ шестокрыла́тїи серафі́ми: ра́дꙋйсѧ, ꙗ҆́кѡ тебѐ всѧ̑ небє́снаѧ вѡ́инства велича́ютъ. Ра́дꙋйсѧ, ꙗ҆́кѡ тебѐ всѧ̑ кѡлѣ́на земна̑ѧ мт҃рь бж҃їю и҆сповѣ́дꙋютъ: ра́дꙋйсѧ, ꙗ҆́кѡ тобо́ю всѧ̀ вселе́ннаѧ весе́лїѧ и҆сполнѧ́етсѧ. Ра́дꙋйсѧ, ꙗ҆́кѡ тобо́ю всѧ̑ бѡлѣ́зни на́шѧ и҆сцѣлѧ́ютсѧ: ра́дꙋйсѧ, твои́ми бо моли́твами печа̑ли на́шѧ ѹ҆толѧ́ютсѧ. Ра́дꙋйсѧ, твои́ми бо хода́тайствы всѧ̑ прошє́нїѧ на̑ша и҆сполнѧ́ютсѧ: ра́дꙋйсѧ, ꙗ҆́кѡ тебѣ̀ и҆ сн҃ꙋ твоемꙋ̀ въ твое́й честнѣ́й і҆кѡ́нѣ бл҃года́рнѡ покланѧ́емсѧ.

<red>Р</red>а́дꙋйсѧ, ра́досте на́ша, и҆зба́ви на́съ ѿ всѧ́кагѡ ѕла̀, и҆ ѹ҆толѝ на́шѧ печа̑ли.
