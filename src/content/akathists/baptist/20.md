---
title: "І҆́косъ і҃"
navigation:
  key: akathists-baptist-20
  title: "І҆́косъ і҃"
  parent: akathists-baptist
  order: 20
type: "akathist"
---

## І҆́косъ і҃:

<red>С</red>тѣна̀ є҆сѝ и҆ прибѣ́жище сп҃си́тельное всѣ̑мъ, моли́твеннѡ къ тебѣ̀ притека́ющымъ, бж҃е́ственный і҆ѡа́нне: сегѡ̀ ра́ди пѣ́сньми похва́льными ѹ҆бл҃жа́емъ тѧ̀ си́це:

<red>Р</red>а́дꙋйсѧ, мо́щный застꙋ́пниче на́шъ и҆ вѣ́рный ѿ бѣ́дъ храни́телю: ра́дꙋйсѧ, ѕлостра́ждꙋщихъ ѿ дꙋхѡ́въ ѕло́бы ско́рый помо́щниче и҆ и҆зба́вителю. Ра́дꙋйсѧ, непло́дствꙋющымъ бл҃гослове́нїе ѿ бг҃а низпосыла́ѧй: ра́дꙋйсѧ, притека́ющихъ къ тебѣ̀ съ вѣ́рою ѿ треволне́нїѧ страсте́й и҆збавлѧ́ѧй. Ра́дꙋйсѧ, во враждѣ̀ сꙋ́щихъ ско́рѡ ѹ҆миротворѧ́ѧй: ра́дꙋйсѧ, во всѧ́кой нꙋ́ждѣ и҆ печа́ли ѹ҆се́рднѡ притека́ющымъ къ тебѣ̀ ско́рꙋю по́мощь подава́ѧй. Ра́дꙋйсѧ, бл҃готекꙋ́щихъ ѿ самообольще́нїѧ и҆ пре́лести и҆з̾има́ѧй: ра́дꙋйсѧ, врꙋча́ющымъ себѐ твоемꙋ̀ хода́тайствꙋ въ ча́съ сме́ртный помога́ѧй. Ра́дꙋйсѧ, лю́бѧщихъ тѧ̀ ѿ воздꙋ́шныхъ мыта́рствъ предста́тельствомъ свои́мъ свобожда́ѧй: ра́дꙋйсѧ, почита́ющихъ сла́внꙋю па́мѧть твою̀ вѣ́чныѧ жи́зни моли́твами свои́ми сподоблѧ́ѧй. Ра́дꙋйсѧ, ни́щихъ и҆ вдови́цъ и҆ сиро́тъ застꙋпле́нїе: ра́дꙋйсѧ, по бз҃ѣ и҆ бцⷣѣ хрїстїа́нѡмъ прибѣ́жище и҆ ѹ҆пова́нїе.

<red>Р</red>а́дꙋйсѧ, вели́кий і҆ѡа́нне, прⷪ҇ро́че, прⷣте́че и҆ крⷭ҇ти́телю гдⷭ҇нь.
