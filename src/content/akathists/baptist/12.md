---
title: "І҆́косъ ѕ҃"
navigation:
  key: akathists-baptist-12
  title: "І҆́косъ ѕ҃"
  parent: akathists-baptist
  order: 12
type: "akathist"
---

## І҆́косъ ѕ҃:

<red>В</red>озсїѧ́лъ є҆сѝ свѣ́тъ и҆́стины, і҆ѡа́нне бг҃опросвѣще́не, всѣ̑мъ ꙗ҆влѧ́ѧй сла́вы ѻ҆́ч҃їѧ сїѧ́нїе, ꙗ҆́вльшеесѧ пло́тски на́съ ра́ди. Вопїѧ́лъ бо є҆сѝ въ пꙋсты́ни лю́демъ: пока́йтесѧ, прибли́жи бо сѧ црⷭ҇твїе нбⷭ҇ное: сотвори́те плоды̀ досто́йны покаѧ́нїѧ. Се́ бо грѧде́тъ по мнѣ̀, и҆́же крⷭ҇ти́тъ вы̀ водо́ю и҆ дх҃омъ. Сегѡ̀ ра́ди похва̑льнаѧ тебѣ̀ вопїе́мъ:

<red>Р</red>а́дꙋйсѧ, прише́ствїѧ мессі́и возвѣсти́телю: ра́дꙋйсѧ, пꙋте́й гдⷭ҇нихъ ѹ҆гото́вателю. Ра́дꙋйсѧ, ве́тхїѧ и҆ но́выѧ бл҃года́ти хода́таю: ра́дꙋйсѧ, прⷪ҇ро́кѡвъ предѣ́ле и҆ нача́ло а҆пⷭ҇лѡвъ. Ра́дꙋйсѧ, гла́се сло́ва бл҃гознамени́тый: ра́дꙋйсѧ, покаѧ́нїѧ проповѣ́дниче велегла́сный. Ра́дꙋйсѧ, мно́гихъ сынѡ́въ і҆зра́илевыхъ ко гдⷭ҇ꙋ ѡ҆брати́вый: ра́дꙋйсѧ, лю́ди совершє́нны гдⷭ҇ви ѹ҆гото́вавый. Ра́дꙋйсѧ, фарїсе́євъ и҆ саддꙋке́євъ дерзнове́ннѡ ѡ҆бличи́вый: ра́дꙋйсѧ, плоды̀ достѡ́йны покаѧ́нїѧ твори́ти наꙋчи́вый. Ра́дꙋйсѧ, просвѣще́нїѧ дх҃о́внагѡ ѹ҆каза́телю: ра́дꙋйсѧ, и҆́щꙋщымъ предста́тельства твоегѡ̀ неꙋсы́пный застꙋ́пниче.

<red>Р</red>а́дꙋйсѧ, вели́кїй і҆ѡа́нне, прⷪ҇ро́че, прⷣте́че и҆ крⷭ҇ти́телю гдⷭ҇нь.
