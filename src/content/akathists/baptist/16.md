---
title: "І҆́косъ и҃"
navigation:
  key: akathists-baptist-16
  title: "І҆́косъ и҃"
  parent: akathists-baptist
  order: 16
type: "akathist"
---

## І҆́косъ и҃:

<red>В</red>е́сь бл҃года́тныхъ дарова́нїй и҆спо́лненный, тече́нїе вре́менныѧ жи́зни скончава́ѧ, і҆ѡа́нне бг҃ознамени́те, всѣ́хъ поꙋча́лъ є҆сѝ и҆сполне́нїемъ зако́на и҆ покаѧ́нїемъ бл҃гоꙋгожда́ти гдⷭ҇ви. Сегѡ̀ ра́ди бл҃года́рственное хвале́нїе тебѣ̀, вели́комꙋ ѹ҆чи́телю и҆́стины, воспѣва́емъ:

<red>Р</red>а́дꙋйсѧ, зако́на и҆ ѡ҆правда́нїй гдⷭ҇нихъ насади́телю: ра́дꙋйсѧ, і҆́рѡдова беззако́нїѧ ѡ҆бличи́телю. Ра́дꙋйсѧ, ѡ҆ и҆справле́нїи тогѡ̀ рачи́телю: ра́дꙋйсѧ, пра́вды ра́ди темни́чное заключе́нїе и҆ ѹ҆́зы претерпѣ́вый. Ра́дꙋйсѧ, за и҆́стинꙋ во главꙋ̀ ѹ҆сѣче́нный: ра́дꙋйсѧ, ꙗ҆́кѡ тѣ́ло твоѐ ѿ ѹ҆ченикѡ́въ твои́хъ че́стнѣ погребе́сѧ. Ра́дꙋйсѧ, ꙗ҆́кѡ бж҃їимъ смотрѣ́нїемъ глава̀ твоѧ̀ нетлѣ́нна соблюде́сѧ: ра́дꙋйсѧ, ꙗ҆́кѡ та̀ на ѹ҆тѣше́нїе, ѡ҆свѧще́нїе и҆ цѣльбы̑ хрїстїа́нѡмъ даде́сѧ. Ра́дꙋйсѧ, ꙗ҆́кѡ и҆ десни́цѣ твое́й, крⷭ҇ти́вшей гдⷭ҇а, вѣ́рнїи бл҃гоче́стнѣ покланѧ́ютсѧ: ра́дꙋйсѧ, ꙗ҆́кѡ ѿ тебѐ мнѡ́гаѧ чꙋдеса̀ тѣ́ми доны́нѣ соверша́ютсѧ. Ра́дꙋйсѧ, ꙗ҆́кѡ тобо́ю вѣ́рнїи ѿ страсте́й безче́стїѧ и҆збавлѧ́ютсѧ: ра́дꙋйсѧ, ꙗ҆́кѡ тобо́ю грѣ́шнїи къ покаѧ́нїю воздвиза́ютсѧ.

<red>Р</red>а́дꙋйсѧ, вели́кий і҆ѡа́нне, прⷪ҇ро́че, прⷣте́че и҆ крⷭ҇ти́телю гдⷭ҇нь.
