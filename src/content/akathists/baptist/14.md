---
title: "І҆́косъ з҃"
navigation:
  key: akathists-baptist-14
  title: "І҆́косъ з҃"
  parent: akathists-baptist
  order: 14
type: "akathist"
---

## І҆́косъ з҃:

<red>Н</red>о́вꙋю подаѧ̀ бл҃года́ть крести́тисѧ и҆зво́ливый ѿ тебѐ гдⷭ҇ь, сподо́би тѧ̀ дх҃а прише́ствїе ви́дѣти, и҆ гла́съ ѻ҆ч҃ескїй съ нб҃сѐ, свидѣ́тельствꙋющь є҆гѡ̀ сыновство̀, слы́шати: ѿню́дꙋже въ трїе́хъ ли́цѣхъ є҆ди́номꙋ бг҃ꙋ покланѧ́тисѧ на́съ наꙋчи́лъ є҆сѝ. Є҆го́же бре́нными прославлѧ́юще ѹ҆стна́ми, въ похвалꙋ̀ сїѧ̑ тебѣ̀ прино́симъ:

<red>Р</red>а́дꙋйсѧ, тро́йческагѡ бг҃оѧвле́нїѧ пе́рвый проповѣ́дниче: ра́дꙋйсѧ, въ трїе́хъ ли́цѣхъ є҆ди́нагѡ бг҃а и҆́стинный покло́нниче. Ра́дꙋйсѧ, дх҃а ст҃а́гѡ въ ви́дѣ голꙋби́нѣ ꙗ҆снозри́телю: ра́дꙋйсѧ, снисхожде́нїѧ є҆гѡ̀ ѿ ѻ҆ц҃а̀ на сн҃а свидѣ́телю. Ра́дꙋйсѧ, гла́са съ нб҃сѐ ѿ бг҃а ѻ҆ц҃а̀ слы́шателю: ра́дꙋйсѧ, ꙗ҆вле́нїѧ любвѐ ѻ҆́ч҃и къ сн҃ꙋ созерца́телю. Ра́дꙋйсѧ, сн҃а бж҃їѧ и҆збра́нный крⷭ҇ти́телю: ра́дꙋйсѧ, во́ли є҆гѡ̀ ст҃ы́ѧ и҆сполни́телю. Ра́дꙋйсѧ, сла́внагѡ слꙋже́нїѧ сп҃се́нїю ро́да человѣ́ческагѡ ре́вностный рачи́телю: ра́дꙋйсѧ, вели́кагѡ та́инства кр҃ще́нїѧ пе́рвый соверши́телю. Ра́дꙋйсѧ, бж҃е́ственныѧ ра́дости вѣ́стниче: ра́дꙋйсѧ, но́вагѡ завѣ́та пе́рвый ѹ҆чи́телю.

<red>Р</red>а́дꙋйсѧ, вели́кїй і҆ѡа́нне, прⷪ҇ро́че, прⷣте́че и҆ крⷭ҇ти́телю гдⷭ҇нь.
