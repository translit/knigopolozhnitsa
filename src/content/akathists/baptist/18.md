---
title: "І҆́косъ ѳ҃"
navigation:
  key: akathists-baptist-18
  title: "І҆́косъ ѳ҃"
  parent: akathists-baptist
  order: 18
type: "akathist"
---

## І҆́косъ ѳ҃:

<red>В</red>иті́йство всѧ́кое земноро́дныхъ не довлѣ́етъ досто́йнѡ восхвали́ти тѧ̀, і҆ѡа́нне бг҃охва́льне: тебе́ бо ѹ҆ста̀ хрⷭ҇тѡ́вы похвали́ша, вы́сша прⷪ҇ро́кѡвъ и҆ бо́льша всѣ́хъ рожде́нныхъ жена́ми тѧ̀ наименова́ша. Ѿню́дꙋже досто́йнꙋю похвалꙋ̀ принестѝ тебѣ̀ недоꙋмѣва́юще, вопїе́мъ тѝ сицева̑ѧ:

<red>Р</red>а́дꙋйсѧ, цр҃кве хрⷭ҇то́вы вели́каѧ сла́во: ра́дꙋйсѧ, а҆́гг҃лѡвъ преди́вное чꙋ́до. Ра́дꙋйсѧ, пра́ѻтцєвъ ра́дость и҆ прославле́нїе: ра́дꙋйсѧ, прⷪ҇ро́кѡвъ высо́каѧ похвало̀. Ра́дꙋйсѧ, а҆пⷭ҇лѡвъ бг҃освѣ́тлый вѣ́нче: ра́дꙋйсѧ, ст҃и́телей велелѣ́паѧ красото̀. Ра́дꙋйсѧ, мꙋ́ченикѡвъ въ но́вой бл҃года́ти нача́ло: ра́дꙋйсѧ, преподо́бныхъ соверше́нїе. Ра́дꙋйсѧ, пра́ведныхъ ѹ҆добре́нїе: ра́дꙋйсѧ, дѣ́вственникѡвъ и҆ по́стникѡвъ ѡ҆снова́нїе. Ра́дꙋйсѧ, всѣ́хъ хрїстїа́нъ вели́кое ѹ҆тѣше́нїе: ра́дꙋйсѧ, ꙗ҆́кѡ ѿ всѣ́хъ хрїстїа́нскихъ родѡ́въ и҆́мѧ твоѐ прославлѧ́етсѧ.

<red>Р</red>а́дꙋйсѧ, вели́кїй і҆ѡа́нне, прⷪ҇ро́че, прⷣте́че и҆ крⷭ҇ти́телю гдⷭ҇нь.
