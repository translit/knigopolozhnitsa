---
title: "І҆́косъ в҃і"
navigation:
  key: akathists-baptist-24
  title: "І҆́косъ в҃і"
  parent: akathists-baptist
  order: 24
type: "akathist"
---

## І҆́косъ в҃і:

<red>П</red>ою́ще бг҃а, ди́внѡ въ тебѣ́ просла́вившагосѧ, хва́лимъ тѧ̀, бг҃облаже́нне крⷭ҇ти́телю, ꙗ҆́кѡ и҆́скреннѧго дрꙋ́га хрⷭ҇то́ва, прославлѧ́емъ вели̑кїѧ по́двиги твоѧ̑, ѹ҆бл҃жа́емъ мꙋ́ченическꙋю кончи́нꙋ твою̀, и҆ сицева̑ѧ ра́достнѡ вопїе́мъ тѝ:

<red>Р</red>а́дꙋйсѧ, вселе́нскїй а҆пⷭ҇ле и҆ но́вагѡ завѣ́та первомꙋ́чениче: ра́дꙋйсѧ, ꙗ҆вле́нїемъ хрⷭ҇та̀ на землѝ ѿкры́вшагосѧ црⷭ҇твїѧ нбⷭ҇нагѡ пе́рвый проповѣ́дниче. Ра́дꙋйсѧ, ꙗ҆зы́кѡвъ бж҃е́ственное призва́нїе предвозвѣсти́вый: ра́дꙋйсѧ, безвѣ̑стнаѧ и҆ та̑йнаѧ премꙋ́дрости бж҃їѧ мі́рꙋ ꙗ҆ви́вый. Ра́дꙋйсѧ, бж҃е́ственными дѣѧ́нїи плодоно́сенъ па́че и҆ны́хъ ꙗ҆ви́выйсѧ: ра́дꙋйсѧ, ꙗ҆́кѡ свѣ́томъ дѣ́лъ твои́хъ просла́висѧ ѻ҆ц҃ъ нбⷭ҇ный. Ра́дꙋйсѧ, ꙗ҆́кѡ въ па́мѧти твое́й цр҃ковь хрⷭ҇то́вꙋ весели́ши неизрече́ннѡ: ра́дꙋйсѧ, ꙗ҆́кѡ ны́нѣ вѣ́чнагѡ наслажда́ешисѧ весе́лїѧ и҆з̾ѻби́льнѡ. Ра́дꙋйсѧ, бж҃е́ственными лꙋча́ми трисо́лнечнагѡ свѣ́та ѡ҆сїѧва́емый: ра́дꙋйсѧ, ꙗ҆́кѡ со безпло́тными трист҃ꙋ́ю пѣ́снь бг҃ꙋ немо́лчнѡ вопїе́ши. Ра́дꙋйсѧ, ꙗ҆́кѡ ны́нѣ, зерца́лѡмъ разрѣ́шшымсѧ, несре́дственнѣ зри́ши ст҃ꙋ́ю трⷪ҇цꙋ.

<red>Р</red>а́дꙋйсѧ, вели́кїй і҆ѡа́нне, прⷪ҇ро́че, прⷣте́че и҆ крⷭ҇ти́телю гдⷭ҇нь.
