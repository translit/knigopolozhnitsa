---
title: "І҆́косъ в҃"
navigation:
  key: akathists-baptist-4
  title: "І҆́косъ в҃"
  parent: akathists-baptist
  order: 4
type: "akathist"
---

## І҆́косъ в҃:

<red>Р</red>а́зꙋмъ неꙋразꙋмѣва́емый разꙋмѣ́ти и҆́щꙋще лю́дїе, ждꙋ́ще заха́рїю, и҆ чꙋдѧ́хꙋсѧ, ѹ҆ме́длившꙋ є҆мꙋ̀ въ цр҃кви: и҆зше́дшꙋ же є҆мꙋ̀ и҆ не могꙋ́щꙋ глаго́лати къ ни̑мъ, но то́кмѡ помава́ющꙋ, разꙋмѣ́ша всѝ, ꙗ҆́кѡ видѣ́нїе ви́дѣ въ цр҃кви. мы́ же, прославлѧ́ѧ ди́внаго творца̀ чꙋде́съ, бг҃а, вопїе́мъ тебѣ̀ такова̑ѧ:

<red>Р</red>а́дꙋйсѧ, бл҃гі́й вино́вниче безгла́сїѧ ѻ҆́тча: ра́дꙋйсѧ, сле́зъ ма́тере твоеѧ̀ премѣне́нїе на ра́дость. Ра́дꙋйсѧ, тоѧ̀ поноше́нїѧ въ лю́дехъ ѿѧ́тїе: ра́дꙋйсѧ, вели́кое ро́ждшымъ тѧ̀ ѹ҆тѣше́нїе. Ра́дꙋйсѧ, ꙗ҆́кѡ въ шесты́й мѣ́сѧцъ ѡ҆ зача́тїи твое́мъ прест҃а́ѧ дв҃а мр҃і́а въ назаре́тѣ ѿ а҆́гг҃ла и҆звѣсти́сѧ: ра́дꙋйсѧ, ꙗ҆́кѡ ѡ҆ рождествѣ́ твое́мъ мно́зи возвесели́шасѧ. Ра́дꙋйсѧ, ꙗ҆́кѡ и҆́мѧ бл҃года́тное ѿ а҆́гг҃ла нарече́нное, полꙋчи́вый: ра́дꙋйсѧ, ꙗ҆́кѡ и҆́менемъ твои́мъ нѣмотствова́нїе ѻ҆тца̀ твоегѡ̀ заха́рїи разрѣши́сѧ. Ра́дꙋйсѧ, ꙗ҆́кѡ и҆́мѧ бж҃їе ѡ҆ тебѣ̀ ѻ҆тце́мъ твои́мъ бл҃гослови́сѧ: ра́дꙋйсѧ, ꙗ҆́кѡ ѡ҆ чꙋ́днѣмъ рождествѣ̀ твое́мъ стра́хъ и҆ ѹ҆дивле́нїе въ ѻ҆́крестъ живꙋ́щихъ ꙗ҆ви́сѧ. Ра́дꙋйсѧ, ꙗ҆́кѡ по все́й странѣ̀ і҆ꙋде́йской ѡ҆ ди́вномъ рождествѣ̀ твое́мъ возвѣсти́сѧ: ра́дꙋйсѧ, ꙗ҆́кѡ тобо́ю спасе́нїе мнѡ́гимъ въ мі́рѣ се́мъ ꙗ҆ви́сѧ.

<red>Р</red>а́дꙋйсѧ, вели́кїй і҆ѡа́нне, проро́че, прⷣдте́че и҆ крⷭ҇ти́телю гдⷭ҇ень.
