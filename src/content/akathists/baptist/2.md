---
title: "І҆́косъ а҃"
navigation:
  key: akathists-baptist-2
  title: "І҆́косъ а҃"
  parent: akathists-baptist
  order: 2
type: "akathist"
---

## І҆́косъ а҃:

<red>А҆</red>рха́гг҃лъ гаврїи́лъ, предстоѧ́й пред̾ бг҃омъ по́сланъ бы́сть ко і҆ере́ю заха́рїи, є҆гда̀ ѻ҆́нъ слꙋжа̀ по чи́нꙋ чреды̀ своеѧ̀, вни́де покади́ти въ цр҃ковь гдⷭ҇ню: и҆, предста́въ ѡ҆деснꙋ́ю ѻ҆лтарѧ̀ кади́льнагѡ, бл҃говѣствова́ше ѡ҆ твое́мъ рождествѣ̀, вели́кїй і҆ѡа́нне, возвѣща́ѧ заха́рїи ра́дость и҆ весе́лїе, и҆ ꙗ҆́кѡ мно́зи ѡ҆ рождествѣ́ твое́мъ возра́дꙋютсѧ. Сего̀ ра́ди и҆ мы̀, ди́вномꙋ ѡ҆ тебѣ̀ бж҃їю бл҃говоле́нїю чꙋдѧ́щесѧ и҆ ра́дꙋющесѧ, со бл҃гоговѣ́нїемъ въ похвалꙋ̀ тебѣ̀ вопїе́мъ:

<red>Р</red>а́дꙋйсѧ, совѣ́та бж҃їѧ неизрече́ннагѡ таи́нниче; ра́дꙋйсѧ, ди́внагѡ смотре́нїѧ є҆гѡ̀ и҆сполне́нїе. Ра́дꙋйсѧ, пре́жде лѣ́тъ мно́гихъ проро́чествомъ и҆са́їи проѧвле́нный; ра́дꙋйсѧ, вѣ́стниче пред̾ лице́мъ гдⷭ҇нимъ, дре́вле прорече́нный. Ра́дꙋйсѧ, предназна́ченный бы́ти вели́кимъ прⷪ҇ро́комъ вы́шнѧгѡ: ра́дꙋйсѧ, по ѡ҆бѣтова́нїю а҆́гг҃ла рожде́нный. Ра́дꙋйсѧ, є҆щѐ во чре́вѣ ма́тери твоеѧ̀ дх҃а ст҃а́гѡ и҆спо́лненный: ра́дꙋйсѧ, пре́жде рождества̀ твоегѡ̀ на вели́кое слꙋже́нїе ѡ҆свѧще́нный. Ра́дꙋйсѧ, непло́дства роди́телей разрѣше́нїе; ра́дꙋйсѧ, і҆ере́а бж҃їѧ ра́дость и҆ весе́лїе. Ра́дꙋйсѧ, дще́ри а҆арѡ́новой прозѧбе́нїе: ра́дꙋйсѧ, пло́дъ моли́твы бг҃одарова́нный.

<red>Р</red>а́дꙋйсѧ, вели́кїй і҆ѡа́нне, прⷪ҇ро́че, прⷣте́че и҆ крⷭ҇ти́телю гдⷭ҇нь.
