---
title: "І҆́косъ д҃"
navigation:
  key: akathists-baptist-8
  title: "І҆́косъ д҃"
  parent: akathists-baptist
  order: 8
type: "akathist"
---

## І҆́косъ д҃:

<red>С</red>лы́шаша ѻ҆́крестъ живꙋ́щїи лю́дїе ѡ҆ пресла́вномъ и҆ чꙋ́дномъ рождествѣ̀ твое́мъ, со ѹ҆дивле́нїемъ глаго́лахꙋ въ себѣ̀: что̀ ѹ҆̀бо ѻ҆троча̀ сїѐ бꙋ́детъ; мы́ же тѧ̀, пресла́вный предте́че гдⷭ҇нь, ꙗ҆́кѡ бо́льша всѣ́хъ рожде́нныхъ жена́ми, досто́йнѡ чтꙋ́ще, ѹ҆бл҃жа́емъ си́це:

<red>Р</red>а́дꙋйсѧ, ѿ зача́тїѧ твоегѡ̀ благода́тныхъ ꙗ҆вле́нїй и҆спо́лненный: ра́дꙋйсѧ, въ рождествѣ̀ твое́мъ бг҃омъ просла́вленный. Ра́дꙋйсѧ, во младе́нчествѣ твое́мъ ѿ ѻ҆тца̀ твоегѡ̀ прⷪ҇ро́комъ вы́шнѧгѡ нарече́нный: ра́дꙋйсѧ, во ѻ҆́трочествѣ твое́мъ дх҃омъ ст҃ы́мъ просвѣще́нный и҆ ѹ҆крѣпле́нный. Ра́дꙋйсѧ, бг҃а воплоти́вшагѡсѧ сро́дникъ по пло́ти бы́вый: ра́дꙋйсѧ, ѿ бг҃а высо́кое зва́нїе прⷣдте́чи и҆ крⷭ҇ти́телѧ прїе́мый. Ра́дꙋйсѧ, зарѐ, свѣ́тъ но́вый мі́рꙋ возвѣсти́вшаѧ: ра́дꙋйсѧ, ѕвѣздо̀, пꙋ́ть ведꙋ́щїй ко хрⷭ҇тꙋ̀, ѡ҆свѣти́вшаѧ. Ра́дꙋйсѧ, денни́це со́лнца незаходи́магѡ: ра́дꙋйсѧ, свѣти́льниче свѣ́та неꙋгаса́емагѡ. Ра́дꙋйсѧ, пꙋ́ть грѧдꙋ́щемꙋ хрⷭ҇тꙋ̀ ѹ҆готовлѧ́ѧй: ра́дꙋйсѧ, а҆́гг҃ла и҆ человѣ́ка въ себѣ̀ ꙗ҆влѧ́ѧй.

<red>Р</red>а́дꙋйсѧ, вели́кїй і҆ѡа́нне, прⷪ҇ро́че, прⷣте́че и҆ крⷭ҇ти́телю гдⷭ҇нь.
