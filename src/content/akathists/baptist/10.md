---
title: "І҆́косъ є҃"
navigation:
  key: akathists-baptist-10
  title: "І҆́косъ є҃"
  parent: akathists-baptist
  order: 10
type: "akathist"
---

## І҆́косъ є҃:

<red>В</red>и́дѧще ди́вное бж҃їе ѡ҆ тебѣ̀ промышле́нїе, і҆ѡа́нне бг҃охва́льне, ꙗ҆́кѡ ѿ младе́нческихъ пеле́нъ по́стническагѡ житїѧ̀ люби́тель показа́лсѧ є҆сѝ, ѿѻнꙋ́дꙋже во́лею вы́шнѧгѡ по́сланъ бы́лъ є҆сѝ проповѣ́дати лю́демъ грѧдꙋ́щее во хрⷭ҇тѣ̀ спасе́нїе, сегѡ̀ ра́ди со ѹ҆дивле́нїемъ и҆ любо́вїю тебѣ̀ взыва́емъ:

<red>Р</red>а́дꙋйсѧ, ꙗ҆́кѡ, є҆щѐ младе́нецъ сы́й, царѧ̀ и҆́рѡда ѹ҆страши́лъ є҆сѝ: ра́дꙋйсѧ, ѿ напра́снагѡ ѹ҆бі́йства тогѡ̀ десни́цею вы́шнѧгѡ сохране́нный. Ра́дꙋйсѧ, пꙋсты́ни шипо́къ бл҃гово́нный: ра́дꙋйсѧ, высото́ю по́двигѡвъ твои́хъ всѣ́хъ ѹ҆диви́вый. Ра́дꙋйсѧ, пра́вагѡ пꙋтѝ вѣ́́рный ѹ҆каза́телю: ра́дꙋйсѧ, чистоты̀ и҆ цѣломꙋ́дрїѧ преди́вный храни́телю. Ра́дꙋйсѧ, є҆ѵⷢ҇льскагѡ самоѿтверже́нїѧ ѡ҆́бразе соверше́нный: ра́дꙋйсѧ, мона́шествꙋющихъ покро́ве и҆ ѹ҆твержде́нїе. Ра́дꙋйсѧ, бг҃осло́вствꙋющихъ ѹ҆мѡ́въ просвѣще́нїе: ра́дꙋйсѧ, грѣ̑шнымъ милосе́рдїѧ бж҃їѧ двє́ри ѿверза́ѧй. Ра́дꙋйсѧ, ка́ющымсѧ грѣ́шникѡмъ ѿ гдⷭ҇а проще́нїе подава́ѧй: ра́дꙋйсѧ, плоды̀ достѡ́йны покаѧ́нїѧ твори́ти помога́ѧй.

<red>Р</red>а́дꙋйсѧ, вели́кїй і҆ѡа́нне, прⷪ҇ро́че, прⷣте́че и крⷭ҇ти́телю гдⷭ҇нь.
