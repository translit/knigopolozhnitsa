---
title: "І҆́косъ г҃"
navigation:
  key: akathists-baptist-6
  title: "І҆́косъ г҃"
  parent: akathists-baptist
  order: 6
type: "akathist"
---

## І҆́косъ г҃:

<red>И҆</red>мѣ́ѧй пред̾итѝ пред̾ гдⷭ҇емъ дꙋ́хомъ и҆ си́лою и҆лїино́ю, є҆щѐ и҆з̾ чре́ва ма́тере твоеѧ̀ и҆спо́лнилсѧ є҆сѝ дх҃а ст҃а́гѡ, ѿѻнꙋ́дꙋже и҆ прⷪ҇ро́къ ди́вный пока́залсѧ є҆сѝ, є҆гда̀ во ѹ҆тро́бѣ ма́тере твоеѧ̀ сы́й, взыгра́лсѧ є҆сѝ ра́дощами прише́ствїю мт҃ри гдⷭ҇ней: бг҃а бо позна́лъ є҆сѝ носи́ма въ ложесна́хъ бл҃года́тныѧ, и҆ того̀ ма́тернимъ гла́сомъ проповѣ́далъ є҆сѝ: подоба́ше бо бж҃е́ственныхъ веще́й пресла̑внымъ бы́ти нача́лѡмъ. Семꙋ́ ѹ҆̀бо бл҃гоговѣ́йнѡ ѹ҆дивлѧ́ющесѧ, съ ра́достїю тебѣ̀ вопїе́мъ:

<red>Р</red>а́дꙋйсѧ, є҆щѐ во ѹ҆тро́бѣ ма́терней предпосла́вшаго тѧ̀ гдⷭ҇а чꙋ́днымъ весе́лїемъ пред̾ѧви́вый: ра́дꙋйсѧ, ꙗ҆́кѡ тебѐ ра́ди и҆ ма́тери твое́й є҆лїсаве́тѣ воплоще́нїе хрⷭ҇то́во ѿкры́сѧ. Ра́дꙋйсѧ, ꙗ҆́кѡ и҆ та̀ и҆спо́лнисѧ дх҃а ст҃а: ра́дꙋйсѧ, ꙗ҆́кѡ и҆ ѻ҆на̀ преди́внаѧ проро́чица ꙗ҆ви́сѧ. Ра́дꙋйсѧ, ꙗ҆́кѡ ѿ неѧ̀ прест҃а́ѧ дв҃а мр҃і́а бл҃же́нною въ жена́хъ нарече́сѧ: ра́дꙋйсѧ, ꙗ҆́кѡ то́ю ѻ҆на̀ и҆ мт҃рїю гдⷭ҇а наименова́сѧ. Ра́дꙋйсѧ, ꙗ҆́кѡ и҆ безсѣ́менный пло́дъ тоѧ̀ бл҃гослове́ннымъ пронарече́сѧ: ра́дꙋйсѧ, премꙋ́дрости бж҃е́ственныѧ пред̾ѧвле́нїе. Ра́дꙋйсѧ, ст҃а́гѡ сꙋпрꙋ́жества бл҃гослове́нїе: ра́дꙋйсѧ, непло́дныхъ ложе́снъ ди́вное прозѧбе́нїе. Ра́дꙋйсѧ, рожде́нїемъ твои́мъ ѹ҆диви́вый лю́ди: ра́дꙋйсѧ, свѣ́тлый сло́ва гла́се.

<red>Р</red>а́дꙋйсѧ, вели́кїй і҆ѡа́нне, прⷪ҇ро́че, прⷣте́че и҆ крⷭ҇ти́телю гдⷭ҇нь.
