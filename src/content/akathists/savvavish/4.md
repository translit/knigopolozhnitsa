---
title: "І҆́косъ в҃"
navigation:
  key: akathists-savvavish-4
  title: "І҆́косъ в҃"
  parent: akathists-savvavish
  order: 4
type: "akathist"
---

## І҆́косъ в҃:

<red>Р</red>а́зꙋмꙋ пода́тисѧ на́мъ бжⷭ҇твенномꙋ помоли́сѧ, прпⷣбне са́вво: ты́ бо, бжⷭ҇твеннымъ сїѧ́ющи свѣ́томъ, со а҆́гг҃лы водворѧ́ешисѧ, прїимѝ ра́достнѡ похвалы̑ тебѣ̀ приносѧ́щихъ:

<red>Р</red>а́дꙋйсѧ, добродѣ́тельми пресїѧ́вый: ра́дꙋйсѧ, бл҃года́ть стѧжа́вый. Ра́дꙋйсѧ, чистоты̀ храни́телю: ра́дꙋйсѧ, безмо́лвїѧ люби́телю. Ра́дꙋйсѧ, бж҃їихъ даро́ванїй и҆сполне́нїе: ра́дꙋйсѧ, въ человѣцехъ чꙋ́дное ѹ҆дивле́нїе. Ра́дꙋйсѧ, трⷪ҇чнагѡ свѣ́та зри́телю: ра́дꙋйсѧ, бѣсѡ́въ ѹ҆страши́телю. Ра́дꙋйсѧ, къ подвигѡ́мъ проповѣ́дниче: ра́дꙋйсѧ, нбⷭ҇ный и҆сповѣ́дниче. Ра́дꙋйсѧ, ꙗ҆́кѡ печа̑ли ѿгонѧ́еши: ра́дꙋйсѧ, ꙗ҆́кѡ по́мощь подава́еши.

<red>Р</red>а́дꙋйсѧ, са́вво, новгородский чꙋдотво́рче.
