---
title: "Мл҃тва а҃"
navigation:
  key: akathists-savvavish-26
  title: "Мл҃тва а҃"
  parent: akathists-savvavish
  order: 26
type: "akathist"
---

## Мл҃тва а҃:

<versal>Ѽ</versal> вели́кїй ѹ҆го́дниче, пресла́вный чꙋдотво́рче и҆ ѡ҆би́тели сеѧ̀ бг҃одꙋхнове́нный наста́вниче, са́вво всебл҃же́нне, дꙋше́ю на нб҃сѝ прⷭ҇то́лꙋ всѣ́хъ цр҃ѧ̀ предстоѧ́й, тѣ́ломъ же во ст҃ѣ́й ѡ҆би́тели се́й почива́ѧй, и҆ разли̑чнаѧ чꙋдеса̀ повсю́дꙋ мл҃твами твои́ми соверша́ѧй. при́зри ми́лостивнѡ на лю́ди предстоѧ́щыѧ и҆ твоегѡ̀ ко гдⷭ҇ꙋ бг҃ꙋ хода́тайства во ѡ҆бдержа́щихъ нꙋжда́хъ просѧ́щыѧ: вси́ бо мы̀, по мно́жествꙋ грѣхѡ́въ на́шихъ, не то́чїю смѣ́емъ принестѝ когда̀ моле́бный гла́съ, но нижѐ возвѣстѝ ѻ҆че́съ свои́хъ на нб҃о: ты́ же, ꙗ҆́кѡ стѧжа́вый дерзнове́нїе, принесѝ за всѣ́хъ, къ честнѣ́й ра́цѣ твое́й притека́ющихъ, тє́плыѧ мл҃твы къ гдⷭ҇ꙋ, є҆́же и҆зба́витисѧ на́мъ ѿ гла́да, пото́па, трꙋ́са, ѻ҆гнѧ̀, меча̀ и҆ бра́ни, ѿ люде́й и҆ ѿ дїа́вола быва́ющїѧ, и҆ ѿ всѧ́кїѧ дꙋше́вныѧ и҆ тѣле́сныѧ болѣ́зни: да и҆зба́вившесѧ си́хъ и҆ рабо́тающе гдⷭ҇ꙋ, є҆мꙋ̀ же предстои́ши, вни́демъ въ неконча́емый поко́й и҆ просла́вимъ та́мѡ съ тобо́ю всѣ́хъ благи́хъ пода́телѧ бг҃а, всегда̀, ны́нѣ и҆ при́снѡ, и҆ во вѣ́ки вѣкѡ́въ. <red>А҆</red>ми́нь.
