---
title: "І҆́косъ є҆"
navigation:
  key: akathists-pitirimtamb-10
  title: "І҆́косъ є҆"
  parent: akathists-pitirimtamb
  order: 10
type: "akathist"
---

## І҆́косъ є҆:

<red>В</red>и́дѣлъ є҆сѝ, ѻ҆́ч҃е пїтѷрі́ме, твои́ма ѻ҆чи́ма ѹ҆го́дника бж҃їѧ проко́пїа, предстоѧ́ща пред̾ лице́мъ гдⷭ҇а и҆ къ немꙋ̀ молѧ́щасѧ си́це: безсме́ртный бж҃е, хвалꙋ̀ тебѣ̀ воздаю̀, цр҃ь бо є҆ди́нъ є҆сѝ всѣ̑мъ: поми́лꙋй дꙋ́шꙋ є҆гѡ̀ и҆ сподо́би сегѡ̀ црⷭ҇твїѧ нбⷭ҇нагѡ. Сегѡ̀ ра́ди и҆ мы̀ взыва́емъ къ тебѣ̀: не преста́й моли́тисѧ ѡ҆ всѣ́хъ на́съ кꙋ́пнѡ со проко́пїемъ бл҃же́ннымъ, да и҆ на́съ сподо́битъ гдⷭ҇ь дости́гнꙋти нбⷭ҇нагѡ црⷭ҇твїѧ. ѡ҆ се́мъ воздыха́юще, похва̑льнаѧ воспѣва́емъ тѝ:

<red>Р</red>а́дꙋйсѧ, ѻ҆чеса̀ твоѧ̑ всегда̀ на нб҃о возводи́вый: ра́дꙋйсѧ, сла́вꙋ нбⷭ҇нꙋю па́че всегѡ̀ возлюби́вый. Ра́дꙋйсѧ, непреста́нными мл҃твами се́рдце твоѐ ѡ҆ст҃и́вый: ра́дꙋйсѧ, мы́сль твою̀ въ бз҃ѣ ѹ҆тверди́вый. Ра́дꙋйсѧ, ꙗ҆́кѡ проко́пїа ст҃а́гѡ, мл҃твенника дерзнове́ннаго всегда̀ и҆мѣ́лъ є҆сѝ: ра́дꙋйсѧ, ꙗ҆́кѡ семꙋ̀ споспѣ́шествꙋ́ющꙋ, въ ра́дость гдⷭ҇а твоегѡ̀ вше́лъ є҆сѝ. Ра́дꙋйсѧ, ꙗ҆́кѡ въ ра́йскихъ ѡ҆би́телехъ ны́нѣ пребыва́еши: ра́дꙋйсѧ, ꙗ҆́кѡ ѿ го́рнихъ высо́тъ и҆ на́съ, многогрѣ́шныхъ, ми́лостивнѡ назира́еши.

<red>Р</red>а́дꙋйсѧ, ст҃и́телю пїтѷрі́ме, тамбо́вскїй чꙋдотво́рче.
