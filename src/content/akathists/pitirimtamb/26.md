---
title: "Мл҃тва"
navigation:
  key: akathists-pitirimtamb-26
  title: "Мл҃тва"
  parent: akathists-pitirimtamb
  order: 26
type: "akathist"
---

## Мл҃тва:

<versal>Ѽ</versal> вели́кїй ѹ҆го́дниче бж҃їй и҆ пресла́вный чꙋдотво́рче, ст҃и́телю пїтѷрі́ме! Къ тебѣ̀ смире́ннѡ припа́даемъ и҆ ѹ҆се́рднѡ мо́лимсѧ: ꙗ҆вѝ на́мъ, грѣ́шнымъ, любо́вь твою̀ ѻ҆те́ческꙋю и҆ многомо́щное твоѐ застꙋпле́нїе. Вѣ́рꙋемъ бо, ꙗ҆́кѡ ве́лїе дерзнове́нїе и҆́маши ко гдⷭ҇ꙋ и҆ ꙗ҆́кѡ мно́гѡ мо́жетъ предста́тельство твоѐ пред̾ прⷭ҇то́ломъ бла́гости є҆гѡ̀. Сохранѝ мл҃твами твои́ми цр҃ковь ст҃ꙋ́ю ѿ є҆ресе́й и҆ раско́лѡвъ, ѿ сꙋевѣ́рїѧ и҆ невѣ́рїѧ. и҆спросѝ на́мъ вѣ́рꙋ пра́вꙋ, наде́ждꙋ несомнѣ́ннꙋ, любо́вь нелицемѣ́рнꙋ, въ до́брыхъ дѣ́лѣхъ преспѣ́ѧнїе, во и҆скꙋше́нїѧхъ мꙋ́жество, въ ѕлострада́нїихъ терпѣ́нїе, въ моли́твахъ постоѧ́нство, ми́ръ и҆ бл҃гоꙋстрое́нїе странѣ̀ на́шей, здра́вїе же и҆ сп҃се́нїе лю́демъ є҆ѧ̀. При́зри ми́лостивнѡ на предстоѧщыѧ и҆ молѧ́щїѧсѧ пред̾ ст҃о́ю і҆кѡ́ною твое́ю и҆ всѧ̑ проше́нїѧ и҆́хъ во бла́го и҆спо́лни, и҆ всѣ̑мъ всѧ̑ въ жи́зни вре́меннѣй и҆ вѣ́чнѣй потрє́бнаѧ да́рꙋй, во сла́вꙋ ди́внагѡ во ст҃ы́хъ свои́хъ бг҃а, въ трⷪ҇цѣ сла́вимаго и҆ покланѧ́емаго, ѻ҆ц҃а̀ и҆ сн҃а и҆ ст҃а́гѡ дх҃а, ны́нѣ и҆ при́снѡ и҆ во вѣ́ки вѣкѡ́въ. <red>А҆</red>ми́нь.

{% illustration "small-ornaments/medallion-lukovich", "small" %}
