---
title: "І҆́косъ ѳ҃"
navigation:
  key: akathists-pitirimtamb-18
  title: "І҆́косъ ѳ҃"
  parent: akathists-pitirimtamb
  order: 18
type: "akathist"
---

## І҆́косъ ѳ҃:

<red>В</red>иті́йство человѣ́ческое не довлѣ́етъ ко прославле́нїю мно́гихъ чꙋде́съ твои́хъ, ст҃и́телю пїтѷрі́ме: но́ваѧ бо кꙋпе́ль сїлѡа́мскаѧ ѿкры́сѧ всѣ̑мъ стра́ждꙋщымъ во и҆сто́чницѣ твое́мъ, рꙋка́ма твои́ма и҆скопа́ннѣмъ: та́же и҆ ри́за твоѧ̀ честна́ѧ, на недꙋ́жныѧ полага́ема, да́рꙋетъ и҆мъ и҆сцѣле́нїе, и҆ гро́бъ тво́й ст҃ы́й ꙗ҆ви́сѧ вои́стинꙋ неѡскꙋ́днаѧ враче́бница: никто́же бо, съ вѣ́рою къ немꙋ̀ притека́ѧй, то́щъ и҆ неꙋтѣ́шенъ ѿхо́дитъ. сегѡ̀ ра́ди гла́сы хвале́бными тѧ̀ сла́вимъ:

<red>Р</red>а́дꙋйсѧ, врачꙋ̀ безме́здный, тꙋ́не врачєва́нїѧ всѣ̑мъ подава́ѧй: ра́дꙋйсѧ, сосꙋ́де драгоцѣ́нный, цѣле́бное мѵ́ро всѣ̑мъ вѣ̑рнымъ бога́тнѡ и҆злива́ѧй. Ра́дꙋйсѧ, глꙋхи́хъ слы́шанїе и҆ слѣпы́хъ прозрѣ́нїе: ра́дꙋйсѧ, хромы́хъ хожде́нїе и҆ слѧче́нныхъ и҆справле́нїе. Ра́дꙋйсѧ, разсла́бленныхъ ѹ҆крѣпи́телю: ра́дꙋйсѧ, бѣснова́тыхъ ѿ наси́лїѧ дїа́вольскагѡ свободи́телю. Ра́дꙋйсѧ, лишє́ннымъ смы́сла ѹ҆́мъ здра́вый подава́ѧй: ра́дꙋйсѧ, въ со́нїихъ и҆ видѣ́нїихъ по́мощь твою̀ ꙗ҆влѧ́ѧй.

<red>Р</red>а́дꙋйсѧ, ст҃и́телю пїтѷрі́ме, тамбо́вскїй чꙋдотво́рче.
