---
title: "І҆́косъ г҃"
navigation:
  key: akathists-josephvol-6
  title: "І҆́косъ г҃"
  parent: akathists-josephvol
  order: 6
type: "akathist"
---

## І҆́косъ г҃:

<red>Р</red>е́вность и҆мѣ́ѧй ѡ҆ соверше́ннѣмъ житїѝ хрⷭ҇тїа́нстѣмъ и҆ ѿ писа́нїй ѻ҆те́ческихъ наꙋче́нъ, є҆́же вда́ти себѐ въ послꙋша́нїе и҆скꙋ́снꙋ рꙋководи́телю и҆ наста́вникꙋ неле́стнꙋ, въ ю҆́ности роди́тели твоѧ̑ ѡ҆ста́вилъ є҆сѝ, прпⷣбне, и҆ положи́лъ є҆сѝ въ се́рдцы твое́мъ вопроси́ти дꙋхо́внаго ста́рца варсоно́фїа, да а҆́ще что̀ рече́тъ, бꙋ́ди то тебѣ̀, ꙗ҆́кѡ сло́во самагѡ̀ бг҃а, є҆́же и҆ сверши́сѧ во бл҃го́е бж҃їимъ ѹ҆строе́нїемъ; сегѡ̀ ра́ди, толи́кое вѣ́ры твоеѧ̀ ѹ҆пова́нїе ѹ҆блажа́юще, взыва́емъ тѝ:

<red>Р</red>а́дꙋйсѧ, ꙗ҆́кѡ любє́знаѧ и҆ кра̑снаѧ мі́ра сегѡ̀ презрѣ́лъ є҆сѝ. Ра́дꙋйсѧ, ꙗ҆́кѡ нбⷭ҇ныхъ и҆ нетлѣ́нныхъ жела́нїемъ вожделѣ́лъ є҆сѝ. Ра́дꙋйсѧ, внꙋ́треннею крⷭ҇та̀ хрⷭ҇то́ва красото́ю восхище́нный. Ра́дꙋйсѧ, си́лою свы́ше на трꙋ́дъ крⷭ҇тоноше́нїѧ ѡ҆блече́нный. Ра́дꙋйсѧ, во́лею тве́рдою во́ли своеѧ̀ ѿрекі́йсѧ. Ра́дꙋйсѧ, ѿсѣче́нїемъ страсте́й ѹ҆годи́вый бг҃ꙋ и҆ сп҃сы́йсѧ.

<red>Р</red>а́дꙋйсѧ, прпⷣбне ѻ҆́ч҃е і҆ѡ́сифе, бг҃омꙋ́дре, чꙋдотво́рче.
