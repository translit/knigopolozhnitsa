---
title: "І҆́косъ в҃і"
navigation:
  key: akathists-josephvol-24
  title: "І҆́косъ в҃і"
  parent: akathists-josephvol
  order: 24
type: "akathist"
---

## І҆́косъ в҃і:

<red>Т</red>ече́нїе житїѧ̀ скончава́ѧ въ трꙋдѣ́хъ и҆ мл҃твахъ, и҆ по́двизѣхъ бл҃гоче́стїѧ, завѣща̀ прпⷣбный неизмѣ́ннѡ храни́ти пре́данный и҆̀мъ ѹ҆ста́въ знамена́тельнѣ прире́къ: а҆́ще полꙋчꙋ̀ ѿ бг҃а ми́лость, то ѡ҆би́тель сїѧ̀ ничи́мже скꙋ́дна бꙋ́детъ, и҆ та́кѡ, завѣ́сꙋ пло́ти ѿложи́въ, ѿы́де ко гдⷭ҇ꙋ и҆ по си́хъ и҆сцѣлє́нїѧ подава́ше больны́мъ, приходѧ́щимъ съ мл҃твою къ є҆гѡ̀ моще́мъ. Сегѡ̀ ра́ди прино́симъ є҆мꙋ̀ похвалє́нїѧ такѡва́ѧ:

<red>Р</red>а́дꙋйсѧ, чистоты̀ дꙋше́вныѧ храни́телю нелицемѣ́рный. Ра́дꙋйсѧ, и҆́стинный ра́бе хрⷭ҇то́въ благі́й и҆ вѣ́рный. Ра́дꙋйсѧ, стрѣла́ми вра́жїихъ навѣ̑тъ неꙋѧзви́мый. Ра́дꙋйсѧ, сп҃са́емыхъ вождю̀ непобѣди́мый. Ра́дꙋйсѧ, досточꙋ́дный ѻ҆́бразе терпѣ́нїѧ. Ра́дꙋйсѧ, наста́вниче неле́стнагѡ бл҃гоговѣ́нїѧ. Ра́дꙋйсѧ, и҆ по ѿше́ствїи ѡ҆би́тель твою̀ соблюда́ѧй. Ра́дꙋйсѧ, молѧ́щимсѧ бл҃гопотрє́бнаѧ подава́ѧй. Ра́дꙋйсѧ, ѿ гдⷭ҇а вѣне́цъ пра́вды воспрїѧ́вый. Ра́дꙋйсѧ, сла́вою чꙋдотворе́нїй просїѧ́вый.

<red>Р</red>а́дꙋйсѧ, прпⷣбне ѻ҆́ч҃е і҆ѡ́сифе, бг҃омꙋ́дре, чꙋдотво́рче.
