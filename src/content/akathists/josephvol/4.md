---
title: "І҆́косъ в҃"
navigation:
  key: akathists-josephvol-4
  title: "І҆́косъ в҃"
  parent: akathists-josephvol
  order: 4
type: "akathist"
---

## І҆́косъ в҃:

<red>Р</red>азꙋмѣ́въ ѿ писа́нїй ѻ҆те́ческихъ бл҃ги́хъ мі́ра сегѡ̀ тщетꙋ̀, и҆схо́дъ же ѿ вре́меннаго сегѡ̀ житїѧ̀ непреста́ннѡ помышлѧ́ѧ и҆ пребыва́ѧ при́снѡ въ сокрове́ннѣмъ по́двизѣ мл҃твы, ника́коже се́рдцемъ прилѣпи́лсѧ є҆сѝ къ сꙋ́щимъ ѿ мі́ра, ра́звѣ то́чїю къ є҆ди́номꙋ досто́йнѣйшемꙋ ѿ свє́рстникъ твои́хъ, съ ни́мже и҆ пꙋ́ть бг҃оꙋго́днагѡ и҆́ноческаго житїѧ̀ ѿ дне́й ѻ҆́трочества пред̾избра́лъ є҆сѝ, прпⷣбне. Тѣ́мже ѹ҆блажа́емъ тѧ̀ си́це:

<red>Р</red>а́дꙋйсѧ, цвѣ́те бл҃гоꙋха́нный до́брагѡ воспита́нїѧ. Ра́дꙋйсѧ, сосꙋ́де бж҃е́ственнагѡ и҆збра́нїѧ. Ра́дꙋйсѧ, въ ра́зꙋмѣ бг҃омъ просвѣще́нный. Ра́дꙋйсѧ, се́рдцемъ въ бзѣ ѹ҆твержде́нный. Ра́дꙋйсѧ, ѻ҆́бразе содрꙋ́жества непоро́чнагѡ и҆ неле́стнагѡ. Ра́дꙋйсѧ, вседꙋше́внѣ взыска́вый црⷭ҇твїѧ нбⷭ҇нагѡ.

<red>Р</red>а́дꙋйсѧ, прпⷣбне ѻ҆́ч҃е і҆ѡ́сифе, бг҃омꙋ́дре, чꙋдотво́рче.
