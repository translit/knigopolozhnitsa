---
title: "Мл҃тва а҃"
navigation:
  key: akathists-josephvol-26
  title: "Мл҃тва а҃"
  parent: akathists-josephvol
  order: 26
type: "akathist"
---

## Мл҃тва а҃:

<versal>Ѽ</versal> вели́кїй наста́вниче, ревни́телю и҆ ѹ҆чи́телю правосла́вныѧ вѣ́ры, ст҃е премꙋ́дре і҆ѡ́сифе! Прїимѝ моле́нїе на́съ, грѣ́шныхъ, тебѣ̀ приноси́мое, и҆ те́плымъ предста́тельствомъ ѹ҆молѝ въ трⷪ҇цѣ сла́вимаго бг҃а, да ниспо́слетъ бога̑тыѧ своѧ̑ ми́лости на́мъ, грѣ̑шнымъ, да ѹ҆тверди́тъ во ст҃ѣ́й свое́й правосла́внѣй це́ркви пра́вꙋю вѣ́рꙋ и҆ бл҃гоче́стїе: па́стырємъ є҆ѧ̀ да пода́стъ ст҃ꙋ́ю ре́вность ѡ҆ сп҃се́нїи слове́снагѡ ста́да, ꙗ҆́кѡ да вѣ́рꙋющихъ соблюдꙋ́тъ, невѣ́рꙋющихъ же и҆ ѿпа́дшихъ ѿ и҆́стинныѧ вѣры вразꙋмѧ́тъ и҆ ѡ҆братѧ́тъ. Всѣ̑мъ же на́мъ и҆спросѝ всѧ̑ бл҃гопотрє́бнаѧ во вре́меннемъ се́мъ житїѝ и҆ полє́знаѧ къ вѣ́чномꙋ сп҃се́нїю на́шемꙋ. Помѧнѝ ста́до твоѐ, є҆́же собра́лъ є҆сѝ, не забꙋ́ди посѣща́ти ча́дъ твои́хъ и҆, ꙗ҆́кѡ чадолюби́вый ѻ҆те́цъ, не пре́зри, нижѐ ѿри́ни молє́нїѧ на̑ша, но воздѣжѝ рꙋ́це твоѝ мл҃твеннѣи ко гдⷭ҇ꙋ бг҃ꙋ, да ѿложи́тъ пра́вѣдный гнѣ́въ сво́й, дви́жимый на ны̀, и҆ и҆зба́витъ на́съ ѿ вра̑гъ ви́димыхъ и҆ неви́димыхъ, ѿ гла́да, пото́па, меча̀, смертоно́сныѧ ꙗ҆́звы, наше́ствїѧ и҆ноплеме́нныхъ и҆ междоꙋсо́бныѧ бра́ни. Є҆́й, премилосе́рдый застꙋ́пниче на́шъ, пресла́вный чꙋдотво́рче, всѣ́хъ на́съ ѹ҆пра́ви въ ми́рѣ и҆ покаѧ́нїи сконча́ти живо́тъ на́шъ и҆ пресели́тисѧ со ѹ҆пова́нїемъ въ бл҃жє́ннаѧ нѣ̑дра а҆враа́мѡвы, и҆дѣ́же непреста́ннѡ славосло́витсѧ всепѣ́тое и҆́мѧ ѻ҆́ц҃а̀ и҆ сн҃а, и҆ ст҃а́гѡ дх҃а. <red>А҆</red>ми́нь.
