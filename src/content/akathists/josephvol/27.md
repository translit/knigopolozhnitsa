---
title: "Мл҃тва в҃"
navigation:
  key: akathists-josephvol-27
  title: "Мл҃тва в҃"
  parent: akathists-josephvol
  order: 27
type: "akathist"
---

## Мл҃тва в҃:

<versal>Ѽ</versal> пребл҃же́нне и҆ присносла́вне ѻ҆́ч҃е на́шъ і҆ѡ́сифе! Вѣ́дꙋще твое́ ве́лїе къ бг҃ꙋ дерзнове́нїе и҆ къ твоемꙋ̀ застꙋпле́нїю прибѣга́юще, въ сокрꙋше́нїи се́рдца мо́лимъ тѧ̀, ѡ҆зарѝ на́съ свѣ́томъ дарова́нныѧ тебѣ̀ бл҃года́ти и҆ мл҃твами твои́ми помозѝ на́мъ бꙋ́рное мо́ре житїѧ̀ сегѡ̀ прейтѝ безмѧте́жно и҆ приста́нища сп҃се́нїѧ небла́зненнѡ дости́гнꙋти: порабоще́ни бо сꙋ́ще сꙋ́етными, и҆ грѣхолюби́ви, и҆ не́мощни є҆́же ѿ ѡ҆быше́дшихъ на́съ ѕѡ́лъ возни́кнꙋти, къ комꙋ̀ прибѣ́гнемъ, а҆́ще не къ тебѣ̀, ꙗ҆ви́вшемꙋ неѡскꙋдѣва́емое бг҃а́тство ми́лости въ земнѣ́мъ житїѝ твоемъ. Вѣ́рꙋемъ же, ꙗ҆́кѡ и҆ по ѿше́ствїи твое́мъ множа́йшее стѧжа́лъ є҆сѝ дарова́нїе милосе́рдовати бѣ́дствꙋющимъ. Тѣ́мже ѹ҆́бѡ, припа́дающе ны́нѣ къ цѣльбоно́сней і҆кѡ́нѣ твое́й, ѹ҆миле́ннѡ про́симъ тѧ̀, ст҃че бж҃їй: са́мъ и҆скꙋше́нъ бы́въ, помозѝ и҆ на́мъ, и҆скꙋша́ємымъ: посто́мъ и҆ бдѣ́нїемъ попра́вый си́лꙋ де́мѡнскꙋю, и҆ на́съ ѿ нападе́нїй вра́жїихъ защитѝ, препита́вый гла́домъ погиба́ющихъ, и҆ на́мъ и҆спросѝ ѹ҆ гдⷭ҇а и҆з̾ѡби́лїе плодѡ́въ земны́хъ и҆ всѧ̑ ꙗ҆́же ко сп҃се́нїю потрє́бнаѧ: посрами́вый є҆рети́чєскаѧ мꙋдрова̑нїѧ, цр҃ковь ст҃ꙋ́ю ѿ є҆́ресей и҆ раско́лѡвъ, и҆ смꙋще́нїй мл҃твами твои́ми ѡ҆градѝ: да то́жде мꙋ́дрствꙋемъ всѝ, є҆ди́немъ се́рдцемъ сла́вѧще ст҃ꙋ́ю, є҆диносꙋ́щнꙋю, животворѧ́щꙋю и҆ нераздѣ́льнꙋю трⷪ҇цꙋ, ѻ҆ц҃а̀ и҆ сн҃а и҆ ст҃а́гѡ дх҃а, во всѧ̑ вѣ́ки. <red>А҆</red>ми́нь.

{% illustration "small-ornaments/ornament-from-12th-century-armenian-gospel-crider", "small" %}
