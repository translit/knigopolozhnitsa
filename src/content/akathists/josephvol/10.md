---
title: "І҆́косъ є҃"
navigation:
  key: akathists-josephvol-10
  title: "І҆́косъ є҃"
  parent: akathists-josephvol
  order: 10
type: "akathist"
---

## І҆́косъ є҃:

<red>И҆</red>мы́й во ѡ҆би́тели ѻ҆смьна́десѧть лѣ́тъ житїѧ̀ въ послꙋша́нїи, бдѣ́нїи, поще́нїи и҆ наꙋче́нїи писа́нїємъ ст҃ы́хъ и҆ дх҃оно́сныхъ ѻ҆тє́цъ, є҆гда̀ наста̀ ча́съ бл҃же́нныѧ кончи́ны прпⷣбнагѡ пафнꙋ́тїа, нача́льствовати по не́мъ, а҆́ще и҆ не хотѧ́й, призва́нъ бы́лъ є҆сѝ и҆ во пресвѵ́тера поста́вленъ, да ѹ҆пра́виши до́брѣ со́бранное ста́до хрⷭ҇то́во; ты́ же вма́лѣ нача́льствовавъ, па́ки ѹ҆правлѧ́емъ восхотѣ́лъ є҆сѝ бы́ти, да прїꙋмно́жиши добродѣ́телей нетлѣ̑ннаѧ сокрѡ́вища. Тѣ́мже, дивѧ́щесѧ ре́вностномꙋ добротолю́бїю и҆ смиренномꙋ́дрїю твоемꙋ̀, вопїе́мъ тѝ:

<red>Р</red>а́дꙋйсѧ, лишє́нїи тѣле́сными мнѡ́га бла́га дꙋхѡ́внаѧ собра́вый. Ра́дꙋйсѧ, нището́ю дарова̑нїѧ нбⷭ҇наѧ стѧжа́вый. Ра́дꙋйсѧ, молча́нїѧ и҆зрѧ́дный храни́телю. Ра́дꙋйсѧ, стро́гїй ѹ҆ста́вѡвъ и҆́ноческихъ блюсти́телю. Ра́дꙋйсѧ, болѧ́щимъ, ꙗ҆́кѡ бра́тїи хрⷭ҇то́вой, послꙋжи́вый. Ра́дꙋйсѧ, высо́кїй ѻ҆́бразъ любвѐ сыно́внїѧ ꙗ҆ви́вый. Ра́дꙋйсѧ, вла́сти над̾ дрꙋги́ми и҆ че́сти ѹ҆клони́выйсѧ. Ра́дꙋйсѧ, па́ки, ꙗ҆́кѡ слꙋга̀ незна́емь, во ѡ҆би́тель кѷри́лловꙋ всели́выйсѧ. Ра́дꙋйсѧ, та́мѡ бра̑шна ѹ҆готовлѧ́ти ѡ҆предѣле́нный. Ра́дꙋйсѧ, и҆ въ рꙋ́бище ра́бстѣмъ позна́нный и҆ ѡ҆бличе́нный.

<red>Р</red>а́дꙋйсѧ, прпⷣбне ѻ҆́ч҃е і҆ѡ́сифе, бг҃омꙋ́дре, чꙋдотво́рче.
