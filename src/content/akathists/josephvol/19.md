---
title: "Конда́къ і҃"
navigation:
  key: akathists-josephvol-19
  title: "Конда́къ і҃"
  parent: akathists-josephvol
  order: 19
type: "akathist"
---

## Конда́къ і҃:

<red>Н</red>овоꙋстро́еннꙋ ѡ҆би́тель прпⷣбнаго і҆ѡ́сифа и҆спыта̀ гдⷭ҇ь посѣще́нїемъ гнѣ́ва своегѡ̀, кꙋ́пнѡ же и҆ ми́лости: за грѣхѝ бо людскі̑ѧ гла́дъ крѣ́покъ наведѐ на зе́млю волокола́мскꙋ и҆ на всѧ̑ ѡ҆крє́стныѧ вє́си, ꙗ҆́кѡ мнѡ́гимъ люде́мъ безго́днѡ погиба́ти. Прпⷣный же, ѹ҆вѣ́дѣвъ сїѧ̑, ѹ҆сꙋгꙋ́би во ѡ҆би́тели моле́нїе и҆ ѿве́рзе жи̑тницы тоѧ̀ а҆́лчꙋщимъ: разда́въ же всѧ̑ сꙋ̑щаѧ и҆ не могі́й ктомꙋ̀ не то́чїю ты́сѧщъ прише́дшагѡ наро́да, но нижѐ бра́тїи своеѧ̀ препита́ти, посла̀ заимова́ти на ѡ҆би́тель сребро̀ и҆ кꙋ́плю дѣ́ѧй сѣ́менъ хлѣ́бныхъ, ника́коже ѡ҆ста́ви тре́бꙋющїѧ погиба́ти гла́домъ, дѣ́темъ же и҆̀хъ ма̑лымъ ѻ҆со́бь созда̀ до́мъ, до́ндеже держа́вный бл҃гочести́вый ца́рь васі́лїй, слы́шавъ сїѧ̑, внеза́пꙋ прїи́де во ѡ҆би́тель и҆ дарова̀ довѡ́льнаѧ ко призрѣ́нїю бѣ́дствꙋющихъ, и҆̀же, ви́дѧще въ се́мъ милосе́рдꙋющꙋю рꙋ́кꙋ бж҃їю, во ѹ҆миле́нїи се́рдецъ вознесо́ша хвале́бный гла́съ бг҃ꙋ: <red>А҆</red>ллилꙋ́їа.
