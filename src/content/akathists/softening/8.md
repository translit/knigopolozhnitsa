---
title: "І҆́косъ д҃"
navigation:
  key: akathists-softening-8
  title: "І҆́косъ д҃"
  parent: akathists-softening
  order: 8
type: "akathist"
---

## І҆́косъ д҃:

<red>Ѹ҆</red>слы́ша мт҃и бж҃їѧ, ꙗ҆́кѡ і҆и҃съ прохожда́ше всю̀ галїле́ю, ѹ҆ча̀ на со́нмищахъ и҆̀хъ, проповѣ́даѧ є҆ѵⷢ҇лїе црⷭ҇твїѧ и҆ и҆сцѣлѧ́ѧ всѧ̑къ недꙋ́гъ и҆ всѧ́кꙋ ꙗ҆́звꙋ въ лю́дѣхъ: и҆ и҆зы́де слꙋ́хъ по все́й сі́рїи, и҆ приведо́ша къ немꙋ̀ болѧ́щїѧ разли́чными недꙋ́ги и҆ страстьмѝ ѡ҆держи́мыѧ и҆ бѣса́ми, и҆ разсла́бленныѧ, и҆ и҆сцѣлѧ́ше и҆̀хъ. Ты́ же, мт҃и бж҃їѧ, вѣ́дꙋщи прⷪ҇рочества, скорбе́ла є҆сѝ се́рдцемъ, познава́ѧ, ꙗ҆́кѡ вско́рѣ прїи́детъ ча́съ, є҆гда̀ сн҃ъ тво́й принесе́тъ себѐ въ же́ртвꙋ за грѣхѝ мі́ра. Тѣ́мже ѹ҆блажа́емъ тѧ̀, многострада́льнаѧ мт҃и бж҃їѧ, вопїю́ще:

<red>Р</red>а́дꙋйсѧ, сн҃а своегѡ̀ на слꙋже́нїе наро́дꙋ і҆ꙋде́йскомꙋ ѿда́вшаѧ. Ра́дꙋйсѧ, ско́рбнаѧ се́рдцемъ, но поко́рнаѧ во́лѣ бж҃їей. Ра́дꙋйсѧ, мі́ръ ѿ пото́па грѣхо́внагѡ спа́сшаѧ. Ра́дꙋйсѧ, главꙋ̀ дре́внѧгѡ ѕмі́ѧ сте́ршаѧ. Ра́дꙋйсѧ, себѣ̀ въ же́ртвꙋ жи́вꙋ бг҃ꙋ прине́сшаѧ. Ра́дꙋйсѧ, гдⷭ҇ь бо съ тобо́ю, бл҃гослове́ннаѧ.

<red>Р</red>а́дꙋйсѧ, многоско́рбнаѧ мт҃и бж҃їѧ, печа́ль на́шꙋ въ ра́дость претворѧ́ющаѧ.
