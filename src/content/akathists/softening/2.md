---
title: "І҆́косъ а҃"
navigation:
  key: akathists-softening-2
  title: "І҆́косъ а҃"
  parent: akathists-softening
  order: 2
type: "akathist"
---

## І҆́косъ а҃:

<red>А҆́</red>гг҃лъ, возвѣсти́вый па́стырємъ виѳлее́мстѣмъ ѡ҆ рождествѣ̀ спⷭ҇телѧ мі́ра, и҆ съ ни́мъ мно́жествѡ нбⷭ҇ныхъ си́лъ восхвали́ша бг҃а, пою́ще: сла́ва въ вы́шнихъ бг҃ꙋ, и҆ на землѝ ми́ръ, въ чл҃вѣ́цѣхъ бл҃говоле́нїе. Ты́ же, мт҃и бж҃їѧ, не и҆мѣ́вшаѧ гдѣ̀ главꙋ̀ преклони́ти, занѐ не бѣ̀ мѣ́ста во ѻ҆би́телѣхъ, родѝ сн҃а своегѡ̀ пе́рвенца въ верте́пѣ и҆, пови́въ є҆гѡ̀ пелена́ми, положѝ въ ꙗ҆́слѣхъ: тѣ́мъ ско́рбь се́рдца твоегѡ̀ познава́ѧ, вопїе́мъ тѝ:

<red>Р</red>а́дꙋйсѧ, дыха́нїемъ свои́мъ сн҃а своегѡ̀ возлю́бленнагѡ согрѣ́вшаѧ. Ра́дꙋйсѧ, предвѣ́чнагѡ млⷣнца пелена́ми пови́вшаѧ. Ра́дꙋйсѧ, носи́телѧ вселе́нныѧ млеко́мъ свои́мъ пита́вшаѧ. Ра́дꙋйсѧ, верте́пъ въ нб҃о ѡ҆брати́вшаѧ. Ра́дꙋйсѧ, прⷭ҇то́ломъ херꙋві̑мскимъ содѣ́лавшаѧсѧ. Ра́дꙋйсѧ, въ рождествѣ̀ и҆ по рождествѣ̀ дв҃ою пребы́вшаѧ.

<red>Р</red>а́дꙋйсѧ, многоско́рбнаѧ мт҃и бж҃їѧ, печа́ль на́шꙋ въ ра́дость претворѧ́ющаѧ.
