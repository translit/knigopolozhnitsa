---
title: "Конда́къ а҃і"
navigation:
  key: akathists-softening-21
  title: "Конда́къ а҃і"
  parent: akathists-softening
  order: 21
type: "akathist"
---

## Конда́къ а҃і:

<red>П</red>ѣ́нїе всеꙋмиле́нное прино́симъ спⷭ҇телю мі́ра, на во́льное страда́нїе ше́дшꙋ и҆ крⷭ҇тъ сво́й не́сшꙋ на голго́ѳꙋ, да пропнꙋ́тъ є҆гѡ̀: стоѧ́хꙋ при крⷭ҇тѣ̀ і҆и҃совѣ мт҃и є҆гѡ̀, мр҃і́ѧ клеѡ́пова и҆ мр҃і́ѧ магдали́на. І҆и҃съ же, ви́дѣвъ мт҃рь и҆ ѹ҆ченика̀ стоѧ́ща, є҆го́же люблѧ́ше, глаго́ла мт҃ри свое́й: же́но, сѐ, сы́нъ тво́й. Пото́мъ глаго́ла ѹ҆ченикꙋ̀: сѐ, мт҃и твоѧ̀. И҆ ѿ тогѡ̀ часа̀ поѧ́тъ ю҆̀ ѹ҆чени́къ во своѧ̑ сѝ. Ты́ же, мт҃и бж҃їѧ, ви́дѧ на крⷭ҇тѣ̀ сн҃а и҆ гдⷭ҇а своегѡ̀ терза́ющисѧ, вопїѧ́ла є҆сѝ го́рцѣ: <red>А҆</red>ллилꙋ́їа.
