---
title: "Мл҃тва а҃"
navigation:
  key: akathists-childasst-26
  title: "Мл҃тва а҃"
  parent: akathists-childasst
  order: 26
type: "akathist"
---

## Мл҃тва а҃:

<versal>П</versal>рїимѝ, гпⷭ҇же бг҃ороди́тельнице, сле́знаѧ моле́нїѧ рабѡ́въ твои́хъ, къ тебѣ̀ притека́ющихъ. Зри́мъ тѧ̀ на ст҃ѣ́й і҆кѡ́нѣ во чре́вѣ носѧ́щꙋю сн҃а твоегѡ̀ и҆ бг҃а на́шегѡ, гдⷭ҇а і҆и҃са хрⷭ҇та̀. А҆́ще и҆ безболѣ́зненнѡ родила̀ є҆сѝ є҆гѡ̀, ѻ҆ба́че мт҃рнїѧ ско́рби вѣ́си и҆ не́мощи сынѡ́въ и҆ дще́рей чл҃вѣ́ческихъ зри́ши. Тѣ́мже те́плѣ припа́дающе къ цѣльбоно́сномꙋ ѻ҆́бразꙋ твое́мꙋ, и҆ ѹ҆миле́ннѡ се́й лобыза́юще, мо́лимъ тѧ̀, всемлⷭ҇тиваѧ влⷣчице: на́съ грѣ́шныхъ ѡ҆сꙋжде́нныхъ въ болѣ́знехъ роди́ти и҆ въ печа́лехъ пита́ти ча̑да на́ша, млⷭ҇тивнѡ пощадѝ и҆ сострада́тельнѡ застꙋпѝ, младе́нцы же на́ша, та́кожде и҆ роди́вшїѧ и҆̀хъ, ѿ тѧ́жкагѡ недꙋ́га и҆ го́рькїѧ ско́рби и҆зба́ви. Да́рꙋй и҆̀мъ здра́вїе и҆ бл҃гопо́мощїе, да и҆ пита́емїи ѿ си́лы въ си́лꙋ возраста́ти бꙋ́дꙋтъ, и҆ пита́ющїѧ и҆̀хъ и҆спо́лнѧтсѧ ра́достїю и҆ ѹ҆тѣше́нїемъ, ꙗ҆́кѡ да и҆ ны́нѣ предста́тельствомъ твои́мъ и҆з̾ ѹ҆́стъ младе́нєцъ и҆ ссꙋ́щихъ гдⷭ҇ь совѣрши́тъ хвалꙋ̀ свою̀. Ѽ, мт҃и сн҃а бж҃їѧ. Ѹ҆млⷭ҇рдисѧ на ма́тери сынѡ́въ чл҃вѣ́ческихъ и҆ на немощны́ѧ лю́ди твоѧ̀: постига́ющїѧ на́съ болѣ́зни ско́рѡ и҆сцѣлѝ, належа́щыѧ на на́съ ско́рби и҆ печа́ли ѹ҆толѝ, и҆ не пре́зри сле́зъ и҆ воздыха́нїй рабѡ́въ твои́хъ. Ѹ҆слы́ши на́съ въ де́нь ско́рби пред̾ і҆кѡ́ною твое́ю припа́дающихъ, и҆ въ де́нь ра́дости и҆ и҆збавле́нїѧ прїимѝ бл҃года́рнаѧ хвале́нїѧ серде́цъ на́шихъ. Вознесѝ мольбы̀ на́ша ко прⷭ҇то́лꙋ сн҃а твоегѡ̀ и҆ бг҃а на́шегѡ, да млⷭ҇тивъ бꙋ́детъ ко грѣхѡ́мъ и҆ не́мощемъ на́шимъ и҆ проба́витъ млⷭ҇ть свою̀ вѣ́дꙋщимъ и҆́мѧ є҆гѡ̀, ꙗ҆́кѡ да и҆ мы̀, и҆ ча́да на́ша, просла́вимъ тѧ̀, млⷭ҇рднꙋю застꙋ́пницꙋ и҆ вѣ́рнꙋю наде́ждꙋ ро́да на́шегѡ, во вѣ́ки вѣкѡ́въ. <red>А҆</red>ми́нь.
