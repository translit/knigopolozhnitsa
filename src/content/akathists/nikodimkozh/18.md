---
title: "І҆́косъ ѳ҃"
navigation:
  key: akathists-nikodimkozh-18
  title: "І҆́косъ ѳ҃"
  parent: akathists-nikodimkozh
  order: 18
type: "akathist"
---

## І҆́косъ ѳ҃:

<red>В</red>иті́и премꙋ́дрїи высотꙋ̀ твои́хъ подвигѡ́въ всю́дꙋ возвѣсти́ша, прпⷣбне, тѣ́мже и҆ первост҃и́тель цр҃кве да́ромъ свои́мъ смире́нїе твоѐ че́ствовати хотѧ́ше. Мы́ же, добродѣ́тєли твоѧ̑ воспѣва́юще, въ похвалꙋ̀ тебѣ̀ сїѧ̑ вопїе́мъ:

<red>Р</red>а́дꙋйсѧ, и҆з̾ пꙋсты́ни, ꙗ҆́кѡ со́лнце свѣ́тлое, всѧ̑ ѡ҆сїѧ́вый: ра́дꙋйсѧ, ѿ патрїа́рха ѹ҆бл҃же́нный. Ра́дꙋйсѧ, тѣ́мъ не возгордѣ́выйсѧ: ра́дꙋйсѧ, молє́нїѧ и҆ воздержа́нїе ѹ҆сꙋгꙋ́бивый. Ра́дꙋйсѧ, четы́редесѧть дне́й и҆ но́щїй въ пеще́рѣ моли́выйсѧ, ничи́мже пита́ѧсѧ: ра́дꙋйсѧ, славосло́вїемъ непреста́ннымъ а҆́гг҃лѡмъ ѹ҆подо́бивыйсѧ. Ра́дꙋйсѧ, лю́тость ѕвѣре́й ди́вїихъ бл҃гостїю свое́ю ѹ҆кроти́вый: ра́дꙋйсѧ, ꙗ҆́кѡ є҆лє́ни мно́жицею прихожда́хꙋ, молѧ́щꙋ ти сѧ, и҆ хожда́хꙋ ѡ҆́крестъ тебє̀, ника́коже боѧ́щесѧ. Ра́дꙋйсѧ, три́десѧть лѣ́тъ въ пꙋсты́ни непреткнове́ннѡ пожи́вый: ра́дꙋйсѧ, ѡ҆скꙋдѣ́вшꙋ тѝ послѣдѝ си́лами, ликѡ́мъ нбⷭ҇нымъ восхотѣ́вый приложи́тисѧ. Ра́дꙋйсѧ, къ семꙋ̀ дꙋ́шꙋ по́двигѡмъ дѡ́брымъ пред̾ѡчи́стивый.

<red>Р</red>а́дꙋйсѧ, нїкоди́ме, ско́рый на́шъ помо́щниче, кожеезе́рский чꙋдотво́рче.
