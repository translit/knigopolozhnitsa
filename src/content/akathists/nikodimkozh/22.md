---
title: "І҆́косъ а҃і"
navigation:
  key: akathists-nikodimkozh-22
  title: "І҆́косъ а҃і"
  parent: akathists-nikodimkozh
  order: 22
type: "akathist"
---

## І҆́косъ а҃і:

<red>Ꙗ҆́</red>кѡ свѣтопрїе́мнаѧ свѣща̀, ѹ҆́глемъ блгⷣти бж҃їѧ возжже́ннаѧ, ѡ҆зари́лъ є҆сѝ, прпⷣбне нїкоди́ме, чꙋдесы̀ твои́ми ѡ҆би́тель кожеезе́рскꙋю, въ не́йже и҆ цѣльбонѡ́сныѧ твоѧ̑ мо́щи сла́внѡ почива́ютъ. Тѣ́мже ра́достнѡ вопїе́мъ тѝ:

<red>Р</red>а́дꙋйсѧ, до́брый во́ине, ѿ хрⷭ҇та̀ вѣнце́мъ сла́вы ѹ҆вѧзе́нный: ра́дꙋйсѧ, ꙗ҆́кѡ по прише́ствїи во ѡ҆би́тель, бл҃гослове́нїе твоѐ а҆́ки да́ръ бжⷭ҇твенный прїе́млѧ, кі́йждо ѹ҆поко́ити тѧ̀ хотѧ́ше. Ра́дꙋйсѧ, въ ке́ллїи пꙋ́стѣ ѹ҆едине́нїѧ ра́ди водвори́выйсѧ: ра́дꙋйсѧ, въ недꙋ́зѣхъ са́мъ себѐ послꙋжи́вый. Ра́дꙋйсѧ, ча́стымъ прїѧ́тїемъ ст҃ы́хъ та́инъ со хрⷭ҇то́мъ сочета́выйсѧ: ра́дꙋйсѧ, не́мощенъ сы́й ѿ мл҃твы ника́коже преста́вый. Ра́дꙋйсѧ, во ѱалмопѣ́нїи къ бг҃ꙋ ѿше́дый: ра́дꙋйсѧ, бл҃гоꙋха́нїѧ ди́внагѡ и҆сто́чниче. Ра́дꙋйсѧ, ст҃ы̑ѧ бо мо́щи твоѧ̑, ꙗ҆́кѡ зна́мѧ побѣ́дное, и҆́нокѡмъ ꙗ҆ви́шасѧ: ра́дꙋйсѧ, и҆ по ѿше́ствїи твое́мъ на́съ не ѡ҆ставлѧ́ѧй. Ра́дꙋйсѧ, подвиза́ющымсѧ ѡ҆ сп҃се́нїи неви́димый споспѣ́шниче.

<red>Р</red>а́дꙋйсѧ, нїкоди́ме, ско́рый на́шъ помо́щниче, кожеезе́рский чꙋдотво́рче.
