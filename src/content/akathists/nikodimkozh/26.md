---
title: "Мл҃тва"
navigation:
  key: akathists-nikodimkozh-26
  title: "Мл҃тва"
  parent: akathists-nikodimkozh
  order: 26
type: "akathist"
---

## Мл҃тва:

<versal>Ѽ</versal> прпⷣбне и҆ бг҃оносне ѻ҆́ч҃е на́шъ нїкоди́ме! Ве́лїе и҆мѣ́ѧ къ бг҃ꙋ дерзнове́нїе, моли́сѧ вы́нꙋ ѡ҆ всѣ́хъ на́съ, занѐ бꙋ́рѧ мно́гихъ бѣ́дъ и҆ скорбе́й ѡ҆бде́ржитъ ны̀: недꙋ́зи тѣле́снїи, болѣ̑зни дꙋшє́внїи, приражє́нїѧ вра̑жїѧ ѡ҆бꙋрева́ютъ ны̀. Хо́дитъ бо вра́гъ на́шъ, и҆скі́й кого̀ поглоти́ти, и҆ є҆жеча́снѡ ѿ тогѡ̀ ѹ҆ловлѧ́емсѧ: ѡ҆ сп҃се́нїи же свое́мъ нерадѧ́ще, нѣ́смы досто́йни воззрѣ́ти на высотꙋ̀ нбⷭ҇нꙋю. Но ты̀ бꙋ́ди на́мъ помо́щникъ ско́рый и҆ и҆зба́витель: ꙗ҆́кѡ са́мъ и҆скꙋше́нъ бы́въ ѿ врага̀, побѣди́въ же сего̀ до́блественнѣ, вразꙋмѝ ны̀, да разꙋмѣ́емъ тогѡ̀ ко́вы и҆ приражє́нїѧ. Пода́ждь ѹ҆̀бо на́мъ па́мѧть сме́ртнꙋю, сле́зы покаѧ́нїѧ и҆ наде́ждꙋ сп҃се́нїѧ: да не во ѿча́ѧнїе впаде́мъ, нижѐ де́рзостнымъ на млⷭ҇рдїе бж҃їе ѹ҆пова́нїемъ, во грѣсѣ́хъ же пребыва́нїемъ въ конє́цъ себѐ погꙋби́мъ, но да бꙋ́детъ на́мъ па́мѧть грѣхѡ́въ на́шихъ во и҆сто́чникъ те́плыхъ сле́зъ и҆ сокрꙋше́нїѧ серде́чногѡ, млⷭ҇рдїе же бж҃їе и҆ блгⷣть є҆гѡ̀, мл҃твами твои́ми, во сп҃се́нїе на́ше, ны́нѣ и҆ при́снѡ и҆ во вѣ́ки вѣкѡ́въ. <red>А҆</red>ми́нь.

{% illustration "small-ornaments/medallion-lukovich", "small" %}
