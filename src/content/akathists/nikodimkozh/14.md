---
title: "І҆́косъ з҃"
navigation:
  key: akathists-nikodimkozh-14
  title: "І҆́косъ з҃"
  parent: akathists-nikodimkozh
  order: 14
type: "akathist"
---

## І҆́косъ з҃:

<red>Н</red>о́ваѧ кꙋпе́ль сїлѡа́мскаѧ ꙗ҆ви́сѧ тѝ, прпⷣбне, пꙋ́стынѧ хозью́гскаѧ, въ не́йже ѿ всѧ́кїѧ болѣ́зни дꙋше́вныѧ и҆зцѣли́лсѧ є҆сѝ, и҆ ꙗ҆́кѡ мꙋ́жъ въ мѣ́рꙋ во́зраста хрⷭ҇то́ва, бг҃ови предста́лъ є҆сѝ. те́мъ вопїе́мъ тѝ:

<red>Р</red>а́дꙋйсѧ, всѧ̑ приражє́нїѧ дꙋхѡ́въ ѕло́бы ꙗ҆́кѡ ды́мъ разсе́ѧвый: ра́дꙋйсѧ, поне́же са́мъ хрⷭ҇то́съ спобора́ше по тебѣ̀. Ра́дꙋйсѧ, и҆стинногѡ трезвѣ́нїѧ ѹ҆чи́телю: ра́дꙋйсѧ, сп҃си́тельнаго созерца́нїѧ люби́телю. Ра́дꙋйсѧ, бо́дрственнагѡ къ себѣ̀ внима́нїѧ стѧжа́телю: ра́дꙋйсѧ, а҆нтѡ́нїѧ, ѻ҆нꙋ́фрїа и҆ па́ѵла ѳиве́йскагѡ є҆динонра́вниче. Ра́дꙋйсѧ, ꙗ҆́кѡ со ѻ҆́нѣми дне́сь на нб҃сѣ́хъ ликꙋ́еши: ра́дꙋйсѧ, ꙗ҆́кѡ съ тѣ́ми хрⷭ҇тꙋ̀ ны́нѣ мо́лишисѧ, да низложитсѧ си́ла дїа́волѧ. Ра́дꙋйсѧ, ѿ бг҃а над̾ мно́гими, ꙗ҆́кѡ вѣ́ренъ ра́бъ, поста́вленный: ра́дꙋйсѧ, є҆щѐ въ житїѝ на землѝ, ꙗ҆́кѡ чꙋдотво́рецъ ди́венъ ꙗ҆вле́нный. Ра́дꙋйсѧ, страны̀ на́шеѧ сла́во и҆ ѹ҆краше́нїе.

<red>Р</red>а́дꙋйсѧ, нїкоди́ме, ско́рый на́шъ помо́щниче, кожеезе́рский чꙋдотво́рче.
