---
title: "І҆́косъ ѕ҃"
navigation:
  key: akathists-nikodimkozh-12
  title: "І҆́косъ ѕ҃"
  parent: akathists-nikodimkozh
  order: 12
type: "akathist"
---

## І҆́косъ ѕ҃:

<red>В</red>озсїѧ̀ бл҃года́ть въ по́двизѣхъ пꙋсты́ннагѡ житїѧ̀ твоегѡ̀, прпⷣбне нїкоди́ме. Не то́чїю бо на тѧ̀ бы̑вшаѧ и҆скꙋшє́нїѧ мꙋ́жественнѣ ѿрази́лъ є҆сѝ, но и҆ всѣ̑мъ во и҆скꙋше́нїихъ мꙋ́дрый спобо́рникъ ꙗ҆ви́лсѧ є҆сѝ, да съ ра́достїю тебѣ̀ вопїе́мъ:

<red>Р</red>а́дꙋйсѧ, ст҃а́гѡ ра́ди житїѧ̀ ѿ бг҃а ѕѣлѡ̀ возлю́бленный: ра́дꙋйсѧ, ꙗ҆́кѡ сегѡ̀ ра́ди дꙋ́си ѕло́бы въ коне́цъ на тѧ̀ ѡ҆ѕло́бишасѧ. Ра́дꙋйсѧ, и҆скꙋше́нїе плотско́е тве́рдѡ ѿрази́вый: ра́дꙋйсѧ, ꙗ҆́кѡ мл҃твꙋ сотвори́въ, си́лою креста̀ въ зра́кѣ жены̀ дре́во ве́тхо ѡ҆б̾ѧви́лъ є҆сѝ. Ра́дꙋйсѧ, и҆схи́тившымъ потрє́бнаѧ и҆́менемъ і҆и҃са возврати́ти та̑ѧ повелѣ́вый: ра́дꙋйсѧ, сꙋ́щей ке́ллїи потоплѧ́емѣ, ѿ мл҃твы въ не́й не преста́вый. Ра́дꙋйсѧ, зрѧ̀ ѻ҆́нꙋю во ѻ҆́гненнѣмъ запале́нїи, ника́коже ѹ҆страши́выйсѧ: ра́дꙋйсѧ, безстра́стїѧ проѧви́телю. Ра́дꙋйсѧ, тве́рдый въ бѣда́хъ на бг҃а ѹ҆пова́телю: ра́дꙋйсѧ, тща́вшыѧсѧ тѧ̀ погꙋби́ти безси̑льны сотвори́вый. Ра́дꙋйсѧ, въ покро́въ себѣ̀ и҆мѣ́вый прест҃ꙋ́ю бцⷣꙋ, пред̾ є҆ѧ́же ѡ҆́бразомъ вы́нꙋ ѹ҆миле́ннѡ прекланѧ́лсѧ є҆сѝ.

<red>Р</red>а́дꙋйсѧ, нїкоди́ме, ско́рый на́шъ помо́щниче, кожеезе́рский чꙋдотво́рче.
