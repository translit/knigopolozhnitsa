---
title: "І҆́косъ є҃"
navigation:
  key: akathists-nikodimkozh-10
  title: "І҆́косъ є҃"
  parent: akathists-nikodimkozh
  order: 10
type: "akathist"
---

## І҆́косъ є҃:

<red>В</red>рагꙋ̀, при́снѡ на пꙋсты́нныѧ ѡ҆полча́ющꙋсѧ, жесто́кимъ житїе́мъ противꙋста́лъ є҆сѝ, прпⷣбне нїкоди́ме, пло́ть дꙋ́хови твоемꙋ̀ порабо́тивъ воздержа́нїемъ. Тѣ́мже мы̀, по́двигѡмъ твои̑мъ чꙋдѧ́щесѧ, зове́мъ тѝ:

<red>Р</red>а́дꙋйсѧ, въ кожеезе́рскꙋю ѡ҆би́тель ѿ крꙋ́тицъ ѹ҆дали́выйсѧ, сла́вы и҆ молвы̀ ѹ҆клонѧ́ѧсѧ: ра́дꙋйсѧ, а҆́гг҃лꙋ своемꙋ̀ житїе́мъ здѣ̀ ѹ҆подо́бивыйсѧ. Ра́дꙋйсѧ, ѿ серапїѡ́на и҆ а҆враа́мїѧ бл҃гослове́нїе прїи́мъ, ке́ллїю въ пꙋсты́ни согради́вый: ра́дꙋйсѧ, ꙗ҆́кѡ хла́дъ тоѧ̀ не превозмо́же пла́менныѧ вѣ́ры твоеѧ̀. Ра́дꙋйсѧ, тꙋ̀ вѣ́тхагѡ человѣ́ка въ себѣ̀ ѹ҆мертви́вый: ра́дꙋйсѧ, дни̑ и҆ нѡ́щи въ сле́знѣй мл҃твѣ стоѧ́вый. Ра́дꙋйсѧ, ѿ млека̀ и҆ и҆ны́хъ ꙗ҆́ствъ ѿрекі́йсѧ, плоды́ же се́льными пита́выйсѧ: ра́дꙋйсѧ, ѿ ры́бъ вкꙋша́вый, то́чїю є҆гда̀ ква̑сны сꙋ́щѧ червьмѝ и҆сполнѧ́хꙋсѧ. Ра́дꙋйсѧ, воздержа́нїѧ ѡ҆́бразе: ра́дꙋйсѧ, сластолю́бцєвъ посрамле́нїе. Ра́дꙋйсѧ, со враго́мъ сп҃се́нїѧ бра́нь ве́лїю веды́й.

<red>Р</red>а́дꙋйсѧ, нїкоди́ме, ско́рый на́шъ помо́щниче, кожеезе́рский чꙋдотво́рче.
