---
title: "І҆́косъ ѳ҃"
navigation:
  key: akathists-amvrosiyopt-18
  title: "І҆́косъ ѳ҃"
  parent: akathists-amvrosiyopt
  order: 18
type: "akathist"
---

## І҆́косъ ѳ҃:

<red>В</red>ѣті̑йства сꙋемꙋ́дрыхъ, невѣ́давшихъ си́лы вѣ́ры правосла́вныѧ, ѿмета́лъ є҆сѝ сло́вомъ бж҃їимъ и҆ чи́стымъ житїе́мъ твои́мъ, и҆ вои́стиннꙋ возсїѧ́лъ є҆сѝ, ꙗ҆́кѡ свѣтоза́рный сто́лпъ бл҃гоче́стїѧ и҆ храни́тель ст҃оѻте́ческагѡ преда́нїѧ, ѹ҆се́рднѡ прелага́ѧ дре́внѧѧ писа̑нїѧ ѻ҆ц҃є́въ въ писмена̀ ѹ҆доборазꙋми́тєльнаѧ. Мы́ же, дивѧ́щесѧ трꙋдѡ́мъ твои̑мъ, воспѣва́емъ си́це:

<red>Р</red>а́дꙋйсѧ, вѣ́ры пра́выѧ а҆дама́нте: ра́дꙋйсѧ, житїѧ̀ по вѣ́рѣ крѣ́посте. Ра́дꙋйсѧ, дх҃а бл҃гоче́стїѧ насади́телю: ра́дꙋйсѧ, добродѣ́телей хрⷭ҇тїа́нскихъ сѣ́ѧтелю. Ра́дꙋйсѧ, по́двигѡвъ ста́рчества преꙋспѣ́ѧнїе: ра́дꙋйсѧ, мно́жества и҆́нокѡвъ дх҃о́вное просвѣще́нїе. Ра́дꙋйсѧ, приведы́й тѣ́хъ ко спасе́нїю: ра́дꙋйсѧ, ѡ҆брати́вый мнѡ́гїѧ грѣ̑шныѧ къ покаѧ́нїю.

<red>Р</red>а́дꙋйсѧ, прпⷣбне а҆мвро́сїе, бг҃омꙋ́дрый ѹ҆чи́телю вѣ́ры и҆ бл҃гоче́стїѧ.
