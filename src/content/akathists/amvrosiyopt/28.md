---
title: "Мл҃тва г҃"
navigation:
  key: akathists-amvrosiyopt-28
  title: "Мл҃тва г҃"
  parent: akathists-amvrosiyopt
  order: 28
type: "akathist"
---

## Мл҃тва г҃:

<versal>Ѽ</versal> всечестны́й ста́рче пресла́вныѧ и҆ ди́вныѧ ѻ҆́птины пꙋ́стыни, прпⷣбне и҆ бг҃оно́сне ѻ҆́тче на́шъ а҆мвро́сїе! Цр҃кве на́шеѧ до́брое ѹ҆краше́нїе и҆ бл҃года́тный свѣти́льниче, нбⷭ҇нымъ свѣ́томъ всѣ́хъ ѡ҆зарѧ́ѧй: кра́сный и҆ дх҃о́вный пло́дъ рѡссі́и и҆ всеѧ̀ подсо́лнечныѧ, дꙋ́ши вѣ́рныхъ ѻ҆би́льнѡ ѹ҆слажда́ѧй и҆ ѹ҆веселѧ́ѧй! Ны́нѣ съ вѣ́рою и҆ тре́петомъ припа́даемъ пред̾ цѣльбоно́сною ра́кою ст҃ы́хъ моще́й твои́хъ, и҆̀хже на ѹ҆тѣше́нїе и҆ по́мощь стра́ждꙋщимъ млⷭ҇тивнѡ дарова́лъ є҆сѝ, смире́ннѡ мо́лимъ тѧ̀ се́рдцемъ и҆ ѹ҆сты̀, ѻ҆́тче ст҃ы́й, ꙗ҆́кѡ всерѡссі́йскагѡ наста́вника и҆ ѹ҆чи́телѧ бл҃гоче́стїѧ, па́стырѧ и҆ врача̀ дꙋше́вныхъ и҆ тѣле́сныхъ недꙋ́гѡвъ на́шихъ: воззрѝ на ча́дъ твои́хъ, ѕѣлѡ̀ согрѣша́ющихъ въ словесѣ́хъ и҆ дѣ́лѣхъ, и҆ посѣтѝ насъ мно́гою и҆ ст҃о́ю свое́ю любо́вїю, є҆́юже сла́внѡ преꙋспѣ́лъ є҆сѝ є҆щѐ во дни̑ земны̑ѧ, а҆ наипа́че по пра́веднѣй твое́й кончи́нѣ, наставлѧ́ѧ въ пра́вилѣхъ ст҃ы́хъ и҆ бг҃опросвѣще́нныхъ ѻ҆ц҃є́въ, вразꙋмлѧ́ѧ на́съ въ за́повѣдехъ хрⷭ҇то́выхъ, въ ни́хже до́брѣ поревнова́лъ є҆сѝ до послѣ́днѧгѡ часа̀ твоеѧ̀ многотрꙋ́дныѧ и҆́ноческїѧ жи́зни: и҆спросѝ на́мъ, немощствꙋ́ющымъ дꙋше́ю и҆ бѣ́дствꙋющымъ въ ско́рбехъ, бл҃гопрїѧ́тное и҆ спаси́тельное вре́мѧ на покаѧ́нїе, и҆́стинное и҆справле́нїе и҆ ѡ҆бновле́нїе на́шего житїѧ̀, въ не́мже мы̀, грѣ́шнїи, ѡ҆сꙋети́хомсѧ ѹ҆мо́мъ и҆ се́рдцемъ, преда́хомъ себѣ̀ непотрє́бнымъ и҆ лю̑тымъ страсте́мъ, поро́кѡмъ и҆ беззако́нїємъ, и҆́мже нѣ́сть числа̀: прїимѝ ѹ҆́бо, соблюдѝ и҆ покры́й на́съ кро́вомъ твоеѧ̀ мно́гїѧ млⷭ҇ти, низпослѝ на́мъ бл҃гослове́нїе ѿ гдⷭ҇а, да понесе́мъ бл҃го́е и҆́го хрⷭ҇то́во въ долготерпѣ́нїи до конца̀ дне́й на́шихъ, ча́юще бꙋ́дꙋщагѡ живота̀ и҆ црⷭ҇твїѧ, и҆дѣ́же нѣ́сть печа́ль, ни воздыха́нїе, но жи́знь и҆ ра́дость безконе́чнаѧ, и҆зѻби́льнѡ проистека́емаѧ ѿ є҆ди́нагѡ всест҃а́гѡ и҆ блаже́ннагѡ и҆сто́чника безсме́ртїѧ въ трⷪ҇цѣ покланѧ́емагѡ бг҃а ѻ҆ц҃а̀, и҆ сн҃а, и҆ ст҃а́гѡ дх҃а, ны́нѣ и҆ при́снѡ, и҆ во вѣ́ки вѣкѡ́въ. <red>А҆</red>ми́нь.

{% illustration "small-ornaments/medallion-lukovich", "small" %}
