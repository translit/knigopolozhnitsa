---
title: "Мл҃тва в҃"
navigation:
  key: akathists-amvrosiyopt-27
  title: "Мл҃тва в҃"
  parent: akathists-amvrosiyopt
  order: 27
type: "akathist"
---

## Мл҃тва в҃:

<versal>Ѽ</versal> прпⷣбне и҆ бг҃оно́сне ѻ҆́тче на́шъ а҆мвро́сїе! Ты̀ порабо́тати гдⷭ҇еви жела́ѧ, здѣ̀ всели́лсѧ є҆сѝ, и҆ нелѣ́ностнѡ во трꙋдѣ́хъ, бдѣ́нїихъ, мл҃твахъ и҆ постѣ́хъ подвиза́лсѧ є҆сѝ, и҆ бы́лъ є҆сѝ наста́вникъ мона́шествꙋющымъ, всѣ̑мъ же лю́демъ ѹ҆чи́тель ре́вностный: ны́нѣ по ѿше́ствїи твое́мъ ѿ земны́хъ нбⷭ҇номꙋ цр҃ю предстоѧ̀, молѝ бл҃гость є҆гѡ̀, є҆́же ѹ҆ще́дрити мѣ́сто селе́нїѧ твоегѡ̀, ст҃ꙋ́ю ѻ҆би́тель сїю̀, и҆дѣ́же дх҃омъ любвѐ твоеѧ̀ неѿстꙋ́пнѡ пребыва́еши, и҆ всѣ̑мъ съ вѣ́рою къ ра́цѣ моще́й твои́хъ припа́дающымъ, во блага̑ѧ прошє́нїѧ и҆́хъ и҆спо́лнити. И҆спросѝ ѹ҆ ми́лостивагѡ гдⷭ҇а на́шегѡ, да низпосле́тъ на́мъ ѻ҆би́лїе нбⷭ҇ныхъ и҆ земны́хъ бл҃гъ, па́че же ꙗ҆̀же на по́льзꙋ дꙋ́шъ на́шихъ да да́рꙋетъ на́мъ, и҆ сконча́ти житїѐ сїѐ привре́менное въ покаѧ́нїи да сподо́битъ, въ де́нь же сꙋ́дный десна́гѡ предстоѧ́нїѧ и҆ наслажде́нїѧ во црⷭ҇твїи свое́мъ да ѹ҆досто́итъ во вѣ́ки вѣкѡ́въ. <red>А҆</red>ми́нь.
