---
title: "І҆́косъ з҃"
navigation:
  key: akathists-amvrosiyopt-14
  title: "І҆́косъ з҃"
  parent: akathists-amvrosiyopt
  order: 14
type: "akathist"
---

## І҆́косъ з҃:

<red>Н</red>о́ваѧ и҆ ди́внаѧ ѕвѣзда̀ свѧ́тости ꙗ҆ви́сѧ на нб҃ѣ̀ цр҃ко́внѣмъ, є҆гда̀ возше́лъ є҆сѝ по лѣ́ствицѣ дх҃о́внѣй къ соверше́нствꙋ а҆гг҃лоподо́бномꙋ, просте́рлъ є҆сѝ лꙋчѝ любвѐ своеѧ̀ по лицꙋ̀ всеѧ̀ землѝ рꙋ́сскїѧ и҆ привле́клъ є҆сѝ къ себѣ̀ зна̑тнаѧ и҆ хꙋдорѡ́днаѧ, мꙋ̑драѧ вѣ́ка сегѡ̀ и҆ немꙋ̑драѧ, вопїю̑щаѧ къ тебѣ̀ сицева̑ѧ:

<red>Р</red>а́дꙋйсѧ, гра́де, верхꙋ̀ горы̀ стоѧ́й: ра́дꙋйсѧ, свѣти́ло, мра́къ невѣ́денїѧ прогонѧ́ющее. Ра́дꙋйсѧ, всѧ̑ немощна̑ѧ врачꙋ́ѧй: ра́дꙋйсѧ, ѿ бѣ́дъ и҆ прельще́нїй вра́жескихъ и҆збавлѧ́ѧй. Ра́дꙋйсѧ, печа́льныхъ ѹ҆тѣ́шителю: ра́дꙋйсѧ, жа́ждꙋщихъ дх҃о́вный напои́телю. Ра́дꙋйсѧ, хитрослове́снагѡ мꙋдрова́нїѧ вѣ́ка сегѡ̀ ѡ҆бличи́телю: ра́дꙋйсѧ, мно́гихъ заблꙋ́дшихъ на пꙋ́ть и҆́стины и҆справи́телю.

<red>Р</red>а́дꙋйсѧ, прпⷣбне а҆мвро́сїе, бг҃омꙋ́дрый ѹ҆чи́телю вѣ́ры и҆ бл҃гоче́стїѧ.
