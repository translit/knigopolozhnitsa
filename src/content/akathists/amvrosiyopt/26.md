---
title: "Мл҃тва а҃"
navigation:
  key: akathists-amvrosiyopt-26
  title: "Мл҃тва а҃"
  parent: akathists-amvrosiyopt
  order: 26
type: "akathist"
---

## Мл҃тва а҃:

<versal>Ѽ</versal> вели́кїй ста́рче и҆ ѹ҆го́дниче бж҃їй, прпⷣбне ѻ҆́тче на́шъ а҆мвро́сїе, ѻ҆́птинскаѧ похвало̀ и҆ всеѧ̀ рꙋсѝ ѹ҆чи́телю бл҃гоче́стїѧ! Сла́вимъ твоѐ во хрⷭ҇тѣ̀ смире́нное житїѐ, и҆́мже бг҃ъ превознесѐ и҆́мѧ твоѐ є҆щѐ на землѝ тебѣ̀ сꙋ́щꙋ, наипа́че же ѹ҆вѣнча́ тѧ нбⷭ҇ною че́стїю по ѿше́ствїи твое́мъ въ черто́гъ сла́вы вѣ́чныѧ. Прїимѝ ны́нѣ моле́нїе недосто́йныхъ ча́дъ твои́хъ, чтꙋ́щихъ тѧ̀ и҆ призыва́ющихъ и҆́мѧ твоѐ ст҃о́е. И҆зба́ви на́съ твои́мъ предста́тельствомъ пред̾ прⷭ҇то́ломъ бж҃їимъ ѿ всѣ́хъ ско́рбныхъ ѡ҆бстоѧ́нїй, дꙋше́вныхъ и҆ тѣле́сныхъ недꙋ́гѡвъ, ѕлы́хъ напа́стей, тлетво́рныхъ и҆ лꙋка́выхъ и҆скꙋше́нїй. Низпослѝ ѻ҆те́чествꙋ на́шемꙋ ѿ великодарови́тагѡ бг҃а ми́ръ, тишинꙋ̀ и҆ бл҃годе́нствїе. Бꙋ́ди непрело́жный покрови́тель ст҃ы́ѧ ѻ҆би́тели сїѧ̀, въ не́йже въ преспѣ́ѧнїи са́мъ подвиза́лсѧ є҆сѝ, и҆ ѹ҆годи́лъ є҆сѝ всѣ́ми въ трⷪ҇цѣ сла́вимомꙋ бг҃ꙋ на́шемꙋ, є҆мꙋ́же подоба́етъ всѧ́каѧ сла́ва, че́сть и҆ поклоне́нїе, ѻ҆ц҃ꙋ̀ и҆ сн҃ꙋ, и҆ ст҃о́мꙋ дх҃ꙋ, ны́нѣ и҆ при́снѡ, и҆ во вѣ́ки вѣкѡ́въ. <red>А҆</red>ми́нь.
