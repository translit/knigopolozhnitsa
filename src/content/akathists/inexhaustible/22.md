---
title: "І҆́косъ а҃і"
navigation:
  key: akathists-inexhaustible-22
  title: "І҆́косъ а҃і"
  parent: akathists-inexhaustible
  order: 22
type: "akathist"
---

## І҆́косъ а҃і:

<red>С</red>вѣтопрїе́мнꙋю свѣщꙋ̀ зри́мъ тѧ̀, прест҃а́ѧ дв҃о, и҆́бо ѻ҆́бразъ тво́й ст҃ы́й лꙋча́ми бл҃года́ти твоеѧ̀ мглꙋ̀ грѣхо́внꙋю прогонѧ́етъ и҆ на свѣ́тлꙋю стезю̀ добродѣ̑телей наставлѧ́етъ съ вѣ́рою зовꙋ́щихъ тѝ такова̑ѧ:

<red>Р</red>а́дꙋйсѧ, застꙋпле́нїемъ твои́мъ ѿ сꙋеты̀ мі́ра сегѡ̀ многомѧте́жнагѡ на́съ и҆збавлѧ́ющаѧ. Ра́дꙋйсѧ, прираже́нїѧ страсте́й пло́тскихъ ѿража́ти на́мъ помога́ющаѧ. Ра́дꙋйсѧ, мы́сль бл҃гꙋ въ се́рдце на́ше полага́ющаѧ. Ра́дꙋйсѧ, нечи́стꙋю со́вѣсть на́шꙋ просвѣща́ющаѧ. Ра́дꙋйсѧ, ѿ мꙋчи́тельнагѡ недꙋ́га пїѧ́нства стра́ждꙋщихъ и҆збавлѧ́ющаѧ. Ра́дꙋйсѧ, къ и҆́скреннемꙋ покаѧ́ннїю и҆ вразꙋмле́нїю призыва́ющаѧ. Ра́дꙋйсѧ, дꙋ́ши всѣ́хъ ѡ҆ѕло́бленныхъ ѹ҆мѧгча́ющаѧ. Ра́дꙋйсѧ, на по́мощь тѧ̀ призыва́ющихъ и҆ и҆́мѧ твоѐ сла́вѧщихъ сп҃са́ющаѧ.

<red>Р</red>а́дꙋйсѧ, влⷣчице, неꙋпива́емаѧ ча́ша, дꙋхо́внꙋю жа́ждꙋ на́шꙋ ѹ҆толѧ́ющаѧ.
