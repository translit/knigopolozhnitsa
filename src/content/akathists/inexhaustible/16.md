---
title: "І҆́косъ и҃"
navigation:
  key: akathists-inexhaustible-16
  title: "І҆́косъ и҃"
  parent: akathists-inexhaustible
  order: 16
type: "akathist"
---

## І҆́косъ и҃:

<red>В</red>сѐ ѹ҆пова́нїе лю́дїе, стра́ждꙋщїи недꙋ́гомъ пїѧ́нства, на тѧ̀, влⷣчице, возлага́ютъ. Приклони́сѧ къ не́мощемъ и҆ страсте́мъ на́шимъ, кто̀ бо на́съ, грѣ́шныхъ, и҆зведе́тъ и҆з̾ ро́ва поги́бели и҆ нищеты̀ дꙋхо́вныѧ и҆ тѣле́сныѧ, а҆́ще не ты̀, влⷣчице: сегѡ̀ ра́ди прикло́нше колѣ́на пред̾ твои́мъ пречⷭ҇тымъ ѻ҆́бразомъ вопїе́мъ тѝ та́кѡ:

<red>Р</red>а́дꙋйсѧ, моле́нїѧ грѣ́шникѡвъ не ѿвѣрга́ющаѧ. Ра́дꙋйсѧ, призыва́ющимъ тѧ̀ свою̀ нбⷭ҇нꙋю по́мощь ниспосыла́ющаѧ. Ра́дꙋйсѧ, глꙋбинꙋ̀ млⷭ҇рдїѧ твоегѡ̀ грѣ́шнымъ показꙋ́ющаѧ. Ра́дꙋйсѧ, ѿча́ѧнныхъ и҆ безнаде́жныхъ ѡ҆бодрѧ́ющаѧ. Ра́дꙋйсѧ, ѡ҆держи́мымъ стра́стїю пїѧ́нства рꙋкꙋ̀ по́мощи простира́ющаѧ. Ра́дꙋйсѧ, терпѣли́выхъ страда́льцевъ бл҃года́тными да́рами ѹ҆тѣша́ющаѧ. Ра́дꙋйсѧ, недꙋ́ги на́ша, дꙋше́вныѧ и҆ тѣле́сныѧ, врачꙋ́ющаѧ. Ра́дꙋйсѧ, сꙋ́етныѧ ра́дости мі́ра сегѡ̀ презира́ти на́съ наꙋча́ющаѧ.

<red>Р</red>а́дꙋйсѧ, влⷣчице, неꙋпива́емаѧ ча́ша, дꙋхо́внꙋю жа́ждꙋ на́шꙋ ѹ҆толѧ́ющаѧ.
