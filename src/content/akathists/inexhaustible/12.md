---
title: "І҆́косъ ѕ҃"
navigation:
  key: akathists-inexhaustible-12
  title: "І҆́косъ ѕ҃"
  parent: akathists-inexhaustible
  order: 12
type: "akathist"
---

## І҆́косъ ѕ҃:

<red>В</red>озсїѧ́ла є҆сѝ въ свѣ́тлости бж҃е́ственныѧ сла́вы, дв҃о бг҃оѻтрокови́це, на млⷣнца, превѣ́чнагѡ бг҃а, гдⷭ҇а на́шегѡ і҆и҃са хрⷭ҇та̀ зрѧ́щи, и҆̀же въ сосꙋ́дѣ, а҆́ки въ неꙋпива́емей ча́шѣ предстои́тъ, ꙗ҆́кѡже тѧ̀ ви́димъ и҆зѻбраже́ннꙋю на і҆кѡ́нѣ твое́й неꙋпива́емаѧ ча́ша таи́нственнѡ пронарече́нней, ѿ неѧ́же и҆збавле́нїе ѿ пїѧ́нственныѧ стра́сти притека́ющимъ съ вѣ́рою да́рꙋеши: сегѡ̀ ра́ди со сле́зами прино́симъ тебѣ̀ гла́сы немо́лчныѧ си́це:

<red>Р</red>а́дꙋйсѧ, ꙗ҆́кѡ ѡ҆ тебѣ̀ ра́дꙋетсѧ и҆ торжествꙋ́етъ а҆́гг҃льскїй собо́ръ и҆ чл҃вѣ́ческїй ро́дъ. Ра́дꙋйсѧ, ꙗ҆́кѡ твоѧ̀ сла́ва превосхо́дитъ похвалы̀ земны́ѧ и҆ нбⷭ҇ныѧ. Ра́дꙋйсѧ, таи́нственнымъ и҆зѻбраже́нїемъ сн҃а въ сосꙋ́дѣ та́инꙋ бж҃е́ственныѧ є҆ѵхарі́стїи на́мъ ѿкрыва́ющаѧ. Ра́дꙋйсѧ, рожде́ннагѡ тобо́ю а҆́гнца, всегда̀ ꙗ҆до́мага и҆ никогда́же и҆ждива́емагѡ, на́мъ ди́внѡ ѹ҆казꙋ́ющаѧ. Ра́дꙋйсѧ, ча́ше жи́зни и҆ безсме́ртїѧ, ко врата́мъ вѣ́чныѧ жи́зни на́съ приводѧ́щаѧ. Ра́дꙋйсѧ, и҆сто́чникомъ нетлѣ́нїѧ и҆ ра́дости жа́ждꙋщїѧ дꙋ́ши напоѧ́ющаѧ, Ра́дꙋйсѧ, неисче́тною бл҃гостїю не ѡ҆ставлѧ́ющаѧ са́мыхъ презрѣ́нныхъ и҆ ѿве́рженныхъ. Ра́дꙋйсѧ, ѿ ро́ва поги́бели млⷭ҇рдїемъ твои́мъ и҆схища́ющаѧ безнаде́жныхъ.

<red>Р</red>а́дꙋйсѧ, влⷣчице, неꙋпива́емаѧ ча́ша, дꙋхо́внꙋю жа́ждꙋ на́шꙋ ѹ҆толѧ́ющаѧ.
