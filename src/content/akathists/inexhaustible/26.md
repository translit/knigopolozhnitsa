---
title: "Мл҃тва"
navigation:
  key: akathists-inexhaustible-26
  title: "Мл҃тва"
  parent: akathists-inexhaustible
  order: 26
type: "akathist"
---

## Мл҃тва:

<versal>Ѽ</versal> премлⷭ҇рдаѧ влⷣчице. Къ твоемꙋ̀ застꙋпле́нїю ны́нѣ прибѣга́емъ, моле́нїй на́шихъ не пре́зри, но млⷭ҇тивѡ ѹ҆слы́ши на́съ: же́нъ, дѣте́й, матере́й и҆ тѧ́жкимъ недꙋ́гомъ пїѧ́нства ѡ҆держи́мыхъ и҆ тагѡ̀ ра́ди ѿ мт҃ре своеѧ̀, цр҃кви хрⷭ҇то́вой, и҆ сп҃се́нїѧ ѿпада́ющихъ бра́тїй, и҆ сесте́ръ, и҆ сро́дникъ на́шихъ и҆сцѣлѝ. Ѽ, млⷭ҇тиваѧ мт҃и бж҃їѧ, косни́сѧ серде́цъ и҆̀хъ и҆ ско́рѡ возста́ви ѿ паде́нїй грѣхо́вныхъ, ко сп҃си́тельномꙋ воздержа́нїю приведѝ и҆̀хъ. Ѹ҆молѝ сн҃а своегѡ̀, хрⷭ҇та̀ бг҃а на́шегѡ, да прости́тъ на́мъ согрѣше́нїѧ на́ша и҆ не ѿврати́тъ млⷭ҇ти свое́ѧ ѿ люде́й свои́хъ, но да ѹ҆крѣпи́тъ на́съ въ трезве́нїи и҆ цѣломꙋ́дрїи. Прїимѝ, прест҃а́ѧ бцⷣе, мл҃твы матере́й, ѡ҆ ча́дѣхъ свои́хъ сле́зы пролива́ющихъ: же́нъ, ѡ҆ мꙋжѣ́хъ свои́хъ рыда́ющихъ: ча̑дъ, си́рыхъ и҆ ѹ҆бо́гихъ, заблꙋ́ждшими ѡ҆ста́вленныхъ, и҆ всѣ́хъ на́съ, къ і҆кѡ́нѣ твое́й припа́дающихъ. И҆ да прїи́детъ се́й во́пль на́шъ, мл҃тва́ми твои́ми, ко прⷭ҇то́лꙋ всевы́шнѧгѡ. Покры́й и҆ соблю́ди на́съ ѿ лꙋка́вагѡ ловле́нїѧ и҆ всѣ́хъ ко́зней вра́жїихъ, въ стра́шный же ча́съ и҆схо́да на́шегѡ помозѝ пройтѝ непреткнове́ннѡ воздꙋ́шныѧ мыта́рства, мл҃тва́ми твои́ми и҆зба́ви на́съ вѣ́чнагѡ ѡ҆сꙋжде́нїѧ, да покро́етъ на́съ млⷭ҇ть бж҃їѧ въ несконча́емые вѣ́ки вѣкѡ́въ. <red>А҆</red>ми́нь.

{% illustration "small-ornaments/medallion-lukovich", "small" %}
