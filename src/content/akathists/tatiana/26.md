---
title: "Мл҃тва"
navigation:
  key: akathists-tatiana-26
  title: "Мл҃тва"
  parent: akathists-tatiana
  order: 26
type: "akathist"
---

## Мл҃тва:

<versal>Ѽ</versal> ст҃а́ѧ мꙋ́ченице татїа́но, невѣ́сто сладча́йшагѡ жениха̀ твоегѡ̀ хрⷭ҇та̀, а҆́гнице а҆́гнца бж҃е́ственнагѡ, голꙋби́це цѣломꙋ́дрїѧ, страда́ньми, ꙗ҆́кѡ ѡ҆де́ждами цр҃скими ѡ҆дѣѧ́ннаѧ, къ ли́кѡмъ нб҃снымъ сопричте́ннаѧ, ликꙋ́ющаѧ ны́нѣ во сла́вѣ вѣ́чнѣй, ѿ дне́й млады́хъ бг҃ꙋ ѡ҆бѣща́вшаѧсѧ ст҃а́ѧ слꙋжи́тельнице цр҃кви, цѣломꙋ́дрїе соблю́дшаѧ и҆ па́че всѣ́хъ бл҃гъ гдⷭ҇а возлюби́вшаѧ. Тебѣ̀ мо́лимсѧ и҆ тебѣ̀ про́симъ: вне́мли проше́нїемъ на́шимъ серде́чнымъ и҆ не ѿверга́й моле́нїй на́шихъ, да́рꙋй на́мъ чⷭ҇тотꙋ̀ тѣ́ла и҆ дꙋшѝ, вдохнѝ любо́вь къ бж҃е́ственнымъ и҆́стинамъ, на пꙋ́ть добродѣ́телей введѝ на́съ, а҆́гг҃льское ѡ҆хране́нїе и҆спросѝ на́мъ ѹ҆ бг҃а, ра́ны и҆ ꙗ҆́звы на́ша тѣле́сныѧ и҆сцѣлѝ, въ ѕлострада́нїи терпѣ́нїе да́рꙋй, грѣхо́вныѧ ꙗ҆́звы ѹ҆врачꙋ́й, ю҆́ность ѡ҆градѝ, ста́рость безболѣ́зеннꙋ и҆ безбѣ́днꙋ да́рꙋй, въ сме́ртнемъ ча́сѣ помозѝ, помина́й на́ши ско́рби, и҆ ѿра́дꙋ да́рꙋй, посѣтѝ на́съ, сꙋ́щихъ въ темни́цѣ грѣха̀, на покаѧ́нїе ско́рѡ наста́ви, возжгѝ пла́мень мл҃твы, не ѡ҆ста́ви на́съ си́рыхъ, да сла́вѧще страда́нїѧ твоѧ̀, возсыла́емъ хвалꙋ̀ гдⷭ҇ꙋ си́лъ, всегда̀, ны́нѣ и҆ при́снѡ и҆ во вѣ́ки вѣкѡ́въ. <red>А҆</red>ми́нь.

{% illustration "small-ornaments/ornament-from-12th-century-armenian-gospel-crider", "small" %}
