---
title: "І҆́косъ з҃"
navigation:
  key: akathists-tatiana-14
  title: "І҆́косъ з҃"
  parent: akathists-tatiana
  order: 14
type: "akathist"
---

## І҆́косъ з҃:

<red>Н</red>о́вагѡ чꙋ́да бы́ша свидѣ́телїе, є҆гда̀ сосцы̀ твоѧ̀, ст҃а́ѧ татїа́но, и҆сточи́ша вмѣ́стѡ кро́ви млеко̀, и҆ тѣ́ло твоѐ, ѻ҆бнаже́нное мꙋче́нїй ра́ди и҆ ноже́мъ сѣко́мое, и҆сточѝ бл҃гоꙋха́нїе: раз̾ѧри́сѧ нечести́вый мꙋчи́тель и҆ повелѣ̀ крⷭ҇тоѡбра́знѡ на землѝ распростре́ти тѧ̀ и҆ би́ти же́злы желѣ́зными. Мы́ же, чꙋдѧ́щесѧ стра́данїемъ твои́мъ, рце́мъ тѝ похвалы̀ таковы́ѧ:

<red>Р</red>а́дꙋйсѧ, хрⷭ҇тꙋ̀ сораспѧ́таѧ до́блественнѣ. Ра́дꙋйсѧ, мꙋчи́телей ѹ҆страши́вшаѧ и҆ ѹ҆диви́вшаѧ. Ра́дꙋйсѧ, къ и҆знеможе́нїю и҆̀хъ приве́дшаѧ. Ра́дꙋйсѧ, цѣвни́це мꙋ́жества вѣ́ры. Ра́дꙋйсѧ, ꙗ҆́кѡ тѣ́ло твоѐ и҆сточѝ бл҃гоꙋха́нїе нб҃а. Ра́дꙋйсѧ, ѹ҆рѣ́занными сосцы̀ воскорми́вшаѧ со́нмы мꙋ́ченикѡвъ за хрⷭ҇та̀. Ра́дꙋйсѧ, ꙗ҆́кѡ и҆ ны́нѣ бл҃гоꙋха́еши мл҃твою̀ къ бг҃ꙋ. Ра́дꙋйсѧ, не ѡ҆ставлѧ́ющаѧ на́съ свое́ю по́мощїю.

<red>Р</red>а́дꙋйсѧ, бл҃гоꙋха́нный цвѣ́те дѣ́вства, сла́внаѧ мꙋ́ченице татїа́но.
