---
title: "Мл҃тва"
navigation:
  key: akathists-foma-26
  title: "Мл҃тва"
  parent: akathists-foma
  order: 26
type: "akathist"
---

## Мл҃тва:

<versal>Ѽ</versal> бл҃гознамени́тый и҆ сла́вный а҆пⷭ҇ле хрⷭ҇то́въ ѳѡмо̀. Є҆гда̀ на коне́цъ вѣкѡ́въ къ чл҃вѣ́кѡмъ прише́дый бг҃ъ и҆збра́ тѧ въ ѹ҆ченикѝ своѧ̑ и҆ даде́ ти вла́сть болѧ́щыѧ и҆сцѣлѧ́ти, прокажє́нныѧ ѡ҆чища́ти, мє́ртвыѧ воскреша́ти, бѣ́сы и҆згонѧ́ти, тогда̀ не си́хъ ра́ди, но наипа́че любо́вїю прилѣпи́лсѧ є҆сѝ ко хрⷭ҇тꙋ̀, жела́нїемъ вожделѣ́въ да́же до сме́рти слѣ́довати по не́мъ. Сегѡ̀ ра́ди, а҆́ще попꙋще́нїемъ бжⷭ҇твеннымъ и҆ не зрѣ́лъ є҆сѝ со и҆ны́ми ѹ҆чєникѝ воскрⷭ҇шагѡ сп҃са, а҆́ще и҆ ѿре́клсѧ є҆сѝ вѣ́ровати семꙋ̀, до́ндеже вложи́ши пе́рстъ сво́й въ ꙗ҆́звы гвозди̑нныѧ, и҆ вложи́ши рꙋ́кꙋ въ ре́бра є҆гѡ̀, ѻ҆ба́че и҆спо́лни гдⷭ҇ь проше́нїе се́рдца твоегѡ̀, и҆ непрело́жнѡ вѣ́рꙋ твою̀ па́ки ѹ҆твердѝ. Тѣ́мже мо́лимъ тѧ̀: ѿве́рзи на́мъ ѻ҆́чи вѣ́ры, да плотски̑мъ неви̑димаѧ ꙗ҆вѧ́тсѧ на́мъ: пода́ждь на́мъ наде́ждꙋ на снисхожде́нїе бж҃їе, да ѿча́ѧнїе грѣхо́вное не пожре́тъ ны̀: ѿкры́й на́мъ бл҃же́нство любвѐ, ꙗ҆́же крѣпка̀ є҆́сть, ꙗ҆́кѡ сме́рть, и҆ є҆ди́на возмога́етъ над̾ то́ю, да порабо́тавше хрⷭ҇тꙋ̀ на землѝ, воздви́гнемъ и҆ мы̀ себѣ̀ кро́вы нбⷭ҇ныѧ, и҆ съ тобо́ю и҆ всѣ́ми ст҃ы́ми просла́вимъ пречтⷭ҇но́е и҆ великолѣ́пое и҆́мѧ ѻ҆ц҃а̀ и҆ сн҃а и҆ ст҃а́гѡ дх҃а. <red>А҆</red>ми́нь.
