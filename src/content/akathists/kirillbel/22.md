---
title: "І҆́косъ а҃і"
navigation:
  key: akathists-kirillbel-22
  title: "І҆́косъ а҃і"
  parent: akathists-kirillbel
  order: 22
type: "akathist"
---

## І҆́косъ а҃і:

<red>С</red>вѣтоза́рный свѣти́льникъ бж҃їѧ бл҃года́ти, ѡ҆зарѧ́ѧй, полꙋно́щнꙋю странꙋ̀ рѡссі́йскагѡ ца́рства, ꙗ҆ви́лсѧ є҆сѝ, прпⷣбне и҆ досточꙋ́дне ѻ҆́ч҃е кѷрі́лле, дꙋхо́внымъ сїѧ́нїемъ твои́хъ по́двигѡвъ и҆ чꙋде́съ просвѣти́вый пꙋсты́ню, и҆ въ не́й ѡ҆би́тель и҆́нокѡмъ ѹ҆стро́ивый, и҆дѣ́же по́стникѡвъ ли́ки, ти́хое приста́нище сп҃се́нїѧ ѡ҆брѣта́ютъ, и҆ тѧ̀, первонача́льника своего́ любо́вїю велича́юще, пѣ́сненнѡ тебѣ̀ вопїю́тъ:

<red>Р</red>а́дꙋйсѧ, великоимени́тый и҆ многосла́вный въ чꙋдесѣ́хъ подви́жниче. Ра́дꙋйсѧ, а҆гг҃лонра́вный чл҃вѣ́че. Ра́дꙋйсѧ, ѻ҆те́чества твоегѡ́ бл҃года́тное ѹ҆тѣше́нїе. Ра́дꙋйсѧ, ѡ҆би́тели твоеѧ̀ при́сное ра́дованїе. Ра́дꙋйсѧ, моща́ми твои́ми ст҃ы́ми пресла́внѡ въ не́й чꙋдодѣ́йствꙋѧй. Ра́дꙋйсѧ, мл҃твы и҆ прошє́нїѧ на̑ша во бл҃го и҆сполнѧ́ѧй. Ра́дꙋйсѧ, смире́нїе при жи́зни и҆ по сме́рти возлюби́вый. Ра́дꙋйсѧ, смире́ннѡ моще́мъ твои̑мъ въ нѣ́дрѣхъ земны́хъ почива́ти восхотѣ́вый. Ра́дꙋйсѧ, ꙗ҆́кѡ ра́ка твоѧ̀ честна́ѧ враче́бница ꙗ҆ви́сѧ недꙋ́гѡмъ человѣ́чєскимъ. Ра́дꙋйсѧ, ꙗ҆́кѡ ѿ неѧ̀ всѧ́къ съ вѣ́рою приходѧ́й да́ры цѣлє́бныѧ прїе́млетъ. Ра́дꙋйсѧ, рѣко́ чꙋде́съ приснотекꙋ́щаѧ. Ра́дꙋйсѧ, и҆сто́чниче и҆сцѣле́нїй никогда́же ѡ҆скꙋдѣва́ющїй.

<red>Р</red>а́дꙋйсѧ, кѷрі́лле, вели́кїй чꙋдотво́рче.
