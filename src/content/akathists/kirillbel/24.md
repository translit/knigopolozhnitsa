---
title: "І҆́косъ в҃і"
navigation:
  key: akathists-kirillbel-24
  title: "І҆́косъ в҃і"
  parent: akathists-kirillbel
  order: 24
type: "akathist"
---

## І҆́косъ в҃і:

<red>П</red>ою́ще мнѡ́гаѧ, и҆ пресла̑внаѧ чꙋдеса̀ твоѧ̑, прпⷣбне ѻ҆́ч҃е кѷрі́лле, смире́ннѡ про́симъ тѧ̀, нбⷭ҇наго застꙋ́пника на́шего: въ ча́съ гро́зный сме́ртный, є҆гда̀ ѹ҆бо́гаѧ дꙋша̀ на́ша къ и҆схо́дꙋ своемꙋ̀ прибли́житсѧ, покажи́ на́мъ многомо́щное твоѐ застꙋпле́нїе и҆ и҆зба́ви на́съ преста́тельствомъ твои́мъ ѿ вла́сти си́лъ те́мныхъ, ѡ҆бы́кшихъ прегражда́ти дꙋшѝ человѣ́честѣй восхо́дъ въ гѡ́рнїѧ ѡ҆би́тєли, и҆́хже дости́гнꙋти сподо́би на́съ мл҃твами твои́ми, да зове́мъ тебѣ̀ бл҃года́рными гла́сы:

<red>Р</red>а́дꙋйсѧ, прест҃ы́ѧ є҆диносꙋ́щныѧ трⷪ҇цы ѹ҆се́рдный слꙋжи́телю. Ра́дꙋйсѧ, прест҃ы́ѧ влⷣчцы бцⷣы досто́йный и҆збра́нниче. Ра́дꙋйсѧ, а҆́гг҃льскихъ си́лъ свѣ́тлый собесѣ́дниче. Ра́дꙋйсѧ, прⷣте́чи гдⷭ҇нѧ пꙋ́стыннолюби́вый подража́телю. Ра́дꙋйсѧ, прⷪ҇ро́кѡвъ бж҃їихъ прозорли́вый подо́бниче. Ра́дꙋйсѧ, апⷭ҇лѡ́въ хрⷭ҇то́выхъ є҆динонра́вный послѣ́дователю. Ра́дꙋйсѧ, мч҃никѡвъ добропобѣ̑днымъ сравни́выйсѧ въ по́двизѣхъ терпѣ́нїемъ. Ра́дꙋйсѧ, ст҃и́телємъ бг҃омꙋ̑дрымъ соревнова́выйсѧ дꙋшесп҃си́тельнымъ ѹ҆че́нїемъ. Ра́дꙋйсѧ, сїѧ́ющаѧ ѕвѣздо́ въ ли́цѣ прпⷣбныхъ. Ра́дꙋйсѧ, бл҃же́нный сожи́телю првⷣныхъ, и҆ всѣ́хъ ст҃ы́хъ. Ра́дꙋйсѧ, ѡ҆ не́мже ра́дꙋютсѧ и҆ бг҃а хва́лѧтъ человѣ́цы. Ра́дꙋйсѧ, є҆гѡ́же трепе́щꙋтъ тє́мныѧ а҆́дскїѧ си̑лы.

<red>Р</red>а́дꙋйсѧ, кѷрі́лле, великїй чꙋдотво́рче.
