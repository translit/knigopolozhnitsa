---
title: "Мл҃тва"
navigation:
  key: akathists-kirillbel-26
  title: "Мл҃тва"
  parent: akathists-kirillbel
  order: 26
type: "akathist"
---

## Мл҃тва:

<versal>Ѽ</versal> сщ҃е́ннаѧ главо̀, прпⷣбне и҆ бг҃оно́сне ѻ҆́ч҃е кѷрі́лле: припа́даемъ къ тебѣ̀ съ вѣ́рою и҆ любо́вїю, и҆ про́симъ тѧ̀, нбⷭ҇наго застꙋ́пника на́шего: ꙗ҆вѝ ве́лїе млⷭ҇рдїе твоѐ на́мъ смирє̀ннымъ и҆ грѣ̑шнымъ, и҆ проле́й тє́плыѧ мл҃твы твоѧ̑ ѡ́ на́съ ко гдⷭ҇ꙋ бг҃ꙋ. Сво́йственно є҆́сть тебѣ̀ бл҃госе́рдїе, ст҃че бж҃їй, и҆́бо живꙋ́щꙋ тѝ на землѝ, є҆ди́но бы́сть ѹ҆ тебѐ попече́нїе, є҆́же сп҃са́ти ѿ поги́бели грѣхо́вныѧ дꙋ́шы человѣ́чєскїѧ, и҆ всѧ̀ твоѧ̀ жи́знь ст҃а́ѧ бы́сть зерца́ло до́брыхъ дѣ́лъ, ѡ҆ ни́хже прославлѧ̀шесѧ въ тебѣ̀ ѻ҆ц҃ъ нбⷭ҇ный, къ немꙋ́ же ве́лїе дерзнове́нїе стѧжа́въ, и҆спросѝ на́мъ ѹ҆ бл҃гости є҆гѡ̀: вѣ́рꙋ пра́вꙋ, бл҃гоче́стїе нелицемѣ́рное, покаѧ́нїе и҆́стинное, братолю́бїе соверше́нное и҆ преꙋспѣ́ѧнїе во всѣ́хъ бл҃ги́хъ дѣ́лѣхъ. И҆схода́тайствꙋй на́мъ здра́вїе дꙋше́вное и҆ тѣле́сное, землѝ плодоно́сїе, воздꙋ́ха бл҃горастворе́нїе ми́рное и҆ безмѧте́жное житїѐ, непосты́днꙋю хрⷭ҇тїа́нскꙋю кончи́нꙋ и҆ до́брый ѿвѣ́тъ на стра́шнѣмъ сꙋдѣ̀ хрⷭ҇то́вѣ. Сохранѝ цр҃ковь ст҃ꙋ́ю и҆ держа́вꙋ рѡссі́йскꙋю ѿ бра́ней и҆ нестрое́нїй. Молѝ вы́шнѧго: стра́ждꙋщꙋю странꙋ̀ рѡссі́йскꙋю ѿ лю́тыхъ безбѡ́жникъ и҆ вла́сти и҆́хъ да свободи́тъ, и҆ да возста́витъ престо́лъ правосла́вныхъ царе́й: вѣ́рныхъ рабѡ́въ є҆гѡ̀, въ ско́рби и҆ печа́ли де́нь и҆ но́щь вопїю́щихъ къ немꙋ̀, много болѣ́зный во́пль да ѹ҆слы́шитъ и҆ да и҆зведе́тъ ѿ поги́бели живо́тъ на́шъ. Ѡ҆градѝ и҆ ѡ҆би́тель твою́ честнꙋ́ю ѿ всѧ́кагѡ ѕла̀ и҆ всѧ̑ правовѣ́рныѧ лю́ди, къ тебѣ̀ приходѧ́щыѧ и҆ моще́мъ твои̑мъ покланѧ́ющыѧсѧ, ѡ҆сѣнѝ нбⷭ҇нымъ твои́мъ бл҃гослове́нїемъ, и҆ всѧ̑ прошє́нїѧ и҆́хъ во бл҃го и҆спо́лни. Є҆́й, ѻ҆́ч҃е, не пре́зри мл҃твъ на́шихъ, со ѹ҆миле́нїемъ тебѣ̀ возноси́мыхъ, но бꙋ́ди ѡ҆ на́съ те́плый предста́тель ко гдⷭ҇ꙋ, и҆ сподо́бн на́съ по́мощїю твое́ю ст҃о́ю сп҃се́нїе вѣ́чное полꙋчи́ти, и҆ црⷭ҇твїе нбⷭ҇ное ѹ҆наслѣ́довати, да славосло́вимъ вели̑кїѧ щедрѡ́ты и҆ неизречє́нныѧ млⷭ҇ти ѻ҆ц҃а̀ и҆ сн҃а и҆ ст҃а́гѡ дх҃а, въ трⷪ҇цѣ покланѧ́емагѡ бг҃а, и҆ твоѐ ѻ҆те́ческое застꙋпле́нїе, во вѣ́ки вѣкѡ́въ. <red>А҆</red>ми́нь.

{% illustration "small-ornaments/ornament-from-12th-century-armenian-gospel-crider", "small" %}
