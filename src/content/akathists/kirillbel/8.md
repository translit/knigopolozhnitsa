---
title: "І҆́косъ д҃"
navigation:
  key: akathists-kirillbel-8
  title: "І҆́косъ д҃"
  parent: akathists-kirillbel
  order: 8
type: "akathist"
---

## І҆́косъ д҃:

<red>С</red>лы́шавъ ѡ́ добродѣ́тельнѣмъ житїѝ твое́мъ, вели́кїй се́ргїй ра́донежскїй, возлюби́ тѧ ѕѣлѡ̀, ѻ҆́ч҃е кѷрі́лле, и҆ є҆гда̀ прихожда́ше ѿ пꙋсты́ни во ѡ҆би́тель сі́мѡновꙋ, пре́жде всѣ́хъ посѣща́ше тѧ̀ сꙋ́ща въ по́двизѣхъ и҆́ноческагѡ послꙋша́нїѧ, предпочита́ѧ тѧ̀ ю҆́наго ста́рцємъ многолѣ́тнимъ, и҆ тѣ́мъ во ѹ҆дивле́нїе приводѧ̀ всю̀ бра́тїю, ѿ є҆гѡ́же ѹ҆́стъ ст҃ы́хъ мно́гѡ слове́съ дꙋшеполе́зныхъ слы́шалъ є҆сѝ, и҆ слага́ѧ и҆́хъ въ се́рдцѣ твое́мъ, бы́лъ є҆сѝ до́брыи҆ ѹ҆чени́къ вели́кагѡ ѹ҆чи́телѧ, вои́стиннꙋ досто́и҆ный бл҃гохвале́нїй таковы́хъ:

<red>Р</red>а́дꙋйсѧ, бг҃оно́снагѡ се́ргїа и҆збра́нный дрꙋ́же и҆ собесѣ́дниче. Ра́дꙋйсѧ, любо́вь ве́лїю ѡ҆ гдⷭ҇ѣ̀ къ немꙋ̀ стѧжа́вый, и҆ ѿ негѡ̀ зѣлѡ̀ возлю́бленный. Ра́дꙋйсѧ, во смире́нїи твое́мъ высѡ́каѧ дарова̑нїѧ дꙋхѡ́внаѧ полꙋчи́вый. Ра́дꙋйсѧ, ѹ҆ничиже́ннѡ трꙋди́выйсѧ въ по́двизѣхъ послꙋша́нїѧ и҆ та́кѡ се́ргїева посѣще́нїѧ сподо́бленный. Ра́дꙋйсѧ, въ послꙋша́нїихъ твои́хъ никогда́же возропта́вый. Ра́дꙋйсѧ, сꙋ́дъ бж҃їй и҆ мꙋ́ки вѣчныѧ приснопа́мѧтовый. Ра́дꙋйсѧ, по́честей сꙋ́етныхъ и҆ сла́вы человѣ́ческїѧ и҆збѣга́вый. Ра́дꙋйсѧ, ю҆ро́дство хрⷭ҇та̀ ра́ди на сѧ̀ воспрїѧ́вый, да ѿ всѣ́хъ ѹ҆ничиже́нъ бꙋ́деши. Ра́дꙋйсѧ, ѿ настоѧ́телѧ наказꙋ́емый, безче́стїе въ по́честь себѣ̀ вмѣни́вый. Ра́дꙋйсѧ, хꙋды̑ѧ и҆ многошвє́нныѧ ри̑зы носи́вый. Ра́дꙋйсѧ, зи́мнимъ хла́домъ тѣ́ло ѹ҆гнета́вый. Ра́дꙋйсѧ, поко́й тѣле́сный возненави́дѣвый.

<red>Р</red>а́дꙋйсѧ, кѷрі́лле, вели́кїй чꙋдотво́рче.
