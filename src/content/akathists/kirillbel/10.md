---
title: "І҆́косъ є҃"
navigation:
  key: akathists-kirillbel-10
  title: "І҆́косъ є҃"
  parent: akathists-kirillbel
  order: 10
type: "akathist"
---

## І҆́косъ є҃:

<red>В</red>и́дѣвше тѧ̀ бра́тїѧ ѡ҆би́тели сі́мѡновскїѧ, бг҃оно́сна и҆ равноа́гг҃льна житїе́мъ, кѷрі́лле бг҃обл҃же́нне, и҆збра́ша тѧ̀, а҆́ще и҆ нехотѧ́ща, во а҆рхїмандрі́та ѡ҆би́тели своеѧ̀, ты́ же настоѧ́тельскїй же́злъ прїе́мъ, не превозне́слсѧ є҆сѝ толи́кагѡ са́на высото́ю, но сꙋгꙋ́бѡ во смире́нїи преꙋспѣва́лъ є҆сѝ, и҆ бы́лъ є҆сѝ ѡ҆́бразъ преподо́бїѧ слове́сномꙋ твоемꙋ̀ ста́дꙋ, сло́вомъ и҆ житїе́мъ поꙋча́ѧ твоѧ̑ ѹ҆ченикѝ, и҆̀же и҆ взыва́хꙋ къ тебѣ̀:

<red>Р</red>а́дꙋйсѧ, бг҃овѣща́нный ѹ҆чи́телю бл҃гоче́стїѧ и҆ чистоты̀. Ра́дꙋйсѧ, ѹ҆миле́нїѧ преиспо́лненный проповѣ́дниче покаѧ́нїѧ. Радꙋйсѧ, є҆гѡ́же словеса̀ бы́ша ко сп҃се́нїю мнѡ́гимъ. Ра́дꙋйсѧ, є҆гѡ́же ѹ҆вѣща̑нїѧ ѹ҆мѧгчи́ша ѡ҆каменѣ̑лаѧ во грѣсѣ́хъ сердца̀. Ра́дꙋи҆сѧ, не сло́вомъ то́кмѡ, но и҆ всѣ́мъ житїе́мъ, поꙋча́вый дꙋхѡ́внаѧ твоѧ̑ ча̑да. Ра́дꙋйсѧ, чесомꙋ̀ ѹ҆чи́лъ є҆сѝ, та̑ и҆ са́мъ твори́лъ є҆сѝ нелѣ́ностнѡ. Ра́дꙋйсѧ, кнѧзе́й бг҃омꙋ́дрый совѣ́тниче. Радꙋйсѧ, си́льныхъ мі́ра сегѡ̀ нелицепрїѧ́тный ѡ҆бличи́телю. Ра́дꙋйсѧ, ни́щихъ и҆ ѹ҆бо́гихъ любвеѡби́льный корми́телю. Ра́дꙋйсѧ, є҆гѡ́же любы̀ къ мє́ньшимъ ѡ҆ хрⷭ҇тѣ̀ бра́тїѧмъ никогда́же ѡ҆скꙋдѣ̀. Ра́дꙋйсѧ, є҆гѡ́же бл҃годѣѧ̑нїи наслади́шасѧ мно́зи. Ра́дꙋйсѧ, ѡ҆ не́мже прославлѧ́шесѧ ѻ҆ц҃ъ нбⷭ҇ный.

<red>Р</red>а́дꙋйсѧ, кѷрі́лле, вели́кїй чꙋдотво́рче.
