---
title: "І҆́косъ з҃"
navigation:
  key: akathists-kirillbel-14
  title: "І҆́косъ з҃"
  parent: akathists-kirillbel
  order: 14
type: "akathist"
---

## І҆́косъ з҃:

<red>Н</red>ѡ́вымъ подвигѡ́мъ дꙋхѡ́внымъ вда́лъ є҆сѝ себѐ, бг҃облаже́нне ѻ҆́ч҃е, въ пꙋсты́ни ѹ҆едине́ннѡ пребыва́ѧ, въ мл҃твахъ, поще́нїихъ и трꙋдѣ́хъ непреста́нныхъ, є҆́же ви́дѧ всеви́дѣцъ гдⷭ҇ь, собра̀ къ тебѣ̀ па́ствꙋ и҆́нокѡвъ пꙋстыннолюби́выхъ, и҆́же хотѧ́хꙋ жи́ти съ тобо́ю, и҆ назида́тисѧ ѿ тебе во сп҃се́нїе: и҆ та́кѡ ѹ҆стро́илъ є҆сѝ ѡ҆би́тель стꙋ́̀ю, ꙗ҆́кѡ крі́нъ въ пꙋсты́ни процвѣ́тшꙋю дꙋхо́внѡ, въ не́йже до дне́сь прославлѧ́етсѧ и҆́мѧ твоѐ си́ми достодо́лжными похвалы̑:

<red>Р</red>а́дꙋйсѧ, прпⷣбне, ст҃остїю и҆ чистото́ю свѣ́тлѡ ѹ҆кра́шенный. Ра́дꙋйсѧ, бг҃оно́сне, да́ры бж҃е́ственными свы́ше ѡ҆даре́нный. Ра́дꙋйсѧ, па́стырю до́брый тобо́ю собра́ннагѡ ста́да слове́сныхъ ѻ҆ве́цъ. Ра́дꙋйсѧ, строи́телю бг҃омꙋ́дрый ѻ҆бщежи́тїѧ и҆́ноческагѡ. Ра́дꙋйсѧ, пꙋсты́ню непроходи́мꙋю въ вертогра́дъ дꙋхо́вный трꙋды̀ твои́ми претвори́вый. Ра́дꙋйсѧ, всѧ́ страхѡва́нїѧ и҆ привидѣ̑нїѧ вра̑жїѧ мл҃твами твои́ми посрами́вый. Ра́дꙋйсѧ, несомнѣ́нною наде́ждою на бг҃а ѡ҆би́тель твою̀ созида́вый. Ра́дꙋйсѧ, слеза́ми мл҃твенными ѡ҆снова́нїе є҆ѧ̀ ѡ҆роси́вый. Ра́дꙋйсѧ, ни́щїй дꙋ́хомъ, но мнѡ́ги богатѧ́щїй. Ра́дꙋйсѧ, рꙋко́ю всевы́шнѧгѡ держа́внѡ ѡ҆хранѧ́емый. Радꙋйсѧ, ѿ напрасныѧ сме́рти ди́внѡ и҆збавле́нный. Ра́дꙋйсѧ, ѿ запале́нїѧ ѻ҆́гненнагѡ неви́димѡ защище́нный.

<red>Р</red>а́дꙋйсѧ, кѷрі́лле, вели́кїй чꙋдотво́рче.
