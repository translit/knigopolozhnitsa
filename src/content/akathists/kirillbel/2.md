---
title: "І҆́косъ а҃"
navigation:
  key: akathists-kirillbel-2
  title: "І҆́косъ а҃"
  parent: akathists-kirillbel
  order: 2
type: "akathist"
---

## І҆́косъ а҃:

<red>А҆́</red>гг҃лъ земны́й и чл҃вѣ́къ нбⷭ҇ный вои́стинꙋ бы́лъ є҆сѝ, ѻ҆́ч҃е прпⷣбне, ѿ ѹ҆́тра жи́зни твоеѧ̀, до глꙋбо́кагѡ ве́чера сме́ртнагѡ, нелѣ́ностнѡ рабо́тавый гдⷭ҇ви въ преподо́бїи и ст҃ы́ни, на́мъ же ѡ҆ста́вивый въ примѣ́ръ подража́нїѧ житїѐ твоѐ равноа́гг҃льное, є҆мꙋ́же чꙋдѧ́щесѧ, и҆ чꙋдесы̀ твои́ми просвѣща́еми, зове́мъ ти́ гла́сы хвале́бными си́це:

<red>Р</red>а́дꙋйсѧ, роди́телей благочести́выхъ пло́де бг҃олюбе́зный. Ра́дꙋйсѧ, первопресто́льнагѡ гра́да москвы̀ прозѧбе́нїе ст҃о́е. Ра́дꙋйсѧ, сиро́тствовавый въ ю҆́ности твое́й. Ра́дꙋйсѧ, въ сиро́тствѣ твое́мъ бг҃а любо́вїю ѹ҆се́рдною взыска́вый. Ра́дꙋйсѧ, въ сыно́вство бж҃їе свы́ше сопричте́нный. Ра́дꙋйсѧ, всѧ̑ бога̑тства мі́ра сегѡ́ хрⷭ҇та ра́ди презрѣ́вый. Ра́дꙋйсѧ, ра́дости и ѹ҆тѣ̑хи зємны́ѧ ни во что́ же вмѣни́вый. Ра́дꙋйсѧ, є҆ди́но тща́нїе и҆мѣ́вый, є҆́же є҆ди́номꙋ бг҃ꙋ бл҃гоꙋгожда́ти. Ра́дꙋйсѧ, чте́нїемъ писа́нїй бж҃е́ственныхъ дꙋ́шꙋ твою̀ напита́вый. Ра́дꙋйсѧ, слеза́ми мл҃твенными се́рдце твоѐ ѹ҆плодоноси́вый. Ра́дꙋйсѧ, чистотꙋ̀ дꙋше́внꙋю и҆ тѣле́снꙋю непоро́чнѡ сохрани́вый. Ра́дꙋйсѧ, посто́мъ и҆ воздержа́нїемъ стра̑сти ю҆́ношєскїѧ ѡ҆бꙋзда́вый.

<red>Р</red>а́дꙋйсѧ, кѷрі́лле, вели́кїй чꙋдотво́рче.
