---
title: "І҆́косъ ѕ҃"
navigation:
  key: akathists-kirillbel-12
  title: "І҆́косъ ѕ҃"
  parent: akathists-kirillbel
  order: 12
type: "akathist"
---

## І҆́косъ ѕ҃:

<red>В</red>озсїѧ̀ тебѣ̀ свѣ́тъ нбⷭ҇ный, є҆гда̀ въ ве́черъ глꙋбо́кїй моли́лсѧ є҆сѝ, прпⷣбне, въ ке́ллїи твое́й пред і҆кѡ́ною бг҃омт҃ре, просѧ̀ ю҆̀ дарова́ти тебѣ̀ мѣ́сто ѹ҆до́бное къ безмо́лвномꙋ житїю̀, и҆ сѐ а҆́бїе ѹ҆слы́шалъ є҆сѝ гла́съ ѿ і҆кѡ́ны є҆ѧ̀ ст҃ы́ѧ, си́це глаго́лющъ: кѷрі́лле, и҆зы́ди ѿсю́дꙋ и҆ и҆дѝ на бѣ́ло є҆́зеро: та́мѡ бо ѹ҆гото́вахъ тѝ мѣ́сто, на не́мже возмо́жеши сп҃сти́сѧ, и҆ со гла́сомъ вкꙋ́пѣ, лꙋча̀ свѣтоза́рнаѧ ѿ полꙋ́нощныѧ страны̀, ѡ҆сїѧ̀ и҆ ѹ҆каза̀ тебѣ̀ мѣ́сто, свы́ше пред̾избра́нное длѧ твоегѡ̀ вселе́нїѧ, є҆го́же ра́достнѡ созерца́лъ є҆сѝ ѻ҆ко́нцемъ твоеѧ̀ ке́ллїи. Тебѣ̀ ѹ҆бо си́це ѡ҆бра́дованномꙋ, и҆ мы̀ ра́достнѡ восклица́емъ:

<red>Р</red>а́дꙋйсѧ, вели́кїй ѹ҆го́дниче бж҃їй, є҆щѐ на землѝ созерца́вый свѣ́тъ нбⷭ҇ный. Ра́дꙋйсѧ, и҆збра́нный слꙋго̀ мт҃ре гдⷭ҇ни возглаго́лавшей къ тебѣ̀ ѿ і҆кѡ́ны своеѧ̀ ст҃ы́ѧ. Ра́дꙋйсѧ, бл҃говоле́нїемъ влⷣчцы мі́ра ѡ҆бл҃года́тствованный. Ра́дꙋйсѧ, проше́нїѧ твоегѡ̀ и҆сполне́нїе ѿ неѧ̀ прїе́мый. Ра́дꙋйсѧ, ꙗ҆́кѡ мл҃тва твоѧ̀ ѹ҆слы́шана бы́сть застꙋ́пницею ро́да хрⷭ҇тїа́нскагѡ. Ра́дꙋйсѧ, ꙗ҆́кѡ но́щь просвѣти́сѧ тебѣ̀ сїѧ́нїемъ бж҃е́ственныѧ сла́вы. Ра́дꙋйсѧ, ꙗ҆́кѡ дале́че ѿстоѧ́щее мѣсто, бли́зъ показа́сѧ тебѣ̀ сꙋдьба́ми бж҃їими ди́вными. Ра́дꙋйсѧ, ꙗ҆́кѡ свы́ше дарова́сѧ тебѣ̀ мѣ́сто поко́ѧ дꙋхо́внагѡ. Ра́дꙋйсѧ, ра́дости и҆ ѹ҆тѣше́нїѧ ѡ҆ се́мъ преиспо́лненный. Ра́дꙋйсѧ, сле́зы тє́плыѧ бл҃годаре́нїѧ и҆ хвале́нїѧ пред̾ бг҃омъ и҆злива́вый. Ра́дꙋйсѧ, мл҃твъ бл҃гово́нное кади́ло. Ра́дꙋйсѧ, ѱалмопѣнїѧ ѻ҆рга́не и҆зѧ́щный.

<red>Р</red>а́дꙋйсѧ, кѷрі́лле, вели́кїй чꙋдотво́рче.
