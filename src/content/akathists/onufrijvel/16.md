---
title: "І҆́косъ и҃"
navigation:
  key: akathists-onufrijvel-16
  title: "І҆́косъ и҃"
  parent: akathists-onufrijvel
  order: 16
type: "akathist"
---

## І҆́косъ и҃:

<red>В</red>е́сь бы́лъ є҆сѝ въ вы́шнихъ и҆ горѣ̀ ѻ҆́комъ твоеѧ̀ дꙋшѝ взира́лъ є҆сѝ непреста́ннѡ въ се́мъ стра́нномъ по́стничествѣ твое́мъ, ны́нѣ же дерзнове́нїе стѧжа́въ къ бг҃ꙋ, прпⷣбне, застꙋпа́еши всѣ́хъ, на по́мощь тѧ̀ призыва́ющихъ и҆ вопїю́щихъ тѝ си́це:

<red>Р</red>а́дꙋйсѧ, пꙋстынножи́телю вели́кїй: ра́дꙋйсѧ, а҆́ки ѕвѣзда̀, въ пꙋсты́нѧхъ просїѧ́вый. Ра́дꙋйсѧ, подража́вый стопа́мъ хрⷭ҇то́вымъ ѿ младе́нства твоегѡ̀: ра́дꙋйсѧ, а҆́гг҃льскагѡ житїѧ̀ ревни́телю. Ра́дꙋйсѧ, навѣ́тѡвъ невиди́мыхъ вра̑гъ прогони́телю: ра́дꙋйсѧ, воздержа́нїѧ чꙋ́днагѡ показа́телю. Ра́дꙋйсѧ, соверше́нства преизѧ́щный ѹ҆чи́телю: ра́дꙋйсѧ, стра́нный и҆ ди́вный къ нб҃сѝ пꙋ́ть показа́вый. Ра́дꙋйсѧ, ꙗ҆́кѡ равноа҆́гг҃льнѡ на землѝ пожи́лъ є҆сѝ: ра́дꙋйсѧ, ꙗ҆́кѡ равноа҆́гг҃льнꙋю сла́вꙋ и҆ че́сть досто́йнѡ полꙋчи́лъ є҆сѝ. Ра́дꙋйсѧ, ꙗ҆́кѡ въ нбⷭ҇ныхъ дво́рѣхъ ны́нѣ ѡ҆ всѣ́хъ мольбы̑ творцꙋ̀ прино́сиши: ра́дꙋйсѧ, ꙗ҆́кѡ тебѐ хода́таѧ стѧжа́вшымъ вели́кїѧ блгⷣти бж҃їѧ и҆спроша́еши.

<red>Р</red>а́дꙋйсѧ, ѻ҆́ч҃е ѻ҆нꙋ́фрїе, пресвѣ́тлый свѣти́льниче всеѧ̀ вселе́нныѧ.
