---
title: "І҆́косъ з҃"
navigation:
  key: akathists-onufrijvel-14
  title: "І҆́косъ з҃"
  parent: akathists-onufrijvel
  order: 14
type: "akathist"
---

## І҆́косъ з҃:

<red>Н</red>о́вый вои́стиннꙋ побѣдоно́сецъ на плѡтскі́ѧ стра̑сти ꙗ҆ви́лсѧ є҆сѝ, прпⷣбне, и҆ кто̀ дово́ленъ воспѣ́ти борє́нїѧ твоѧ̑; кто̀ и҆зочте́тъ трꙋды̀, болѣ̑зни и҆ по́двиги, въ ни́хже тече́нїе по́стничества соверши́лъ є҆сѝ; къ си́хъ же похвале́нїю недово́льни сꙋ́щѣ, любо́вїю па́че почита́емъ тѧ̀ и҆ вѣ́рнѡ тебѣ̀ сицєва́ѧ вопїе́мъ:

<red>Р</red>а́дꙋйсѧ, гла́домъ и҆ жа́ждею пло́ть твою̀ ѹ҆дрꙋчи́вый: ра́дꙋйсѧ, тмы̀ предста́телѧ всеконе́чнѡ побѣди́вый. Ра́дꙋйсѧ, ꙗ҆́кѡ всѧ́кѡ сладостра́стїе всено́щными бдѣ̑нїи ѹ҆вѧди́лъ є҆сѝ: ра́дꙋйсѧ, ꙗ҆́кѡ зако́ннѡ въ мл҃твахъ и҆ поще́нїихъ претерпѣва́ѧ, въ безстра́стїе ѡ҆бле́клсѧ є҆сѝ. Ра́дꙋйсѧ, преди́вное воздержа́нїѧ зерца́ло: ра́дꙋйсѧ, прпⷣбныхъ ли́кꙋ вели́каѧ сла́во. Ра́дꙋйсѧ, ꙗ҆́кѡ мра́зомъ померза́емѣй пло́ти твое́й, теплото́ю любвѐ хрⷭ҇то́вы согрѣва́шесѧ дꙋ́хъ тво́й: ра́дꙋйсѧ, ꙗ҆́кѡ зно́емъ ѡ҆палѧ́ема тѧ̀ роса̀ бжⷭ҇твенныѧ блгⷣти прохлажда́ше, прпⷣбне. Ра́дꙋйсѧ, пꙋсты́ни лѣ́пое ѹ҆краше́нїе: ра́дꙋйсѧ, подвигѡ́въ и҆ соверше́нства ѡ҆́бразе. Ра́дꙋйсѧ, ꙗ҆́кѡ всѧ́кꙋ добродѣ́тель въ тебѣ̀ из̾ѡбрази́лъ є҆сѝ: ра́дꙋйсѧ, ꙗ҆́кѡ вселюби́мый подвигополо́жникꙋ хрⷭ҇тꙋ̀ ѹ҆го́дникъ пока́залсѧ є҆сѝ.

<red>Р</red>а́дꙋйсѧ, ѻ҆́ч҃е ѻ҆нꙋ́фрїе, пресвѣ́тлый свѣти́льниче всеѧ̀ вселе́нныѧ.
