---
title: "І҆́косъ ѳ҃"
navigation:
  key: akathists-onufrijvel-18
  title: "І҆́косъ ѳ҃"
  parent: akathists-onufrijvel
  order: 18
type: "akathist"
---

## І҆́косъ ѳ҃:

<red>В</red>иті́йстїи ѧ҆зы́цы восхвали́ти тѧ̀ по достоѧ́нїю не мо́гꙋтъ, ѻ҆́ч҃е бг҃омꙋ́дре ѻ҆нꙋ́фрїе: ты́ бо ѿ ѹ҆тро́бы ма́терни бг҃ꙋ прибли́зивъ тво́й смы́слъ, весьма̀ прилѣжа́лъ є҆сѝ цр҃ю вседержи́телю, плоды̀ досто́йны приносѧ̀ є҆мꙋ̀ ѿ твои́хъ пѡ́двигъ во все́мъ житїѝ, прпⷣбне. А҆́зъ ѹ҆̀бо ѿ цр҃кве бж҃їѧ сла́вима тѧ̀ ѡ҆ тѣ́хъ ѹ҆вѣ́дѣвъ, вѣ́рнѡ тебѣ̀ сицєва́ѧ вопїю̀:

<red>Р</red>а́дꙋйсѧ, ѿ младе́нства мона́шескомꙋ ѡ҆бꙋче́нїю вда́нный: ра́дꙋйсѧ, въ ю҆́ности бж҃їимъ наставле́нїемъ въ пꙋсты́нное безхра́мїе введе́нный. Ра́дꙋйсѧ, ꙗ҆́кѡ хрⷭ҇то́вымъ словесє́мъ послѣ́дꙋѧ, мі́ра, ѻ҆те́чества же и҆ ро́да ѿре́клсѧ є҆сѝ: ра́дꙋйсѧ, ꙗ҆́кѡ кре́стъ тво́й еѵⷢ҇льски на ра́мѣ твое́мъ поне́слъ є҆сѝ. Ра́дꙋйсѧ, небрегі́й ѡ҆ ри́зѣ, да нетлѣ́нїѧ ри́зꙋ себѣ̀ самомꙋ̀ содѣ́лаеши: ра́дꙋйсѧ, сѣ́ѧвый слеза́ми, да съ ра́достїю рꙋкоѧ́ти твоѧ̀ пожне́ши. Ра́дꙋйсѧ, ꙗ҆́кѡ неѧде́нїемъ, нꙋ́ждною нището́ю и҆ всегда́шнимъ на моли́твѣ стоѧ́нїемъ пло́ть и҆знꙋри́лъ є҆сѝ: ра́дꙋйсѧ, ꙗ҆́кѡ пꙋтѝ же́стоки за словеса̀ ѹ҆сте́нъ гдⷭ҇а твоегѡ̀ сохрани́лъ є҆сѝ. Ра́дꙋйсѧ, по́двиги твои́ми стра̑сти тѣлє́сныѧ до конца̀ ѹ҆мертви́вый: ра́дꙋйсѧ, равноа́гг҃льнꙋю чистотꙋ̀ сохрани́вый. Ра́дꙋйсѧ, ꙗ҆́кѡ многолѣ́тнѣ а҆́ки безпло́тенъ пожи́лъ є҆сѝ: ра́дꙋйсѧ, ꙗ҆́кѡ ѿ вѣнцепода́телѧ безпло́тнымъ ликѡ́мъ ны́нѣ счи́слилсѧ є҆сѝ.

<red>Р</red>а́дꙋйсѧ, ѻ҆́ч҃е ѻ҆нꙋ́фрїе, пресвѣ́тлый свѣти́льниче всеѧ̀ вселе́нныѧ.
