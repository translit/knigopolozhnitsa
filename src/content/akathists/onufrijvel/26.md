---
title: "Мл҃тва"
navigation:
  key: akathists-onufrijvel-26
  title: "Мл҃тва"
  parent: akathists-onufrijvel
  order: 26
type: "akathist"
---

## Мл҃тва:

<versal>Ѽ</versal> преизѧ́щный и҆ превели́кїй пꙋстынножи́телю, прпⷣбне ѻ҆́ч҃е ѻ҆нꙋ́фрїе! Похвалѧ́ю твоѧ̑ неизречє́ннаѧ чꙋдотворє́нїѧ и҆ житїѐ пресвѣ́тло, є҆́же є҆сѝ препроводи́лъ ѿ ю҆́ности твоеѧ̀, да́же и҆ до ста́рости: никто́же бо и҆зчестѝ возмо́же терпе́нїй и҆ подвигѡ́въ твои́хъ, прече́стне. Ѹ҆диви́сѧ прпⷣбный пафнꙋ́тїй твоемꙋ̀ жесто́комꙋ є҆́же въ пꙋсты́ни житїю̀, вкꙋ́пѣ же и҆ ѕѣлѡ̀ возра́довасѧ, ѡ҆брѣ́тъ тѧ̀ є҆ди́наго толи́кихъ подвигѡ́въ и҆ соверше́нства сꙋ́ща ѡ҆́бразъ. сегѡ̀ ра́ди и҆ по́длиннѡ и҆спыта̀ ѡ҆ трꙋдѣ́хъ твои́хъ свѧты́хъ и҆ ѡ҆ є҆́же коли́кѡ и҆мѣ́лъ є҆сѝ вре́меннагѡ житїѧ̀. Тѣ́мже и҆ написа̀, ꙗ҆́кѡ шестьдесѧ́тъ лѣ́тъ и҆ трѝ въ трꙋдолю́бїи пребыва́ѧ, въ наготѣ̀ претерпѣва́ѧ мра́зъ и҆ зно́й, въ глꙋбо́кой пꙋсты́нѣ со ѕвѣрьмѝ и҆ пти̑цы ѡ҆бита́ѧ, мл҃твы непреста́ннѡ творѧ̀, пожи́лъ є҆сѝ. Сегѡ̀ ра́ди ны́нѣ ра́дость тебѣ̀ приношꙋ̀ ѿ недосто́йныхъ ѹ҆сте́нъ мои́хъ, прпⷣбне ѻ҆́ч҃е, прпⷣбномꙋ пафнꙋ́тїю ра́досте вели́каѧ (сподо́бисѧ бо при кончи́нѣ съ львы̀ послꙋжи́ти тебѣ̀, погребстѝ тѣ́ло твоѐ и҆ съ тобо́ю на нб҃сѝ жи́ти), и҆лїѝ ѳесві́тѧнинꙋ ревни́телю, і҆ѡа́ннꙋ крести́телю наслѣ́дниче, дрꙋ́же хрⷭ҇то́въ и҆ снаслѣ́дниче и҆́стинный, є҆гѵ́птꙋ ѹ҆́мнаѧ красото̀, ѳиве́ѡмъ вели́кое свѣти́ло, лѷві́и кра́снаѧ добро́то, фі́нїѯъ краснопроцвѣта́ющїй, ѻ҆рлѐ высокопа́рный, лета́ющїй въ поднбⷭ҇наѧ, на нб҃сѣ́хъ гражда́нство ѡ҆брѣты́й, и҆дѣ́же и҆ водвори́сѧ ѹ҆ прⷭ҇то́ла влⷣки сла́вы, съ два́десѧть четы́рми ста́рцы жили́ще ѡ҆брѣты́й, съ ни́ми же и҆ пребыва́еши. И҆ ны́нѣ молю̀ тѧ̀, пречꙋ́дный граждани́не нбⷭ҇ный, ст҃ы́хъ ликѡ́въ а҆́гг҃льских совсе́льниче, ѹ҆слы́ши мѧ̀, грѣ́шнаго и҆ недосто́йнаго раба̀ твоегѡ̀, въ ча́съ сѣ́й и҆ прїимѝ сїѐ ма́лое моле́нїе моѐ а҆ка́ѳїстово, вели́кїй застꙋ́пниче, ско́рый помо́щниче притека́ющымъ къ тебѣ̀ ѹ҆се́рднѡ. Загла́ди рꙋкописа́нїе дѣ́лъ мои́хъ скве́рныхъ и҆ нечи́стыхъ, ꙗ҆̀же де́ржатъ дє́мѡнскїѧ полкѝ. Покры́й мѧ̀ твои́мъ застꙋпле́нїемъ, причтѝ мѧ̀ ко ѹ҆гото́ванномꙋ пресвѣ́тломꙋ мѣ́стꙋ мл҃твами твои́ми и҆ сподо́би мѧ̀ вы́шнѧгѡ і҆ерⷭ҇ли́ма, и҆́бо по пребл҃гословенной влⷣчцѣ на́шей бцⷣѣ и҆ приснодѣ́вѣ марі́и, тебѣ̀ междꙋ̀ теплѣ́йшими помо́щниками, моле́бниками и҆ застꙋ́пниками мои́ми почита́ю. Присѣща́еши бо и҆ дае́ши рꙋ́кꙋ по́мощи припа́дающымъ къ тебѣ̀ въ хра́мѣ твое́мъ и҆ повсю́дꙋ. Тѣ́мже и҆ а҆́зъ недосто́йный ны́нѣ тебѣ̀ молю́сѧ и҆ призыва́ю: ѹ҆молѝ ми́лостивагѡ бг҃а, да ѿпꙋ́ститъ мѝ всѧ̑ прегрѣшє́нїѧ моѧ̑, во́льнаѧ и҆ невѡ́льнаѧ, сотворе́ннаѧ всѧ̑ ѕла̑ѧ дѣла̀ моѧ̑, и҆ да и҆зба́витъ мѧ̀ твои́мъ предста́тельствомъ ѿ вѣ́чныхъ мꙋ́къ, наꙋчи́тъ мѧ̀ твори́ти дѡ́браѧ дѣла̀, наста́витъ мѧ̀ на пꙋ́ть къ сп҃се́нїю и҆́стинномꙋ и҆ сподо́битъ мѧ̀ кꙋ́пнѡ ра́дости вѣ́чныѧ наслади́тисѧ со всѣ́ми ст҃ы́ми, ны́нѣ и҆ при́снѡ, и҆ во вѣ́ки вѣкѡ́въ. <red>А҆</red>ми́нь.

{% illustration "small-ornaments/ornament-from-12th-century-armenian-gospel-crider", "small" %}
