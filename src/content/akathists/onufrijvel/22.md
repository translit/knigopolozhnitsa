---
title: "І҆́косъ а҃і"
navigation:
  key: akathists-onufrijvel-22
  title: "І҆́косъ а҃і"
  parent: akathists-onufrijvel
  order: 22
type: "akathist"
---

## І҆́косъ а҃і:

<red>С</red>вѣ́тлѡ по преставле́нїи лицѐ твоѐ ви́дѣ, ѻ҆́ч҃е, пафнꙋ́тїй ст҃ы́й ѹ҆диви́сѧ. Раздѣли́въ же на двѣ̀ ча́сти рѧ́сꙋ свою̀, покры̀ мо́щи твоѧ̑ и҆ погребѐ тѧ̀ со львы̀ че́стнѡ. Сїѧ̀ и҆ а҆́зъ дꙋ́хомъ бл҃гоговѣ́йнѡ почита́ѧ, си́це тѝ вопїю̀:

<red>Р</red>а́дꙋйсѧ, ꙗ҆́кѡ всегѡ̀ тебѐ бг҃ꙋ ѡ҆ст҃и́лъ є҆сѝ: ра́дꙋйсѧ, ꙗ҆́кѡ до́брѣ бжⷭ҇твенныѧ зако́ны соблю́лъ є҆сѝ. Ра́дꙋйсѧ, и҆зше́ствїе твоѐ ѿ житїѧ̀ прⷪ҇ро́чески предвѣ́девый: ра́дꙋйсѧ, въ те́плѣй къ бг҃ꙋ любвѝ и҆ бл҃гоговѣ́нїи многотрꙋ́дныѧ твоѧ̑ по́двиги ѡ҆ко́нчивый. Ра́дꙋйсѧ, въ преставле́нїи бл҃гоꙋха́нїемъ чꙋ́днымъ, а҆́ки ра́йскимъ, почте́нный: ра́дꙋйсѧ, мѡ́лнїи тогда̀ и҆ блиста́нїи ди́внѡ просла́вленный. Ра́дꙋйсѧ, є҆го́же мо́щи а҆́гг҃льстїи ли́цы съ пѣ́нїемъ, кади́лы и҆ свѣща́ми ѡ҆крꙋжи́ша: ра́дꙋйсѧ, є҆мꙋ́же гѡ́рнѧѧ си́лы врата̀ ра́йскїѧ ѿверзо́ша. Ра́дꙋйсѧ, ꙗ҆́кѡ въ то́мже ча́сѣ сїѧ́нїе ве́лїе, ѡ҆блиста́вшее тѧ̀, зрѧ́шесѧ: ра́дꙋйсѧ, ꙗ҆́кѡ сла́дкїй гла́съ, къ воспрїѧ́тїю вѣ́чныхъ бла́гъ призыва́ющъ тѧ̀, слы́шашесѧ. Ра́дꙋйсѧ, ꙗ҆́кѡ ст҃ꙋ́ю твою̀ дꙋ́шꙋ вѣнцеда́вецъ хрⷭ҇то́съ сла́внѡ прїѧ́тъ въ гѡ́рнѧѧ селє́нїѧ: ра́дꙋйсѧ, ꙗ҆́кѡ ны́нѣ вѣ́чнагѡ из̾ѡби́льнѡ наслажда́ешисѧ весе́лїѧ.

<red>Р</red>а́дꙋйсѧ, ѻ҆́ч҃е ѻ҆нꙋ́фрїе, пресвѣ́тлый свѣти́льниче всеѧ̀ вселе́нныѧ.
