---
title: "Мл҃тва"
navigation:
  key: akathists-evfrosiniasuzd-26
  title: "Мл҃тва"
  parent: akathists-evfrosiniasuzd
  order: 26
type: "akathist"
---

## Мл҃тва:

<versal>Ѽ</versal> пресла́внаѧ ма́ти, ско́раѧ на́ша помо́щнице и҆ застꙋ́пнице, и҆ неꙋсы́пнаѧ ѡ҆ на́съ мл҃твеннице! предстоѧ́ще ра́цѣ моще́й твои́хъ, и҆ тѧ̀ ꙗ҆́кѡ жи́вꙋ сꙋ́щꙋ зрѧ́ще, припа́дающе мо́лимсѧ тебѣ̀: прїимѝ прошє́нїѧ на́ша, и҆ принесѝ ѧ҆̀ ко прⷭ҇то́лꙋ милосе́рдагѡ ѻ҆ц҃а̀ нбⷭ҇нагѡ, ꙗ҆́кѡ дерзнове́нїе къ немꙋ̀ и҆мꙋ́щаѧ, и҆спросѝ притека́ющымъ къ тебѣ̀ и҆ всѣ̑мъ правосла̑внымъ хрⷭ҇тїа́нѡмъ вѣ́чное сп҃се́нїе и҆ вре́менное бл҃годе́нствїе, на всѧ̑ блага̑ѧ дѣла̀ и҆ начина̑нїѧ на́ша ще́дрое бл҃гослове́нїе, ѿ всѧ́кихъ бѣ́дъ и҆ скорбе́й ско́рое и҆збавле́нїе. Є҆́й, чадолюби́ваѧ ма́ти на́ша, тебѣ̀ предстоѧ́щей прⷭ҇то́лꙋ бж҃їю, вѣ́дѡмы нꙋ́жды на́шѧ дꙋхѡ́вныѧ и҆ жите́йскїѧ, при́зри на ны̀ ма́тернимъ ѻ҆́комъ, и҆ твои́ми мл҃твами ѿвратѝ ѿ на́съ колеба́нїе всѧ́кимъ вѣ́тромъ ѹ҆че́нїѧ, ѕлы́хъ и҆ бг҃опроти́вныхъ ѻ҆бы́чаєвъ ѹ҆множе́нїе: ѹ҆твердѝ же во всѣ́хъ вѣ́ры согла́сное вѣ́дѣнїе, взаи́мнꙋю любо́вь и҆ є҆диномы́слїе, да всѣ́мъ и҆ словесы̀, и҆ писа̑нїи, и҆ дѣ́лы, сла́витсѧ средѝ на́съ всест҃о́е и҆́мѧ ѻ҆ц҃а̀ и҆ сн҃а и҆ ст҃а́гѡ дх҃а, є҆ди́нагѡ бг҃а, въ трⷪ҇цѣ покланѧ́емагѡ, є҆мꙋ́же че́сть и҆ сла́ва, во вѣ́ки вѣкѡ́въ. <red>А҆</red>ми́нь.

{% illustration "small-ornaments/ornament-from-12th-century-armenian-gospel-crider", "small" %}
