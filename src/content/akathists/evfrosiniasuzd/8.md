---
title: "І҆́косъ д҃"
navigation:
  key: akathists-evfrosiniasuzd-8
  title: "І҆́косъ д҃"
  parent: akathists-evfrosiniasuzd
  order: 8
type: "akathist"
---

## І҆́косъ д҃:

<red>С</red>лы́шащи преподава́емаѧ тебѣ̀ ѡ҆ мі́рѣ бж҃їемъ ѹ҆чє́нїѧ, ꙗ҆́кѡ пчела̀, ѡ҆ внѣ́шнихъ собира́ла є҆сѝ со́къ, си́лою дѣ́йствовавшїѧ въ тебѣ̀ бл҃года́ти сладча́йшагѡ па́че ме́да гдⷭ҇а, въ дꙋхо́вный со́тъ превраща́ла є҆сѝ то́й, и҆ всѧ̑ и҆скꙋша́ющи, дѡ́браѧ то́чїю держа́ла є҆сѝ. таковꙋ́ю мꙋ́дрость твою̀ хва́лѧще, взыва́емъ тѝ:

<red>Р</red>а́дꙋйсѧ, ѿ ви́димыхъ тва́рей къ неви̑димымъ бж҃їимъ возноси́вшаѧсѧ: ра́дꙋйсѧ, ѿ красо́тъ мі́ра къ краснѣ́йшемꙋ па́че всѣ́хъ любо́вїю возгара́вшаѧсѧ. Ра́дꙋйсѧ, созерца́нїем нб҃съ, сла́вꙋ бж҃їю повѣ́дающихъ, къ сниска́нїю сла́вы пренбⷭ҇ныѧ воскрилѧ́вшаѧсѧ: ра́дꙋйсѧ, ѿ и҆злїѧ́нїѧ свѣ́та со́лнечнагѡ на ѕлы̑ѧ и҆ благі̑ѧ, бг҃оподо́бной любвѝ наꙋча́вшаѧсѧ. Ра́дꙋйсѧ, во ѡ҆́бразѣ со́лнца, всеви́дѧщее ѻ҆́ко бжі҃е ѹ҆́мнымъ ѻ҆́комъ свои́мъ зрѣ́ти ѹ҆чи́вшаѧсѧ: ра́дꙋйсѧ, въ разли́чїи сла́вы со́лнца, лꙋны̀ и҆ ѕвѣ́здъ, разли́чїе нбⷭ҇нагѡ по дѣ́лѡмъ прославле́нїѧ познава́вшаѧ. Ра́дꙋйсѧ, ѿ воздыха́нїй сꙋетѣ̀ нево́лею повинꙋ́вшїѧсѧ тва́ри, бл҃же́нный ѡ҆ грѣсѣ́хъ пла́чъ воспрїѧ́вшаѧ: ра́дꙋйсѧ, въ тѧготѣ̀ веще́й земны́хъ, тѧготꙋ̀ грѣхѡ́въ проразꙋмѣ́вавшаѧ. Ра́дꙋйсѧ, стремле́нїемъ ѻ҆гнѧ̀ горѣ̀, гѡ́рнѧѧ мꙋ́дроствовати наꙋча́вшаѧсѧ: ра́дꙋйсѧ, прехожде́нїемъ ѡ҆́браза мі́ра сегѡ̀, въ любвѝ къ бла́гѡмъ непреходѧ́щымъ ѹ҆твержда́вшаѧсѧ. Ра́дꙋйсѧ, въ строе́нїи веще́й земны́хъ, та̑йны ѹ҆строе́нїѧ сп҃се́нїѧ прозрѣ́вавшаѧ: ра́дꙋйсѧ, ꙗ҆́кѡ зла́то ѻ҆гне́мъ и҆скꙋша́емое, ѡ҆чисти́тельный и҆скꙋше́нїй ѻ҆́гнь ра́достнѡ терпѣ́ти предначина́вшаѧ.

<red>Р</red>а́дꙋйсѧ, є҆ѵфросѵ́нїе, невѣ́сто хрⷭ҇то́ва прекра́снаѧ.
