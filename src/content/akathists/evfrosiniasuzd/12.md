---
title: "І҆́косъ ѕ҃"
navigation:
  key: akathists-evfrosiniasuzd-12
  title: "І҆́косъ ѕ҃"
  parent: akathists-evfrosiniasuzd
  order: 12
type: "akathist"
---

## І҆́косъ ѕ҃:

<red>В</red>озсїѧ̀ свѣ́тъ ѹ҆тѣше́нїѧ въ дꙋшѝ твое́й, є҆гда̀ въ сле́зныхъ мл҃твахъ повѣ́давши ско́рби се́рдца твоегѡ̀ влⷣчцѣ бцⷣѣ, ѡ҆ внеза́пномъ ѹ҆строе́нїи жи́зни твое́й не по се́рдцꙋ твоемꙋ̀, ѹ҆слы́шала є҆сѝ ра́достный тоѧ̀ гла́съ, во́лю роди́телей и҆спо́лнити тебѣ̀ повелѣ́вавший, и҆ не разори́тисѧ ѡ҆бѣ́тѡмъ и҆ жела́нїємъ твои̑мъ ѡ҆бѣща́вшїй. таково́е мт҃ри бж҃їей къ тебѣ̀ бл҃говоле́нїе сла́вѧще, ѹ҆блажа́емъ тѧ̀, вопїю́ще:

<red>Р</red>а́дꙋйсѧ, невѣ́сто, ди́вными пꙋтьмѝ во ѡ҆б̾ѧ̑тїѧ хрⷭ҇тѡ́ва наста́вленнаѧ: ра́дꙋйсѧ, дѣ́во, ма́тернимъ прⷭ҇нодв҃ы попече́нїемъ рꙋково́дствованнаѧ. Ра́дꙋйсѧ, те́плымъ во́ли роди́телей повинове́нїемъ свѧзꙋ́емаѧ: ра́дꙋйсѧ, и҆ неизмѣ́ннымъ жела́нїемъ дѣ́вства снѣда́емаѧ. Ра́дꙋйсѧ, таково́е въ се́рдце распѧ́тїе ра́ди гдⷭ҇а претерпѣ́вшаѧ: ра́дꙋйсѧ, пре́данностїю во́ли бж҃їей, ꙗ҆́кѡ на крⷭ҇тѣ̀ себѐ въ же́ртвꙋ бг҃ꙋ прине́сшаѧ. Ра́дꙋйсѧ, любо́вь ко гдⷭ҇ꙋ съ поко́рностїю роди́телємъ сочета́вшаѧ: ра́дꙋйсѧ, ѹ҆пова́тельнымъ послꙋша́нїемъ и҆ че́сть бра́кꙋ возда́вшаѧ, и҆ честнѣ́йшее бра́ка дѣ́вство сохра́ншаѧ. Ра́дꙋйсѧ, на бра́къ и҆тѝ напꙋ́тствованнаѧ, и҆ въ безбра́чїи пребы́ти несомнѣ́ннѡ ча́ѧвшаѧ: ра́дꙋйсѧ, на пꙋтѝ во мра́къ сокрове́нныхъ ѡ҆ тебѣ̀ пꙋте́й бж҃їихъ съ тре́петомъ воззрѣва́вшаѧ. Ра́дꙋйсѧ, въ прираже́нїи недоꙋмѣ́нїй ѡ҆ бꙋ́дꙋщемъ, на ка́мени ѹ҆пова́нїѧ крѣ́пкѡ ѹ҆тверди́вшаѧсѧ: ра́дꙋйсѧ, въ данном тебѣ̀ бцⷣею ѡ҆бѣтова́нїи, ꙗ҆́кѡ на ло́нѣ ма́тернемъ ѹ҆покоева́вшаѧсѧ.

<red>Р</red>а́дꙋйсѧ, є҆ѵфросѵ́нїе, невѣ́сто хрⷭ҇то́ва прекра́снаѧ.
