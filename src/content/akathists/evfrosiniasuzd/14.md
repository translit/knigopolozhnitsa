---
title: "І҆́косъ з҃"
navigation:
  key: akathists-evfrosiniasuzd-14
  title: "І҆́косъ з҃"
  parent: akathists-evfrosiniasuzd
  order: 14
type: "akathist"
---

## І҆́косъ з҃:

<red>Н</red>о́вꙋю показа́ла є҆сѝ добродѣ́тель, бл҃же́ннаѧ, є҆гда̀ тве́рдое воспрїѧ́ла є҆сѝ намѣ́ренїе не возвраща́тисѧ въ до́мъ роди́телей, всели́тисѧ же во гра́дѣ сꙋ́ждалѣ, во ѡ҆би́тели положе́нїѧ ри́зъ бж҃їѧ мт҃ре: и҆дѣ́же сокрѡ́вища своѧ̑ бѣ̑днымъ и҆жди́вши, а҆́гг҃льский ѡ҆бразъ прїѧ́ла є҆сѝ. таково́е твоѐ мꙋ́дрое ѡ҆ себѣ̀ и҆ сп҃си́тельнѡ бы́вшее на́мъ и҆зволе́нїе сла́вѧще, взыва́емъ тѝ:

<red>Р</red>а́дꙋйсѧ, во ѹ҆пова́нїи свое́мъ не постыжде́ннаѧ: ра́дꙋйсѧ, полꙋче́нїемъ жела́нїѧ своегѡ̀ ѡ҆бра́дованнаѧ. Ра́дꙋйсѧ, ѿ треволне́нїй мі́ра въ небꙋ́рномъ приста́нищи ѹ҆кры́вшаѧсѧ: ра́дꙋйсѧ, вожделѣ́нномꙋ тебѣ̀ ли́кꙋ дѣ́въ ра́достнѡ соприче́тшаѧсѧ. Ра́дꙋйсѧ, всѧ̑ ѹ҆тѣ̑хи земны̑ѧ во ѹ҆ме́ты вмѣни́вшаѧ: ра́дꙋйсѧ, сокрѡ́вища вѣ́на твоегѡ̀ рꙋка́ми ни́щихъ въ нбⷭ҇ныѧ сокрѡ́вищницы предпосла́вшаѧ. Ра́дꙋйсѧ, любвѐ ра́ди ко хрⷭ҇тꙋ̀ въ нищетꙋ̀ є҆гѡ̀ ѡ҆бле́кшаѧсѧ: ра́дꙋйсѧ, всю̀ сла́вꙋ мі́ра и҆́ноческимъ смире́нїемъ попра́вшаѧ. Ра́дꙋйсѧ, въ постриже́нїи и҆́ноческомъ жела́нїемъ стро́гагѡ по́стничества горѣ́вшаѧ: ра́дꙋйсѧ, съ принѧ́тїемъ и҆́ноческагѡ ѡ҆браза дꙋхо́вное всеѡрꙋ́жїе воспрїѧ́вшаѧ. Ра́дꙋйсѧ, по ѡ҆ставле́нїи мі́ра ѡ҆ є҆ди́номъ на потре́бꙋ то́чїю помышлѧ́вшаѧ: ра́дꙋйсѧ, по вселе́нїи во ѡ҆би́тель чернори́зицъ, дꙋ́хомъ въ ѻ҆бще́нїи а҆́гг҃лъ и҆ ст҃ы́хъ жи́ти наче́ншаѧ.

<red>Р</red>а́дꙋйсѧ, є҆ѵфросѵ́нїе, невѣ́сто хрⷭ҇то́ва прекра́снаѧ.
