---
title: "І҆́косъ а҃і"
navigation:
  key: akathists-evfrosiniasuzd-22
  title: "І҆́косъ а҃і"
  parent: akathists-evfrosiniasuzd
  order: 22
type: "akathist"
---

## І҆́косъ а҃і:

<red>С</red>вѣтопода́теленъ свѣти́льникъ всѧ́кагѡ ѹ҆тѣше́нїѧ была̀ є҆сѝ, по преставле́нїи твое́мъ, прпⷣбнаѧ ма́ти: ꙗ҆вѝ бо тѧ̀ хрⷭ҇то́съ гдⷭ҇ь мл҃твенницꙋ и҆ хода́таицꙋ всѣ̑мъ, съ вѣ́рою къ тебѣ̀ прибѣга́вшымъ. мы́ же твои́мъ застꙋпле́нїемъ ѡ҆гражда́еми, зове́мъ тѝ:

<red>Р</red>а́дꙋйсѧ, по преставле́нїи свое́мъ гдⷭ҇ом нб҃а и҆ землѝ ми́лостивнѡ прїѧ́таѧ: ра́дꙋйсѧ, по ѿше́ствїи ѿ земны́хъ въ нбⷭ҇ныхъ ѡ҆би́телехъ водворе́ннаѧ. Ра́дꙋйсѧ, вѣнце́мъ сла́вы за смире́нїе вѣнча́ннаѧ: ра́дꙋйсѧ, на прⷭ҇то́лѣ црⷭ҇твїѧ за побѣ̑ды над̾ страстьмѝ посажде́ннаѧ. Ра́дꙋйсѧ, ѿ ма́нны сокрове́нныѧ за сокрꙋше́нїе и҆ слезы̀ ѹ҆слажда́емаѧ: ра́дꙋйсѧ, ѿ древа̀ живо́тнагѡ за мнѡ́гїѧ лишє́нїѧ пита́емаѧ. Ра́дꙋйсѧ, съ цр҃и́цею нбⷭ҇ною ѹ҆ прⷭ҇то́ла цр҃ѧ̀ царе́й предстоѧ́щаѧ: ра́дꙋйсѧ, съ а҆́гг҃лы и҆ всѣ́ми ст҃ы́ми застꙋпле́нїемъ свои́мъ на́съ приѡсѣнѧ́ющаѧ. Ра́дꙋйсѧ, ма́ти, и҆ съ нб҃а лю́бѧщихъ тѧ̀ теплото́ю любвѐ согрѣва́ти не преста́вшаѧ: ра́дꙋйсѧ, и҆ средѝ нбⷭ҇ныхъ ѹ҆тѣше́нїй земны́хъ ча́дъ свои́хъ не забы́вшаѧ. Ра́дꙋйсѧ, хода́таице ѹ҆се́рднаѧ, прибѣга́ющихъ къ тебѣ̀ не посрамлѧ́ющаѧ: ра́дꙋйсѧ, мл҃твеннице крѣ́пкаѧ, смире́нныхъ къ тебѣ̀ мл҃твъ не презира́ющаѧ.

<red>Р</red>а́дꙋйсѧ, є҆ѵфросѵ́нїе, невѣ́сто хрⷭ҇то́ва прекра́снаѧ.
