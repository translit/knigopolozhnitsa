---
title: "І҆́косъ и҃"
navigation:
  key: akathists-evfrosiniasuzd-16
  title: "І҆́косъ и҃"
  parent: akathists-evfrosiniasuzd
  order: 16
type: "akathist"
---

## І҆́косъ и҃:

<red>В</red>сѧ̀ въ вы́шнихъ была̀ є҆сѝ дꙋ́хомъ, прпⷣбнаѧ, и҆ бжⷭ҇твенною ѹ҆крѣплѧ́ема блгⷣтїю, во всѣ́хъ добродѣ́телехъ преꙋспѣва́ла є҆сѝ, ѡ҆́бразъ соверше́ннагѡ и҆́ноческагѡ житїѧ̀ всѣ̑мъ, сподвиза́вшымсѧ тѝ, подава́ющи. тѣ́мже ѹ҆бл҃жа́емъ тѧ̀, всехва́льнаѧ:

<red>Р</red>а́дꙋйсѧ, по́двигомъ до́брымъ подвиза́вшаѧсѧ: ра́дꙋйсѧ, чте́нїе своѐ до́брѣ соверши́вшаѧ. Ра́дꙋйсѧ, стра́хомъ бж҃їимъ всѧ́кое нечи́стое жела́нїе побѣжда́вшаѧ: ра́дꙋйсѧ, па́мѧтїю ѡ҆ сме́рти всѧ́кое сꙋ́етное попече́нїе ѿгонѧ́вшаѧ. Ра́дꙋйсѧ, пощє́нїи и҆ бдє́нїи пло́ть свою̀ смирѧ́вшаѧ: ра́дꙋйсѧ, ѹ҆́мнымъ дѣ́ланїемъ дꙋ́шꙋ свою̀ вы́нꙋ горѣ̀ восторга́вшаѧ. Ра́дꙋйсѧ, всегда́шнимъ ѹ҆едине́нїем ѿ собла́знѡвъ мі́ра чꙋ̑вства своѧ̑ соблюда́вшаѧ: ра́дꙋйсѧ, бо́дреннымъ трезвѣ́нїемъ ѿ ѕлы́хъ по́мыслѡвъ се́рдце своѐ ѡ҆хранѧ́вшаѧ. Ра́дꙋйсѧ, въ мл҃твахъ неꙋсы́пнаѧ, и҆ въ чте́нїи бжⷭ҇твенныхъ кни́гъ ненасы́тимаѧ: ра́дꙋйсѧ, на всѧ́кое послꙋша́нїе ско́раѧ, на и҆сполне́нїе же во́ли свое́й ко́снаѧ. Ра́дꙋйсѧ, терпѣ́нїѧ, кро́тости и҆ любвѐ зерца́ло: ра́дꙋйсѧ, серде́чнагѡ сокрꙋше́нїѧ, всегда́шнѧгѡ пла́ча и҆ покаѧ́нїѧ пра́вило.

<red>Р</red>а́дꙋйсѧ, є҆ѵфросѵ́нїе, невѣ́сто хрⷭ҇то́ва прекра́снаѧ.
