---
title: "І҆́косъ в҃і"
navigation:
  key: akathists-evfrosiniasuzd-24
  title: "І҆́косъ в҃і"
  parent: akathists-evfrosiniasuzd
  order: 24
type: "akathist"
---

## І҆́косъ в҃і:

<red>П</red>ою́ще ди́внагѡ во ст҃ы́хъ свои́хъ гдⷭ҇а, тѧ̀, ꙗ҆́кѡ и҆збра́ннꙋю невѣ́стꙋ свою̀, сла́вою и҆ че́стїю вѣнча́вша, и҆ твоѐ ми́лостивое и҆ ско́рое во всѣ́хъ нꙋжда́хъ на́шихъ застꙋпле́нїе и҆ всепоможе́нїе прославлѧ́юще, бл҃года́рнѡ зове́мъ тѝ:

<red>Р</red>а́дꙋйсѧ, всеꙋсе́рднаѧ на́ша предста́тельнице: ра́дꙋйсѧ, неѿстꙋ́пнаѧ на́ша храни́тельнице. Ра́дꙋйсѧ, ѡ҆би́тели сеѧ̀ тве́рдое ѡ҆гражде́нїе: ра́дꙋйсѧ, гра́да на́шегѡ вѣ́рное защище́нїе. Ра́дꙋйсѧ, скорбѧ́щымъ ѿра́до и҆ ѹ҆тѣше́нїе: ра́дꙋйсѧ, ѡ҆би́димымъ прибѣ́жище и҆ застꙋпле́нїе. Ра́дꙋйсѧ, болѧ́щихъ неѡскꙋ́дное врачева́нїе: ра́дꙋйсѧ, бѣ́дствꙋющихъ бл҃гонадежное и҆збавле́нїе. Ра́дꙋйсѧ, бл҃гочести́вымъ царє́мъ на́шымъ ско́раѧ помо́щнице: ра́дꙋйсѧ, хрⷭ҇толюби́вомꙋ во́инствꙋ неѡбори́маѧ спобо́рнице. Ра́дꙋйсѧ, сѣ́не, ѿ пра́веднагѡ гнѣ́ва бж҃їѧ на́съ ѹ҆крыва́ющаѧ: ра́дꙋйсѧ, росо̀, ѻ҆́гнь всѧ́кихъ скорбе́й и҆ страсте́й прохлажда́ющаѧ.

<red>Р</red>а́дꙋйсѧ, є҆ѵфросѵ́нїе, невѣ́сто хрⷭ҇то́ва прекра́снаѧ.
