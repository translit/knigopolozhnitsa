---
title: "І҆́косъ г҃"
navigation:
  key: akathists-evfrosiniasuzd-6
  title: "І҆́косъ г҃"
  parent: akathists-evfrosiniasuzd
  order: 6
type: "akathist"
---

## І҆́косъ г҃:

<red>И҆</red>мꙋ́ще въ па́мѧти бы́вшыѧ ѡ҆ тебѣ̀ зна́мєнїѧ, и҆ чꙋдѧ́щесѧ неѡбы́чномꙋ въ ѻ҆́трочествѣ ра́зꙋмꙋ твоемꙋ̀, роди́тели твоѝ разсꙋди́ша наипа́че поꙋче́нїемъ бж҃е́ственныхъ кни́гъ возгрѣва́ти живꙋ́щїй въ тебѣ̀ да́ръ бл҃года́тныѧ жи́зни, є҆́же и҆ совершѝ са́мъ бг҃олюби́вый роди́тель тво́й ст҃ы́й бл҃говѣ́рный кнѧ́зь мїхаи́лъ. хвалꙋ̀ воздаю́ще таково́мꙋ ѡ҆ тебѣ̀ роди́телей твои́хъ мꙋ́дромꙋ попече́нїю, взыва́емъ тѝ:

<red>Р</red>а́дꙋйсѧ, премꙋ́дрости бж҃їей простра́нное прїѧ́телище: ра́дꙋйсѧ, младе́нцємъ ѿкрыва́емыхъ та̑инъ вѣ́рное храни́лище. Ра́дꙋйсѧ, ѻ҆трокови́це, млеко́мъ сло́ва живо́тнагѡ воспита́ннаѧ: ра́дꙋйсѧ, дѣ́во, чи́стыми то́ки нбⷭ҇ныхъ и҆́стинъ напое́ннаѧ. Ра́дꙋйсѧ, теплото́ю ѹ҆че́нїѧ роди́тельскагѡ, ѻ҆́гнь любвѐ къ гдⷭ҇ꙋ въ се́рдцѣ твое́мъ возгрѣ́вшаѧ: ра́дꙋйсѧ, живы́ѧ стремлє́нїѧ ю҆́ности ѿ земны́хъ къ нбⷭ҇нымъ возве́дшаѧ. Ра́дꙋйсѧ, невѣ́сто, ѻ҆тце́мъ по пло́ти въ ѹ҆невѣ́щенїе хрⷭ҇тꙋ̀ гдⷭ҇ꙋ рꙋково́дствованнаѧ: ра́дꙋйсѧ, красото̀, па́че всѣ́хъ кра́сныхъ мі́ра, красѡты̀ ра́йскїѧ люби́ти наꙋче́ннаѧ. Ра́дꙋйсѧ, розго̀ ло́зы и҆́стинныѧ, вертогра́дъ хрⷭ҇то́въ и҆змла́да ѹ҆краша́вшаѧ: ра́дꙋйсѧ, дре́во, ѿ ко́рене свѧ̑та плоды̀ бла́ги ра́нѡ приноси́ти нача́вшее. Ра́дꙋйсѧ, и҆з̾ дѣ́тства чистото́ю нбⷭ҇нымъ си́ламъ подо́бившаѧсѧ: ра́дꙋйсѧ, во всю̀ жи́знь ѡ҆сѣне́нїемъ приснодѣ́вы въ непоро́чномъ дѣ́вствѣ сохрани́вшаѧ.

<red>Р</red>а́дꙋйсѧ, є҆ѵфросѵ́нїе, невѣ́сто хрⷭ҇то́ва прекра́снаѧ.
