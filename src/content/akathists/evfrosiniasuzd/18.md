---
title: "І҆́косъ ѳ҃"
navigation:
  key: akathists-evfrosiniasuzd-18
  title: "І҆́косъ ѳ҃"
  parent: akathists-evfrosiniasuzd
  order: 18
type: "akathist"
---

## І҆́косъ ѳ҃:

<red>В</red>иті́йствꙋющїй ѧ҆зы́къ не мо́жетъ и҆зглаго́лати мꙋ́дрости твоеѧ̀ нача́льственныѧ, є҆гда̀ дѣ́въ ѿ вдови́цъ ѿдѣли́ла є҆сѝ, да не ка́кѡ ѿ взо́ра и҆ речей по́мыслы ѡ҆ сластѣ́хъ жите́йскихъ прїе́мше, ѡ҆сквернѧ́тсѧ тѣ́ми въ се́рдцѣ свое́мъ, и҆ въ до́бромъ тече́нїи свое́мъ запѧ́ты бꙋ́дꙋтъ. чесѡ̀ ра́ди да́нь хвалы̀ тебѣ̀ приносѧ́ще, взыва́емъ:

<red>Р</red>а́дꙋйсѧ, дꙋ́шъ бг҃олюби́выхъ мꙋ́драѧ рꙋководи́тельнице: ра́дꙋйсѧ, невѣ́стъ хрⷭ҇то́выхъ неꙋсы́пнаѧ блюсти́тельнице. Ра́дꙋйсѧ, въ ѹ҆правле́нїи свое́мъ простотꙋ̀ съ мꙋ́дростїю соедини́вшаѧ: ра́дꙋйсѧ, въ нача́льствованїи свое́мъ снисхожде́нїе съ взыска́тельностью сочета́вшаѧ. Ра́дꙋйсѧ, стро́гость вла́сти матери́нскою любо́вїю ѹ҆мѣрѧ́вшаѧ: ра́дꙋйсѧ, матери́нскꙋю любо́вь стро́гостїю вла́сти ѿрезвлѧ́вшаѧ. Ра́дꙋйсѧ, мꙋ́дрыми наставле́нїи до́брыхъ въ до́брѣ ѹ҆твержда́вшаѧ: ра́дꙋйсѧ, и҆ є҆ди́нымъ взо́ромъ неиспра́вныхъ къ и҆справности подвиза́вшаѧ. Ра́дꙋйсѧ, крѣ́пкою мл҃твою неви̑димыѧ стрѣ́лы вра́жєскїѧ ѿ ѡ҆би́тели ѿража́вшаѧ: ра́дꙋйсѧ, мꙋ́дрыми порѧ́дками внѣ́шнїѧ собла́зны мі́ра ѿ се́стръ ѿвраща́вшаѧ. Ра́дꙋйсѧ, те́плыми попече́нїи земнꙋ́ю ѡ҆би́тель въ ра́й претвори́вшаѧ: ра́дꙋйсѧ, ѹ҆строе́нїемъ и҆́стиннагѡ и҆́ночества, вхо́дъ въ црⷭ҇тво нбⷭ҇ное всѣ̑мъ ѹ҆гла́дившаѧ.

<red>Р</red>а́дꙋйсѧ, є҆ѵфросѵ́нїе, невѣ́сто хрⷭ҇то́ва прекра́снаѧ.
