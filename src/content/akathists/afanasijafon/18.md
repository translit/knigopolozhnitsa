---
title: "І҆́косъ ѳ҃"
navigation:
  key: akathists-afanasijafon-18
  title: "І҆́косъ ѳ҃"
  parent: akathists-afanasijafon
  order: 18
type: "akathist"
---

## І҆́косъ ѳ҃:

<red>В</red>сѝ и҆́ноцы горы̀ а҆ѳѡ́нскїѧ блажа́тъ тѧ̀, ѻ҆́ч҃е а҆ѳана́сїе, ꙗ҆́кѡ наста́вника своего̀ и҆ те́пла хода́таѧ: не лише́ны же сꙋ́ть бл҃года́тныѧ твоеѧ̀ по́мощи и҆ всѝ правосла́внїи лю́дїе, съ любо́вїю почита́ющїи ст҃ꙋ́ю па́мѧть твою̀ и҆ взыва́ющїи си́це:

<red>Р</red>а́дꙋйсѧ, ст҃ы́мъ и҆ чꙋ́днымъ твои́мъ житїе́мъ свѧтоиме́нный а҆ѳѡ́нъ возвели́чивый: ра́дꙋйсѧ, нб҃овосхо́днꙋю добродѣ́телей лѣ́ствицꙋ на́мъ въ ѡ҆́бразъ ѡ҆ста́вивый. Ра́дꙋйсѧ, земна́гѡ жре́бїѧ ма́тере бж҃їей честно́е ѹ҆краше́нїе: ра́дꙋйсѧ, и҆́ночества правосла́внагѡ пресла́внаѧ похвало̀. Ра́дꙋйсѧ, за мно́гꙋю твою̀ къ согрѣша́ющымъ любо́вь и҆ милосе́рдїе млⷭ҇ть бж҃їю полꙋчи́вый: ра́дꙋйсѧ, за вели́кое твоѐ ѡ҆ стра́нныхъ попече́нїе, ѿ стра́нствовавшагѡ на́съ ра́ди гдⷭ҇а въ вѣ́чныхъ ски́нїихъ сла́внѡ почте́нный. Ра́дꙋйсѧ, за сла́внꙋю твою̀ над̾ пло́тїю и҆ дїа́воломъ побѣ́дꙋ вѣнце́мъ сла́вы ѹ҆вѣнча́нный: ра́дꙋйсѧ, за дѣ́вственнꙋю чистотꙋ̀ и҆ серде́чнꙋю простотꙋ̀ ѿ приснодв҃ы мр҃і́и въ ближа́йшее содрꙋ́жество прїѧ́тый. Ра́дꙋйсѧ, ꙗ҆́кѡ бл҃говоле́нїемъ цр҃и́цы нбⷭ҇ныѧ, созда́ннаѧ тобо́ю во и҆́мѧ є҆ѧ̀ ѻ҆би́тель въ твоѐ и҆́мѧ преименова́сѧ: ра́дꙋйсѧ, ꙗ҆́кѡ де́нь преставле́нїѧ твоегѡ̀ въ се́й ѻ҆би́тели свѣ́тло торжествꙋ́етсѧ.

<red>Р</red>а́дꙋйсѧ, прпⷣбне а҆ѳана́сїе, а҆ѳѡ́нскїй чꙋдотво́рче.
