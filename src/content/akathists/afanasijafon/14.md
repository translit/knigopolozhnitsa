---
title: "І҆́косъ з҃"
navigation:
  key: akathists-afanasijafon-14
  title: "І҆́косъ з҃"
  parent: akathists-afanasijafon
  order: 14
type: "akathist"
---

## І҆́косъ з҃:

<red>Н</red>о́вое ѹ҆мы́сли ѕло̀ прелꙋка́вый дїа́волъ, є҆гда̀ подви́же на за́висть є҆ди́нагѡ ѿ ѹ҆чени́къ твои́хъ, и҆ наꙋчѝ є҆го̀ закла́ти тѧ̀, ꙗ҆́кѡ а҆́гнца непоро́чна. Ты́ же, ѻ҆́ч҃е, десни́цею вы́шнѧгѡ сп҃се́нъ бы́въ, ѹ҆бі́йцꙋ ѻ҆́наго ѻ҆те́чески ѡ҆блобыза́лъ є҆сѝ. Тѣ́мже всѝ мы̀, таково́мꙋ твоемꙋ̀ неѕло́бїю дивѧ́щесѧ, хвале́бнѡ вопїе́мъ:

<red>Р</red>а́дꙋйсѧ, въ кро́тости и҆ смире́нїи твое́мъ хрⷭ҇тꙋ̀ бг҃ꙋ подража́вый: ра́дꙋйсѧ, неѕло́бїемъ твои́мъ дꙋ́ха ѕло́бы побѣди́вый. Ра́дꙋйсѧ, сокро́вищъ хрⷭ҇то́выхъ дража́йшїй би́сере, є҆го́же не возмо́же дꙋшегꙋ́бецъ похи́тити: ра́дꙋйсѧ, є҆го́же десни́ца гдⷭ҇нѧ хранѧ́ше ѿ всѣ́хъ ѕѡ́лъ. Ра́дꙋйсѧ, ѿ внеза́пнагѡ ѹ҆бі́йства спасе́ный: ра́дꙋйсѧ, смертоно́снымъ питїе́мъ по сло́вꙋ гдⷭ҇ню неврежде́нный. Ра́дꙋйсѧ, трїе́хъ мꙋже́й, ѿ гла́да и҆знемо́гшихъ, сме́рти и҆зба́вивый: ра́дꙋйсѧ, мно́гихъ ѿ разли́чныхъ болѣ́зней и҆сцѣли́вый. Ра́дꙋйсѧ, вѣ̑рныѧ въ правосла́вїи ѹ҆тверди́вый: ра́дꙋйсѧ, лжевѣ̑рныѧ и҆ невѣ̑рныѧ посрами́вый.

<red>Р</red>а́дꙋйсѧ, прпⷣбне а҆ѳана́сїе, а҆ѳѡ́нскїй чꙋдотво́рче.
