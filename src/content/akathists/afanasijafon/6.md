---
title: "І҆́косъ г҃"
navigation:
  key: akathists-afanasijafon-6
  title: "І҆́косъ г҃"
  parent: akathists-afanasijafon
  order: 6
type: "akathist"
---

## І҆́косъ г҃:

<red>И҆</red>мѣ́ѧ ве́лїе жела́нїе равноа́гг҃льнагѡ житїѧ̀ и҆́ноческагѡ, царьгра́дъ ѡ҆ста́вилъ є҆сѝ, бл҃же́нне, и҆ ѻ҆би́тели мале́ины дости́гъ, прпⷣбнымъ мїхаи́ломъ въ и҆́ноческꙋю власѧни́цꙋ ꙗ҆́кѡ во́инъ во бронѧ̀ ѡ҆болче́нъ бы́лъ є҆сѝ: и҆ та́кѡ мꙋ́жественнѡ ѡ҆полчи́лсѧ є҆сѝ проти́вꙋ неви́димыхъ врагѡ́въ ро́да человѣ́ческагѡ. Сегѡ̀ ра́ди ѹ҆бл҃жа́емъ тѧ̀ си́це:

<red>Р</red>а́дꙋйсѧ, ѿ мла́да во́зраста вда́вый себѐ на слꙋже́нїе гдⷭ҇ꙋ: ра́дꙋйсѧ, того̀ є҆ди́наго па́че всегѡ̀ возлюби́вый. Ра́дꙋйсѧ, црⷭ҇твїѧ ра́ди нбⷭ҇нагѡ че́сть и҆ сла́вꙋ мі́ра ѡ҆ста́вивый: ра́дꙋйсѧ, всѧ̑ вре́мєннаѧ ꙗ҆́кѡ ѹ҆ме́ты презрѣ́вый. Ра́дꙋйсѧ, пло́ть дꙋ́хꙋ покори́вый: ра́дꙋйсѧ, ѹ҆́мъ тво́й въ бг҃омы́слїе впери́вый. Ра́дꙋйсѧ, пѡ́мыслы вра́жїѧ бо́дрѡ ѿрази́вый: ра́дꙋйсѧ, ст҃ы́нею и҆ чистото́ю а҆́гг҃лѡмъ ѹ҆подо́бивыйсѧ. Ра́дꙋйсѧ, киме́нскїѧ ѻ҆би́тели ве́лїе ѹ҆краше́нїе: ра́дꙋйсѧ, а҆ѳѡ́нꙋ сла́ва и҆ бл҃голѣ́пїе.

<red>Р</red>а́дꙋйсѧ, прпⷣбне а҆ѳана́сїе, а҆ѳѡ́нскїй чꙋдотво́рче.
