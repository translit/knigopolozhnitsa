---
title: "І҆́косъ а҃і"
navigation:
  key: akathists-afanasijafon-22
  title: "І҆́косъ а҃і"
  parent: akathists-afanasijafon
  order: 22
type: "akathist"
---

## І҆́косъ а҃і:

<red>С</red>вѣ́томъ бл҃года́ти бж҃їѧ ѡ҆заре́нъ и҆мѣ́ѧ тво́й ѹ҆́мъ и҆ се́рдце, прпⷣбне ѻ҆́ч҃е а҆ѳана́сїе, та́инственнѡ предре́клъ є҆сѝ твою̀ страда́льческꙋю кончи́нꙋ, въ не́й же ꙗ҆́внѡ мꙋ́ченикъ под̾ разва́линами па́дшагѡ хра́ма тѣ́ломъ погре́бсѧ, дꙋ́хомъ пресели́лсѧ є҆сѝ въ гѡ́рнїѧ ѻ҆би́тєли, въ ни́хже хода́тайствомъ твои́мъ ко гдⷭ҇ꙋ помозѝ водвори́тисѧ и҆ на́мъ, вопїю́щымъ тѝ си́це:

<red>Р</red>а́дꙋйсѧ, въ животѣ̀ и҆ по преставле́нїи твое́мъ мнѡ́гаѧ и҆ пресла̑внаѧ чꙋдеса̀ сотвори́вый: ра́дꙋйсѧ, ѿ ногѝ твоеѧ̀ кро́вь ꙗ҆́кѡ мѵ́ро бл҃гово́нное и҆сточи́вый. Ра́дꙋйсѧ, на честно́е погребе́нїе твоѐ мно́жество и҆́нѡкъ собра́вый: ра́дꙋйсѧ, во гро́бѣ тѣ́ло твоѐ нбⷭ҇ною ра́достїю свѣтѧ́щеесѧ показа́вый. Ра́дꙋйсѧ, пома́занїемъ кро́ве твоеѧ̀ болѧ́щаго кора́бленника со ѻ҆дра̀ сме́ртнагѡ здра́ва возста́вивый: ра́дꙋйсѧ, се́ю же твое́ю кро́вїю кровоточи́вꙋю женꙋ̀ ѹ҆врачева́вый. Ра́дꙋйсѧ, всѣ́хъ сердца̀ любо́вїю твое́ю къ себѣ̀ привлека́ющїй: ра́дꙋйсѧ бл҃гоꙋха́нїемъ бж҃їѧ бл҃года́ти смра́дъ страсте́й ѿ мно́гихъ ѿгонѧ́ющїй. Ра́дꙋйсѧ, свѣти́льниче пресвѣ́тлый ѿ горы̀ а҆ѳѡ́на всемꙋ̀ мі́рꙋ правосла́вномꙋ сїѧ́ющїй: ра́дꙋйсѧ, не то́чїю и҆́нокѡмъ, но и҆ мїрѧ́нѡмъ пꙋ́ть къ не́бꙋ ѡ҆зарѧ́ющїй.

<red>Р</red>а́дꙋйсѧ, прпⷣбне а҆ѳана́сїе, а҆ѳѡ́нскїй чꙋдотво́рче.
