---
title: "Мл҃тва"
navigation:
  key: akathists-afanasijafon-26
  title: "Мл҃тва"
  parent: akathists-afanasijafon
  order: 26
type: "akathist"
---

## Мл҃тва:

<versal>П</versal>рпⷣбне ѻ҆́ч҃е а҆ѳана́сїе, и҆зрѧ́дный ѹ҆го́дниче хрⷭ҇то́въ и҆ вели́кїй а҆ѳѡ́нскїй чꙋдотво́рче! Во днѝ земна́гѡ житїѧ̀ твоегѡ̀ мнѡ́гїѧ на пꙋ́ть пра́вый наста́вивый, и҆ въ црⷭ҇твїе нбⷭ҇ное мꙋ́дрѣ рꙋководи́вый, скѡ́рбныѧ ѹ҆тѣ́шивый, па́дающымъ пода́вый рꙋ́кꙋ по́мощи, и҆ всѣ̑мъ любе́зенъ, ми́лостивъ и҆ сострада́теленъ ѻ҆те́цъ бы́вый: ты̀ ны́нѣ, въ нбⷭ҇нѣй пребыва́ѧ свѣ́тлости, наипа́че ѹ҆множа́еши любо́вь свою̀ къ на́мъ немѡщны́мъ, въ мо́рѣ жите́йстѣмъ разли́чнѣ бѣ́дствꙋющымъ, и҆скꙋша́ємымъ дꙋ́хомъ ѕло́бы и҆ страстьмѝ свои́ми, вою́ющими на дꙋ́хъ. Сегѡ̀ ра́ди смире́ннѡ мо́лимъ тѧ̀, ст҃ы́й ѻ҆́ч҃е: по да́ннѣй тебѣ̀ ѿ бг҃а бл҃года́ти помозѝ на́мъ твори́ти во́лю гдⷭ҇ню въ простотѣ̀ се́рдца и҆ смире́нїи, и҆скꙋшє́нїѧ же вра́жїѧ побѣди́ти и҆ свирѣ́пое страсте́й мо́ре и҆зсꙋши́ти: да та́кѡ немо́креннѡ пре́йдемъ жите́йскꙋю пꙋчи́нꙋ, и҆ предста́тельствомъ твои́мъ ко гдⷭ҇ꙋ, сподо́бимсѧ дости́гнꙋти ѡ҆бѣтова́ннагѡ на́мъ црⷭ҇твїѧ нбⷭ҇нагѡ, сла́вѧще безнача́льнꙋю трⷪ҇цꙋ, ѻ҆ц҃а̀, и҆ сн҃а, и҆ ст҃а́гѡ дх҃а, ны́нѣ и҆ при́снѡ и҆ во вѣ́ки вѣкѡ́въ. <red>А҆</red>ми́нь.

{% illustration "small-ornaments/medallion-lukovich", "small" %}
