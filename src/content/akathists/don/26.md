---
title: "Мл҃тва"
navigation:
  key: akathists-don-26
  title: "Мл҃тва"
  parent: akathists-don
  order: 26
type: "akathist"
---

## Мл҃тва:

<versal>Ѽ</versal> прест҃а́ѧ влⷣчице, дв҃о бцⷣе, застꙋ́пнице на́ша бл҃га́ѧ и҆ ско́раѧ. Воспѣва́емъ тѝ всѝ бл҃года́рственнаѧ за чꙋ́днаѧ дѣла̑ твоѧ̑. Пѣсносло́вимъ ѿ лѣ́тъ дре́внихъ неѿе́млемое застꙋпле́нїе твоѐ гра́дꙋ москвѣ̀ и҆ странѣ̀ на́шей, чꙋдотво́рнымъ ѻ҆́бразомъ твои́мъ донски́мъ всегда̀ ꙗ҆влѧ́емое: въ бѣ́гство ѡ҆браща́ютсѧ полкѝ чꙋ́ждихъ, гра́ды и҆ вѣ́си невреди́ми сохранѧ́ютсѧ, лю́дїе же ѿ лю́тыѧ сме́рти и҆збавлѧ́ютсѧ. Ѡ҆сꙋша́ютсѧ ѻ҆́чи слезѧ́щїѧ, ѹ҆молка́ютъ стена́нїѧ вѣ́рныхъ, пла́чъ въ ра́дость ѻ҆́бщꙋю претворѧ́етсѧ. Бꙋ́ди и҆ на́мъ, пречⷭ҇таѧ бцⷣѣ, ѹ҆тѣше́нїе въ бѣ́дствїѧхъ, возрожде́нїе наде́жды, ѻ҆́бразъ мꙋ́жества, и҆сто́чникъ млⷭ҇ти и҆ въ ско́рбныхъ ѡ҆бстоѧ́нїѧхъ неистощи́мое терпѣ́нїе на́мъ да́рꙋй. Пода́ждь коемꙋ́ждо по проше́нїю и҆ нꙋждѣ̀ є҆гѡ̀: младе́нцы воспита́й, ю҆́ныѧ ѹ҆цѣломꙋ́дри и҆ стра́хꙋ бж҃їю наꙋчѝ, ѹ҆ныва́ющїѧ ѡ҆бо́дри и҆ не́мощнꙋю ста́рость поддержѝ. Посѣтѝ въ болѣ́знѣхъ и҆ печа́лѣхъ сꙋ́щїѧ, ѕлы́ѧ сердца̀ ѹ҆мѧгчѝ, братолю́бїе ѹ҆крѣпѝ, ми́ра и҆ любвѝ всѣ́хъ на́съ и҆спо́лни. Примирѝ, бл҃госе́рдаѧ мт҃и, враждꙋ́ющїѧ и҆ ѡ҆правда́й ѡ҆клевета́нныѧ. И҆стребѝ поро́ки, да не восхо́дѧтъ грѣхѝ на̑ша пред̾ сꙋдїе́ю всѧ́ческихъ, да не пости́гнетъ на́съ првⷣный гнѣ́въ бж҃їй. Твои́ми мл҃твами, всемо́щнымъ твои́мъ покро́вомъ ѡ҆градѝ на́съ ѿ наше́ствїй вра́жїихъ, ѿ гла́да, гꙋби́тельства, ѻ҆гнѧ̀, меча̀ и҆ всѧ́кагѡ и҆на́гѡ ѕлострада́нїѧ. Ѹ҆пова́емъ мл҃твами твои́ми полꙋчи́ти ѿ всевы́шнѧгѡ бг҃а грѣхѡ́въ проще́нїе и҆ и҆зглажде́нїе и҆ съ бг҃омъ примире́нїе. Ѹ҆молѝ стѧжа́ти на́мъ црⷭ҇твїе нбⷭ҇ное и҆ по сконча́нїи жи́зни на́шеѧ ѡ҆деснꙋ́ю прⷭ҇то́ла бж҃їѧ ста́ти, и҆дѣ́же ты̀, ѽ всепѣ́таѧ дв҃о, ст҃ѣ́й трⷪ҇цѣ въ вѣ́чнѣй сла́вѣ предстои́ши. Ѹ҆досто́й и҆ на́съ съ ли́ки а҆́гг҃лѡвъ и҆ ст҃ы́хъ та́мо восхвали́ти пречтⷭ҇но́е и҆́мѧ сн҃а твоегѡ̀ со безнача́льнымъ є҆гѡ̀ ѻ҆ц҃е́мъ и҆ всест҃ы́мъ и҆ бл҃ги́мъ и҆ животворѧ́щимъ є҆гѡ̀ дх҃омъ во вѣ́ки вѣкѡ́въ. <red>А҆</red>ми́нь.

{% illustration "small-ornaments/medallion-lukovich", "small" %}
