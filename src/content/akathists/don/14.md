---
title: "І҆́косъ з҃"
navigation:
  key: akathists-don-14
  title: "І҆́косъ з҃"
  parent: akathists-don
  order: 14
type: "akathist"
---

## І҆́косъ з҃:

<red>Н</red>о́вагѡ стра́жа неꙋсы́пнагѡ гра́да москвы̀ досто́йнѡ почти́ти хотѧ́ще, собо́рный хра́мъ лю́дїе бл҃гочести́вїи въ донстѣ́й ѻ҆би́тели соѻрꙋди́ша и҆ на стѣна́хъ хра́ма воздвиго́ша и҆зѻбраже́нїе і҆кѡ́ны твоеѧ̀, бг҃ома́ти, въ бжⷭ҇твенное ѡ҆гражде́нїе страны̀ на́шеѧ, ꙗ҆́кѡ да ѿи́нꙋде находѧ́щїи вразѝ ѿраже́ни бꙋ́дꙋтъ неѿстꙋ́пными мл҃твами твои́ми. Тебѣ́ же, ꙗ҆́кѡ сꙋ́щей съ на́ми, со ѹ҆пова́нїемъ глаго́лемъ:

<red>Р</red>а́дꙋйсѧ, бг҃а жива́гѡ хра́ме ѡ҆дꙋшевле́нный. Ра́дꙋйсѧ, бг҃олюби́ваѧ, странꙋ̀ рѡссі́йскꙋю достоѧ́нїемъ свои́мъ и҆збра́вшаѧ. Ра́дꙋйсѧ, но́щныхъ бдѣ́нїй и҆ пѣ́нїй моле́бныхъ ско́рое слы́шанїе. Ра́дꙋйсѧ, і҆кѡ́нꙋ твою̀, ꙗ҆́кѡ зна́мѧ побѣ́дъ неѿе́млемое, дарова́вшаѧ. Ра́дꙋйсѧ, прекраще́нїемъ бра́ней ми́ръ и҆ ра́дость приносѧ́щаѧ. Ра́дꙋйсѧ, до́брое приста́нище дꙋ́шамъ, и҆́щꙋщимъ сп҃се́нїѧ. Ра́дꙋйсѧ, мт҃и мі́ра, смѧте́нїй во́лны ѹ҆кроща́ющаѧ. Ра́дꙋйсѧ, гра́да москвы̀ и҆ страны̀ на́шеѧ всемо́щнаѧ предста́тельнице.

<red>Р</red>а́дꙋйсѧ, влⷣчице, і҆кѡ́ною твое́ю донско́ю въ напа́стѣхъ на́мъ помога́ющаѧ.
