---
title: "І҆́косъ в҃і"
navigation:
  key: akathists-don-24
  title: "І҆́косъ в҃і"
  parent: akathists-don
  order: 24
type: "akathist"
---

## І҆́косъ в҃і:

<red>П</red>ою́щїе тѧ̀, въ мл҃твахъ неꙋсыпа́ющꙋю бцⷣꙋ, ст҃ѣ́й трⷪ҇цѣ предстоѧ́щꙋю, вопїе́мъ тѝ: пробꙋдѝ на́съ свѣ́томъ живоно́снагѡ ѹ҆спѣ́нїѧ твоегѡ̀ ѿ смертоно́снагѡ сна̀ нерадѣ́нїѧ ѡ҆ сп҃се́нїи дꙋ́ши и҆ и҆спросѝ на́мъ съ гдⷭ҇омъ примире́нїѧ. Є҆гда́ же приспѣ́етъ жа́тва сме́ртнаѧ житїю̀ на́шемꙋ, ѡ҆градѝ на́съ всеси́льнымъ предста́тельствомъ твои́мъ ѿ дꙋ́хѡвъ ѕло́бы, да, тобо́ю води́ми, дости́гнемъ црⷭ҇твїѧ нбⷭ҇нагѡ, и҆дѣ́же незаходи́мое со́лнце пра́вды невече́рнїй свѣ́тъ сла́вы бжⷭ҇твенныѧ и҆злива́етъ. Ѽ всест҃а́ѧ дв҃о, ѿ херꙋві̑мъ воспѣва́емаѧ, прїимѝ ѿ на́съ, недосто́йныхъ, похвалы̑ сїѧ̑:

<red>Р</red>а́дꙋйсѧ, ѡ҆бра́дованнаѧ, во ѹ҆спе́нїи твое́мъ на́съ не ѡ҆ставлѧ́ющаѧ. Ра́дꙋйсѧ, мт҃и всепѣ́таѧ, ѡ҆деснꙋ́ю бг҃а предстоѧ́щаѧ. Ра́дꙋйсѧ, го́рнѧгѡ мі́ра бг҃олѣ́пнаѧ красото̀. Ра́дꙋйсѧ, кла́дезю бг҃омы́слїѧ неисчерпа́емый. Ра́дꙋйсѧ, любвѐ бжⷭ҇твенныѧ свѣти́льниче неꙋгаса́емый. Ра́дꙋйсѧ, грѣхо́вныхъ ѹ҆́зъ ско́раѧ рѣши́тельнице. Ра́дꙋйсѧ, воздꙋ́шныхъ мыта́рствъ прохожде́нїе неѡскꙋ́дное. Ра́дꙋйсѧ, бл҃га́ѧ врата́рнице, две́ри ра́йскїѧ вѣ́рнымъ ѿверза́ющаѧ.

<red>Р</red>а́дꙋйсѧ, влⷣчице, і҆кѡ́ною твое́ю донско́ю въ напа́стѣхъ на́мъ помога́ющаѧ.
