---
title: "Мл҃тва"
navigation:
  key: akathists-oblationafter-26
  title: "Мл҃тва"
  parent: akathists-oblationafter
  order: 26
type: "akathist"
---

## Мл҃тва:

<versal>Б</versal>л҃годарю̀ тѧ̀, пренбⷭ҇ный цр҃ю̀, и҆ всѣ́мъ тѣ́ломъ и҆ дꙋше́ю молю̀, хвалю̀, сла́влю, почита́ю и҆ превозношꙋ̀ тѧ̑, ꙗ҆́кѡ сподо́билъ є҆сѝ менѣ̀, грѣ́шнагѡ, въ де́нь се́й въ бжⷭ҇твеннѣмъ се́мъ хра́мѣ бжⷭ҇твеннꙋю твою̀ и҆ бл҃гопрїѧ́тнꙋю, безкро́внꙋю и҆ слове́снꙋю, твои́ми сщ҃еннослꙋжи́тєлѧми ѡ҆ на́шихъ согрѣшє́нїихъ тебѣ̀ принесе́ннꙋю ви́дѣти же́ртвꙋ, въ воспомина́нїе пречтⷭ҇ыхъ страсте́й, пресла́внагѡ воскресе́нїѧ, на нб҃са̀ восше́ствїѧ и҆ стра́шнагѡ па́ки прише́ствїѧ гдⷭ҇а на́шегѡ і҆и҃са хрⷭ҇та̀, и҆̀хже ра́ди молю̀ тѧ̀: всѧ̀ моѧ̑ согрѣше́нїѧ ѡ҆мы́й, ѡ҆чи́сти и҆ простѝ, и҆ да́ждь ми̑ во всѧ̀ днѝ живота̀ моегѡ̀ помина́ти твоѧ̑ бл҃годѣѧ́нїѧ и҆ въ чи́стой со́вѣсти бл҃годаре́нїѧ и҆ мольбы̀ тебѣ̀ приноси́ти, безнача́льномꙋ ѻ҆ц҃ꙋ̀ со є҆диноро́днымъ твои́мъ сн҃омъ, и҆ всест҃ы́мъ, бл҃ги́мъ и҆ животворѧ́щимъ твои́мъ дх҃омъ, ны́нѣ и҆ при́снѡ, и҆ во вѣ́ки вѣкѡ́въ. <red>А҆</red>ми́нь.

{% illustration "small-ornaments/medallion-lukovich", "small" %}
