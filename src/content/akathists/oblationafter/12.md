---
title: "І҆́косъ ѕ҃"
navigation:
  key: akathists-oblationafter-12
  title: "І҆́косъ ѕ҃"
  parent: akathists-oblationafter
  order: 12
type: "akathist"
---

## І҆́косъ ѕ҃:

<red>В</red>озсїѧ́ во мра́цѣ дꙋшѝ моеѧ̀ со́лнце пресвѣ́тлое ѿ прїѧ́тїѧ ны́нѣ пречⷭ҇тыхъ та́инъ твои́хъ. Си́мъ свѣ́томъ нбⷭ҇нымъ ѡ҆заре́нный, взыва́ю тѝ:

<red>І҆</red>и҃се, свѣ́те ти́хїй, бл҃годарю̀ тѧ̀, ꙗ҆́кѡ во тмѣ̀ мнѣ̀ свѣ́тиши, и҆ тма̀ моѧ̑ тѧ̀ не ѡ҆б̾ѧ́тъ. І҆и҃се, сїѧ́нїе сла́вы ѻ҆́ч҃їѧ, бл҃годарю̀ тѧ̀, ꙗ҆́кѡ во свѣ́тѣ твое́мъ зрю̀ свѣ̀тъ ѻ҆ц҃а, свѣ́тъ дх҃а ст҃а́гѡ. І҆и҃се, простры́й нб҃о ꙗ҆́кѡ ко́жꙋ, бл҃годарю̀ тѧ̀, ꙗ҆́кѡ во мнѣ̀ само́мъ нб҃о та́инственнѡ ны́нѣ просте́рлъ є҆сѝ. І҆и҃се, є҆го́же пое́тъ со́лнце, є҆го́же сла́витъ лꙋна̀, є҆мꙋ́же мо́лѧтсѧ ѕвѣ́зды, бл҃годарю̀ тѧ̀, ꙗ҆́кѡ ст҃ы́ми та́инами твои́ми всегѡ̀ мѧ̀ подви́глъ є҆сѝ сла́вити тѧ̀, моли́тисѧ тебѣ̀. І҆и҃се, жени́ше краснѣ́йшїй, въ полꙋ́нощи мꙋ́дрыми дѣ́вами со свѣти́льники горѧ́щими срѣта́емый, бл҃годарю̀ тѧ̀, ꙗ҆́кѡ свѣти́льникъ се́рдца моегѡ̀ пога́сшїй, па́ки ны́нѣ возже́глъ є҆сѝ.

<rubric>І҆и҃се, хлѣ́бе живы́й, хлѣ́бе нбⷭ҇ный, хлѣ́бе сладча́йшїй, бл҃годарю̀ тѧ̀ за та́ины ст҃ы́ѧ твоѧ̀.</rubric>
