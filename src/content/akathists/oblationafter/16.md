---
title: "І҆́косъ и҃"
navigation:
  key: akathists-oblationafter-16
  title: "І҆́косъ и҃"
  parent: akathists-oblationafter
  order: 16
type: "akathist"
---

## І҆́косъ и҃:

<red>В</red>е́сь ꙗ҆́кѡ желѣ́зо раскале́нное, ѻ҆гне́мъ проника́етъ, ны́нѣ напо́лненъ, насыще́нъ тобо́ю, гдⷭ҇и бж҃е. Ны́нѣ позна́хъ, ꙗ҆́кѡ вои́стинꙋ тво́й є҆́смь а҆́зъ, и҆ сегѡ̀ ра́ди си́це воспѣва́ю:

<red>І҆</red>и҃се, и҆́мже бл҃года́ть и҆ и҆́стина бы́сть, бл҃годарю̀ тѧ̀, ꙗ҆́кѡ ѿ и҆сполне́нїѧ твоегѡ̀ и҆ а҆́зъ ны́нѣ прїѧ́хъ бл҃года́ть возбл҃года́ть. І҆и҃се, ѹ҆́ме предвѣ́чный, бл҃годарю̀ тѧ̀, ꙗ҆́кѡ ст҃ы́ми твои́ми та́инами ѹ҆́мъ мо́й го́рнѧѧ мꙋ́дрствовати возбꙋди́лъ є҆сѝ. І҆и҃се, прекрѣ́пкїй, бл҃годарю̀ тѧ̀, ꙗ҆́кѡ во́лю мою̀, грѣхо́мъ разсла́бленнꙋю, ди́внѡ ны́нѣ ѹ҆крѣпи́лъ є҆сѝ. І҆и҃се, ѡ҆бнови́телю дꙋ́шъ на́шихъ, бл҃годарю̀ тѧ̀, ꙗ҆́кѡ менѐ, безмѣ́стными дѣѧ́ньми ѡ҆бветша́вшагѡ, чꙋ́дно ны́нѣ ѡ҆бнови́лъ є҆сѝ.

<rubric>І҆и҃се, хлѣ́бе живы́й, хлѣ́бе нбⷭ҇ный, хлѣ́бе сладча́йшїй, бл҃годарю̀ тѧ̀ за та́ины ст҃ы́ѧ твоѧ̀.</rubric>
