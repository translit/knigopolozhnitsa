---
title: "І҆́косъ а҃і"
navigation:
  key: akathists-oblationafter-22
  title: "І҆́косъ а҃і"
  parent: akathists-oblationafter
  order: 22
type: "akathist"
---

## І҆́косъ а҃і:

<red>С</red>вѣ́та пода́телю и҆ вѣкѡ́въ тво́рче гдⷭ҇и, во свѣ́тъ тво́й мѧ̀ ны́нѣ призва́лъ є҆сѝ, сы́номъ свѣ́та мѧ̀ ны́нѣ страннолѣ́пнѡ содѣ́лалъ є҆сѝ. Тебѣ̀ свѣ́тꙋ мі́ра, свѣ́тло вопїю̀ а҆́зъ:

<red>І҆</red>и҃се, ѡ҆дѣѧ́йсѧ свѣ́томъ, ꙗ҆́кѡ ри́зою, бл҃годарю̀ тѧ̀, ꙗ҆́кѡ ри́зꙋ твою̀ свѣ́тлꙋю мнѣ̀ ѡ҆мраче́нномꙋ пода́лъ є҆сѝ. І҆и҃се, на горѣ̀ ѳавѡ́рстѣй во свѣ́тѣ преѡбрази́выйсѧ, бл҃годарю̀ тѧ̀, ꙗ҆́кѡ всегѡ̀ мѧ̀ ны́нѣ чꙋ́дно преѡбрази́лъ є҆сѝ. І҆и҃се, съ мѡѷсе́емъ и҆ і҆лїе́ю на ѳавѡ́рѣ бесѣ́довавый, бл҃годарю̀ тѧ̀ ꙗ҆́кѡ со мно́ю недосто́йнымъ сла́дцѣ и҆ пресла́дцѣ ны́нѣ бесѣ́дꙋеши. І҆и҃се, ѻ҆́блакомъ пресвѣ́тлымъ наро́дъ тво́й дре́вле води́вый, бл҃годарю̀ тѧ̀, ꙗ҆́кѡ менѐ та́инами твои́ми приве́лъ ны́нѣ въ поко́й тво́й жела́нный. І҆и҃се, првⷣныѧ твоѧ̑ просвѣща́ѧ, ꙗ҆́кѡ со́лнце, бл҃годарю̀ тѧ̀, ꙗ҆́кѡ менѐ просвѣти́лъ є҆сѝ ны́нѣ къ зрѣ́нїю всегѡ̀ ѹ҆бо́жества и҆ ничто́жества моегѡ̀ пред̾ вели́чїемъ сла́вы твоеѧ̀.

<rubric>І҆и҃се, хлѣ́бе живы́й, хлѣ́бе нбⷭ҇ный, хлѣ́бе сладча́йшїй, бл҃годарю̀ тѧ̀ за та́ины ст҃ы́ѧ твоѧ̀.</rubric>
