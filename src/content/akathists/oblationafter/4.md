---
title: "І҆́косъ в҃"
navigation:
  key: akathists-oblationafter-4
  title: "І҆́косъ в҃"
  parent: akathists-oblationafter
  order: 4
type: "akathist"
---

## І҆́косъ в҃:

<red>Р</red>а́зꙋмъ никі́йже, ни го́рнїй, ни до́льнїй, пости́гнꙋта мо́жетъ, ка́кѡ невмѣсти́мый и҆ нб҃мъ нб҃сѐ ст҃ы́ми та́инами свои́ми вмѣща́етсѧ ве́сь въ мѧ̀. Сегѡ̀ та́инства несказа́ннагѡ не постига́ѧ, то́чїю тебѣ̀, гⷭ҇да моегѡ̀, въ себѣ̀ ны́нѣ ѻ҆щꙋща́ѧ, со тре́петомъ взыва́ю тебѣ̀ сицєва́ѧ:

<red>І҆</red>и҃се, въ виѳа́нїи въ до́мъ ма́рѳы и҆ марі́и вше́дый, бл҃годарю̀ тѧ̀, ꙗ҆́кѡ въ до́мъ дꙋшѝ моеѧ̀ па́дшїѧ ны́нѣ преми́лостивнѡ вше́лъ є҆сѝ. І҆и҃се, съ марі́ею ѡ҆ є҆ди́нѣмъ на потре́бꙋ бесѣ́довавый, бл҃годарю̀ тѧ̀, ꙗ҆́кѡ со мно́ю ны́нѣ сла́дцѣ бесѣ́дꙋеши и҆ се́ю сла́дкою бесѣ́дою менѐ ѹ҆ны́лагѡ те́плѣ ѹ҆тѣша́еши. І҆и҃се, лозо̀ и҆́стиннаѧ, бл҃годарю̀ тѧ̀, ꙗ҆́кѡ менѐ, ро́згꙋ ди́кꙋю и҆ ѿ тебѐ ѿпа́дшꙋю, па́ки къ себѣ̀ приви́лъ є҆сѝ. І҆и҃се, и҆сто́чниче безсме́ртїѧ, бл҃годарю̀ тѧ̀, ꙗ҆́кѡ менѐ, жа́ждою грѣхо́вною и҆спо́лненнагѡ, кро́вїю твое́ю чтⷭ҇но́ю ны́нѣ напои́лъ є҆сѝ. І҆и҃се ѿ блꙋдни́цы лобза́нный, бл҃годарю̀ тѧ̀, ꙗ҆́кѡ мнѣ̀ блꙋ́дномꙋ въ ст҃ы́хъ твои́хъ та́инахъ да́лъ є҆сѝ тѧ̀ цѣлова́ти не то́чїю ѹ҆стна́ми, но дꙋше́ю и҆ се́рдцемъ и҆ все́ю мое́ю мы́слїю.

<rubric>І҆и҃се, хлѣ́бе живы́й, хлѣ́бе нбⷭ҇ный, хлѣ́бе сладча́йшїй, бл҃годарю̀ тѧ̀ за та́ины ст҃ы́ѧ твоѧ̀.</rubric>
