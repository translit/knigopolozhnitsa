---
title: "І҆́косъ а҃"
navigation:
  key: akathists-oblationafter-2
  title: "І҆́косъ а҃"
  parent: akathists-oblationafter
  order: 2
type: "akathist"
---

## І҆́косъ а҃:

<red>А҆́</red>гг҃ли бж҃їи, серафі́ми шестокрила́тїи, херꙋві́мы многоѻчи́тїи, престо́ли ѻ҆гнезра́чнїи, госпо́дствїѧ, си́лы, вла́сти бж҃е́ственныѧ, нача́ла, а҆рха́гг҃ли, а҆́гг҃ли всѝ. Вы̀ ли́ца своѧ̑ закрыва́ете пред̾ хрⷭ҇тѡ́выми стра́шными та́инами, на ча́шꙋ съ бг҃отворѧ́щею кро́вїю взира́ете со стра́хомъ вели́кимъ и҆ тре́петомъ. А҆́зъ же смра́дный и҆ грѣ́шный, къ ча́шѣ се́й какѡ̀ дерзнꙋ̀ пристꙋпи́ти, ва́ми, ѻ҆́гненнїи слꙋжи́телїе бж҃їи, неви́димою си́лою не ѿри́нꙋтый. Сегѡ̀ ра́ди немо́лчнымъ пѣснопѣ́нїѧмъ ва́шимъ подража́ѧ, бж҃е́ственномꙋ снисхожде́нїю ѹ҆дивлѧ́ѧсѧ, гдⷭ҇ꙋ моемꙋ̀ долготерпѣли́вомꙋ бл҃года́рнѡ вопїю́:

<red>І҆</red>и҃се, серафі́мами ꙗ҆́кѡ лю́бы пла́мѣннѡ горѧ́щаѧ таи́нственнѡ зри́мый, бл҃годарю̀ тѧ̀, ꙗ҆́кѡ мнѣ̀ недосто́йномꙋ любвѐ твоеѧ̀ безмѣ́рныѧ наслади́тесѧ преизоби́льно въ пречⷭ҇тыхъ та́инахъ ны́нѣ дарова́лъ є҆сѝ. І҆и҃се, херꙋві̑мами, ꙗ҆́кѡ премꙋ́дрость, вы́нꙋ свѣтѧ́щаѧсѧ, созерца́емый, бл҃годарю̀ тѧ̀, ꙗ҆́кѡ пречⷭ҇тыми твои́ми та́инами ѹ҆́мъ мо́й къ зрѣ́нїю неви́димыѧ бе́здны сꙋде́бъ твои́хъ подви́глъ є҆сѝ. І҆и҃се, на престо́лѣхъ ѻ҆гнезра́чныхъ стра́ннѡ почива́ѧй, бл҃годарю̀ тѧ̀, ꙗ҆́кѡ во мнѣ̀ непотре́бнемъ ст҃ы́ми твои́ми та́инами, ꙗ҆́кѡ на престо́лѣ, почива́еши. І҆и҃се, го́рними чина́ми неви́димо дориноси́мый, бл҃годарю̀ тѧ̀, ꙗ҆́кѡ мнѣ̀ до́льнемꙋ носи́ти тѧ̀ во мнѣ̀ само́мъ ны́нѣ бл҃говоли́лъ є҆сѝ. І҆и҃се, всѣ́хъ во́инствъ нбⷭ҇ныхъ непрестаю́щее ѹ҆дивле́нїе, бл҃годарю̀ тѧ̀, ꙗ҆́кѡ млⷭ҇ти твоеѧ̀ неисче́тные на мнѣ̀ ны́нѣ ѹ҆диви́лъ є҆сѝ.

<rubric>І҆и҃се, хлѣ́бе живы́й, хлѣ́бе нбⷭ҇ный, хлѣ́бе сладча́йшїй, бл҃годарю̀ тѧ̀ за та́ины ст҃ы́ѧ твоѧ̀.</rubric>
