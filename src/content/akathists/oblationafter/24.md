---
title: "І҆́косъ в҃і"
navigation:
  key: akathists-oblationafter-24
  title: "І҆́косъ в҃і"
  parent: akathists-oblationafter
  order: 24
type: "akathist"
---

## І҆́косъ в҃і:

<red>П</red>ою́ще любо́вь твою̀ неизмѣ́римꙋю, во ст҃ы́хъ та́инахъ мнѣ̀ ны́нѣ ꙗ҆вле́ннꙋю, бл҃года́рною мы́слїю, бл҃года́рнымъ же се́рдцемъ, бл҃года́рными ѹ҆десы̀ дꙋшѝ и҆ тѣ́ла моегѡ̀ велича́ю и҆ си́це славосло́влю тѧ̀, бж҃е мо́й:

<red>І҆</red>и҃се, ѹ҆ченикѡ̀мъ твои́мъ по воскр҃се́нїи ꙗ҆ви́выйсѧ, бл҃годарю̀ тѧ̀, ꙗ҆́кѡ и҆ менѐ ѡ҆каѧ́нномꙋ во ст҃ы́хъ та́инахъ твои́хъ ны́нѣ ꙗ҆ви́лсѧ є҆сѝ. І҆и҃се, а҆пⷭ҇лѡмъ твои́мъ ми́ръ преподава́вый, бл҃годарю̀ тѧ̀, ꙗ҆́кѡ всю̑ дꙋ́шꙋ мою̑ ми́ромъ неизрече́ннымъ ны́нѣ и҆спо́лнилъ є҆сѝ. І҆и҃се, лꙋко́ю и҆ клеѡ́пою въ преломле́нїи хлѣ́ба позна́нный, бл҃годарю̀ тѧ̀, ꙗ҆́кѡ и҆ менѐ недосто́йномꙋ въ ст҃ы́хъ твои́хъ та́инахъ да́лъ ны́нѣ позна́ти сла́дость твою̀, млⷭ҇ть твою̀, снисхожде́нїе твоѐ стра́нное. І҆и҃се, ѳѡмо́ю ѡ҆сѧза́нный, бл҃годарю̀ тѧ̀, ꙗ҆́кѡ мнѣ̀ маловѣ́рномꙋ да́лъ ны́нѣ ѡ҆сѧза́ти тѧ̀ въ ст҃ы́хъ твои́хъ та́инахъ, ѡ҆сѧза́ти ре́бра твоѧ̑, но́зи твоѝ, рꙋ́цѣ твоѝ, гдⷭ҇и. І҆и҃се, ѳѡмо́ю гдⷭ҇омъ и҆ бг҃омъ и҆сповѣ́данный, бл҃годарю̀ тѧ̀, ꙗ҆́кѡ всѧ̑ дꙋша̀ моѧ̀, всѐ се́рдце моѐ, всѧ̀ чꙋ́вства моѧ̀, всѐ сꙋщество̀ моѐ, тобо́ю ны́нѣ ѡ҆б̾ѧ́тое, съ вѣ́рою несꙋмнѣ́нною тебѣ̀ восклица́етъ: гдⷭ҇ь мо́й и҆ бг҃ъ мо́й.

<rubric>І҆и҃се, хлѣ́бе живы́й, хлѣ́бе нбⷭ҇ный, хлѣ́бе сладча́йшїй, бл҃годарю̀ тѧ̀ за та́ины ст҃ы́ѧ твоѧ̀.</rubric>
