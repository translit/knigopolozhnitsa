---
title: "І҆́косъ є҃"
navigation:
  key: akathists-oblationafter-10
  title: "І҆́косъ є҃"
  parent: akathists-oblationafter
  order: 10
type: "akathist"
---

## І҆́косъ є҃:

<red>В</red>и́дѣвше тѧ̀ бг҃ви́дцы бж҃е́ственнїи мѡѷсе́й и҆ і҆лїѧ̀, ѻ҆́въ ѹ҆́бѡ ка́менїемъ, ѻ҆́въ же ѹ҆́бѡ ми́лотїю со стра́хомъ и҆ тре́петомъ себѣ̀ покрыва́хꙋ, а҆́зъ же ѻ҆каѧ́нный, въ себѣ̀ ны́нѣ тѧ̀ созерца́ѧ, чѣ́мъ покры́юсѧ: ра́звѣ то́кмѡ безмѣ́рной ми́лостїю твое́ю, та́кѡ взыва́ѧ:

<red>І҆</red>и҃се, прⷪ҇рками прови́дѣнный, бл҃годарю̀ тѧ̀, ꙗ҆́кѡ зрѣ́ти тѧ̀ бли́зъ сподо́билъ мѧ̑ є҆сѝ во ст҃ы́хъ твои́хъ та́инахъ. І҆и҃се, а҆пⷭ҇лѡми проповѣ́данный, бл҃годарю̀ тѧ̀, ꙗ҆́кѡ за лїтꙋргі́ею бжⷭ҇твенною слꙋ́хъ мо́й ѡ҆гласи́лъ є҆си҆ се́ю безсме́ртною твое́ю про́повѣдїю: прїими́те, ꙗ҆ди́те, сїѐ є҆́сть тѣ́ло моѐ, є҆́же за вы̀ ломи́мое во ѡ҆ставле́нїе грѣхѡ́в: пі́йте ѿ неѧ̀ всѝ, сїѧ̀ бо є҆́сть кро́вь моѧ̀ но́вогѡ завѣ́та, ꙗ҆́же за мнѡ́гїѧ и҆зливае́ма во ѡ҆ставле́нїе грѣхѡ́въ. І҆и҃се, мꙋ́чениками и҆сповѣ́данный, бл҃годарю̀ тѧ̀, ꙗ҆́кѡ и҆ менѣ̀ пред̾ ча́шею твое́ю си́це ѹ҆досто́илъ є҆сѝ тѧ̀ и҆сповѣ́дати: вѣ́рꙋю, гдⷭ҇и, и҆ и҆сповѣ́дꙋю, ꙗ҆́кѡ ты̀ є҆сѝ вои́стинꙋ хрⷭ҇то́съ, сн҃ъ бг҃а жива́гѡ. І҆и҃се, прпⷣбными въ мл҃твахъ при́снѡ призва́нный, бл҃годарю̀ тѧ̀, ꙗ҆́кѡ и҆ во мнѣ̀ ны́нѣ, ѡ҆ чесо́мъ мл҃тисѧ невѣ́дꙋщемꙋ, са́мъ мо́лишисѧ воздыха́ньми неизглаго́ланными, при́снѡ взыва́ѧ: а҆́вва ѻ҆́ч҃е. І҆и҃се, ст҃и́телѧми и҆ і҆ере́ѧми на ѻ҆лтарѧ́хъ ст҃ы́хъ въ же́ртвѣ безкро́вной приноси́мый, бл҃годарю̀ тѧ̀, ꙗ҆́кѡ менѐ самогѡ̀ ѻ҆лтаре́мъ твои́мъ страннолѣ́пнѡ содѣ́лалъ є҆сѝ.

<rubric>І҆и҃се, хлѣ́бе живы́й, хлѣ́бе нбⷭ҇ный, хлѣ́бе сладча́йшїй, бл҃годарю̀ тѧ̀ за та́ины ст҃ы́ѧ твоѧ̀.</rubric>
