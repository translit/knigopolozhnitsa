---
title: "І҆́косъ г҃"
navigation:
  key: akathists-oblationafter-6
  title: "І҆́косъ г҃"
  parent: akathists-oblationafter
  order: 6
type: "akathist"
---

## І҆́косъ г҃:

<red>И҆</red>мѣ́ѧй неизслѣди́мꙋю млⷭ҇рдїѧ бе́зднꙋ, съ мытарѝ и҆ грѣ́шники ꙗ҆́лъ и҆ пи́лъ, и҆ а҆́зъ ны́нѣ, подо́бный и҆́мъ, трапе́зы твоеѧ̀ та́иныѧ стра́ннѡ насы́щенный, тебѣ̀, моемꙋ̀ бл҃одѣ́телю, со ѹ҆миле́нїемъ восклица́ю:

<red>І҆</red>и҃се, дрꙋ́же мы́тарей и҆ грѣ́шникѡвъ, бл҃годарю̀ тѧ̀, ꙗ҆́кѡ менѐ грѣ́шнагѡ на ве́черѣ твое́й та́иной, ꙗ҆́кѡ дрꙋ́га твоегѡ̀, съ собо́ю спосади́лъ є҆сѝ. І҆и҃се, ѹ҆ закхе́а мытарѧ̀ мило́стивнѣ вита́вый, бл҃годарю̀ тѧ̀, ꙗ҆́кѡ во мнѣ̀ ѡ҆каѧ́ннѣмъ ны́нѣ вита́еши и҆ ко и҆справле́нїю мѧ̀ тѣ́мъ наставлѧ́еши. І҆и҃се, тѣльца̀ ѹ҆пи́таннагѡ ѻ҆тце́мъ блꙋ́дномꙋ сы́нꙋ закла́ннагѡ въ при́тчѣ и҆з̾ѻбрази́вый, бл҃годарю̀ тѧ̀, ꙗ҆́кѡ мнѣ̀ блꙋ́дномꙋ самогѡ̀ себѐ въ пи́щꙋ ны́нѣ закла́лъ є҆сѝ. І҆и҃се, во є҆ѵⷢ҇лїи твое́мъ рекі́й: не тре́бꙋютъ здра́вїи врача̀, но болѧ́щїи, бл҃годарю̀ тѧ̀, ꙗ҆́кѡ менѐ, всего̀ болѧ́ща, ꙗ҆́звами грѣхѡ́вными и҆з̾ѧ́звленна, ны́нѣ та́инами твои́ми чꙋде́сно и҆сцѣли́лъ є҆сѝ. І҆и҃се, па́стырю до́брый, бл҃годарю̀ тѧ̀, ꙗ҆́кѡ менѐ, ѻ҆вча̀ заблꙋ́ждшее, ны́нѣ на раме́на твоѧ̑ пречⷭ҇тыѧ ми́лостивнѡ под̾ѧ́лъ є҆сѝ, рꙋка́ми твои́ми те́плѣ ѡ҆б̾ѧ́лъ мѧ̀ є҆сѝ.

<rubric>І҆и҃се, хлѣ́бе живы́й, хлѣ́бе нбⷭ҇ный, хлѣ́бе сладча́йшїй, бл҃годарю̀ тѧ̀ за та́ины ст҃ы́ѧ твоѧ̀.</rubric>
