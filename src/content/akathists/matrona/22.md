---
title: "І҆́косъ а҃і"
navigation:
  key: akathists-matrona-22
  title: "І҆́косъ а҃і"
  parent: akathists-matrona
  order: 22
type: "akathist"
---

## І҆́косъ а҃і:

<red>С</red>вѣтоза́рнымъ свѣ́томъ сїѧ́етъ житїѐ твоѐ, бл҃же́ннаѧ матро́но, ѡ҆свѣща́ѧ мра́къ многосꙋ́етнагѡ мі́ра сегѡ̀, и҆ влече́тъ къ себѣ́ дꙋ́шы на́шѧ: ꙗ҆́кѡ да ѝ мы лꙋче́ю бл҃года́ти бж҃їѧ ѡ҆зари́мсѧ и҆ ско́рбный пꙋ́ть привре́менныѧ жи́зни бг҃оꙋго́днѡ про́йдемъ и҆ цр҃ствїѧ бж҃їѧ дости́гнемъ, и҆дѣ́же ты̀, мт҃и, ны́нѣ всели́ласѧ є҆сѝ, слы́шащи гла́съ на́шъ, тебѣ́ зовꙋ́щихъ:

<red>Р</red>а́дꙋйсѧ, свѣщѐ бж҃їѧ, при́снѡ горѧ́щаѧ: ра́дꙋйсѧ, би́сере честны́й, блиста́нїемъ ст҃ы́ни твоеѧ̀ на́съ ѡ҆зарѧ́ющїй. Ра́дꙋйсѧ, цвѣ́те бл҃гово́нный, дх҃омъ ст҃ы́мъ на́съ ѡ҆бл҃гоꙋха́ющїй: ра́дꙋйсѧ, ка́меню вѣ́ры, малодꙋ́шныѧ въ бл҃гоче́стїи ѹ҆твержда́ющїй. Ра́дꙋйсѧ, звѣздо̀ пресвѣ́тлаѧ, пра́вый пꙋ́ть на́мъ ѹ҆казꙋ́ющаѧ: ра́дꙋйсѧ, до́браѧ вои́тельнице хрⷭ҇това, мече́мъ моли́твы дє́монскїѧ по́лки ѹ҆страша́ющаѧ. Ра́дꙋйсѧ, ꙗ҆́кѡ всѐ житїѐ твоѐ ст҃о и҆ непоро́чно: ра́дꙋйсѧ, ꙗ҆́кѡ и҆ смерть твоѧ̀ пред̾ гдⷭ҇емъ честна̀.

<red>Р</red>а́дꙋйсѧ, првⷣнаѧ мт҃и матро́но, те́плаѧ ѡ҆ на́съ къ бг҃ꙋ мл҃твеннице.
