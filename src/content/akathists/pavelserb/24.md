---
title: "І҆́косъ в҃і"
navigation:
  key: akathists-pavelserb-24
  title: "І҆́косъ в҃і"
  parent: akathists-pavelserb
  order: 24
type: "akathist"
---

## І҆́косъ в҃і:

<red>П</red>ою́ще ра́достнѣ пѣ́снь хвалы̀ и҆ бл҃годаре́нїѧ гдⷭ҇ꙋ на́шемꙋ і҆и҃сꙋ хрⷭ҇тꙋ̀, просла́вившемꙋ тѧ̀, ст҃ы́й ѻ҆́тче на́шъ па́вле, велича́емъ тѧ̀, ди́вный и҆збра́нниче сп҃си́телѧ и҆ вели́кїй ѹ҆го́дниче гдⷭ҇ень, и҆ про́симъ ѹ҆̀бо тѧ̀ со всѣ́ми ст҃ы́ми, ѿ вѣ́ка творце́мъ на́шимъ просла́вленными: сотворѝ моли́твꙋ ѡ҆ бл҃годе́нствїи и҆ ми́рѣ всѣ́хъ наро́дѡвъ слове́нскихъ, ѡ҆бъ ѡ҆браще́нїи ко хрⷭ҇тꙋ̀, всѣ́хъ є҆го̀ незна́ющихъ и҆ непринима́ющихъ, ѡ҆ бла́зѣ це́ркви є҆гѡ̀: да твои́ми моли́твами спаса́емы, съ бл҃годаре́нїемъ и҆ ра́достїю взыва́емъ:

<red>Р</red>а́дꙋйсѧ, но́вый свѣти́льниче вѣ́ры, въ на́ши днѝ вѣ́рный пꙋ́ть бг҃ꙋ ѹ҆казꙋ́ющїй. Ра́дꙋйсѧ, дꙋ́хъ млⷭ҇рдїѧ въ срⷣца́хъ на́шихъ воскреса́ѧй. Ра́дꙋйсѧ, ѿ пле́вєлъ ненави́сти и҆ памѧтоѕло́бїѧ ѧ҆̀ ѡ҆чища́ѧй. Ра́дꙋйсѧ, свѣ́томъ любвѐ нелицемѣ́рныѧ на́съ ѡ҆зарѧ́й. Ра́дꙋйсѧ, ѿ гла́да дꙋхо́внагѡ всѣ́хъ на́съ и҆збавлѧ́й. Ра́дꙋйсѧ, да́нные бг҃ꙋ ѡ҆бѣ̑ты и҆сполнѧ́ти побꙋжда́ѧй. Ра́дꙋйсѧ, въ моли́твахъ твои́хъ на́съ не забыва́ѧй. Ра́дꙋйсѧ, слє́зы и҆ воздыха̑нїѧ скорбѧ́щихъ съ любо́вїю ѹ҆толѧ́ѧй.

<red>Р</red>а́дꙋйсѧ, вели́кїй ст҃и́телю па́вле, ско́рый помо́щниче и҆ моли́твенниче ѡ҆ сп҃се́нїи на́шемъ.
