---
title: "І҆́косъ а҃і"
navigation:
  key: akathists-pavelserb-22
  title: "І҆́косъ а҃і"
  parent: akathists-pavelserb
  order: 22
type: "akathist"
---

## І҆́косъ а҃і:

<red>С</red>вѣ́тъ нетва́рный со всѣ́ми ст҃ы́ми созерца́еши ны́нѣ, ст҃ы́й па́вле се́рбскїй, ꙗ҆́кѡ чє́сти вє́лїѧ предстоѧ́ти предъ прⷭ҇то́ломъ ст҃ы́ѧ трⷪ҇цы ѹ҆досто́илсѧ є҆сѝ ст҃а́го и҆ првⷣнагѡ житїѧ̀ твоегѡ̀ ра́ди и҆ ве́лїихъ трꙋдѡ́въ твои́хъ во сла́вꙋ бж҃їю. Мы́ же, на предста́тельство и҆ покрови́тельство твоѐ нбⷭ҇ное ѹ҆пова́ѧ, таковы̑ѧ похвалы̑ со ѹ҆миле́нїемъ возно́симъ ти:

<red>Р</red>а́дꙋйсѧ, ѕвѣздо̀, пꙋ́ть живота̀ честна́гѡ на́мъ ѹ҆казꙋ́ющаѧ. Ра́дꙋйсѧ, зарю̀, вѣ́рою твое́ю дꙋшѝ на́шѧ пробꙋжда́ющаѧ. Ра́дꙋйсѧ, свѣ́те, любо́вїю хрⷭ҇то́вою на́съ ѡ҆зарѧ́ющїй. Ра́дꙋйсѧ, млⷭ҇рдїе бж҃їе къ на́мъ преклонѧ́ющїй. Ра́дꙋйсѧ, ка́ющихсѧ грѣ́шникѡвъ со хрⷭ҇то́мъ примирѧ́ющїй. Ра́дꙋйсѧ, ѡ҆бъ ѡ҆браще́нїи заблꙋ́дшихъ гдⷭ҇а ѹ҆молѧ́ющїй. Ра́дꙋйсѧ, ѿ ѻ҆бы́чаєвъ дꙋшевре́дныхъ срⷣца на́ши ѿвраща́ющїй. Ра́дꙋйсѧ, нра́вы дѡ́брыѧ и҆ бл҃гоче́стїе въ на́съ насажда́ющїй.

<red>Р</red>а́дꙋйсѧ, вели́кїй ст҃и́телю па́вле, ско́рый помо́щниче и҆ моли́твенниче ѡ҆ сп҃се́нїи на́шемъ.
