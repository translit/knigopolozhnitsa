---
title: "І҆́косъ з҃"
navigation:
  key: akathists-pavelserb-14
  title: "І҆́косъ з҃"
  parent: akathists-pavelserb
  order: 14
type: "akathist"
---

## І҆́косъ з҃:

<red>Н</red>о́вый и҆ пресла́вный наста́вниче всемꙋ̀ мі́рꙋ хрⷭ҇тїа́нскомꙋ ꙗ҆ви́лсѧ є҆сѝ, ѽ ст҃ы́й ѻ҆́тче па́вле, ты́ бо є҆сѝ ѹ҆краше́нїе и҆ всеѧ̀ землѝ се́рбскїѧ похвале́нїе, ты́ бо бл҃гоче́стїемъ и҆ смиреномꙋ́дрїемъ дꙋ́ши вѣ́рныхъ просвѣща́еши: хрⷭ҇тꙋ̀ и҆ бли̑жнимъ слꙋжи́ти наꙋча́еши, бл҃года́тїю ст҃и́тельскою срⷣца вѣ́рныхъ ѡ҆зарѧ́еши. Си́це про́симъ тѧ̀: ѡ҆зарѝ и҆ на́ша срⷣца любо́вїю нбⷭ҇ною и҆ бл҃года́тїю дх҃о́вною, да зове́мъ ти съ наде́ждою си́це:

<red>Р</red>а́дꙋйсѧ, лꙋчѐ, ѡ҆зарѧ́ющаѧ сꙋ́щїѧ во мра́цѣ житїѧ̀ плотска́гѡ. Ра́дꙋйсѧ, свѣтопода́тельный свѣти́льниче сꙋ́щимъ во тьмѣ̀ неразꙋ́мїѧ. Ра́дꙋйсѧ, денни́це пресвѣ́тлаѧ, возвѣща́ющаѧ всѣ̑мъ грѣ̑шнымъ покаѧ́нїе. Ра́дꙋйсѧ, цѣвни́це дх҃о́внаѧ ѹ҆слажда́ющаѧ чꙋ̑вства сладкопѣ́нїемъ нбⷭ҇нымъ. Ра́дꙋйсѧ, и҆сто́чниче приснотекꙋ́щїй жа́ждꙋщимъ вѣ́чныѧ жи́зни. Ра́дꙋйсѧ, кла́дезю во́ды живы́ѧ, всѣ̑мъ и҆сцѣле́нїе подава́ющїй. Ра́дꙋйсѧ, ка́меню пꙋсты́нный, и҆сточа́ѧй ме́дъ и҆ млеко̀ ѿ невѣ́рїѧ ѡ҆браще́ннымъ. Ра́дꙋйсѧ, свѣщѐ, пла́менемъ бж҃е́ственныѧ любвѐ возжже́ннаѧ.

<red>Р</red>а́дꙋйсѧ, вели́кїй ст҃и́телю па́вле, ско́рый помо́щниче и҆ моли́твенниче ѡ҆ сп҃се́нїи на́шемъ.
