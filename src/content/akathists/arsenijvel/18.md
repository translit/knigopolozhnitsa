---
title: "І҆́косъ ѳ҃"
navigation:
  key: akathists-arsenijvel-18
  title: "І҆́косъ ѳ҃"
  parent: akathists-arsenijvel
  order: 18
type: "akathist"
---

## І҆́косъ ѳ҃:

<red>В</red>ѣті́ѧ многовѣща́нныѧ не мо́гꙋтъ сравни́тисѧ съ тобо́ю, ѻ҆́тче а҆рсе́нїе, въ позна́нїи дꙋшѝ чл҃вѣ́ческїѧ, ꙗ҆́кѡ не то́кмѡ и҆́ноцы и҆ска́хꙋ твоегѡ̀ наставле́нїѧ, но и҆ ст҃и́тели къ тебѣ̀ прихожда́хꙋ. Ты́ же, чꙋ́ждъ бы́въ чл҃вѣкоꙋго́дїѧ, ѿ всѣ́хъ две́ри ке́ллїи своеѧ̀ затворѧ́лъ є҆сѝ, почита́ѧ ѹ҆ простецѡ́въ ѹ҆чи́тисѧ наꙋ́кѣ и҆з̾ наꙋ́къ, сп҃се́нїю дꙋшѝ, не́же самомꙋ̀ ѹ҆чи́телемъ бы́ти. Тогѡ̀ ра́ди вопїе́мъ тѝ:

<red>Р</red>а́дꙋйсѧ, бл҃года́тными да́ры преꙋкраше́нный. Ра́дꙋйсѧ, дꙋ́хомъ разсꙋжде́нїѧ ѡ҆богаще́нный. Ра́дꙋйсѧ, бг҃омꙋ́дреннѡ ѹ҆ченикѡ́въ свои́хъ назида́вый. Ра́дꙋйсѧ, спѧ́щꙋю со́вѣсть и҆̀хъ и҆скꙋ́снѡ пробꙋжда́вый. Ра́дꙋйсѧ, стра́хомъ бж҃їимъ ꙗ҆́кѡ щито́мъ ѿ ѕлы́хъ прираже́нїй защище́нный. Ра́дꙋйсѧ, ста́рче бж҃їй, свы́ше просвѣще́нный.

<red>Р</red>а́дꙋйсѧ, а҆рсе́нїе, вели́кїй ѹ҆го́дниче бж҃їй.
