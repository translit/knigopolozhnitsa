---
title: "І҆́косъ д҃"
navigation:
  key: akathists-arsenijvel-8
  title: "І҆́косъ д҃"
  parent: akathists-arsenijvel
  order: 8
type: "akathist"
---

## І҆́косъ д҃:

<red>С</red>лы́шавъ па́ки гла́съ нбⷭ҇ный: а҆рсе́нїе, бѣжѝ ѿ чл҃вѣ́къ и҆ въ молча́нїи бꙋ́ди: и҆́бо сїѐ є҆́сть ко́рень безгрѣ́шїѧ, въ глꙋбоча́йшꙋю пꙋсты́ню ѹ҆дали́лсѧ є҆сѝ и҆ та́мѡ ст҃о́мꙋ безмо́лвїю совѣрше́ннѡ преда́лсѧ, ꙗ҆́кѡ и҆ приходи́ти къ себѣ̀ возбранѧ́лъ и҆ лица̀ своегѡ̀ никомꙋ̀ же показа́валъ є҆сѝ. Сегѡ̀ ра́ди вопїе́мъ тѝ:

<red>Р</red>а́дꙋйсѧ, сп҃си́тельнагѡ безмо́лвїѧ ѹ҆чи́телю. Ра́дꙋйсѧ, и҆́ноческихъ ѻ҆бѣ́тѡвъ вѣ́рный и҆сполни́телю. Ра́дꙋйсѧ, ѡ҆ ска́занныхъ словесѣ́хъ ка́ѧвыйсѧ. Ра́дꙋйсѧ, ѡ҆ молча́нїи николи́же жалѣ́вый. Ра́дꙋйсѧ, пѣ́нїемъ пти́цъ не хотѣ́вый развлека́тисѧ. Ра́дꙋйсѧ, ꙗ҆́кѡ бесѣ́дою съ бг҃омъ люби́лъ є҆сѝ при́снѡ наслажда́тисѧ.

<red>Р</red>а́дꙋйсѧ, а҆рсе́нїе, вели́кїй ѹ҆го́дниче бж҃їй.
