---
title: "Мл҃тва"
navigation:
  key: akathists-arsenijvel-26
  title: "Мл҃тва"
  parent: akathists-arsenijvel
  order: 26
type: "akathist"
---

## Мл҃тва:

<versal>К</versal>ꙋ́ю похвалꙋ̀ принесе́мъ тѝ, прпⷣбне и҆ бг҃оно́сне ѻ҆́тче на́шъ а҆рсе́нїе. Ты̀ є҆сѝ вои́стинꙋ а҆́гг҃лъ храни́тель всѣ́мъ хрⷭ҇тїа́намъ, наипа́че же и҆́ночествꙋющимъ, ко́и и҆́мѧ твоѐ ст҃о́е на себѣ̀ но́сѧтъ. Во вре́мѧ земна́гѡ житїѧ̀ твоегѡ̀, ты̀, прпⷣбне, бѣ́галъ є҆сѝ люде́й, показꙋ̑ѧ си́мъ не непрїѧ́знь къ бли́жнимъ, а҆ наивѧ́щꙋю къ ни́мъ любо́вь, да́бы въ безмо́лвїи, стѧжа́въ въ се́рдцѣ свое́мъ є҆ди́нагѡ бг҃а, полꙋчи́ти сꙋгꙋ́бое дерзнове́нїе хода́тайствовати ѹ҆ прⷭ҇то́ла бж҃їѧ ѡ҆ дꙋхо́внѣхъ ча́дѣхъ твои́хъ. И҆, ѽ, ди́внѡ сїѐ твоѐ предста́тельство. Ты̀ ѿ и҆скꙋше́нїй и҆ паде́нїй сп҃са́еши, ѿ навѣ́тѡвъ ѕлы́хъ дꙋ́хѡвъ и҆ чл҃вѣ́кѡвъ сохранѧ́еши, ѿ ѹ҆́зъ и҆ темни́цъ свобожда́еши, и҆з̾ и҆згна́нїѧ возвраща́еши, всѧ́кїѧ бѣ́ды и҆ напа́сти ѿ на́съ прогонѧ́еши. Чи́мъ же возбл҃годари́мъ тѝ за твоѐ ве́лїе на́мъ вспоможе́нїе, ст҃че бж҃їи; Мни́мъ, ꙗ҆́кѡ лꙋ́чшимъ тебѣ̀ приноше́нїемъ бꙋ́детъ и҆справле́нїе на́шеѧ грѣхо́вныѧ жи́зни и҆ подража́нїе твое́й бг҃оꙋго́дней, ст҃е́й. Ты̀ бы́лъ є҆сѝ ѹ҆кра́шенъ дꙋхо́внымъ разсꙋжде́нїемъ, тве́рдой во́лею въ ѿраже́нїи всѧ́кагѡ ѕла̀, процвѣ́лъ є҆сѝ трꙋда́ми и҆ по́двигами. Да помо́жетъ гдⷭ҇ь и҆ на́мъ моли́твами твои́ми всѐ сїѐ по си́лѣ на́шей и҆мѣ́ти. Ты̀, прест҃ы́й ѻ҆́тче, стѧжа́лъ є҆сѝ да́ръ смире́нїѧ, да́ръ моли́твы, да́ръ ѹ҆миле́нїѧ и҆ бл҃года́тныхъ сле́зъ: да да́стъ ѻ҆ц҃ъ нбⷭ҇ный и҆ на́мъ хотѧ̀ ма́лꙋю то́ликꙋ причасти́тисѧ твои́мъ вели́кимъ си́мъ дарова́нїѧмъ. Ты̀, пречꙋ́дный а҆́вво, возлюби́въ простотꙋ̀ и҆ нищетꙋ̀ тѣле́снꙋю да́же до ѹ҆бо́жества, прїѡбрѣ́лъ є҆сѝ гдⷭ҇а да́же до бога́тства дꙋ́ха бл҃года́ти: да съ тобо́ю и҆ мы̀ терпѣли́вѡ понесе́мъ скꙋ́дость, лише́нїѧ, всѐ невзго́ды земны́ѧ и҆, ѹ҆пова́ѧ на нбⷭ҇ное жи́тельство, возлю́бимъ на́шегѡ сладча́йшагѡ спⷭ҇телѧ, вы́нꙋ прославлѧ́ѧ ѻ҆ц҃а, и҆ сн҃а, и҆ ст҃а́гѡ дх҃а. <red>А҆</red>ми́нь.

{% illustration "small-ornaments/medallion-lukovich", "small" %}
