---
title: "І҆́косъ и҃"
navigation:
  key: akathists-mefodijpesh-16
  title: "І҆́косъ и҃"
  parent: akathists-mefodijpesh
  order: 16
type: "akathist"
---

## І҆́косъ и҃:

<red>В</red>е́сь въ бз҃ѣ бы́въ, ѻ҆́ч҃е прпⷣбне, ѡ҆ бз҃ѣ и҆ ѹ҆гожде́нїи є҆мꙋ̀, при́снѡ бесѣ́довалъ є҆сѝ со ѹ҆ченикѝ твои́ми, и҆ слезы̀ мнѡ́гїѧ и҆злива́лъ є҆сѝ ѿ ѻ҆че́съ твои́хъ при бесѣ́дахъ си́хъ, ѹ҆молѧ́ѧ ча̑да твоѧ̑ дꙋхѡ́внаѧ, ничто́же предпочита́ти па́че любвѐ хрⷭ҇то́вы. Помина́юще ѹ҆̀бо таковы̑ѧ твоѧ̑ дꙋшесп҃си́тєльныѧ бесѣ́ды, зове́мъ тѝ си́це:

<red>Р</red>а́дꙋйсѧ, ти́хостїю слове́съ твои́хъ грѣ́шники на покаѧ́нїе наста́вивый: ра́дꙋйсѧ, бл҃гоꙋмиле́нною бесѣ́дою твое́ю миролю́бцы ко хрⷭ҇тꙋ̀ ѡ҆брати́вый. Ра́дꙋйсѧ, наставле́нми твои́ми бг҃омꙋ́дрыми сластолю́бцы воздержа́нїю наꙋчи́вый: ра́дꙋйсѧ, нищелю́бецъ соверше́нный бы́вый. Ра́дꙋйсѧ, бл҃же́нство ни́щыхъ дх҃омъ ѹ҆наслѣ́дивый: ра́дꙋйсѧ, ѡ҆́бразъ соверше́нства ѡ҆ хрⷭ҇тѣ въ себѣ̀ ꙗ҆ви́вый. Ра́дꙋйсѧ, ни́щыѧ пита́вый и҆ ѹ҆покоева́вый въ твое́й ѡ҆би́тели: ра́дꙋйсѧ, во дни̑ гла́да всѣ̑мъ приходи́вшымъ къ тебѣ̀ пи́щꙋ подава́вый. Ра́дꙋйсѧ, послѣ̑днїѧ ѹ҆крꙋ́хи хлѣ́ба твоегѡ̀ съ неимꙋ́щими раздѣлѧ́ти возжела́вый: ра́дꙋйсѧ, любо́вь твою̀ къ бг҃ꙋ, любо́вїю къ бли̑жнимъ твои̑мъ свидѣ́тельствовавый. Ра́дꙋйсѧ, бг҃омъ возлю́бленный и҆ бли́жними твои́ми бл҃гословлѧ́емый: ра́дꙋйсѧ, похвала́ми мл҃твенными до дне́сь въ ѡ҆би́тели твое́й почита́емый.

<red>Р</red>а́дꙋйсѧ, прпⷣбне ѻ҆́ч҃е на́шъ меѳо́дїе.
