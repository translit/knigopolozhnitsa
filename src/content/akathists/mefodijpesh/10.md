---
title: "І҆́косъ є҃"
navigation:
  key: akathists-mefodijpesh-10
  title: "І҆́косъ є҃"
  parent: akathists-mefodijpesh
  order: 10
type: "akathist"
---

## І҆́косъ є҃:

<red>В</red>и́димъ тѧ̀, прпⷣбне ѻ҆́ч҃е меѳо́дїе, дости́гшаго въ мꙋ́жа соверше́нна ѡ҆ хрⷭ҇тѣ и҆ преиспо́лненнаго даро́ванїй бжⷭ҇твенныхъ, въ є҆ѵⷢ҇лїи хрⷭ҇то́вомъ ѡ҆бѣтова́нныхъ вѣ̑рнымъ послѣ́дователємъ вопло́щшагѡсѧ бг҃а сло́ва. Тѣ́мже чꙋдѧ́щесѧ твои̑мъ по́двигѡмъ, вопїе́мъ тѝ хвале́бнѡ:

<red>Р</red>а́дꙋйсѧ, бл҃же́нный и҆ска́телю бла̑гъ вѣ́чныхъ и҆ нетлѣ́нныхъ: ра́дꙋйсѧ, неꙋсы́пный дѣ́лателю вїногра́да хрⷭ҇то́ва. Ра́дꙋйсѧ, ѡ҆брѣты́й во глꙋбинꙋ̀ се́рдца твоегѡ̀ би́серъ драгі́й гдⷭ҇а і҆и҃са: ра́дꙋйсѧ, и҆́мѧ є҆гѡ̀ бжⷭ҇твенное вы́нꙋ и҆мѣ́вый во ѹ҆ста́хъ и҆ въ се́рдце твое́мъ. Ра́дꙋйсѧ, и҆́скреннѡ возлюби́вый и҆́го хрⷭ҇то́во благо́е и҆ ле́гкое: ра́дꙋйсѧ, терпѣли́вѡ носи́вый крⷭ҇тъ скорбе́й и҆ лише́нїй пꙋсты́нныхъ. Ра́дꙋйсѧ, а҆лка́вый и҆ жа́ждавый на землѝ, ны́нѣ же насыща́ѧйсѧ нетлѣ́нныѧ пи́щи на нб҃сѝ: ра́дꙋйсѧ, нищетꙋ̀ храни́вый, да ѡ҆богати́шисѧ да́ры бжⷭ҇твенными. Ра́дꙋйсѧ, до́брый настоѧ́телю ѡ҆бщежи́тїѧ и҆́ноческагѡ: ра́дꙋйсѧ, бл҃гоискꙋ́сный врачꙋ̀ болѣ́знꙋющихъ грѣхмѝ. Ра́дꙋйсѧ, ѻ҆те́чески возлюби́вый всю̀ ѡ҆ хрⷭ҇тѣ бра́тїю твою̀: ра́дꙋйсѧ, ѹ҆чи́вый бл҃говре́меннѡ и҆ безвре́меннѡ ча̑да твоѧ̑ дꙋхѡ́внаѧ бг҃оꙋгожде́нїю и҆́стинномꙋ.

<red>Р</red>а́дꙋйсѧ, прпⷣбне ѻ҆́ч҃е на́шъ меѳо́дїе.
