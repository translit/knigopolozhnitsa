---
title: "І҆́косъ г҃"
navigation:
  key: akathists-mefodijpesh-6
  title: "І҆́косъ г҃"
  parent: akathists-mefodijpesh
  order: 6
type: "akathist"
---

## І҆́косъ г҃:

<red>И҆</red>мѣ́ѧ помы́слъ чи́стъ и҆ непоро́чнꙋ дꙋ́шꙋ, ѻ҆́ч҃е меѳо́дїе, сщ҃е́нства бл҃года́ть досто́йнѡ воспрїѧ́лъ є҆сѝ, и҆ во и҆гꙋ́мена ѡ҆би́тели твоеѧ̀ поста́вленный, ре́вностнѡ подвиза́лсѧ є҆сѝ ѡ҆ сп҃се́нїи дꙋше́внѣмъ бг҃о́мъ врꙋче́ннагѡ тебѣ̀ стада̀ слове́сныхъ ѻ҆ве́цъ. сегѡ̀ ра́ди слы́шиши ѿ на́съ бл҃гохвалє́нїѧ такова̑ѧ:

<red>Р</red>а́дꙋйсѧ, непоро́чный ѻ҆лтарѧ̀ гдⷭ҇нѧ слꙋжи́телю: ра́дꙋйсѧ, досто́йный та́инствъ бжⷭ҇твенныхъ соверши́телю. Ра́дꙋйсѧ, прпⷣбныѧ рꙋ́цѣ твоѝ со дерзнове́нїемъ горѣ̀ воздѣѧ́вый: ра́дꙋйсѧ, мл҃твы бл҃гоꙋмиле́нныѧ ѹ҆ прⷭ҇то́ла бж҃їѧ приноси́вый. Ра́дꙋйсѧ, ѹ҆чи́телю бл҃гоче́стїѧ: ра́дꙋйсѧ, наста́вниче бг҃омꙋ́дрїѧ. Ра́дꙋйсѧ, дре́во бл҃госѣнноли́ственное, при вода́хъ пꙋсты́нныхъ возра́стшее: ра́дꙋйсѧ, плоды̀ сла̑дкїѧ хрⷭ҇тꙋ̀ принесы́й. Ра́дꙋйсѧ, сотвори́вый и҆ наꙋчи́вый, и҆ ве́лїй нарече́нный во црⷭ҇твїи нбⷭ҇нѣмъ: ра́дꙋйсѧ, за по́двиги вре́меннагѡ житїѧ̀ ѡ҆брѣты́й поко́й вѣ́чный. Ра́дꙋйсѧ, сп҃се́нїѧ мно́гихъ дꙋ́шъ человѣ́ческихъ вино́вниче: ра́дꙋйсѧ, а҆гг҃лонра́вный человѣ́че.

<red>Р</red>а́дꙋйсѧ, прпⷣбне ѻ҆́ч҃е на́шъ меѳо́дїе.
