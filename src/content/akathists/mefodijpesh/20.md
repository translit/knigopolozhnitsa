---
title: "І҆́косъ і҃"
navigation:
  key: akathists-mefodijpesh-20
  title: "І҆́косъ і҃"
  parent: akathists-mefodijpesh
  order: 20
type: "akathist"
---

## І҆́косъ і҃:

<red>Ц</red>р҃ѧ̀ нбⷭ҇нагѡ хрⷭ҇та̀ вѣ́рный ра́бъ и҆ послѣ́дователь бы́лъ є҆сѝ, ѻ҆́ч҃е меѳо́дїе, тѣ́мже по нело́жномꙋ є҆гѡ̀ глаго́лꙋ: и҆дѣ́же є҆́смь а҆́зъ, тꙋ̀ и҆ слꙋга̀ мо́й бꙋ́детъ, мы̀ чтꙋ́щїи тѧ̀, вѣ́рꙋемъ несомнѣ́ннѡ, ꙗ҆́кѡ ты̀ со хрⷭ҇то́мъ въ ѡ҆би́телехъ бл҃же́нства вѣ́чнагѡ водворѧ́ешисѧ, и҆ ра́дости нетлѣ́нныѧ наслажда́ешисѧ, ꙗ҆́кѡ и҆́стинный тогѡ̀ ѹ҆го́дникъ, ѿ на́съ же слы́шиши бл҃гохвалє́нїѧ сїѧ̑:

<red>Р</red>а́дꙋйсѧ, ра́достнѡ преда́вый дꙋ́шꙋ твою̀ въ рꙋ́цѣ бж҃їи: ра́дꙋйсѧ, ст҃ꙋ́ю кончи́нꙋ полꙋчи́вый въ возме́здїе твои̑мъ по́двигѡмъ. Ра́дꙋйсѧ, пресели́выйсѧ ѿ землѝ къ ѡ҆би́телємъ нбⷭ҇нымъ: ра́дꙋйсѧ, та́мѡ со ст҃ы́ми наслажда́ѧйсѧ бл҃же́нства вѣ́чнагѡ. Ра́дꙋйсѧ, со а҆́гг҃льскими во́и воспѣва́ѧй творца̀ а҆́гг҃лѡвъ и҆ человѣ́кѡвъ: ра́дꙋйсѧ, ѿкрове́ннымъ лице́мъ созерца́ѧй сла́вꙋ трисїѧ́ннагѡ бж҃ества̀. Ра́дꙋйсѧ, тѣ́ломъ сме́ртнымъ въ ѡ҆би́тели твое́й погребе́нный: ра́дꙋйсѧ, дꙋше́ю безсме́ртною къ сїѡ́нꙋ го́рнемꙋ воспари́вый. Ра́дꙋйсѧ, пла́чь неꙋтѣ́шенъ ѹ҆ченикѡ́мъ твои̑мъ кончи́ною твое́ю сотвори́вый: ра́дꙋйсѧ, слеза́ми те́плыми ѿ ни́хъ почте́нный. Ра́дꙋйсѧ, во гро́бѣ смире́ннѣмъ ѿ ни́хъ съ любо́вїю положе́нный: ра́дꙋйсѧ, чꙋдесы̀ мно́гими просла́вленный.

<red>Р</red>а́дꙋйсѧ, прпⷣбне ѻ҆́ч҃е на́шъ меѳо́дїе.
