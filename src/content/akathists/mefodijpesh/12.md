---
title: "І҆́косъ ѕ҃"
navigation:
  key: akathists-mefodijpesh-12
  title: "І҆́косъ ѕ҃"
  parent: akathists-mefodijpesh
  order: 12
type: "akathist"
---

## І҆́косъ ѕ҃:

<red>В</red>озсїѧ́въ въ пꙋсты́ни твое́й ꙗ҆́кѡ бг҃освѣ́тлое свѣти́ло, ѻ҆́ч҃е меѳо́дїе, свѣ́томъ до́брыхъ дѣ́лъ твои́хъ ѡ҆зари́лъ є҆сѝ дꙋ́шы и҆ сердца̀ человѣ́кѡвъ, и҆ска́вшихъ ѿ тебѣ̀ наста́витисѧ во сп҃се́нїе. Мно́зи бо вѣ́дѧхꙋ тѧ̀ равноа́гг҃льна житїе́мъ, и҆ прихожда́хꙋ къ тебѣ̀, да слы́шатъ ѿ тебѣ̀ глаго́лы живота̀ вѣ́чнагѡ. Тебѣ̀ ѹ҆̀бо, ст҃о́мꙋ ѹ҆чи́телю нбⷭ҇ныѧ и҆́стины, сотвори́вшемꙋ и҆ наꙋчи́вшемꙋ, и҆ мы̀ смире́ннїи зове́мъ хвале́бнѡ:

<red>Р</red>а́дꙋйсѧ, є҆ѵⷢ҇лїа хрⷭ҇то́ва немо́лчный проповѣ́дниче: ра́дꙋйсѧ, а҆пⷭ҇льскихъ преда́нїй ре́вностный храни́телю. Ра́дꙋйсѧ, правосла́вїѧ ст҃ы́ѧ до́гматы въ дꙋшѝ твое́й до́брѣ ѹ҆тверди́вый: ра́дꙋйсѧ, вѣ́рою пра́вою и҆ дѣ́лы благи́ми бг҃ꙋ ѹ҆годи́вый. Ра́дꙋйсѧ, во слѣ́дъ себѣ̀ ко хрⷭ҇тꙋ̀ приведы́й собо́ръ ѹ҆ченикѡ́въ твои́хъ: ра́дꙋйсѧ, съ ни́ми, ꙗ҆́кѡ ѻ҆тє́цъ со ча́ды, возше́дый прїѧ́ти мздꙋ̀ нбⷭ҇нꙋю ѿ гдⷭ҇а. Ра́дꙋйсѧ, не сокры́вый тала́нтъ, тебѣ̀ врꙋче́нный всевы́шнимъ домовлⷣкою: ра́дꙋйсѧ, кꙋ́плю мно́гꙋ и҆мъ сотвори́вый, сп҃се́нїе дꙋ́шъ человѣ́ческихъ. Ра́дꙋйсѧ, твои́ми бо ѹ҆че́нми грѣ́шнїи покаѧ́нїемъ бг҃ꙋ ѹ҆годи́ша: ра́дꙋйсѧ, твои́ми бо наставле́нми заблꙋ́ждшїи пра́вый пꙋ́ть сп҃се́нїѧ ѡ҆брѣто́ша. Ра́дꙋйсѧ, бли̑жнїѧ твоѧ̑ и҆́скреннѡ возлюби́вый: ра́дꙋйсѧ, сп҃се́нїю и҆́хъ дꙋше́вномꙋ ѹ҆се́рднѡ послꙋжи́вый.

<red>Р</red>а́дꙋйсѧ, прпⷣбне ѻ҆́ч҃е на́шъ меѳо́дїе.
