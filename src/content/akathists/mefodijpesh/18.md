---
title: "І҆́косъ ѳ҃"
navigation:
  key: akathists-mefodijpesh-18
  title: "І҆́косъ ѳ҃"
  parent: akathists-mefodijpesh
  order: 18
type: "akathist"
---

## І҆́косъ ѳ҃:

<red>В</red>ѣті́й премꙋ́дрыхъ превзоше́лъ є҆сѝ, прпⷣбне ѻ҆́ч҃е, бл҃года́тнымъ пома́занїемъ слове́съ твои́хъ, и҆́миже грѣ̑шныѧ на покаѧ́нїе приводи́лъ є҆сѝ, ка́ющыѧсѧ ѹ҆цѣломꙋ́дрилъ є҆сѝ, подвиза́ющыѧсѧ въ добродѣ́тели ѹ҆крѣпи́лъ є҆сѝ, и҆ всѣ̑мъ пꙋ́ть сп҃си́тельный ко хрⷭ҇тꙋ̀ показа́лъ є҆сѝ, по немꙋ́же са́мъ неꙋкло́ннѡ ше́ствовалъ є҆сѝ до бл҃же́нныѧ твоеѧ̀ кончи́ны, досто́йный вои́стиннꙋ похва́лъ таковы́хъ:

<red>Р</red>а́дꙋйсѧ, написа́вый на скрижа́лехъ се́рдца твоегѡ̀ зако́нъ хрⷭ҇то́въ: ра́дꙋйсѧ, ѿ глꙋбины̑ серде́чныѧ и҆зноси́вый дѡ́браѧ и҆ дꙋшесп҃си́тєльнаѧ наставлє́нїѧ человѣ́кѡмъ. Ра́дꙋйсѧ, ꙗ҆́кѡ бы́ша словеса̀ твоѧ̑ ме́да сладча̑йша жа́ждавшымъ ѹ҆че́нїѧ дх҃о́внагѡ: ра́дꙋйсѧ, ꙗ҆́кѡ твои́ми наставле́нми сп҃со́шасѧ мно́зи. Ра́дꙋйсѧ, главо̀ ст҃а́ѧ, бл҃года́тїю бж҃їею ѡ҆сѣне́ннаѧ: ра́дꙋйсѧ, проповѣ́дниче сладкоглаго́ливый, вѣща́вый словеса̀ жи́зни вѣ́чныѧ. Ра́дꙋйсѧ, пꙋсты́нный граждани́не, гра́ды и҆ вѣ́си напо́лнивый сла́вою твои́хъ по́двигѡвъ: ра́дꙋйсѧ, ма́слино бж҃їѧ бл҃гослове́нїѧ, є҆ѧ́же плоды̀ напита́шасѧ вѣ́рнїи. Ра́дꙋйсѧ, приведы́й ко хрⷭ҇тꙋ̀ ѹ҆ченикѝ твоѧ̑, въ добродѣ́телѣхъ преꙋспѣ́вшыѧ: ра́дꙋйсѧ, ѹ҆гото́вавый ѹ҆че́нми твои́ми гдⷭ҇еви подви́жники совершє́нныѧ. Ра́дꙋйсѧ, воево́до бл҃гоискꙋ́сный полка̀ и҆́ноческагѡ: ра́дꙋйсѧ, рꙋководи́телю предо́брый пꙋстынножи́телей.

<red>Р</red>а́дꙋйсѧ, прпⷣбне ѻ҆́ч҃е на́шъ меѳо́дїе.
