---
title: "Мл҃тва а҃"
navigation:
  key: akathists-mefodijpesh-26
  title: "Мл҃тва а҃"
  parent: akathists-mefodijpesh
  order: 26
type: "akathist"
---

## Мл҃тва а҃:

<versal>Ѽ</versal> сщ҃е́ннаѧ главо̀, земны́й а҆́гг҃еле и҆ нбⷭ҇ный человѣ́че, прпⷣбне и҆ бг҃оно́сне ѻ҆́ч҃е на́шъ меѳо́дїе! Припа́даемъ къ тебѣ̀ съ вѣ́рою и҆ любо́вїю, и҆ мо́лимсѧ прилѣ́жнѡ: ꙗ҆вѝ на́мъ смире́ннымъ и҆ грѣ́шнымъ ст҃о́е ѻ҆те́ческое твоѐ застꙋпле́нїе. сѐ бо грѣ́хъ ра́ди на́шихъ, не и҆́мамы свобо́ды ча̑дъ бж҃їихъ проси́ти ѡ҆ потре́бахъ на́шихъ гдⷭ҇а и҆ влⷣкꙋ на́шего, но тебѣ̀, мл҃твенника бл҃гопрїѧ́тнаго къ немꙋ̀ предлага́емъ, и҆ про́симъ тѧ̀ со ѹ҆се́рдїемъ мно́гимъ, и҆спросѝ на́мъ ѹ҆ бл҃гости є҆гѡ̀ бл҃гопотрє́бныѧ да́ры дꙋша́мъ и҆ тѣлесє́мъ на́шымъ: вѣ́рꙋ пра́вꙋ, наде́ждꙋ сп҃се́нїѧ несомнѣ́ннꙋ, любо́вь ко всѣ̑мъ нелицемѣ́рнꙋ, въ и҆скꙋше́нїихъ мꙋ́жество, въ ѕлострада́нїихъ терпѣ́нїе, въ моли́твахъ постоѧ́нство, дꙋ́шъ и҆ тѣле́съ здра́вїе, землѝ плодоно́сїе, воздꙋ́ха бл҃горастворе́нїе, жите́йскихъ потре́бъ дово́льство, ми́рное и҆ безмѧте́жное житїѐ, бл҃гꙋ́ю хрⷭ҇тїа́нскꙋю кончи́нꙋ, и҆ до́брый ѿвѣ́тъ на стра́шномъ сꙋдѣ̀ хрⷭ҇то́вѣ. И҆спросѝ, ѹ҆го́дниче бж҃їй, ѹ҆ цр҃ѧ̀ ца́рствꙋющихъ и҆ гдⷭ҇а госпо́дствꙋющихъ на́мъ, вопїю́щымъ: стра́ждꙋщꙋю странꙋ̀ рѡссі́йскꙋю ѿ лю́тыхъ безбѡ́жникъ и҆ вла́сти и҆́хъ да свободи́тъ, и҆ да возста́витъ престо́лъ правосла́вныхъ прави́телей: вѣ́рныхъ рабѡ́въ є҆гѡ̀. Въ ско́рби и҆ печа́ли де́нь и҆ но́щь вопїю́щихъ къ немꙋ̀, многоболѣ́зный во́пль да ѹ҆слы́шитъ и҆ да и҆зведе́тъ ѿ поги́бели живо́тъ на́шъ. Не забꙋ́ди, свѧ́тче бж҃їй, и҆ ѡ҆би́тель твою̀ ст҃ꙋ́ю, тобо́ю созда́ннꙋю и҆ при́снѡ тѧ̀ чтꙋ́щꙋю, но соблюдѝ ю҆̀, и҆ всѣ́хъ подвиза́ющихсѧ въ не́й, и҆ на поклоне́нїе въ ню̀ приходѧ́щихъ невреди́мыми ѿ и҆скꙋше́нїй дїа́вольскихъ и҆ всѧ́кагѡ ѕла̀. Є҆́й, прпⷣбне ѻ҆́ч҃е! Не лишѝ на́съ по́мощи твоеѧ̀ нбⷭ҇ныѧ, но мл҃твами твои́ми всѣ́хъ на́съ приведѝ въ приста́нище сп҃се́нїѧ, и҆ наслѣ́дники ꙗ҆вѝ на́съ бы́ти всесвѣ́тлагѡ црⷭ҇твїѧ хрⷭ҇то́ва: да пое́мъ и҆ сла́вимъ неизречє́нныѧ щедрѡ́ты человѣколю́бца бг҃а, ѻ҆ц҃а̀, и҆ сн҃а, и҆ ст҃а́гѡ дх҃а, и҆ твоѐ ст҃о́е застꙋпле́нїе, во вѣ́ки вѣкѡ́въ. <red>А҆</red>ми́нь.
