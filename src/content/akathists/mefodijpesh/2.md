---
title: "І҆́косъ а҃"
navigation:
  key: akathists-mefodijpesh-2
  title: "І҆́косъ а҃"
  parent: akathists-mefodijpesh
  order: 2
type: "akathist"
---

## І҆́косъ а҃:

<red>А҆</red>гг҃лѡмъ любезнꙋю чистотꙋ̀ ѿ ю҆́ности твоеѧ̀ возлюби́въ, прпⷣбне ѻ҆́ч҃е меѳо́дїе, къ добродѣ́телей подви́жникꙋ, прпⷣбномꙋ се́ргїю, въ ѡ҆би́тель прите́клъ є҆сѝ, и҆ ѿ негѡ̀ во и҆́ночество ѡ҆блече́нный, подража́тель ре́вностный по́двигѡвъ є҆гѡ̀ бы́лъ є҆сѝ. Тѣ́мже сла́вимъ тѧ̀ воззва̑нїи си́ми:

<red>Р</red>а́дꙋйсѧ, пꙋсты́ни до́брое прозѧбе́нїе: ра́дꙋйсѧ, ча́до и҆́стиннагѡ послꙋ́шанїѧ. Ра́дꙋйсѧ, є҆ѵⷢ҇лїа хрⷭ҇то́ва вѣ́рный послѣ́дователю: ра́дꙋйсѧ, за́повѣдей їи҃совыхъ ре́вностный и҆сполни́телю. Ра́дꙋйсѧ, бг҃оно́снагѡ се́ргїа при́сный ѹ҆ченичѐ: ра́дꙋйсѧ, добродѣ́телей є҆гѡ̀ наслѣ́дниче. Ра́дꙋйсѧ, посто́мъ ѹ҆мертви́вый въ себѣ̀ дꙋшетлѣ̑нныѧ стра̑сти: ра́дꙋйсѧ, мл҃твами ѹ҆се́рдными ѿрази́вый всѧ̑ и҆скꙋшє́нїѧ дїа́вѡльскаѧ. Ра́дꙋйсѧ, возше́дый на высотꙋ̀ соверше́нства дꙋхо́внагѡ: ра́дꙋйсѧ, приникі́й во глꙋбинꙋ̀ смире́нїѧ ст҃а́гѡ. Ра́дꙋйсѧ, сле́зъ твои́хъ тече́нми ѹ҆плодоноси́вый ни́вꙋ дꙋше́внꙋю: ра́дꙋйсѧ, и҆же и҆з̾ глꙋбины̀ воздыха́нми приобрѣты́й чистотꙋ̀ серде́чнꙋю.

<red>Р</red>а́дꙋйсѧ, прпⷣбне ѻ҆́ч҃е на́шъ меѳо́дїе.
