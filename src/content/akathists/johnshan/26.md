---
title: "Мл҃тва"
navigation:
  key: akathists-johnshan-26
  title: "Мл҃тва"
  parent: akathists-johnshan
  order: 26
type: "akathist"
---

## Мл҃тва:

<versal>Ѽ</versal> ст҃и́телю ѻ҆́тче і҆ѡа́нне, па́стырю до́брый и҆ тайнови́дче дꙋ́шъ человѣ́ческихъ! Ны́нѣ ѹ҆ прⷭ҇то́ла бж҃їѧ за на́съ мо́лишисѧ, ꙗ҆́кѡже и҆ са́мъ посме́ртнѣ и҆зре́клъ є҆сѝ: а҆́ще и҆ ѹ҆мро́хъ, но жи́въ є҆́смь. Ѹ҆молѝ всеще́драго бг҃а проще́нїе на́мъ во грѣсѣ́хъ дарова́ти, да бо́дреннѡ воспрѧ́немъ и҆ бг҃ꙋ возопїе́мъ ѡ҆ дарова́нїи на́мъ дх҃а смире́нїѧ, стра́ха бж҃їѧ и҆ бл҃гоче́стїѧ во всѧ́ческихъ пꙋте́хъ жи́зни на́шеѧ, ꙗ҆́кѡ млⷭ҇тивый сиропита́тель и҆ и҆скꙋ́сный наста́вникъ на землѝ бы́въ, ны́нѣ бꙋ́ди на́мъ пꙋтеводи́тель и҆ въ смꙋ́тахъ цр҃ко́вныхъ хрⷭ҇то́во вразꙋмле́нїе. Ѹ҆слы́ши стена́нїе смѧте́нныхъ ю҆́ношей на́шегѡ лихолѣ́тїѧ, ѡ҆бꙋрева́емыхъ бѣснова́нїемъ вселꙋка́вымъ, и҆ при́зри на ѹ҆ны́нїе и҆знемога́ющихъ па́стырей ѿ ѹ҆тѣсне́нїѧ тлетво́рнагѡ дꙋ́ха мі́ра сегѡ̀ и҆ томѧ́щихсѧ въ нерадѣ́нїи пра́здномъ, и҆ ѹ҆скорѝ на мл҃твꙋ, сле́знѡ вопїе́мъ тѝ, ѽ те́плый мл҃твиниче: посѣтѝ на́съ, си́рыхъ, по всемꙋ̀ лицꙋ̀ вселе́нныѧ резсѣ́ѧнныхъ и҆ во ѻ҆те́чествїи сꙋ́щихъ, во тмѣ̀ страсте́й блꙋжда́ющихъ, но сла́бою любо́вїю ко свѣ́тꙋ хрⷭ҇то́вꙋ влекꙋ́щихсѧ и҆ ждꙋ́щихъ твоегѡ̀ ѻ҆те́ческагѡ наставле́нїѧ, да бл҃гоче́стїю навы́кнемъ и҆ наслѣ́дницы црⷭ҇твїѧ нбⷭ҇нагѡ ꙗ҆ви́мсѧ, и҆дѣ́же ты̀ пребыва́еши со всѣ́ми ст҃ы́ми, сла́вѧще гдⷭ҇а на́шегѡ і҆и҃са хрⷭ҇та, є҆мꙋ́же че́сть и҆ держа́ва ны́нѣ и҆ при́снѡ, и҆ во вѣ́ки вѣкѡ́въ. <red>А҆</red>ми́нь.

{% illustration "small-ornaments/ornament-from-12th-century-armenian-gospel-crider", "small" %}
