---
title: "І҆́косъ ѕ҃"
navigation:
  key: akathists-source2-12
  title: "І҆́косъ ѕ҃"
  parent: akathists-source2
  order: 12
type: "akathist"
---

## І҆́косъ ѕ҃:

<red>В</red>озсїѧ́ла є҆сѝ въ животво́рномъ и҆сто́чницѣ твое́мъ, прест҃а́ѧ влⷣчице, то́ки бл҃года́тныхъ и҆сцѣле́нїй всѣ̑мъ стра́ждꙋщимъ ѿ разли́чныхъ недꙋ́гѡвъ, и҆ въ на́шей странѣ̀ свѣ́тиши свѣ́томъ чꙋде́съ и҆ млⷭ҇тей: притека́ющїй бо къ тебѣ̀ и҆ ско́рбей и҆збавле́нїе, и҆ недꙋ́гѡвъ и҆сцѣле́нїе, и҆ ра́дости всѧ́кїѧ и҆сполне́нїе прїе́млютъ: ѽ гпⷭ҇же цр҃и́це и҆ влⷣчице, ты̀ всегда̀ воздвиза́еши рꙋ́цѣ своѝ на ѹ҆моле́нїе пред̾ сн҃омъ твои́мъ и҆ бг҃омъ, ѹ҆слы́ши и҆ ны́нѣ на́съ, ѹ҆се́рднѡ вопїю́щихъ къ тебѣ̀ такова̑ѧ:

<red>Р</red>а́дꙋйсѧ, животво́рныѧ воды̀ и҆сто́чниче неистощи́мый. Ра́дꙋйсѧ, ба́не, ѡ҆мыва́ющаѧ грѣхо́внꙋю сквѣ́рнꙋ. Ра́дꙋйсѧ, ско́рбей на́шихъ ѹ҆слажде́нїе. Ра́дꙋйсѧ, печа́лей на́шихъ ѹ҆толе́нїе. Ра́дꙋйсѧ, болѣ́зней на́шихъ врачева́нїе. Ра́дꙋйсѧ, ѿ всѧ́кихъ бѣ́дъ на́шихъ и҆збавле́нїе.

<red>Р</red>а́дꙋйсѧ, живоно́сный и҆сто́чниче, всѧ̑ на̑ша болѣ̑зни и҆сцѣлѧ́ющаѧ.
