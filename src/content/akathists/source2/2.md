---
title: "І҆́косъ а҃"
navigation:
  key: akathists-source2-2
  title: "І҆́косъ а҃"
  parent: akathists-source2
  order: 2
type: "akathist"
---

## І҆́косъ а҃:

<red>А҆</red>гг҃ли ст҃і́и бл҃гоговѣ́йнѡ тебѣ̀ слꙋжа́тъ и҆ нб҃жи́телїе немо́лчными гла́сы тѧ̀ ѹ҆бл҃жа́ютъ, бцⷣе дв҃о, ꙗ҆́кѡ роди́тельницꙋ цр҃ѧ хрⷭ҇та̀ бг҃а. Мы́ же грѣ́шнїи, подража́ти и҆́мъ дерза́юще, мо́лимсѧ тѝ: сподо́би на́съ непреста́ннѡ тебѣ̀ возноси́ти бл҃годаре́нїѧ за премно́гꙋю млⷭ҇ть твою̀ ко всемꙋ̀ ро́дꙋ хрⷭ҇тїа́нскомꙋ. А҆́ще и҆ недоꙋмѣва́етъ всѧ́къ ѧ҆зы́къ восхвали́ти тѧ̀ по достоѧ́нїю, но, вѣ́дꙋщїе бл҃гость твою̀, и҆ мы̀, недосто́йнїи слꙋжи́телїе твоѝ, дерзнове́ннѡ ѿве́рземъ ѹ҆ста̀ на̑ша, и҆ напо́лнѧтсѧ дꙋ́ха, и҆ досто́йное ѿры́гнемъ похва́льное сло́во, цр҃и́цѣ бж҃їей мт҃ри зовꙋ́ще такова̑ѧ:

<red>Р</red>а́дꙋйсѧ, бл҃гослове́ннаѧ въ жена́хъ бг҃облагода́тнаѧ. Ра́дꙋйсѧ, всевы́шнѧгѡ бг҃а мт҃и, дх҃а ст҃а́гѡ пребыва́нїе. Ра́дꙋйсѧ, да́ра бж҃їѧ блгⷣти и҆сто́чниче преизѻби́льный. Ра́дꙋйсѧ, чꙋде́съ рѣко̀ присносꙋ́щнаѧ. Ра́дꙋйсѧ, и҆сто́чниче ра́дости непреста́нныѧ. Ра́дꙋйсѧ, и҆сто́чниче млⷭ҇ти неизсѧка́емыѧ. Ра́дꙋйсѧ, моли̑твы всѣ́хъ хрⷭ҇тїа́нъ прїе́млющаѧ. Ра́дꙋйсѧ, и҆ са́мыхъ ѿча́ѧнныхъ грѣ́шникѡвъ молє́нїѧ не ѿверга́ющаѧ. Ра́дꙋйсѧ, ѻ҆би́димыхъ застꙋ́пнице. Ра́дꙋйсѧ, печа́льныхъ ѹ҆тѣши́тельнице. Ра́дꙋйсѧ, бѣ́дствꙋющихъ помо́щнице. Ра́дꙋйсѧ, заблꙋжда́ющихъ наста́внице.

<red>Р</red>а́дꙋйсѧ, живоно́сный и҆сто́чниче, всѧ̑ на̑ша болѣ̑зни и҆сцѣлѧ́ющаѧ.
