---
title: "Мл҃тва"
navigation:
  key: akathists-source2-26
  title: "Мл҃тва"
  parent: akathists-source2
  order: 26
type: "akathist"
---

## Мл҃тва:

<versal>Ѽ</versal> прест҃а́ѧ дв҃о, мт҃и гдⷭ҇а на́шегѡ і҆и҃са хрⷭ҇та̀! Ты̀ є҆сѝ мт҃и и҆ покрови́тельница всѣ́хъ къ тебѣ̀ прибѣга́ющихъ, при́зри съ бл҃госе́рдїемъ на моли̑твы грѣ́шныхъ и҆ смире́нныхъ ча́дъ твои́хъ. Ты̀, и҆менꙋ́емаѧ живоно́сный и҆сто́чникъ бл҃года́тныхъ врачева́нїй, и҆сцѣлѝ болѣ̑зни стра́ждꙋщихъ и҆ ѹ҆молѝ сн҃а твоегѡ̀, гдⷭ҇а на́шегѡ і҆и҃са хрⷭ҇та̀, да низпосле́тъ и҆ всѣ̑мъ притека́ющимъ къ тебѣ̀ здра́вїе дꙋше́вное и҆ тѣле́сное и҆, прости́въ на́мъ вѡ́льнаѧ и҆ невѡ́льнаѧ согрѣшє́нїѧ на̑ша, да́рꙋетъ на́мъ всѧ̑ ꙗ҆́же къ вѣ́чнѣй и҆ вре́меннѣй жи́зни потре́бнаѧ. Ты̀ є҆сѝ всѣ́хъ скорбѧ́щихъ ра́дость, ѹ҆слы́ши на́съ, ско́рбныхъ: ты̀ є҆сѝ ѹ҆толе́нїе печа́ли, ѹ҆толѝ и҆ на́шꙋ печа́ль: ты̀ є҆сѝ взыска́нїе поги́бшихъ, не попꙋстѝ и҆ на́мъ поги́бнꙋти въ бе́зднѣ грѣхѡ́въ на́шихъ, но всегда̀ и҆збавлѧ́й на́съ ѿ всѧ́кихъ ско́рбей и҆ напа́стей и҆ всѧ́кагѡ ѕла́гѡ ѡ҆бстоѧ́нїѧ.

<red>Є҆́</red>й, цр҃и́це на́ша пребл҃га́ѧ, наде́жде на́ша несокрꙋши́маѧ и҆ застꙋ́пнице неѡбори́маѧ, не ѿвратѝ лица̀ твоегѡ̀ ѿ на́съ за мно́жество прегрѣше́нїй на́шихъ, но прострѝ на́мъ рꙋ́цѣ мт҃рнѧгѡ млⷭ҇рдїѧ твоегѡ̀ и҆ сотворѝ съ на́ми зна́менїе млⷭ҇ти твоеѧ̀ во бл҃го: ꙗ҆вѝ на́мъ по́мощь твою̀ и҆ бл҃гопоспѣшѝ во всѧ́комъ дѣ́лѣ бл҃гомъ. Ѿ всѧ́кагѡ же начина́нїѧ грѣхо́внагѡ и҆ помышле́нїѧ лꙋка́вагѡ ѿвратѝ на́съ, да всегда̀ сла́вимъ пречтⷭ҇но́е и҆́мѧ твоѐ, велича́юще бг҃а ѻ҆ц҃а̀ и҆ сн҃а є҆диноро́днагѡ гдⷭ҇а і҆и҃са хрⷭ҇та̀ и҆ животворѧ́щагѡ ст҃а́гѡ дх҃а со всѣ̑ми ст҃ы́ми во вѣ́ки вѣкѡ́въ. <red>А҆</red>ми́нь.

{% illustration "small-ornaments/medallion-lukovich", "small" %}
