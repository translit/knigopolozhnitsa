---
title: "Мл҃тва"
navigation:
  key: akathists-makarijopt-26
  title: "Мл҃тва"
  parent: akathists-makarijopt
  order: 26
type: "akathist"
---

## Мл҃тва:

<versal>Ѽ</versal> сщ҃е́ннаѧ и҆ бг҃омꙋ́драѧ главо̀, бг҃оно́се ѻ҆́тче на́шъ мака́рїе. За трꙋды̀ и҆ по́двиги твоѧ̑, и҆́миже хрⷭ҇та̀ просла́вилъ є҆сѝ и҆ ѿ гла́да дꙋхо́внагѡ лю́ди рѡссі́йскїѧ и҆зба́вилъ є҆сѝ, хрⷭ҇то́съ гдⷭ҇ь воплоще́ннаѧ на́съ ра́ди премꙋ́дрость и҆злїѧ̀ на ве́рхъ тво́й неꙋвѧда́емꙋю сла́вꙋ смиренномⷣрїѧ. И҆́мже всѧ̑ сꙋпоста́ты вра́жїѧ низложи́лъ є҆сѝ и҆ басносло́вное сꙋемꙋ́дрїе фїло́софѡвъ ѡ҆бличи́лъ є҆сѝ. Тѣ́мже ѹ҆́бѡ ѻ҆́тче, ꙗ҆́кѡ со ст҃ы́ми вмѣни́лсѧ є҆сѝ и҆ бг҃олѣ́пное житїѐ въ раѝ живе́ши, не ѡ҆ста́ви на́съ си́рыхъ, грѣ́шнаѧ и҆ неразꙋ́мнаѧ ча̑да твоѧ̑. Но бг҃олюби́вою твое́ю моли́твою на́съ посѣтѝ: и҆зба́ви ѿ неразꙋ́мїѧ ѹ҆мы̀ на̑ша въ сꙋетѣ̀ мїрстѣ́й вы́нꙋ шата́ющїѧсѧ, ѹ҆твердѝ сердца̀ на́ша стра́хомъ бж҃їимъ и҆́же плоди́тъ нача́тки премꙋ́дрости, коле́блющꙋюсѧ во́лю на́шꙋ ѡ҆стѣнѝ зап́овѣдьми хрⷭ҇то́выми да не на ѡ҆деснꙋ́ю нижѐ шꙋ́юю ѿстꙋ́пимъ ѿ зако́на всевы́шнѧгѡ. Ѻ҆те́ческимъ преда́нїемъ наꙋчѝ ны̀ внима́ти и҆ со ѡ҆па́стсвомъ ты́ѧ храни́ти, да наслѣ́дницы ст҃ы́хъ ѻ҆тцє́въ ꙗ҆́вимсѧ. при́снѡ же сохранѝ наслѣ́дїе твоѐ и҆ ѻ҆би́тель твою̀ въ не́йже добропобѣ́дный по́двигъ соверши́лъ є҆сѝ и҆ тѣ́ло твоѐ ꙗ҆́кѡ драгоцѣ́нный би́серъ въ не́й ѡ҆ста́вилъ є҆сѝ. Да всѝ притека́ющїи къ ра́цѣ моще́й твои́хъ и҆сцѣле́нїѧ прїе́млютъ и҆ бг҃а просла́вѧтъ ди́внагѡ во ст҃ы́хъ свои́хъ всегда̀ ны́нѣ и҆ при́снѡ и҆ во вѣ́ки вѣкѡ́въ. <red>А҆</red>ми́нь.

{% illustration "small-ornaments/ornament-from-12th-century-armenian-gospel-crider", "small" %}
