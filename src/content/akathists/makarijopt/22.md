---
title: "І҆́косъ а҃і"
navigation:
  key: akathists-makarijopt-22
  title: "І҆́косъ а҃і"
  parent: akathists-makarijopt
  order: 22
type: "akathist"
---

## І҆́косъ а҃і:

<red>С</red>вѣ́томъ твои́хъ ст҃ы́хъ поꙋче́нїй свѣ́тиши на́мъ съ высоты̀ сла́вы твоеѧ̀ ст҃ы́ѧ сꙋ́щимъ въ нощѝ невѣ́дѣнїѧ, и҆ къ вѣ́дѣнїю и҆ дѣѧ́нїю наставлѧ́еши ны̀ смы́сломъ твои́хъ рече́нїй. Тѣ́мже во свѣ́тѣ твои́хъ наставле́нїй ходѧ́ще, си́це тебѣ̀ вопїе́мъ:

<red>Р</red>а́дꙋйсѧ, рекі́й: смире́нїе а҆́ще стѧже́ши, всѧ̑ тѣ́мъ и҆́маши. Ра́дꙋйсѧ, рекі́й: а҆́ще ѻ҆́ное не и҆́маши, ничто́же и҆́маши. Ра́дꙋйсѧ, рекі́й: погрꙋжа́ѧй мы́сль во глꙋбинꙋ̀ смире́нїѧ, ѡ҆брѣ́таетъ гдⷭ҇нѣ призрѣ́нїе. Ра́дꙋйсѧ, рекі́й: дꙋхо́вное ѡ҆хлажде́нїе предварѧ́етсѧ высо́кимъ ѡ҆ себѣ̀ мнѣ́нїемъ. Ра́дꙋйсѧ, рекі́й: і҆и҃сова мл҃тва со смире́нїемъ посѣка́етъ вра́жїѧ прираже́нїѧ. Ра́дꙋйсѧ, рекі́й: трꙋдо́мъ и҆ смире́нїемъ ѹ҆строѧ́етсѧ бг҃оꙋго́дное добродѣ́ланїе. Ра́дꙋйсѧ, рекі́й: внима́ѧй ѻ҆те́ческимъ писа́нїемъ ꙗ҆́снѡ зри́тъ своѐ ѹ҆строе́нїе. Ра́дꙋйсѧ, рекі́й: и҆дѧ́й пꙋте́мъ крⷭ҇та и҆ смире́нїѧ срѣта́етъ дꙋхѡ́внаѧ наслаждє́нїѧ.

<red>Р</red>а́дꙋйсѧ, ѻ҆́тче мака́рїе, зерца́ло смиренномⷣрїѧ.
