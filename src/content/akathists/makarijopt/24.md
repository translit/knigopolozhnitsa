---
title: "І҆́косъ в҃і"
navigation:
  key: akathists-makarijopt-24
  title: "І҆́косъ в҃і"
  parent: akathists-makarijopt
  order: 24
type: "akathist"
---

## І҆́косъ в҃і:

<red>В</red>ѣне́цъ похва́лъ прїимѝ, ѻ҆́тче мака́рїе, и҆́же ѿ мно́гїѧ любвѐ дерзна́емъ принестѝ тебѣ̀ ѹ҆бѡ́гаѧ ча̑да твоѧ̑, ты́ же вѣнце́мъ смиренномⷣрїѧ, и҆́мже вѣнча̀ тѧ̀ хрⷭ҇то́съ, вѣнча́й ны̀, воспѣва́ющїѧ тебѣ̀ сїѧ̀:

<red>Р</red>а́дꙋйсѧ, ꙗ҆́кѡ неꙋвѧда́емаѧ сла́ва ст҃ы́хъ на ве́рсѣ твое́мъ почѝ. Ра́дꙋйсѧ, ꙗ҆́кѡ приснословꙋ́щꙋю похвалꙋ̀ въ раѝ дꙋша̀ твоѧ̀ вкꙋсѝ. Ра́дꙋйсѧ, ꙗ҆́кѡ сле́зъ твои́хъ сѣ́ѧнїе ни́вꙋ гдⷭ҇ню ѹ҆го́бзи. Ра́дꙋйсѧ, ꙗ҆́кѡ снопы̀ трꙋдѡ́въ твои́хъ хрⷭ҇тꙋ̀ прине́сый. Ра́дꙋйсѧ, ꙗ҆́кѡ бг҃озри́тельнꙋю чⷭ҇тотꙋ̀ бг҃ъ се́рдцꙋ твоемꙋ̀ дарова̀. Ра́дꙋйсѧ, ꙗ҆́кѡ ѿ чре́ва твоегѡ̀, по сло́вꙋ хрⷭ҇та̀, и҆стечѐ дх҃а ст҃а́гѡ река̀. Ра́дꙋйсѧ, нищетꙋ̀ дꙋхо́внꙋю, ꙗ҆́кѡ сокро́вище некрадо́мое при́снѡ въ на́съ сохранѧ́ѧй. Ра́дꙋйсѧ, кро́тостїю и҆ неѕло́бїемъ ꙗ҆́кѡ щито́мъ дꙋхо́внымъ при́снѡ на́съ покрыва́ѧй.

<red>Р</red>а́дꙋйсѧ, ѻ҆́тче мака́рїе, зерца́ло смиренномⷣрїѧ.
