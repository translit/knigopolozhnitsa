---
title: "Мл҃тва"
navigation:
  key: akathists-trifonpech-26
  title: "Мл҃тва"
  parent: akathists-trifonpech
  order: 26
type: "akathist"
---

## Мл҃тва:

<versal>Ѽ</versal> всест҃ы́ѧ трⷪ҇цы ѹ҆го́дниче, ѽ бл҃же́ннѣйшїй и҆ равноапⷭ҇льный па́стырю, прпⷣбне ѻ҆́ч҃е на́шъ трѵ́фѡне! Не забꙋ́ди твоеѧ̀ па́ствы, помина́й во ст҃ы́хъ твои́хъ и҆ бг҃опрїѧ́тныхъ мл҃твахъ, приноси́мыхъ въ трⷪ҇цѣ сла́вимомꙋ бг҃ꙋ, ста́до твоѐ, є҆́же са́мъ, по бл҃говѣ́стїю ѿ а҆́гг҃ла, прише́ствїемъ твои́мъ собра́лъ и҆ ѹ҆па́слъ є҆сѝ. Поне́же въ сродствѣ̀ твоегѡ̀ мїрска́гѡ жили́ща, слы́шавъ во ст҃ѣ́й цр҃кви на ѹ҆́трени пою́щихъ: пꙋсты̑ннымъ живо́тъ сокрове́нъ є҆́сть, бж҃е́ственнымъ раче́нїемъ воскрилѧ́ющымсѧ: и҆ ѿ тогѡ̀ воспери́всѧ бж҃е́ственною любо́вїю, ѡ҆ста́вль до́мъ и҆ сродство̀, и҆ прише́дъ вскра́й сѣ́верныѧ страны̀, просвѣти́лъ є҆сѝ ст҃ы́мъ кр҃ще́нїемъ невѣ́дꙋщїй творца̀, всѣ́хъ бг҃а, ло́парскїй наро́дъ, за є҆́же, во ѹ҆твержде́нїи хрⷭ҇тїа́нскїѧ вѣ́ры, мнѡ́га и҆згна̑нїѧ и҆ ѕлоключє́нїѧ под̾ѧ́лъ є҆сѝ: и҆ бли́з̾ рѣкѝ пече́нги въ пꙋсты́ню всели́всѧ, бра́тїю и҆з̾ мно́гихъ градѡ́въ и҆ ве́сей собра́въ, ве́лїю ѡ҆би́тель воздви́глъ є҆сѝ, и҆ при ѿше́ствїи къ небє́снымъ селе́нїємъ, ѡ҆ посѣще́нїи твоеѧ̀ ѡ҆би́тели проро́чествїѧ да́ръ ѿ бг҃а воспрїѧ́лъ є҆сѝ, и҆ по сме́рти на мо́ри и҆ на сꙋ́ши мнѡ́га чꙋдеса̀ и҆ цѣльбы̑ съ вѣ́рою просѧ́щымъ сотвори́лъ є҆сѝ и҆ ны́нѣ твори́ши. тѣ́мже мо́лимъ тѧ̀, не забꙋ́ди присѣща́ти ча́дъ твои́хъ: молѝ за ны̀, прпⷣбне ѻ҆́ч҃е, приходѧ́щыѧ къ тебѣ̀ съ вѣ́рою, и҆ за всѧ̑ хрⷭ҇тїа́ны, ꙗ҆́кѡ и҆мѣ́ѧй дерзнове́нїе къ безсме́ртномꙋ цр҃ю̀ хрⷭ҇тꙋ̀ всѣ́хъ бг҃ꙋ: не премолчѝ за ны̀ ко гдⷭ҇ꙋ, и҆ не пре́зри на́съ вѣ́рою и҆ любо́вїю чтꙋ́щихъ тѧ̀ и҆ помина́ющихъ ст҃ꙋ́ю па́мѧть твою̀. А҆́ще бо ты̀ и҆ преста́вилсѧ є҆сѝ ѿ на́съ тѣ́ломъ, но и҆ по сме́рти живы́й дꙋ́хомъ, всегда̀ чꙋдодѣ́йствꙋеши. Мл҃твами твои́ми сохранѧ́й на́съ ѿ стрѣ́лъ и҆ ко́зней вра́жїихъ, и҆ всѧ́кїѧ пре́лести бѣсо́вскїѧ, и҆ ѿ вра̑гъ ви́димыхъ и҆ неви́димыхъ. Па́стырю на́шъ до́брый! А҆́ще мо́щи твоѧ̑ въ ра́цѣ незри́ми на́мъ сꙋ́ть, ѻ҆ба́че, поне́же всегда̀ въ трⷪ҇цѣ сла́вимомꙋ бг҃ꙋ, при прⷭ҇то́лѣ є҆гѡ̀ непостижи́магѡ вели́чествїѧ неѿстꙋ́пнѡ въ мл҃твахъ предстои́ши, ѹ҆се́рднѡ къ тебѣ̀ прибѣга́емъ и҆ про́симъ: ѹ҆молѝ и҆ и҆спросѝ на́мъ вре́мѧ къ покаѧ́нїю, да въ ча́съ и҆схо́да дꙋшѝ пре́йдемъ ѿ земны́хъ къ небє́снымъ, мыта́рствъ же воздꙋ́шныхъ и҆ вѣ́чныѧ мꙋ́ки и҆зба́вимсѧ, и҆ нбⷭ҇номꙋ црⷭ҇твїю наслѣ́дницы бꙋ́демъ со всѣ́ми ѿ вѣ́ка ѹ҆годи́вшими. Ѽ всебл҃же́нне ѻ҆́ч҃е на́шъ трѵ́фѡне! Не пре́зри и҆ ны́нѣ на́съ, притека́ющихъ къ тебѣ̀, ꙗ҆́кѡ да мл҃твами твои́ми и҆ по́мощїю спаса́еми, сла́вꙋ и҆ бл҃годаре́нїе, хвалꙋ̀ и҆ поклоне́нїе за всѧ̑ въ трⷪ҇цѣ є҆ди́номꙋ бг҃ꙋ, всѣ́хъ созда́телю возсыла́емъ, ѻ҆ц҃ꙋ̀ и҆ сн҃ꙋ, и҆ ст҃о́мꙋ дх҃ꙋ, ны́нѣ и҆ при́снѡ и҆ во вѣ́ки вѣкѡ́въ. <red>А҆</red>ми́нь.

{% illustration "small-ornaments/medallion-lukovich", "small" %}
