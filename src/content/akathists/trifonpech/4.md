---
title: "І҆́косъ в҃"
navigation:
  key: akathists-trifonpech-4
  title: "І҆́косъ в҃"
  parent: akathists-trifonpech
  order: 4
type: "akathist"
---

## І҆́косъ в҃:

<red>Р</red>а́зꙋмъ свы́ше ѡ҆сени́ тѧ, прпⷣбне, всего̀ себѐ преда́ти хрⷭ҇то́вꙋ и҆зволе́нїю, и҆́мже въ пꙋсты́ню приведе́нъ бы́лъ є҆сѝ: та́мѡ бо на́йде на тѧ̀ си́ла бж҃їѧ, во є҆́же бл҃говѣсти́ти є҆ѵⷢ҇лїе хрⷭ҇то́во наро́дꙋ и҆но́мꙋ. Тѣ́мже вопїе́мъ тѝ:

<red>Р</red>а́дꙋйсѧ, і҆ере́а бж҃їѧ ра́досте и҆ ма́тере твоеѧ̀ весе́лїе: ра́дꙋйсѧ, роди́телей честны́хъ ча́до, ѿ бг҃а ѕѣлѡ̀ возлю́бленное. Ра́дꙋйсѧ, дѣ́вство драго́е и҆ чистотꙋ̀ дꙋше́внꙋю соблюды́й непорѡ́чны: ра́дꙋйсѧ, и҆з̾дѣ́тска въ домꙋ̀ бж҃їи, а҆́ки хрⷭ҇то́съ ѻ҆́трокъ, примета́тисѧ и҆зво́ливый. Ра́дꙋйсѧ, ѹ҆слы́шавый та́мѡ сло́во рече́нное: пꙋсты̑ннымъ живо́тъ сокрове́нъ є҆́сть, бж҃е́ственнымъ раче́нїемъ воскрилѧ́ющымсѧ. Ра́дꙋйсѧ, ѻ҆́нымъ гла́сомъ, ꙗ҆́кѡ во́инъ, на слꙋже́нїе царю̀ призва́нный: ра́дꙋйсѧ, пꙋсты́ннымъ житїе́мъ себѐ въ до́брѣмъ и҆зволе́нїи ѹ҆тверди́вый. Ра́дꙋйсѧ, во ю҆́ности плѡтскі́ѧ стра̑сти ѹ҆мертви́вый: ра́дꙋйсѧ, посто́мъ дꙋ́шꙋ свою̀, во є҆́же гла́съ свы́ше слы́шати, пред̾ѡчи́стивый. Ра́дꙋйсѧ, ѿ хрⷭ҇та̀ ꙗ҆зы́кꙋ ло́пскꙋ и҆збра́нный бл҃говѣ́стниче: ра́дꙋйсѧ, є҆́же ѡ҆ мі́рѣ се́мъ ѿложи́вый попече́нїе и҆ а҆́бїе вослѣ́дъ хрⷭ҇тꙋ̀ послѣ́довавый.

<red>Р</red>а́дꙋйсѧ, трѵ́фѡне, страны̀ сѣ́верныѧ просвѣти́телю, пече́нгскїй чꙋдотво́рче.
