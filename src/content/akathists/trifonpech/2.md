---
title: "І҆́косъ а҃"
navigation:
  key: akathists-trifonpech-2
  title: "І҆́косъ а҃"
  parent: akathists-trifonpech
  order: 2
type: "akathist"
---

## І҆́косъ а҃:

<red>А҆́</red>гг҃лы своѧ̑ страна́мъ и҆ ꙗ҆зы́кѡмъ предста́тели дарова́вый бг҃ъ, є҆гда̀ прїи́де време́нъ и҆сполне́нїе, моле́нїѧ ра́ди а҆́гг҃ла страны̀, ꙗ҆́же близ̾ ѻ҆кеа́на хла́дна, и҆ наро́да ло́пска предста́телѧ, призва́ тѧ во бл҃говѣ́стїе, всехва́льный трѵ́фѡне, ꙗ҆́кѡ да спасе́ни бꙋ́дꙋтъ лю́дїе ті́и. Помина́юще ѹ҆̀бо сїѧ̑, вопїе́мъ тѝ:

<red>Р</red>а́дꙋйсѧ, свѧще́ннагѡ ко́рене бл҃го́е прозѧбе́нїе: ра́дꙋйсѧ, пꙋсты́ннымъ и҆з̾дѣ́тска житїе́мъ сосꙋ́дъ и҆збра́нъ себѐ бг҃ови ѹ҆гото́вавый. Ра́дꙋйсѧ, зва́нъ бы́въ свы́ше, къ ѻ҆кеа́нꙋ мо́рю пресели́выйсѧ: ра́дꙋйсѧ, во хрⷭ҇тѣ̀ грѧдꙋ́щее и҆збавле́нїе та́мѡ бл҃говѣсти́вый. Ра́дꙋйсѧ, поспѣ́шествꙋющей тѝ бл҃года́ти бж҃їей, приведы́й ко хрⷭ҇тꙋ̀ ча́дъ мно́жество: ра́дꙋйсѧ, соверше́нною хрⷭ҇та̀ любо́вїю ѹ҆ѧзви́всѧ, ѡ҆́бразъ по се́мъ и҆́ноческїй на себѐ прїе́мый. Ра́дꙋйсѧ, трⷪ҇цы живонача́льныѧ ѡ҆би́тель ѹ҆стро́ивый, и҆ ꙗ҆̀же ко хрⷭ҇тꙋ̀ мона́хѡвъ ликостоѧ̑нїѧ: ра́дꙋйсѧ, ве́лїѧ ра́ди смире́нїѧ ѿ нача́льства над̾ ѡ҆би́телїю ѿрекі́йсѧ, повелѣва́ѧй ѕвѣрьмѝ ди́вїими. Ра́дꙋйсѧ, тече́нїе своѐ ст҃олѣ́пнѣ сконча́въ, бл҃гоче́стнѣ ко хрⷭ҇тꙋ̀ ѿше́дый: ра́дꙋйсѧ, ꙗ҆́кѡ ѡ҆би́тель твоѧ̀, ѿ вра̑гъ разоре́ннаѧ, по словесѝ твоемꙋ̀ па́ки возста́висѧ. Ра́дꙋйсѧ, по преставле́нїи твое́мъ царѧ̀ ѳео́дѡра спасы́й и҆ всѣ̑мъ потрє́бнаѧ ско́рѡ подава́ѧй.

<red>Р</red>а́дꙋйсѧ, трѵ́фѡне, страны̀ сѣ́верныѧ просвѣти́телю, пече́нгскїй чꙋдотво́рче.
