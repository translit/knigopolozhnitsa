---
title: "І҆́косъ є҃"
navigation:
  key: akathists-trifonpech-10
  title: "І҆́косъ є҃"
  parent: akathists-trifonpech
  order: 10
type: "akathist"
---

## І҆́косъ є҃:

<red>В</red>идѣ́нїе бѣ̀ ди́вное, є҆гда̀ ѿ мра́чна невѣ́дѣнїѧ тобо́ю приведе́ннїи хрⷭ҇то́ви сочета́шасѧ: землѧ́ бо и҆ нб҃о ликова́хꙋ, во стрꙋѧ́хъ пече́нги, а҆́ки і҆ѻрда́на и҆ днѣпра̀, зрѧ́щѧ мно́жество креща́емыхъ. Помина́юще ѹ҆̀бо сїѧ̑, восклица́емъ тѝ:

<red>Р</red>а́дꙋйсѧ, гла́се вопїю́щагѡ, ѿ наро́да ло́пска ѹ҆слы́шанный: ра́дꙋйсѧ, крести́телѧ хрⷭ҇то́ва собесѣ́дниче. Ра́дꙋйсѧ, ꙗ҆́кѡ тьма̀ і҆́дѡльскаѧ ѿ тебѐ разори́сѧ: ра́дꙋйсѧ, ꙗ҆́кѡ крⷭ҇тъ, а҆́ки зна́мѧ побѣ́дное, тобо́ю здѣ̀ водрꙋзи́сѧ. Ра́дꙋйсѧ, ꙗ҆́кѡ трапе́за бѣсо́вскаѧ ни во что́ же та́мѡ вмѣни́сѧ: ра́дꙋйсѧ, ꙗ҆́кѡ вмѣ́сто тоѧ̀ ѹ҆тверди́сѧ та́мѡ трапе́за хрⷭ҇то́ва сп҃си́тельнаѧ. Ра́дꙋйсѧ, тобо́ю бо мт҃рь бж҃їѧ просла́висѧ: ра́дꙋйсѧ, ꙗ҆́кѡ свѧті́и просвѣщє́ннымъ тобо́ю лю́демъ при́сни ста́ша. Ра́дꙋйсѧ, ꙗ҆́кѡ влади́мїръ ст҃ы́й, зрѧ̀ ча́дъ ѹ҆множе́нїе, возвесели́сѧ: ра́дꙋйсѧ, въ распꙋ́тїихъ мі́ра сегѡ̀ ѡ҆брѣты́й на ве́черю хрⷭ҇то́вꙋ и҆збра̑нныѧ. Ра́дꙋйсѧ, цр҃кве ѿ наро́да ло́пска созда́телю.

<red>Р</red>а́дꙋйсѧ, трѵ́фѡне, страны̀ сѣ́верныѧ просвѣти́телю, пече́нгскїй чꙋдотво́рче.
