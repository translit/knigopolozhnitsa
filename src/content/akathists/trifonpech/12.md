---
title: "І҆́косъ ѕ҃"
navigation:
  key: akathists-trifonpech-12
  title: "І҆́косъ ѕ҃"
  parent: akathists-trifonpech
  order: 12
type: "akathist"
---

## І҆́косъ ѕ҃:

<red>В</red>озсїѧ̀ во мра́цѣ сѣ́вера, ꙗ҆́кѡ свѣти́льникъ свѣ́та невече́рнѧгѡ, ѡ҆би́тель ѿ тебѐ созда́ннаѧ, свѣ́томъ трⷪ҇ческимъ всѧ̑ ѡ҆сїѧва́ющаѧ. Тѣ́мже ра́дꙋющесѧ вопїе́мъ тѝ:

<red>Р</red>а́дꙋйсѧ, а҆пⷭ҇лѡмъ весе́лїе, прпⷣбнымъ же ѹ҆добре́нїе: ра́дꙋйсѧ, кꙋкꙋ́лемъ, а҆́ки вѣнце́мъ неѕло́бїѧ, главꙋ̀ свою̀ ѹ҆вѧзи́вый. Ра́дꙋйсѧ, по́ѧсомъ чрє́сла своѧ̑ во ѹ҆мерщвле́нїе пло́ти препоѧ́савый: ра́дꙋйсѧ, і҆ѡа́ннꙋ бг҃омъ возлю́бленнꙋ поревнова́вый. Ра́дꙋйсѧ, нестѧжа́нїѧ ѹ҆чи́телю: ра́дꙋйсѧ, смире́нїѧ вели́кагѡ носи́телю. Ра́дꙋйсѧ, ка́меню, на не́мже созда́сѧ жили́ще прест҃ы́ѧ трⷪ҇цы: ра́дꙋйсѧ, въ жили́щихъ тьмы̀ селе́нїе свѣ́та невече́рнѧгѡ содѣ́лавый. Ра́дꙋйсѧ, ꙗ҆́кѡ возстена̀ кнѧ́зь мі́ра сегѡ̀, зрѧ̀ во́инства хрⷭ҇то́ва водворе́нїе: ра́дꙋйсѧ, ꙗ҆́кѡ здѣ̀ ста̀ колесни́ца, і҆езекі́илемъ созерца́ннаѧ. Ра́дꙋйсѧ, ꙗ҆́кѡ вознесе́сѧ сѣдѧ́щемꙋ на не́й пѣ́снь вели́каѧ, въ вы́шнихъ пѣсносло́вимаѧ.

<red>Р</red>а́дꙋйсѧ, трѵ́фѡне, страны̀ сѣ́верныѧ просвѣти́телю, пече́нгскїй чꙋдотво́рче.
