---
title: "І҆́косъ а҃і"
navigation:
  key: akathists-trifonpech-22
  title: "І҆́косъ а҃і"
  parent: akathists-trifonpech
  order: 22
type: "akathist"
---

## І҆́косъ а҃і:

<red>С</red>вѣтоза́рнѣй ѕвѣздѣ̀ ѹ҆подо́бисѧ ѡ҆би́тель твоѧ̀, прпⷣбне, є҆гда̀ ю҆̀ свѣ́є разорѧ́хꙋ: ча̑да бо, тобо́ю сѡ́браннаѧ, терпѣ́нїемъ врагѝ посрами́ша, вѣнцы̀ мч҃ническими ѹ҆краси́шасѧ, и҆ кꙋ́пнѡ съ це́рковїю ѻ҆гне́мъ попали̑вшасѧ, ꙗ҆́кѡ же́ртва ѹ҆го́дна бг҃ови принесо́шасѧ. помина́юще ѹ҆̀бо такѡва́ѧ, ѹ҆ми́льнѡ вопїе́мъ тѝ:

<red>Р</red>а́дꙋйсѧ, грѧдꙋ̑щаѧ въ бз҃ѣ созерца́ѧй: ра́дꙋйсѧ, ѡ҆би́тели разоре́нїе пред̾ѧви́вый. Ра́дꙋйсѧ, до вре́мене ю҆̀ вѡ́и нбⷭ҇ными соблюда́вый: ра́дꙋйсѧ, ꙗ҆́кѡ ѹ҆чени́къ тво́й і҆ѡ́на, мл҃твами тѧ̀ вы́нꙋ чты́й, въ пꙋ́стыни твое́й ѿ меча̀ сконча́сѧ. Ра́дꙋйсѧ, гꙋ́рїа, ге́рмана и҆ и҆ны́хъ просла́вленныхъ бг҃омъ подви́жникѡвъ вѣ́ры и҆ бл҃гоче́стїѧ наста́вниче: ра́дꙋйсѧ, ꙗ҆́кѡ всѧ̑ ча̑да твоѧ̑ ѿ хрⷭ҇та̀ прїѧ́шасѧ. Ра́дꙋйсѧ, ꙗ҆́кѡ ѡ҆би́тель твоѧ̀ па́ки возста́висѧ: ра́дꙋйсѧ, ꙗ҆́кѡ па́ки тѣ́мъ свѣти́льникъ бл҃гоче́стїѧ страны̀ дарова́сѧ. Ра́дꙋйсѧ, то́ю лжеꙋчє́нїѧ сокрꙋша́ютсѧ: ра́дꙋйсѧ, свѧты̑ѧ бо твоѧ̑ мо́щи а҆́ки ка́мень краеꙋго́ленъ ꙗ҆влѧ́ютсѧ. Ра́дꙋйсѧ, ꙗ҆́кѡ всѧ̑ коемꙋ́ждо полє́знаѧ мл҃твами твои́ми да́рꙋеши.

<red>Р</red>а́дꙋйсѧ, трѵ́фѡне, страны̀ сѣ́верныѧ просвѣти́телю, пече́нгскїй чꙋдотво́рче.
