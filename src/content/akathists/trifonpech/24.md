---
title: "І҆́косъ в҃і"
navigation:
  key: akathists-trifonpech-24
  title: "І҆́косъ в҃і"
  parent: akathists-trifonpech
  order: 24
type: "akathist"
---

## І҆́косъ в҃і:

<red>П</red>ою́ще бг҃ꙋ пѣ́снь бл҃годаре́нїѧ, ра́дꙋемсѧ ѡ҆ тебѣ̀, прпⷣбне, ꙗ҆́кѡ всѧ̑ на́мъ полє́знаѧ да́рꙋеши. Тобо́ю бо па́гꙋба ѿгонѧ́етсѧ, здра́вїе ѹ҆лꙋча́етсѧ, ми́ръ и҆ благоꙋстрое́нїе водворѧ́етсѧ: поне́же на нб҃сѣ́хъ при́снѡ хода́тайствꙋеши ѡ҆ на́съ, взыва́ющихъ тѝ си́це:

<red>Р</red>а́дꙋйсѧ, на нб҃сѣ́хъ ѡ҆ на́съ те́плый предста́телю: ра́дꙋйсѧ, почита́ющихъ тѧ̀ вѣ́рный храни́телю. Ра́дꙋйсѧ, не чтꙋ́щихъ тебѐ вразꙋми́телю: ра́дꙋйсѧ, дꙋхѡ́въ ѕло́бы ѿгони́телю. Ра́дꙋйсѧ, помраче́нныхъ ѹ҆мы̀ просвѣти́телю: ра́дꙋйсѧ, недꙋ́гѡвъ и҆зрѧ́дный цѣли́телю. Ра́дꙋйсѧ, ѿ потопле́нїѧ морска́гѡ спаса́телю: ра́дꙋйсѧ, ꙗ҆́кѡ тобо́ю царю̀ ѳео́дѡрꙋ дарова́сѧ и҆збавле́нїе. Ра́дꙋйсѧ, ꙗ҆́кѡ тобо́ю небе́сное царе́й на́шихъ позна́сѧ соблюде́нїе: ра́дꙋйсѧ, ꙗ҆́кѡ тобо́ю всѧ́ка печа́ль ѿгонѧ́етсѧ. Ра́дꙋйсѧ, ꙗ҆́кѡ тобо́ю бл҃гоче́стїе во ѡ҆би́тели твое́й и҆ по все́й странѣ̀ се́й ѹ҆твержда́етсѧ.

<red>Р</red>а́дꙋйсѧ, трѵ́фѡне, страны̀ сѣ́верныѧ просвѣти́телю, пече́нгскїй чꙋдотво́рче.
