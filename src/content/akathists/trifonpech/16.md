---
title: "І҆́косъ и҃"
navigation:
  key: akathists-trifonpech-16
  title: "І҆́косъ и҃"
  parent: akathists-trifonpech
  order: 16
type: "akathist"
---

## І҆́косъ и҃:

<red>В</red>е́сь бл҃гоговѣ́инства и҆спо́лнивсѧ, въ то́е же вре́мѧ царе́вичъ ѳео́дѡръ, и҆зше́дъ ѿ це́ркве, посла́ ти, прпⷣбне, ѡ҆дє́жды своѧ̑, ꙗ҆́кѡ да ми́лостынѧ є҆гѡ̀ пред̾и́детъ ца́рскомꙋ даѧ́нїю, є҆́же и҆ бы́сть по се́мъ ве́лїе. Тѣ́мже вопїе́мъ тѝ:

<red>Р</red>а́дꙋйсѧ, смире́нїѧ ра́ди вознесе́нный: ра́дꙋйсѧ, си̑льнымъ мі́ра сегѡ̀ ꙗ҆вле́нный. Ра́дꙋйсѧ, ꙗ҆́кѡ ца́рь прише́ствїю твоемꙋ̀ ѹ҆диви́сѧ: ра́дꙋйсѧ, ꙗ҆́кѡ ꙗ҆вле́нїемъ двою̀ то́й возвесели́сѧ. Ра́дꙋйсѧ, ѿ царѧ̀ досто́йнѣ почте́нный: ра́дꙋйсѧ, ѿ сы́на царе́ва ѡ҆даре́нный и҆ возлю́бленный. Ра́дꙋйсѧ, ѿ напа́стей сего̀ вы́нꙋ соблюда́вый: ра́дꙋйсѧ, ꙗ҆́кѡ ми́лостынею є҆гѡ̀ ѡ҆би́тель твоѧ̀ снабдѣ́сѧ. Ра́дꙋйсѧ, ꙗ҆́кѡ благоче́стїемъ є҆гѡ̀ ца́рство рѡссі́йское ѹ҆весели́сѧ: ра́дꙋйсѧ, ꙗ҆́кѡ ца́рство на́ше царѝ бл҃гочести́выми ѹ҆краша́етсѧ. Ра́дꙋйсѧ, ꙗ҆́кѡ ст҃ы́ми мꙋ́жы ѻ҆́ное ѹ҆твержда́етсѧ.

<red>Р</red>а́дꙋйсѧ, трѵ́фѡне, страны̀ сѣ́верныѧ просвѣти́телю, пече́нгскїй чꙋдотво́рче.
