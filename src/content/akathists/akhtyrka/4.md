---
title: "І҆́косъ в҃"
navigation:
  key: akathists-akhtyrka-4
  title: "І҆́косъ в҃"
  parent: akathists-akhtyrka
  order: 4
type: "akathist"
---

## І҆́косъ в҃:

<red>Р</red>а́зꙋма неразꙋмѣ́нна во́льнагѡ хрⷭ҇то́ва страда́нїѧ не разꙋмѣ́ша бг҃оꙋбі́йцы їꙋдє́е и҆ тебѣ̀, бг҃оневѣ́сто, го́рцѣ ѡ҆безча́диша, мы́ же тѧ̀, ѹ҆ крⷭ҇та̀ сн҃а твоегѡ̀ и҆ гдⷭ҇а на і҆кѡ́нѣ и҆з̾ѡбраже́ннꙋю, ви́дѧще, те́плѣ вѣ́рꙋемъ, ꙗ҆́кѡ скѡ́рбныѧ гла́сы мл҃твєнникъ твои́хъ прїе́млеши и҆ тогѡ̀ ра́ди бл҃года́рнѣ глаго́лемъ:

<red>Р</red>а́дꙋйсѧ, ѡ҆ хрⷭ҇тѣ̀ сп҃си́телѣ на́шемъ и҆ на́мъ бл҃га́ѧ мт҃и. Ра́дꙋйсѧ, всѣ́хъ на́съ въ ско́рбный ча́съ страсте́й є҆гѡ̀ ѹ҆сынови́вшаѧ. Ра́дꙋйсѧ, на́съ си́рыхъ и҆ безпомо́щныхъ твое́ю мт҃рнею любо́вїю не ѡ҆ставлѧ́ющаѧ. Ра́дꙋйсѧ милосе́рднымъ ѹ҆́хомъ твои́мъ къ на́мъ приника́ющаѧ. Ра́дꙋйсѧ, кре́стъ ско́рбныхъ и҆спыта́нїй сама̀ до́бльственнѡ поне́сшаѧ. Ра́дꙋйсѧ, твои́мъ состра́стїемъ и҆ на́мъ несе́нїе є҆гѡ̀ ѡ҆блегча́ющаѧ. Ра́дꙋйсѧ, въ земнѣ́й ю҆до́ли скорбе́й несꙋмнѣ́ннаѧ на́ша наде́жда и҆ ѹ҆тѣше́нїе. Ра́дꙋйсѧ, въ бꙋ́дꙋщемъ вѣ́цѣ всѣ́хъ вѣ́рныхъ ра́дость и҆ защище́нїе. Ра́дꙋйсѧ, стра́хомъ сме́рти и҆ сꙋда̀ бж҃їѧ спѧ́щїѧ сѡ́вѣсти пробꙋжда́ющаѧ. Ра́дꙋйсѧ, коснѣ́ющїѧ во грѣсѣ́хъ къ покаѧ́нїю сп҃си́тельномꙋ приводѧ́щаѧ. Ра́дꙋйсѧ, и҆з̾ ро́ва поги́бельногѡ ѿча̑ѧнныѧ и҆схища́ющаѧ. Ра́дꙋйсѧ, въ свѣ́тлыѧ ѡ҆би́тєли поко́ѧ вѣ́чнагѡ трꙋжда́ющихсѧ возводѧ́щаѧ.

<red>Р</red>а́дꙋйсѧ, бл҃года́тнаѧ, непреста́ннѡ за на́съ хрⷭ҇тꙋ̀ молѧ́щаѧсѧ.
