---
title: "І҆́косъ а҃"
navigation:
  key: akathists-akhtyrka-2
  title: "І҆́косъ а҃"
  parent: akathists-akhtyrka
  order: 2
type: "akathist"
---

## І҆́косъ а҃:

<red>А҆́</red>гг҃лѡвъ цр҃и́це и҆ всеѧ̀ тва́ри влⷣчце, пречⷭ҇таѧ дв҃ѡ бцⷣе, є҆гда̀ ѹ҆ крⷭ҇та̀ возлю́бленнагѡ сн҃а твоегѡ̀ предстоѧ́ла є҆сѝ, тогѡ̀ страда̑нїѧ, на́съ ра́ди претерпѣ̑ннаѧ, зрѧ́щи, тогда̀ се́рдцемъ лю́тѣ ѹ҆ѧзвлѧ́ласѧ є҆сѝ: вои́стинꙋ ѻ҆рꙋ́жїе ско́рбное про́йде дꙋ́шꙋ твою̀. Тѣ́мже и҆ мы̀, многоболѣ́зненное твоѐ ѹ҆ крⷭ҇та̀ предстоѧ́нїе, на і҆кѡ́не и҆з̾ѡбраже́нное, ви́дѧщи, си́це вопи́ти тебѣ̀ дерза́емъ:

<red>Р</red>а́дꙋйсѧ, ѻ҆ц҃а̀ безнача́льнагѡ невѣ́сто прекра́снаѧ. Ра́дꙋйсѧ, сн҃а предвѣ́чнагѡ роди́тельнице неискꙋсобра́чнаѧ. Ра́дꙋйсѧ, дх҃а ст҃а́гѡ пала́то непоро́чнаѧ. Ра́дꙋйсѧ трⷪ҇цы живонача́льныѧ таи́ннице бж҃е́ственнаѧ. Ра́дꙋйсѧ, а҆́гг҃льскихъ во́инствъ ѹ҆дивле́нїе. Ра́дꙋйсѧ, ро́да чл҃вѣ́ческагѡ возвыше́нїе. Ра́дꙋйсѧ, воспѣва́емаѧ ѿ херꙋві̑мъ. Ра́дꙋйсѧ велегла́снѡ сла́вимаѧ ѿ серафі̑мъ. Ра́дꙋйсѧ, ра́дость неизрече́ннꙋю въ нетлѣ́ннѣмъ рождествѣ̀ сн҃а твоегѡ̀ прїѧ́вшаѧ. Ра́дꙋйсѧ, ско́рбь ве́лїю тогѡ̀ въ сме́рти крⷭ҇тнѣй претерпѣ́вшаѧ. Ра́дꙋйсѧ, бл҃года́ть, во є҆́же скѡ́рбныѧ ѹ҆тѣша́ти, ѿ негѡ̀ прїѧ́вшаѧ. Ра́дꙋйсѧ, ра́дость милосе́рдагѡ твоегѡ̀ застꙋпле́нїѧ всемꙋ̀ мі́рꙋ дарова́вшаѧ.

<red>Р</red>а́дꙋйсѧ, бл҃года́тнаѧ, непреста́ннѡ за на́съ хрⷭ҇тꙋ̀ молѧ́щаѧсѧ.
