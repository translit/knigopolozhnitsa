---
title: "І҆́косъ ѳ҃"
navigation:
  key: akathists-akhtyrka-18
  title: "І҆́косъ ѳ҃"
  parent: akathists-akhtyrka
  order: 18
type: "akathist"
---

## І҆́косъ ѳ҃:

<red>В</red>иті́йствѡ человѣ́ческое не мо́жетъ досто́йнѡ просла́вити тѧ̀, мт҃и гдⷭ҇а вы́шнихъ си̑лъ: и҆з̾ꙋмѣва́ютъ бо и҆ ѹ҆мы̀ а҆́гг҃льстїи пѣ́ти тѧ̀, бцⷣе, ѻ҆ба́че мы̀, грѣ́шнїи бл҃года́рнѣ тѧ̀ чтꙋ́ще, сицєвы́ѧ пѣ̑сни, а҆́ки дѣте́й лепета́нїе, тебѣ̀ приноси́ти дерза́емъ:

<red>Р</red>а́дꙋйсѧ, лѣ́ствице, нб҃о и҆ зе́млю соедини́вшаѧ. Ра́дꙋйсѧ, ста́мно, бл҃года́ти бж҃їѧ преиспо́лненнаѧ. Ра́дꙋйсѧ, бг҃а сло́ва въ пло́ть земноро́дныхъ ѡ҆бле́кшаѧ. Ра́дꙋйсѧ, до́льнемꙋ мі́рꙋ хрⷭ҇та̀ сп҃си́телѧ породи́вшаѧ. Ра́дꙋйсѧ, и҆́менемъ мт҃ре бж҃їѧ возвели́ченнаѧ. Ра́дꙋйсѧ, превы́ше небе́съ вознесе́ннаѧ. Ра́дꙋйсѧ, пред̾ не́юже си́лы а҆́да и҆ тмы̀ трепе́щꙋтъ. Ра́дꙋйсѧ, ю҆́же свѣ́тлїи ли́ци нбⷭ҇ныхъ си̑лъ славосло́вѧтъ непреста́ннѡ. Ра́дꙋйсѧ, ст҃ы́хъ хра́мѡвъ бл҃года́тное ѡ҆сщ҃е́нїе. Ра́дꙋйсѧ, и҆́ноческихъ ѡ҆би́телей покро́въ и҆ снабдѣ́нїе. Ра́дꙋйсѧ, хрⷭ҇тїа́нскихъ жили̑щъ бл҃года́тное ѡ҆хране́нїе. Ра́дꙋйсѧ, всегѡ̀ мі́ра ѡ҆сщ҃е́нїе.

<red>Р</red>а́дꙋйсѧ, бл҃года́тнаѧ, непреста́ннѡ за на́съ хрⷭ҇тꙋ̀ молѧ́щаѧсѧ.
