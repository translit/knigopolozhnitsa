---
title: "І҆́косъ з҃"
navigation:
  key: akathists-akhtyrka-14
  title: "І҆́косъ з҃"
  parent: akathists-akhtyrka
  order: 14
type: "akathist"
---

## І҆́косъ з҃:

<red>Д</red>и́вное повелѣ́нїе твоѐ и҆сполнѧ́ющи, бл҃гочести́вѣйшаѧ цари́ца ѻ҆́бѣ ю҆́ныѧ ѻ҆трокови́цы со тща́нїемъ воспита̀ и҆ сама̀ на поклоне́нїе чꙋдотворно́мꙋ твоемꙋ̀ ѻ҆́бразꙋ прїитѝ потща́сѧ, и҆дѣ́же хра́мъ бл҃голѣ́пенъ соѡрꙋди́ти повелѣ̀, въ не́мже ны́нѣ предстоѧ́ще, бл҃гоговѣ́йнѡ вопїе́мъ тѝ:

<red>Р</red>а́дꙋйсѧ, безма́тернихъ сирѡ́тъ незри́маѧ воспита́тельнице. Ра́дꙋйсѧ ю҆́ныхъ и҆ безпо́мощныхъ дѣ́въ бл҃госе́рдаѧ попечи́тельнице. Ра́дꙋйсѧ, мате́рнею любо́вїю твое́ю всѧ́къ во́зрастъ вѣ́рныхъ ѡ҆б̾е́млющаѧ. Ра́дꙋйсѧ, во бл҃ги́хъ ѹ҆сє́рдныѧ мл҃твы и҆сполнѧ́ющаѧ. Ра́дꙋйсѧ, ца́рства рѡссі́йскагѡ бл҃года́тное ѹ҆твѣржде́нїе. Ра́дꙋйсѧ, цр҃кве ст҃ы́ѧ бл҃голѣ́пное ѹ҆краше́нїе. Ра́дꙋйсѧ, цр҃и́це нбⷭ҇наѧ, ѿ цари́цъ земны́хъ бл҃гоговѣ́йное прїе́мшаѧ поклоне́нїе. Ра́дꙋйсѧ, бл҃голѣ́пный хра́мъ а҆́ки же́ртвꙋ прїѧ́тнꙋю, тебѣ̀ принесе́ннꙋю, бл҃гослови́вшаѧ. Ра́дꙋйсѧ, въ не́мъ ми́лостивѡ мл҃твы вѣ́рныхъ прїе́млющаѧ. Ра́дꙋйсѧ, чꙋдесы̀ мно́гими є҆го̀ ѡ҆ст҃и́вшаѧ. Ра́дꙋйсѧ во хра́мѣ земнѣ́мъ неизрече́ннꙋю красотꙋ̀ хра́ма нбⷭ҇нагѡ показꙋ́ющаѧ. Ра́дꙋйсѧ, молє́бные гла́сы земны́хъ съ гла́сомъ си̑лъ нбⷭ҇ныхъ соединѧ́ющаѧ.

<red>Р</red>а́дꙋйсѧ, бл҃года́тнаѧ, непреста́ннѡ за на́съ хрⷭ҇тꙋ̀ молѧ́щаѧсѧ.
