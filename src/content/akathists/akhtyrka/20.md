---
title: "І҆́косъ і҃"
navigation:
  key: akathists-akhtyrka-20
  title: "І҆́косъ і҃"
  parent: akathists-akhtyrka
  order: 20
type: "akathist"
---

## І҆́косъ і҃:

<red>С</red>тѣна̀ є҆сѝ дѣ́вамъ, пребл҃гослове́ннаѧ дв҃о, и҆ всѣ̑мъ вѣ̑рнымъ ѿ вра̑гъ ви́димыхъ и҆ неви́димыхъ покро́въ и҆ защище́нїе: тѣ́мже по́мощь твою̀ бл҃гꙋ́ю ѿ ст҃а́гѡ ѻ҆́браза твоегѡ̀ ꙗ҆влѧ́ти на́мъ и҆ додне́сь не престае́ши, къ немꙋ́же припа́дающе, ѹ҆ми́льнѡ взыва́емъ тебѣ̀:

<red>Р</red>а́дꙋйсѧ, до́мы на́ша і҆кѡ́ною твое́ю бл҃гословлѧ́ющаѧ. Ра́дꙋйсѧ, ни̑вы и҆ па̑жити на̑ша ѡ҆сѣне́нїемъ є҆ѧ̀ ѡ҆сщ҃а́ющаѧ. Ра́дꙋйсѧ, возвѣ́ѧнїемъ до́брыхъ вѣтрѡ́въ и҆ росо́ю бл҃говре́менныхъ дожде́й землѝ плодоро́дїе да́рꙋющаѧ. Ра́дꙋйсѧ, всю̀ тва́рь ѿ щедро́тъ сн҃а твоегѡ̀ ѻ҆би́льнѡ пита́ющаѧ. Ра́дꙋйсѧ, гра́ды и҆ вє́си на́шѧ ѿ смертоно́сныѧ ꙗ҆́звы сп҃са́ющаѧ. Ра́дꙋйсѧ, въ годи́нꙋ бѣ́дствїй на по́мощь къ на́мъ ѹ҆скорѧ́ющаѧ. Ра́дꙋйсѧ, ꙗ҆́кѡ твоѧ̀ мт҃рнѧѧ мл҃тва мно́гѡ мо́жетъ къ бл҃госе́рдїю влⷣки. Ра́дꙋйсѧ, ꙗ҆́кѡ твои́мъ предста́тельствомъ ѿ преще́нїѧ за грѣхѝ на́ша быва́емагѡ ѡ҆свобожда́емсѧ. Ра́дꙋйсѧ, ѿ житїѧ̀ вре́меннагѡ ѿходѧ́щихъ держа́внаѧ застꙋ́пнице. Ра́дꙋйсѧ, въ гро́зный ча́съ сме́ртный вѣ̑рнымъ и҆зрѧ́днаѧ посо́бнице. Ра́дꙋйсѧ, ключꙋ̀ цр҃ствїѧ хрⷭ҇то́ва. Ра́дꙋйсѧ, две́ре ра́йскаѧ.

<red>Р</red>а́дꙋйсѧ, бл҃года́тнаѧ, непреста́ннѡ за на́съ хрⷭ҇тꙋ̀ молѧ́щаѧсѧ.
