---
title: "І҆́косъ а҃і"
navigation:
  key: akathists-akhtyrka-22
  title: "І҆́косъ а҃і"
  parent: akathists-akhtyrka
  order: 22
type: "akathist"
---

## І҆́косъ а҃і:

<red>С</red>вѣтоно́снаѧ лампа́да, є҆ле́емъ млⷭ҇ти преиспо́лненнаѧ, ꙗ҆ви́ласѧ є҆сѝ въ цр҃кви хрⷭ҇то́вой, влⷣчце, всѧ̑ концы̀ землѝ свѣ́томъ и҆́стиннагѡ бг҃овѣ́дѣнїѧ просвѣща́ющаѧ и҆ къ бл҃же́нствꙋ вѣ́чномꙋ приводѧ́щаѧ зовꙋ́щихъ тѝ такѡва́ѧ:

<red>Р</red>а́дꙋйсѧ, сꙋемꙋ́дрїе проти́вникѡвъ вѣ́ры хрⷭ҇то́вы посрамлѧ́ющаѧ. Ра́дꙋйсѧ, чистотꙋ̀ догма́тѡвъ правосла́вїѧ чꙋдесы̀ твои́ми ѡ҆хранѧ́ющаѧ. Ра́дꙋйсѧ, заблꙋ́ждшимъ ѿ пꙋтѝ пра́вагѡ пꙋтеводи́тельнице ко сп҃се́нїю. Ра́дꙋйсѧ, во прегрѣшє́нїѧ тѧ̑жкаѧ впа́вшимъ посо́бнице къ покаѧ́нїю и҆ и҆справле́нїю. Ра́дꙋйсѧ, въ сердца̀ закоснѣ́лыхъ грѣ́шникѡвъ свѣ́тлый лꙋ́чъ наде́жды на проще́нїе бж҃їе вселѧ́ющаѧ. Ра́дꙋйсѧ, тѣ́мъ ѿ ѿча́ѧнїѧ и҆ вѣ́чныѧ ги́бели дꙋ́ши и҆̀хъ сп҃са́ющаѧ. Ра́дꙋйсѧ, бл҃говѣ́стникѡмъ ѹ҆че́нїѧ хрⷭ҇то́ва всегда́шнѧѧ помо́щнице. Ра́дꙋйсѧ, проповѣ́дникѡмъ црⷭ҇тва бж҃їѧ бг҃оглаго́ливаѧ споспѣ́шнице. Ра́дꙋйсѧ, мл҃твы вѣ́рныхъ къ прⷱ҇то́лꙋ нбⷭ҇нагѡ цр҃ѧ̀ возносѧ́щаѧ. Ра́дꙋйсѧ, и҆ сама̀ пред̾ сн҃омъ твои́мъ и҆ бг҃омъ всегда̀ ѡ҆ на́съ молѧ́щаѧсѧ. Ра́дꙋйсѧ, мі́ра застꙋ́пнице. Ра́дꙋйсѧ, млⷭ҇ти и҆ щедро́тъ неѡскꙋдѣва́ющїй и҆сто́чниче.

<red>Р</red>а́дꙋйсѧ, бл҃года́тнаѧ, непреста́ннѡ за на́съ хрⷭ҇тꙋ̀ молѧ́щаѧсѧ.
