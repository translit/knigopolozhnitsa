---
title: "Мл҃тва"
navigation:
  key: akathists-akhtyrka-26
  title: "Мл҃тва"
  parent: akathists-akhtyrka
  order: 26
type: "akathist"
---

## Мл҃тва:

<versal>Ѽ</versal> пребл҃гослове́ннаѧ и҆ многомлⷭ҇тиваѧ влⷣчце мі́ра! Сѐ мы̀, грѣ́шнїи, на ст҃ы́й ѻ҆́бразъ тво́й взира́юще и҆ на не́мъ тѧ̀ въ ско́рби и҆ сострада́нїи распѧ́томꙋ̀ за на́съ хрⷭ҇тꙋ̀ сп҃си́телю предстоѧ́щꙋ ви́дѧще, ѹ҆се́рднѡ мо́лимъ тѧ̀ и҆звѣ́стнꙋю ѡ҆ на́съ къ сн҃ꙋ твоемꙋ̀ мл҃твенницꙋ: не ѡ҆ста́ви на́съ въ де́нь и҆спыта́нїѧ и҆ ско́рби, но во и҆скꙋше́нїихъ и҆ напа́стехъ на́мъ быва́емыхъ ѡ҆градѝ на́съ всечтⷭ҇ны́мъ покро́вомъ твои́мъ ѿ вра̑гъ ви́димыхъ и҆ неви́димыхъ и҆ да́ждь на́мъ си́лꙋ, во є҆́же всесоверше́ннꙋю и҆ бл҃гꙋ́ю во́лю творца̀ и҆ мі́ра влⷣки твори́ти. Зри́ши бо, млⷭ҇тиваѧ застꙋ́пнице на́ша, коли́кѡ грѣха́мъ всѧ́чєскимъ подве́ржени є҆смы̀: не то́кмѡ бо во́лею согрѣша́емъ, но и҆ нево́лею въ многоразли̑чныѧ прегрѣшє́нїѧ впада́емъ. Сегѡ̀ ра́ди къ тебѣ̀ держа́внѣй ѹ҆строи́тельницѣ сп҃се́нїѧ хрⷭ҇тїа́нскагѡ прибѣга́емъ и҆ ѹ҆миле́ннѡ вопїе́мъ: ѹ҆́мъ на́шъ позна́нїемъ бж҃е́ственныѧ и҆́стины просвѣтѝ, се́рдце на́ше теплото́ю хрⷭ҇тїа́нскїѧ любвѐ и҆ сп҃си́тельныхъ жела́нїй согрѣва́й, во́лю же на́шꙋ въ нелицемѣ́рнѣмъ за́повѣдей гдⷭ҇нихъ и҆сполне́нїи ѹ҆твердѝ. Є҆́й, гпⷭ҇жѐ премлⷭ҇тиваѧ, прини́кни съ высоты̀ нбⷭ҇ныѧ къ воздыха́нїємъ и҆ мл҃твѣ на́съ грѣ́шныхъ: и҆сцѣлѝ болѣ̑зни недꙋ́жныхъ, ѹ҆мирѝ сердца̀ ѡ҆ѕло́бленныхъ, да́ждь терпѣ́нїе стра́ждꙋщимъ, внꙋшѝ стра́хъ бж҃їй ѡ҆би́дѧщимъ, ѹ҆крѣпѝ гони̑мыѧ за пра́вдꙋ, сирѡ́ты и҆ вдѡ́вы защитѝ, пода́ждь ѹ҆тѣше́нїе пла́чꙋщимъ, и҆спросѝ проще́нїе ка́ющимсѧ, де́монскꙋю же бꙋ́рю страсте́й во грѣ́шныхъ дꙋша́хъ ѹ҆тишѝ и҆ въ сердца́хъ чтꙋ́щихъ тѧ̀ хрⷭ҇то́вꙋ кро́тость и҆ любо́вь вкоренѝ и҆ дꙋ́хомъ милосе́рдїѧ и҆ состра́данїѧ сїѧ̑ ѹ҆твердѝ: ѿпа́дшїѧ же ѿ вѣ́ры є҆ретикѝ и҆ ѿстꙋ́пники къ позна́нїю и҆́стины напра́ви и҆ ѹ҆ста̀ нечести́выхъ, хꙋ́лѧщихъ ст҃ꙋ́ю цр҃ковь и҆ вѣ́рꙋ правосла́внꙋю поносѧ́щихъ заградѝ. Ѿше́дшимъ ѿ житїѧ̀ сегѡ̀ ѻ҆тцє́мъ и҆ бра́тїѧмъ и҆ се́страмъ на́шимъ, ѽ мт҃и бж҃їѧ, проще́нїе грѣхѡ́въ и҆ преднача́тїе бл҃же́нства вѣ́чнагѡ и҆спросѝ. Є҆гда́ же и҆ на́шеѧ кончи́ны ча́съ прибли́житсѧ, тогда̀ ѹ҆̀бо, ѽ влⷣчце, прїимѝ дꙋ́шꙋ на́шꙋ и҆ въ со́нмѣ првⷣныхъ сїю̀ ѹ҆поко́й, и҆дѣ́же ли́ци а҆́гг҃лъ и҆ ст҃ы́хъ ѹ҆гѡ́дникъ немо́лчнѡ славосло́вѧтъ держа́вꙋ и҆ млⷭ҇ть ѻ҆ц҃а̀ и҆ сн҃а и҆ ст҃а́гѡ дх҃а и҆ твоѐ мт҃рнее ѡ҆ на́съ предста́тельство и҆ застꙋпле́нїе, ны́нѣ и҆ при́снѡ, и҆ во вѣ́ки вѣкѡ́въ. <red>А҆</red>ми́нь.

{% illustration "small-ornaments/medallion-lukovich", "small" %}
