---
title: "І҆́косъ г҃"
navigation:
  key: akathists-akhtyrka-6
  title: "І҆́косъ г҃"
  parent: akathists-akhtyrka
  order: 6
type: "akathist"
---

## І҆́косъ г҃:

<red>И҆</red>мꙋ́щи мт҃рнее попече́нїе ѡ҆ лю́дѣхъ чтⷭ҇но́ю кро́вїю сн҃а твоегѡ̀ и҆скꙋ́пленныхъ, гпⷭ҇жѐ прест҃а́ѧ, бл҃года́тнꙋю і҆кѡ́нꙋ твою̀ въ бы́лїи травнѣ́мъ смиренномꙋ́дромꙋ і҆ере́ю данїи́лꙋ ꙗ҆ви́ти бл҃говоли́ла є҆сѝ и҆ сїю̀ свѣтоно́снымъ сїѧ́нїемъ и҆ чꙋдесы̀ мно́гими прослави́ла є҆сѝ, да всѝ вѣ́рнїи похва́льными пѣ́сньми тебѣ̀ взыва́ютъ:

<red>Р</red>а́дꙋйсѧ, многотекꙋ́щїй и҆сто́чникъ млⷭ҇ти бж҃їѧ на́мъ дарова́вшаѧ. Ра́дꙋйсѧ, зало́гъ твоегѡ̀ мт҃рнѧгѡ ѡ҆ на́съ попече́нїѧ пречꙋ́днѡ препода́вшаѧ. Ра́дꙋйсѧ, і҆ере́ю бл҃гоговѣ́йномꙋ въ травнѣ́мъ зла́цѣ і҆кѡ́нꙋ твою̀ ст҃ꙋ́ю ꙗ҆ви́вшаѧ. Ра́дꙋйсѧ, солнцеподо́бными лꙋча́ми тꙋ̀ ѡ҆зари́вшаѧ. Ра́дꙋйсѧ, на́шъ ма́лый гра́дъ чꙋдесы̀ вели́кими просла́вльшаѧ. Ра́дꙋйсѧ, незна́мое дото́лѣ и҆́мѧ є҆гѡ̀ всѣ̑мъ вѣ̑рнымъ и҆звѣ́стнѡ сотвори́вшаѧ. Ра́дꙋйсѧ, всю̀ цр҃ковь рѡссі́йскꙋю ꙗ҆вле́нїемъ і҆кѡ́ны твоеѧ̀ дꙋхо́внѡ возвесели́вшаѧ. Ра́дꙋйсѧ, всю̀ странꙋ̀ на́шꙋ покро́вомъ твои́мъ ст҃ы́мъ ѡ҆сѣни́вшаѧ. Ра́дꙋйсѧ, вѣ̑рнымъ и҆сцѣлє́нїѧ ѿ і҆кѡ́ны твоеѧ̀ подаю́щаѧ. Ра́дꙋйсѧ, невѣ̑рныѧ чꙋдесы̀ твои́ми посрамлѧ́ющаѧ. Ра́дꙋйсѧ, скоропослꙋ́шнѡ мл҃твамъ смирє́ннымъ вне́млющаѧ. Ра́дꙋйсѧ, скѡ́рбнаѧ воздыха̑нїѧ стра́ждꙋщихъ и҆ печа́лїю ѹ҆гнете́нныхъ незри́мѡ ѹ҆толѧ́ющаѧ.

<red>Р</red>а́дꙋйсѧ, бл҃года́тнаѧ, непреста́ннѡ за на́съ хрⷭ҇тꙋ̀ молѧ́щаѧсѧ.
