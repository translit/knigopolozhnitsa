---
title: "І҆́косъ ѕ҃"
navigation:
  key: akathists-ioakimanna-12
  title: "І҆́косъ ѕ҃"
  parent: akathists-ioakimanna
  order: 12
type: "akathist"
---

## І҆́косъ ѕ҃:

<red>В</red>озсїѧ̀ бг҃оотрокови́ца ꙗ҆́кѡ лꙋна̀ по́лнаѧ въ честнѣ́мъ свое́мъ въ хра́мъ гдⷭ҇ень вхожде́нїи, є҆ѧ́же чистотѣ̀ а҆́гг҃лы ѹ҆дивлѧ́хꙋсѧ, и҆ а҆рхїере́й бж҃їй заха́рїѧ прїе́мъ ю҆̀ ѿ рꙋ́къ ва́шихъ, ст҃і́и і҆ѡакі́ме и҆ а҆́нно, во внꙋ́треннѧѧ ст҃а́ѧ ст҃ы́хъ съ че́стїю введѐ, ꙗ҆́кѡ вои́стинꙋ ѡ҆дꙋшевле́нный бж҃їй кївѡ́тъ, ва́съ же по достоѧ́нїю ѹ҆блажѝ хвале́ньми таковы́ми:

<red>Р</red>а́дꙋйтесѧ, ра́дость всемі́рнꙋю ро́дꙋ человѣ́ческомꙋ породи́вшїи: ра́дꙋйтесѧ, вино́вницꙋ человѣ́ческагѡ ѡ҆бновле́нїѧ воспита́вшїи. Ра́дꙋйтесѧ, въ хра́мъ гдⷭ҇ень кївѡ́тъ ѡ҆дꙋшевле́нный бж҃їй приве́дшїи: ра́дꙋйтесѧ, дще́рь ва́шꙋ ст҃ꙋ́ю, во ст҃а́ѧ ст҃ы́хъ вмести́вшїи. Ра́дꙋйтесѧ, бг҃ꙋ воплоти́тисѧ хотѧ́щемꙋ срѡ́дницы ꙗ҆влѧ́ющїисѧ: ра́дꙋйтесѧ, а҆́гг҃лѡмъ собесѣ́дницы бы́вшїи.

<red>Р</red>а́дꙋйтесѧ, ст҃і́и и҆ првⷣнїи бг҃оѻтцы̀ і҆ѡакі́ме и҆ а҆́нно.
