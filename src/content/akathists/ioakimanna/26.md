---
title: "Мл҃тва"
navigation:
  key: akathists-ioakimanna-26
  title: "Мл҃тва"
  parent: akathists-ioakimanna
  order: 26
type: "akathist"
---

## Мл҃тва:

<versal>Ѽ</versal> ст҃і́и пра́вєдницы, бг҃оѻтцы̀ і҆ѡакі́ме и҆ а҆́нно! Моли́те милосе́рдаго гдⷭ҇а, ꙗ҆́кѡ да ѿврати́тъ ѿ на́съ гнѣ́въ сво́й, по дѣ́ломъ на́шимъ пра́веднѡ на ны̀ дви́жимый, и҆ да безчи̑сленнаѧ прегрѣшє́нїѧ на́ша презрѣ́въ, ѡ҆брати́тъ на́съ, ра́бъ бж҃їихъ <red>и҆мена̀</red>, на пꙋ́ть покаѧ́нїѧ, и҆ на стезѝ за́повѣдей свои́хъ да ѹ҆тверди́тъ на́съ. Та́же мл҃твами ва́шими въ мі́рѣ жи́знь на́шꙋ сохранитѐ, и҆ во всѣ́хъ благи́хъ благо́е поспѣше́нїе и҆спроси́те, всѧ̑ къ животꙋ̀ и҆ бл҃гоче́стїю потрє́бнаѧ на́мъ ѿ бг҃а да́рꙋюще, ѿ всѧ́кихъ напа́стей и҆ бѣ́дъ и҆ внеза́пныѧ сме́рти предста́тельствомъ ва́шимъ на́съ и҆збавлѧ́юще и҆ ѿ всѣ́хъ вра̑гъ ви́димыхъ и҆ невиди́мыхъ защища́юще, и҆ та́кѡ въ мі́рѣ вре́менное сїѐ житїѐ преше́дше въ вѣ́чный дости́гнемъ поко́й, и҆дѣ́же ва́шимъ свѧты́мъ ѹ҆моле́нїемъ да сподо́бимсѧ нбⷭ҇нагѡ црⷭ҇твїѧ хрⷭ҇та̀ бг҃а на́шегѡ, є҆мꙋ́же со ѻ҆ц҃е́мъ и҆ прест҃ы́мъ дх҃омъ подоба́етъ всѧ́каѧ сла́ва, че́сть и҆ поклоне́нїе во вѣ́ки вѣкѡ́въ. <red>А҆</red>ми́нь.

{% illustration "small-ornaments/ornament-from-12th-century-armenian-gospel-crider", "small" %}
