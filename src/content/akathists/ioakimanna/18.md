---
title: "І҆́косъ ѳ҃"
navigation:
  key: akathists-ioakimanna-18
  title: "І҆́косъ ѳ҃"
  parent: akathists-ioakimanna
  order: 18
type: "akathist"
---

## І҆́косъ ѳ҃:

<red>В</red>иті̑йства на̑ша не довлѣ́ютъ къ досто́йной ва́мъ похвалѣ̀, ст҃і́и прароди́телїе хрⷭ҇то́вы: ѻ҆ба́че вы̀, ми́лостивы сꙋ́щѣ, и҆ на́ша ѹ҆бѡ́гаѧ хвалє́нїѧ не ѿврати́те, но бꙋ́дите ѡ҆ на́съ те́плїи предста́тели и҆ мл҃твєнницы ко гдⷭ҇ꙋ, ва́шими ст҃ы́ми мл҃твами скꙋ́дость дꙋ́шъ на́шихъ восполнѧ́юще, да бл҃года́рственнѣ ва́мъ зове́мъ:

<red>Р</red>а́дꙋйтесѧ, ра́дости и҆ сла́вы вѣ́чныѧ вожделѣ́нїи на́мъ хода́таи: ра́дꙋйтесѧ, бла́гъ вре́менныхъ и҆ вѣ́чныхъ ѹ҆се́рднїи на́мъ пред̾ гдⷭ҇ѣмъ хода́таи. Ра́дꙋйтесѧ, ѿ смертоно́сныѧ ꙗ҆́звы предста́тельствомъ ва́шимъ вѣ́рныѧ сохранѧ́ющїи: ра́дꙋйтесѧ, тлетво́рныѧ вѣ́тры мл҃твами ва́шими разгонѧ́ющїи. Ра́дꙋйтесѧ, трѧсе́нїе землѝ и҆ бꙋ̑ри ѕѣ́льныѧ хода́тайствомъ ва́шимъ ѹ҆становлѧ́ющїи и҆ въ тишинꙋ̀ прелага́ющїи: ра́дꙋйтесѧ, во всѧ́кихъ бѣда́хъ и҆ злоключе́нїих на по́мощь къ на́мъ ѹ҆скорѧ́ющїи.

<red>Р</red>а́дꙋйтесѧ, ст҃і́и и҆ првⷣнїи бг҃оѻтцы̀ і҆ѡакі́ме и҆ а҆́нно.
