---
title: "І҆́косъ і҃"
navigation:
  key: akathists-ioakimanna-20
  title: "І҆́косъ і҃"
  parent: akathists-ioakimanna
  order: 20
type: "akathist"
---

## І҆́косъ і҃:

<red>С</red>тѣно́ю мл҃твъ ва́шихъ нбⷭ҇ныхъ, ст҃і́и и҆ првⷣнїи бг҃оѻтцы̀ і҆ѡакі́ме и҆ а҆́нно, сохранѧ́йте и҆ ѡ҆гражда́йте на́съ ѿ и҆скꙋше́нїй врага̀ дїа́вола, и҆́щꙋщагѡ дꙋше́внѣй поги́бели на́шей: вѣ́мы бо, вѣ́мы, ꙗ҆́кѡ мно́гѡ мо́жетъ мл҃тва ва̑ша пред̾ лице́мъ хрⷭ҇та̀ бг҃а на́шегѡ, ва́шегѡ же по пло́ти внꙋ́ка. є҆гѡ̀ же ѹ҆молѧ́ти не преста́йте ѡ҆ всѣ́хъ, съ любо́вїю ва́съ почита́ющихъ и҆ вопїю́щихъ:

<red>Р</red>а́дꙋйтесѧ, ма́слина бл҃гопло́днаѧ, є҆ле́й ми́лости бж҃їей ѡ҆би́льнѡ на́мъ и҆сточа́ющаѧ: ра́дꙋйтесѧ, кѷпари́си дво́е бл҃госѣнноли́ственнїи, зно́й страсте́й на́шихъ въ поко́й безстра́стїѧ приводѧ́щїи. Ра́дꙋйтесѧ, виссо́не и҆ багрѧни́цо, и҆з̾ ни́хже ски́нїѧ бж҃їѧ селе́нїѧ соорꙋди́сѧ: ра́дꙋйтесѧ, го́рлицы единосꙋпрꙋ́жнїи, голꙋби́цꙋ непоро́чнꙋю произве́дшїи. Ра́дꙋйтесѧ, со дще́рїю ва́шею, всѣ́хъ цр҃и́цею вѣ́чнѡ ца́рствꙋющїи: ра́дꙋйтесѧ, въ сїѡ́не го́рнѣмъ въ ѡ҆би́тели є҆ѧ̀ нбⷭ҇нѣй свѣ́тлѡ торжествꙋ́ющїи.

<red>Р</red>а́дꙋйтесѧ, ст҃і́и и҆ првⷣнїи бг҃оѻтцы̀ і҆ѡакі́ме и҆ а҆́нно.
