---
title: "І҆́косъ г҃"
navigation:
  key: akathists-ioakimanna-6
  title: "І҆́косъ г҃"
  parent: akathists-ioakimanna
  order: 6
type: "akathist"
---

## І҆́косъ г҃:

<red>И҆</red>мꙋ́щи ско́рбь ве́лїю въ се́рдци свое́мъ, а҆́нна ст҃а́ѧ, и҆ въ вертогра́дъ до́ма своегѡ̀ вше́дши, ви́дѣ гнѣздо̀ пти́чье на дре́ве соорꙋже́но, птенцы̀ ма́лыѧ въ не́мъ лежа́щыѧ, а҆́бїе молє́нїѧ къ моле́нїѧмъ прилага́ти потща́сѧ, да сподо́битъ ю҆̀ гдⷭ҇ь ма́терь ча́дꙋ бы́ти. и҆ сѐ ꙗ҆ви́сѧ є҆́й а҆́гг҃лъ гдⷭ҇ень глаго́лѧ: ѹ҆слы́шана є҆́сть мл҃тва твоѧ̀ и҆ воздыха̑нїѧ твоѧ̑ проидо́ша ѡ҆́блаки, сле́зы же твоѧ̑ пред̾ бг҃а внидо́ша: сѐ зачне́ши и҆ роди́ши дще́рь пребл҃гослове́ннꙋю, ѡ҆ не́йже возбл҃гословѧ́тсѧ всѧ̑ колѣ̑на земна̑ѧ, и҆ то́ю да́стсѧ сп҃се́нїе всемꙋ̀ мі́рꙋ, нарече́тсѧ же и҆́мѧ є҆́й марїа: таково́е а҆́гг҃льское всера́достное бл҃говѣ́щенїе помина́юще, воспои́мъ бг҃оѻтцє́мъ такова́ѧ:

<red>Р</red>а́дꙋйтесѧ, сꙋпрꙋ́зи првⷣнїи, ѿ бг҃а свы́ше пред̾избра́ннїи: ра́дꙋйтесѧ, во всѣ́хъ за́повѣдехъ гдⷭ҇нихъ без̾ поро́ка ходи́вшїи. Ра́дꙋйтесѧ, въ ско́рби ва́шей вре́меннѣй ѹ҆тѣше́нїе вѣ́чное полꙋчи́вшїи: ра́дꙋйтесѧ, па́че ча́ѧнїѧ ва́шегѡ десни́цею бж҃їею превознесе́ннїи. Ра́дꙋйтесѧ, ꙗ҆́кѡ во смире́нїи ва́шемъ и҆ ско́рби, помѧнꙋ̀ вы̀ гдⷭ҇ь: ра́дꙋйтесѧ, ꙗ҆́кѡ сподо́бистесѧ прароди́телїе сн҃ꙋ бж҃їю бы́ти.

<red>Р</red>а́дꙋйтесѧ, ст҃і́и и҆ првⷣнїи бг҃оѻтцы̀ і҆ѡакі́ме и҆ а҆́нно.
