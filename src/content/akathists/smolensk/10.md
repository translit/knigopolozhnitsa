---
title: "І҆́косъ є҃"
navigation:
  key: akathists-smolensk-10
  title: "І҆́косъ є҃"
  parent: akathists-smolensk
  order: 10
type: "akathist"
---

## І҆́косъ є҃:

<red>В</red>и́дѣвше пресла́вное застꙋпле́нїе твоѐ гра́да смоле́нска, пречⷭ҇таѧ влⷣчице, прославлѧ́емъ вели́кꙋю твою̀ млⷭ҇ть, є҆́ю же гра́дъ се́й ѿ разоре́нїѧ баты́ева чꙋде́снѡ сп҃сла̀ є҆сѝ, гла́сомъ бжⷭ҇твеннымъ ѿ і҆кѡ́ны твоеѧ̀ и҆сше́дшимъ, ѹ҆го́дника хрⷭ҇то́ва меркꙋ́рїѧ на є҆динобо́рство съ предводи́телемъ ра́ти баты́евой посла́въ: є҆гѡ̀ же ѻ҆́нъ мече́мъ свои́мъ поразѝ и҆ гра́дъ тво́й ѿ запале́нїѧ ѻ҆́гненнагѡ и҆зба́ви. Самагѡ̀ же є҆гѡ̀ вѣнце́мъ мч҃еническимъ ѹ҆вѣнча́ла є҆сѝ, тагѡ̀ мл҃твами нбⷭ҇ными сподо́би на́съ на землѝ неѡсꙋжде́ннѡ взыва́ти къ тебѣ̀:

<red>Р</red>а́дꙋйсѧ, мч҃ника хрⷭ҇то́ва меркꙋ́рїѧ на по́двигъ ра́тный ѹ҆крѣпи́вшаѧ. Ра́дꙋйсѧ, гла́сомъ ѿ і҆кѡ́ны твоеѧ̀ ст҃ы́ѧ є҆гѡ̀ воѡдꙋшеви́вшаѧ. Ра́дꙋйсѧ, ꙗ҆́кѡ дв҃да на голїа́ѳа побѣ́дою є҆гѡ̀ ѹ҆вѣнча́вшаѧ. Ра́дꙋйсѧ, гра́да смоле́нска крѣ́пкое защище́нїе. Ра́дꙋйсѧ, гра́дъ тво́й ѿ разоре́нїѧ и҆зба́вившаѧ. Ра́дꙋйсѧ, и҆зба́вительнице ѿ плѣ́на и҆ пораже́нїѧ. Ра́дꙋйсѧ, страны̀ рѡссі́йскїѧ блгⷣтное ѹ҆тѣше́нїе. Ра́дꙋйсѧ, цр҃кви хрⷭ҇то́вой бг҃олѣ́пное ѹ҆краше́нїе. Ра́дꙋйсѧ, лю́бѧщихъ тѧ̀ прⷭ҇ное ра́дованїе. Ра́дꙋйсѧ, ѹ҆толи́тельнице печа́лей. Ра́дꙋйсѧ, болѧ́щихъ и҆сцѣле́нїе. Ра́дꙋйсѧ, ѹ҆ныва́ющихъ въ ско́рбѣхъ ѡ҆бодре́нїе.

<red>Р</red>а́дꙋйсѧ, бцⷣе ѻ҆дїги́трїе, хрⷭ҇тїа́нъ ѹ҆пова́нїе.
