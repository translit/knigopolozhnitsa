---
title: "І҆́косъ і҃"
navigation:
  key: akathists-smolensk-20
  title: "І҆́косъ і҃"
  parent: akathists-smolensk
  order: 20
type: "akathist"
---

## І҆́косъ і҃:

<red>С</red>тѣна̀ є҆сѝ дѣ́вамъ, бцⷣе дв҃о, и҆ всѣ̑мъ ревни́телємъ дѣ́вства и҆ чистоты̀ ѹ҆се́рднаѧ помо́щнице. Мо́лимъ тѧ̀, пречⷭ҇таѧ, ѡ҆чи́сти на́ша сердца̀ ѿ всѧ́кїѧ сквѣ́рны грѣхо́вныѧ, и҆ ѹ҆кра́си дꙋ́ши на̑ша цѣломꙋ́дрїемъ и҆ чистото́ю, да невреди́мы пребꙋ́демъ ѿ всѣ́хъ и҆скꙋше́нїй мі́ра, пло́ти и҆ дїа́вола находѧ́щихъ, и҆ сподо́бимсѧ досто́йнѡ возглаша́ти тебѣ̀ пѣ̑сни такова̑ѧ:

<red>Р</red>а́дꙋйсѧ, до́браѧ младопита́тельнице дѣ́вамъ. Ра́дꙋйсѧ, бл҃госе́рдаѧ попечи́тельнице сирѡ́тъ. Ра́дꙋйсѧ, ти́хое прибѣ́жище ѡ҆бꙋрева́емыхъ страстѧ́ми. Ра́дꙋйсѧ, наде́жное приста́нище смꙋща́емыхъ и҆скꙋше́нїѧми. Ра́дꙋйсѧ, мздовоздаѧ́тельнице подви́жникѡвъ цѣломꙋ́дрїѧ. Ра́дꙋйсѧ, спобо́рнице бо́рющихсѧ со врагѝ неви́димыми. Ра́дꙋйсѧ, млⷭ҇тиваѧ посѣти́тельнице непови́ннѡ ѡ҆сꙋжде́нныхъ. Ра́дꙋйсѧ, бл҃га́ѧ ѹ҆тѣ́шительнице напра́снѡ ѡ҆клевета́нныхъ. Ра́дꙋйсѧ, бжⷭ҇твеннаѧ свободи́тельнице сꙋ́щихъ въ плѣнꙋ̀ и҆ и҆згна́нїи. Ра́дꙋйсѧ, всемо́щнаѧ покрови́тельнице трꙋжда́ющихсѧ и҆ ѡ҆бремене́нныхъ. Ра́дꙋйсѧ, сꙋдїѝ пра́веднагѡ ѹ҆моле́нїе. Ра́дꙋйсѧ, грѣ́шныхъ съ бг҃омъ примире́нїе.

<red>Р</red>а́дꙋйсѧ, бцⷣе ѻ҆дїги́трїе, хрⷭ҇тїа́нъ ѹ҆пова́нїе.
