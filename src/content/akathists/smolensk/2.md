---
title: "І҆́косъ а҃"
navigation:
  key: akathists-smolensk-2
  title: "І҆́косъ а҃"
  parent: akathists-smolensk
  order: 2
type: "akathist"
---

## І҆́косъ а҃:

<red>А҆</red>рха́гг҃льскїй гла́съ вопїе́мъ тѝ, чⷭ҇таѧ: ра́дꙋйсѧ, блгⷣтнаѧ ѻ҆дїги́трїе мр҃і́е, и҆ ра́дости дꙋхо́вныѧ и҆спо́лни на́съ, да бл҃гоговѣ́йною дꙋше́ю и҆ чи́стымъ се́рдцемъ принесе́мъ тѝ, ро́ждшей мі́рꙋ спⷭ҇телѧ хрⷭ҇та̀ бг҃а на́шегѡ, глаго́лы сїѧ̀:

<red>Р</red>а́дꙋйсѧ, бг҃а ѻ҆ц҃а̀ бл҃говолѣ́нїемъ ѡ҆сѣне́ннаѧ. Ра́дꙋйсѧ, бг҃а сн҃а мт҃и неискꙋсобра́чнаѧ. Ра́дꙋйсѧ, бг҃а дх҃а ст҃а́гѡ ѻ҆би́тель сщ҃е́ннаѧ. Ра́дꙋйсѧ, трⷪ҇ческїѧ та́йны проѧвле́нїе. Ра́дꙋйсѧ, а҆́гг҃льскихъ ѹ҆мѡ́въ ѹ҆дивле́нїе. Ра́дꙋйсѧ, чл҃вѣ́ческагѡ ро́да ѹ҆краше́нїе. Ра́дꙋйсѧ, го́рнѧѧ съ до́льними совокꙋпи́вшаѧ. Ра́дꙋйсѧ, врата̀ ра́йскїѧ земноро́днымъ ѿве́рзшаѧ. Ра́дꙋйсѧ, лѣ́ствице нбⷭ҇наѧ. Ра́дꙋйсѧ, ста́мно бг҃опрїи́мнаѧ. Ра́дꙋйсѧ, кꙋпино̀ неѡпали́маѧ. Ра́дꙋйсѧ, трапе́зо прест҃а́ѧ.

<red>Р</red>а́дꙋйсѧ, бцⷣе ѻ҆дїги́трїе, хрⷭ҇тїа́нъ ѹ҆пова́нїе.
