---
title: "І҆́косъ г҃"
navigation:
  key: akathists-smolensk-6
  title: "І҆́косъ г҃"
  parent: akathists-smolensk
  order: 6
type: "akathist"
---

## І҆́косъ г҃:

<red>И҆</red>мѣ́ѧше тѧ̀ царьгра́дъ застꙋ́пницꙋ держа́внꙋю, бцⷣе дв҃о, и҆ во дни̑ нападе́нїѧ на негѡ̀ врагѡ́въ си́льныхъ и҆ бранеискꙋ́сныхъ, по́мощь твою̀ многочꙋ́днꙋю ѿ ст҃ы́ѧ і҆кѡ́ны твоеѧ̀ ѻ҆дїги́трїи полꙋча́ше. Тѣ́мже мо́лимсѧ тебѣ̀, всебл҃га́ѧ, ꙗ҆́коже дре́влѣ гра́дъ ѻ҆́ный мно́гажды ѿ поги́бели спасла̀ є҆сѝ, та́кѡ и҆ на́съ смире́нныхъ сп҃сѝ ѿ поги́бели вѣ́чныѧ мт҃рнимъ предста́тельствомъ твои́мъ ко хрⷭ҇тꙋ̀ бг҃ꙋ, да бл҃года́рнѡ зове́мъ тѝ:

<red>Р</red>а́дꙋйсѧ, царьгра́да крѣ́пкое ѡ҆гражде́нїе. Ра́дꙋйсѧ, влахе́рнскагѡ хра́ма блгⷣтное сокро́вище. Ра́дꙋйсѧ, нечести́выхъ ра́тей ѡ҆доле́нїе. Ра́дꙋйсѧ, врагѡ́въ правосла́вїѧ посрамле́нїе. Ра́дꙋйсѧ, ча́дъ хрⷭ҇то́выхъ предводи́тельнице къ побѣ́дамъ. Ра́дꙋйсѧ, помо́щнице ско́раѧ въ бѣ́дахъ къ тебѣ̀ притека́ющихъ. Ра́дꙋйсѧ, застꙋ́пнице ѹ҆се́рднаѧ моли́твеннѡ тѧ̀ призыва́ющихъ. Ра́дꙋйсѧ, бг҃омꙋ́дрыхъ ст҃и́телей споспѣ́шнице во бл҃говѣ́стїи хрⷭ҇то́вомъ. Ра́дꙋйсѧ, похвало̀ же́нъ и҆ дѣ́въ сла́во. Ра́дꙋйсѧ, сто́лпе ѻ҆́гненный, зно́й страсте́й ѹ҆мѣрѧ́ющїй. Ра́дꙋйсѧ, сто́лпе ѻ҆́блачный, мра́къ грѣхѡ́въ разгонѧ́ющїй. Ра́дꙋйсѧ, мр҃і́е, мт҃и хрⷭ҇та̀ бг҃а на́шегѡ.

<red>Р</red>а́дꙋйсѧ, бцⷣе ѻ҆дїги́трїе, хрⷭ҇тїа́нъ ѹ҆пова́нїе.
