---
title: "І҆́косъ ѳ҃"
navigation:
  key: akathists-smolensk-18
  title: "І҆́косъ ѳ҃"
  parent: akathists-smolensk
  order: 18
type: "akathist"
---

## І҆́косъ ѳ҃:

<red>В</red>ѣті́йство на́ше пѣ́сненное не довлѣ́етъ къ прославле́нїю мно́гихъ твои́хъ чꙋде́съ, бцⷣе ѻ҆дїги́трїе, и҆̀хъ же ѿ ст҃ы́ѧ і҆кѡ́ны твоеѧ̀ ꙗ҆ви́ла є҆сѝ и҆ прⷭ҇нѡ ꙗ҆влѧ́еши вѣ̑рнымъ: ѻ҆ба́че ты̀, ꙗ҆́кѡ вои́стинꙋ бл҃га́ѧ мт҃и, вѣ́рꙋ и҆ ѹ҆се́рдїе на́ше прїимѝ: вѣ́си бо и҆ любо́вь къ тебѣ̀ на́шꙋ, є҆́юже сердца̀ на̑ша пламенѣ́ютъ, и҆ млⷭ҇тивнѡ ѹ҆слы́ши сїѝ въ простотѣ̀ соста́влєнныѧ похвалы̑:

<red>Р</red>а́дꙋйсѧ, ѡ҆бра́дованнаѧ приснодв҃о. Ра́дꙋйсѧ, невѣ́сто неневѣ́стнаѧ. Ра́дꙋйсѧ, селе́нїе бг҃а сло́ва. Ра́дꙋйсѧ, ѻ҆би́тель ст҃ѣ́йшагѡ ст҃ы́хъ. Ра́дꙋйсѧ, съ сн҃омъ цр҃е́мъ нб҃съ вѣ́чнѡ ца́рствꙋющаѧ. Ра́дꙋйсѧ, мт҃рнее дерзнове́нїе къ немꙋ̀ и҆мꙋ́щаѧ. Ра́дꙋйсѧ, моли́твамъ вѣ̑рныхъ млⷭ҇тивнѡ вне́млющаѧ. Ра́дꙋйсѧ, лю́бѧщимъ тѧ̀ любо́вїю твое́ю бжⷭ҇твенною воздаю́щаѧ. Ра́дꙋйсѧ, сїѡ́на го́рнѧгѡ ѹ҆краше́нїе. Ра́дꙋйсѧ, мі́ра до́льнѧгѡ защище́нїе. Ра́дꙋйсѧ, гра́дѣ сп҃се́нїѧ на́шегѡ. Ра́дꙋйсѧ, горо̀ ст҃а́ѧ, соше́ствїемъ бж҃їимъ прославле́ннаѧ.

<red>Р</red>а́дꙋйсѧ, бцⷣе ѻ҆дїги́трїе, хрⷭ҇тїа́нъ ѹ҆пова́нїе.
