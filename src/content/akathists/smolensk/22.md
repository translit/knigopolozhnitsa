---
title: "І҆́косъ а҃і"
navigation:
  key: akathists-smolensk-22
  title: "І҆́косъ а҃і"
  parent: akathists-smolensk
  order: 22
type: "akathist"
---

## І҆́косъ а҃і:

<red>С</red>вѣ́тлыми лꙋча́ми чꙋде́съ твои́хъ, бцⷣе дв҃о, просвѣща́еши на́съ блгⷣтно, и҆ ѿ ст҃ы́ѧ і҆кѡ́ны твоеѧ̀ ѻ҆дїги́трїи ѹ҆тѣше́нїе дх҃о́вное ниспосыла́еши ѹ҆го́дникамъ бж҃їимъ. На́мъ же, грѣ́шнымъ, да́ры цѣлє́бныѧ подае́ши ѿ неѧ̀ неѡскꙋ́днѡ, да зове́мъ тѝ бл҃года́рственнѡ и҆ хвале́бнѡ:

<red>Р</red>а́дꙋйсѧ, а҆́гнца и҆ па́стырѧ нетлѣ́ннагѡ ро́ждшаѧ. Ра́дꙋйсѧ, дѣ́вство и҆ рождество̀ въ себѣ̀ сочета́вшаѧ. Ра́дꙋйсѧ, крі́не дѣ́вства, къ чи́стомꙋ и҆ дѣ́вственномꙋ житїю̀ приводѧ́щаѧ. Ра́дꙋйсѧ, и҆збра́нникамъ бж҃їимъ любо́вь твою̀ ст҃ꙋ́ю ꙗ҆влѧ́ющаѧ. Ра́дꙋйсѧ, ѹ҆го́дникамъ гдⷭ҇нимъ веле́нїѧ нбⷭ҇ныѧ ѿкрыва́ющаѧ. Ра́дꙋйсѧ, прпⷣбнагѡ се́ргїѧ ра́донежскагѡ посѣще́нїемъ твои́мъ сподо́бившаѧ. Ра́дꙋйсѧ, прпⷣбнагѡ кѷрі́лла бѣлоезе́рскагѡ гла́сомъ ѿ і҆кѡ́ны твоеѧ̀ на бѣлое́зеро напра́вившаѧ. Ра́дꙋйсѧ, прпⷣбнагѡ савва́тїѧ солове́цкагѡ въ по́двигахъ пꙋсты́нныхъ ѹ҆крѣпи́вшаѧ. Ра́дꙋйсѧ, ст҃и́телѧ митрофа́на воро́нежскагѡ і҆кѡ́ною твое́ю ѡ҆блгⷣтствовавшаѧ. Ра́дꙋйсѧ, ѻ҆би́телей хрⷭ҇то́выхъ покро́въ и҆ снабде́нїе. Ра́дꙋйсѧ, рабѡ́въ бж҃їихъ средѝ мі́ра та́йное вразꙋмле́нїе.

<red>Р</red>а́дꙋйсѧ, бцⷣе ѻ҆дїги́трїе, хрⷭ҇тїа́нъ ѹ҆пова́нїе.
