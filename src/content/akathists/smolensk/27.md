---
title: "Мл҃тва в҃"
navigation:
  key: akathists-smolensk-27
  title: "Мл҃тва в҃"
  parent: akathists-smolensk
  order: 27
type: "akathist"
---

## Мл҃тва в҃:

<versal>К</versal>ъ комꙋ̀ возопїю̀, влⷣчице; Къ комꙋ̀ прибѣ́гнꙋ въ го́рести мое́й, а҆́ще не къ тебѣ̀, гпⷭ҇же влⷣчице бцⷣе, цр҃и́це нбⷭ҇наѧ; Кто̀ пла́чъ мо́й и҆ воздыха́нїе моѐ прїи́метъ, а҆́ще не ты̀, ѽ пренепоро́чнаѧ, наде́ждо хрⷭ҇тїа́нъ и҆ прибѣ́жище грѣ́шнымъ; Приклонѝ, ѽ пречⷭ҇таѧ влⷣчице, ѹ҆шеса̀ твоѧ̑ къ моле́нїю моемꙋ̀. Мт҃и бг҃а моегѡ̀, не пре́зри мѧ̀, тре́бꙋюща твоеѧ̀ по́мощи, ѹ҆слы́ши стена́нїе моѐ и҆ во́пль се́рдца моегѡ̀ внꙋшѝ, ѽ гпⷭ҇же бцⷣе цр҃и́це. И҆ пода́ждь мѝ ра́дость дꙋше́внꙋю, подкрѣпѝ мѧ̀ нетерпѣли́вагѡ, ѹ҆ны́лагѡ и҆ неради́вагѡ къ твоемꙋ̀ хвале́нїю. Вразꙋмѝ и҆ наꙋчѝ мѧ̀, ка́кѡ тебѣ̀ моли́тисѧ подоба́етъ, и҆ не ѿстꙋпѝ ѿ менє̀, мт҃и бг҃а моегѡ̀, за ропта́нїе и҆ нетерпѣ́нїе моѐ, но бꙋ́ди мѝ покро́въ и҆ застꙋпле́нїе въ жи́зни мое́й и҆ приведѝ мѧ̀ къ ти́хомꙋ приста́нищꙋ бл҃же́ннагѡ ѻ҆́нагѡ поко́ѧ, и҆ сопричтѝ мѧ̀ къ ли́кꙋ и҆збра́ннагѡ твоегѡ̀ ста́да и҆ та́мо ѹ҆досто́й мѧ̀ воспѣва́ти и҆ сла́вити тѧ̀ во вѣ́ки. <red>А҆</red>ми́нь.

{% illustration "small-ornaments/ornament-from-12th-century-armenian-gospel-crider", "small" %}
