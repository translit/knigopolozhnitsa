---
title: "І҆́косъ в҃і"
navigation:
  key: akathists-smolensk-24
  title: "І҆́косъ в҃і"
  parent: akathists-smolensk
  order: 24
type: "akathist"
---

## І҆́косъ в҃і:

<red>П</red>ою́ще твоѧ̑ чꙋдеса̀, бцⷣе, проповѣ́дꙋемъ млⷭ҇ти твоѧ̑, прославлѧ́емъ щедрѡ́ты твоѧ̑ неисчє́тныѧ и҆, припа́даѧ къ чꙋдотво́рнѣй і҆кѡ́нѣ твое́й, мо́лимтисѧ съ вѣ́рою и҆ любо́вїю: бꙋ́ди на́мъ пꙋтеводи́тельница бл҃га́ѧ къ свѣ́тломꙋ гра́дꙋ і҆ерⷭ҇ли́мꙋ нбⷭ҇номꙋ, да ѹ҆́зримъ тѧ̀ съ высоты̀ сла́вы твоеѧ̀ бжⷭ҇твенныѧ на на́съ млⷭ҇тивнѡ взира́ющꙋю и҆ вкꙋ́пѣ со ст҃ы́ми воспое́мъ тѝ си́це:

<red>Р</red>а́дꙋйсѧ, ра́досте на́ша прест҃а́ѧ. Ра́дꙋйсѧ, цр҃и́це на́ша пребл҃га́ѧ. Ра́дꙋйсѧ, ѹ҆сынови́вшаѧ на́съ при крестѣ̀ сн҃а твоегѡ̀ и҆ бг҃а. Ра́дꙋйсѧ, мт҃рнюю любо́вь къ на́мъ ꙗ҆влѧ́ющаѧ. Ра́дꙋйсѧ, во бл҃ги́хъ жела́нїѧ на̑ша ди́внѡ и҆сполнѧ́ющаѧ. Ра́дꙋйсѧ, скоропослꙋ́шливаѧ къ смирє́ннымъ моли́твамъ. Ра́дꙋйсѧ, покро́вомъ твои́мъ ст҃ы́мъ на́съ покрыва́ющаѧ. Ра́дꙋйсѧ, ри́зою твое́ю чтⷭ҇но́ю бл҃гонаде́жнѡ на́съ защища́ющаѧ. Ра́дꙋйсѧ, въ ча́съ кончи́ны на́шеѧ всеси́льнаѧ на́мъ помо́щнице. Ра́дꙋйсѧ, въ мыта́рствахъ воздꙋ́шныхъ держа́внаѧ на́мъ застꙋ́пнице. Ра́дꙋйсѧ, тѣле́съ на́шихъ безвозме́здное врачева́нїе. Ра́дꙋйсѧ, дꙋ́шъ на́шихъ сп҃се́нїе.

<red>Р</red>а́дꙋйсѧ, бцⷣе ѻ҆дїги́трїе, хрⷭ҇тїа́нъ ѹ҆пова́нїе.
