---
title: "Мл҃тва а҃"
navigation:
  key: akathists-smolensk-26
  title: "Мл҃тва а҃"
  parent: akathists-smolensk
  order: 26
type: "akathist"
---

## Мл҃тва а҃:

<versal>Ѽ</versal> пречꙋ́днаѧ и҆ превы́шшаѧ всѣ́хъ тва́рей цр҃и́це бцⷣе, нбⷭ҇нагѡ цр҃ѧ̀ хрⷭ҇та̀ бг҃а на́шегѡ мт҃и, прест҃а́ѧ ѻ҆дїги́трїе мр҃і́е! Ѹ҆слы́ши на́съ грѣ́шныхъ и҆ недосто́йныхъ, въ ча́съ се́й молѧ́щихсѧ и҆ къ тебѣ̀ со воздыха́нїемъ и҆ слеза́ми пред̾ пречⷭ҇тымъ твои́мъ ѻ҆́бразомъ припа́дающихъ и҆ си́це ѹ҆ми́льнѡ глаго́лющихъ: и҆зведѝ на́съ ѿ ро́ва страсте́й, ѻ҆дїги́трїе бл҃га́ѧ, и҆зба́ви на́съ ѿ всѧ̑кїѧ скѡ́рби и҆ печа̑ли, ѡ҆гра́ди ѿ всѧ́кїѧ напа̑сти и҆ ѕлы́ѧ клевєты̀, и҆ ѿ непра́веднагѡ навѣ́та вра́жїѧ. Мо́жеши бо, ѽ блгⷣтнаѧ мт҃и на́ша, ѿ всѧ́кагѡ ѕла̀ сохрани́ти лю́ди твоѧ̑, и҆ всѧ́кимъ бл҃годѣѧ́нїемъ снабди́ти и҆ сп҃стѝ, ра́звѣ бо тебє̀ и҆ны́ѧ предста́тельницы въ бѣда́хъ и҆ ѡ҆бстоѧ́нїѧхъ и҆ те́плыѧ хода́таицы ѡ҆ на́съ грѣ́шныхъ къ сн҃ꙋ твоемꙋ̀, хрⷭ҇тꙋ̀ бг҃ꙋ на́шемꙋ, не и҆́мамы. Є҆гѡ́ же ѹ҆молѝ, влⷣчице, сп҃стѝ на́съ и҆ црⷭ҇твїѧ нбⷭ҇нагѡ сподо́бити, да сп҃се́ннїи тобо́ю сла́вимъ тѧ̀ и҆ въ бꙋ́дꙋщемъ вѣ́цѣ, ꙗ҆́кѡ же сп҃се́нїѧ на́шегѡ вино́вницꙋ, и҆ превозно́симъ всест҃о́е и҆ великолѣ́пое и҆́мѧ ѻ҆ц҃а̀ и҆ сн҃а и҆ ст҃а́гѡ дх҃а, въ трⷪ҇цѣ сла́вимагѡ и҆ поклонѧ́емагѡ бг҃а во вѣ́ки вѣкѡ́въ. <red>А҆</red>ми́нь.
