---
title: "І҆́косъ є҃"
navigation:
  key: akathists-mariamagdal-10
  title: "І҆́косъ є҃"
  parent: akathists-mariamagdal
  order: 10
type: "akathist"
---

## І҆́косъ є҃:

<red>В</red>и́дѧщи, ст҃а́ѧ марі́е, хрⷭ҇та̀ бг҃а на крⷭ҇тѣ̀ ви́сѧща, ди́вное мꙋ́жество показа́ла є҆сѝ: мно́зи бо ѿ ѹ҆ч҃ни̑къ ѹ҆ч҃телѧ своего̀ ѡ҆ста́виша: ты́ же, непреста́нными бжⷭ҇твенными ѹ҆че́ньми тогѡ̀ дꙋ́шꙋ и҆ мы́сль разже́гши, не́мощь є҆стества̀ же́нскагѡ превозмогла̀ є҆сѝ и҆ та́кѡ причасти́ласѧ є҆сѝ сп҃си́тельнѣй хрⷭ҇то́вой стрⷭ҇ти. Сегѡ̀ ра́ди мы̀, сицево́е твоѐ до́блественное мꙋ́жество зрѧ́ще, вопїе́мъ тѝ:

<red>Р</red>а́дꙋйсѧ, мꙋ́дрыхъ же́нъ красото̀ и҆ ѹ҆добре́нїе: ра́дꙋйсѧ, хрїстїа́нъ всѣ́хъ до́брое ра́дованїе. Ра́дꙋйсѧ, хрⷭ҇тꙋ̀ бг҃ꙋ, на крⷭ҇тѣ̀ ви́сѧщꙋ, сострада́вшаѧ: ра́дꙋйсѧ, непоколеби́мѣй любвѝ къ томꙋ̀ на́мъ пꙋ́ть показа́вшаѧ. Ра́дꙋйсѧ, сицево́ю любо́вїю въ предста́тельствѣ ѡ҆ на́съ къ бг҃ꙋ дерзнове́нїе ве́лїе ѡ҆брѣ́тшаѧ: ра́дꙋйсѧ, жена́мъ добро́то и҆ похвале́нїе. Ра́дꙋйсѧ, хрⷭ҇тїа́нѡмъ крѣ́пкое прибѣ́жище: ра́дꙋйсѧ, па́че си́льныхъ мꙋже́й крѣпча́йшаѧ. Ра́дꙋйсѧ, мꙋдрецѡ́въ мі́ра сегѡ̀ мꙋдрѣ́йшаѧ: ра́дꙋйсѧ, ꙗ҆́кѡ тебѣ̀ та̑йнаѧ премꙋ́дрости своеѧ̀ бг҃ъ ꙗ҆ви́лъ є҆́сть. Ра́дꙋйсѧ, ꙗ҆́кѡ тебѐ и҆́стинномꙋ бг҃осло́вїю са́мъ бг҃ъ сло́во наꙋчи́лъ є҆́сть: ра́дꙋйсѧ, хрⷭ҇та̀ бг҃а па́че жи́зни своеѧ̀ возлюби́вшаѧ.

<red>Р</red>а́дꙋйсѧ, ст҃а́ѧ равноапⷭ҇льнаѧ марі́е магдали́но, па́че всѣ́хъ бла̑гъ сладча́йшаго гдⷭ҇а і҆и҃са возлюби́вшаѧ.
