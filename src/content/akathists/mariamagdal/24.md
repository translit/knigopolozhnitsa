---
title: "І҆́косъ в҃і"
navigation:
  key: akathists-mariamagdal-24
  title: "І҆́косъ в҃і"
  parent: akathists-mariamagdal
  order: 24
type: "akathist"
---

## І҆́косъ в҃і:

<red>П</red>ою́ще твоѐ достохва́льное житїѐ на землѝ и҆ сла́вꙋ, ꙗ҆́же на нб҃сѝ, ра́достнѡ сла́вимъ, пое́мъ и҆ велича́емъ ди́внаго во ст҃ы́хъ свои́хъ цр҃ѧ̀ нбⷭ҇наго: занѣ̀ не то́кмѡ сама̀ ты̀, ст҃а́ѧ марі́е, тогѡ̀ бл҃года́тїю, въ селе́нїихъ првⷣныхъ ны́нѣ ликꙋ́еши, но и҆ на́съ весели́ши на землѝ, ѡ҆ста́вивши на́мъ многоцѣ́нное мѵ́ро моще́й твои́хъ, ꙗ҆́же мꙋ́дрый ле́въ ца́рь, и҆з̾ є҆фе́са въ кѡнстанті́нь гра́дъ пренестѝ повелѣ̀. Ты̑ѧ и҆ мы̀, ꙗ҆́кѡ и҆сточа́ющыѧ бл҃года́ть неѡскꙋ́днꙋю всѣ̑мъ любо́вїю притека́ющымъ, вѣ́рою и҆ любо́вїю мы́сленнѡ лобыза́юще, ѹ҆ми́льнѡ воспѣва́емъ тѝ такова̑ѧ:

<red>Р</red>а́дꙋйсѧ, на землѝ любо́вїю ко хрⷭ҇тꙋ̀ горѣ́вшаѧ: ра́дꙋйсѧ, на нб҃сѝ въ ра̑йскїѧ ѻ҆би́тєли тогѡ̀ всели́вшаѧсѧ. Ра́дꙋйсѧ, вѣ̑рнымъ тве́рдое застꙋпле́нїе: ра́дꙋйсѧ, бл҃гово́нное мѵ́ро, цр҃ковь бл҃гоꙋха́ющее. Ра́дꙋйсѧ, кади́льнице злата́ѧ, ѳѷмїа́мъ мл҃твы ѡ҆ на́съ къ бг҃ꙋ вы́нꙋ приносѧ́щаѧ: ра́дꙋйсѧ, и҆сто́чникъ и҆сцѣле́нїй неѡскꙋ́дный. Ра́дꙋйсѧ, сокро́вище бж҃їей бл҃года́ти неиждива́емое: ра́дꙋйсѧ, а҆́гг҃льскихъ ли́кѡвъ вѣ́рнаѧ соꙋча́стнице. Ра́дꙋйсѧ, нбⷭ҇ныхъ черто́гѡвъ сла́внаѧ жи́тельнице: ра́дꙋйсѧ, ꙗ҆́кѡ мзда̀ твоѧ̀ мно́га є҆́сть на нб҃сѣ́хъ. Ра́дꙋйсѧ, ꙗ҆́кѡ ра́дость твоѧ̀ вѣ́чна є҆сть во ѻ҆би́телехъ ст҃ы́хъ: ра́дꙋйсѧ, ꙗ҆́кѡ ты̀ и҆ на́мъ прїѧ́ти ра́дость, бл҃года́ть же и҆ сла́вꙋ вы́нꙋ хода́тайствꙋеши.

<red>Р</red>а́дꙋйсѧ, ст҃а́ѧ равноапⷭ҇льнаѧ марі́е магдали́но, па́че всѣ́хъ бла̑гъ сладча́йшаго гдⷭ҇а і҆и҃са возлюби́вшаѧ.
