---
title: "І҆́косъ а҃і"
navigation:
  key: akathists-mariamagdal-22
  title: "І҆́косъ а҃і"
  parent: akathists-mariamagdal
  order: 22
type: "akathist"
---

## І҆́косъ а҃і:

<red>С</red>вѣтоза́рнаѧ ѕвѣзда̀ грѣхо́вномꙋ мі́рꙋ ꙗ҆ви́ласѧ є҆сѝ, магдали́но марі́е, є҆гда̀ по сла́внѣмъ сп҃совѣ вознесе́нїи, гра́ды и҆ вє́си преходѧ́щи и҆ сло́во є҆ѵⷢ҇лїѧ всю́дꙋ возвѣща́ющи, мно́ги подклони́ла є҆сѝ под̾ бл҃го́е и҆́го хрⷭ҇то́во. Дости́гши же да́же до дре́внѧгѡ ри́ма, мꙋ́жески тїве́рїю ке́сарю предста́ла є҆сѝ и҆ томꙋ̀ ѻ҆́бразомъ кра́снагѡ ꙗ҆йца̀ и҆ мꙋ́дрыми словесы̀ живоно́снꙋю си́лꙋ хрⷭ҇та̀ ѹ҆ѧсни́ла є҆сѝ, лꙋка́ваго же пїла́та и҆ безбо́жнаго а҆рхїере́а ѡ҆бличи́ла є҆сѝ, да по беззакѡ́ннымъ дѣлѡ́мъ свои̑мъ достѡ́йнаѧ прїи́мꙋтъ: таково́мꙋ по́двигꙋ а҆пⷭ҇льства твоегѡ̀ дивѧ́щесѧ, ра́достнѡ вопїе́мъ тѝ си́це:

<red>Р</red>а́дꙋйсѧ, хрⷭ҇то́ва ѹ҆че́нїѧ сла́внаѧ бл҃говѣсти́тельнице: ра́дꙋйсѧ, ꙗ҆зы́ческїѧ тьмы̀ свѣтоза́рнаѧ прогони́тельнице. Ра́дꙋйсѧ, грѣхѡ́вныѧ ѹ҆́зы мно́гихъ человѣ̑къ разрѣши́вшаѧ: ра́дꙋйсѧ, хрⷭ҇то́вѣй мꙋ́дрости всѣ́хъ наꙋчи́вшаѧ. Ра́дꙋйсѧ, мнѡ́гїѧ лю́ди и҆з̾ тьмы̀ невѣ́дѣнїѧ въ чꙋ́дный хрⷭ҇та̀ свѣ́тъ приве́дшаѧ: ра́дꙋйсѧ, ѻ҆́бразъ тве́рдагѡ стоѧ́нїѧ за пра́вдꙋ хрⷭ҇то́вꙋ на́мъ показа́вшаѧ. Ра́дꙋйсѧ, сп҃се́нїе дꙋ́шъ грѣ́шникѡвъ па́че своеѧ̀ жи́зни возлюби́вшаѧ: ра́дꙋйсѧ, за́пѡвѣди хрⷭ҇то́вы до́брѣ ѹ҆разꙋмѣ́вшаѧ. Ра́дꙋйсѧ, тѣ̑мъ вѣ́рнѡ послѣ́довавшаѧ: ра́дꙋйсѧ, тьмꙋ̀ ꙗ҆зы́ческꙋю дерзнове́ннѡ ѡ҆бличи́вшаѧ. Ра́дꙋйсѧ, гнѣ́ва ке́сарева не ѹ҆боѧ́вшаѧсѧ: ра́дꙋйсѧ, ѕло́бꙋ и кова́рство врагѡ́въ хрⷭ҇то́выхъ томꙋ̀ показа́вшаѧ.

<red>Р</red>а́дꙋйсѧ, ст҃а́ѧ равноапⷭ҇льнаѧ марі́е магдали́но, па́че всѣ́хъ бла̑гъ сладча́йшаго гдⷭ҇а і҆и҃са возлюби́вшаѧ.
