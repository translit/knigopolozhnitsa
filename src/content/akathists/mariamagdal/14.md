---
title: "І҆́косъ з҃"
navigation:
  key: akathists-mariamagdal-14
  title: "І҆́косъ з҃"
  parent: akathists-mariamagdal
  order: 14
type: "akathist"
---

## І҆́косъ з҃:

<red>Д</red>и́внаѧ жена̀ ꙗ҆ви́ласѧ є҆сѝ, блж҃е́ннаѧ марі́е, любо́вїю твое́ю ко хрⷭ҇тꙋ̀ бг҃ꙋ: тꙋ́ю бо го́рестными и҆з̾ѧвлѧ́ѧ рыда́ньми, ко снѧ́томꙋ со крⷭ҇та̀ припа́дающи, слеза́ми пречⷭ҇тыѧ ꙗ҆́звы є҆гѡ̀ ѡ҆мы́ла є҆сѝ. Є҆ще́ же бл҃гоѻбра́зномꙋ і҆ѡ́сифꙋ и҆ правдолюби́вомꙋ нїкоди́мꙋ послѣ́дꙋющи, ко гро́бꙋ сп҃совꙋ со и҆́ными ст҃ы́ми жена́ми текла̀ є҆сѝ, ѻ҆́во пла́чꙋщи, ѻ҆́во пла́чꙋщꙋю неꙋтѣ́шнѡ мт҃рь є҆гѡ̀ пренепоро́чнꙋю, є҆́й же дꙋ́шꙋ лю́тое ѡ҆рꙋ́жїе про́йде, ѹ҆тѣша́ющи. Мы̀ же, таковꙋ̀ твою̀ до́блесть вѣ́дꙋще, смире́нѡ взыва́емъ тѝ:

<red>Р</red>а́дꙋйсѧ, пречⷭ҇тыѧ ꙗ҆́звы хрⷭ҇то́вы слеза́ми ѡ҆мы́вшаѧ: ра́дꙋйсѧ, мт҃ри тогѡ̀ пренепоро́чнѣй ꙗ҆́вѣ сострада́вшаѧ. Ра́дꙋйсѧ, хрⷭ҇та̀ да́же до гро́ба не ѡ҆ста́вившаѧ: ра́дꙋйсѧ, во гро́бъ полага́вшꙋюсѧ жи́знь недоꙋмѣ́ннѡ зрѣ́вшаѧ. Ра́дꙋйсѧ, слеза́мъ покаѧ́нїѧ на́ша до́браѧ ѹ҆чи́тельнице: ра́дꙋйсѧ, тѣ́ми слеза́ми грѣхѡ́вныѧ сквє́рны ѡ҆мыва́ти на́съ наставлѧ́ющаѧ. Ра́дꙋйсѧ, тѣ́ми же се́рдце на́ше ѡ҆камене́нное ѹ҆мѧгча́ти побꙋжда́ющаѧ: ра́дꙋйсѧ, ѻ҆́бразъ и҆́стинной мꙋ́дрости на́мъ показа́вшаѧ. Ра́дꙋйсѧ, па́мѧтовати вы́нꙋ стрⷭ҇ти хрⷭ҇то́вы на́съ наꙋча́ющаѧ: ра́дꙋйсѧ, сла́внаѧ марі́е, кꙋ́пнѡ съ пренепоро́чною дѣ́вою мр҃і́ею, на́ша вѣ́рнаѧ хода́таице. Ра́дꙋйсѧ, до́браѧ слꙋго̀ хрⷭ҇то́ва: ра́дꙋйсѧ, гдⷭ҇ви, а҆ не чл҃вѣ́кѡмъ ѹ҆гожда́вшаѧ.

<red>Р</red>а́дꙋйсѧ, ст҃а́ѧ равноапⷭ҇льнаѧ марі́е магдали́но, па́че всѣ́хъ бла̑гъ сладча́йшаго гдⷭ҇а і҆и҃са возлюби́вшаѧ.
