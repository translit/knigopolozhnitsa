---
title: "І҆́косъ и҃"
navigation:
  key: akathists-mariamagdal-16
  title: "І҆́косъ и҃"
  parent: akathists-mariamagdal
  order: 16
type: "akathist"
---

## І҆́косъ и҃:

<red>В</red>е́сь сла́дость, ве́сь ра́дость, ве́сь жи́знь тебѣ̀ бы́сть і҆и҃съ, ст҃а́ѧ марі́е: тогѡ̀ ра́ди, ви́дѣвши ка́мень взѧ́тъ ѿ гро́ба, сегѡ́ же не ѡ҆брѣ́тши, рыда́ющи текла́ є҆си къ живо́мꙋ вѣ́ры ка́мени сі́мѡнꙋ и҆ дрꙋго́мꙋ, є҆го́же люблѧ́ше і҆и҃съ, ѹ҆ч҃никꙋ̀, болѣ́зненнѡ глаго́лющи и҆́ма: взѧ́ша гдⷭ҇а ѿ гро́ба, и҆ не вѣ́мъ, гдѣ̀ положи́ша є҆го̀. Ны́нѣ же ты̀, свободи́вшисѧ ѿ ско́рби тоѧ̀, со хрⷭ҇то́мъ вѣ́чнѡ ра́дꙋешисѧ на нб҃сѝ. Мы́ же на землѝ въ таковꙋ́ю ра́дость мл҃твами твои́ми вни́ти ча́юще, со ѹ҆миле́нїемъ вопїе́мъ тѝ та́кѡ:

<red>Р</red>а́дꙋйсѧ, сїѧ́нїемъ любвѐ твоеѧ̀ ко хрⷭ҇тꙋ̀ тьмꙋ̀ ночнꙋ́ю побѣди́вшаѧ: ра́дꙋйсѧ, нощно́мꙋ бдѣ́нїю въ мл҃твѣ на́съ наꙋчи́вшаѧ. Ра́дꙋйсѧ, свѣ́томъ вѣ́чнымъ на нб҃сѝ ѡ҆сїѧ́ннаѧ: ра́дꙋйсѧ, и҆ нището́ю дꙋхо́вною црⷭ҇тво нбⷭ҇ное кꙋпи́вшаѧ. Ра́дꙋйсѧ, ꙗ҆́кѡ по ско́рби ѡ҆ страсте́хъ хрⷭ҇то́выхъ ѡ҆брѣла́ є҆си ѻ҆би́льное ѹ҆тѣше́нїе: ра́дꙋйсѧ, же́но кро́ткаѧ, наслѣ́днице землѝ нбⷭ҇нагѡ раѧ̀. Ра́дꙋйсѧ, а҆лка́вшаѧ и҆ жа́ждавшаѧ пра́вды хрⷭ҇то́вы, ꙗ҆́кѡ ты̀ ны́нѣ насыща́ешисѧ трапе́зы нбⷭ҇ныѧ: ра́дꙋйсѧ, млⷭ҇тиваѧ, млⷭ҇ть влⷣки ѡ҆брѣ́тшаѧ и҆ ѡ҆ на́шемъ поми́лованїи того̀ ѹ҆се́рднѡ просѧ́щаѧ. Ра́дꙋйсѧ, ты́ бо ны́нѣ, ꙗ҆́кѡ чⷭ҇таѧ се́рдцемъ, бг҃а лице́мъ къ лицꙋ̀ зри́ши: ра́дꙋйсѧ, ꙗ҆́кѡ сподо́биласѧ є҆сѝ пе́рвѣе всѣ́хъ ви́дѣти воскрⷭ҇нїе хрⷭ҇та̀, вѣ́чнагѡ мі́ра. Ра́дꙋйсѧ, и҆згна́ннаѧ пра́вды ра́ди хрⷭ҇то́вы, ꙗ҆́кѡ твоѐ є҆́сть црⷭ҇тво бж҃їе: ра́дꙋйсѧ, прїѡбрѣ́тшаѧ вѣ́чное весе́лїе и҆ мздꙋ̀ мно́гꙋ на нб҃сѣ́хъ.

<red>Р</red>а́дꙋйсѧ, ст҃а́ѧ равноапⷭ҇льнаѧ марі́е магдали́но, па́че всѣ́хъ бла̑гъ сладча́йшаго гдⷭ҇а і҆и҃са возлюби́вшаѧ.
