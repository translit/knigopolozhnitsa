---
title: "І҆́косъ а҃"
navigation:
  key: akathists-mariamagdal-2
  title: "І҆́косъ а҃"
  parent: akathists-mariamagdal
  order: 2
type: "akathist"
---

## І҆́косъ а҃:

<red>А҆́</red>гг҃лѡвъ творе́цъ и҆ гдⷭ҇ь си́лъ, пред̾ꙋвѣ́дѣвый бл҃го́е произволе́нїе твоѐ, ст҃а́ѧ мѷроно́сице, ѿ гра́да магда́лы и҆збра̀ тѧ̀, свободи́въ ѿ дїа́вольскїѧ сѣ́ти: ты́ же по си́хъ вѣ́рнаѧ слꙋжи́тельница гдⷭ҇ви ꙗ҆ви́ласѧ є҆сѝ, ревнꙋ́ющи ѡ҆ прославле́нїи є҆гѡ̀ житїе́мъ и҆ слꙋже́нїемъ. Мы́ же, чꙋдѧ́щесѧ таково́мꙋ ѡ҆ тебѣ̀ бж҃їю смотре́нїю, во ѹ҆миле́нїи серде́цъ зове́мъ тѝ:

<red>Р</red>а́дꙋйсѧ, ѿ сн҃а бж҃їѧ и҆з̾ тьмы̀ дїа́вольскїѧ въ чꙋ́дный свѣ́тъ є҆гѡ̀ призва́ннаѧ: ра́дꙋйсѧ, тогѡ̀ бл҃года́тїю тѣ́ломъ и҆ дꙋ́хомъ до конца̀ чиста̀ пребы́вшаѧ. Ра́дꙋйсѧ, съ чистото́ю се́рдца и҆ нищетꙋ̀ дꙋхо́внꙋю до конца̀ сохрани́вшаѧ: ра́дꙋйсѧ, пе́рвѣе всѣ́хъ воскрⷭ҇шаго хрⷭ҇та̀ ѹ҆зрѣ́ти сподо́бившаѧсѧ. Ра́дꙋйсѧ, си́лꙋ вра́жїю до́брѣ побѣди́вшаѧ: ра́дꙋйсѧ, крѣ́пкою вѣ́рою и҆ те́плою любо́вїю ко хрⷭ҇тꙋ̀ бг҃ꙋ просїѧ́вшаѧ. Ра́дꙋйсѧ, всѣ́мъ се́рдцемъ сп҃са хрⷭ҇та̀ возлюби́вшаѧ: ра́дꙋйсѧ, вѣ́рнѡ томꙋ̀ да́же до сме́рти послꙋжи́вшаѧ. Ра́дꙋйсѧ, дꙋше́ю твое́ю бл҃года́тнѡ ѡ҆бнови́вшаѧсѧ: ра́дꙋйсѧ, про́повѣдь є҆ѵⷢ҇лїѧ въ сокро́вище се́рдца своегѡ̀ вмѣсти́вшаѧ. Ра́дꙋйсѧ, про́повѣдь воскрⷭ҇нїѧ а҆пⷭ҇лѡмъ возвѣсти́вшаѧ: ра́дꙋйсѧ, а҆́гг҃льскою бесѣ́дою почте́ннаѧ.

<red>Р</red>а́дꙋйсѧ, ст҃а́ѧ равноапⷭ҇льнаѧ марі́е магдали́но, па́че всѣ́хъ бла̑гъ сладча́йшаго гдⷭ҇а і҆и҃са возлюби́вшаѧ.
