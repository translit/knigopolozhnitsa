---
title: "Мл҃тва в҃"
navigation:
  key: akathists-mariamagdal-27
  title: "Мл҃тва в҃"
  parent: akathists-mariamagdal
  order: 27
type: "akathist"
---

## Мл҃тва в҃:

<versal>Ѽ</versal> ст҃а́ѧ мѷроно́сице, равноапⷭ҇льнаѧ магдали́но марі́е! Ты те́плою любо́вїю свое́ю ко хрⷭ҇тꙋ̀ бг҃ꙋ попра́ла є҆сѝ ѕлы̑ѧ кѡ́зни вра̑жїѧ и҆ ѡ҆брѣла̀ є҆сѝ безцѣ́нный би́серъ хрⷭ҇та̀ и҆ дости́гла є҆сѝ црⷭ҇тва нбⷭ҇нагѡ. Сегѡ̀ ра́ди къ тебѣ̀ припа́даю и҆ ѹ҆миле́нною дꙋше́ю и҆ сокрꙋше́ннымъ се́рдцемъ вопїю́ ти а҆́зъ недосто́йный: при́зри съ высоты̀ нбⷭ҇ныѧ на мѧ̀, бори́маго грѣхо́вными и҆скꙋше́нїѧми: ви́ждь, ко́ль мно́гими грѣхи̑ и҆ бѣды̑ на всѧ́къ де́нь вра́гъ запина́етъ мѧ̀, и҆ща̀ моеѧ̀ поги́бели. Сла́внаѧ и҆ всехва́льнаѧ ѹ҆чени́це хрⷭ҇то́ва, марі́е! Ѹ҆молѝ возлю́бленнаго тобо́ю и҆ возлюби́вшаго тѧ̀ хрⷭ҇та̀ бг҃а, да пода́стъ мѝ ѡ҆ставле́нїе мно́гихъ мои́хъ прегрѣше́нїй, ѹ҆крѣпи́тъ мѧ̀ бл҃года́тїю свое́ю тре́звеннѡ и҆ бо́дреннѡ ше́ствовати пꙋте́мъ ст҃ы́хъ за́повѣдей є҆гѡ̀ и҆ да содѣ́лаетъ мѧ̀ бл҃гоꙋха́ннымъ хра́момъ дх҃а ст҃а́гѡ: да та́кѡ въ мі́рѣ непосты́днѡ сконча́ю многотрꙋ́дное житїѐ моѐ на землѝ и҆ вселю́сѧ во свѣ̑тлыѧ и҆ бл҃жє́нныѧ ѻ҆би́тєли раѧ̀ нбⷭ҇нагѡ, и҆дѣ́же ты̀ со всѣ́ми ст҃ы́ми вы́нꙋ ра́достнѡ славосло́виши є҆диносꙋ́щнꙋю трⷪ҇цꙋ, ѻ҆ц҃а̀, сн҃а и҆ дх҃а всест҃а́го. <red>А҆</red>ми́нь.

{% illustration "small-ornaments/medallion-lukovich", "small" %}
