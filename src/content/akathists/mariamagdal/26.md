---
title: "Мл҃тва а҃"
navigation:
  key: akathists-mariamagdal-26
  title: "Мл҃тва а҃"
  parent: akathists-mariamagdal
  order: 26
type: "akathist"
---

## Мл҃тва а҃:

<versal>Ѽ</versal> ст҃а́ѧ мѷроно́сице и҆ всехва́льнаѧ равноапⷭ҇льнаѧ хрⷭ҇то́ва ѹ҆чени́це магдали́но марі́е! Къ тебѣ̀, ꙗ҆́кѡ вѣ́рнѣй и҆ мо́щнѣй ѡ҆ на́съ къ бг҃ꙋ хода́таицѣ, грѣ́шнїи и҆ недосто́йнїи ны́нѣ ѹ҆се́рднѡ прибѣга́емъ и҆ въ сокрꙋше́нїи серде́цъ на́шихъ мо́лимсѧ. Ты̀ въ житїѝ свое́мъ стра̑шныѧ кѡ́зни бѣсѡ́вскїѧ и҆спыта́ла є҆сѝ, но бл҃года́тїю хрⷭ҇то́вою ꙗ҆́внѡ тѣ́хъ свободи́ласѧ є҆сѝ: и҆ на́съ мл҃твами твои́ми ѿ сѣ́ти бѣсо́вскїѧ и҆зба́ви, да вы́нꙋ, во все́мъ житїѝ на́шемъ дѣ́ломъ, сло́вомъ, мы́слїю и҆ та́йными помышле́нїѧми серде́цъ на́шихъ вѣ́рнѡ послꙋ́жимъ є҆ди́номꙋ ст҃о́мꙋ влⷣце бг҃ꙋ, ꙗ҆́коже томꙋ̀ ѡ҆бѣща́лисѧ є҆смы̀. Ты̀ па́че всѣ́хъ бл҃гъ земны́хъ сладча́йшаго гдⷭ҇а і҆и҃са возлюби́ла є҆сѝ и҆ томꙋ̀ чрез̾ всѐ житїѐ до́брѣ послѣ́довала є҆сѝ, бжⷭ҇твенными ѹ҆чє́нїи є҆гѡ̀ и҆ бл҃года́тїю не то́кмѡ свою̀ дꙋ́шꙋ пита́ющи, но и҆ мно́жество люде́й ѿ тьмы̀ ꙗ҆зы́ческїѧ ко хрⷭ҇та̀ чꙋ́дномꙋ свѣ́тꙋ приводѧ́щи: то вѣ́дꙋще про́симъ тѧ̀: и҆спросѝ на́мъ ѹ҆ хрⷭ҇та̀ бг҃а бл҃года́ть просвѣща́ющꙋю и҆ ѡ҆сщ҃а́ющꙋю, да є҆́ю ѡ҆сѣнѧ́еми, преꙋспѣва́емъ въ вѣ́рѣ и҆ бл҃гоче́стїи, въ по́двизѣхъ любвѐ и҆ самоѿверже́нїѧ, да нелѣ́ностнѡ тщи́мсѧ слꙋжи́ти бли̑жнимъ въ и҆́хъ нꙋ́ждахъ дꙋхо́вныхъ и҆ тѣле́сныхъ, па́мѧтꙋюще примѣ́ръ твоегѡ̀ чл҃вѣколю́бїѧ. Ты̀, ст҃а́ѧ марі́е, бо́дреннѡ бл҃года́тїю бж҃їею протекла̀ є҆сѝ житїѐ на землѝ и҆ ми́рнѡ ѿшла̀ є҆сѝ во ѻ҆би́тєли нбⷭ҇ныѧ: молѝ хрⷭ҇та̀ сп҃са, да мл҃твами твои́ми сподо́битъ на́съ непреткнове́ннѡ соверши́ти стра́нствїе на́ше въ се́й ю҆до́ли пла́ча и҆ въ ми́рѣ и҆ покаѧ́нїи сконча́ти живо́тъ на́шъ, да та́кѡ и҆ въ ст҃ости на землѝ пожи́вше, вѣ́чныѧ бл҃же́нныѧ жи́зни на нб҃сѝ сподо́бимсѧ и҆ та́мѡ съ тобо́ю и҆ всѣ́ми ст҃ы́ми вкꙋ́пѣ вы́нꙋ восхва́лимъ трⷪ҇цꙋ нераздѣ́льнꙋю, воспои́мъ є҆ди́но бжⷭ҇тво̀, ѻ҆тца̀ и҆ сн҃а и҆ дх҃а всест҃а́го во вѣ́ки вѣкѡ́въ. <red>А҆</red>ми́нь.
