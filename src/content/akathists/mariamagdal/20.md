---
title: "І҆́косъ і҃"
navigation:
  key: akathists-mariamagdal-20
  title: "І҆́косъ і҃"
  parent: akathists-mariamagdal
  order: 20
type: "akathist"
---

## І҆́косъ і҃:

<red>С</red>тѣны̀ ка́менныѧ твердѣ́е бы́сть любо́вь твоѧ̀ къ возлю́бльшемꙋ тѧ̀ хрⷭ҇тꙋ̀, мѷроно́сице сла́внаѧ магдали́но марі́е. Тѣ́мже є҆ди́на ви́дѣла є҆сѝ пре́жде и҆нѣ́хъ живота̀ на́шего, и҆з̾ гро́ба возста́вша: вертогра́дарѧ же тогѡ̀ непщева́ла є҆сѝ бы́ти и҆ вопїѧ́ла є҆сѝ томꙋ̀, забы́вши є҆стества̀ не́мощь: а҆́ще ты́ є҆си взѧ́лъ є҆го̀, повѣ́ждь мѝ, гдѣ̀ є҆сѝ положи́лъ є҆го̀, и҆ а҆́зъ возьмꙋ̀ є҆го̀. Но сла́достный тогѡ̀ гла́съ показа̀ тѝ ѹ҆ч҃тлѧ, на́съ же глаша́ти наꙋчѝ тебѣ̀ си́це:

<red>Р</red>а́дꙋйсѧ, и҆́стиннаго вертогра́дарѧ воскрⷭ҇ша пе́рвѣе и҆́нѣхъ ѹ҆зрѣ́вшаѧ: ра́дꙋйсѧ, въ вертогра́дѣ нбⷭ҇нѣмъ водвори́вшаѧсѧ. Ра́дꙋйсѧ, гро́здїемъ бж҃їѧ бл҃года́ти ны́нѣ вы́нꙋ пита́ющаѧсѧ: ра́дꙋйсѧ, вїно́мъ ра́йскихъ ра́достей веселѧ́щаѧсѧ. Ра́дꙋйсѧ, ꙗ҆́кѡ твоѧ̀ любо́вь къ бг҃ꙋ є҆стество̀ побѣди́ла є҆́сть: ра́дꙋйсѧ, ꙗ҆́кѡ та́ѧ и҆ на́съ ре́вности бж҃їей наꙋчи́ла є҆́сть. Ра́дꙋйсѧ, и҆з̾ ѹ҆́стъ хрⷭ҇то́выхъ вѣща́нїе воскрⷭ҇нїѧ пе́рвѣе прїе́мшаѧ: ра́дꙋйсѧ, а҆пⷭ҇лѡмъ глаго́лы ра́дости пе́рвѣе возвѣсти́вшаѧ. Ра́дꙋйсѧ, вѣ́чнꙋю ра́дость на нб҃сѝ ѡ҆брѣ́тшаѧ: ра́дꙋйсѧ, ꙗ҆́кѡ ты̀ и҆ на́съ къ то́й ра́дости тобо́ю зове́ши. Ра́дꙋйсѧ, ꙗ҆́кѡ ѡ҆ се́мъ ѡ҆ на́съ къ бг҃ꙋ вы́нꙋ хода́тайствꙋеши: ра́дꙋйсѧ, ꙗ҆́кѡ томꙋ̀ мл҃твы ѡ҆ на́съ те́плѣ прино́сиши.

<red>Р</red>а́дꙋйсѧ, ст҃а́ѧ равноапⷭ҇льнаѧ марі́е магдали́но, па́че всѣ́хъ бла̑гъ сладча́йшаго гдⷭ҇а і҆и҃са возлюби́вшаѧ.
