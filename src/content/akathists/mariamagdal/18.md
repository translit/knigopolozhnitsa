---
title: "І҆́косъ ѳ҃"
navigation:
  key: akathists-mariamagdal-18
  title: "І҆́косъ ѳ҃"
  parent: akathists-mariamagdal
  order: 18
type: "akathist"
---

## І҆́косъ ѳ҃:

<red>В</red>ѣті́й многовѣща́нныхъ ѧ҆зы́ки не довлѣ́ютъ досто́йнѡ и҆зрещѝ вели́кꙋю ско́рбь твою̀, сла́внаѧ марі́е, є҆гда̀ стоѧ́ла є҆сѝ внѣ̀ гро́ба пла́чꙋщи. Кто́ бо возмо́жетъ рещѝ болѣ́знь дꙋшѝ твоеѧ̀, є҆гда̀ не ѡ҆брѣла̀ є҆сѝ во гро́бѣ па́че жи́зни своеѧ̀ возлю́бленнагѡ тѝ гдⷭ҇а; приско́рбное се́рдце твоѐ не возмо́же внима́ти ѹ҆тѣше́нїю а҆́гг҃лѡвъ свѣ́тлыхъ. Сицевꙋ́ю ско́рбь твою̀ со ѹ҆миле́нїемъ воспомина́юще, воспѣва́емъ тѝ такова̑ѧ:

<red>Р</red>а́дꙋйсѧ, ви́дѣти хрⷭ҇та̀ і҆и҃са въ пеще́рꙋ прини́кшаѧ: ра́дꙋйсѧ, ны́нѣ того̀ на прⷭ҇то́лѣ сла́вы сѣдѧ́ща зрѧ́щаѧ. Ра́дꙋйсѧ, свѣ́тлыхъ небожи́телей є҆щѐ сꙋ́щи на землѝ ѹ҆зрѣ́вшаѧ: ра́дꙋйсѧ, ѿ тѣ́хъ гла́съ ра́дости воскрⷭ҇нїѧ хрⷭ҇то́ва прїи́мшаѧ. Ра́дꙋйсѧ, ꙗ҆́кѡ ты̀ съ ни́ми ны́нѣ при́снѡ ра́дꙋешисѧ: ра́дꙋйсѧ, любо́вїю мѵ́ро хрⷭ҇тꙋ̀ прине́сшаѧ. Ра́дꙋйсѧ, во бл҃гоꙋха́ющꙋю мѵ́ра хрⷭ҇то́ва воню̀ сла́дце прите́кшаѧ: ра́дꙋйсѧ, ѿве́ргшаѧ ра́достей мі́ра грѣхо́внагѡ го́речь. Ра́дꙋйсѧ, возлюби́вшаѧ нбⷭ҇нꙋю і҆и҃совꙋ сла́дость: ра́дꙋйсѧ, до́браѧ лѣ́торасле са́да і҆и҃сова. Ра́дꙋйсѧ, бл҃гопло́днаѧ лозо̀ вертогра́да бж҃їѧ: ра́дꙋйсѧ, преꙋкраше́нный хра́мъ дх҃а всест҃а́гѡ ꙗ҆́вльшаѧсѧ.

<red>Р</red>а́дꙋйсѧ, ст҃а́ѧ равноапⷭ҇льнаѧ марі́е магдали́но, па́че всѣ́хъ бла̑гъ сладча́йшаго гдⷭ҇а і҆и҃са возлюби́вшаѧ.
