---
title: "І҆́косъ і҃"
navigation:
  key: akathists-andrejfirst-20
  title: "І҆́косъ і҃"
  parent: akathists-andrejfirst
  order: 20
type: "akathist"
---

## І҆́косъ і҃:

<red>В</red>сю́дꙋ и҆́менемъ гдⷭ҇а і҆и҃са болѧ́щїѧ и҆сцѣлѧ́ѧ, ме́ртвыѧ воскреша́ѧ, бѣ́сы и҆згонѧ́ѧ, и҆ во па́трахъ предсме́ртнꙋю про́повѣдь твою̀ чꙋдеса́ми ѹ҆тверди́лъ є҆сѝ, а҆пⷭ҇ле хрⷭ҇то́въ, и҆ а҆нѳѷпа́та ле́звїѧ ѡ҆брати́лъ є҆сѝ къ позна́нїю и҆́стины, є҆гда̀ противле́нїѧ ра́ди ꙗ҆́звою пораже́нъ бы́въ, тобо́ю ѿ ѻ҆дра̀ болѣ́зни воздви́женъ бы́сть, лю́дїе же всѝ, ви́дѣвше въ тебѣ̀ си́лꙋ бж҃їю, і҆́дѡлы своѧ̀ сокрꙋши́ша, посе́мъ и҆ гдⷭ҇ь ꙗ҆ви́сѧ тебѣ̀, ꙗ҆́кѡже па́ѵлꙋ и҆ногда̀ въ корі́нѳѣ, и҆ повелѣ̀ взѧ́ти а҆пⷭ҇лъ тво́й, назна́меновавъ си́мъ твоѐ въ па́трахъ, є҆гѡ̀ ра́ди, страда́нїе. Тѣ́мже и҆ мы̀, дивѧ́щесѧ ве́лїей бл҃года́ти въ тебѣ̀, бл҃гоговѣ́йнѡ взыва́емъ:

<red>Р</red>а́дꙋйсѧ, ве́лїѧ бг҃а всемогꙋ́щагѡ си́ло. Ра́дꙋйсѧ, многоцѣ́нное чꙋде́съ сокро́вище. Ра́дꙋйсѧ, дре́внихъ па́тръ просвѣще́нїе и҆ ѹ҆краше́нїе. Ра́дꙋйсѧ, невѣ́рїе а҆нѳѷпа́та въ вѣ́рꙋ премѣни́вый. Ра́дꙋйсѧ, ꙗ҆́кѡ та́мѡ па́ки ꙗ҆ви́сѧ тебѣ̀ гдⷭ҇ь, на по́двигъ а҆пⷭ҇лный тѧ̀ призва́вый. Ра́дꙋйсѧ, ꙗ҆́кѡ ѹ҆гото́васѧ тебѣ̀ вѣне́цъ пра́вды.

<red>Р</red>а́дꙋйсѧ, а҆́ндре́е, а҆пⷭ҇ле хрⷭ҇то́въ первозва́нный.
