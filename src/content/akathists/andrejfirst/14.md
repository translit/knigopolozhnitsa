---
title: "І҆́косъ з҃"
navigation:
  key: akathists-andrejfirst-14
  title: "І҆́косъ з҃"
  parent: akathists-andrejfirst
  order: 14
type: "akathist"
---

## І҆́косъ з҃:

<red>Ѿ</red> свѣтоно́сныѧ зарѝ, первозва́ннагѡ а҆пⷭ҇ла, свѣ́тъ бг҃овѣ́дѣнїѧ воспрїи́мши, ст҃а́ѧ ѻ҆́льга возсїѧ̀ рѡссі́йстѣй землѝ ꙗ҆́кѡ денни́ца на́шегѡ сп҃се́нїѧ, возводѧ̀ вслѣ́дъ себѣ̀, ꙗ҆́кѡ свѣтоза́рное свѣти́ло, внꙋ́ка своегѡ̀ влади́мїра, просвѣти́телѧ всеѧ̀ полꙋ́нощныѧ страны̀. Тѣ́мже и҆ мы̀, возве́дше ѻ҆́чи на́ша къ тебѣ̀, а҆ндре́е бг҃омꙋ́дре, ꙗ҆́кѡ къ нача́льномꙋ бл҃говѣ́стникꙋ на́шегѡ сп҃се́нїѧ, восписꙋ́емъ тѝ похва́льнаѧ сїѧ̀:

<red>Р</red>а́дꙋйсѧ, ꙗ҆́кѡ денни́цѣ на́шегѡ сп҃се́нїѧ, ѻ҆́льзѣ ст҃ѣ́й, свѣ́та бжⷭ҇твеннагѡ позна́нїе дарова́сѧ. Ра́дꙋйсѧ, ꙗ҆́кѡ бл҃говѣ́рїю є҆ѧ̀ хрⷭ҇то́во црⷭ҇твїе ѿве́рзесѧ. Ра́дꙋйсѧ, ꙗ҆́кѡ бл҃гослове́нїемъ твои́мъ пресла́вное свѣти́ло ѿ сеѧ̀ денни́цы на́мъ произы́де. Ра́дꙋйсѧ, ꙗ҆́кѡ по твоемꙋ̀ предвозвѣ́стїю а҆пⷭ҇льскомꙋ равноапⷭ҇тольный кнѧ́зь на́мъ ꙗ҆ви́сѧ. Ра́дꙋйсѧ, ꙗ҆́кѡ тобо́ю ст҃а́гѡ влади́мїра ца́рствїе земно́е къ нбⷭ҇номꙋ прїѡбщи́сѧ. Ра́дꙋйсѧ, ꙗ҆́кѡ днѣ́пръ и҆ поча́йна, рѣ́ки кі́евскїѧ, сп҃си́тельною кꙋпѣ́лїю на́мъ бы́ша.

<red>Р</red>а́дꙋйсѧ, а҆ндре́е, а҆пⷭ҇ле хрⷭ҇то́въ первозва́нный.
