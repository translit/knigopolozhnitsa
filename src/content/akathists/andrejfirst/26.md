---
title: "Мл҃тва"
navigation:
  key: akathists-andrejfirst-26
  title: "Мл҃тва"
  parent: akathists-andrejfirst
  order: 26
type: "akathist"
---

## Мл҃тва:

<versal>П</versal>ервозва́нне а҆пⷭ҇ле бг҃а и҆ сп҃са на́шегѡ і҆и҃са хрⷭ҇та̀, цр҃кве послѣ́дователю верхо́вный, всехва́льне а҆́ндре́е. Сла́вимъ и҆, велича́емъ а҆пⷭ҇льскїѧ трꙋды̀ твоѧ̀, сла́дцѣ помина́емъ твоѐ бл҃гослове́нное къ на́мъ прише́ствїе, ѹ҆бл҃жа́емъ чтⷭ҇на́ѧ страда́нїѧ твоѧ̀, ꙗ҆́же за хрⷭ҇та̀ претерпѣ́лъ є҆сѝ, лобыза́емъ сщ҃е́нныѧ мо́щи твоѧ̀, чти́мъ ст҃ꙋ́ю па́мѧть твою̀ и҆ вѣ́рꙋемъ, ꙗ҆́кѡ жи́въ гдⷭ҇ь, жива̀ же и҆ дꙋша̀ твоѧ̀ и҆ съ ни́мъ во вѣ́ки пребыва́еши на нб҃сѝ, и҆дѣ́же и҆ лю́биши ны̀ то́южде любо́вїю, є҆́юже возлюби́лъ є҆сѝ на́съ, є҆гда̀ дх҃омъ ст҃ы́мъ прозрѣ́лъ є҆сѝ на́ше, є҆́же ко хрⷭ҇тꙋ̀ ѡ҆браще́нїе, и҆ не то́чїю лю́биши, но и҆ мо́лиши ѡ҆ на́съ бг҃а, зрѧ̀ во свѣ́тѣ є҆гѡ̀ всѧ̑ нꙋ́жды на́ша. Та́кѡ вѣ́рꙋемъ и҆ та́кѡ сїю̀ вѣ̑рꙋ на̑шꙋ и҆сповѣ́дꙋемъ во хра́мѣ, и҆́же во и҆́мѧ твоѐ, ст҃ы́й а҆́ндре́е, пресла́внѡ созда́сѧ, и҆дѣ́же ст҃ы́ѧ мо́щи твоѧ̀ почива́ютъ: вѣ́рꙋюще же, про́симъ и҆ мо́лимъ гдⷭ҇а и҆ бг҃а и҆ сп҃са на́шегѡ і҆и҃са хрⷭ҇та̀, да мл҃твами твои́ми, ꙗ҆́же при́снѡ послꙋ́шаетъ и҆ прїе́млетъ, пода́стъ на́мъ всѧ̑ потре́бнаѧ ко сп҃се́нїю на́съ грѣ́шныхъ: да ꙗ҆́коже ты̀ а҆́бїе по гла́сꙋ гдⷭ҇а, ѡ҆ста́вль мре́жи своѧ̀, неꙋкло́ннѡ є҆мꙋ̀ послѣ́довалъ є҆сѝ, си́це и҆ кі́йждо ѿ на́съ да и҆́щетъ не свои́хъ сѝ, но є҆́же къ созида́нїю бли́жнѧгѡ и҆ ѡ҆ го́рнемъ зва́нїи да помышлѧ́етъ. И҆мꙋ́ще же тѧ̀ предста́телѧ и҆ мл҃твенника ѡ҆ на́съ, ѹ҆пова́емъ, ꙗ҆́кѡ мл҃тва твоѧ̀ мно́гѡ мо́жетъ пред̾ гдⷭ҇емъ и҆ сп҃си́телемъ на́шимъ і҆и҃сомъ хрⷭ҇то́мъ, є҆мꙋ́же подоба́етъ всѧ́каѧ сла́ва, че́сть и҆ поклоне́нїе со ѻ҆ц҃е́мъ и҆ ст҃ы́мъ дх҃омъ во вѣ́ки вѣкѡ́въ. <red>А҆</red>ми́нь.

{% illustration "small-ornaments/ornament-from-12th-century-armenian-gospel-crider", "small" %}
