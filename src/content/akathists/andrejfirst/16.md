---
title: "І҆́косъ и҃"
navigation:
  key: akathists-andrejfirst-16
  title: "І҆́косъ и҃"
  parent: akathists-andrejfirst
  order: 16
type: "akathist"
---

## І҆́косъ и҃:

<red>Н</red>е то́чїю рꙋ́си є҆ди́ныѧ бы́лъ є҆сѝ сп҃се́нїѧ провозвѣ́стникъ, первозва́нный а҆пⷭ҇ле хрⷭ҇то́въ, но и҆ всѧ̀ слове́нскаѧ племена̀, ꙗ҆́коже ко́кошъ, птенцы̀ своѧ̀ под̾ крилѣ̀ собира́ѧй, приве́лъ є҆сѝ ѧ҆̀ ко хрⷭ҇тꙋ̀: ты́ бо ѿ херсо́ниса во мра́къ полꙋ́нощныѧ страны̀ прозира́ѧ, сꙋ́щимъ та́мѡ лю́демъ, да бж҃їю наꙋча́тсѧ сло́вꙋ, премꙋ́дрыѧ ѹ҆чи́тели, кѷрі́лла и҆ меѳо́дїѧ, про́повѣдїю твое́ю за мно́гїѧ вѣ́ки предꙋгото́валъ є҆сѝ: мы́ же, а҆́ки ѹ҆ста́ми си́хъ просвѣти́телей на́шихъ, велегла́снѡ вопїе́мъ тѝ:

<red>Р</red>а́дꙋйсѧ, слове́нскаѧ племена̀ и҆сконѝ бл҃гослови́вый. Ра́дꙋйсѧ, сло́во и҆́хъ разꙋ́мное сло́вомъ бж҃їимъ ѹ҆мꙋдри́вый. Ра́дꙋйсѧ, ꙗ҆́кѡ глаго́лꙋ бж҃їю послꙋшли́вїи, цр҃квѣ ча́да слове́снаѧ бы́ша. Ра́дꙋйсѧ, ꙗ҆́кѡ въ херсо́нисѣ, и҆дѣ́же проповѣ́далъ є҆сѝ, пе́рваѧ рꙋ́сскаѧ пи́смена кѷрі́ллъ ст҃ы́й ѡ҆брѣ́те и҆ прїѧ́тъ ѧ҆̀. Ра́дꙋйсѧ, ꙗ҆́кѡ тѣ́ми а҆́лфꙋ и҆ ѻ҆ме́гꙋ, нача́токъ и҆ коне́цъ, хрⷭ҇та̀ бж҃їю премꙋ́дрость возвѣсти́лъ є҆сѝ и҆́мъ. Ра́дꙋйсѧ, ꙗ҆́кѡ и҆ всѧ̀ бг҃одꙋхнове́ннаѧ писа́нїѧ ѹ҆чи́телїе сїѝ на ꙗ҆зы́къ слове́нскъ на́мъ преложи́ша.

<red>Р</red>а́дꙋйсѧ, а҆́ндре́е, а҆пⷭ҇ле хрⷭ҇то́въ первозва́нный.
