---
title: "І҆́косъ ѕ҃"
navigation:
  key: akathists-andrejfirst-12
  title: "І҆́косъ ѕ҃"
  parent: akathists-andrejfirst
  order: 12
type: "akathist"
---

## І҆́косъ ѕ҃:

<red>Н</red>а горѣ̀ є҆леѡ́нстѣй бжⷭ҇твеннагѡ ѹ҆чи́телѧ твоегѡ̀ и҆ногда̀ со про́чими а҆пⷭ҇лы вопроси́лъ є҆сѝ, а҆́ндре́е: рцы̀ на́мъ, что̀ є҆́сть зна́менїе прише́ствїѧ твоегѡ̀; на гора́хъ же кі́евскихъ, ꙗ҆́кѡ ѻ҆́рганъ сы́й бл҃года́ти дх҃а ст҃а́гѡ, ты̀ предвозвѣсти́лъ є҆сѝ грѧдꙋ́щꙋю сла́вꙋ мѣ́ста сегѡ̀: мы́ же, предрече́нныѧ на́мъ млⷭ҇ти сеѧ̀ сподо́бльшесѧ, ѹ҆миле́ннѡ взыва́емъ тѝ:

<red>Р</red>а́дꙋйсѧ, ꙗ҆́кѡ съ горы̀ сїѡ́на зако́нъ на́мъ є҆ѵⷢ҇льскїй прине́слъ є҆сѝ. Ра́дꙋйсѧ, ꙗ҆́кѡ по вода́мъ ворисѳе́на а҆пⷭ҇лъ бж҃їй къ на́мъ восте́клъ є҆сѝ. Ра́дꙋйсѧ, бл҃года́ть і҆ѻрда́новꙋ, креще́нїѧ на́шегѡ ра́ди, рѣцѣ̀ се́й дарова́вый. Ра́дꙋйсѧ, на гора́хъ кі́евскихъ крⷭ҇тъ на́шегѡ сп҃се́нїѧ водрꙋзи́вый. Ра́дꙋйсѧ, и҆́мже ѻ҆би́льное и҆злїѧ́нїе бл҃года́ти бж҃їей здѣ̀ предрече́сѧ. Ра́дꙋйсѧ, и҆́мже бытїѐ гра́да вели́ка и҆ церкве́й мно́гихъ здѣ̀ предвозвѣсти́сѧ.

<red>Р</red>а́дꙋйсѧ, а҆́ндре́е, а҆пⷭ҇ле хрⷭ҇то́въ первозва́нный.
