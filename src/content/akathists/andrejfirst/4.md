---
title: "І҆́косъ в҃"
navigation:
  key: akathists-andrejfirst-4
  title: "І҆́косъ в҃"
  parent: akathists-andrejfirst
  order: 4
type: "akathist"
---

## І҆́косъ в҃:

<red>П</red>рови́дѧ въ тебѣ̀, ст҃ы́й а҆́ндре́е, вѣ́ры и҆ любвѐ пла́мень, гдⷭ҇ь па́ки тѧ̀ ѡ҆брѣ́те на мо́рѣ геннисаре́тстѣ, ꙗ҆́кѡ ры́барѧ, кꙋ́пнѡ съ бра́томъ твои́мъ, вмета́юща мре́жи во глꙋбинꙋ̀, и҆ речѐ ва́ма: грѧди́та по мнѣ̀, и҆ а҆́зъ сотворю̀ вы̀ ловца̑ чл҃вѣ́кѡмъ. Ты́ же а҆́бїе послѣ́довалъ є҆сѝ є҆мꙋ̀ и҆ бг҃одꙋхнове́ннымъ сло́вомъ, ꙗ҆́кѡ мре́жею, чл҃вѣ́ки ѹ҆лови́лъ є҆сѝ хрⷭ҇тꙋ̀, съ ни́миже и҆ мы̀, ѹ҆ловле́ннїи тобо́ю во сп҃се́нїе, вѣща́емъ тѝ:

<red>Р</red>а́дꙋйсѧ, ꙗ҆́кѡ ѿ самогѡ̀ гдⷭ҇а лови́твѣ дꙋхо́внѣй наꙋчи́лсѧ є҆сѝ. Ра́дꙋйсѧ, ꙗ҆́кѡ на то́мъ же мо́рѣ съ про́чими а҆пⷭ҇лы ѡ҆бꙋрева́емь бы́въ, вѣ́рою спа́слсѧ є҆сѝ въ гдⷭ҇а, запреща́ющагѡ вѣ́тромъ и҆ мо́рю. Ра́дꙋйсѧ, стѧжа́вый ве́лїю вѣ́рꙋ, є҆гда̀ ви́дѣлъ є҆сѝ пречꙋ́дное насыще́нїе пѧтѝ ты́сѧщъ пѧтїю̀ хлѣ́бами. Ра́дꙋйсѧ, да́ръ прїѧ́вый ѿ гдⷭ҇а цѣли́ти всѧ́къ недꙋ́гъ и҆ всѧ́кꙋ болѣ́знь. Ра́дꙋйсѧ, ꙗ҆́кѡ гла́съ съ нб҃сѐ слы́шанъ бы́сть є҆́ллинѡмъ, хрⷭ҇та̀ тобо́ю ѹ҆зрѣ́вшимъ. Ра́дꙋйсѧ, ꙗ҆́кѡ на горѣ̀ є҆леѡ́нстѣй ѿкрове́на бы́ша и҆ тебѣ̀ грѧдꙋ́щаѧ при кончи́нѣ мі́ра.

<red>Р</red>а́дꙋйсѧ, а҆́ндре́е, а҆пⷭ҇ле хрⷭ҇то́въ первозва́нный.
