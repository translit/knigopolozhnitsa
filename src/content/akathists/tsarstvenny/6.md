---
title: "І҆́косъ г҃"
navigation:
  key: akathists-tsarstvenny-6
  title: "І҆́косъ г҃"
  parent: akathists-tsarstvenny
  order: 6
type: "akathist"
---

## І҆́косъ г҃:

<red>И҆</red>мѣ́ѧ сꙋгꙋ̑быѧ застꙋ́пники и҆ покрови́тєли въ рожде́нїи твое́мъ, і҆́ѡва многострада́льнагѡ и҆ нїкола́а чꙋдотво́рца, держа́вный стрⷭ҇тоте́рпче, добродѣ́телемъ тѣ́хъ послѣ́довалъ є҆сѝ. Мы́ же дивѧ́щесѧ промышле́нїю творца̀, во ст҃ы́хъ си́хъ ѻ҆́бразъ бл҃гоче́стїѧ ѹ҆каза́вшагѡ тѝ, бл҃гоговѣ́йнѣ воспѣва́емъ си́це:

<red>Р</red>а́дꙋйсѧ, въ мл҃твахъ ст҃и́телѧ мѵ́ръ лѷкі́йскихъ при́снѡ призыва́ѧй ра́дꙋйсѧ, по́мощїю тогѡ̀ рѡссі́йскꙋю держа́вꙋ пра́веднѡ ѡ҆кормлѧ́ѧй. Ра́дꙋйсѧ, ѻ҆́бразомъ кро́тости томꙋ̀ ѹ҆подо́бивыйсѧ. Ра́дꙋйсѧ, млрⷭ҇дїе мно́гое, ꙗ҆́коже ѻ҆́ный, ꙗ҆ви́вый. Ра́дꙋйсѧ, терпѣ́нїе і҆́ѡвле въ се́рдцѣ твое́мъ и҆мѣ́вый. Ра́дꙋйсѧ, вѣ́рность бг҃ꙋ въ житїѝ твое́мъ до конца̀ сохрани́вый. Ра́дꙋйсѧ, въ тѧ́жкихъ бѣда́хъ, ꙗ҆́коже ѻ҆́ный, бл҃годаре́нїе бг҃ꙋ приноси́вый. Ра́дꙋйсѧ, всѧ̑ находѧ̑щаѧ на тѧ̀ со смире́нїемъ прїе́мый.

<red>Р</red>а́дꙋйтесѧ, ца́рственнїи стрⷭ҇тоте́рпцы, землѝ рѡссі́йскїѧ храни́телїе и҆ мл҃твєнницы.
