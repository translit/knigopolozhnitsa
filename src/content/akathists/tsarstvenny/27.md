---
title: "Мл҃тва, стрⷭ҇тоте́рпцꙋ царю̀ нїкола́ю"
navigation:
  key: akathists-tsarstvenny-27
  title: "Мл҃тва, стрⷭ҇тоте́рпцꙋ царю̀ нїкола́ю"
  parent: akathists-tsarstvenny
  order: 27
type: "akathist"
---

## Мл҃тва, стрⷭ҇тоте́рпцꙋ царю̀ нїкола́ю:

<versal>Ѽ</versal> ст҃ы́й стрⷭ҇тоте́рпче, царю̀ мч҃нче нїко́лае. Гдⷭ҇ь тѧ̀ и҆збра̀ пома́занника своего̀, во є҆́же млⷭ҇тивнѡ и҆ пра́вѡ сꙋди́ти лю́демъ твои̑мъ, и҆ храни́телемъ цр҃кве правосла́вныѧ бы́ти. сегѡ̀ ра́ди со стра́хомъ бж҃їимъ ца́рское слꙋже́нїе и҆ ѡ҆ дꙋша́хъ попече́нїе соверша́лъ є҆сѝ. Гдⷭ҇ь же и҆спытꙋ́ѧ тѧ̀, ꙗ҆́кѡ і҆́ѡва многострада́льнаго, попꙋстѝ тебѣ̀ поношє́нїѧ, скѡ́рби гѡ́рькїѧ, и҆змѣ́нꙋ, преда́тельство, бли́жнихъ ѿчꙋжде́нїе и҆ въ дꙋше́вныхъ мꙋ́кахъ земна́гѡ ца́рства ѡ҆ставле́нїе. Всѧ̑ сїѧ̑ ра́ди бл҃га рѡссі́и ꙗ҆́кѡ вѣ́рный сы́нъ є҆ѧ̀ претерпѣ́въ, и҆ ꙗ҆́кѡ и҆́стинный ра́бъ хрⷭ҇то́въ мч҃нческꙋю кончи́нꙋ прїе́мъ, нбⷭ҇нагѡ црⷭ҇тва дости́глъ є҆сѝ, и҆дѣ́же наслажда́ешисѧ вы́шнїѧ сла́вы ѹ҆ прⷭ҇то́ла всѣ́хъ цр҃ѧ̀, кꙋ́пнѡ со ст҃о́ю сꙋпрꙋ́жницею твое́ю, цари́цею а҆леѯа́ндрою, и҆ ца́рственными ча́ды а҆леѯі́емъ, ѻ҆́льгою, татїа́ною, марі́ею и҆ а҆настасі́ею. Ны́нѣ, и҆мѣ́ѧ дерзнове́нїе ве́лїе ѹ҆ хрⷭ҇та̀ цр҃ѧ̀, молѝ, да пода́стъ на́мъ гдⷭ҇ь грѣхѡ́въ проще́нїе и҆ на всѧ́кꙋю добродѣ́тель наста́витъ на́съ, да стѧжи́мъ смире́нїе, кро́тость и҆ любо́вь, и҆ сподо́бимсѧ нбⷭ҇нагѡ црⷭ҇твїѧ, и҆дѣ́же кꙋ́пнѡ съ тобо́ю и҆ всѣ́ми ст҃ы́ми новомч҃нки и҆ и҆сповѣ̑дники рѡссі́йскими просла́вимъ ѻ҆ц҃а̀, и҆ сн҃а, и҆ ст҃а́го дх҃а, ны́нѣ и҆ при́снѡ, и҆ во вѣ́ки вѣкѡ́въ. <red>А҆</red>ми́нь.

{% illustration "small-ornaments/medallion-lukovich", "small" %}
