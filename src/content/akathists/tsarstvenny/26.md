---
title: "Мл҃тва а҃"
navigation:
  key: akathists-tsarstvenny-26
  title: "Мл҃тва а҃"
  parent: akathists-tsarstvenny
  order: 26
type: "akathist"
---

## Мл҃тва а҃:

<versal>Ѽ</versal> ст҃а́ѧ седмери́це, ца́рственнїи стрⷭ҇тоте́рпцы, нїко́лае, а҆леѯа́ндро, а҆леѯі́е, марі́е, ѻ҆́льго, татїа́но и҆ а҆настасі́е. Вы̀ сою́зомъ любвѐ хрⷭ҇то́вы свѧзꙋ́еми, до́мъ ва́шъ, ꙗ҆́кѡ ма́лꙋю цр҃ковь, бл҃гоче́стнѡ ѹ҆стро́или є҆стѐ и҆ смире́нїемъ себѐ посредѣ̀ земна́гѡ вели́чїѧ ѹ҆краси́ли є҆стѐ. Въ годи́нꙋ же братоꙋбі́йственныѧ бра́ни и҆ гоне́нїй безбо́жныхъ во ѻ҆те́чествѣ на́шемъ, всѣ̀ ѹ҆пова́нїе на бг҃а возложи́вше, ѻ҆́бразъ терпѣ́нїѧ и҆ страда́нїѧ все́й землѝ рѡссі́йстѣй ꙗ҆ви́ли є҆стѐ, и҆ молѧ́щесѧ ѡ҆ мꙋчи́телехъ, клеветꙋ̀, ѹ҆́зы и҆ и҆згна́нїе, глꙋмле́нїе, насмѣѧ́нїе и҆ ѡ҆болга́нїе, ѹ҆бїе́нїе и҆ тѣле́съ порꙋга́нїе мꙋ́жественнѣ претерпѣ́ли є҆стѐ. Сегѡ̀ ра́ди ѿ земна́гѡ ца́рствїѧ къ нбⷭ҇номꙋ прешлѝ є҆стѐ и҆ те́плїи хода̑таи ѡ҆ на́съ ꙗ҆ви́лисѧ є҆стѐ. Ѽ, ст҃і́и ѹ҆гѡ́дницы бж҃їи. Моли́тесѧ ѡ҆ на́съ бг҃ꙋ, да цр҃ковь въ є҆диномы́слїи и҆ тве́рдѣй вѣ́рѣ соблюде́тъ, странꙋ̀ на́шꙋ ми́ромъ и҆ бл҃годе́нствїемъ ѡ҆гради́тъ и҆ ѿ междоꙋсо́бныѧ бра́ни и҆ раздѣле́нїѧ и҆зба́витъ, вла́сть предержа́щꙋю ѹ҆мꙋдри́тъ, во́инство мꙋ́жествомъ ѹ҆краси́тъ, сꙋпрꙋ̑ги въ вѣ́рности и҆ любвѝ ѹ҆крѣпи́тъ, ча̑да въ бл҃гоче́стїи и҆ послꙋша́нїи возрасти́тъ, и҆ всѧ̑ ны̀ кꙋ́пнѡ съ ва́ми сподо́битъ воспѣва́ти пречтⷭ҇но́е и҆ великолѣ́пое и҆́мѧ живонача́льныѧ трⷪ҇цы, ѻ҆ц҃а̀, и҆ сн҃а, и҆ ст҃а́гѡ дх҃а, ны́нѣ и҆ при́снѡ, и҆ во вѣ́ки вѣкѡ́въ. <red>А҆</red>ми́нь.
