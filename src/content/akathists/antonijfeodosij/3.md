---
title: "Конда́къ в҃"
navigation:
  key: akathists-antonijfeodosij-3
  title: "Конда́къ в҃"
  parent: akathists-antonijfeodosij
  order: 3
type: "akathist"
---

## Конда́къ в҃:

<red>В</red>и́дѧ всеви́дѧщее ѻ҆́ко ѻ҆ц҃а̀ свѣ́тѡвъ таково́е ва́ше бг҃ꙋ вельмѝ бл҃гоꙋго́дное начина́нїе и҆ дꙋшеспаси́тельное намѣ́ренїе, а҆́ще и҆ нѐ а҆́бїе ва́съ кꙋ́пнѡ жи́тельствовати ѹ҆стро́и, ѻ҆ба́че не въ до́лгомъ вре́мени си́це ва́съ соединѝ и҆ совокꙋпѝ, ꙗ҆́кѡже соединѝ и҆ совокꙋпѝ па́ѵла петрꙋ̀, да є҆ди́нъ ꙗ҆ре́мъ поне́сше, мно́гихъ въ нбⷭ҇наѧ введе́те ѡ҆би́тєли: чесо́мꙋ мы̀ ѹ҆дивлѧ́ющесѧ, бл҃года́рственнѡ бг҃ꙋ, та́кѡ ѹ҆стро́ившемꙋ, пое́мъ: <red>А҆</red>ллилꙋ́їа.
