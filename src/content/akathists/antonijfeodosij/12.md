---
title: "І҆́косъ ѕ҃"
navigation:
  key: akathists-antonijfeodosij-12
  title: "І҆́косъ ѕ҃"
  parent: akathists-antonijfeodosij
  order: 12
type: "akathist"
---

## І҆́косъ ѕ҃:

<red>В</red>озсїѧ́ете на крꙋ́зѣ рꙋ́сскїѧ цр҃ко́вныѧ ѡ҆бласти, пребл҃же́ннїи, а҆́ще бо и҆ сами́хъ себѐ въ те́мныхъ пеще́рахъ, а҆́ки под̾ спꙋ́домъ, заключи́сте, ѻ҆ба́че лꙋча́ми ва́шихъ по́двигѡвъ и҆ добродѣ́телей, та́кожде всѧ̑ ѻ҆крє́стныѧ страны̑ ѡ҆зари́сте и҆ просвѣти́те, ꙗ҆́кѡже чꙋ́вственное со́лнце мі́ръ ѡ҆зарѧ́етъ и҆ просвѣща́етъ и҆ та́кѡ мно́гихъ сердца̀ къ бг҃оꙋго́дномꙋ житїю̀ возбꙋди́сте и҆ согрѣ́ѧсте, и҆ ѹ҆до́бна къ добродѣѧ́нїю сотвори́сте, ꙗ҆́кѡ и҆ со́лнце, согрѣва́ѧ зе́млю, ѹ҆до́бнꙋ твори́тъ ю҆̀ къ прозѧбе́нїю разли́чныхъ дре́въ и҆ плодѡ́въ и҆ бы́лїй се́льныхъ и҆ всѧ́кагѡ ѕла́ка на слꙋ́жбꙋ человѣ́кѡмъ и҆ скотѡ́мъ. Ѡ҆ се́мъ бл҃годарѧ́ще бг҃а, сицево́е ва́мъ прино́симъ пѣ́нїе:

<red>Р</red>а́дꙋйтесѧ, просвѣти́тели въ ѡ҆мраче́нїи страсте́й пребыва́ющихъ: ра́дꙋйтесѧ, вразꙋми́тели въ сꙋетѣ̀ и҆ самозабве́нїи жи́тельствꙋющихъ. Ра́дꙋйтесѧ, рꙋководи́тели въ недоꙋмѣ́нїи и҆ заблꙋжде́нїи сꙋ́щихъ: ра́дꙋйтесѧ, ѹ҆прави́тели до́брѣ жи́ти начина́ющихъ. Ра́дꙋйтесѧ, ѹ҆крѣпи́тели въ бл҃гомъ и҆знемога́ющихъ, и҆ малодꙋ́шїемъ и҆ ѹ҆ны́нїемъ коле́блемыхъ: ра́дꙋйтесѧ, возбꙋди́тели въ небреже́нїи спѧ́щихъ. Ра́дꙋйтесѧ, бо́дрости и҆ трезвѣ́нїѧ предо́брїи ѹ҆чи́тели: ра́дꙋйтесѧ, нерадѣ́нїѧ и҆ пра́здности и҆звѣ́стнїи прогони́тели. Ра́дꙋйтесѧ, трꙋдолю́бїѧ, є҆́же всѧ́комꙋ бл҃гꙋ нача́ло и҆ ѹ҆твержде́нїе, теплѣ́йшїи рачи́тели: ра́дꙋйтесѧ, чи́стагѡ и҆ непорочногѡ житїѧ̀ неꙋсыпа́ющїи храни́тели. Ра́дꙋйтесѧ, всѣ́хъ ко сп҃се́нїю и҆зѧ́щнїи и҆ вѣ́рнїи пꙋтеводи́тели: ра́дꙋйтесѧ, всѣ́хъ бл҃гоче́стнѡ и҆ бг҃оꙋгоднѡ жи́ти хотѧ́щихъ мꙋ́дрїи наста́вницы.

<red>Р</red>а́дꙋйтесѧ, а҆нтѡ́нїе и҆ ѳеодо́сїе, мона́шескагѡ въ рꙋсѝ житїѧ̀ первонача́льницы.
