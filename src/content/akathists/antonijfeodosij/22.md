---
title: "І҆́косъ а҃і"
navigation:
  key: akathists-antonijfeodosij-22
  title: "І҆́косъ а҃і"
  parent: akathists-antonijfeodosij
  order: 22
type: "akathist"
---

## І҆́косъ а҃і:

<red>С</red>вѣтопода́тєльнаѧ на земно́мъ крꙋ́зѣ ꙗ҆ви́стасѧ свѣти̑ла, бж҃їѧ блгⷣти и҆спо́лнєннаѧ, ѻ҆ц҃ы̀ пребл҃же́ннїи, всю̀ вселе́ннꙋю, и҆з̾ подземнагѡ пеще́рнагѡ спꙋ́да, пресвѣ́тлыми ва́шими добродѣ́тельми ꙗ҆́снѡ просвѣща́ющыѧ, дѣла́ бо ва́ши и҆з̾ подзе́мныхъ воссїѧ́вше заключе́нїй, та́кѡ всемꙋ̀ мі́рꙋ во ѹ҆вѣ́дѣнїе и҆ позна́нїе прїидо́ша, ꙗ҆́кѡ и҆ восто́къ ѻ҆́наѧ ѹ҆блажа́етъ, и҆ за́падъ велича́етъ, и҆ ю҆́гъ восхвалѧ́етъ, и҆ сѣ́веръ попремно́гꙋ прославлѧ́етъ. тѣ́мже и҆ мы̀ си́це ва́мъ ѿ любвѐ припѣва́емъ:

<red>Р</red>а́дꙋйтесѧ, всѣ́хъ добродѣ́телей нелѣ́ностнїи и҆сполни́тели: ра́дꙋйтесѧ, мно́гихъ мона́шескихъ ѡ҆би́телей предо́брїи согради́тели. Ра́дꙋйтесѧ, всѧ́кихъ добродѣ́телей пресвѣ̑тлаѧ зерца̑ла: ра́дꙋйтесѧ, крѣ̑пкаѧ и҆ непреѡдоли̑маѧ ва́шихъ ѡ҆би́телей забра̑ла. Ра́дꙋйтесѧ, прекра̑снаѧ и҆ пречꙋ̑днаѧ дх҃а ст҃а́гѡ жили̑ща: ра́дꙋйтесѧ, всѣ́хъ бг҃оꙋго́дныхъ и҆ бл҃гопрїѧ́тныхъ дѣ́лъ преꙋдобрє́ннаѧ вмѣсти̑лища. Ра́дꙋйтесѧ, творцꙋ̀ и҆ бг҃ꙋ ва́шемꙋ во вре́меннѣмъ житїѝ до́брѣ ѹ҆годи́вшїи: ра́дꙋйтесѧ, къ и҆схо́дꙋ ѿ сеѧ̀ вре́менныѧ и҆ многотрꙋ́дныѧ жи́зни прекра́снѡ себѐ ѹ҆гото́вившїи. Ра́дꙋйтесѧ, ва́шихъ ѹ҆ченикѡ́въ, а҆́ки и҆́стинныхъ ча́дъ, нѐ то́чїю въ животѣ̀ се́мъ, но и҆ при и҆схо́дѣ наипа́че на бг҃оꙋго́дное житїѐ наста́вившїи: ра́дꙋйтесѧ, тѣ́мже ѹ҆ченикѡ́мъ, по ѿше́ствїи ѿсю́дꙋ, неви́димое спребыва́нїе и҆ всегда́шнее содѣ́йствїе и҆ по́мощь ѡ҆беща́вшїи. Ра́дꙋйтесѧ, въ нбⷭ҇наѧ жили̑ща бл҃гопоспѣ́шнѡ без̾ всѧ́кагѡ препѧ́тїѧ вше́дшїи: ра́дꙋйтесѧ, мздꙋ̀ ве́лїю за ва̑ша и҆́нѡческїѧ ѕлострада̑нїѧ ѿ всеще́драгѡ мздовоздаѧ́телѧ воспрїе́мшїи.

<red>Р</red>а́дꙋйтесѧ, а҆нтѡ́нїе и҆ ѳеодо́сїе, мона́шескагѡ въ рꙋсѝ житїѧ̀ первонача́льницы.
