---
title: "І҆́косъ и҃"
navigation:
  key: akathists-antonijfeodosij-16
  title: "І҆́косъ и҃"
  parent: akathists-antonijfeodosij
  order: 16
type: "akathist"
---

## І҆́косъ и҃:

<red>В</red>сѐ ва́ше, пребл҃же́ннїи и҆ бг҃оно́снїи ѻ҆ц҃ы̀, тща́нїе и҆ всѐ ѡ҆ то́мъ бѧ́ше попече́нїе, да вы́нꙋ всезло́бномꙋ ро́да хрⷭ҇тїа́нскогѡ врагꙋ̀ сопротивлѧ́етесѧ и҆ го́рдꙋю є҆гѡ̀ главꙋ̀ попира́ете и҆ стира́ете, ѡ҆́бщаго же всѣ̑мъ творца̀, кꙋ́пнѡ со ѹ҆ченикѝ свои́ми въ дꙋша́хъ и҆ тѣлесѣ́хъ ва́шихъ просла́вите и҆ въ се́мъ бл҃гомъ и҆зволе́нїи ва́шемъ и҆ бг҃оꙋго́дномъ по́двигѣ ѹ҆крѣплѧ́емїи си́лою свы́ше, толи́кѡ преꙋспѣ́сте, ꙗ҆́кѡ всѧ̑ возмого́сте ѡ҆ ѹ҆крѣплѧ́ющемъ ва́съ хрⷭ҇тѣ і҆и҃сѣ. Тѣ́мже и҆ сла́ва бж҃їѧ возсїѧ̀ и҆з̾ пеще́ръ ва́шихъ и҆ ѡ҆зарѝ всѧ̑ концы̀ землѝ, чесѡ̀ ра́ди таково́е ва́мъ похва́льное воздае́мъ пѣ́нїе:

<red>Р</red>а́дꙋйтесѧ неꙋтоми́мїи хвалы̀ и҆ че́сти бж҃їѧ въ мі́рѣ ревни́тели и҆ проповѣ́дницы: ра́дꙋйтесѧ, высокоꙋ́мные вра́жїѧ горды́ни крѣ́пцыи смири́тели. Ра́дꙋйтесѧ, вражде́бныхъ навѣ́тѡвъ и҆ стꙋже́нїй достохва́льнїи ѹ҆праздни́тели: ра́дꙋйтесѧ, непрїѧ́зненныхъ сѣте́й и҆ па́гꙋбныхъ ко́зней мꙋ́жественнїи воспѧти́тели. Ра́дꙋйтесѧ, глꙋбо́кимъ смире́нїемъ и҆ кро́тостїю, а҆́ки драгоцѣ́нными би́серами себѐ ѹ҆краси́вшїи: ра́дꙋйтесѧ, въ тѣ́хъ же бг҃олюбе́зныхъ добродѣ́телѣхъ мно́гихъ ѹ҆тверди́вшїи. Ра́дꙋйтесѧ, въ по́стничествѣ и҆ воздержа́нїи дрє́внимъ пꙋстынножи́телємъ поревнова́вшїи: ра́дꙋйтесѧ, въ неꙋста́ннѣй мл҃твѣ, без̾ всѧ́кагѡ стꙋже́нїѧ и҆ ѹ҆ны́нїѧ, дни̑ и҆ нѡ́щи проводи́вшїи. Ра́дꙋйтесѧ, въ то́йже пребыва́ти мл҃твѣ ва́шихъ послѣ́дователей до́брѣ наꙋчи́вшїи: ра́дꙋйтесѧ, ка́кѡ бо́дрствовати проти́вѡ вра̑жїимъ навѣ́тѡмъ и҆ ѻ҆́ныхъ ѡ҆долѣва́ти, ѻ҆́бразъ и҆ пꙋ́ть на́мъ показа́вшїи. Ра́дꙋйтесѧ, на мы́слєнныѧ врагѝ по́стъ, мл҃твы и҆ колѣнопреклоне́нїѧ, вмѣ́стѡ ѻ҆рꙋ́жїѧ, ѹ҆потреблѧ́вшїи: ра́дꙋйтесѧ, сицевы́мъ ва́шимъ тѣ́снымъ и҆ ско́рбнымъ житїе́мъ бж҃їю въ мі́рѣ сла́вꙋ ѹ҆мно́жившїи.

<red>Р</red>а́дꙋйтесѧ, а҆нтѡ́нїе и҆ ѳеодо́сїе, мона́шескагѡ въ рꙋсѝ житїѧ̀ первонача́льницы.
