---
title: "Мл҃тва"
navigation:
  key: akathists-antonijfeodosij-26
  title: "Мл҃тва"
  parent: akathists-antonijfeodosij
  order: 26
type: "akathist"
---

## Мл҃тва:

<versal>П</versal>рпⷣбнїи и҆ бг҃оно́снїи ѻ҆ц҃ы̀ на́ши а҆нтѡ́нїе и҆ ѳеодо́сїе, къ ва́мъ мы̀ грѣ́шнїи и҆ смире́ннїи, ꙗ҆́кѡ къ тє́плымъ застꙋ́пникѡмъ и҆ ско́рымъ помо́щникѡмъ и҆ и҆звѣ̑стнымъ предста́телємъ, ѹ҆се́рднѡ прибѣга́емъ, смире́ннѡ просѧ́ще ва́шеѧ по́мощи и҆ застꙋпле́нїѧ въ бе́зднѣ ѕѡ́лъ и҆ бѣ́дъ погрꙋжа́емїи, ꙗ҆́же на всѧ́къ де́нь и҆ ча́съ на́мъ и҆ ѿ человѣ̑къ лꙋка́выхъ приключа́ютсѧ и҆ ѿ дꙋхѡ́въ ѕло́бы поднебе́сныѧ, всегда̀ поги́бели дꙋ́шъ и҆ тѣле́съ на́шихъ и҆́щꙋщихъ, нахо́дѧтъ на ны̀. И҆звѣ́стни же є҆смы̀ несꙋмнѣ́ннѡ, ко́ль вели́кое къ млⷭ҇рдомꙋ бг҃ꙋ и҆́мате дерзнове́нїе: є҆ще́ бо на землѝ междꙋ̀ стра́нствꙋющими къ го́рнемꙋ ѻ҆те́чествꙋ пребыва́юще, ве́лїю си́лꙋ блгⷣти бж҃їей, ва́ми чꙋдодѣ́йствꙋющїѧ, въ себѣ̀ показа́сте, ꙗ҆́кѡ и҆ ѻ҆́гнь съ нб҃се, по подо́бїю и҆лїинꙋ̀, на показа́нїе мѣ́ста, на не́мже вели́каѧ це́рковь пече́рскаѧ стро́итисѧ хотѧ́ше, низведосте, и҆ ро́сꙋ, по ѡ҆́бразꙋ гедеѡ́новꙋ, на ѡ҆чище́нїе и҆ вѣ́чное прославле́нїе тогѡ́жде ст҃а́гѡ мѣ́ста призва́сте: та́кожде вѣ́мы, ко́ль мно́гое мно́жество мꙋже́й и҆ же́нъ, и҆з̾ ра́зныхъ стра́нъ и҆ наро́дѡвъ, скорбѧ́щихъ и҆ напа́ствꙋемыхъ, и҆лѝ разли́чными тѧ́жкими болѣ́зньми ѡ҆держи́мыхъ, ва́шими моли́твами и҆ застꙋпле́нїємъ полꙋчи́ша ско́рое себѣ̀ ѡ҆блегче́нїе и҆ и҆збавле́нїе. А҆́ще ѹ҆̀бо всѧ̑ та̑ помоществова̑нїѧ, є҆щѐ въ сме́ртномъ сꙋ́щѣ стра́нствованїи, бѣ́дствꙋющымъ ми́лостивнѡ подава́сте, кольмѝ па́че дне́сь, є҆гда̀ ѹ҆́же всемогꙋ́щей предста́сте трⷪ҇цѣ, и҆ бо́льшее прїѧ́сте дерзнове́нїе, во є҆́же моли́ти ю҆̀ ѡ҆ на́шемъ недосто́инствѣ, и҆ на́съ въ бѣда́хъ и҆ печа́лехъ сꙋ́щихъ ѹ҆тѣша́ти, въ тѧ́жкихъ нꙋжда́хъ и҆ напа́стѣхъ по на́съ ра́товати, въ ѕлоключе́нїѧхъ и҆ бѣ́дствїѧхъ на́съ застꙋпа́ти и҆ защища́ти. Сегѡ̀ ра́ди и҆ мы̀, сто́ль мно́гими вражде́бными навѣ́ты, ѡѕлоблє́нїи и҆ кова́рными злоꙋмышлє́нїи ѿвсю́дꙋ ѹ҆грожа́емїи и҆ тѣсни́мїи, ва́шемꙋ те́пломꙋ и҆ си́льномꙋ по бз҃ѣ врꙋча́емъ себє̀ покрови́тельствꙋ и҆ защище́нїю, и҆ ѹ҆се́рднѡ мо́лимъ бл҃госты́ню ва́шꙋ: сохрани́те на́съ неврежде́нныхъ ѿ всѣ́хъ бѣ́дъ и҆ ѕѡ́лъ, наипа́че же ѿ бѣсо́вскихъ ко́зней и҆ хи́тростей, льсти́выхъ по́дстꙋпѡвъ и҆ наглых нападе́нїй: да не бꙋ́демъ и҆мъ въ порꙋга́нїе и҆ посмѣѧ́тельство, но та́кѡ и҆̀хъ крѣ́пкою ва́шею по́мощїю ѿ на́съ ѿжени́те, ꙗ҆́кѡже во дни̑ ѻ҆́ны ѿ ѡ҆би́тели ѿгна́сте и҆́хъ, мнѡ́гїѧ па́кѡсти и҆ногда̀ дѣ́ющихъ. Сицева̑ѧ же и҆́хъ неполє́знаѧ ѹ҆кроти́вше на ны̀ воста̑нїѧ и҆ ѹ҆стремлє́нїѧ, та́кѡ на́съ, ѹ҆твержде́нныхъ въ вѣ́рѣ, наде́ждѣ и҆ любвѝ содѣ́лайте, да николи́же на́ми каково́е воз̾ѡблада́етъ недоꙋмѣ́нїе, и҆лѝ сꙋмнѣ́нїе въ тѣ́хъ, ꙗ҆́же ст҃а́ѧ ма́ти цр҃ковь вѣ́ровати поꙋча́етъ, и҆ и҆сповѣ́дати дерзнове́ннѡ повелѣва́етъ: наде́ждꙋ на́шꙋ на гдⷭ҇а бг҃а въ дꙋша́хъ на́шихъ вѣ́сомъ и҆ мѣ́рою пра́вды и҆ ми́лѡсти бж҃їѧ си́це ѹ҆стро́йте, ꙗ҆́кѡ да нижѐ и҆зли́шне ѹ҆пова́емъ ѡ҆бѣща̑ннаѧ ѿ бг҃а без̾ трꙋда̀ и҆ по́двига воспрїѧ́ти, нижѐ, зрѧ̑ща вели̑каѧ прегрѣшє́нїѧ и҆ тѧ̑жкаѧ законопрестꙋплє́нїѧ, весьма̀ бж҃їѧ милосе́рдїѧ ѿча́иваемсѧ. Любо́вь въ сердца́хъ на́шихъ си́це ѹ҆тверди́те, и҆ досто́йнꙋ содѣ́лайте, да ничто́же земно́е и҆ скороги́бнꙋщее па́че бг҃а, всѧ̑ сотво́ршагѡ и҆ всѧ̑ въ себѣ̀ содержа́щагѡ, нижѐ помышлѧ́емъ, нижѐ жела́емъ, нижѐ предпочита́емъ. Чꙋ̑вства на́ша дꙋшє́внаѧ вкꙋ́пѣ и҆ тѣле́снаѧ въ таково́мъ бл҃гоꙋстрое́нїи и҆ бл҃голѣпной мѣ́рности на всѧ́къ де́нь и҆ ча́съ ѹ҆де́рживайте и҆ снабдѣва́йте, да тѣ́ми никогда́же бл҃га́го, человѣколюби́ваго бг҃а прогнѣ́ваемъ. Ра́зꙋмъ ѹ҆цѣломꙋ́дрите, да се́й па́че ѡ҆ бз҃ѣ, є҆гѡ̀ вездѣприсꙋ́тствїи и҆ бл҃гопромышле́нїи помышлѧ́етъ, не́же ѡ҆ вре́менныхъ и҆ ничто́же сꙋ́щихъ пече́тсѧ. Развраще́ннꙋю во́лю на́шꙋ вы́нꙋ и҆справлѧ́йте, да николи́же хо́щетъ, є҆́же хотѣ́нїю бж҃їю сопротивлѧ́етсѧ, но тѣ́ми да ѹ҆довлѧ́етсѧ, и҆ въ си́хъ безмѧте́жнѡ и҆ безпеча́льнѡ да пребыва́етъ, ꙗ҆́же сꙋ́ть бг҃ꙋ ѹ҆гѡ́дна и҆ прїѧ́тна, человѣ́кꙋ же сп҃си́тєльна и҆ полє́зна. Па́мѧть и҆стрезвлѧ́йте, да та̀ непреста́ннѡ представлѧ́етъ ѹ҆мꙋ̀ и҆ сїѧ̑, и҆̀миже всеми́лостиваго прогнѣ́ва бг҃а и҆ є҆го̀ благоꙋтро́бїе раздражѝ и҆ ѻ҆́наѧ, ꙗ҆́же всѧ́кагѡ человѣ́ка, кро́мѣ всѧ́кагѡ сꙋмнѣ́нїѧ по вре́менной сѣ́й жи́зни ѡ҆жида́ютъ: къ си́мже и҆ ѻ҆те́чества ва́шегѡ не забыва́йте, но въ ми́рномъ ѹ҆стро́енїи пребыва́ти є҆мꙋ̀ ѹ҆ прⷭ҇то́ла вели́чества бж҃їѧ непреста́ннѡ хода́тайствꙋйте. Всѧ̑ лю́ди, сꙋ́щыѧ въ странѣ̀ на́шей, ми́рныхъ и҆ безпеча́льных сохрани́те, и҆ ѿ всѧ́кагѡ ѕла́гѡ ѡ҆бстоѧ́нїѧ вско́рѣ и҆зба́вите. Є҆гда̀ же приспѣ́етъ на́ше ѿ вре́меннагѡ сегѡ̀ житїѧ̀ ѿше́ствїе и҆ къ вѣ́чности преселе́нїе, си́це на́мъ въ по́мощь предста́ните и҆ ѿ наси́лїй вра́жїихъ свободи́те, ꙗ҆́кѡже предста́сте и҆ногда̀ є҆ра́змꙋ мона́хꙋ въ тѧ́жкомъ сме́ртномъ бѣ́дствїи ѡ҆брѣта́вшемꙋсѧ, и҆ си́це сердца̀ на̑ша къ и҆́стинномꙋ покаѧ́нїю и҆ жалѣ́нїю ѡ҆ грѣсѣ́хъ подви́гните, ꙗ҆́кѡже и҆ ѻ҆́нагѡ се́рдце подвиго́сте, и҆же въ и҆́стинномъ покаѧ́нїи ѿ здѣ́шнихъ къ бг҃ꙋ от̾и́де, да и҆ мы̀, въ чи́стѣмъ со́вѣсти на́шеѧ свидѣ́тельствѣ, прест҃ѣ́й и҆ нераздѣли́мѣй предста́вше трⷪ҇цѣ, прославлѧ́емъ ю҆̀ кꙋ́пнѡ съ ва́ми и҆ всѣ́ми ст҃ы́ми въ безконе́чныѧ вѣ́ки. <red>А҆</red>ми́нь.

{% illustration "small-ornaments/medallion-lukovich", "small" %}
