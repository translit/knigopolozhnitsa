---
title: "І҆́косъ ѳ҃"
navigation:
  key: akathists-antonijfeodosij-18
  title: "І҆́косъ ѳ҃"
  parent: akathists-antonijfeodosij
  order: 18
type: "akathist"
---

## І҆́косъ ѳ҃:

<red>В</red>иті̑и и҆збра́ннїи ꙗ҆ви́стесѧ, пресла́внїи ѻ҆ц҃ы̀ на́ши, но не по ѡ҆́бразꙋ мі́ра сегѡ̀ виті́йствовавшїи, и҆́бо ꙗ҆́же мі́ръ се́й лю́битъ, вы̀ всѣ́мъ ѹ҆се́рдїемъ возненави́дѣсте, и҆ ꙗ҆́же блажи́тъ и҆ вельмѝ почита́етъ, вы̀ презрѣ́сте, и҆ дале́че ѿ себє̀ ѿве́ргше, а҆́ки непотре́бное и҆ неполе́зное сме́тїе, нога́ма свои́ма попра́сте, тѣ́мже ѿ всѣ́хъ таково́е похва́льное прїе́млете почита́нїе:

<red>Р</red>а́дꙋйтесѧ, мі́ра и҆ всѣ́хъ є҆гѡ̀ сласте́й, красо́тъ и҆ пре́лестей до́блестнїи презри́тели: ра́дꙋйтесѧ, и҆́ноческагѡ нестѧжа́нїѧ и҆ нищеты̀ теплѣ́йшїи люби́тели. Ра́дꙋйтесѧ, тѣ́ла ва́шегѡ и҆ всѣ́хъ тѣле́сныхъ чꙋ́вствъ сꙋро́вїи ѹ҆мертви́тели: ра́дꙋйтесѧ, кро́тости, смире́нїѧ и҆ воздержа́нїѧ при́снїи рачи́тели. Ра́дꙋйтесѧ, всѐ ва́ше ѹ҆тѣше́нїе и҆ бл҃же́нство въ нищетѣ̀ и҆ нестѧжа́нїи положи́вшїи: ра́дꙋйтесѧ, безмо́лвїемъ и҆ ѿ мі́ра ѹ҆стране́нїемъ ѕѣлѡ̀ себѐ ѹ҆добри́вшїи. Ра́дꙋйтесѧ, всецѣ́лѡ сами́хъ себѐ на бж҃їй про́мыслъ и҆ попече́нїе возложи́вшїи: ра́дꙋйтесѧ, сла́дкихъ бра́шенъ и҆ гортаноꙋго́дныхъ питі́й никогда́же похотѣ́вшїи. Ра́дꙋйтесѧ, мѧ́гкихъ и҆ свѣ́тлыхъ ѡ҆дѣѧ́нїй на сѧ̀ ника́коже возложи́вшїи: ра́дꙋйтесѧ, многошвє́ннаѧ рꙋ̑бища, а҆́ки многоцѣ̑нныѧ ѹ҆крашє́нїѧ, во всецѣ́ломъ ва́шемъ житїѝ всегда̀ съ любо́вїю носи́вшїи. Ра́дꙋйтесѧ, вмѣ́стѡ и҆збра́нныѧ пи́щи, посто́мъ многодне́внымъ и҆ ѻ҆́стрымъ тѣлесѝ ѹ҆мерщвле́нїемъ ва́съ пита́вшїи: ра́дꙋйтесѧ, вмѣ́стѡ сла́дкогѡ питїѧ̀, серде́чными слеза́ми себѐ сами́хъ напаѧ́вавшїи.

<red>Р</red>а́дꙋйтесѧ, а҆нтѡ́нїе и҆ ѳеодо́сїе, мона́шескагѡ въ рꙋсѝ житїѧ̀ первонача́льницы.
