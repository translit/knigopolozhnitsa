---
title: "І҆́косъ а҃"
navigation:
  key: akathists-antonijfeodosij-2
  title: "І҆́косъ а҃"
  parent: akathists-antonijfeodosij
  order: 2
type: "akathist"
---

## І҆́косъ а҃:

<red>А҆</red>гг҃лѡмъ подо́бнагѡ жела́юще житїѧ̀, а҆́бїе въ ю҆́ности свое́й всѧ̑ кра̑снаѧ мі́ра разсꙋ́днѣ пренебрего́сте, и҆ а҆́ки сме́тїе ѿ себѐ ѿве́ргше, де́тскими попра́сте нога́ми, ва́съ же всецѣ́лыхъ, въ да́ръ хрⷭ҇тꙋ̀ бг҃ꙋ и҆ приноше́нїе ѡ҆ст҃и́сте, тѣ́мъ таково́е ва́ше ст҃о́е и҆ бг҃опрїѧ́тное разсꙋжда́юще произволе́нїе, сицево́е ва́мъ прино́симъ пѣ́нїе:

<red>Р</red>а́дꙋйтесѧ, ѻ҆ц҃ы̀ бг҃оно́снїи, всѧ̑ земна̑ѧ, блага̑ѧ и҆ кра̑снаѧ мі́ра презрѣ́вшїи: ра́дꙋйтесѧ, хрⷭ҇та̀ ѿ ю҆́ности всѣ́мъ се́рдцемъ и҆ все́ю дꙋшою возлюби́вшїи. Ра́дꙋйтесѧ, до́мъ, и҆мѣ̑нїѧ и҆ всѧ̑ роди́телей стѧжа̑нїѧ ни во что̀ вмѣни́вшїи: ра́дꙋйтесѧ, благо́е и҆ сла́дкое и҆́го хрⷭ҇то́во на ра́мена, въ дѣ́тствѣ є҆щѐ сꙋ́щѣ, взе́мшїи. Ра́дꙋйтесѧ ꙗ҆́кѡ ѹ҆подо́бистесѧ прпⷣбнагѡ а҆́велѧ бг҃опрїѧ́тномꙋ приноше́нїю: ра́дꙋйтесѧ, ꙗ҆́кѡ подража́телїе бы́сте бг҃олюбивагѡ нѡ́ѧ въ бл҃года́рномъ є҆гѡ̀ по и҆зше́ствїи и҆з̾ ковче́га жертвоприноше́нїи. Ра́дꙋйтесѧ, ва̑ша тѣлеса̀ вмѣ́сто тꙋ́чныхъ а҆́гнцєвъ и҆ тельцѡ́въ, созда́телю своемꙋ̀ прине́сшїи: ра́дꙋйтесѧ, дꙋ́шы ва́шѧ, вмѣ́стѡ бл҃гово́ннагѡ ѳѷмїа́ма, хрⷭ҇тꙋ̀ сп҃си́телю возне́сшїи. Ра́дꙋйтесѧ, сердца̀ ва̑ша во всегда́шнее бг҃ꙋ и҆ бж҃їей мт҃ри слꙋже́нїе до́брѣ ѹ҆гото́вавшїи и҆ всецѣ́лѡ преда́вшїи: ра́дꙋйтесѧ, всѐ ва́ше житїѐ, подо́бнѣ самꙋ́илꙋ, на слꙋже́нїи бж҃їи да́же до после́днегѡ и҆здыха́нїѧ краснѡ̀ и҆ бг҃оꙋгоднѡ̀ препрове́дшїи. Ра́дꙋйтесѧ, мно́гое мно́жество мꙋже́й и҆ же́нъ, ю҆́ношей и҆ дѣ́въ ва́шемꙋ подража́ти житїю̀ наꙋчи́вшїи: ра́дꙋйтесѧ, благі́й и҆ ле́гкїй ꙗ҆ре́мъ хрⷭ҇то́въ мнѡ́гимъ ѹ҆слади́вшїи.

<red>Р</red>а́дꙋйтесѧ, а҆нтѡ́нїе и҆ ѳеодо́сїе, мона́шескагѡ въ рꙋсѝ житїѧ̀ первонача́льницы.
