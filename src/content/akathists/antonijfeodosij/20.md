---
title: "І҆́косъ і҃"
navigation:
  key: akathists-antonijfeodosij-20
  title: "І҆́косъ і҃"
  parent: akathists-antonijfeodosij
  order: 20
type: "akathist"
---

## І҆́косъ і҃:

<red>С</red>тѣна̀ тве́рда и҆ крѣ́пкое ѡ҆гражде́нїе ꙗ҆ви́стесѧ, всехва́льнїи ѻ҆ц҃ы̀, къ ва́мъ прибѣга́ющымъ, не то́чїю бо и҆́ночествовати съ ва́ми хотѧ́щымъ рꙋ́кꙋ по́мощи ми́лостивнѡ подава́сте, но и҆ разли́чными мїрски́ми дѣ́лы, напа́стьми и҆ скорбьмѝ ѡ҆тѧгче́нныхъ и҆ ѹ҆тѣсне́нныхъ та́кѡ ѹ҆тѣша́сте, ꙗ҆́кѡже роди́тели ча̑да своѧ̑ во ѡ҆бстоѧ́нїи скорбе́й и҆ болѣ́зней сꙋ́щыѧ, ѹ҆тѣша́ютъ, ѿра́дꙋ и҆мъ свои́мъ попече́нїемъ подаю́ще и҆ ѻ҆те́ческою ла́скою тѧ́жесть скорбе́й ѡ҆блегча́юще. За каково́е ва́ше бл҃годѣ́тельство сицево́е ва́мъ бл҃года́рственное воздае́мъ пѣ́нїе:

<red>Р</red>а́дꙋйтесѧ, бѣ́дствꙋющымъ и҆ разли́чными напа́стьми бори́мымъ ско́рїи помо́щницы: ра́дꙋйтесѧ, ѡ҆би́димыхъ и҆ ѡ҆ѕло́бленныхъ и҆звѣ́стнїи защи́тницы. Ра́дꙋйтесѧ, ѡ҆бꙋрева́емыхъ тѧ́жкими мі́ра сегѡ̀ прило́ги предо́брїи ко́рмчїи: ра́дꙋйтесѧ, ѹ҆бо́жествꙋющихъ и҆ въ ско́рбнѣй нищетѣ̀ сꙋ́щихъ всеще́дрїи ѡ҆богати́тели. Ра́дꙋйтесѧ, а҆́лчꙋщихъ и҆ гла́дствꙋющихъ ми́лостивїи корми́тели: ра́дꙋйтесѧ, нестерпи́мою пали́мыхъ и҆ ѹ҆тѣснѧ́емыхъ жа́ждою преди́внїи прохлади́тели. Ра́дꙋйтесѧ, ѡ҆де́жды и҆ кро́ва лишє́ннымъ въ нѣ́драхъ милосе́рдїѧ бж҃їѧ покро́въ и҆ ѹ҆бѣ́жище ѿкрыва́ющїи: ра́дꙋйтесѧ, слѣпо́тствꙋющихъ, наипа́че же въ зако́нѣ гдⷭ҇ни заблꙋжда́ющихъ, пречꙋ́днїи рꙋководи́тели. Ра́дꙋйтесѧ, болѣ́зньми и҆ тѧ́жкими недꙋ́ги ѡ҆держи́мыхъ и҆ томи́мыхъ премꙋ́дрїи ѹ҆врачева́тели: ра́дꙋйтесѧ, всѣ́хъ напа́стей, бѣ́дъ и҆ скорбе́й си́льнїи и҆ крѣ́пцыи прогони́тели. Ра́дꙋйтесѧ, всѧ́кагѡ добра̀ вре́меннагѡ и҆ вѣ́чнагѡ податели: ра́дꙋйтесѧ, съ вѣ́рою къ ва́мъ притека́ющихъ ѿ всѣ́хъ ско́рбныхъ ѡ҆бстоѧ́нїй те́плїи защити́тели.

<red>Р</red>а́дꙋйтесѧ, а҆нтѡ́нїе и҆ ѳеодо́сїе, мона́шескагѡ въ рꙋсѝ житїѧ̀ первонача́льницы.
