---
title: "І҆́косъ в҃і"
navigation:
  key: akathists-antonijfeodosij-24
  title: "І҆́косъ в҃і"
  parent: akathists-antonijfeodosij
  order: 24
type: "akathist"
---

## І҆́косъ в҃і:

<red>П</red>ою́ще ва́ше безмо́лвное и҆ весьма̀ ѿ жите́йскихъ и҆ мїрски́хъ попече́нїй ѹ҆дале́нное, со є҆ди́нымъ бг҃омъ житїѐ, похвалѧ́емъ многоболѣ́знєнныѧ трꙋды̀ и҆ по́двиги ва́шѧ, почита́емъ дневна̑ѧ и҆ всенѡ́щнаѧ бдѣ̑нїѧ и҆ мл҃твы, сла́вимъ ча̑стаѧ долꙋлега̑нїѧ и҆ колѣнопреклонє́нїѧ, и҆ всѧ̑ та̑ чти́мъ пло́ти ѹ҆мерщвлє́нїѧ и҆ дꙋ́ха сокрꙋшє́нїѧ, ꙗ҆́же любвѐ ра́ди хрⷭ҇то́вы бл҃годꙋ́шнѡ под̾ѧ́сте, воспомина́емъ кꙋ́пнѡ и҆ мздовоздаѧ̑нїѧ, ꙗ҆́же ѿ пра́веднагѡ сꙋдїѝ и҆ мздовоздаѧ́телѧ бг҃а ѡ҆би́льнѡ воспрїѧ́ли є҆стѐ, си́це воспѣва́юще:

<red>Р</red>а́дꙋйтесѧ, въ нбⷭ҇нѣй несконча́емѣй сла́вѣ а҆́гг҃лѡмъ ѹ҆подо́бившїисѧ: ра́дꙋйтесѧ, че́сть ра́внꙋю патрїа́рхѡмъ прїе́мшїи. Ра́дꙋйтесѧ, въ чи́нѣ прⷪ҇ро́кѡвъ, ꙗ҆́кѡ да́ръ прⷪ҇ро́чества и҆мꙋ́щїи впи́саннїи: ра́дꙋйтесѧ, къ ли́кꙋ а҆пⷭ҇лѡвъ и҆ є҆ѵⷢ҇лі́стѡвъ, ꙗ҆́кѡ сло́вомъ и҆ дѣ́ломъ хрⷭ҇та̀ бл҃говѣсти́вшїи, сопричте́ннїи. Ра́дꙋйтесѧ, въ со́нмѣ мч҃никѡвъ, ꙗ҆́кѡ мно́гѡ хрⷭ҇та̀ ра́ди претерпѣ́вшїи, бл҃гоче́стнѡ воспрїѧ́тїи: ра́дꙋйтесѧ, въ собра́нїи и҆сповѣ́дникѡвъ са́номъ и҆сповѣ́дничества почте́ннїи. Ра́дꙋйтесѧ, съ дѣ́вствꙋющими, ꙗ҆́кѡ дѣ́вственницы, возвели́ченнїи: ра́дꙋйтесѧ, со всѣ́ми ст҃ы́ми до́брѣ бг҃ꙋ ѹ҆годи́вшими, ѹ҆ча́стїе и҆ наслѣ́дїе ѡ҆брѣ́тшїи. Ра́дꙋйтесѧ, пресла́дкимъ и҆ бл҃же́ннымъ прест҃ы́ѧ трⷪ҇цы лицезрѣ́нїемъ вы́нꙋ насыща́ющїисѧ: ра́дꙋйтесѧ, по и҆́ноческихъ по́двизѣхъ и҆ по́стническихъ трꙋдѣ́хъ несконча́емымъ ѹ҆покое́нїемъ наслажда́ющїисѧ. Ра́дꙋйтесѧ, неизрече́нныхъ бл҃гъ, пра́вєднымъ ѿ вѣ́ка ѹ҆гото́ванныхъ, наслѣ́дїѧ пра́веднѡ ѹ҆досто́ившїисѧ: ра́дꙋйтесѧ, црⷭ҇твїѧ нбⷭ҇нагѡ, всѧ̑ въ себѣ̀ сла́дѡсти и҆ красѡты̀, всѧ̑ вели̑чїѧ и҆ блажє́нства, ѹ҆́мъ человѣ́ческїй превосходѧ́щаѧ, содержа́щагѡ, ѡ҆́бщницы и҆ ѡ҆блада́тели ꙗ҆ви́вшїисѧ.

<red>Р</red>а́дꙋйтесѧ, а҆нтѡ́нїе и҆ ѳеодо́сїе, мона́шескагѡ въ рꙋсѝ житїѧ̀ первонача́льницы.
