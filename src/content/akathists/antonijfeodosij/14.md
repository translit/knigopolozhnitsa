---
title: "І҆́косъ з҃"
navigation:
  key: akathists-antonijfeodosij-14
  title: "І҆́косъ з҃"
  parent: akathists-antonijfeodosij
  order: 14
type: "akathist"
---

## І҆́косъ з҃:

<red>Н</red>о́вый трꙋ́дъ, и҆ но́вый по́двигъ по возвраще́нїи въ пещє́рнаѧ ва̑ша жили̑ща воспрїѧ́ли є҆стѐ, ѻ҆ц҃ы̀ прпⷣбнїи: на разшире́нїе бо мона́шескихъ ке́ллїй и҆ на ѹ҆строе́нїе моли́твеннагѡ хра́ма нелѣ́ностнѡ ѹ҆стреми́стесѧ, да ѕлоко́зненнаго врага̀ горды́ню попере́те, и҆ є҆гѡ̀ безстꙋ́дное безꙋ́мїе посрами́те, со́браннꙋю же бра́тїю къ бг҃оꙋго́дномꙋ и҆ добродѣ́тельномꙋ житїю̀ вѧ́щше возбꙋди́те, и҆ на ѹ҆се́рднѣйшее хрⷭ҇тꙋ̀ бг҃ꙋ слꙋже́нїе подви́гнете, на то̀ мы̀ ѹ҆́мныма взира́юще ѻ҆чи́ма, си́це взыва́емъ къ ва́мъ:

<red>Р</red>а́дꙋйтесѧ, пеще́рнагѡ и҆́ноческагѡ пребыва́нїѧ трꙋдолю́бнїи ѡ҆брѣта́тели и҆ ревни́тели: ра́дꙋйтесѧ, те́плїи мона́шескагѡ житїѧ̀ пресла́внїи защи́тницы. Ра́дꙋйтесѧ, ѡ҆би́телей ва́шихъ бо́дрїи и҆ неꙋсыпа́ющїи храни́тели: ра́дꙋйтесѧ, кнѧ́жескагѡ гнѣ́ва и҆ ꙗ҆́рѡсти смире́ннѣйшїи ѹ҆кроти́тели. Ра́дꙋйтесѧ, врагѡ́въ и҆ непрїѧ́телей ва́шихъ и҆́стиннїи и҆ нелицемѣ́рнїи люби́тели: ра́дꙋйтесѧ, ѡ҆би̑ды ва́мъ творѧ́щихъ и҆ напа̑сти дѣ́ющихъ пра́веднїи рачи́тели. Ра́дꙋйтесѧ, за́повѣдей и҆ совѣ́тѡвъ бж҃їихъ ѹ҆се́рднѣйшїе и҆сполни́тели: ра́дꙋйтесѧ, къ чи́стомꙋ и҆ непоро́чномꙋ житїю̀ предводи́тели бл҃гопоспѣ́шнїи. Ра́дꙋйтесѧ, добронра́вїѧ и҆ бл҃гоговѣ́нїѧ ѹ҆чи́тели преизѧ́щнїи: ра́дꙋйтесѧ, подвиза́ющихсѧ въ благоче́стїи и҆ трꙋжда́ющихсѧ въ бл҃готворении всеси́льнїи си́лою хрⷭ҇то́вою помо́щницы. Ра́дꙋйтесѧ, въ и҆́ноческихъ трꙋдѣ́хъ неꙋтрꙋжде́ннїи подви́жницы: ра́дꙋйтесѧ, со́бранномꙋ ва́ми ста́дꙋ неѡбори́мїи во все́мъ побо́рницы.

<red>Р</red>а́дꙋйтесѧ, а҆нтѡ́нїе и҆ ѳеодо́сїе, мона́шескагѡ въ рꙋсѝ житїѧ̀ первонача́льницы.
