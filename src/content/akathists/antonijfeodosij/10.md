---
title: "І҆́косъ є҃"
navigation:
  key: akathists-antonijfeodosij-10
  title: "І҆́косъ є҃"
  parent: akathists-antonijfeodosij
  order: 10
type: "akathist"
---

## І҆́косъ є҃:

<red>В</red>и́дѣвше мно́зи бг҃оꙋгодное ва́ше въ пеще́рахъ, а҆́ки во гробѣ́хъ, заключе́нное житїѐ, ѹ҆милѧ́хꙋсѧ дꙋша́ми, сердцы̀ же сокрꙋша́ющесѧ, спѣ́шнѡ къ ва́мъ, сп҃се́нїѧ и҆́щꙋще, притека́хꙋ смире́ннѡ просѧ́ще, да и҆ и҆́хъ такова́гоѡ житїѧ̀ ѡ҆́бщники содѣ́лавше, во всегда́шнее бг҃ꙋ слꙋже́нїе ѡ҆ст҃и́те, вы́ же по́мнѧще ре́кшаго: грѧдꙋ́щагѡ ко мнѣ̀ не и҆жденꙋ̀ во́нъ, всѣ́хъ приходѧ́щихъ любе́знѡ прїима́сте, и҆ ѻ҆те́чески поꙋча́сте. тѣ́мже сицевы́мъ ва́съ вѣнча́емъ пѣснопѣ́нїемъ:

<red>Р</red>а́дꙋйтесѧ, пребл҃же́ннїи ѻ҆ц҃ы̀ мно́гихъ ѿ рабо́тнагѡ и҆́га мїрска́гѡ въ сла́дкꙋю дꙋ́ха свобо́дꙋ изве́дшїи: ра́дꙋйтесѧ, мно́гихъ и҆́стиннѡ хрⷭ҇тꙋ̀ рабо́тати, и҆ и҆́скреннѡ є҆мꙋ̀ слꙋжи́ти наꙋчи́вшїи. Ра́дꙋйтесѧ, ва́шими добродѣ́тельми мнѡ́гимъ ко сп҃се́нїю, ꙗ҆́кѡже и҆ногда̀ мѡѷсе́й въ землю̀ ѡ҆бѣтова́ннꙋю, пꙋ́ть ѿкрывшїи: ра́дꙋйтесѧ, мно́гихъ не ѹ҆жѐ въ землю̀ ѡ҆бѣтова́ннꙋю, но въ са̑маѧ нбⷭ҇наѧ жили̑ща вве́дшїи. Ра́дꙋйтесѧ, не сло́вомъ то́чїю, но мно́жае па́че дѣ́ломъ и҆ ѹ҆се́рдною къ бг҃ꙋ мл҃твою своѧ̑ ѹ҆ченикѝ и҆ послѣ́дователи поꙋча́ющїи: ра́дꙋйтесѧ, ва́шихъ кꙋпножи́телей мона́шескими пра́вилы краснѡ̀ и҆ бг҃олѣ́пнѡ ѹ҆правлѧ́ющїи. Ра́дꙋйтесѧ, разли́чными и҆скꙋше́нїи и҆ напа́стьми ѡ҆тѧгчє́ннымъ ско́ро посо́бствꙋющїи: ра́дꙋйтесѧ, ѿ сꙋпоста̑тъ бори̑мымъ и҆ тѧ́жкѡ наси́льствꙋемымъ всегда̀ помоществꙋ́ющїи. Ра́дꙋйтесѧ, ѡ҆долева́емыхъ ѿ сопроти́вныхъ, но не ѿчаива́ющихсѧ и҆ бг҃онаде́жнѡ въ мл҃твѣ ва́съ призыва́ющихъ, внеза́пнымъ ва́шимъ посо́бїемъ подкрѣплѧ́ющїи: ра́дꙋйтесѧ, всѧ́кое враждебное ѹ҆стремле́нїе си́льнѡ воспѧща́ющїи. Ра́дꙋйтесѧ, собра́нное ва́ми дꙋхо́вное ста́до бо́дреннымъ ѻ҆́комъ вы́нꙋ назира́ющїи: ра́дꙋйтесѧ, ва́шихъ ѹ҆ченикѡ́въ и҆ наслѣ́дникѡвъ непреста́ннѡ на пꙋ́ть бж҃їихъ за́повѣдей наставлѧ́ющїи.

<red>Р</red>а́дꙋйтесѧ, а҆нтѡ́нїе и҆ ѳеодо́сїе, мона́шескагѡ въ рꙋсѝ житїѧ̀ первонача́льницы.
