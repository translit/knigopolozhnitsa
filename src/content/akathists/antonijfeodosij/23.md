---
title: "Конда́къ в҃і"
navigation:
  key: akathists-antonijfeodosij-23
  title: "Конда́къ в҃і"
  parent: akathists-antonijfeodosij
  order: 23
type: "akathist"
---

## Конда́къ в҃і:

<red>Б</red>л҃года́ть, ю҆́же всеми́лостивый и҆ всеще́дрый бг҃ъ, ѿ свои́хъ неистощи́мыхъ подава́ше сокро́вищъ, никогда́же въ ва́съ тща̀ и҆ пра́здна быва́ше, но вы́нꙋ ѡ҆би́ленъ пло́дъ творѧ́ше, а҆́ки зе́рно до́брое въ до́брꙋю вверженное землю̀, вы̀ бо вѣ̑рнымъ и҆ мꙋ̑дрымъ рабѡ́мъ, ѿ своегѡ̀ господи́на тала́нты взе́мшымъ, ѹ҆подо́бившесѧ, та́кѡ си́лами, свы́ше ва́мъ подава́емыми, трꙋдолю́бнѣ дѣ́ласте, ꙗ҆́кѡ да и҆ бг҃ꙋ прїѧ́тни и҆ любе́зни ꙗ҆вите́сѧ, и҆ себѐ въ нбⷭ҇ныхъ селе́нїихъ несконча́емое прїѡбрѧ́щете воздаѧ́нїе, непреста́ннѡ пою́ще бг҃ꙋ: <red>А҆</red>ллилꙋ́їа.
