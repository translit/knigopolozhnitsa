---
title: "І҆́косъ д҃"
navigation:
  key: akathists-antonijfeodosij-8
  title: "І҆́косъ д҃"
  parent: akathists-antonijfeodosij
  order: 8
type: "akathist"
---

## І҆́косъ д҃:

<red>С</red>лы́шавъ, пребл҃же́нне ѻ҆́ч҃е ѳеодо́сїе, жесто́кое ст҃а́гѡ антѡ́нїа и҆ ѻ҆́строе въ пеще́рнѣмъ затво́рѣ житїѐ, скороте́чнѡ, а҆́ки є҆ле́нь на и҆сто́чники водны̑ѧ, къ немꙋ̀ ѡ҆́тай ма́тере твоеѧ̀ те́клъ є҆сѝ, и҆дѣ́же доспѣ́вши прилѣ́жнѡ є҆гѡ̀ моли́лъ є҆сѝ, да тѧ̀ въ своѐ сожи́тельство прїи́метъ и҆ въ число̀ и҆́ночествꙋющихъ впи́шет, ѻ҆́нъ же, прови́дѣвъ въ тебѣ̀ живꙋ́щꙋю блгⷣть бж҃їю, неѿлага́тельнѡ повелѣ̀ на тѧ̀ и҆́ноческїй возложи́ти ѡ҆́бразъ, ты́ же за то̀ благодаривши бг҃а бл҃годѣ́телѧ, ѻ҆боерꙋ́чнѡ и҆́ноческагѡ ꙗ҆ви́лсѧ є҆сѝ житїѧ̀, и҆ со а҆нтѡ́нїемъ кꙋ́пнѡ непреста́ннѡ трꙋжда́лсѧ є҆сѝ, ѡ҆ чесо́мъ мы̀ помышлѧ́юще, та́кѡ взыва́емъ къ ва́мъ:

<red>Р</red>а́дꙋйтесѧ, а҆нтѡ́нїе и҆ ѳеодо́сїе, и҆́ноческагѡ житїѧ̀ ѡ҆снова́тели: ра́дꙋйтесѧ, пе́рвѣйшїи новонача́льныхъ и҆́нокѡвъ въ рꙋсѝ наста́вницы. Ра́дꙋйтесѧ, въ мона́шеское ѡ҆ти́шїе, а҆́ки въ нѣ́кїй кора́бль без̾ѡпа́сный, къ ва́мъ приходѧ́щихъ вводи́тели: ра́дꙋйтесѧ, предо́брїи въ пꙋчи́нѣ мі́ра сегѡ̀ вла́ющихсѧ ѹ҆пра́вители. Ра́дꙋйтесѧ, мїрскі̑ѧ бꙋ̑ри, волнє́нїѧ и҆ мѧте́жи въ тишинꙋ̀ мꙋ́дрѣ прелага́ющїи: ра́дꙋйтесѧ, всѣ́хъ любе́знѡ въ до́брое и҆ сп҃си́тельное приста́нище наставлѧ́ющїи. Ра́дꙋйтесѧ, свирѣпѣ̑ющаѧ врагѡ́въ шата̑нїѧ мꙋ́дрѣ ѹ҆смирѧ́ющїи: ра́дꙋйтесѧ, ѿ всѣ́хъ непрїѧ́зненныхъ ѡ҆бꙋрева́нїй къ ва́мъ притека́ющихъ ѹ҆до́бнѡ сп҃сающїи. Ра́дꙋйтесѧ всѣ́хъ под̾ ва́шъ покро́въ и҆ защище́нїе ѻ҆те́чески прїе́млющїи: ра́дꙋйтесѧ, всѣ́хъ без̾ лицепрїѧ́тїѧ ѿ всѣ́хъ напа́стей и҆ бѣ́дъ защища́ющїи. Ра́дꙋйтесѧ, бѣ́дствꙋющымъ всегда̀ и҆ во все́мъ, и҆ на ко́емждо мѣ́стѣ до́брѣ предста́тельствꙋющїи: ра́дꙋйтесѧ, ѡ҆би́димыхъ, ѡ҆ѕлоблѧ́емыхъ и҆ ѹ҆ничижа́емыхъ приснохода́тайствꙋющїи.

<red>Р</red>а́дꙋйтесѧ, а҆нтѡ́нїе и҆ ѳеодо́сїе, мона́шескагѡ въ рꙋсѝ житїѧ̀ первонача́льницы.
