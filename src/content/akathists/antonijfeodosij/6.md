---
title: "І҆́косъ г҃"
navigation:
  key: akathists-antonijfeodosij-6
  title: "І҆́косъ г҃"
  parent: akathists-antonijfeodosij
  order: 6
type: "akathist"
---

## І҆́косъ г҃:

<red>И҆</red>мѣ́лъ є҆сѝ, ѻ҆́ч҃е пребл҃же́нне ѳеодо́сїе, превели́кое жела́нїе, є҆́же ст҃а̑ѧ въ і҆ерⷭ҇ли́мѣ посѣти́ти мѣста̀, и҆ къ семꙋ̀ дѣ́лꙋ жела́емꙋю ѡ҆брѣ́лъ є҆сѝ ѹ҆до́бность, ко грѧдꙋ́щымъ въ і҆ерꙋсали́мъ прїѡбщи́всѧ, но ѕло́бный вра́гъ спо́нꙋ тебѣ̀ и҆ препѧ́тїе содѣ́ла, наꙋсти́ бо ма́терь твою̀, ꙗ҆́же вслѣ́дъ тебѣ̀ гна́вши, и҆ дости́гши, а҆́ки ѕлодѣ́ѧ свѧ́зана, въ до́мъ привле́кши, по мно́гомъ бїе́нїи, тве́рдѡ въ хра́минѣ заключѝ, ты́ же, а҆́ки а҆дама́нтъ, сїѧ̑ ѕлострада̑нїѧ терпѣли́вѡ поне́слъ є҆сѝ, посе́мъ ѿ заключе́нїѧ и҆спꙋще́нъ, па́ки на хлѣбопече́нїе цр҃ко́вномꙋ лїтꙋргиса́нїю прили́чное вда́лсѧ є҆сѝ, чесо́мꙋ ѹ҆дивлѧ́ющесѧ, си́це тебѣ̀ вопїе́мъ:

<red>Р</red>а́дꙋйсѧ, ѻ҆́ч҃е ѳеодо́сїе, непоколеби́мый и҆ нерꙋши́мый терпѣ́нїѧ сто́лпе: ра́дꙋйсѧ, пречꙋ́дный и҆ прекра́сный смире́нїѧ и҆ кро́тости ѡ҆́бразе. Ра́дꙋйсѧ, тѧ̑жкаѧ ма́тєрнѧѧ бїє́нїѧ и҆ нога́ма попира́нїѧ бл҃годꙋ́шнѡ и҆ мꙋ́жественнѡ терпѣ́вый: ра́дꙋйсѧ, тоѧ́жде ласка̑нїѧ и҆ лобза̑нїѧ а҆́ки смертоно́сный вре́дъ себѣ̀ вмѣни́вый. Ра́дꙋйсѧ, слꙋже́нїе бг҃ꙋ и҆ бж҃їей мт҃ри па́че всегѡ̀ вседꙋ́шнѡ возлюби́вый: ра́дꙋйсѧ, церко́вномꙋ слꙋже́нїю со всѧ́кимъ ѹ҆се́рдїемъ ѿ дѣ́тства прилежа́вый. Ра́дꙋйсѧ, све́рстникѡвъ порꙋга̑нїѧ и҆ посмѣѧ̑нїѧ въ че́сть себѣ̀ вмѣни́вый: ра́дꙋйсѧ, всѣ̑мъ ста̑рымъ и҆ ю҆́нымъ ѻ҆́бразъ смире́нїѧ и҆ кро́тости тебѐ предста́вивый. Ра́дꙋйсѧ, всѣ̑мъ ѡ҆би́дѧщымъ тебѐ вседꙋ́шнѡ прегрѣше́нїѧ прости́вый: ра́дꙋйсѧ, всѣ́ми добродѣ́тельными человѣ́ки па́че свє́рстникъ твои́хъ хвали́мый, люби́мый и҆ почита́емый. Ра́дꙋйсѧ, добронра́вїем и҆ бл҃гоче́стїемъ краснѣ́е, не́же свѣ́тлыми ри́зами, тебѐ ѹ҆краси́вый: ра́дꙋйсѧ, ма́тєрнѧѧ и҆ власти́тєльскаѧ ѡ҆дѣѧ̑нїѧ, ꙗ҆́кѡ скве́рное бла́то, вмѣни́вый.

<red>Р</red>а́дꙋйтесѧ, а҆нтѡ́нїе и҆ ѳеодо́сїе, мона́шескагѡ въ рꙋсѝ житїѧ̀ первонача́льницы.
