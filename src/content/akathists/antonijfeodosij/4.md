---
title: "І҆́косъ в҃"
navigation:
  key: akathists-antonijfeodosij-4
  title: "І҆́косъ в҃"
  parent: akathists-antonijfeodosij
  order: 4
type: "akathist"
---

## І҆́косъ в҃:

<red>Р</red>а́зꙋмъ бг҃опрїѧ́тенъ, а҆нтѡ́нїе, всехва́льне, тебѣ̀ же са́момꙋ и҆ про́чимъ дꙋшеполе́зенъ стѧжа́ти ѹ҆се́рдствꙋѧ, сегѡ̀ дне́мъ и҆ но́щїю ѿ всеми́лостивагѡ бг҃а съ те́плыми слеза́ми прилѣ́жнѡ проси́лъ є҆сѝ, прⷪ҇ро́чески вѣща́ѧ: скажѝ мѝ, гдⷭ҇и, пꙋ́ть, во́ньже пойдꙋ̀. Тѣ́мже человѣколюби́вый бг҃ъ, внѧ́въ твоемꙋ̀ сле́зномꙋ моле́нїю, вложѝ въ твоѐ се́рдце, да не ме́длѧ въ а҆ѳѡ́нскꙋю го́рꙋ и҆́деши, ты́ же, а҆́ки вторы́й а҆враа́мъ, ꙗ҆́лсѧ є҆сѝ пꙋтѝ съ ве́лїимъ тща́нїемъ, бж҃їе и҆сполнѧ́ѧ велѣ́нїе, чесѡ̀ ра́ди вопїе́мъ тебѣ̀ такѡва́ѧ:

<red>Р</red>а́дꙋйсѧ, ѻ҆́тче а҆нтѡ́нїе, дре́внемꙋ ѹ҆подо́бивыйсѧ а҆враа́мꙋ, по сло́вꙋ бж҃їю, доброхо́тнѡ и҆ послꙋ́шнѡ, без̾ ско́рби и҆ сѣ́тованїѧ ѿ срѡ́дникъ и҆ ю҆́жикъ свои́хъ ѹ҆далѧ́ющемꙋсѧ: ра́дꙋйсѧ, въ далеча́йшꙋю невѣ́домꙋю странꙋ̀, ѡ҆брѣ́тенїѧ ра́ди мона́шескагѡ житїѧ̀, ѿ свои́хъ си́лъ неско́рбнѡ ѹ҆дали́выйсѧ. Ра́дꙋйсѧ, до́лгїй, трꙋ́дный и҆ преско́рбный пꙋ́ть скороте́чнѡ без̾ смꙋще́нїѧ преше́дый: ра́дꙋйсѧ, а҆́гг҃ла бж҃їѧ въ то́мъ пꙋтѝ спꙋ́тника, ꙗ҆́кѡже и҆ногда̀ тѡві́а, и҆мѣ́вый. Ра́дꙋйсѧ, а҆ѳѡ́нскїѧ горы̀, по твоемꙋ̀ жела́нїю, бж҃їю же и҆зволе́нїю, благополꙋ́чнѡ дости́гнꙋвый: ра́дꙋйсѧ, мнѡ́гаѧ та́мѡ дꙋхѡ́внаѧ блага̑ѧ и҆ дꙋшеполє́знаѧ сокрѡ́вища стѧжа́вый. Ра́дꙋйсѧ, мно́гихъ та́мѡ свои́мъ любомꙋ́дрымъ житїе́мъ въ по́стѣ и҆ моли́твѣ, неꙋста́нномъ трꙋдѣ̀ и҆ бдѣ́нїи, и҆ без̾ѿвѣ́тнѣмъ, гдⷭ҇а ра́ди, послꙋша́нїи ѹ҆диви́вый: ра́дꙋйсѧ, въ и҆́ноческихъ трꙋдѣ́хъ и҆ по́двизѣхъ вели̑кимъ ста́рцємъ ст҃ы́ѧ горы̀ тебѐ сравни́вый. Ра́дꙋйсѧ, а҆нтѡ́нїе, а҆́ки бг҃омꙋ́драѧ пчела̀, ѿ трꙋжда́ющихсѧ та́мѡ ѻ҆тє́цъ, а҆́ки ѿ разли́чныхъ цвѣтѡ́въ, сла́дость и҆́ноческꙋю собра́вый: ра́дꙋйсѧ, тꙋ́южде сла́дость во ѻ҆те́чество сохра́ннѡ принесы́й, и҆ здѣ̀ бл҃гоꙋспѣ́шнѡ насади́вый и҆ возрасти́вый стори́цею. Ра́дꙋйсѧ, ꙗ҆́кѡ въ мона́шество то́южде сла́достїю мно́гихъ, съ ни́миже и҆ ѳеодо́сїа вели́каго въ сло́вѣ и҆ дѣ́лѣ привле́клъ є҆сѝ: ра́дꙋйсѧ, ꙗ҆́кѡ со́браннꙋю бра́тїю твою̀ дꙋхо́вною сла́достїю из̾ѡби́льнѡ насы́тилъ и҆ въ добродѣ́телехъ ѹ҆крѣпи́лъ є҆сѝ.

<red>Р</red>а́дꙋйтесѧ, а҆нтѡ́нїе и҆ ѳеодо́сїе, мона́шескагѡ въ рꙋсѝ житїѧ̀ первонача́льницы.
