---
title: "І҆́косъ є҃"
navigation:
  key: akathists-michael-10
  title: "І҆́косъ є҃"
  parent: akathists-michael
  order: 10
type: "akathist"
---

## І҆́косъ є҃:

<red>С</red>лы́шаще и҆ вѣ́дꙋще тѧ̀ ꙗ҆́кѡ свѣти́ло вели́кое, посредѝ ликѡ́въ а҆́гг҃льскихъ блиста́ющасѧ, пречꙋ́дный мїхаи́ле, къ тебѣ̀, по бз҃ѣ и҆ прест҃ѣ́й мт҃ри бж҃їей, прибѣга́емъ: ѡ҆зарѝ лꙋча́ми свѣ́та твоегѡ̀ всѣ́хъ на́съ вопїю́щихъ тѝ си́це:

<red>Р</red>а́дꙋйсѧ, вождю̀ и҆ храни́телю въ пꙋсты́ни наро́да бг҃оизбра́ннагѡ: ра́дꙋйсѧ, высо́кїй посре́дниче зако́на, рꙋко́ю мѡѷсе́а на сїна́и да́ннагѡ. Ра́дꙋйсѧ, ѹ҆ него́же сꙋдїи̑ и҆ вождѝ і҆и҃левы си́лꙋ и҆ покро́въ ѡ҆брѣта́хꙋ: ра́дꙋйсѧ, чрез̾ него́же прⷪ҇ро́цы и҆ первосщ҃е́нницы і҆ꙋде́йстїи да́ръ вѣ́дѣнїѧ ѿ всевѣ́дꙋщагѡ бг҃а прїима́хꙋ. Ра́дꙋйсѧ, бг҃обоѧ́зненныѧ законода́вцы та́йною премꙋ́дростїю снабдѣва́ѧй: ра́дꙋйсѧ, сꙋ́дъ и҆ пра́вдꙋ творѧ́щымъ бл҃гость на се́рдце полага́ѧй.

<red>Р</red>а́дꙋйсѧ, мїхаи́ле, вели́кїй а҆рхїстрати́же, со всѣ́ми нбⷭ҇ными си́лами.
