---
title: "І҆́косъ ѕ҃"
navigation:
  key: akathists-michael-12
  title: "І҆́косъ ѕ҃"
  parent: akathists-michael
  order: 12
type: "akathist"
---

## І҆́косъ ѕ҃:

<red>В</red>озсїѧ́лъ є҆сѝ пречꙋ́днѡ сла́вою, мїхаи́ле, є҆гда̀ во ѡ҆́бразѣ чл҃вѣ́честѣ пред̾ і҆исꙋ́сомъ наѵи́номъ ста́лъ є҆сѝ, глаго́лѧ: и҆зꙋ́й сапо́гъ съ ногꙋ̀ твое́ю: а҆́зъ є҆́смь а҆рхїстрати́гъ си́лы гдⷭ҇ни. Таково́мꙋ ꙗ҆вле́нїю твоемꙋ̀ чꙋдѧ́щесѧ, съ любо́вїю вопїе́мъ тѝ:

<red>Р</red>а́дꙋйсѧ, бг҃овѣнча́нныхъ гла́въ неꙋсы́пный ѡ҆храни́телю: ра́дꙋйсѧ, противлѧ́ющихсѧ вла́сти, ꙗ҆́кѡ бж҃їю повѣле́нїю проти́вѧщихсѧ, ско́рый низложи́телю. Ра́дꙋйсѧ, ѹ҆смири́телю наро́дныхъ треволне́нїй: ра́дꙋйсѧ, незри́мый ѹ҆праздни́телю ѕлочести́выхъ ѡ҆бы́чаевъ. Ра́дꙋйсѧ, ꙗ҆́кѡ ты̀ просвѣща́еши сомнѧ́щихсѧ въ ча́съ лю́тыхъ недоꙋме́нїй: ра́дꙋйсѧ, ꙗ҆́кѡ ты̀ и҆схища́еши и҆скꙋша́емыхъ ѿ пагꙋбоно́сныхъ наважде́нїй.

<red>Р</red>а́дꙋйсѧ, мїхаи́ле, вели́кїй а҆рхїстрати́же, со всѣ́ми нбⷭ҇ными си́лами.
