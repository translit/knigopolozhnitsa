---
title: "І҆́косъ а҃"
navigation:
  key: akathists-tikhvin-2
  title: "І҆́косъ а҃"
  parent: akathists-tikhvin
  order: 2
type: "akathist"
---

## І҆́косъ а҃:

<red>А҆́</red>гг҃лѡвъ ли́цы ликовствꙋ́юще слꙋ́жатъ тебѣ̀, влⷣчце, и҆ почита́юще тѧ̀, на рꙋкꙋ̀ твоє́ю носи́вшꙋю творца̀ ви́димыѧ и҆ неви́димыѧ тва́ри, і҆кѡ́нꙋ твою̀ съ мѣ́ста на мѣ́сто прено́сѧтъ. Мы́ же, земноро́днїи, дивѧ́щесѧ чꙋ́дномꙋ ꙗ҆вле́нїю і҆кѡ́ны твоеѧ̀, а҆́гг҃лы носи́мыѧ, вопїе́мъ тѝ си́це:

<red>Р</red>а́дꙋйсѧ, всѣ́хъ нбⷭ҇ныхъ си́лъ вы́сшаѧ. Ра́дꙋйсѧ, всѧ̑ а҆́гг҃льскїѧ чи́ны превосходѧ́щаѧ. Ра́дꙋйсѧ, чтⷭ҇нѣ́йшаѧ херꙋві̑мъ. Ра́дꙋйсѧ сла́внѣйшаѧ без̾ сравне́нїѧ серафі̑мъ. Ра́дꙋйсѧ, ра́дованїе а҆́гг҃лѡвъ. Ра́дꙋйсѧ похвале́нїе ли́кѡвъ нбⷭ҇ныхъ. Ра́дꙋйсѧ, ѿ а҆́гг҃лѡвъ воспѣва́емаѧ. Ра́дꙋйсѧ, ѿ серафі́мѡвъ прославлѧ́емаѧ. Ра́дꙋйсѧ, ѿ а҆рха̑гг҃лъ покланѧ́емаѧ. Ра́дꙋйсѧ, ѿ во́инствъ нбⷭ҇ныхъ почита́емаѧ. Ра́дꙋйсѧ, въ і҆кѡ́нѣ твое́й ѿ а҆́гг҃лъ чти́маѧ. Ра́дꙋйсѧ, въ ви́димомъ ѻ҆́бразѣ твое́мъ ѿ неви́димыхъ си́лъ носи́маѧ.

<red>Р</red>а́дꙋйсѧ, влⷣчце, млⷭ҇тиваѧ ѡ҆ на́съ пред̾ бг҃омъ застꙋ́пнице.
