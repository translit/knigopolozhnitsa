---
title: "І҆́косъ ѳ҃"
navigation:
  key: akathists-tikhvin-18
  title: "І҆́косъ ѳ҃"
  parent: akathists-tikhvin
  order: 18
type: "akathist"
---

## І҆́косъ ѳ҃:

<red>В</red>иті̑ѧ многовѣща̑нныѧ недоꙋмѣ́ютъ воспѣ́ти по достоѧ́нїю мно́жество чꙋде́съ твои́хъ, влⷣчце, и҆ та́йны твоегѡ̀ строе́нїѧ спⷭ҇нїѧ человѣ́кѡвъ: ѻ҆́во бо бл҃гостїю, ѻ҆́во же посѣще́нїемъ наказа́нїй рꙋково́диши люде́й на пꙋ́ть спⷭ҇нїѧ. Занѐ неѡбори́мꙋ ѻ҆би́тель сохрани́вши ѿ врагѡ́въ ви́димыхъ, ѻ҆́гненнымъ ѻ҆чище́нїемъ бл҃говоли́ла є҆сѝ ѡ҆чтⷭ҇ити ѿ ѹ҆ѧзвле́нїй врага̀ неви́димагѡ, вразꙋмлѧ́ѧ, ꙗ҆́кѡ чтⷭ҇ота̀, воздержа́нїе и҆ моли̑твы сердє́чныѧ, ѹ҆го́днѣе тебѣ̀ па́че хвалы̀ є҆ди́ныхъ то́чїю ѹ҆́стъ. Тѣ́мже вопїе́мъ тѝ:

<red>Р</red>а́дꙋйсѧ, є҆гѵ́петъ ѡ҆ст҃и́вшаѧ прише́ствїемъ твои́мъ. Ра́дꙋйсѧ, галїле́йскꙋю странꙋ̀ просла́вившаѧ пребыва́нїемъ твои́мъ. Ра́дꙋйсѧ, по всемꙋ̀ і҆ерⷭ҇ли́мꙋ и҆ска́вшаѧ ѻ҆троча̀ твоѐ, є҆го́же возлюбѝ дꙋша̀ твоѧ̀. Ра́дꙋйсѧ, въ домꙋ̀ ѻ҆ц҃а̀ є҆гѡ̀ ѡ҆брѣ́тшаѧ є҆го̀. Ра́дꙋйсѧ, всѧ̑ глаго́лы ѡ҆ сн҃ѣ твое́мъ слага́вшаѧ въ срⷣцѣ свое́мъ. Ра́дꙋйсѧ, въ сн҃ѣ твое́мъ пре́жде всѣ́хъ позна́вшаѧ бг҃а. Ра́дꙋйсѧ, сн҃ꙋ твоемꙋ̀ послꙋжи́вшаѧ въ земнѣ́мъ житїѝ є҆гѡ̀. Ра́дꙋйсѧ, страда́нїємъ є҆гѡ̀ спострада́вшаѧ. Ра́дꙋйсѧ, при крⷭ҇тѣ̀ сн҃а твоегѡ̀ ѹ҆сн҃овле́нїе і҆ѡа́нна а҆пⷭ҇ла и҆ всѣ́хъ вѣ́рꙋющихъ прїи́мшаѧ. Ра́дꙋйсѧ, мт҃ри́нски возлюби́вшаѧ и҆скꙋ́пленныхъ кро́вїю є҆гѡ̀. Ра́дꙋйсѧ, пе́рвѣе всѣ́хъ ѹ҆разꙋмѣ́вшаѧ та́йнꙋ воскрⷭ҇нїѧ сн҃а твоегѡ̀. Ра́дꙋйсѧ, премно́гїѧ ра́дости наслади́вшаѧсѧ въ вознесе́нїи сн҃а твоегѡ̀ на нб҃са̀.

<red>Р</red>а́дꙋйсѧ, влⷣчце, млⷭ҇тиваѧ ѡ҆ на́съ пред̾ бг҃омъ застꙋ́пнице.
