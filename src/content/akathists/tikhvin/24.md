---
title: "І҆́косъ в҃і"
navigation:
  key: akathists-tikhvin-24
  title: "І҆́косъ в҃і"
  parent: akathists-tikhvin
  order: 24
type: "akathist"
---

## І҆́косъ в҃і:

<red>П</red>ою́ще чꙋдеса̀ твоѧ̑ и҆ млⷭ҇ти ро́дꙋ на́шемꙋ ꙗ҆влє́нныѧ, ѹ҆ми́льнѡ припа́даемъ къ пречтⷭ҇омꙋ ѻ҆́бразꙋ твоемꙋ̀, влⷣчце, и҆, лобыза́юще, со стра́хомъ и҆ любо́вїю мо́лимъ тѧ̀: наста́ви на́съ на пꙋ́ть спⷭ҇нїѧ, да досто́йни бꙋ́демъ вы́нꙋ твоегѡ̀ млⷭ҇тивагѡ застꙋпле́нїѧ, бꙋ́ди при́снѡ застꙋ́пница и҆ хода́таица ѡ҆ на́съ, вопїю́щихъ тѝ:

<red>Р</red>а́дꙋйсѧ, вѣ́рныхъ ѹ҆твержде́нїе и҆ защище́нїе. Ра́дꙋйсѧ, невѣ́рныхъ вразꙋмле́нїе и҆ просвѣще́нїе. Ра́дꙋйсѧ, ѿча́ѧнныхъ наде́ждо. Ра́дꙋйсѧ, грѣ́шныхъ спⷭ҇нїе. Ра́дꙋйсѧ, печа́льныхъ ѹ҆тѣше́нїе. Ра́дꙋйсѧ, больны́хъ и҆зцѣле́нїе. Ра́дꙋйсѧ, вдо́въ и҆ сиро́тъ покро́ве. Ра́дꙋйсѧ, ѡ҆би́димыхъ прибѣ́жище. Ра́дꙋйсѧ, царе́й ѹ҆крѣпле́нїе. Ра́дꙋйсѧ, ст҃и́телей ѹ҆добре́нїе. Ра́дꙋйсѧ, двⷭ҇твꙋющихъ похвало̀. Ра́дꙋйсѧ, всѣ́хъ бл҃гочтⷭ҇и́выхъ весе́лїе.

<red>Р</red>а́дꙋйсѧ, влⷣчце, млⷭ҇тиваѧ ѡ҆ на́съ пред̾ бг҃омъ застꙋ́пнице.
