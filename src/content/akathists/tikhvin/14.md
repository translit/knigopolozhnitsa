---
title: "І҆́косъ з҃"
navigation:
  key: akathists-tikhvin-14
  title: "І҆́косъ з҃"
  parent: akathists-tikhvin
  order: 14
type: "akathist"
---

## І҆́косъ з҃:

<red>Н</red>о́вый и҆сто́чникъ чꙋде́съ въ странѣ̀ сѣ́вернѣй ꙗ҆ви́сѧ і҆кѡ́на твоѧ̀ тѵ́хфинскаѧ, прест҃а́ѧ влⷣчце, незави́стнѡ точа́щїй и҆зцѣлє́нїѧ всѣ̑мъ притека́ющымъ съ вѣ́рою: слѣпі́и бо прозира́ютъ, нѣмі́и бл҃гоглаго́ливи быва́ютъ, глꙋсі́и слы́шатъ, разсла́бленнїи возстаю́тъ, разли́чными недꙋ̑ги ѡ҆держи́мїи здра́ви быва́ютъ, бѣснова́тїи ѿ ѹ҆́зъ де́монскихъ свобожда́ютсѧ. Тѣ́мже сла́вѧще тѧ̀, вопїе́мъ:

<red>Р</red>а́дꙋйсѧ, ꙗ҆́кѡ на тебѣ̀ почѝ бл҃говоле́нїе ѻ҆́ч҃ее. Ра́дꙋйсѧ, дх҃омъ ст҃ы́мъ ѡ҆сѣне́ннаѧ. Ра́дꙋйсѧ, ꙗ҆́кѡ въ тебѣ̀ вопл҃ти́сѧ сн҃ъ бж҃їй, сп҃съ мі́рꙋ. Ра́дꙋйсѧ, совѣ́та неизрече́ннагѡ таи́ннице. Ра́дꙋйсѧ, ѿ а҆́гг҃ла бл҃говѣ́стїе прїи́мшаѧ. Ра́дꙋйсѧ, а҆́гг҃льскимъ, є҆́же ра́дꙋйсѧ, ве́сь мі́ръ ѡ҆бра́довавшаѧ. Ра́дꙋйсѧ, ꙗ҆́кѡ гдⷭ҇ь съ тобо́ю. Ра́дꙋйсѧ, ꙗ҆́кѡ тобо́ю всѝ земноро́днїи бг҃ꙋ прибли́жишасѧ. Ра́дꙋйсѧ, блгⷭ҇ве́ннаѧ въ жена́хъ. Ра́дꙋйсѧ, всѣ̑мъ жена́мъ блгⷭ҇ве́нїе дарова́вшаѧ. Ра́дꙋйсѧ, мт҃и, до ржⷭ҇тва̀ и҆ по ржⷭ҇твѣ̀ пребы́вшаѧ дв҃ою. Ра́дꙋйсѧ, нача́токъ чтⷭ҇и и҆ сла́вы двⷭ҇тва.

<red>Р</red>а́дꙋйсѧ, влⷣчце, млⷭ҇тиваѧ ѡ҆ на́съ пред̾ бг҃омъ застꙋ́пнице.
