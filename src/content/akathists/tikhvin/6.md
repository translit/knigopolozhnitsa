---
title: "І҆́косъ г҃"
navigation:
  key: akathists-tikhvin-6
  title: "І҆́косъ г҃"
  parent: akathists-tikhvin
  order: 6
type: "akathist"
---

## І҆́косъ г҃:

<red>И҆</red>мꙋ́щи бл҃гоꙋтро́бное и҆зволе́нїе, да лю́дїе страны̀ тѵ́хфинскїѧ вожделѣ́ютъ пребыва́нїѧ твоегѡ̀ съ ни́ми да па́мѧтꙋютъ вы́нꙋ покро́въ тво́й, і҆кѡ́нꙋ твою̀ ꙗ҆влѧ́ла є҆сѝ многоча́стнѣ, до́ндеже ѹ҆каза́ла є҆сѝ бг҃оизбра́нное мѣ́сто вселе́нїѧ є҆ѧ̀. Тѣ́мже чꙋдѧ́щесѧ вопїе́мъ тѝ:

<red>Р</red>а́дꙋйсѧ, ски́нїе, въ не́йже всели́сѧ бжⷭ҇тво̀ тѣле́снѣ. Ра́дꙋйсѧ, ст҃а́ѧ ст҃ы́хъ, въ ню́же є҆ди́ною вни́де вѣ́чный а҆рхїере́й. Ра́дꙋйсѧ, кївѡ́те, позлаще́нный дх҃омъ, законода́телѧ носи́вшїй. Ра́дꙋйсѧ, свѣти́лниче, ѻ҆гне́мъ бжⷭ҇твеннымъ возже́нный. Ра́дꙋйсѧ, ста́мно, носи́вшаѧ ма́ннꙋ жи́зни, хрⷭ҇та̀. Ра́дꙋйсѧ, трапе́зо, хлѣ́бъ живо́тный вмѣсти́вшаѧ. Ра́дꙋйсѧ, кади́льнице, ѹ҆́гль бжⷭ҇тва̀ и҆мꙋ́щаѧ, мі́ръ ве́сь ѡ҆бл҃гоꙋха́вшаѧ. Ра́дꙋйсѧ, же́зле цвѣ́тъ прозѧ́бшїй, хрⷭ҇та̀. Ра́дꙋйсѧ, сто́лпе, къ вѣ́чномꙋ наслѣ́дїю рꙋководѧ́й. Ра́дꙋйсѧ, ѻ҆́блаче, ѿ вра̑гъ ви́димыхъ и҆ неви́димыхъ покрыва́ѧй. Ра́дꙋйсѧ, землѐ ѻ҆бѣтова́нїѧ. Ра́дꙋйсѧ, рꙋно̀, на не́же хрⷭ҇то́съ, ꙗ҆́кѡ до́ждь, сни́де съ нб҃сѐ.

<red>Р</red>а́дꙋйсѧ, влⷣчце, млⷭ҇тиваѧ ѡ҆ на́съ пред̾ бг҃омъ застꙋ́пнице.
