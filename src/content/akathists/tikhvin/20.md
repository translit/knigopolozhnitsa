---
title: "І҆́косъ і҃"
navigation:
  key: akathists-tikhvin-20
  title: "І҆́косъ і҃"
  parent: akathists-tikhvin
  order: 20
type: "akathist"
---

## І҆́косъ і҃:

<red>С</red>тѣна̀ и҆ щи́тъ была̀ є҆сѝ, влⷣчце, правосла́вномꙋ во́инствꙋ, под̾ зна́менемъ твоеѧ̀ і҆кѡ́ны проти́вꙋ два́десѧти ꙗ҆зы̑къ во́инствовавшемꙋ, сохранѧ́ѧ є҆го̀ ѿ стрѣ́лъ вра́жїихъ. Тѣ́мже бꙋ́ди стѣна̀ и҆ покро́въ ѿ всѣ́хъ врагѡ́въ ви́димыхъ и҆ неви́димыхъ и҆ на́мъ, ко пречтⷭ҇нѣ́й і҆кѡ́нѣ твое́й съ вѣ́рою и҆ любо́вїю припа́дающымъ и҆ вопїю́щымъ тебѣ̀:

<red>Р</red>а́дꙋйсѧ, ѹ҆тѣше́нїе вѣ̑рнымъ по вознесе́нїи сн҃а твоегѡ̀. Ра́дꙋйсѧ, ѹ҆чт҃льнице и҆ споспѣ́шнице а҆пⷭ҇лѡмъ. Ра́дꙋйсѧ, и҆звѣще́нїемъ твоегѡ̀ къ бг҃ꙋ ѿше́ствїѧ ѡ҆бра́дованнаѧ. Ра́дꙋйсѧ, ли́къ ѹ҆чн҃ческїй ѻ҆́блакомъ къ погребе́нїю тѝ совокꙋ́пльшаѧ. Ра́дꙋйсѧ, ѿ землѝ дла́ньми сн҃а твоегѡ̀ воспрїе́млемаѧ. Ра́дꙋйсѧ, ѿ всѣ́хъ а҆́гг҃льскихъ чинонача́лїй провожда́емаѧ. Ра́дꙋйсѧ, земно́е не́бо къ го́рнемꙋ селе́нїю возвыше́нное. Ра́дꙋйсѧ, прⷭ҇то́ле гдⷭ҇нь, ѿ землѝ вознесе́нный въ црⷭ҇твїе нбⷭ҇ное. Ра́дꙋйсѧ, воздꙋ́хъ ѡ҆ст҃и́вшаѧ восхожде́нїемъ твои́мъ. Ра́дꙋйсѧ, чрез̾ ѳѡмꙋ̀ ѹ҆вѣ́рившаѧ твоѐ на нб҃о съ пл҃тїю преселе́нїе. Ра́дꙋйсѧ, ѹ҆чн҃ческомꙋ ли́кꙋ ѻ҆бѣща́нїе храни́ти є҆го̀ и҆спо́лньшаѧ. Ра́дꙋйсѧ, присѣще́нїемъ твои́мъ ѿ сн҃а твоегѡ̀ и҆ бг҃а ми́ръ томꙋ̀ пода́вшаѧ.

<red>Р</red>а́дꙋйсѧ, влⷣчце, млⷭ҇тиваѧ ѡ҆ на́съ пред̾ бг҃омъ застꙋ́пнице.
