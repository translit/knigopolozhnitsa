---
title: "І҆́косъ и҃"
navigation:
  key: akathists-tikhvin-16
  title: "І҆́косъ и҃"
  parent: akathists-tikhvin
  order: 16
type: "akathist"
---

## І҆́косъ и҃:

<red>В</red>сѧ̀ є҆сѝ въ вы́шнихъ, влⷣчце, но и҆ ни́жнихъ не ѡ҆ставлѧ́еши, защища́ющи, а҆́ки стѣно́ю и҆ забра́ломъ, чтⷭ҇но́ю і҆кѡ́ною твое́ю ѻ҆би́тель твою̀. Рекла́ бо є҆сѝ, є҆гда̀ бы́сть наше́ствїе вра́жїе, да во́змꙋтъ лю́дїе і҆кѡ́нꙋ мою̀ и҆ ѡ҆бы́дꙋтъ по стѣна́мъ ѻ҆́крестъ, и҆ ѹ҆́зрѧтъ млⷭ҇ть бж҃їю. Тѣ́мже и҆зба́вленнїи тобо́ю ѿ вра̑гъ возопи́ша тебѣ̀:

<red>Р</red>а́дꙋйсѧ, мт҃и творца̀ и҆ гдⷭ҇а своегѡ̀. Ра́дꙋйсѧ, є҆ѧ́же ра́ди млⷣнцъ і҆ѡа́ннъ взыгра́сѧ во чре́вѣ є҆лїсаве́ты. Ра́дꙋйсѧ, смире́нїемъ возвыше́ннаѧ. Ра́дꙋйсѧ, ѿ всѣ́хъ родѡ́въ ѹ҆бл҃жа́емаѧ. Ра́дꙋйсѧ, нбⷭ҇нымъ ра́дованїе и҆ земны̑мъ ми́ръ рожде́нїемъ твои́мъ дарова́вшаѧ. Ра́дꙋйсѧ, ѿ а҆́гг҃лѡвъ славосло́вїе, ѿ па́стырей велича́нїе, ѿ волхвѡ́въ поклоне́нїе ѡ҆ рожде́нїи твое́мъ прїи́мшаѧ. Ра́дꙋйсѧ, млеко́мъ пита́вшаѧ гѡ́рнѧѧ и҆ дѡ́льнѧѧ блгⷣтїю свое́ю пита́ющаго. Ра́дꙋйсѧ, пелена́ми пови́вшаѧ ѡ҆дѣва́ющагосѧ свѣ́томъ, ꙗ҆́кѡ ри́зою. Ра́дꙋйсѧ, носи́вшаѧ на рꙋкꙋ̀ твоє́ю носѧ́щаго ве́сь мі́ръ дла́нїю. Ра́дꙋйсѧ, во хра́мъ прине́сшаѧ сщ҃е́нїе хра́ма. Ра́дꙋйсѧ, сѷмеѡ́номъ бл҃гослове́ннаѧ. Ра́дꙋйсѧ, а҆́нною прⷪ҇ро́чицею возвели́ченнаѧ.

<red>Р</red>а́дꙋйсѧ, влⷣчце, млⷭ҇тиваѧ ѡ҆ на́съ пред̾ бг҃омъ застꙋ́пнице.
