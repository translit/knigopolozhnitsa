---
title: "І҆́косъ в҃і"
navigation:
  key: akathists-peschansk-24
  title: "І҆́косъ в҃і"
  parent: akathists-peschansk
  order: 24
type: "akathist"
---

## І҆́косъ в҃і:

<red>П</red>ое́мъ твоѐ и҆з̾ дре́внихъ време́нъ ди́вное защище́нїе ѻ҆те́чества на́шегѡ, є҆гда̀ постиго́ша є҆гѡ̀ гла́ды и҆ мо́ры, ѻ҆́гнь и҆ ѡ҆пꙋстоше́нїе, наше́ствїѧ и҆ноплеме́нныхъ и҆ междоꙋсо́бныѧ бра́ни. Ѹ҆ тебє̀, влⷣчице, ѻ҆тцы̀ и҆ ма́тери, и҆ ма́лаѧ дѣ́ти со слеза́ми по́мощи проша́хꙋ, ты́ же, всебл҃га́ѧ, сп҃се́нїе дарова́ла є҆сѝ неѿло́жнѡ, покрыва́ющи ѻ҆мофо́ромъ твои́мъ ѻ҆те́чество на́ше. Мы́ же тебѣ̀, и҆зба́вительнице на́шей, вопїе́мъ сїѐ бл҃годаре́нїе и҆ похвалы̀ сицева́ѧ:

<red>Р</red>а́дꙋйсѧ, правовѣ́рныхъ вѣ́рнаѧ храни́тельнице. Ра́дꙋйсѧ, пра́выѧ бра́ни спобо́рнице. Ра́дꙋйсѧ, хрⷭ҇тїа́нскихъ ѻ҆би́телей и҆ всѣ́хъ ст҃ы́нь храни́тельнице. Ра́дꙋйсѧ, ѡ҆ ѻ҆те́чествѣ на́шемъ пред̾ бг҃омъ мл҃твеннице. Ра́дꙋйсѧ, ѻ҆те́чества на́шегѡ нбⷭ҇нагѡ зи́ждительнице. Ра́дꙋйсѧ, во времена̀ наше́ствїѧ и҆́новѣ́рныхъ на́ша свободи́тельнице. Ра́дꙋйсѧ, во вре́мѧ гла́да на́ша корми́тельнице. Ра́дꙋйсѧ, во вре́мѧ бѣ́дствїй на́съ не ѡ҆ставлѧ́ющаѧ.

<red>Р</red>а́дꙋйсѧ, влⷣчице мі́ра, і҆кѡ́ною твое́ю песча́нскою сердца̀ на́ша ѹ҆тѣша́ющаѧ.
