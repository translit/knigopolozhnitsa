---
title: "І҆́косъ і҃"
navigation:
  key: akathists-peschansk-20
  title: "І҆́косъ і҃"
  parent: akathists-peschansk
  order: 20
type: "akathist"
---

## І҆́косъ і҃:

<red>С</red>тѣна̀ є҆сѝ всѣ́мъ прибѣга́ющимъ къ тебѣ̀, дв҃о, всегда̀ ꙗ҆влѧ́ешисѧ, и҆ почита́телю і҆кѡ́ны твоеѧ̀ і҆гна́тїю, и҆мѣ́вшемꙋ бл҃го́е намѣ́ренїе посѣти́ти ст҃ы́й гра́дъ і҆ерⷭ҇ли́мъ и҆ ст҃ꙋ́ю зе́млю, ю҆̀же ѡ҆ст҃ѝ гдⷭ҇ь стопа́ми свои́ми, помо́щница є҆сѝ ꙗ҆ви́ласѧ, є҆гда̀ то́й, па́дъ пред̾ ѻ҆́бразомъ твои́мъ, проша́ше на пꙋ́ть бл҃гослове́нїѧ и҆ по́мощи твоеѧ̀. Ты́ же, всеще́драѧ, неѿло́жнѡ чрез̾ рабꙋ̀ нѣ́кꙋю зла́та дово́льнѡ пода́ла є҆сѝ є҆мꙋ̀, да и҆спо́лнитъ бл҃го́е жела́нїе своѐ. Ѻ҆́нъ же ѹ҆миле́нною дꙋше́ю вознесѐ тебѣ̀ бл҃года́рственное хвале́нїе сицево́е:

<red>Р</red>а́дꙋйсѧ, до́браѧ намѣ́ренїѧ бл҃гословлѧ́ющаѧ. Ра́дꙋйсѧ, на пꙋ́ть къ цр҃ствїю нбⷭ҇номꙋ на́съ наставлѧ́ющаѧ. Ра́дꙋйсѧ, сп҃си́тельною и҆́стиною на́съ вразꙋмлѧ́ющаѧ. Ра́дꙋйсѧ, къ бл҃гоче́стїю и҆ цѣломꙋ́дрїю жи́знь на́шꙋ направлѧ́ющаѧ. Ра́дꙋйсѧ, на ѡ҆па́сныхъ пꙋтѣ́хъ на́съ ѡ҆хранѧ́ющаѧ. Ра́дꙋйсѧ, ѿ собла́знѡвъ мі́ра сегѡ̀ мꙋ́дро ѿводѧ́щаѧ. Ра́дꙋйсѧ, ѿ поги́бельнагѡ пꙋтѝ сохранѧ́ющаѧ. Ра́дꙋйсѧ, посѣща́ющихъ ст҃а́ѧ мѣста̀ ѻ҆би́льнѡ бл҃гословлѧ́ющаѧ.

<red>Р</red>а́дꙋйсѧ, влⷣчице мі́ра, і҆кѡ́ною твое́ю песча́нскою сердца̀ на́ша ѹ҆тѣша́ющаѧ.
