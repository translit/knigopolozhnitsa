---
title: "І҆́косъ г҃"
navigation:
  key: akathists-peschansk-6
  title: "І҆́косъ г҃"
  parent: akathists-peschansk
  order: 6
type: "akathist"
---

## І҆́косъ г҃:

<red>И҆́</red>мꙋще таковꙋ́ю посрѣ́дницꙋ сп҃се́нїѧ на́шегѡ, молѧ́щесѧ не престае́мъ взыва́ти къ тебѣ̀: бꙋ́ди же на́мъ ѡ҆гражде́нїе и҆ стѣна̀ крѣ́пкаѧ и҆ неѡбори́маѧ, сохранѝ на́съ въ вѣ́рѣ правосла́вной ѻ҆те́ческой во всѧ̑ дни̑ жи́зни на́шеѧ, наꙋчи́ ны поко́рствꙋ, ча́дъ цр҃кве сн҃а твоегѡ̀, ю҆́же стѧжа̀ хрⷭ҇то́съ кро́вїю свое́ю чтⷭ҇ною. Сподо́би на́съ бл҃года́рными бы́ти бг҃ꙋ за вели́кїѧ ми́лости є҆гѡ̀, наꙋчѝ и҆сполнѧ́ти за́повѣди є҆гѡ̀ и҆ ѹ҆ста́вы ст҃оѻте́ческїѧ, направлѧ́ющи на́съ, всебл҃га́ѧ, на пꙋ́ть сп҃се́нїѧ. И҆зба́ви ѿ грѣха̀ и҆ гнѣ́ва бж҃їѧ, во є҆́же воспѣва́ти тебѣ̀ бл҃годаре́нїѧ такова́ѧ:

<red>Р</red>а́дꙋйсѧ, неꙋсыпа́ющаѧ мл҃твеннице и҆ хода́таице на́ша пред̾ прⷭ҇то́ломъ бж҃їимъ. Ра́дꙋйсѧ, на нб҃сѣ́хъ ца́рствꙋющаѧ и҆ на́съ до́лѣ не ѡ҆ставлѧ́ющаѧ. Ра́дꙋйсѧ, всѣ́хъ ра́достей неисчерпа́емый и҆сто́чниче. Ра́дꙋйсѧ, сокро́вище, жи́знь на́шꙋ ѹ҆слажда́ющее. Ра́дꙋйсѧ, недре́млющаѧ, на́съ же спѧ́щихъ сохранѧ́ющаѧ. Ра́дꙋйсѧ, на трꙋды̀ дневны́ѧ на́съ бл҃гословлѧ́ющаѧ. Ра́дꙋйсѧ, бл҃годаре́нїѧ бг҃ꙋ приноси́ти на́съ наꙋча́ющаѧ. Ра́дꙋйсѧ, во днѝ пра́здникѡвъ на пꙋ́ть къ хра́мꙋ бж҃їю стопы̀ на́ша направлѧ́ющаѧ.

<red>Р</red>а́дꙋйсѧ, влⷣчице мі́ра, і҆кѡ́ною твое́ю песча́нскою сердца̀ на́ша ѹ҆тѣша́ющаѧ.
