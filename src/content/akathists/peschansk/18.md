---
title: "І҆́косъ ѳ҃"
navigation:
  key: akathists-peschansk-18
  title: "І҆́косъ ѳ҃"
  parent: akathists-peschansk
  order: 18
type: "akathist"
---

## І҆́косъ ѳ҃:

<red>В</red>ѣті̑и многовѣща́ннїи ꙗ҆ви́шасѧ лю́дїе, ѻ҆брѣ́тше по́мощь въ вели́цѣмъ ѡ҆ѕлобле́нїи свое́мъ, є҆гда̀ за безза́конїѧ и҆̀хъ попꙋстѝ гдⷭ҇ь вели́цей болѣ́зни во гра́дѣ и҆зю́мѣ бы́ти и҆ во всѣ́хъ ве́сѣхъ є҆гѡ̀, и҆ мно́жество люде́й погибо́ша. Стра́хъ же нападѐ на всѧ́къ во́зрастъ. Тѣ́мже лю́дїе, взе́мше пречⷭ҇тый ѻ҆́бразъ тво́й, несо́ша є҆гѡ̀ ѡ҆сщ҃е́нїѧ ра́ди ѹ҆́лицъ и҆ домѡ́въ, съ моли́твою сле́зною взыва́юще: ѽ всебл҃га́ѧ цѣли́тельнице, сп҃сѝ на́съ ѿ сме́рти лю́тыѧ. Ты́ же, всеми́лостиваѧ, ѹ҆кроти́ла бꙋ́рю сме́ртнꙋю, лю́ди же наꙋчи́ла є҆сѝ бл҃года́рственнѡ воспѣва́ти бг҃ꙋ сла́вꙋ подоба́ющꙋю, тебѣ́ же само́й взыва́ти си́це:

<red>Р</red>а́дꙋйсѧ, сле́зы на́ша и҆зсꙋша́ющаѧ. Ра́дꙋйсѧ, бе́здно врачева́нїй неистощи́маѧ. Ра́дꙋйсѧ, ра́дость въ хра́мины на́ша приносѧ́щаѧ. Ра́дꙋйсѧ, роди́телей ми́лꙋющаѧ и҆ дѣте́й сохранѧ́ющаѧ. Ра́дꙋйсѧ, весе́лїе вѣ́чное на́мъ ѹ҆готовлѧ́ющаѧ. Ра́дꙋйсѧ, съ на́ми при́сносꙋ́щаѧ. Ра́дꙋйсѧ, въ земно́мъ ѹ҆дѣ́лѣ на́съ не ѡ҆ставлѧ́ющаѧ. Ра́дꙋйсѧ, къ нбⷭ҇номꙋ наслѣ́дїю на́съ рꙋково́дствꙋющаѧ.

<red>Р</red>а́дꙋйсѧ, влⷣчице мі́ра, і҆кѡ́ною твое́ю песча́нскою сердца̀ на́ша ѹ҆тѣша́ющаѧ.
