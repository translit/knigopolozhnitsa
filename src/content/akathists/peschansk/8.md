---
title: "І҆́косъ д҃"
navigation:
  key: akathists-peschansk-8
  title: "І҆́косъ д҃"
  parent: akathists-peschansk
  order: 8
type: "akathist"
---

## І҆́косъ д҃:

<red>С</red>лы́шаша лю́дїе всѝ, ꙗ҆́кѡ вѣ́рный бг҃ꙋ и҆ тебѣ̀, бг҃ома́тери, слꙋжи́тель тво́й ст҃и́тель і҆ѡаса́фъ, ѹ҆зрѣ́въ во снѣ̀ і҆кѡ́нꙋ твою̀, въ невѣ́домомъ хра́мѣ въ со́рномъ мѣ́стѣ лежа́щꙋю, и҆ лꙋчеза́рное сїѧ́нїе и҆з̾ неѧ̀ и҆сходѧ́щее, потща́сѧ воспомина́нїемъ чꙋ́днагѡ видѣ́нїѧ напра́вити стопы̀ своѧ̀ на пꙋ́ть и҆ска́нїѧ ст҃ы́ни сеѧ̀ во все́й ѡ҆бши́рнѣй є҆па́рхїи свое́й. Є҆гда́же гра́да и҆зю́ма дости́же, вше́дъ въ цр҃ковь, ви́дѣ і҆кѡ́нꙋ твою̀, бг҃ома́ти, въ притво́рѣ ѹ҆́гли кади́льныѧ ѡ҆гражда́ющꙋю, и҆ а҆́бїе помѧнꙋ̀ є҆́сть но́щное видѣ́нїе, и҆ блгⷣть ѿ неѧ̀ и҆сходѧ́щꙋю ѡ҆щꙋтѝ, и҆ па́дъ на колѣ̑на, пред̾ не́ю си́це молѧ́шесѧ: простѝ, цр҃и́це нбⷭ҇наѧ, небре́жность твои́хъ слꙋжи́телей, не вѣ́дѧтъ бо, что̀ творѧ́тъ, тебѣ́ же само́й во ѹ҆миле́нїи се́рдца возопѝ такова́ѧ:

<red>Р</red>а́дꙋйсѧ, і҆кѡ́нъ свои́хъ чꙋдотво́рныхъ храни́тельнице ѹ҆се́рднаѧ. Ра́дꙋйсѧ, въ со́нныхъ видѣ́нїихъ ѿ і҆кѡ́нъ свои́хъ мно́гимъ си́лꙋ блгⷣтнꙋю показꙋ́ющаѧ. Ра́дꙋйсѧ, ве́тхїѧ і҆кѡ́ны лꙋчеза́рнымъ сїѧ́нїемъ ѡ҆бновлѧ́ющаѧ. Ра́дꙋйсѧ, хрⷭ҇тїа́нѡмъ, въ бѣда́хъ сꙋ́щимъ, ко ст҃ы́мъ і҆кѡ́намъ твои́мъ ѡ҆браща́тисѧ повелѣва́ющаѧ. Ра́дꙋйсѧ, ст҃и́телѧ і҆ѡаса́фа ѿ ра́ннїѧ ю҆́ности возлюби́вшаѧ. Ра́дꙋйсѧ, є҆мꙋ́же чꙋдотво́рнꙋю си́лꙋ въ і҆кѡ́нѣ твое́й песча́нской ѿкры́вшаѧ. Ра́дꙋйсѧ, пе́рваѧ є҆гѡ̀ моле́нїѧ пред̾ ст҃ы́нею се́ю прїѧ́вшаѧ. Ра́дꙋйсѧ, сокро́вище въ хра́мѣ вознесе́нїѧ сн҃а твоегѡ̀ і҆кѡ́ною твое́ю ꙗ҆ви́вшаѧ.

<red>Р</red>а́дꙋйсѧ, влⷣчице мі́ра, і҆кѡ́ною твое́ю песча́нскою сердца̀ на́ша ѹ҆тѣша́ющаѧ.
