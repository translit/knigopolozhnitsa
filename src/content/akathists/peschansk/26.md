---
title: "Мл҃тва"
navigation:
  key: akathists-peschansk-26
  title: "Мл҃тва"
  parent: akathists-peschansk
  order: 26
type: "akathist"
---

## Мл҃тва:

<versal>Ѽ</versal> преми́лостиваѧ и҆ премилосе́рднаѧ мт҃и бж҃їѧ, покрови́тельнице держа́вы на́шеѧ, кꙋ́пнѡ же и҆ ѡ҆ всѣ́мъ мі́рѣ мл҃твеннице, прїимѝ се́рдца на́шегѡ воздыха́нїѧ, и҆ ѹ҆слы́ши колѣнопреклоне́нныѧ моли́твы, во ѹ҆миле́нїи дꙋ́шъ на́шихъ тебѣ̀ возсыла́емыѧ, ꙗ҆́коже и҆здре́влѣ прїима́ла є҆сѝ моли́твы лю́бѧщихъ дꙋ́шъ здѣ̀, пред̾ і҆кѡ́ною твое́ю возноси́мыѧ. Помозѝ на́мъ въ побѣжде́нїи пре́лестей и҆ собла́знѡвъ мі́ра сегѡ̀, не попꙋстѝ на́мъ ѿве́рженнымъ бы́ти вѣ́чнагѡ нбⷭ҇нагѡ бл҃же́нства. Ты̀ є҆ди́на на́ша ра́дость и҆ ѹ҆тѣше́нїе въ жи́зни се́й вре́меннѣй, ты̀ на́ша наде́жда и҆ въ жи́зни вѣ́чнѣй. Вѣ́рꙋемъ, ꙗ҆́кѡ ты̀ свое́ю мт҃рнею любо́вїю и҆ снисхожде́нїемъ ѹ҆досто́иши на́съ вожделѣ́ннагѡ цр҃ствїѧ сн҃а твоегѡ̀. Тебѐ ѹ҆́бѡ про́симъ: не ѿстꙋпа́й ѿ на́съ, всебл҃га́ѧ, защища́й ѿ всѣ́хъ ко́зней вра́жїихъ, не попꙋстѝ на́мъ чрез̾ грѣхѝ на́ша лиши́тисѧ милосе́рдїѧ бж҃їѧ, и҆зженѝ и҆з̾ на́съ лѣ́ность въ моли́твѣ и҆ посѣще́нїи хра́ма бж҃їѧ. И҆зба́ви на́съ ѿ малодꙋ́шїѧ, ѹ҆ны́нїѧ, вражды̀, гнѣ́ва, подозрѣ́нїѧ, за́висти, клеветы̀, не́нависти и҆ го́рдости бѣсо́вскїѧ. Вразꙋмѝ попра́вшихъ за́повѣди цр҃кве хрⷭ҇товы. Сро́дникѡмъ на́шимъ да́рꙋй ми́ръ и҆ любо́вь, да согла́снѡ поживꙋ́тъ роди́тели и҆ дѣ́ти. Да бꙋ́детъ въ странѣ̀ на́шей пра́вда бж҃їѧ, да сохранѧ́тсѧ въ наро́дѣ на́шемъ бл҃гочести́вїи ѻ҆бы́чаи. Вознесѝ, ѽ, всебл҃га́ѧ, ѹ҆се́рдныѧ моли́твы пред̾ бг҃омъ ѡ҆ всегѡ̀ мі́ра ѹ҆ми́ренїи, да не поги́бнетъ ро́дъ людскі́й въ пла́мени ѡ҆пꙋстоше́нїѧ всемі́рннагѡ, да позна́ютъ всѝ наро́ди ѻ҆ц҃а̀ своегѡ̀ нбⷭ҇нагѡ и҆ тѧ̀, мт҃рь бж҃їю, застꙋ́пницꙋ ро́да хрⷭ҇тїа́нскагѡ. Приведѝ всѧ̑ наро́ды къ и҆́стинномꙋ покаѧ́нїю и҆ жи́зни грѣхо́вныѧ и҆справле́нїю, да не ѡ҆сꙋ́димсѧ въ де́нь стра́шнагѡ сꙋ́да бж҃їѧ, но да сподо́битъ на́съ гдⷭ҇ь вѣ́чныѧ ра́дости въ нбⷭ҇ныхъ селе́нїихъ, є҆мꙋ́же подоба́етъ всѧ́каѧ сла́ва, че́сть и҆ поклоне́нїе, ѻ҆ц҃ꙋ̀ и҆ сн҃ꙋ и҆ ст҃о́мꙋ дх҃ꙋ, ны́нѣ и҆ при́снѡ и҆ во вѣ́ки вѣкѡ́въ. <red>А҆</red>ми́нь.

{% illustration "small-ornaments/ornament-from-12th-century-armenian-gospel-crider", "small" %}
