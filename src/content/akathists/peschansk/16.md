---
title: "І҆́косъ и҃"
navigation:
  key: akathists-peschansk-16
  title: "І҆́косъ и҃"
  parent: akathists-peschansk
  order: 16
type: "akathist"
---

## І҆́косъ и҃:

<red>В</red>сѧ̑ бы́вши горѣ̀, и҆ земны́хъ не ѡ҆ставлѧ́еши, ѽ всебл҃га́ѧ и҆ всеми́лостиваѧ мт҃и бж҃їѧ: ты̀, ꙗ҆́коже и҆ сн҃ъ тво́й, не хо́щеши сме́рти грѣ́шника, но є҆́же ѡ҆брати́тисѧ и҆ жи́вꙋ є҆мꙋ̀ бы́ти. За таковꙋ́ю твою̀ ми́лость взыва́емъ всѝ тебѣ̀:

<red>Р</red>а́дꙋйсѧ, і҆ере́євъ бж҃їихъ вразꙋмле́нїе. Ра́дꙋйсѧ, вре́меннѡ наказꙋ́ющаѧ и҆ вѣ́чнѡ ми́лꙋющаѧ. Ра́дꙋйсѧ, въ болѣ́знѣхъ сꙋ́щихъ къ себѣ̀ призыва́ющаѧ. Ра́дꙋйсѧ, и҆́стинномꙋ покаѧ́нїю наꙋча́ющаѧ. Ра́дꙋйсѧ, неꙋсыпа́ющаѧ мл҃твеннице и҆ хода́таице на́ша пред̾ прⷭ҇то́ломъ бж҃їимъ. Ра́дꙋйсѧ, наде́ждꙋ и҆́мꙋщихъ на тѧ̀ никогда́же посрамлѧ́ющаѧ. Ра́дꙋйсѧ, разсла́бленнымъ тѣ́ломъ и҆ дх҃омъ ско́рое врачева́нїе подава́ющаѧ. Ра́дꙋйсѧ, во всѧ́кой бѣдѣ̀ и҆ нꙋждѣ̀ на́съ не ѡ҆ставлѧ́ющаѧ.

<red>Р</red>а́дꙋйсѧ, влⷣчице мі́ра, і҆кѡ́ною твое́ю песча́нскою сердца̀ на́ша ѹ҆тѣша́ющаѧ.
