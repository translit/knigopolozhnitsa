---
title: "І҆́косъ в҃"
navigation:
  key: akathists-petrfevronia-4
  title: "І҆́косъ в҃"
  parent: akathists-petrfevronia
  order: 4
type: "akathist"
---

## І҆́косъ в҃:

<red>Р</red>а́зꙋмомъ бг҃опросвѣще́ннымъ свы́ше ѡ҆даре́ннїи, пе́тре и҆ феѵрѡ́нїе ст҃і́и, любо́вь и҆ млⷭ҇рдїе къ бѣ̑днымъ и҆ си̑рымъ ꙗ҆ви́сте, ѡ҆би̑димымъ и҆ безпомѡ́щнымъ застꙋ́пницы бы́сте, и҆ и҆ны́ми добродѣ́тельми мно́гими ѹ҆краси́сте кнѧже́нїе своѐ земно́е. Сегѡ̀ ра́ди вопїе́мъ къ ва́мъ си́це:

<red>Р</red>а́дꙋйтесѧ, бл҃же́ннїи и҆ требл҃же́ннїи, въ бг҃олю́бїи пожи́вшїи и҆ бл҃говѣ́рїе сохра́ншїи. Ра́дꙋйтесѧ, млⷭ҇ти и҆ сострада́нїѧ преиспо́лненнїи. Ра́дꙋйтесѧ, безпомо́щныхъ ско́рїи помо́щницы. Ра́дꙋйтесѧ, печа́льныхъ блазі́и ѹ҆тѣ́шители. Ра́дꙋйтесѧ, сиро́тъ и҆ вдови́цъ корми́тели. Ра́дꙋйтесѧ, сꙋ́щихъ въ бѣда́хъ предста́тели. Ра́дꙋйтесѧ, болѣ́зней дꙋше́вныхъ и҆ тѣле́сныхъ и҆скꙋ́снїи цѣли́тели. Ра́дꙋйтесѧ, ско́рбныхъ серде́цъ радостотво́рнїи посѣти́тели. Ра́дꙋйтесѧ, любо́вь ва́шꙋ къ бг҃ꙋ, любо́вїю къ бли̑жнимъ свои̑мъ показа́вшїи. Ра́дꙋйтесѧ, кнѧже́нїе ва́ше земно́е пра́веднѡ и҆ бг҃оꙋго́днѡ содержа́вшїи. Ра́дꙋйтесѧ, кнѧзе́й правосла́вныхъ похвало̀ и҆ гра́да мꙋ́рома ѹ҆твержде́нїе. Ра́дꙋйтесѧ, всеѧ̀ землѝ рѡссі́йскїѧ застꙋпле́нїе.

<red>Р</red>а́дꙋйтесѧ, ст҃і́и и҆ пресла́внїи чꙋдотво́рцы пе́тре и҆ феѵрѡ́нїе.
