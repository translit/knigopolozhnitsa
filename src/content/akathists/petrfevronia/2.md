---
title: "І҆́косъ а҃"
navigation:
  key: akathists-petrfevronia-2
  title: "І҆́косъ а҃"
  parent: akathists-petrfevronia
  order: 2
type: "akathist"
---

## І҆́косъ а҃:

<red>А҆́</red>гг҃ли земні́и и҆ человѣ́цы нбⷭ҇нїи вои́стиннꙋ ꙗ҆ви́стесѧ, бл҃же́ннїи пе́тре и҆ феѵрѡ́нїе, ѿ ю҆́ности ва́шеѧ чи́стꙋю со́вѣсть и҆мꙋ́щїи къ бг҃ꙋ, и҆ до́брѣ во бл҃гоче́стїи и҆ чистотѣ̀ вкꙋ́пѣ пожи́вшїи, на́мъ же ѡ҆ста́вльшїи въ примѣ́ръ подража́нїѧ житїѐ ва́ше бг҃оꙋго́дное, є҆мꙋ́же чꙋдѧ́щесѧ и҆ чꙋдесы̀ ва́шими ѡ҆зарѧ́еми, зове́мъ ва́мъ гла́сы хвале́бными си́це:

<red>Р</red>а́дꙋйтесѧ, ѿ ю҆́ности ва́шеѧ хрⷭ҇та̀ возлюби́вшїи и҆ томꙋ̀ ѿ дꙋшѝ порабо́тавшїи. Ра́дꙋйтесѧ, цѣломꙋ́дрїѧ храни́тели и҆ дꙋше́вныѧ и҆ тѣле́сныѧ чистоты̀ рачи́тели. Ра́дꙋйтесѧ, дꙋ́шы ва́шѧ и҆ тѣлеса̀ на землѝ въ ѡ҆бита́лище дх҃а ст҃а́гѡ ѹ҆гото́вившїи. Ра́дꙋйтесѧ, и҆спо́лненнїи премꙋ́дрости и҆ ра́зꙋма бж҃е́ственнагѡ. Ра́дꙋйтесѧ, ꙗ҆́кѡ во пло́ти, ꙗ҆́кѡ безпло́тни, вкꙋ́пѣ пожи́сте. Ра́дꙋйтесѧ, ꙗ҆́кѡ равноа́гг҃льнꙋю че́сть досто́йнѡ прїѧ́сте. Ра́дꙋйтесѧ, ꙗ҆́кѡ ѿ землѝ на нб҃о прїидо́сте, и҆ та́мѡ со а҆́гг҃лы трⷪ҇цѣ предстои́те. Ра́дꙋйтесѧ, ꙗ҆́кѡ со безпло́тными ли́ки трист҃ꙋ́ю пѣ́снь є҆́й воспѣва́ете. Ра́дꙋйтесѧ, на нб҃сѝ и҆ на землѝ ѿ гдⷭ҇а просла́вленнїи. Ра́дꙋйтесѧ, ѡ҆брѣ́тшїи вѣ́чное всесвѣ́тлое мѣ́сто ѹ҆покое́нїѧ. Ра́дꙋйтесѧ, гра́да мꙋ́рома сокрѡ́вища пребога̑таѧ. Ра́дꙋйтесѧ, и҆сто́чницы неистощи́мїи чꙋде́съ.

<red>Р</red>а́дꙋйтесѧ, ст҃і́и и҆ пресла́внїи чꙋдотво́рцы пе́тре и҆ феѵрѡ́нїе.
