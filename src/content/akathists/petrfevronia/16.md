---
title: "І҆́косъ и҃"
navigation:
  key: akathists-petrfevronia-16
  title: "І҆́косъ и҃"
  parent: akathists-petrfevronia
  order: 16
type: "akathist"
---

## І҆́косъ и҃:

<red>В</red>сѝ чꙋдѧ́хꙋсѧ и҆ сла́влѧхꙋ ди́внаго во ст҃ы́хъ свои́хъ бг҃а, є҆гда̀ ст҃а̑ѧ ва̑ша тѣлеса̀, въ ра́зныхъ гробѣ́хъ положє́ннаѧ, чꙋде́снѡ ѡ҆брѣто́шасѧ лежа̑ща въ ѻ҆́бщей гробни́цѣ, ю҆́же ѹ҆гото́васте себѣ̀, прпⷣбнїи, въ собо́рнѣй цр҃кви гра́да мꙋ́рома, и҆дѣ́же и҆ до ны́нѣ неразлꙋ́чнѡ почива́ете, чꙋдотво́рцы ст҃і́и, неѡскꙋ̑днаѧ и҆сточа́юще и҆сцѣлє́нїѧ всѣ̑мъ, съ вѣ́рою прибѣга́ющымъ къ ва́мъ и҆ зовꙋ́щымъ:

<red>Р</red>а́дꙋйтесѧ, сою́зъ любвѐ ва́шеѧ до гро́ба и҆ за гро́бомъ вѣ́рнѡ сохра́ншїи. Ра́дꙋйтесѧ, не то́кмѡ въ жи́зни, но и҆ по сме́рти, ѡ҆ гдⷭ҇ѣ соедине́ннїи. Ра́дꙋйтесѧ, въ сꙋпрꙋ́жестѣмъ бл҃гоче́стнѣмъ житїѝ ва́мъ подража́ющымъ крѣ́пцыи помо́щницы. Ра́дꙋйтесѧ, теплото́ю любвѐ ва́шеѧ и҆ на́съ согрѣва́ющїи. Ра́дꙋйтесѧ, сме́ртїю вре́менною преше́дшїи къ жи́зни вѣ́чнѣй. Ра́дꙋйтесѧ, ѿ гдⷭ҇а нетлѣ́нїемъ и҆ чꙋдесы̀ просла́вленнїи. Ра́дꙋйтесѧ, ꙗ҆́кѡ па́мѧть ва́ша съ похвала́ми и҆ ѹ҆спе́нїе со ст҃ы́ми. Ра́дꙋйтесѧ, ꙗ҆́кѡ и҆мена̀ ва̑ша чє́стна сꙋ́ть и҆ бл҃гословє́нна въ ѻ҆те́чествѣ ва́шемъ. Ра́дꙋйтесѧ, рѡссі́йскїѧ страны̀ ѹ҆добре́нїе бл҃года́тное. Ра́дꙋйтесѧ, гра́да мꙋ́рома ѡ҆гражде́нїе несокрꙋши́мое. Ра́дꙋйтесѧ, ѡ҆ лю́бѧщихъ и҆ чтꙋ́щихъ ва́съ нбⷭ҇нїи предста́тели. Ра́дꙋйтесѧ, приснопросѧ́щїи на́мъ ѹ҆ гдⷭ҇а да́ры бл҃гости є҆гѡ̀.

<red>Р</red>а́дꙋйтесѧ, ст҃і́и и҆ пресла́внїи чꙋдотво́рцы пе́тре и҆ феѵрѡ́нїе.
