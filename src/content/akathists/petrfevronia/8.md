---
title: "І҆́косъ д҃"
navigation:
  key: akathists-petrfevronia-8
  title: "І҆́косъ д҃"
  parent: akathists-petrfevronia
  order: 8
type: "akathist"
---

## І҆́косъ д҃:

<red>С</red>лы́шавше бли́жнїи и҆ да́льнїи бл҃гоче́стное житїѐ ва́ше, бл҃говѣ́рнїи пе́тре и҆ феѵрѡ́нїе, прославлѧ́хꙋ чл҃вѣколю́бца бг҃а, дарова́вшаго ва́мъ крѣ́пость на всѧ̑ дѣла̀ бл҃га̑ѧ, и҆́миже, ꙗ҆́кѡ лꙋча́ми пресвѣ́тлыми, просїѧ́сте въ ѻ҆те́чествѣ ва́шемъ, и҆дѣ́же и҆ до ны́нѣ и҆мена̀ ва́шѧ чє́стны, и҆ по́двиги ва́шѧ воспѣва́ютсѧ похвала́ми си́ми:

<red>Р</red>а́дꙋйтесѧ, дво́ице пресвѣ́тлаѧ, бг҃омъ совокꙋпле́ннаѧ. Ра́дꙋйтесѧ, свѣ́томъ бл҃гоче́стнагѡ житїѧ̀ ва́шегѡ, ꙗ҆́кѡ свѣти̑ла бг҃освѣ̑тлаѧ, просїѧ́вшїи. Ра́дꙋйтесѧ, млⷭ҇тынею и҆ мл҃твами нбⷭ҇ное црⷭ҇твїе стѧжа́вшїи. Ра́дꙋйтесѧ, смире́нїемъ и҆ поще́нїемъ вѣ́чное бл҃же́нство ѹ҆лꙋчи́вшїи. Ра́дꙋйтесѧ, ꙗ҆́кѡ мзда̀ ва́ша мно́га на нб҃сѣ́хъ є҆́сть. Ра́дꙋйтесѧ, ꙗ҆́кѡ ра́дость ва́ша вѣ́чна во свѣ́тлостехъ ст҃ы́хъ. Ра́дꙋйтесѧ, рабѝ хрⷭ҇то́ви возлю́бленнїи. Ра́дꙋйтесѧ, ст҃ы́хъ всѣ́хъ при́снїи дрꙋ́зи. Ра́дꙋйтесѧ, ѕвѣзды̑ непреле́стнїи, пꙋ́ть сꙋпрꙋ́жескагѡ житїѧ̀ бг҃оꙋго́днагѡ вѣ́рнѡ ѹ҆казꙋ́ющїи. Ра́дꙋйтесѧ, ѻ҆́блацы росоно́снїи, зно́й страсте́й и҆ нече́стїѧ прогонѧ́ющїи. Ра́дꙋйтесѧ, бж҃їихъ млⷭ҇тей и҆ щедрѡ́тъ на́мъ пода́тели. Ра́дꙋйтесѧ, ѻ҆те́чества ва́шегѡ ѹ҆краше́нїе неѿе́млемое.

<red>Р</red>а́дꙋйтесѧ, ст҃і́и и҆ пресла́внїи чꙋдотво́рцы пе́тре и҆ феѵрѡ́нїе.
