---
title: "Мл҃тва"
navigation:
  key: akathists-petrfevronia-26
  title: "Мл҃тва"
  parent: akathists-petrfevronia
  order: 26
type: "akathist"
---

## Мл҃тва:

<versal>Ѽ</versal> вели́цыи ѹ҆го́дницы бж҃їи и҆ преди́внїи чꙋдотво́рцы, бл҃говѣ́рнїи кнѧ́же пе́тре и҆ кнѧги́не феврѡ́нїе, гра́да мꙋ́рома предста́тели и҆ храни́тели, и҆ ѡ҆ всѣ́хъ на́съ ѹ҆се́рднїи ко гдⷭ҇ꙋ мл҃твенницы! Къ ва́мъ прибѣга́емъ и҆ ва́мъ мо́лимсѧ съ ѹ҆пова́нїемъ крѣ́пкимъ: принеси́те за на́съ грѣ́шныхъ ст҃ы̑ѧ мл҃твы ва́шѧ ко гдⷭ҇ꙋ бг҃ꙋ, и҆ и҆спроси́те на́мъ ѹ҆ бл҃гости є҆гѡ̀ всѧ̀ бл҃гопотрє́бнаѧ дꙋша́мъ и҆ тѣлесє́мъ на́шымъ: вѣ́рꙋ пра́вꙋ, наде́ждꙋ бл҃гꙋ, любо́вь нелицемѣ́рнꙋ, бл҃гоче́стїе непоколеби́мое, въ до́брыхъ дѣ́лѣхъ преꙋспѣ́ѧнїе, мі́ра ѹ҆мире́нїе, землѝ плодоно́сїе, воздꙋ́ха бл҃горастворе́нїе, дꙋша́мъ и҆ тѣлесє́мъ здра́вїе и҆ вѣ́чное сп҃се́нїе. И҆схода́тайствꙋйте ѹ҆ цр҃ѧ̀ нбⷭ҇нагѡ: стра́ждꙋщꙋю странꙋ̀ рѡссі́йскꙋю ѿ лю́тыхъ безбѡ́жникъ и҆ вла́сти и҆́хъ да свободи́тъ, и҆ да возста́витъ престо́лъ правосла́вныхъ царе́й: вѣ́рныхъ рабѡ́въ є҆гѡ̀, въ ско́рби и҆ печа́ли де́нь и҆ но́щь вопїю́щихъ къ немꙋ̀, многоболѣ́зный во́пль да ѹ҆слы́шитъ и҆ да и҆зведе́тъ ѿ поги́бели живо́тъ на́шъ. И҆спроси́те це́ркви ст҃ѣ́й и҆ все́й держа́вѣ рѡссі́йстѣй ми́ръ, тишинꙋ̀ и҆ бл҃гоꙋстрое́нїе, и҆ всѣ̑мъ на́мъ житїѐ бл҃гополꙋ́чное и҆ до́брꙋю хрⷭ҇тїа́нскꙋю кончи́нꙋ. Ѡ҆гради́те ѻ҆те́чество ва́ше, гра́дъ мꙋ́ромъ, и҆ всѧ̑ гра́ды рѡссі̑йскїѧ ѿ всѧ́кагѡ ѕла̀, и҆ всѧ̑ правовѣ̑рныѧ лю́ди, къ ва́мъ приходѧ́щыѧ и҆ моще́мъ покланѧ́ющыѧсѧ, ѡ҆сѣни́те бл҃года́тнымъ дѣ́йствомъ бл҃гопрїѧ́тныхъ мл҃твъ ва́шихъ, и҆ всѧ̑ прошє́нїѧ и҆́хъ во бл҃го и҆спо́лните. Є҆́й, чꙋдотво́рцы ст҃і́и! Не пре́зрите мл҃твъ на́шихъ, со ѹ҆миле́нїемъ ва́мъ возноси́мыхъ, но бꙋ́дите ѡ҆ на́съ при́снїи предста́тели ко гдⷭ҇ꙋ, и҆ сподо́бите на́съ по́мощїю ва́шею ст҃о́ю сп҃се́нїе вѣ́чное полꙋчи́ти и҆ црⷭ҇тво нбⷭ҇ное ѹ҆наслѣ́довати: да славосло́вимъ неизрече́нное чл҃вѣколю́бїе ѻ҆ц҃а̀, и҆ сн҃а, и҆ ст҃а́гѡ дх҃а, въ трⷪ҇цѣ покланѧ́емагѡ бг҃а, во вѣ́ки вѣкѡ́въ. <red>А҆</red>ми́нь.

{% illustration "small-ornaments/ornament-from-12th-century-armenian-gospel-crider", "small" %}
