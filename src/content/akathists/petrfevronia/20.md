---
title: "І҆́косъ і҃"
navigation:
  key: akathists-petrfevronia-20
  title: "І҆́косъ і҃"
  parent: akathists-petrfevronia
  order: 20
type: "akathist"
---

## І҆́косъ і҃:

<red>С</red>тѣ́нꙋ застꙋпле́нїѧ бл҃гопрїѧ̑тныѧ мл҃твы ва́шѧ къ бг҃ꙋ ѡ҆бре́тше, ст҃і́и чꙋдотво́рцы пе́тре и҆ феѵрѡ́нїе, бл҃годаре́нїе ѻ҆ц҃ꙋ̀ нбⷭ҇номꙋ ѹ҆се́рднѡ возсыла́емъ за всѧ̑ бл҃годѣѧ́нїѧ є҆гѡ̀, ва́ми всѣ̑мъ на́мъ ѡ҆би́льнѡ ꙗ҆влѧ́ємаѧ, ва́мъ же, предста́телемъ на́шымъ, сицево́е прино́симъ пѣ́нїе:

<red>Р</red>а́дꙋйтесѧ, всесвѣ́тлагѡ црⷭ҇твїѧ хрⷭ҇то́ва наслѣ́дницы. Ра́дꙋйтесѧ, а҆́гг҃льскихъ ликѡ́въ собесѣ́дницы. Ра́дꙋйтесѧ, бг҃а во сла́вѣ непристꙋ́пнѣй созерца́ющїи. Ра́дꙋйтесѧ, трисїѧ́ннагѡ бжⷭ҇тва̀ таи́нницы. Ра́дꙋйтесѧ, со ст҃ы́ми на нб҃сѝ вѣ́чнѡ ца́рствꙋющїи. Ра́дꙋйтесѧ, ѿ го́рнихъ высѡ́тъ къ земнорѡ́днымъ ми́лостивнѡ приника́ющїи. Ра́дꙋйтесѧ, крі́ни бл҃гоꙋха́ннїи нбⷭ҇нагѡ прозѧбе́нїѧ. Ра́дꙋйтесѧ, кѷпари́си чꙋдото́чнїи раѧ̀ і҆и҃сова. Ра́дꙋйтесѧ, пода́тели незави́стнїи безме́зднагѡ врачева́нїѧ. Ра́дꙋйтесѧ, соверши́тели достохва́льнїи мно́гихъ чꙋде́съ. Ра́дꙋйтесѧ, бл҃годѣѧ́нїй мно́жество на́мъ и҆сточа́ющїи. Ра́дꙋйтесѧ, млⷭ҇тїю сострада́нїѧ ва́шегѡ всѣ́хъ ѡ҆б̾е́млющїи.

<red>Р</red>а́дꙋйтесѧ, ст҃і́и и҆ пресла́внїи чꙋдотво́рцы пе́тре и҆ феѵрѡ́нїе.
