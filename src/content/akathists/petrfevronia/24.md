---
title: "І҆́косъ в҃і"
navigation:
  key: akathists-petrfevronia-24
  title: "І҆́косъ в҃і"
  parent: akathists-petrfevronia
  order: 24
type: "akathist"
---

## І҆́косъ в҃і:

<red>П</red>ою́ще мнѡ́гаѧ и҆ пресла̑внаѧ ва̑ша чꙋдеса̀, вели́цыи ѹ҆го́дницы бж҃їи пе́тре и҆ феѵрѡ́нїе, ѹ҆бл҃жа́емъ ва́съ, ꙗ҆́кѡ цѣли́телей, ѹ҆тѣ́шителей и҆ помо́щникѡвъ ѿ гдⷭ҇а на́мъ дарова́нныхъ, и҆ мл҃твеннѡ торжествꙋ́емъ ст҃ꙋ́ю па́мѧть ва́шꙋ, ѿ любвѐ серде́чныѧ воспѣва́юще ва́мъ бл҃года́рственнѡ и҆ хвале́бнѡ:

<red>Р</red>а́дꙋйтесѧ, во бл҃гоꙋха́нїи ст҃ы́ни нетлѣ́ннѡ почива́ющїи. Ра́дꙋйтесѧ, съ вѣ́рою приходѧ́щихъ къ ра́цѣ моще́й ва́шихъ бл҃года́тнѡ ѡ҆сщ҃а́ющїи. Ра́дꙋйтесѧ, призыва́ющихъ мл҃твеннѡ честна̑ѧ и҆мена̀ ва̑шѧ ско́рїи ѹ҆слы́шатели. Ра́дꙋйтесѧ, ѹ҆пова́нїе на ва́съ по бз҃ѣ возлага́ющихъ ди́внїи помо́щницы. Ра́дꙋйтесѧ, и҆звѣ́стнїи ѹ҆милостиви́тели цр҃ѧ̀ нбⷭ҇нагѡ. Ра́дꙋйтесѧ, си́льнїи защи́тницы на́ши ѿ врагѡ́въ неви́димыхъ. Ра́дꙋйтесѧ, при́снїи всѣ́мъ хода̑таи сп҃се́нїѧ. Ра́дꙋйтесѧ, неѿстꙋ́пнїи храни́тели гра́да мꙋ́рома. Ра́дꙋйтесѧ, кнѧзе́й рѡссі́йскихъ пречꙋ́днаѧ добро́то. Ра́дꙋйтесѧ, ѻ҆те́чества ва́шегѡ бг҃омъ дарова́ннїи покрови́тели. Ра́дꙋйтесѧ, тѣле́съ на́шихъ бл҃года́тнїи цѣле́бницы. Ра́дꙋйтесѧ, ѡ҆ дꙋша́хъ на́шихъ ѹ҆се́рднїи ко гдⷭ҇ꙋ мл҃твенницы.

<red>Р</red>а́дꙋйтесѧ, ст҃і́и и҆ пресла́внїи чꙋдотво́рцы пе́тре и҆ феѵрѡ́нїе.
