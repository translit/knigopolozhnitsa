---
title: "І҆́косъ г҃"
navigation:
  key: akathists-petrfevronia-6
  title: "І҆́косъ г҃"
  parent: akathists-petrfevronia
  order: 6
type: "akathist"
---

## І҆́косъ г҃:

<red>И҆</red>мꙋ́ще попече́нїе ѡ҆ лю́дехъ свои́хъ, пребл҃же́ннїи пе́тре и҆ феѵрѡ́нїе, неꙋсы́пнѡ подвиза́стесѧ ко бл҃гꙋ и҆́хъ, бл҃гоче́стїе насажда́ѧ, нече́стїе и҆скоренѧ́ѧ, и҆ враждꙋ̀ ѹ҆миротворѧ́ѧ. Тѣ́мже и҆ гдⷭ҇ь, ви́дѧ такѡвы́ѧ по́двиги ва́шѧ, зе́млю мꙋ́ромскꙋю плодоно́сїемъ бл҃гословѝ и҆ ми́ръ глꙋбо́къ кнѧже́нїю ва́шемꙋ дарова̀, подвиза́ѧ лю́ди ва́шѧ бл҃года́рственнѡ воспѣва́ти ва́мъ си́це:

<red>Р</red>а́дꙋйтесѧ, ѹ҆го́дницы бж҃їи, житїю̀ вели́кихъ ст҃ы́хъ соприча́стницы. Ра́дꙋйтесѧ, прави́телїе предо́брїи, лю́ди мꙋ́рѡмскїѧ ко сп҃се́нїю пꙋтеводи́вшїи. Ра́дꙋйтесѧ, хрⷭ҇тїа́нскагѡ бл҃гоче́стїѧ блюсти́тели. Ра́дꙋйтесѧ, нестрое́нїѧ, раздо́рѡвъ и҆ всѧ́кагѡ нече́стїѧ и҆скорени́тели. Ра́дꙋйтесѧ, сꙋпрꙋ́гѡвъ хрⷭ҇тїа́нъ ко бл҃гоче́стномꙋ житїю̀ наста́вницы. Ра́дꙋйтесѧ, цѣломꙋ́дрїѧ и҆ воздержа́нїѧ сꙋпрꙋ́жескагѡ ѡ҆́брази преизѧ́щнїи. Ра́дꙋйтесѧ, пра́веднагѡ сꙋда̀ рачи́тели. Ра́дꙋйтесѧ, немздои́мства и҆ безкоры́стїѧ ревни́тели. Ра́дꙋйтесѧ, ст҃ы́хъ царе́й кѡнстанті́на и҆ є҆ле́ны добродѣ́телей стѧжа́тели. Ра́дꙋйтесѧ, равноапⷭ҇льнагѡ кнѧ́зѧ влади́мїра и҆ бл҃же́нныѧ кнѧги́ни ѻ҆́льги досто́йнїи прее́мницы. Ра́дꙋйтесѧ, дво́ице пречестна́ѧ и҆ бл҃го́е сочета́нїе, лꙋча́ми чꙋде́съ немерца́емѡ сїѧ́ющїи. Ра́дꙋйтесѧ, ѻ҆те́чества ва́шегѡ пресвѣ́тлїи свѣти́льницы.

<red>Р</red>а́дꙋйтесѧ, ст҃і́и и҆ пресла́внїи чꙋдотво́рцы пе́тре и҆ феѵрѡ́нїе.
