---
title: "І҆́косъ з҃"
navigation:
  key: akathists-petrfevronia-14
  title: "І҆́косъ з҃"
  parent: akathists-petrfevronia
  order: 14
type: "akathist"
---

## І҆́косъ з҃:

<red>Н</red>о́вꙋю бл҃года́ть бж҃їю во и҆́ночестѣмъ постриже́нїи прїе́мше, прпⷣбнїи, но́выми по́двиги ѹ҆краси́сте равноа́гг҃льное житїѐ ва́ше, и҆ та́кѡ сꙋгꙋ́бъ пло́дъ соверше́нства дꙋхо́внагѡ хрⷭ҇тꙋ̀ принесо́сте, и҆ мздꙋ̀ прпⷣбныхъ досто́йнѣ ѿ негѡ̀ воспрїѧ́сте. Помина́ѧ ѹ҆̀бо таковꙋ́ю ре́вность ва́шꙋ къ подвигѡ́мъ дꙋхѡ́внымъ, прославлѧ́емъ ва́съ си́ми достодо́лжными похвала́ми:

<red>Р</red>а́дꙋйтесѧ, ꙗ҆́кѡ любвѐ ра́ди гдⷭ҇а, мі́ра сегѡ̀ кнѧже́нїе и҆ сла́вꙋ ѡ҆ста́висте. Ра́дꙋйтесѧ, ꙗ҆́кѡ и҆́ноческое равноа́гг҃льное житїѐ ѹ҆се́рднѡ воспрїѧ́сте. Ра́дꙋйтесѧ, соверше́ннагѡ терпѣ́нїѧ подви́жницы. Ра́дꙋйтесѧ, во́льныѧ нищеты̀ бл҃же́ннїи стѧжа́тели. Ра́дꙋйтесѧ, пре́жде кончи́ны ва́шеѧ всѧ̑ стра̑сти ѹ҆мертви́вшїи воздержа́нїемъ. Ра́дꙋйтесѧ, воспрїѧ́вшїи ст҃ꙋ́ю схи́мꙋ въ броню̀ сп҃се́нїѧ. Ра́дꙋйтесѧ, багрѧни́цꙋ кнѧ́жескꙋю на власѧни́цꙋ и҆́ноческꙋю премѣни́вшїи. Ра́дꙋйтесѧ, посто́мъ, бдѣ́нїемъ и҆ непреста́нными мл҃твами бг҃ꙋ до́брѣ ѹ҆годи́вшїи. Ра́дꙋйтесѧ, бг҃олюбе́знагѡ ѹ҆едине́нїѧ взыска́тели. Ра́дꙋйтесѧ, сп҃си́тельнагѡ безмо́лвїѧ люби́тели. Ра́дꙋйтесѧ, слеза́ми мл҃твенными ѡ҆роше́ннїи. Ра́дꙋйтесѧ, въ со́нмѣ прпⷣбныхъ на нб҃сѝ просла́вленнїи.

<red>Р</red>а́дꙋйтесѧ, ст҃і́и и҆ пресла́внїи чꙋдотво́рцы пе́тре и҆ феѵрѡ́нїе.
