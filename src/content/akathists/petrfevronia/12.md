---
title: "І҆́косъ ѕ҃"
navigation:
  key: akathists-petrfevronia-12
  title: "І҆́косъ ѕ҃"
  parent: akathists-petrfevronia
  order: 12
type: "akathist"
---

## І҆́косъ ѕ҃:

<red>В</red>озсїѧ́сте во гра́дѣ мꙋ́ромѣ свѣ́томъ добродѣ́тельнагѡ житїѧ̀, ꙗ҆́кѡ ѕвѣ́зды бг҃освѣ̑тлыѧ, пребл҃же́ннїи пе́тре и҆ феѵрѡ́нїе, и҆ па́мѧть ва́ша въ не́мъ съ похвала́ми до дне́сь, ꙗ҆́кѡ и҆ по сме́рти свое́й не престае́те ѡ҆зарѧ́ти на́съ, мнѡ́гаѧ чꙋдеса̀ соверша́юще, и҆ тѣ́ми свѣ́тлꙋю зарю̀ безсме́ртїѧ на́мъ ѿ моще́й ва́шихъ возсїѧва́юще, да ѹ҆бл҃жа́емъ ва́съ бл҃гохвалє́нїи сицевы́ми:

<red>Р</red>а́дꙋйтесѧ, чи́на и҆ ѹ҆ста́вѡвъ ст҃ы́ѧ цр҃кве вѣ́рнїи храни́тели. Ра́дꙋйтесѧ, слꙋжи́телей ѻ҆лтарѧ̀ гдⷭ҇нѧ бл҃гоговѣ́йнїи почита́тели. Ра́дꙋйтесѧ, бл҃ги́хъ ѡ҆бы́чаевъ и҆ преда́нїй ст҃оѻте́ческихъ ревни́тели. Ра́дꙋйтесѧ, ѡ҆бы́чаєвъ ѕлы́хъ и҆ сꙋемꙋ́дрїй ꙗ҆зы́ческихъ и҆скорени́тели. Ра́дꙋйтесѧ, сꙋды̀ нелицепрїѧ̑тны лю́демъ ва́шымъ твори́вшїи. Ра́дꙋйтесѧ, сꙋды̀ ва́шѧ съ млⷭ҇тїю соедини́вшїи. Ра́дꙋйтесѧ, кро́тцыи и҆ неѕлоби́вїи послѣ́дователи хрⷭ҇то́ви. Ра́дꙋйтесѧ, ѕло́бꙋ добро́мъ препобѣжда́вшїи. Ра́дꙋйтесѧ, нетлѣ́нїѧ бл҃гоꙋха́ющїи цвѣ́ти. Ра́дꙋйтесѧ, безсме́ртїѧ немерца́ющїи лꙋчѝ. Ра́дꙋйтесѧ, на землѝ вели́чїемъ чꙋде́съ блиста́ющїи. Ра́дꙋйтесѧ, на нб҃сѝ со а҆́гг҃лы бг҃а сла́вѧщїи.

<red>Р</red>а́дꙋйтесѧ, ст҃і́и и҆ пресла́внїи чꙋдотво́рцы пе́тре и҆ феѵрѡ́нїе.
