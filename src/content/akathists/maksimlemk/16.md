---
title: "І҆́косъ и҃"
navigation:
  key: akathists-maksimlemk-16
  title: "І҆́косъ и҃"
  parent: akathists-maksimlemk
  order: 16
type: "akathist"
---

## І҆́косъ и҃:

<red>В</red>сѧ̀ землѧ̀ ле́мковскаѧ дне́сь ликовствꙋ́етъ, наипа́че же гра́ды и҆ вє́си земна́гѡ прише́льствїѧ твоегѡ̀, маѯі́ме: ст҃а́ѧ жды́нѧ, и҆дѣ́же роди́лсѧ є҆сѝ, бл҃гоче́стнаѧ гра́ба, и҆дѣ́же ст҃ы̑ѧ та̑йны хрⷭ҇тѡ́вы сщ҃еннодѣ́йствовалъ є҆сѝ, и҆ чⷭ҇тна́ѧ го́рлица, и҆дѣ́же кро́вь пречⷭ҇тнꙋ́ю твою̀ за гдⷭ҇ꙋ твоегѡ̀ пролїѧ́лъ є҆сѝ. Мы́ же, си́лꙋ хода́тайства твоегѡ̀ за ѡ҆би́димыхъ до́брѣ вѣ́дꙋще, бл҃года́рственнѣ вопїе́мъ тѝ:

<red>Р</red>а́дꙋйсѧ, да́ръ и҆сцѣле́нїй ѿ дх҃а прїѧ́вый. Ра́дꙋйсѧ, да́ръ се́й на по́льзꙋ бли́жнѧгѡ и҆жди́вый. Ра́дꙋйсѧ, всѧ̑ болѣ̑зни врачꙋ́ющїй. Ра́дꙋйсѧ, ѿ всѧ́кагѡ недꙋ́га и҆збавлѧ́ющїй. Ра́дꙋйсѧ, страда̑нїѧ въ ра́дость претворѧ́ющїй. Ра́дꙋйсѧ, всѧ̑ и҆сцѣлє́нїѧ сїѧ̑ во сла́вꙋ бж҃їю творѧ́щїй. Ра́дꙋйсѧ, ѡ҆ пощаде́нїи вре́меннагѡ живота̀ твоегѡ̀ мꙋчи́телѧ не ѹ҆молѧ́вый. Ра́дꙋйсѧ, ꙗ҆́кѡ страда́ньми и҆ сме́ртїю твое́ю црⷭ҇твїе нбⷭ҇ное прїѡбрѣ́лъ є҆сѝ. Ра́дꙋйсѧ, хрⷭ҇томꙋ́ченичествомъ твои́мъ и҆́стиннꙋю твою̀ любо́вь ко гдⷭ҇ꙋ ꙗ҆ви́вый. Ра́дꙋйсѧ, тве́рдѡ ѡ҆ гдⷭ҇ѣ держа́тисѧ, да́же до проли́тїѧ кро́ве, и҆́стиннѡ на́съ ѹ҆чи́вый. Ра́дꙋйсѧ, ꙗ҆́кѡ въ багрѧни́цꙋ нетлѣ́нїѧ на нб҃сѝ ѡ҆бле́клсѧ є҆сѝ. Ра́дꙋйсѧ, латїномꙋ́дрствꙋющихъ прельщє́нїѧ ѿве́ргїй.

<red>Р</red>а́дꙋйсѧ, велича́йшїй маѯі́ме, стра́ждꙋщымъ и҆ ѡ҆би̑димымъ застꙋ́пниче.
