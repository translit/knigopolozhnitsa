---
title: "І҆́косъ а҃"
navigation:
  key: akathists-maksimlemk-2
  title: "І҆́косъ а҃"
  parent: akathists-maksimlemk
  order: 2
type: "akathist"
---

## І҆́косъ а҃:

<red>Ѽ</red> глꙋбины̀ вѣ́ры твоеѧ̀! ю҆́же роди́тели твоѧ̑ бл҃гочєсти́ваѧ, тїмоѳе́й и҆ хрїсти́на, въ тебѣ̀ всади́ста и҆ тѧ̀ до́брѣ воспита́ста, въ любвѝ къ бг҃ꙋ и҆ и҆́скреннемꙋ, и҆ въ бл҃гоговѣ́нїи къ бж҃є́ственнымъ. Сегѡ̀ ра́ди да ра́дꙋетсѧ землѧ̀ ле́мковщина, мѣ́сто рождества̀ твоегѡ̀, ст҃е, и҆ съ на́ми кꙋ́пнѡ да вопїе́тъ ча́дꙋ своемꙋ̀:

<red>Р</red>а́дꙋйсѧ, ѻ҆́троче, роди́телема бг҃обоѧ́зненныма рожде́нное въ домꙋ̀ бл҃гочести́вомъ. Ра́дꙋйсѧ, ꙗ҆́кѡ бо плодови́таѧ ма́слина, возра́слъ є҆сѝ ѻ҆́крестъ трапе́зы ѻ҆тца̀ твоегѡ̀. Ра́дꙋйсѧ, жди́нїе, ꙗ҆́же ꙗ҆́коже дре́внїй виѳлее́мъ, ничи́мже ме́ньша є҆сѝ въ селе́нїихъ землѝ твоеѧ̀. Ра́дꙋйсѧ, ꙗ҆́кѡ ѿ тебѣ̀ просїѧ̀ но́вый сщ҃енномꙋ́ченикъ, до́блїй ѻ҆рꙋ́жникъ вѣ́ры правосла́вныѧ. Ра́дꙋйсѧ, землѐ ле́мковскаѧ, и҆́бо по вѣко́внымъ гоне́нїємъ и҆ рабо́тѣ, твоѐ ѻ҆троча̀ свободѝ тѧ̀ же́ртвою свое́ю. Ра́дꙋйсѧ, то́й бо ѹ҆твердѝ въ тебѣ̀ вѣ́рꙋ правосла́внꙋю, ꙗ҆́кѡ да дх҃омъ и҆ и҆́стиною бг҃ꙋ поклони́шисѧ. Ра́дꙋйтесѧ, го́ры карпа̑тскїѧ, ѿѻнꙋ́дꙋже маѯі́мъ прїи́де въ по́мощь лю́демъ ле́мкѡвскимъ. Ра́дꙋйтесѧ, и҆́бо кро́вїю свое́ю мꙋ́ченическою всѣ́хъ ва́съ ѡ҆свѧтѝ. Ра́дꙋйтесѧ, ꙗ҆́кѡ и҆сповѣ́данїемъ свои́мъ лю́ди своѧ̑ въ вѣ́рѣ ст҃ѣ́й ѹ҆крѣпѝ. Ра́дꙋйсѧ, те́плый моли́твенниче на́шихъ време́нъ, бг҃а ѡ҆ на́съ грѣ́шныхъ ѹ҆молѧ́ющїй. Ра́дꙋйсѧ, є҆гѡ́же прошє́нїѧ ѡ҆ почита́ющихъ тѧ̀ слы́шатсѧ пред̾ престо́ломъ вы́шнѧгѡ. Ра́дꙋйсѧ, хода́тайствꙋѧй ѡ҆ сп҃се́нїи ро́да твоегѡ̀ и҆ соѻте́чественникѡвъ твои́хъ.

<red>Р</red>а́дꙋйсѧ, велича́йшїй маѯі́ме, стра́ждꙋщымъ и҆ ѡ҆би̑димымъ застꙋ́пниче.
