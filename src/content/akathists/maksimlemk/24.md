---
title: "І҆́косъ в҃і"
navigation:
  key: akathists-maksimlemk-24
  title: "І҆́косъ в҃і"
  parent: akathists-maksimlemk
  order: 24
type: "akathist"
---

## І҆́косъ в҃і:

<red>П</red>рїиди́те всѝ цр҃кве празднолю́бцы и҆ мꙋчениколю́бцы хрⷭ҇то́вы, и҆ ли́къ соста́вите дне́сь, въ па́мѧть ст҃а́гѡ маѯі́ма. Се́ бо многоцѣ̑нныѧ мо́щи є҆гѡ̀ ꙗ҆́кѡ со́лнце ѹ҆́треннее просїѧ́ша и҆ сѣдѧ́щыѧ во мра́цѣ ѡ҆зари́ша, срⷣца̀ ѡ҆каменє́вшаѧ согрѣ́ша. Сегѡ̀ ра́ди ликꙋ́юще, пое́мъ є҆мꙋ̀ сицєва́ѧ:

<red>Р</red>а́дꙋйсѧ, всѧ̑ кра̑снаѧ въ мі́рѣ се́мъ преѡби́дѣвшїй. Ра́дꙋйсѧ, и҆збра́нниче бж҃їй. Ра́дꙋйсѧ, вѣ́ры бл҃гоче́стное пра́вило. Ра́дꙋйсѧ, вѣ́рнѡ и҆ непоро́чнѡ всѧ̑ за́пѡвѣди гдⷭ҇ни сохрани́вый. Ра́дꙋйсѧ, царе́й и҆ і҆мпера́торѡвъ пресла́внѣйшїй. Ра́дꙋйсѧ, мꙋ́жески и҆́го хрⷭ҇то́во носи́вый. Ра́дꙋйсѧ, всѧ̑ многотекꙋ́щыѧ пре́лєсти мі́ра сегѡ̀ ѿве́ргшїй. Ра́дꙋйсѧ, же́ртвꙋ живꙋ́ю себесама́го гдⷭ҇ꙋ прине́сшїй. Ра́дꙋйсѧ, бг҃окра́сныѧ пра́вды наста́вниче. Ра́дꙋйсѧ, ꙗ҆́кѡ тебѐ ра́ди всест҃о́е и҆́мѧ гдⷭ҇не по все́й подсо́лнечнѣй прославлѧ́етсѧ. Ра́дꙋйсѧ, пред̾ прест҃о́ю трⷪ҇цею на́шъ застꙋ́пниче. Ра́дꙋйсѧ, мꙋ́чениче до́блїй, ли́кꙋ пресла́вномꙋ првⷣныхъ сопричта́вшїйсѧ.

<red>Р</red>а́дꙋйсѧ, велича́йшїй маѯі́ме, стра́ждꙋщымъ и҆ ѡ҆би̑димымъ застꙋ́пниче.
