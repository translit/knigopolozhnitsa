---
title: "І҆́косъ и҃"
navigation:
  key: akathists-matronaanem-16
  title: "І҆́косъ и҃"
  parent: akathists-matronaanem
  order: 16
type: "akathist"
---

## І҆́косъ и҃:

<red>Х</red>отѧ́ща списа́ти житїѐ твоѐ, бл҃же́ннаѧ матрѡ́но, прїидо́ста къ тебѣ̀ два̀ вѣ́рныхъ мꙋ́жа, ты́ же ничесо́же ѡ҆ себѣ̀ глаго́лала є҆сѝ, ѻ҆ба́че ѹ҆зрѣ́вши дꙋхо́вныма ѡ҆чи́ма, ꙗ҆́кѡ ѿ гдⷭ҇а мꙋ́ченическїй вѣне́цъ ѻ҆бѣ́ма ѹ҆гото́ванъ є҆́сть, моли́ласѧ є҆сѝ, просѧ́щи и҆́ма ѹ҆ гдⷭ҇а терпѣ́нїѧ и҆ по́мощи, во є҆́же кре́стъ понестѝ. Сегѡ̀ ра́ди, тайнозрѣ́нїю твоемꙋ̀ дивѧ́щесѧ, прино́симъ тѝ такѡва́ѧ:

<red>Р</red>а́дꙋйсѧ, бг҃а па́че всегѡ̀ земна́гѡ возлюби́вшаѧ. Ра́дꙋйсѧ, себѣ̀ нивочто́же вмѣни́вшаѧ. Ра́дꙋйсѧ, па́че жи́зни возжела́вшаѧ црⷭ҇твїѧ нбⷭ҇нагѡ. Ра́дꙋйсѧ, на мꙋ́ченичество ѹ҆крѣплѧ́вшаѧ вѣ́рныхъ. Ра́дꙋйсѧ, моли́твеннице ѡ҆ сꙋ́щихъ въ гоне́нїихъ. Ра́дꙋйсѧ, наꙋча́ющаѧ за хрⷭ҇та̀ терпѣ́ти страда́нїѧ. Ра́дꙋйсѧ, прозрѣ́вшаѧ ѹ҆гото́ванныѧ вѣ́рнымъ вѣнцы̀. Ра́дꙋйсѧ, ꙗ҆́кѡ ѡ҆ свѧ́тости твое́й свидѣ́тельствоваша мꙋ́ченицы. Ра́дꙋйсѧ, наставлѧ́вшаѧ бл҃года́рне кре́стъ бг҃омъ да́нный нестѝ. Ра́дꙋйсѧ, ѹ҆вѣщава́вшаѧ всегда̀ ко гдⷭ҇ꙋ прибѣга́ти. Ра́дꙋйсѧ, ка́кѡ въ страда́нїихъ вѣ́рꙋ храни́ти показа́вшаѧ. Ра́дꙋйсѧ, ꙗ҆́кѡ немѡщны́ѧ въ ско́рбѣхъ ѹ҆крѣплѧ́еши.

<red>Р</red>а́дꙋйсѧ, матрѡ́но, въ ско́рбѣхъ и҆ напа́стѣхъ на́мъ помога́ющаѧ.
