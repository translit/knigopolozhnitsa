---
title: "Мл҃тва пе́рваѧ"
navigation:
  key: akathists-matronaanem-26
  title: "Мл҃тва пе́рваѧ"
  parent: akathists-matronaanem
  order: 26
type: "akathist"
---

## Мл҃тва пе́рваѧ:

<versal>Ѽ</versal> пресла́внаѧ и҆ достобл҃же́ннаѧ ма́ти матрѡ́но, житїѐ твоѐ ско́рби и҆спо́лнено бѣ̀, но взира́юще на смире́нїе твоѐ мо́лимъ тѧ̀, ѹ҆го́днице бж҃їѧ: ѹ҆молѝ всеще́драгѡ бг҃а, да низпо́слетъ на́мъ, недосто́йнымъ, ми́лость свою̀, па́че же ѹ҆тверди́тъ и҆ ѹ҆крѣпи́тъ ны̀ въ несе́нїи креста̀ на́шегѡ, да ѿве́ржемсѧ себѣ̀ и҆ по́йдемъ по пꙋтѝ сп҃се́нїѧ за хрⷭ҇то́мъ, смири́вше вы́ѧ своѧ̀ под̾ крѣ́пкꙋю рꙋ́кꙋ бж҃їю, принима́юще всѧ̑, ꙗ҆́же ѿ рꙋкѝ є҆гѡ̀: вѣ́мы, ꙗ҆́кѡ гдⷭ҇ь є҆ди́нъ мо́жетъ и҆ па́дшихъ возста́вити, и҆ заблꙋ́ждшихъ возврати́ти, и҆ соблазни́вшихсѧ и҆спра́вити, и҆ грѣ́шникѡвъ пра́ведники содѣ́лати. Ѡ҆градѝ на́съ, ма́ти матрѡ́но, моли́твами твои́ми ѿ сѣ́ти лꙋка́вагѡ, да не прельще́ннїи и҆́мъ возврати́мсѧ вспѧ́ть. Є҆щѐ мо́лимъ тѧ̀, ꙗ҆́кѡ и҆мꙋ́щꙋю ве́лїе дерзнове́нїе ко гдⷭ҇ꙋ, проле́й те́плꙋю моли́твꙋ за ны̀, недꙋ́жныѧ и҆ ѹ҆ны́лыѧ, и҆ и҆спросѝ ѹ҆ гдⷭ҇а коемꙋ́ждо бл҃гопотре́бнаѧ, да пода́стъ гдⷭ҇ь и҆ на́мъ, ꙗ҆́коже тебѣ̀, терпѣ́нїе и҆ бл҃годꙋ́шїе въ бѣда́хъ и҆ ско́рбныхъ ѡ҆бстоѧ́нїихъ, да поживе́мъ по во́ли є҆гѡ̀ во всѧ̑ днѝ живота̀ на́шегѡ, занѐ вои́стинꙋ вѣ́мы, ꙗ҆́кѡ вѣ́сть ѻ҆ц҃ъ на́шъ нбⷭ҇ный, и҆̀хже тре́бꙋемъ, пре́жде проше́нїѧ на́шегѡ. Ѽ бл҃же́ннаѧ ма́ти матрѡ́но, многоимени́томꙋ со́нмꙋ новомꙋ́ченикѡвъ рꙋ́сскихъ причте́ннаѧ, съ ни́ми молѝ гдⷭ҇а на́шегѡ и҆ сп҃са і҆и҃са хрⷭ҇та̀, да сохрани́тъ цр҃ковь правосла́внꙋю ѿ собла́зновъ, є҆ресе́й и҆ раско́ловъ, да ѡ҆гради́тъ гдⷭ҇ь странꙋ̀ на́шꙋ ѿ всѣ́хъ наве́товъ ви́димыхъ и҆ неви́димыхъ вра̑гъ и҆ и҆зъи́метъ ю҆̀ и҆з̾ пꙋчи́ны безбо́жїѧ: вѣ́мы, ꙗ҆́кѡ живе́мъ ны́нѣ то́кмо ра́ди кро́ве мꙋ́ченикѡвъ и҆злїѧ́нныѧ, да́рꙋетъ же и҆ на́мъ гдⷭ҇ь ничесо́же боѧ́тисѧ, вѣ́рнымъ же бы́ти є҆мꙋ̀ да́же до сме́рти, и҆ ꙗ҆́кѡ мч҃николю́бцемъ со мꙋ́чєники возра́доватисѧ во црⷭ҇твїи нбⷭ҇нѣмъ. Є҆́й, ма́ти матрѡ́но, и҆спросѝ на́мъ ѹ҆ чл҃вѣколю́бца гдⷭ҇а вре́мѧ покаѧ́нїѧ, да не и҆сто́ргнетъ ны̀ а҆́ки пле́велы пре́жде жа́твы, да не во ѕлѣ̀ поги́бнемъ, но да ѡ҆чи́ститъ ны̀ ѿ всѧ́кїѧ скве́рны пло́ти и҆ дꙋ́ха, во є҆́же ꙗ҆ви́тисѧ на́мъ въ де́нь сꙋ́дный нескве́рнымъ и҆ непоро́чнымъ пред̾ лице́мъ є҆гѡ̀, да чи́стымъ се́рдцемъ, ꙗ҆́кѡ и҆́стиннаѧ ча̑да бж҃їѧ, ра́достнѣ воззове́мъ къ семꙋ̀: не ѿри́ни ны̀, гдⷭ҇и, и҆ прїимѝ во црⷭ҇твїе твоѐ, и҆дѣ́же ты̀ ца́рствꙋеши со ѻ҆ц҃е́мъ и҆ ст҃ы́мъ дх҃омъ во вѣ́ки вѣкѡ́въ. <red>А҆</red>ми́нь.
