---
title: "Тропа́рь, гла́съ и҃"
navigation:
  key: akathists-matronaanem-28
  title: "Тропа́рь, гла́съ и҃"
  parent: akathists-matronaanem
  order: 28
type: "akathist"
---

## Тропа́рь, гла́съ и҃:

<red>Ꙗ҆́</red>кѡ зарни́ца нбⷭ҇нагѡ ѻ҆гнѧ̀ возсїѧ̀ въ рѧза́нстѣй странѣ̀ бл҃же́ннаѧ ста́рица ст҃а́ѧ матрѡ́на, є҆ѧ́же па́мѧть дне́сь творѧ́ще, воспои́мъ хрⷭ҇та̀ бг҃а, молѧ́ще є҆гѡ̀ дарова́ти на́мъ тоѧ̀ предста́тельствомъ въ болѣ́знѣхъ, бѣда́хъ и҆ ско́рбѣхъ терпѣ́нїе, и҆ дꙋша́мъ на́шимъ ве́лїю ми́лость.

<rubric>Конда́къ, гла́съ и҃:</rubric>

<red>В</red>ъ не́мощѣхъ си́лꙋ, въ слѣпотѣ̀ ѻ҆́чи нетлѣ̑нныѧ ѡ҆брѣла̀ є҆сѝ, пребыва́ющи на ѻ҆дрѣ̀ болѣ́зни, всю́дꙋ ꙗ҆́кѡ пти́ца дꙋ́хомъ носи́ласѧ є҆сѝ, младе́нствꙋющи тѣ́ломъ, была̀ є҆сѝ ма́ти скорбѧ̑щимъ и҆ ѡ҆бꙋрева́ємымъ, тѣ́мже чтꙋ́щихъ твою̀ па́мѧть не ѡ҆ста́ви въ моли́твахъ, и҆ помозѝ на́мъ и҆зба́витисѧ ѿ грѣхѡ́въ покаѧ́нїемъ, и҆ ѹ҆лꙋчи́ти съ тобо́ю црⷭ҇тво нбⷭ҇ное.

{% illustration "small-ornaments/medallion-lukovich", "small" %}
