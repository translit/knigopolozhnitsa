---
title: "І҆́косъ и҃"
navigation:
  key: akathists-presentation-16
  title: "І҆́косъ и҃"
  parent: akathists-presentation
  order: 16
type: "akathist"
---

## І҆́косъ и҃:

<red>В</red>сю̀ тебѣ̀ ѡ҆ст҃и всест҃ы́й дх҃ъ, внꙋ́трь хра́ма пребыва́ющꙋю, прест҃а́ѧ дв҃о. Сегѡ̀ ра́ди да не косне́тсѧ тѝ ничто̀ ѿ земны́ѧ сквѣ́рны, нбⷭ҇ною и҆ нетлѣ́нною пита́ема бы́ла є҆сѝ пи́щею, подава́емꙋю же земнꙋ́ю пи́щꙋ раздава́ла є҆сѝ ни́щимъ и҆ стра́ннымъ. И҆ та́кѡ прїе́млющи по всѧ̑ днѝ ѿ а҆́гг҃ла хлѣ́бъ нбⷭ҇ный, преꙋспѣва́ла є҆сѝ мꙋ́дростїю и҆ блгⷣтїю, тѣ́ломъ и҆ дꙋ́хомъ ра́дꙋющисѧ, да невмѣсти́мое сло́во бж҃їе непоро́чнѡ вмѣсти́ши. И҆ бѣ̀ а҆рха́гг҃лъ гаврїи́лъ неѿстꙋ́пный храни́тель дѣ́вственныѧ чⷭ҇тоты̀ твоеѧ̀ и҆ со и҆ны́ми а҆́гг҃лы бж҃їими ча́стѡ тебѣ̀ ꙗ҆влѧ́шесѧ, ѹ҆крѣплѧ́ше тѧ̀ въ по́двизѣхъ дꙋхо́вныхъ, въ мл҃твѣ и҆ постѣ̀, въ кро́тости и҆ смире́нїи и҆ любе́знѡ бесѣ́доваше съ тобо́ю, превѣ́чный совѣ́тъ вы́шнѧгѡ ѡ҆ тебѣ̀ раскрыва́ѧ, да бꙋде́ши гото́ва къ прїѧ́тїю бж҃їю, вопїѧ̀ къ тебѣ̀ та́кова̑ѧ:

<red>Р</red>а́дꙋйсѧ, неизрече́нныхъ та́йнъ бж҃їихъ преди́вное и҆сполне́нїе. Ра́дꙋйсѧ, предвѣ́чнагѡ совѣ́та вы́шнѧгѡ всечꙋ́дное соверше́нїе. Ра́дꙋйсѧ, нбⷭ҇нымъ хлѣ́бомъ ѿ а҆́гг҃ла неизрече́ннѡ воспита́ннаѧ. Ра́дꙋйсѧ, блгⷣтїю бж҃їей съ нб҃сѣ несказа́ннѡ ѹ҆крѣпле́ннаѧ. Ра́дꙋйсѧ, ю҆́же во ст҃о́е ст҃ы́хъ срѣ́таютъ многоѻчи̑тїи херꙋві̑ми.

<red>Р</red>а́дꙋйсѧ, съ не́юже непреста́ннѡ собесѣ́дꙋютъ шестокрыла́тїи серафі̑ми.
