---
title: "І҆́косъ в҃"
navigation:
  key: akathists-presentation-4
  title: "І҆́косъ в҃"
  parent: akathists-presentation
  order: 4
type: "akathist"
---

## І҆́косъ в҃:

<red>Р</red>а́зꙋмъ нбⷭ҇ный ѿкрыва́ѧ, бг҃оѻтрокови́це, бл҃говоли́ла є҆сѝ, ꙗ҆́кѡ да не въ ни́щетныхъ рꙋ́бищахъ предста́неши ко хра́мꙋ цр҃ю̀ нбⷭ҇номꙋ, сегѡ̀ ра́ди преѻдѣѧ́на бы́ла є҆сѝ со сла́вою и҆ красото́ю мно́гою, да и҆спо́лнитсѧ на тебѣ̀ дв҃да пра́ѻтца твоегѡ̀ предрече́нїе: предста̀ цр҃и́ца ѡ҆деснꙋ́ю тебѣ̀, въ ри́захъ позлаще́нныхъ ѻ҆дѣ́ѧна, преиспещре́на. Є҆гда̀ же, ꙗ҆́кѡ невѣ́ста бж҃їѧ преꙋкра́шена бы́ла є҆сѝ и҆ всѧ̑ ко всечтⷭ҇но́мꙋ введе́нїю твоемꙋ̀ досто́йна ѹ҆стро́ишасѧ, поведо́ста тѧ̀ роди́телѧ твоѧ̀, ꙗ҆́кѡ трехлѣ́тнюю а҆́гницꙋ во і҆ерⷭ҇ли́мъ, воспѣ́вше тебѣ̀ та́кѡ:

<red>Р</red>а́дꙋйсѧ, преѻдѣ́ѧннаѧ въ рѧ́сны златы́ѧ дѣ́вства и҆ чⷭ҇тоты̀. Ра́дꙋйсѧ, преꙋкра́шеннаѧ во всѧ̑ доброты̀ нбⷭ҇ныѧ красоты̀. Ра́дꙋйсѧ, дщѝ цр҃е́ва всю̀ сла́вꙋ дѣ́вственнꙋю внꙋ́трь себѣ̀ и҆мꙋ́щаѧ. Ра́дꙋйсѧ, невѣ́сто бж҃їѧ, предста́ти ѡ҆деснꙋ́ю нбⷭ҇номꙋ женихꙋ̀ грѧдꙋ́щаѧ. Ра́дꙋйсѧ, ѡ҆дꙋшевле̑нный кївѡ̑те бж҃їй, посредѣ̀ дѣ́въ тѷмпа́нницъ ше́ствїѧ своѧ̀ ѹ҆строѧ́ѧй.

<red>Р</red>а́дꙋйсѧ, пречⷭ҇тый хра́мъ сп҃совъ, ко хра́мꙋ зако́нномꙋ пꙋтѝ своѧ̀ направлѧ́ѧй.
