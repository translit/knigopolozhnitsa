---
title: "Конда́къ є҃"
navigation:
  key: akathists-presentation-9
  title: "Конда́къ є҃"
  parent: akathists-presentation
  order: 9
type: "akathist"
---

## Конда́къ є҃:

<red>Б</red>г҃овмѣсти́мый хра́мъ бы́вши, бцⷣе дв҃о, ко хра́мꙋ зако́нномꙋ со сла́вою мно́гою провожде́на бы́ла є҆сѝ, да и҆спо́лнитсѧ а҆гге́ѧ прⷪ҇рока предрече́нїе: и҆ и҆спо́лню хра́мъ се́й сла́вою, занѐ ве́лїѧ бꙋ́детъ сла́ва хра́ма сегѡ̀ послѣ́днѧгѡ па́че пе́рвагѡ, глаго́летъ гдⷭ҇ь вседержи́тель. Мт҃и же твоѧ̑ приведе́ тѧ къ цр҃ко́вномꙋ вхо́дꙋ, глаго́лющи: грѧдѝ, дщѝ, ко и҆́же тебѣ̀ мнѣ̀ дарова́вшемꙋ. Грѧдѝ, кївѡ́те ѡ҆сщ҃е́нїѧ, къ бл҃гоꙋтро́бномꙋ влⷣцѣ̀. Грѧдѝ, две́ре жи́зни, къ млⷭ҇рдомꙋ да́телю. Грѧдѝ, кївѡ́те сло́ва, ко хра́мꙋ гдⷭ҇ню. Вни́ди въ цр҃ковь гдⷭ҇ню, мі́ра ра́досте и҆ весе́лїе, да воспою̀ ѡ҆ тебѣ̀ бг҃ꙋ: <red>А҆</red>ллилꙋ́їа.
