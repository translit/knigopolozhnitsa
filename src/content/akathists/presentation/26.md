---
title: "Мл҃тва введе́нїю во хра́мъ прест҃ѣ́й бцⷣы"
navigation:
  key: akathists-presentation-26
  title: "Мл҃тва введе́нїю во хра́мъ прест҃ѣ́й бцⷣы"
  parent: akathists-presentation
  order: 26
type: "akathist"
---

## Мл҃тва введе́нїю во хра́мъ прест҃ѣ́й бцⷣы:

<versal>Ѽ</versal> прест҃а́ѧ дв҃о, цр҃и́ца нб҃сѝ и҆ землѝ, пре́жде вѣ́къ и҆збра́ннаѧ невѣ́сто бж҃їѧ, въ послѣ́днѧѧ же времена̀ прише́дшаѧ въ хра́мъ зако́нный на ѡ҆брꙋче́нїе женихꙋ̀ нбⷭ҇номꙋ. Ты̀ ѡ҆ста́вила є҆сѝ лю́ди твоѧ̀ и҆ до́мъ ѻ҆тца̀ твоегѡ̀, во є҆́же принестѝ себѣ̀ въ же́ртвꙋ чⷭ҇тꙋю и҆ непоро́чнꙋю бг҃ови, и҆ пе́рваѧ дала̀ є҆сѝ ѻ҆бѣ́тъ всегда́шнѧгѡ дѣ́вства. Да́рꙋй же и҆ на́мъ соблюда́ти себѣ̀ въ цѣломꙋ́дрїи и҆ чистотѣ̀ и҆ въ стра́хѣ бж҃їемъ во всѧ̑ дни̑ живота̀ на́шегѡ, да бꙋ́демъ хра́мы дх҃а ст҃а́гѡ, наипа́че помозѝ всѣ́мъ въ подража́нїе твоѐ во ѻ҆би́телѣхъ живꙋ́щимъ и҆ ѡ҆брꙋчи́вшимъ себѣ̀ на слꙋже́нїе бг҃ови въ чⷭ҇тотѣ̀ дѣ́вства провожда́ти житїѐ своѐ и҆ ѿ ю҆́ности нестѝ и҆́го хрⷭ҇то́во бл҃го́е и҆ ле́гкое, ст҃о хранѧ́ще ѻ҆бѣ́ты своѧ̀. Ты̀ провела̀ є҆сѝ, всечⷭ҇таѧ, всѧ̑ дни̑ ю҆́ности твоеѧ̀ во хра́мѣ гдⷭ҇нѣ́мъ вдалѝ ѿ собла́знѡвъ мі́ра сегѡ̀, въ при́сномъ бо́дрствованїи мл҃твенномъ и҆ во всѧ́комъ воздержа́нїи дꙋше́вномъ же и҆ тѣле́снѣмъ, помозѝ и҆ на́мъ ѿража́ти всѧ̀ и҆скꙋше́нїѧ вра́жескїѧ ѿ пло́ти, мі́ра и҆ дїа́вола находѧ́щихъ на ны̀ ѿ ю҆́ности на́шеѧ, и҆ побѣжда́ти ѻ҆́ныѧ мл҃твою и҆ посто́мъ. Ты́ во хра́мѣ гдⷭ҇нѣмъ со а҆́гг҃лы пребыва́ющи, ѹ҆кра́силасѧ є҆сѝ всѣ́ми добродѣ́тельми, наипа́че же смире́нїемъ, чⷭ҇тото́ю и҆ любо́вїю и҆ досто́йнѡ воспита́ласѧ є҆сѝ, да гото́ва бꙋ́деши вмѣсти́ти пло́тїю невмѣсти́мое сло́во бж҃їе. Сподо́би же и҆ на́мъ, ѡ҆держи́мымъ го́рдостїю, невоздержа́нїемъ и҆ лѣ́ностїю, ѡ҆блещи́сѧ во всѧ̑кое совѣрше́нство дꙋхо́вное, да ѹ҆гото́ваетъ кі́йждо ѿ на́съ съ по́мощїю твое́ю ѻ҆дѣѧ́нїе бра́чное дꙋшѝ своеѧ̑ и҆ є҆ле́й добродѣ́ланїѧ, да не на́зи и҆ негото́ви ꙗ҆ви́мсѧ во срѣ́тенїе безсме́ртномꙋ женихꙋ̀ на́шемꙋ и҆ сн҃ꙋ твоемꙋ̀, хрⷭ҇тꙋ сп҃си́телю и҆ бг҃ꙋ на́шемꙋ, но да прїи́метъ ны̀ съ мꙋ́дрыми дѣ́вами во ѻ҆би́тєли ра́йскїѧ, и҆дѣ́же со всѣ́ми ст҃ы́ми сподо́би на́съ вы́нꙋ сла́вити и҆ прославлѧ́ти всест҃о́е и҆́мѧ ѻ҆ц҃а̀ и҆ сн҃а и҆ ст҃а́гѡ дх҃а и҆ твоѐ млⷭ҇тивое застꙋпле́нїе всегда̀, ны́нѣ и҆ при́снѡ, и҆ во вѣ́ки вѣкѡ́въ. <red>А҆</red>ми́нь.
