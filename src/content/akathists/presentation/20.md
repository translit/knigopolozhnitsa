---
title: "І҆́косъ і҃"
navigation:
  key: akathists-presentation-20
  title: "І҆́косъ і҃"
  parent: akathists-presentation
  order: 20
type: "akathist"
---

## І҆́косъ і҃:

<red>С</red>тѣна̀ є҆сѝ дѣ́вамъ въ чⷭ҇тотѣ̀ дѣ́вства во ѻ҆би́телѣхъ подвиза́ющимсѧ, бцⷣе дв҃о, поне́же, да́вши во хра́мѣ ѻ҆бѣ́тъ дѣ́вства бг҃ꙋ, ты̀ ди́внѡ сохрани́ла є҆сѝ є҆гѡ̀ и҆ дости́гши лѣ́тъ двꙋнадесѧ́ти, є҆гда̀ про́чїѧ дѣ́вы, при хра́мѣ живꙋ́щїѧ, сочетова́хꙋсѧ сꙋпрꙋ́жества по ѻ҆бы́чаю подзако́нномꙋ, ты̀ ѿкры́ла є҆сѝ та́йнꙋ ѻ҆бѣтова́нїѧ твоегѡ̀, чесо̀ ра́ди ѿда́на бы́ла є҆сѝ на хра́ненїе дѣ́вства ста́рцꙋ і҆ѡ́сифꙋ, бг҃омъ ѹ҆ка́занномꙋ возлете́нїемъ голꙋби́цы ѿ же́зла є҆гѡ̀. И҆ та́кѡ во всецѣ́лꙋю добротꙋ̀ дѣ́вства ѡ҆бле́кшисѧ, ꙗ҆́кѡ невѣ́ста бж҃їѧ, ты̀ всѣ́мъ подае́ши въ чⷭ҇тотѣ̀ слꙋже́нїе своѐ совѣрша́ющимъ да́рованїѧ кро́ткагѡ твоегѡ̀ и҆ молчали́вагѡ дꙋ́ха, твою̀ тишинꙋ̀, смире́нїе и҆ неизглаго́ланнꙋю чⷭ҇тотꙋ̀, да всѝ тобо́ю сп҃са́емїи со бл҃года́ренїемъ воспою́тъ тебѣ̀ си́це:

<red>Р</red>а́дꙋйсѧ, въ мл҃твахъ во хра́мѣ гдⷭ҇немъ неꙋсыпа́ющаѧ, не да́ждь на́мъ во грѣхѣ̀ ѹ҆снꙋ́ти. Ра́дꙋйсѧ, въ безмо́лвїи во ст҃а́ѧ ст҃ы́хъ пребыва́ющаѧ, сподо́би на́съ въ тишинѣ̀ живо́тнѣй пожи́ти. Ра́дꙋйсѧ, со а҆́гг҃лы во ст҃и́лищѣ при́снѡ собесѣ́днице, наꙋчѝ на́съ безпло́тныхъ глаго́ламъ внима́ти. Ра́дꙋйсѧ, съ чⷭ҇тыми дѣ́вы при хра́мѣ сожи́тельнице, помозѝ на́мъ въ дѣ́вствѣ и҆ чⷭ҇тотѣ̀ житїѐ своѐ соверша́ти. Ра́дꙋйсѧ, ѡ҆дꙋшевле́нный хра́мъ бг҃а жива́гѡ, хра́мы дх҃а ст҃а́гѡ на́съ сотворѝ.

<red>Р</red>а́дꙋйсѧ, черто́же вседрагі́й всѧ̑кагѡ добродѣ́ланїѧ, во всѣ́хъ да́рахъ дх҃а ст҃а́гѡ на́съ ѹ҆твердѝ.
