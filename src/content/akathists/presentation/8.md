---
title: "І҆́косъ д҃"
navigation:
  key: akathists-presentation-8
  title: "І҆́косъ д҃"
  parent: akathists-presentation
  order: 8
type: "akathist"
---

## І҆́косъ д҃:

<red>С</red>лы́ши, дщѝ, и҆ ви́ждь, и҆ приклонѝ ѹ҆́хо твоѐ, и҆ забꙋ́ди лю́ди твоѧ̀ и҆ до́мъ ѻ҆тца̀ твоегѡ̀, и҆ возжела́етъ цр҃ь доброты̀ твоеѧ̀. Та́кѡ глаго́лахꙋ тебѣ̀, прест҃а́ѧ дв҃о, роди́тели твоѧ̑, є҆гда̀ приведе́на бы́ла є҆сѝ ко хра́мꙋ гдⷭ҇ню. Свѧще́нницы же, слꙋ́жбы совѣрша́ющїѧ, ви́дѣша прише́ствїе твоѐ, и҆зыдо́ша во срѣ́тенїе сла́вномꙋ введе́нїю твоемꙋ̀, и҆ съ пѣ́сньми прїѧ́ша тѧ̀, ꙗ҆́кѡ мт҃рь и҆мꙋ́щꙋю бы́ти а҆рхїере́ѧ вели́кагѡ нб҃са̀ проше́дшагѡ, глаго́люще:

<red>Р</red>а́дꙋйсѧ, бл҃говолє́нїѧ бж҃їѧ предѻбраже́нїе, прⷪ҇ро́ки предвозвѣще́ннаѧ. Ра́дꙋйсѧ, чл҃вѣ́кѡвъ сп҃се́нїѧ проповѣ́данїе, на́мъ ны́нѣ ꙗ҆вле́ннаѧ. Ра́дꙋйсѧ, а҆́гг҃лы нбⷭ҇ными со сла́вою провожда́емаѧ. Ра́дꙋйсѧ, і҆ере́и бж҃їими съ ра́достїю срѣта́емаѧ. Ра́дꙋйсѧ, до́мъ ѻ҆тца̀ твоегѡ̀ и҆ лю́ди твоѧ̀ ѡ҆ста́вльшаѧ.

<red>Р</red>а́дꙋйсѧ, до́мъ бж҃їй ꙗ҆вле́нїемъ свои́мъ ѡ҆ст҃и́вшаѧ.
