---
title: "І҆́косъ а҃"
navigation:
  key: akathists-presentation-2
  title: "І҆́косъ а҃"
  parent: akathists-presentation
  order: 2
type: "akathist"
---

## І҆́косъ а҃:

<red>А҆</red>рха́гг҃лѡвъ и҆ а҆́гг҃лѡвъ ли́ки ѿ нбⷭ҇ныхъ высо́тъ стеко́шасѧ ви́дѣти пресла́вное твоѐ, ѽ, бг҃омт҃и, во хра́мъ гдⷭ҇ень введе́нїе и҆ вкꙋ́пѣ съ земны̑мъ ли́комъ чⷭ҇тыхъ дѣ́въ неви́димый ли́къ безпло̑тныхъ ѹ҆мѡ́въ съ весе́лїемъ и҆дѧ́ше, тѧ̀, пречⷭ҇таѧ дв҃о, провожда́юще и҆ ꙗ҆́кѡ сосꙋ́дъ и҆збра́нный бг҃ꙋ повелѣ́нїемъ гдⷭ҇нимъ ѡ҆крꙋжа́юще, и҆ ꙗ҆́кѡ гпⷭ҇жѣ̀ свое́й слꙋжа́ще, а҆́ще не ви́дѣстѣ та́йны твоеѧ̀ си́лꙋ, ви́дѧще же тѧ̀ нбⷭ҇ныѧ чⷭ҇тоты̀ неизрече́ннѡ и҆спо́лненꙋ, и҆ всѧ̑ бы́вшаѧ ѡ҆ тебѣ̀ зрѧ́ще, ѹ҆жаса́хꙋсѧ и҆ со стра́хомъ мно́гимъ воспѣ́ша тебѣ̀ та́кѡ:

<red>Р</red>а́дꙋйсѧ, прера́дованнаѧ дв҃о, мт҃и цр҃е́ва и҆́мꙋщаѧ бы́ти. Ра́дꙋйсѧ, предпочте́ннаѧ цр҃и́це, въ хра́мъ цр҃е́въ грѧдꙋ́щаѧ жи́ти. Ра́дꙋйсѧ, бг҃а ѻ҆ц҃а̀ дще́рь и҆збра̑ннаѧ и҆ превознесе́ннаѧ. Ра́дꙋйсѧ, бг҃а сн҃а мт҃рь ѿ вѣ́ка предрече́ннаѧ. Ра́дꙋйсѧ, бг҃ꙋ дх҃ꙋ всест҃о́мꙋ невѣ́сто неискꙋсобра́чнаѧ.

<red>Р</red>а́дꙋйсѧ, всеѧ̀ тва́ри ви̑димыѧ и҆ неви̑димыѧ влⷣчица превожделѣ́ннаѧ.
