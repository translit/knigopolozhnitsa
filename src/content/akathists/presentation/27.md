---
title: "Мл҃тва въ пра́здникъ введе́нїѧ во хра́мъ прест҃ѣ́й бцⷣы"
navigation:
  key: akathists-presentation-27
  title: "Мл҃тва въ пра́здникъ введе́нїѧ во хра́мъ прест҃ѣ́й бцⷣы"
  parent: akathists-presentation
  order: 27
type: "akathist"
---

## Мл҃тва въ пра́здникъ введе́нїѧ во хра́мъ прест҃ѣ́й бцⷣы:

<versal>К</versal>ъ комꙋ̀ возопїю̀, влⷣчице, къ комꙋ̀ прибѣ́гнꙋ въ го́рести мое́й, а҆́ще не къ тебѣ̀, цр҃и́це нбⷭ҇наѧ; Кто̀ пла́чъ мо́й ѹ҆слы́шитъ и҆ воздыха́нїе прїи́мѣтъ, а҆́ще не ты̀, пренепоро́чнаѧ, наде́жда хрⷭ҇тїа́нъ и҆ прибѣ́жище на́мъ, грѣ́шнымъ; Кто̀ паче тебѣ̀ въ несча́стїѧхъ защити́тъ; ѹ҆слы́ши стена́нїе моѐ и҆ приклонѝ ѹ҆́хо твоѐ ко мнѣ̀, влⷣчице и҆ мт҃и бг҃а моегѡ̀. Не презрѝ и҆́щꙋщагѡ твоеѧ̀ по́мощи и҆ не ѿри́ни менѐ грѣ́шнагѡ, цр҃и́це нбⷭ҇наѧ. Наꙋчѝ менѐ и҆сполнѧ́ти во́лю сн҃а твоегѡ̀ и҆ да́рꙋй жела́нїе всегда̀ слѣ́довати є҆гѡ̀ ст҃ы́мъ заповѣ́дѧмъ. За мо́й ро́потъ въ болѣ́знѣхъ, трꙋда́хъ и҆ несча́стїѧхъ не ѿстꙋпѝ ѿ менѐ, но пребꙋ́ди мт҃рїю и҆ покрови́тельницею менѐ малодꙋ́шнагѡ. Цр҃и́це моѧ̀ пребл҃га́ѧ, застꙋ́пнице ѹ҆се́рднаѧ. Твои́мъ хода́тайствомъ прегрѣше́нїѧ моѧ̀ покры́й, ѿ ви̑димыхъ и҆ неви̑димыхъ врагѡ́въ защи́тѝ, сердца̀ враждꙋ́ющихъ про́тивъ менѐ смѧгчѝ и҆ хрⷭ҇то́вою любо́вїю согре́й и҆̀хъ. Мнѣ̀ же не́мощномꙋ да́рꙋй твою̀ всеси́льнꙋю по́мощь побѣди́та моѧ̑ грѣхо̑вныѧ привы́чки, да́бы, ѡ҆чи́щенный покаѧ́ннїемъ и҆ послѣ́дꙋющею добродѣ́тельною жи́знїю, въ ѻ҆бще́нїи со ст҃о́ю цр҃ковїю прове́лъ ѡ҆стальны́ѧ днѝ земна́гѡ стра́нствїѧ. Предста́ни мнѣ̀, наде́ждо всѣ́хъ хрⷭ҇тїа́нъ, въ ча̑съ кончи̑ны моеѧ̀ и҆ подкрѣпѝ мою̀ вѣ́рꙋ въ сме̑ртный тѧ̑жкїй ча́съ. Вознесѝ за менѐ, многопрегрѣ́шающагѡ въ жи́зни се́й, твоѧ̀ всеси́льныѧ мл҃твы по ѿше́ствїи мое́мъ, да ѡ҆правда́етъ менѐ гдⷭ҇ь и҆ содѣ́лаетъ прича́стникомъ є҆гѡ̀ безконе́чныхъ ра́достей. <red>А҆</red>ми́нь.

{% illustration "small-ornaments/medallion-lukovich", "small" %}
