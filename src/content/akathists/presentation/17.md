---
title: "Конда́къ ѳ҃"
navigation:
  key: akathists-presentation-17
  title: "Конда́къ ѳ҃"
  parent: akathists-presentation
  order: 17
type: "akathist"
---

## Конда́къ ѳ҃:

<red>В</red>сѧ̑кое є҆стество̀ а҆́гг҃льское ѹ҆диви́сѧ ѡ҆ преве́лицей красотѣ̀ дѣ́вства твоегѡ̀, всест҃аѧ дв҃о. Ты́ бо со а҆́гг҃лы во ст҃а́ѧ ст҃ы́хъ пребыва́ющи, сама̀ вожделѣ́ла є҆сѝ въ чⷭ҇тотѣ̀ а҆́гг҃льской и҆ неврежде́нномъ свое́мъ дѣ́вствѣ вѣ́чнѡ жи́ти. Сегѡ̀ ра́ди пе́рваѧ въ мі́рѣ дала̀ є҆сѝ ѻ҆бѣ́тъ дѣ́вства и҆ ѡ҆брꙋчи́ла є҆сѝ себѧ̀ на при́сное слꙋже́нїе бг҃ꙋ въ чⷭ҇тотѣ̀ дѣви́честѣй, и҆ ѹ҆невѣ́стиласѧ є҆сѝ є҆мꙋ̀, да дх҃омъ ст҃ы́мъ прїꙋгото́вана бꙋ́деши въ чⷭ҇тое и҆ нетлѣ́нное селе́нїе сло́вꙋ бж҃їю, пою́щи є҆мꙋ̀ де́нь и҆ но́щь: <red>А҆</red>ллилꙋ́їа.
