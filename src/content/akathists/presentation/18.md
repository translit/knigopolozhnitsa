---
title: "І҆́косъ ѳ҃"
navigation:
  key: akathists-presentation-18
  title: "І҆́косъ ѳ҃"
  parent: akathists-presentation
  order: 18
type: "akathist"
---

## І҆́косъ ѳ҃:

<red>В</red>ѣті̑и бг҃оглаго̑ливыѧ не могꙋтъ глаго́лати, во є҆́же и҆зре́щи та́йнꙋ житїѧ̀ твоегѡ̀ въ чⷭ҇тотѣ̀ дѣ́вства во хра́мѣ, бцⷣѣ. Растꙋ̑щей тебѣ̀ лѣ́ты, ты́ бо де́нь ѿ днѣ̀ ѹ҆крѣплѧ́ласѧ є҆сѝ дꙋ́хомъ и҆ подви́жнѣйшее растѧ́ше житїѐ твоѐ: съ трꙋдолю́бїемъ бо ѹ҆множа́ла є҆сѝ мл҃твꙋ, и҆дꙋ́щи ѿ си́лы въ си́лꙋ, до́ндеже си́ла вы́шнѧгѡ ѡ҆сѣнѝ тѧ̀. Растѧ́хꙋ же въ тебѣ̀ и҆ да́ры ст҃а́гѡ дх҃а: є҆гда̀ бо въ бо́льшїй приходи́ла є҆сѝ во́зрастъ, бо́лѣе ѹ҆пражнѧ́ласѧ є҆сѝ въ мл҃твѣ, нежѐ въ рꙋкодѣ́лїи, но́щи же цѣ́лыѧ въ мл҃твѣ со а҆́гг҃лы проводи́ла є҆сѝ за второ́ю завѣ́сою: сегѡ̀ ра́ди со ѹ҆дивле́нїемъ зове́мъ тебѣ̀ та́кова̑ѧ:

<red>Р</red>а́дꙋйсѧ, ст҃а́ѧ ст҃ы́хъ ст҃ѣ́йшаѧ дв҃о, въ же́ртвꙋ чⷭ҇тꙋю дѣ́вство своѐ бг҃ꙋ прине́сшаѧ. Ра́дꙋйсѧ, чⷭ҇тѣ́йшаѧ ст҃а́гѡ дх҃а пала́то, въ жили́щѣ хрⷭ҇то́во себѣ̀ воспита́вшаѧ. Ра́дꙋйсѧ, две́ре нбⷭ҇наѧ, въ хра́мѣ, ꙗ҆́кѡ на нб҃сѝ пребы́вшаѧ. Ра́дꙋйсѧ, горо̀ ѹ҆сыре́ннаѧ дх҃омъ, во ст҃и́лище всѣ́ми добродѣ́тельми процвѣ́тшаѧ. Ра́дꙋйсѧ, ю҆́же а҆́гг҃ли бж҃їи дорѷно́сѧтъ вѣ́рнѡ.

<red>Р</red>а́дꙋйсѧ, ю҆́же всѝ вѣ́рнїи бл҃года́рственнѡ сла́вословѧтъ при́снѡ.
