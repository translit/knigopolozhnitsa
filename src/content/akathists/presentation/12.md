---
title: "І҆́косъ ѕ҃"
navigation:
  key: akathists-presentation-12
  title: "І҆́косъ ѕ҃"
  parent: akathists-presentation
  order: 12
type: "akathist"
---

## І҆́косъ ѕ҃:

<red>В</red>озсїѧ̀ ра́дость ве́лїѧ всѣ́мъ хра́мꙋ зако́нномꙋ предстоѧ́щимъ, є҆гда̀ ст҃и́тель вели́кїй заха́рїѧ, дх҃а ст҃а́гѡ и҆спо́лненный, прїѧ́тъ тѧ̀, ѽ, бг҃омт҃и, пред̾ враты̀ цр҃ко́вными, рꙋка́ма свои́ма держа̀, и҆ вводѧ̀ тѧ́ во ст҃а́ѧ, вѣща́ше къ тебѣ̀ та́кѡ: ѽ, ѻ҆трокови́це несквѣ́рнаѧ. Ѽ, дв҃о небла́знаѧ. Ѽ, дв҃и́це прекра́снаѧ. Ѽ, же́намъ ѹ҆краше́нїе. Ѽ, дще́рѧмъ ѹ҆до́брѣнїе. Ты̀ бл҃гслове́ннаѧ въ жена́хъ, ты̀ препросла́вленнаѧ чⷭ҇то́тою, ты̀ запечатле́ннаѧ дѣ́вствомъ, ты̀ а҆да́мовы клѧ́твы разрѣше́нїе. Грѧдѝ, и҆сполне́нїе моегѡ̀ прⷪ҇ро́чества. Грѧдѝ, соверше́нїе ѻ҆бѣтова́нїй гдⷭ҇нихъ. Грѧдѝ, печа́те тогѡ̀ завѣ́та. Грѧдѝ, и҆з̾ѧвле́нїе тогѡ̀ совѣ́та. Грѧдѝ, и҆сполне́нїе тогѡ̀ та́инствъ. Грѧдѝ, прⷪ҇ро́кѡвъ всѣ́хъ зерца́ло. Грѧдѝ, ѡ҆бновле́нїе ѡ҆бветша́вшихъ. Грѧдѝ, свѣ́те во тмѣ̀ лежа́щихъ. Грѧдѝ, дарова́нїе новѣ́йшее и҆ бжⷭ҇твеннѣйшее. Вни́ди въ ра́дость въ цр҃ковь гдⷭ҇а твоегѡ̀, ны́нѣ ѹ҆́бѡ въ до́льнюю, чл҃вѣ́ки входнꙋ́ю, не по мно́зѣ же въ го́рнюю и҆ непристꙋ́пнꙋю. Съ ни́мъ же и҆ мы̀ воспое́мъ тебѣ̀ си́це:

<red>Р</red>а́дꙋйсѧ, лѣ́ствице ѡ҆дꙋшевле́ннаѧ, ко хра́мꙋ гдⷭ҇ню по степе́нємъ лѣ́ствицы высо́кїѧ восте́кшаѧ. Ра́дꙋйсѧ, две́ре, непроходи́маѧ чл҃вѣ́ческими по́мыслы, во две́ри хра́ма воше́дшаѧ. Ра́дꙋйсѧ, ꙗ҆́кѡ по степе́нємъ добродѣ́телей возвы́силасѧ є҆сѝ до высоты̀ нбⷭ҇нагѡ ѻ҆лтарѧ̀. Ра́дꙋйсѧ, ꙗ҆́кѡ на крылѣ́хъ дѣ́вства и҆ чⷭ҇тоты̀ дости́гла є҆сѝ гра́да вели́кагѡ цр҃ѧ. Ра́дꙋйсѧ, до́мъ бж҃їй на ве́рсѣ горы̀ дости́гшаѧ. Ра́дꙋйсѧ, врата̀ заключе́ннаѧ проше́дшаѧ.

<red>Р</red>а́дꙋйсѧ, бг҃оизбра́ннаѧ ѻ҆трокови́це, вхожде́нїемъ во хра́мъ две́ри ра́йскїѧ на́мъ ѿверза́ющаѧ.
