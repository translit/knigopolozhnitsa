---
title: "Конда́къ в҃"
navigation:
  key: akathists-presentation-3
  title: "Конда́къ в҃"
  parent: akathists-presentation
  order: 3
type: "akathist"
---

## Конда́къ в҃:

<red>В</red>и́дѧще првⷣнїи роди́тели твоѧ̀, прест҃а́ѧ дв҃о, ꙗ҆́кѡ трѝ лѣ́та и҆спо́лнишасѧ ѿ рождества̀ твоегѡ̀, восхотѣ́ста соверши́ти дѣ́ломъ ѻ҆бѣтова́нїе своѐ, є҆́же первѣ́е словесы̀ и҆зреко́ша, да принесꙋ́тъ тѧ̀ въ да́ръ бг҃ꙋ, сегѡ̀ ра́ди созва́ша въ назаре́тъ всѧ̑ сро́дники своѧ̀ ѿ цр҃скагѡ и҆ а҆рхїере́йскагѡ ро́да, и҆ сщ҃е́нники мнѡ́гїѧ, пригла́сиша же и҆ ли́къ чⷭ҇тыхъ дѣ́въ, да со свѣ́щи горѧ́щими провожда́ютъ тѧ̀, ꙗ҆́кѡ же предречѐ писа̑нїе: приведꙋ́тсѧ цр҃ю дѣ́вы въ слѣ́дъ є҆ѧ̀, и҆́скреннїѧ є҆ѧ̀ приведꙋ́тсѧ тебѣ̀, приведꙋ́тсѧ въ весе́лїи и҆ ра́дованїи, введꙋ́тсѧ въ хра́мъ цр҃е́въ. И҆ та́кѡ совокꙋ́пльшесѧ всѝ и҆ помоли́вшесѧ ѡ҆ тебѣ̀ бг҃ꙋ, воспѣ́ша є҆мꙋ̀: <red>А҆</red>ллилꙋ́їа.
