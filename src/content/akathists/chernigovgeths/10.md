---
title: "І҆́косъ є҃"
navigation:
  key: akathists-chernigovgeths-10
  title: "І҆́косъ є҃"
  parent: akathists-chernigovgeths
  order: 10
type: "akathist"
---

## І҆́косъ є҃:

<red>Ѿ</red> тогѡ̀ днѣ̀ и҆ ча́са просла́ви цр҃и́ца нбⷭ҇наѧ сїю̀ і҆кѡ́нꙋ свою̀ чꙋдесы̀ мно́гими: не то́кмо въ землѝ моско́встѣй, но и҆ па́че и҆з̾ мно́гихъ мѣ́стъ землѝ рꙋ́сской лю́дїе притека́хꙋ и҆ блгⷣти и҆сцѣле́нїй сподоблѧ́хꙋсѧ. Тѣ́мъ же и҆ мы̀ бл҃года́рнѡ вопїе́мъ:

<red>Р</red>а́дꙋйсѧ, бл҃гослове́ннаѧ въ жена́хъ. Ра́дꙋйсѧ, бл҃га́ѧ врата́рнице, нбⷭ҇а̀ ѿкрыва́ющаѧ. Ра́дꙋйсѧ, рꙋно̀ ѡ҆роше́нное. Ра́дꙋйсѧ, стѣ́но неѡбори́маѧ. Ра́дꙋйсѧ, свѣ́ще неꙋгаси́маѧ. Ра́дꙋйсѧ, чꙋде́съ пода́тельнице. Ра́дꙋйсѧ, ши́ршїѧ нб҃съ. Ра́дꙋйсѧ, ски́нїе ст҃а́ѧ, въ не́й же просла́висѧ гдⷭ҇ь. Ра́дꙋйсѧ, землѐ ѻ҆бѣтова́нїѧ. Ра́дꙋйсѧ, кївѡ́те ст҃ы́ни. Ра́дꙋйсѧ, чл҃вѣ̑къ є҆стество̀ ѡ҆бж҃ившаѧ. Ра́дꙋйсѧ, хлѣ́бъ живо́тный на́мъ дарова́вшїѧ.

<red>Р</red>а́дꙋйсѧ, цр҃и́це бцⷣе, ѹ҆пова́нїе и҆ прибѣ́жище на́ша.
