---
title: "Мл҃тва в҃"
navigation:
  key: akathists-chernigovgeths-27
  title: "Мл҃тва в҃"
  parent: akathists-chernigovgeths
  order: 27
type: "akathist"
---

## Мл҃тва в҃:

<versal>Ѽ</versal> прест҃а́ѧ дв҃о, мт҃и хрⷭ҇та̀ бг҃а на́шегѡ, цр҃и́це нбⷭ҇ѐ и҆ землѝ. Вонмѝ многоболѣ́зненномꙋ воздыха́нїю дꙋ́шъ на́шихъ, призрѝ съ высоты̀ ст҃ы́ѧ твоеѧ̀ на на́съ, съ вѣ́рою и҆ любо́вїю покланѧ́ющихсѧ пречⷭ҇томꙋ ѻ҆́бразꙋ твоемꙋ̀: сѣ́ бо, грѣхмѝ погрꙋжа́еми и҆ ско́рбьми ѡ҆бꙋрева́еми, взира́юще на тво́й ѻ҆́бразъ, ꙗ҆́кѡ живꙋ́щей тѝ съ на́ми, прино́симъ смире́ннаѧ моле́нїѧ на́ша, не и҆́мамы бо и҆ны́ѧ по́мощи, ни и҆на́гѡ предста́тельства и҆ ѹ҆тѣше́нїѧ, то́кмѡ тебѣ̀, ѽ мт҃и всѣ́хъ скорбѧ́щихъ и҆ ѡ҆бремене́нныхъ. Помозѝ на́мъ, не́мощнымъ, ѹ҆толѝ ско́рбь на́шꙋ, наста́ви на пꙋ́ть пра́вый на́съ, заблꙋ́ждшихъ, ѹ҆врачꙋ́й болѣ́зненнаѧ сердца̑ на́ша и҆ сп҃сѝ безнаде́жныѧ. Да́рꙋй на́мъ про́чее вре́мѧ живота̀ на́шегѡ въ ми́рѣ и҆ покаѧ́нїи проводи́ти, пода́ждь хрⷭ҇тїа́нскꙋю кончи́нꙋ и҆ на стра́шнѣмъ сꙋдѣ̀ сн҃а твоегѡ̀ ꙗ҆ви́сѧ на́мъ млⷭ҇рдаѧ предста́тельница, да всегда̀ пое́мъ, велича́емъ и҆ сла́вимъ тѧ̀, ꙗ҆́кѡ бл҃гꙋ́ю застꙋ́пницꙋ ро́да хрⷭ҇тїанскагѡ, со всѣ́ми ѹ҆годи́вшими бг҃ꙋ. <red>А҆</red>ми́нь.

{% illustration "small-ornaments/medallion-lukovich", "small" %}
