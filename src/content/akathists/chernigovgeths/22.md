---
title: "І҆́косъ а҃і"
navigation:
  key: akathists-chernigovgeths-22
  title: "І҆́косъ а҃і"
  parent: akathists-chernigovgeths
  order: 22
type: "akathist"
---

## І҆́косъ а҃і:

<red>Ꙗ҆́</red>кѡ и҆ногда̀ вѣ́рнїи поѧ́хꙋ: ꙗ҆́кѡ по сꙋ́хꙋ пѣшеше́ствовавъ і҆зра́иль по бе́зднѣ стопа́ми, си́це и҆ ны́нѣ вѣ́рнїи всѝ препо́ны проидо́ша и҆ ѻ҆би́тель геѳсїма́нскꙋю возроди́ша. Та́кожде правосла́внїи съ любо́вїю и҆ ра́достїю взыва́хꙋ:

<red>Р</red>а́дꙋйсѧ, на́мъ грѣ̑шнымъ бл҃госе́рдаѧ спорꙋ́чнице. Ра́дꙋйсѧ, ꙗ҆́кѡ на тебѣ̀ по бз҃ѣ всѐ ѹ҆пова́нїе на́ше. Ра́дꙋйсѧ, ра́досте несказа́ннаѧ. Ра́дꙋйсѧ, а҆́довыхъ вра́тъ порꙋга́нїе. Ра́дꙋйсѧ, цвѣ́те неꙋвѧда́емый. Ра́дꙋйсѧ, вѣ́ры и҆ сле́зъ воздаѧ́нїе. Ра́дꙋйсѧ, а҆рха́гг҃льскїй гла́съ прїе́мшїѧ. Ра́дꙋйсѧ, ꙗ҆́кѡ тебѐ ѹ҆бл҃жа́тъ всѝ рѡ́ди. Ра́дꙋйсѧ, ѡ҆ тебѣ́ же ликꙋ́етъ всѧ́каѧ тва́рь. Ра́дꙋйсѧ, тебѐ же превозно́ситъ а҆́гг҃льскїй ли́къ. Ра́дꙋйсѧ, вѣ́рныхъ держа́во. Ра́дꙋйсѧ, наде́ждо хрⷭ҇тїа́нъ неизмѣ́ннаѧ.

<red>Р</red>а́дꙋйсѧ, цр҃и́це бцⷣе, ѹ҆пова́нїе и҆ прибѣ́жище на́ша.
