---
title: "І҆́косъ д҃"
navigation:
  key: akathists-chernigovgeths-8
  title: "І҆́косъ д҃"
  parent: akathists-chernigovgeths
  order: 8
type: "akathist"
---

## І҆́косъ д҃:

<red>В</red>о дни̑ ѻ҆́ны бл҃гочести́ваѧ жена̀ ѳе́кла, тѧ́жцемъ недꙋ́гомъ ѡ҆бдержи́ма сꙋ́щи и҆ николи́же и҆сцѣле́нїе полꙋчи́ти сподо́бльшисѧ, въ пеще́ры геѳсїма́нстїи принесе́на бѣ̀. И҆ а҆́бїе недꙋ́гъ расслабле́нїѧ ѡ҆ста́ви ю҆̀ пред̾ лице́мъ люді́й мно́гихъ. Тѣ́мъ же и҆ мы̀ бл҃года́рнѡ вопїе́мъ:

<red>Р</red>а́дꙋйсѧ, всеѧ̀ вселе́нныѧ мт҃и. Ра́дꙋйсѧ, ско́рбей и҆ печа́лей на́шихъ ѹ҆толе́нїе. Ра́дꙋйсѧ, въ бѣ́дахъ и҆ напа́стѣхъ застꙋпле́нїе. Ра́дꙋйсѧ, щи́те всѣ̑мъ чи́стымъ се́рдцемъ. Ра́дꙋйсѧ, просвѣще́нїе во тмѣ̀ сꙋ́щихъ. Ра́дꙋйсѧ, наде́ждо бл҃гочести́выхъ неизмѣ́ннаѧ. Ра́дꙋйсѧ, взыска́нїе на́съ погиба́ющихъ. Ра́дꙋйсѧ, хрⷭ҇тїа́нѡмъ хода́тайство бл҃гопрїѧ́тное. Ра́дꙋйсѧ, ни́во щедрѡ́тъ многопло́днаѧ. Ра́дꙋйсѧ, ра́зꙋма свѣ́тъ воссїѧ́вшїѧ. Ра́дꙋйсѧ, живо́тъ, и҆́стинꙋ и҆ пꙋ́ть на́мъ показа́вшїѧ. Ра́дꙋйсѧ, ꙗ҆́кѡ въ рождествѣ̀ и҆ по рождествѣ̀ дв҃а пребыва́еши.

<red>Р</red>а́дꙋйсѧ, цр҃и́це бцⷣе, ѹ҆пова́нїе и҆ прибѣ́жище на́ша.
