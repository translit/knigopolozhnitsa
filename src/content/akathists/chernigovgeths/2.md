---
title: "І҆́косъ а҃"
navigation:
  key: akathists-chernigovgeths-2
  title: "І҆́косъ а҃"
  parent: akathists-chernigovgeths
  order: 2
type: "akathist"
---

## І҆́косъ а҃:

<red>В</red>о дни̑ ѻ҆́ны пречⷭ҇таѧ бж҃їѧ мт҃и ми́лость свою̀ гра́дꙋ черни́говꙋ да́ти восхотѣ̀. И҆ сѐ, чꙋ́днаѧ і҆кѡ́на є҆ѧ̀ на дре́вѣ є҆́ли ꙗ҆ви́сѧ: тѣ́мъ же и҆ нарица́етсѧ черни́говскаѧ є҆ле́цкаѧ. И҆ вѣ́рнїи правосла́внїи лю́дїе съ вели́кою ра́достїю тꙋ̀ і҆кѡ́нꙋ взѧ́ша и҆ мт҃ерь бж҃їю просла́виша, глаго́люще:

<red>Р</red>а́дꙋйсѧ, застꙋ́пнице ѹ҆се́рднаѧ ро́да хрⷭ҇тїа́нскагѡ. Ра́дꙋйсѧ, побо́рнице вѣ́рныхъ. Ра́дꙋйсѧ, ꙗ҆́кѡ тобо́ю ра́дость воссїѧ́етъ. Ра́дꙋйсѧ, бѣ́сѡвъ пораже́нїе. Ра́дꙋйсѧ, бл҃гочести́выхъ ѡ҆зарѧ́ющаѧ смы́слы. Ра́дꙋйсѧ, мꙋ́дрыхъ вѣ́ка сегѡ̀ посрамле́нїе. Ра́дꙋйсѧ, мо́ре чꙋде́съ многово́дное. Ра́дꙋйсѧ, спорꙋ́чнице грѣ́шныхъ ѹ҆се́рднаѧ. Ра́дꙋйсѧ, къ сн҃ꙋ твоемꙋ̀ хода́тайство немо́лчное. Ра́дꙋйсѧ, бла̑гъ вѣ́чныхъ пода́тельнице. Ра́дꙋйсѧ, сокро́вище мно́гихъ щедрѡ́тъ. Ра́дꙋйсѧ, вѣ́рныхъ сп҃се́нїе чꙋ́дное.

<red>Р</red>а́дꙋйсѧ, цр҃и́це бцⷣе, ѹ҆пова́нїе и҆ прибѣ́жище на́ша.
