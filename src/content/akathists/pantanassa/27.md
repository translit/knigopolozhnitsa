---
title: "Мл҃тва и҆на́ѧ"
navigation:
  key: akathists-pantanassa-27
  title: "Мл҃тва и҆на́ѧ"
  parent: akathists-pantanassa
  order: 27
type: "akathist"
---

## Мл҃тва и҆на́ѧ:

<versal>Ѽ</versal> пречⷭ҇таѧ бг҃омт҃и всецр҃и́це! Ѹ҆слы́ши многоболѣ́зненное воздыха́нїе на́ше пред̾ чꙋдотво́рною і҆кѡ́ною твое́ю, и҆зъ ѹ҆дѣ́ла а҆ѳѡ́нскагѡ въ рѡссі́ю принесе́ннꙋю. При́зри на ча́дъ тво́ихъ, неисцѣ́льными недꙋ́ги стра́ждꙋщихъ, ко ст҃о́мꙋ ѡ҆́бразꙋ твоемꙋ̀ съ вѣ́рою припа́дающихъ. Ꙗ҆́коже пти́ца крило́ма покрыва́етъ птенцы̀ своѧ̀, та́кѡ и҆ ты̀ ны́нѣ, при́снѡ жива̀ сꙋ́щи, покры́й на́съ многоцѣле́бнымъ твои́мъ ѻ҆мофо́ромъ. Та́мѡ, и҆дѣ́же наде́жда и҆счеза́етъ, несꙋмне́нною наде́ждою бꙋ́ди. Та́мѡ, и҆дѣ́же лю̑тыѧ скѡ́рби превозмога́ютъ, терпѣ́нїемъ и҆ ѡ҆сла́бою ꙗ҆ви́сѧ. Та́мѡ, и҆дѣ́же мра́къ ѿча́ѧнїѧ въ дꙋ́ши всели́сѧ, да возсїѧ́етъ неизрече́нный свѣ́тъ бжⷭ҇тва̀. Малодꙋ́шныѧ ѹ҆тѣ́ши, немощны̑ѧ ѹ҆крѣпѝ, ѡ҆жесточє́нным се́рдцємъ ѹ҆мѧгче́нїе и҆ просвѣще́нїе да́рꙋй. И҆сцѣлѝ болѧ́щыѧ лю́ди твоѧ̑, ѽ всемлⷭ҇тиваѧ цр҃и́це! Ѹ҆́мъ и҆ рꙋ́ки врачꙋ́ющихъ на́съ бл҃гословѝ, да послꙋ́жатъ ѻ҆рꙋ́дїемъ всемо́щнагѡ врача̀ хрⷭ҇та̀ сп҃са на́шегѡ. Ꙗ҆́кѡ живѣ́й тѝ, сꙋ́щей съ на́ми, мо́лимсѧ пред̾ і҆кѡ́ною твое́ю, ѽ влⷣчице! Прострѝ рꙋ́цѣ твоѝ, и҆спо́лненныѧ и҆сцѣле́нїѧ и҆ врачбы̀, ра́досте скорбѧ́щихъ, въ печа́лехъ ѹ҆тѣше́нїе, да чꙋдотво́рнꙋю по́мощь ско́рѡ полꙋчи́вше, прославлѧ́емъ живонача́льнꙋю и҆ нераздѣ́льнꙋю трⷪ҇цꙋ, ѻ҆ц҃а̀ и҆ сн҃а и҆ ст҃а́гѡ дх҃а во вѣ́ки вѣкѡ́въ. <red>А҆</red>ми́нь.
