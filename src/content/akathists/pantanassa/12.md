---
title: "І҆́косъ ѕ҃"
navigation:
  key: akathists-pantanassa-12
  title: "І҆́косъ ѕ҃"
  parent: akathists-pantanassa
  order: 12
type: "akathist"
---

## І҆́косъ ѕ҃:

<red>В</red>озсїѧ̀ ди́внаѧ бл҃года́ть ѿ і҆кѡ́ны твоеѧ̀, всецр҃и́це, є҆гда̀ ю҆́ноша, ѹ҆че́ньми сатани́нскими ѡ҆мраче́нный, пред̾ не́ю падѐ и҆ недви́жимъ бы́сть: па́че ча́ѧнїѧ же ѿ ѹ҆́зъ мра́чныхъ свобожде́нный, со стра́хомъ и҆ ра́достїю взыва́ше тѝ си́це:

<red>Р</red>а́дꙋйсѧ, и҆справле́нїе нечести́вагѡ житїѧ̀: ра́дꙋйсѧ, ѹ҆тѣше́нїе стра́ждꙋщихъ лю́тѣ. Ра́дꙋйсѧ, бѣсо́вскихъ по́лчищь ѿ цр҃кве ѿгна́нїе: ра́дꙋйсѧ, мглы̀ грѣхо́вныѧ разсѣ́ѧнїе. Ра́дꙋйсѧ, ко́зней неви́димыхъ ѹ҆праздне́нїе: ра́дꙋйсѧ, де́мѡнскихъ ча́ръ всемо́щное ѡ҆доле́нїе. Ра́дꙋйсѧ, свѣти́льниче, немꙋ́дрыхъ просвѣща́ѧй: ра́дꙋйсѧ, ѻ҆́блаче, неѕло́бивыхъ ѿ бѣ́дъ покрыва́ѧй. Ра́дꙋйсѧ, хо́лме, нбⷭ҇ною ма́нною пита́ющїй: ра́дꙋйсѧ, доли́но, смире́нїемъ хрⷭ҇то́вымъ насыща́ющаѧ. Ра́дꙋйсѧ, ка́меню нбⷭ҇нагѡ црⷭ҇твїѧ: ра́дꙋйсѧ, зерца́ло превѣ́чнагѡ свѣ́та.

<red>Р</red>а́дꙋйсѧ, всецр҃и́це, недꙋ́ги на́шѧ бл҃года́тїю и҆сцѣлѧ́ющаѧ.
