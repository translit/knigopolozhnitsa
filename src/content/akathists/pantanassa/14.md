---
title: "І҆́косъ з҃"
navigation:
  key: akathists-pantanassa-14
  title: "І҆́косъ з҃"
  parent: akathists-pantanassa
  order: 14
type: "akathist"
---

## І҆́косъ з҃:

<red>Н</red>о́вое показа̀ та́инство, ꙗ҆́вльсѧ зижди́тель, со ѹ҆ч҃никѝ сверши́вый та́йнꙋю свою̀ ве́черю. Мы̀ же, молѧ́ще всецр҃и́цꙋ ѹ҆досто́ити на́съ бжⷭ҇твенныѧ ст҃ы́ни, восписꙋ́емъ є҆́й сицева̑ѧ:

<red>Р</red>а́дꙋйсѧ, пода́тельнице нбⷭ҇нагѡ хлѣ́ба: ра́дꙋйсѧ, роди́тельнице вѣ́чнагѡ живота̀. Ра́дꙋйсѧ, ча́ше, хрⷭ҇тꙋ̀ прїѻбща́ющаѧ: ра́дꙋйсѧ дꙋ́шꙋ и҆ тѣ́ло съ бг҃омъ сочетава́ющаѧ. Ра́дꙋйсѧ, лжи́це злата́ѧ, и҆спо́лнь бжⷭ҇твенныхъ та̑инъ: ра́дꙋйсѧ, драгі́й кївѡ́те, вмѣсти́лище вели́кїѧ ст҃ы́ни. Ра́дꙋйсѧ, пе́рсте, на ст҃ꙋ́ю є҆ѵхарі́стїю ѹ҆казꙋ́ѧй: ра́дꙋйсѧ, трапе́зо, предлага́ющаѧ на́мъ пи́щꙋ ст҃ꙋ́ю. Ра́дꙋйсѧ, досто́йныхъ прича́стникѡвъ ѡ҆деснꙋ́ю поставлѧ́ющаѧ: ра́дꙋйсѧ, ревни́телей бжⷭ҇твенныѧ лїтꙋргі́и ѿ а҆́да и҆збавлѧ́ющаѧ. Ра́дꙋйсѧ, приводѧ́щаѧ сме́ртныхъ къ и҆сто́чникꙋ безсме́ртїѧ: ра́дꙋйсѧ, ѡ҆гражда́ющаѧ ча́дъ свои́хъ ми́ромъ и҆ крѣ́постїю.

<red>Р</red>а́дꙋйсѧ, всецр҃и́це, недꙋ́ги на́шѧ бл҃года́тїю и҆сцѣлѧ́ющаѧ.
