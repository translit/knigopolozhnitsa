---
title: "І҆́косъ д҃"
navigation:
  key: akathists-pafnutijbor-8
  title: "І҆́косъ д҃"
  parent: akathists-pafnutijbor
  order: 8
type: "akathist"
---

## І҆́косъ д҃:

<red>С</red>лы́шаще бо́ровскїе лю́дїе, ꙗ҆́кѡ тобо́ю грѣ́шнїи сп҃са́ютсѧ, недꙋ́жнїи и҆сцѣлѧ́ютсѧ, бѣ́сы прогонѧ́ютсѧ, гла́днїи пита́ютсѧ и҆ скорбѧ́щїи ѹ҆тѣ́шени бы́ваютъ, потеко́ша къ тебѣ̀ и҆ бли́жнїи и҆ да́льнїи, ꙗ҆́кѡ къ рѣцѣ̀, веселѧ́щей гра́дъ бж҃їй и҆ лю́ди. Па́че же во вре́мѧ гла́да ѹ҆стремлѧ́хꙋсѧ всѝ къ тебѣ̀ съ вѣ́рою въ млⷭ҇ердїе твоѐ. Ты́ же и҆ пита́лъ є҆сѝ приходѧ́щїѧ є҆жедне́внѡ ꙗ҆́кѡ ты́сѧщи и҆ мно́жае, донде́же гла́дъ преста̀. И҆ та́кѡ просла́висѧ тобо́ю ѻ҆ц҃ъ нбⷭ҇ный: мы́ же воспомина́юще ѡ҆ се́мъ восхвалѧ́емъ тѧ̀ ѹ҆се́рднѡ си́це:

<red>Р</red>а́дꙋйсѧ, млⷭ҇е́рдый ѻ҆́тче на́шъ. Ра́дꙋйсѧ, блгⷣтный врачꙋ̀ дꙋ́шъ и҆ тѣле́съ на́шихъ. Ра́дꙋйсѧ, ѿча́ѧнныхъ въ млⷭ҇е́рдїи бж҃їемъ ѹ҆тверди́телю. Ра́дꙋйсѧ, смꙋще́нныхъ ѹ҆миротворе́нїе. Ра́дꙋйсѧ, коле́блемыхъ ѹ҆твержде́нїе и҆ па́дшихъ возстановле́нїе. Ра́дꙋйсѧ, ко́рмчїй дꙋхо́вный ко сп҃се́нїю. Ра́дꙋйсѧ, гла́дныхъ пита́телю, наги́хъ же ѻ҆дѣѧ́нїе и҆ приста́нище ни́щихъ. Ра́дꙋйсѧ, стра́ждꙋщимъ ѹ҆тѣше́нїе.

<red>Р</red>а́дꙋйсѧ, ѻ҆́тче пафнꙋ́тїе, бо́ровскїй чꙋдотво́рче.
