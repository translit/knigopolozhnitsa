---
title: "І҆́косъ а҃і"
navigation:
  key: akathists-pafnutijbor-22
  title: "І҆́косъ а҃і"
  parent: akathists-pafnutijbor
  order: 22
type: "akathist"
---

## І҆́косъ а҃і:

<red>Б</red>ж҃їемъ свѣтоли́тїемъ просвѣще́нъ бы́въ, ѻ҆́тче, ꙗ҆́кѡ мо́лнїѧ гро́знаѧ блиста́лъ є҆сѝ, гонѧ̀ и҆ поража́ѧ де́моны, ꙗ҆́коже и҆ ѿ жены̀ нѣ́кїѧ ѿгна́лъ є҆сѝ и҆̀хъ: бѣ́си бо ꙗ҆влѧ́ющесѧ, ѹ҆страша́хꙋ ю҆̀, чесо̀ ра́ди смꙋща́шесѧ ѹ҆мо́мъ и҆ болѧ́ше: ѻ҆вогда̀ ви́дѧше ꙗ҆влѧ́ющасѧ ста́рца: ни́зка и҆ согбе́нна, брадꙋ̀ и҆́мꙋща сѣ́дꙋ и҆ вели́кꙋ, хꙋды́ми ри́зами ѻ҆дѣѧ́нна, со вла́стїю ѿгонѧ́юща де́моны, и҆ быва́ше здра́ва. Слы́ша и҆ гла́съ: пафнꙋ́тїй, и҆́же въ бо́ровскѣ, ѿго́нитъ ѿ тебѣ̀ бѣ́сы. Нете́рпитъ бо спа́дый денни́ца и҆ та́йные клевре́ты є҆гѡ̀ не то́чїю присꙋ́тствїѧ, но и҆ мл҃твъ смире́нїѧ твоегѡ̀. Мы́ же, вѣ́дꙋще сїѧ̀, мо́лимъ тѧ̀: сохранѧ́й и҆ на́съ ѿ ѕлѡ́бъ и҆̀хъ, да хо́димъ во свѣ́тѣ за́повѣдей бж҃їихъ, вопїю́щїѧ тѝ ѹ҆се́рднѡ:

<red>Р</red>а́дꙋйсѧ, и҆дѣ́же ѡ҆сѣнѧ́етъ блгⷣть твоѧ̀, ѻ҆́тче, ѿтꙋ́дꙋ прого́нитсѧ дїа́волѧ си́ла. Ра́дꙋйсѧ, ѡ҆свобожда́ѧй прибѣга́ющихъ под̾ кро́въ тво́й ѿ ѕлы́хъ дꙋ́хѡвъ. Ра́дꙋйсѧ, неꙋсы́пный стра́же ѻ҆би́тели твоеѧ̀. Ра́дꙋйсѧ, дꙋ́шъ и҆ тѣле́съ на́шихъ бл҃гі́й храни́телю. Ра́дꙋйсѧ, вторы́й на́шъ ѻ҆́бщїй а҆́гг҃ле. Ра́дꙋйсѧ, въ ча́съ сме́ртный застꙋпа́ѧй лю́бѧщихъ тѧ̀ пред̾ бг҃омъ. Ра́дꙋйсѧ, и҆зыма́ѧй ѿ мыта́рствъ дꙋ́ши и҆̀хъ. Ра́дꙋйсѧ, недаѧ́й впа́сти въ рꙋ́цѣ бѣ́сѡмъ. Ра́дꙋйсѧ, воздвиза́ѧй вѣ́рныхъ къ покаѧ́нїю и҆ съ бг҃омъ соединѧ́ѧй.

<red>Р</red>а́дꙋйсѧ, ѻ҆́тче пафнꙋ́тїе, бо́ровскїй чꙋдотво́рче.
