---
title: "Мл҃тва"
navigation:
  key: akathists-pafnutijbor-26
  title: "Мл҃тва"
  parent: akathists-pafnutijbor
  order: 26
type: "akathist"
---

## Мл҃тва:

<versal>Ѽ</versal> сщ҃е́ннаѧ главо̀, земны́й а҆́гг҃ле, нб҃сный чл҃вѣ́че, вели́кїй чꙋдотво́рче, прпⷣбне ѻ҆́тче на́шъ пафнꙋ́тїе. Къ тебѣ̀ съ вѣ́рою и҆ любо́вїю ѹ҆се́рднѡ прибѣга́емъ и҆ ѹ҆миле́ннѡ про́симъ: ꙗ҆вѝ на́мъ смире́ннымъ и҆ грѣ́шнымъ ст҃о́е и҆ многомо́щное твоѐ застꙋпле́нїе. Не дерза́емъ, грѣ́хъ ра́ди на́шихъ, съ свобо́дою ча́дъ бж҃їихъ, проси́ти гдⷭ҇а и҆ влⷣкꙋ на́шегѡ ѡ҆ поми́лованїи и҆ проще́нїи. Но тебѣ̀, мл҃твенника къ немꙋ̀ бл҃гопрїѧ́тна, предлага́емъ и҆ мо́лимъ, и҆спросѝ на́мъ ѹ҆ бл҃гости є҆гѡ̀ да́ры бл҃гопотре́бныѧ и҆ сп҃си́тельныѧ дꙋша́мъ на́шимъ: вѣ́рꙋ пра́вꙋ, бл҃гоче́стїе крѣ́пкое, покаѧ́нїе и҆́стинное, проще́нїе грѣхѡ́въ, житїѐ соверше́нное, и҆справле́нїе реши́тельное, да ѡ҆брати́вшесѧ ѿ ѕлы́хъ дѣ́лъ къ бг҃оꙋгожде́нїю, про́чее непрогнѣвлѧ́емъ гдⷭ҇а нарꙋше́нїемъ ст҃ы́хъ є҆гѡ̀ за́повѣдей. Ѹ҆молѝ, ст҃че бж҃їй, всевы́шнѧгѡ творца̀ дарова́ти ми́ръ и҆ бл҃гоче́стїе странѣ̀ на́шей правосла́вной. Сохранѝ, ѹ҆го́дниче хрⷭ҇то́въ, ст҃ꙋю ѻ҆би́тель твою̀, созда́ннꙋю тобо́ю, и҆ всѧ̀ живꙋ́щїѧ и҆ подвиза́ющїѧсѧ въ не́й ѿ всѧ́кагѡ ѕла̀ ненавѣ́тны. Призрѝ млⷭ҇тивнѡ на лю́ди, къ тебѣ̀ прибѣга́ющїѧ, и҆ всѧ̀ проше́нїѧ и҆̀хъ во бл҃гоѐ и҆спо́лни. Всѣ́мъ же на́мъ здра́вїе дꙋше́вное и҆ тѣле́сное, землѝ плодоно́сїе, ти́хое и҆ бл҃гоꙋго́дное житїѐ, бл҃гꙋ́ю, хрⷭ҇тїа́нскꙋю кончи́нꙋ и҆ до́брый ѿвѣ́тъ на стра́шномъ сꙋдѣ̀ ѹ҆ всемлⷭ҇тивагѡ бг҃а и҆схода́тайствꙋй, ꙗ҆́кѡ вои́стинꙋ и҆мѣ́ѧй ве́лїе къ немꙋ̀ дерзнове́нїе. Є҆́й, ѻ҆́тче, вѣ́мы, ꙗ҆́кѡ мно́гѡ мо́жетъ мл҃тва твоѧ̀ пред̾ лице́мъ вседержи́телѧ гдⷭ҇а и҆ ничто́же невозмо́жнѡ є҆́сть хода́тайствꙋ твоемꙋ̀, а҆́ще то́кмѡ восхо́щеши: сегѡ̀ ра́ди крѣ́пкѡ на тѧ̀ ѹ҆пова́емъ и҆ на твоѝ ст҃ы́ѧ мл҃твы вельмѝ надѣ́емсѧ, ꙗ҆́кѡ ты̀ приведе́ши на́съ предста́тльствомъ твои́мъ въ ти́хое приста́нище сп҃се́нїѧ и҆ наслѣ́дники ꙗ҆ви́ши ны̀ свѣ́тлагѡ цр҃ствїѧ хрⷭ҇то́ва. Не посрамѝ же ѹ҆пова́нїѧ на́шегѡ, чꙋдотво́рче ст҃ы́й. И҆ сподо́би на́съ вкꙋ́пѣ съ тобо́ю бл҃же́нства ра́йскагѡ наслажда́тисѧ, да сла́вимъ, хва́лимъ и҆ велича́емъ вели́кꙋю млⷭ҇ть къ на́мъ чл҃вѣколю́бца бг҃а, ѻ҆ц҃а̀ и҆ сн҃а и҆ ст҃а́гѡ дх҃а и҆ твоѐ бл҃гоѐ, ѻ҆те́ческое застꙋпле́нїе во вѣ́ки вѣкѡ́въ. <red>А҆</red>ми́нь.

{% illustration "small-ornaments/ornament-from-12th-century-armenian-gospel-crider", "small" %}
