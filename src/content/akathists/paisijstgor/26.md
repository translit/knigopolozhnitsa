---
title: "Мл҃тва"
navigation:
  key: akathists-paisijstgor-26
  title: "Мл҃тва"
  parent: akathists-paisijstgor
  order: 26
type: "akathist"
---

## Мл҃тва:

<versal>Ѽ</versal> ст҃ы́й прпⷣбный и҆ бг҃оно́сный ѻ҆́тче на́шъ паѵ́сїе, возлю́бленный на́шъ покрови́телю и҆ бг҃омꙋ́дрый наста́вниче, лѣ́ствицею добродѣ́телей ѿ землѝ въ нбⷭ҇ное црⷭ҇тво восше́дый и҆ бл҃года́тъ прїѧ́вый во є҆́же хода́тайствовати ѡ҆ на́съ предъ прⷭ҇то́ломъ всеми́лостиваго гдⷭ҇а на́шегѡ. Мо́лимъ тѧ̀ ѿврати́ти ны ѿ пꙋтѝ грѣхо́внагѡ и҆ наꙋчи́ти ны гдⷭ҇еви совершє́ны плоды̑ покаѧ́нїѧ и҆ ѡ҆бновле́нїѧ во хрⷭ҇тѣ̀ дꙋ́шъ на́шихъ приноси́ти. Ты̀, ст҃ы́й ѻ҆́тче, во днѝ житїѧ̀ земна́гѡ мнѡ́зи тѧ̑жки болѣ̑зни и҆ недꙋ̑ги неисцѣ̑льныѧ ѹ҆врачева́вый и҆ дꙋ́ши грѣхмѝ и҆ скорбмѝ стра́ждꙋщихъ и҆сцѣли́вый, ны́нѣ предстоѧ̀ бг҃ꙋ, тогѡ̀ милосе́рдїе къ на́мъ приклонѝ, да твоегѡ̀ предста́тельства ра́ди любо́вїю чтꙋ́щихъ ст҃ꙋ́ю па́мѧть твою̀ и҆сцѣли́тъ, да́рꙋетъ крѣ́пость во и҆скꙋше́нїихъ, мꙋ́жество въ борьбѣ̀ съ дꙋ́хомъ ѕло́бы, и҆́щꙋщымъ вѣ́чнѣй поги́бели на́шей, да да́рꙋетъ на́мъ проще́нїе всѣ́хъ на́шихъ грѣхѡ́въ, и҆̀хже ѿ ю҆́ности на́шеѧ да́же до настоѧ́щаго днѐ по́мысломъ, сло́вомъ и҆ дѣ́ломъ соверши́хомъ, да наꙋ́читъ ны, ꙗ҆́же на́мъ подоба́етъ твори́ти, ꙗ҆́кѡ да вы́нꙋ є҆мꙋ̀ и҆ бли̑жнимъ съ любо́вїю и҆ смире́нїемъ послꙋ́жимъ. Є҆́й, ѻ҆́тче ст҃ы́й, наста́ви на́съ, во ѡ҆́бразъ житїѧ̀ твоегѡ̀, и҆̀же любвѐ и҆ милосе́рдїѧ и҆спо́лнено бы́сть, ѹ҆́зъ грѣхо́внагѡ жи́тельства разрѣши́вшесѧ, къ нбⷭ҇нымъ черто́гамъ взы́ти, и҆дѣ́же да восхва́лимъ всемилосе́рдаго трїѷпоста́снаго гдⷭ҇а на́шего во вѣ̑ки вѣкѡ́въ. <red>А҆</red>ми́нь.
