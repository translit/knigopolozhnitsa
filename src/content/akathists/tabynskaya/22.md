---
title: "І҆́косъ а҃і"
navigation:
  key: akathists-tabynskaya-22
  title: "І҆́косъ а҃і"
  parent: akathists-tabynskaya
  order: 22
type: "akathist"
---

## І҆́косъ а҃і:

<red>С</red>вѣ́тъ ѻ҆чесє́мъ дарова́ла є҆сѝ, влⷣчце, ста́рицѣ нѣ́коей, ѻ҆́смь лѣ́тъ во гра́дѣ ѻ҆ренбꙋ́ргѣ слѣпото́ю страда́вшей: та́ бо въ срѣ́тенїе і҆кѡ́ны твоеѧ̀ и҆дꙋ́щи, сро́дницею свое́ю ѡ҆ста́влена бы́сть стѣсне́нїѧ ра́ди наро́да. Внеза́пꙋ ѹ҆̀бо прозрѣ̀ и҆ ви́дѧщи і҆кѡ́нꙋ твою̀ ст҃ꙋ́ю возра́довасѧ ѕѣлѡ̀, мы́ же со тре́петомъ вопїе́мъ тѝ си́це:

<red>Р</red>а́дꙋйсѧ, бл҃года̑тнаѧ врачєва́нїѧ ѻ҆би́льнѡ и҆сточа́ющаѧ: ра́дꙋйсѧ, и҆сцѣле́нїемъ недꙋ́гѡвъ притека́ющихъ къ тебѣ̀ веселѧ́щаѧ. Ра́дꙋйсѧ, слѣпы́хъ прозрѣ́нїе: ра́дꙋйсѧ, глꙋхи́хъ слы́шанїе, нѣмы́хъ гл҃го́ланїе. Ра́дꙋйсѧ, хромы́хъ хожде́нїе: ра́дꙋйсѧ, вдѡ́въ и҆ сирѡ́тъ застꙋпле́нїе. Ра́дꙋйсѧ, дꙋ́шъ на́шихъ ѡ҆сщ҃е́нїе: ра́дꙋйсѧ, земноро́дныхъ ѹ҆пова́нїе.

<red>Р</red>а́дꙋйсѧ, похвало̀ табы́нскаѧ, и҆ всегѡ̀ мі́ра наде́ждо и҆ ѹ҆тѣше́нїе.
