---
title: "Мл҃тва"
navigation:
  key: akathists-tabynskaya-26
  title: "Мл҃тва"
  parent: akathists-tabynskaya
  order: 26
type: "akathist"
---

## Мл҃тва:

<versal>Ѽ</versal> прест҃а́ѧ влⷣчце бцⷣе, мт҃и гдⷭ҇а на́шегѡ і҆и҃са хрⷭ҇та̀, непреста́ннаѧ ѡ҆ на́съ предъ бг҃омъ мл҃твеннице и҆ хода́таице! Ѽ мт҃и на́ша пребл҃га́ѧ, всѣ́хъ на́съ при крⷭ҇тѣ̀ сн҃а твоегѡ̀ ѹ҆сынови́вшаѧ! Бл҃годари́мъ тѧ̀, безчи̑сленнаѧ бла̑га мл҃твою свое́ю на́мъ и҆спроси́вшаѧ. Бл҃годари́мъ тѧ̀, мно́жество і҆кѡ́нъ твои́хъ чꙋдотво́рныхъ странѣ̀ на́шей дарова́вшаѧ. Бл҃годари́мъ тѧ̀, ди́внꙋю і҆кѡ́нꙋ табы́нскꙋю въ годи́нꙋ скорбе́й кра́ю ѹ҆ра́льскомꙋ посла́вшаѧ. На ка́мени ве́лїемъ і҆кѡ́нꙋ свою̀ на́мъ ꙗ҆ви́вшаѧ, мо́лимъ тѧ̀, ѡ҆каменє́ннаѧ срⷣца̀ на̑ша росо́ю мл҃твъ твои́хъ ѹ҆мѧгчѝ. Млⷭ҇ть свою̀ на́мъ показа́вшаѧ ѹ҆ и҆сто́чника во́днагѡ, и҆дѣ́же болѣ̑зни на́шѧ тѣлє́сныѧ и҆сцѣлѧ́ютсѧ, да́рꙋй на́мъ пото́ки ско́рбныхъ сле́зъ, и҆ ѡ҆чи́сти и҆́ми тимѣ́нїе грѣхѡ́въ на́шихъ. Ѹ҆ и҆сто́чника сла́нагѡ і҆кѡ́ною твое́ю ст҃о́ю бл҃говоле́нїе мѣ́стꙋ семꙋ̀ показа́вшаѧ, помозѝ на́мъ сло́во гдⷭ҇а сн҃а твоегѡ̀ и҆спо́лнити, и҆ со́лїю землѝ бы́ти. Ли́къ тво́й свѣ́тлый, на́мъ грѣ̑шнымъ, ѡ҆мрачє́ннымъ грѣхо́мъ ꙗ҆ви́вшаѧ, просвѣтѝ тьмꙋ̀ грѣхѡ́въ на́шихъ: ѡ҆ст҃ѝ пꙋти̑ жи́зни на́шеѧ, и҆ приведѝ на́съ къ ти́хомꙋ приста́нищꙋ, въ вѣ̑чныѧ ѻ҆би́тєли, ѹ҆готѡ́ванныѧ ѿ гдⷭ҇а лю́бѧщымъ є҆го̀. <red>А҆</red>ми́нь.

{% illustration "small-ornaments/medallion-lukovich", "small" %}
