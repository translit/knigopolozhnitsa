---
title: "І҆́косъ і҃"
navigation:
  key: akathists-tabynskaya-20
  title: "І҆́косъ і҃"
  parent: akathists-tabynskaya
  order: 20
type: "akathist"
---

## І҆́косъ і҃:

<red>С</red>тѣна̀ нерꙋши́маѧ вѣ́ры ꙗ҆ви́ласѧ є҆сѝ, бцⷣе, бг҃олюби́вомꙋ ѻ҆́трокꙋ, и҆мѣ́вшемꙋ ча̑сти нѣ̑кїѧ ѿ ка́мене, на не́мже ꙗ҆ви́сѧ і҆кѡ́на твоѧ̀, влⷣчце. Мнѡ́гимъ болѧ́щымъ по́мощь подала̀ є҆сѝ, є҆гда́ бо сїѝ, ѡ҆мы́вше ча̑стицы ка́мене водо́ю, пїѧ́хꙋ ю҆̀, и҆ ѡ҆мыва́хꙋ є҆́ю ра̑ны своѧ̑, и҆ а҆́бїе и҆сцѣле́нїе прїима́хꙋ. Мы́ же блгⷣть твою̀ ви́дѧще, занѐ и҆ ка́мени си́лꙋ чꙋдотвори́ти дарова́ла є҆сѝ, вопїе́мъ тѝ си́це:

<red>Р</red>а́дꙋйсѧ, сла̑ныѧ ключѝ цѣле́бною водо́ю просла́вившаѧ: ра́дꙋйсѧ, ꙗ҆́же ка́мени, на не́мже ꙗ҆ви́сѧ ст҃а́ѧ і҆кѡ́на твоѧ̀ табы́нскаѧ, блгⷣтнꙋю си́лꙋ дарова́вшаѧ. Ра́дꙋйсѧ, всѣ̑мъ съ вѣ́рою притека́ющымъ къ цѣльбоно́снѣй і҆кѡ́нѣ твое́й и҆сцѣле́нїе подаю́щаѧ: ра́дꙋйсѧ, бл҃годаре́нїе и҆́хъ ко гдⷭ҇ꙋ возносѧ́щаѧ. Ра́дꙋйсѧ, ꙗ҆́кѡ къ по́мощи твое́й и҆ маловѣ́рнїи притека́ютъ: ра́дꙋйсѧ, ꙗ҆́кѡ повелѣ́нїемъ твои́мъ и҆ разсла́бленнїи со ѻ҆дра̀ болѣ́зни востаю́тъ. Ра́дꙋйсѧ, бѣсѡ́въ и҆згна́нїе: ра́дꙋйсѧ, помраче́нныхъ ѹ҆мѡ́въ просвѣтле́нїе.

<red>Р</red>а́дꙋйсѧ, похвало̀ табы́нскаѧ, и҆ всегѡ̀ мі́ра наде́ждо и҆ ѹ҆тѣше́нїе.
