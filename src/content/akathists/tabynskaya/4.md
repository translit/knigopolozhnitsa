---
title: "І҆́косъ в҃"
navigation:
  key: akathists-tabynskaya-4
  title: "І҆́косъ в҃"
  parent: akathists-tabynskaya
  order: 4
type: "akathist"
---

## І҆́косъ в҃:

<red>П</red>о вре́мени ѻ҆́бразъ тво́й чⷭ҇тны́й каза́нскїй во мно́зѣхъ градѣ́хъ и҆ ве́сехъ страны̀ на́шеѧ на дска́хъ и҆з̾ѻбраже́нный, проѧвѝ си́лꙋ блгⷣтнꙋю, и҆стека́ющꙋю чꙋдотворе́ньми, та́кѡ и҆ ѻ҆́крестъ ве́си табы́нскїѧ бли́зъ вознесе́нскїѧ ѻ҆би́тели ст҃ы́ѧ ꙗ҆ви́сѧ но́вый ѻ҆́бразъ тво́й: нѣ́когда дїа́конъ черне́цъ, грѧды́й и҆зъ ве́си во ст҃ꙋ́ю ѻ҆би́тель, ѹ҆слы́ша тво́й гла́съ: да потщи́тсѧ правовѣ̑рнаѧ бра́тїѧ бг҃осп҃са́емыѧ ѻ҆би́тели прїѧ́ти мѧ̀ въ хра́мъ гдⷭ҇а моегѡ̀. Ѹ҆боѧ́всѧ прельще́нїѧ, не внѧ́тъ неземно́мꙋ гла́сꙋ семꙋ̀, ѻ҆ба́че возвраща́ѧсѧ пꙋте́мъ тѣ́мъ, па́ки ѹ҆слы́ша гла́съ тво́й: прїидѝ и҆ ви́ждь. Ѹ҆разꙋмѣ́въ, ꙗ҆́кѡ гл҃го́ли сїѝ свы́ше сꙋ́ть, прїи́де на мѣ́сто, ѿкꙋ́дꙋ слы́шанъ бы́сть гла́съ се́й, и҆ ѹ҆зрѣ́въ ст҃ꙋ́ю і҆кѡ́нꙋ мт҃ре бж҃їѧ, на ка́мени ве́лїемъ бли́зъ горы̀ табы́нскїѧ ѹ҆ и҆сто́чника во́днагѡ, возра́довасѧ дꙋ́хомъ. Мы́ же, дивѧ́щесѧ семꙋ̀, вопїе́мъ тѝ си́це:

<red>Р</red>а́дꙋйсѧ, ꙗ҆вле́нїемъ ст҃ы́ѧ і҆кѡ́ны твоеѧ̀ млⷭ҇ть бж҃їю на́мъ возвѣсти́вшаѧ: ра́дꙋйсѧ, чⷭ҇тымъ срⷣцемъ гла́съ тво́й ст҃ы́й ꙗ҆ви́вшаѧ. Ра́дꙋйсѧ, мт҃и щедрѡ́тъ и҆ млⷭ҇рдїѧ: ра́дꙋйсѧ, млⷭ҇ти сокро́вище многоцѣ́нное. Ра́дꙋйсѧ, съ нбⷭ҇ныхъ высо́тъ на рабы̑ твоѧ̑ призира́ющаѧ: ра́дꙋйсѧ, покро́вомъ твои́мъ на́съ ѡ҆сѣнѧ́ющаѧ. Ра́дꙋйсѧ, ꙗ҆́кѡ млⷭ҇ть твоѧ̀ посѣща́етъ хрⷭ҇тїа̑нскїѧ вє́си и҆ гра́ды: ра́дꙋйсѧ, ꙗ҆́кѡ млⷭ҇рдїе твоѐ серде́цъ на́шихъ ѿра́да.

<red>Р</red>а́дꙋйсѧ, похвало̀ табы́нскаѧ, и҆ всегѡ̀ мі́ра наде́ждо и҆ ѹ҆тѣше́нїе.
