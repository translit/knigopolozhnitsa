---
title: "І҆́косъ д҃"
navigation:
  key: akathists-tabynskaya-8
  title: "І҆́косъ д҃"
  parent: akathists-tabynskaya
  order: 8
type: "akathist"
---

## І҆́косъ д҃:

<red>С</red>лы́шащи бг҃омт҃и стена̑нїѧ рабѡ́въ твои́хъ ве́си табы́нскїѧ и҆ ви́дѧще ско́рбь и҆́хъ, занѐ вѣ́ра хрⷭ҇то́ва порꙋга́ема бы́сть ѿ невѣ́рныхъ, въ позна́нїе и҆́стины хрⷭ҇то́вы и҆ и҆з̾ѡбличе́нїе невѣ́рныхъ бл҃говоли́ла є҆сѝ па́ки второ́е ꙗ҆ви́ти на ка́мени зна́менїе, ѻ҆́бразъ тво́й чⷭ҇тны́й свѣ́томъ бжⷭ҇твеннымъ ѡ҆заре́нный. Мы́ же дивѧ́щесѧ таково́мꙋ твоемꙋ̀ попече́нїю ѡ҆ на́съ, вопїе́мъ тѝ си́це:

<red>Р</red>а́дꙋйсѧ, ꙗ҆вле́нїемъ і҆кѡ́ны твоеѧ̀ табы́нскїѧ свѣ́тъ и҆́стинныѧ вѣ́ры землѝ ѹ҆фи́мстѣй дарова́вшаѧ: ра́дꙋйсѧ, сꙋевѣ́рїемъ и҆ ѕловѣ́рїемъ ѡ҆мраче́нныхъ просвѣти́вшаѧ. Ра́дꙋйсѧ, грѣ́шныхъ и҆справле́нїе: ра́дꙋйсѧ, ка́ющихсѧ съ бг҃омъ примире́нїе. Ра́дꙋйсѧ, млⷭ҇ть согрѣши́вшымъ ꙗ҆влѧ́ющаѧ: ра́дꙋйсѧ, ра̑ны грѣхѡ́вныѧ и҆стреблѧ́ющаѧ. Ра́дꙋйсѧ, скѡ́рбнаѧ срⷣца̀ наде́ждою возражда́ющаѧ: ра́дꙋйсѧ, любо́вїю и҆̀хъ согрѣва́ющаѧ.

<red>Р</red>а́дꙋйсѧ, похвало̀ табы́нскаѧ, и҆ всегѡ̀ мі́ра наде́ждо и҆ ѹ҆тѣше́нїе.
