---
title: "І҆́косъ з҃"
navigation:
  key: akathists-fragrant-14
  title: "І҆́косъ з҃"
  parent: akathists-fragrant
  order: 14
type: "akathist"
---

## І҆́косъ з҃:

<red>Д</red>и́вна показа̀ гдⷭ҇ь дѣла̑ своѧ̑ въ пречⷭ҇тѣй мт҃ри свое́й. Сегѡ̀ ра́ди, хотѧ̀ просла́вити ст҃ꙋ́ю і҆кѡ́нꙋ твою̀ бл҃гоꙋха́нный цвѣ́тъ во гра́дѣ и҆змаи́лѣ, бл҃говолѝ въ де́нь цр҃ственныхъ страстоте́рпцєвъ возврати́ти вспѧ́ть чꙋдодѣ́йственный ѻ҆́бразъ тво́й, сохране́нный вѣ́рными въ сꙋро́вые днѝ гоне́нїй на ст҃ꙋ́ю цр҃ковь, да всѝ зрѧ́щїе чꙋ́до сїѐ бл҃года́рнымъ се́рдцемъ вопїю́тъ тѝ такова̑ѧ:

<red>Р</red>а́дꙋйсѧ, бл҃гоꙋха́нїе застꙋпле́нїѧ твоегѡ̀ чрез̾ і҆кѡ́нꙋ свою̀ на́мъ ꙗ҆ви́вшаѧ. Ра́дꙋйсѧ, то́ю па́че надѣ́ѧнїѧ млⷭ҇рдїе своѐ на́мъ подаю́щаѧ. Ра́дꙋйсѧ, ѻ҆́бразомъ твои́мъ чꙋдеса̀ преизѻби́льнѡ и҆сточа́ющаѧ. Ра́дꙋйсѧ, ꙗ҆вле́нїемъ твоеѧ̀ і҆кѡ́ны всѧ̑ лю́ди просвѣща́ющаѧ. Ра́дꙋйсѧ, то́ю но́вое зна́менїе блгⷣти въ цр҃кви хрⷭ҇то́вой ꙗ҆влѧ́ющаѧ. Ра́дꙋйсѧ, ꙗ҆́кѡ на і҆кѡ́нꙋ твою̀ взира́ющее, и҆́стиннѣй бцⷣѣ покланѧ́емсѧ. Ра́дꙋйсѧ, гони́мыхъ и҆ ѻ҆би́димыхъ ско́раѧ застꙋ́пнице. Ра́дꙋйсѧ, печа̑ли на̑ша ѹ҆толѧ́ющаѧ и҆ ѿ всѧ́кой болѣ́зни на́съ и҆сцѣлѧ́ющаѧ. Ра́дꙋйсѧ, мѵ́ро бл҃гово́нное, ѿ і҆кѡ́ны твоеѧ̀ и҆злїѧ́нное. Ра́дꙋйсѧ, вре́тище ско́рби на́шеѧ растерза́ющаѧ. Ра́дꙋйсѧ, вѣ́чною ра́достїю на́съ ѻ҆дѣва́ющаѧ. Ра́дꙋйсѧ, ꙗ҆́кѡ сохранѧ́емсѧ твои́мъ бл҃говоле́нїемъ.

<red>Р</red>а́дꙋйсѧ, мт҃и бж҃їѧ, цвѣ́те бл҃гоꙋха́нный.
