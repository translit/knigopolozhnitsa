---
title: "Мл҃тва а҃"
navigation:
  key: akathists-fragrant-26
  title: "Мл҃тва а҃"
  parent: akathists-fragrant
  order: 26
type: "akathist"
---

## Мл҃тва а҃:

<versal>Ѽ</versal> прест҃а́ѧ гпⷭ҇жѐ влⷣчице бцⷣе! Вы́шши є҆сѝ всѣ́хъ а҆́гг҃лъ и҆ а҆рха́гг҃лъ, и҆ всеѧ̀ тва̑ри чтⷭ҇нѣ́йшаѧ, помо́щница є҆сѝ ѻ҆би́демыхъ, ненадѣ́ющихсѧ надѣ́ѧнїе, ѹ҆бо́гихъ застꙋ́пнице, печа́льныхъ ѹ҆тѣше́нїе, а҆́лчꙋщихъ корми́тельнице, наги́хъ ѻ҆дѣѧ́нїе, больны́хъ и҆сцѣле́нїе, грѣ́шныхъ сп҃се́нїе, хрⷭ҇тїа́нъ всѣ́хъ поможе́нїе и҆ застꙋпле́нїе! Ѽ всемлⷭ҇тиваѧ гпⷭ҇жѐ, дв҃о бцⷣе влⷣчице, млⷭ҇тїю твое́ю сп҃сѝ и҆ поми́лꙋй бг҃охрани́мꙋю странꙋ̀ на́шꙋ, вла̑сти и҆ во́инство є҆ѧ̀, и҆ всѧ̑ правосла́вные хрⷭ҇тїа́ны, ри́зою твое́ю чтⷭ҇но́ю защитѝ: и҆ ѹ҆молѝ, гпⷭ҇жѐ, и҆з̾ тебє̀ без̾ сѣ́мене воплоти́вшегосѧ хрⷭ҇та̀ бг҃а на́шегѡ, да препоѧ́шетъ на́съ си́лою свое́ю свы́ше на неви́димые и҆ ви́димые врагѝ на̑ша. Ѽ всемлⷭ҇тиваѧ гпⷭ҇же, влⷣчице бцⷣе, воздви́гни на́съ и҆з̾ глꙋбины̀ грѣхо́вныѧ и҆ и҆зба́ви на́съ ѿ гла́да, гꙋби́тельства, ѿ трꙋ́са и҆ пото́па, ѿ ѻ҆гнѧ̀ и҆ меча̀, ѿ нахожде́нїѧ и҆ноплеме́нныхъ и҆ междоꙋсо́бныѧ бра́ни, и҆ ѿ напра́сныѧ сме́рти, и҆ ѿ нападе́нїѧ вра́жїѧ, и҆ ѿ тлѣтво́рныхъ вѣ́тръ, и҆ ѿ смертоно́сныѧ ꙗ҆́звы, и҆ ѿ всѧ́кагѡ ѕла̀. Пода́ждь, гпⷭ҇же, ми́ръ и҆ здра́вїе рабѡ́мъ твои́мъ, всѣ̑мъ правосла́внымъ хрⷭ҇тїа́намъ, и҆ просвѣтѝ и҆̀мъ ѹ҆́мъ и҆ ѻ҆́чи серде́чнїи, є҆́же ко сп҃се́нїю: и҆ сподо́би ны̀, грѣ́шныѧ рабы̑ твоѧ̑, црⷭ҇твїѧ сн҃а твоегѡ̀, хрⷭ҇та̀ бг҃а на́шегѡ: ꙗ҆́кѡ держа́ва є҆гѡ̀ бл҃гослове́нна, и҆ препросла́влена, со безнача́льнымъ є҆гѡ̀ ѻ҆ц҃е́мъ, и҆ съ прест҃ы́мъ, и҆ бл҃ги́мъ, и҆ животворѧ́щимъ є҆гѡ̀ дх҃омъ, ны́нѣ и҆ при́снѡ, и҆ во вѣ́ки вѣкѡ́въ. <red>А҆</red>ми́нь.
