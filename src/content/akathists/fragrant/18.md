---
title: "І҆́косъ ѳ҃"
navigation:
  key: akathists-fragrant-18
  title: "І҆́косъ ѳ҃"
  parent: akathists-fragrant
  order: 18
type: "akathist"
---

## І҆́косъ ѳ҃:

<red>В</red>ѣті̑и многовѣща́нїи недоꙋмѣва́ютъ позна́ти бжⷭ҇твеннꙋю та́йнꙋ твоегѡ̀ приснодв҃ства, бцⷣе, нижѐ мо́гꙋтъ и҆з̾ѧсни́ти си́лꙋ чꙋдотво́рнꙋю, ѿ і҆кѡ́нъ ст҃ы́хъ твои́хъ проистека́ющꙋю во и҆сцѣле́нїе недꙋ́жныхъ и҆ на всѧ́кꙋю по́льзꙋ дꙋше́внꙋю и҆ тѣле́снꙋю чл҃вѣ́кѡмъ и҆зрѧ́днꙋю. Мы́ же, бл҃гоче́стнѡ приснодв҃ꙋ тѧ̀ и҆сповѣ́дающе, досто́йнѡ хва́лимъ сла́вный, влⷣчице, і҆кѡ́ны твоеѧ̀ пра́здникъ, вѣ́рнѡ покланѧ́емсѧ ѻ҆́бразꙋ твоемꙋ̀ ст҃о́мꙋ и҆ съ любо́вїю вопїе́мъ:

<red>Р</red>а́дꙋйсѧ, бл҃гоꙋха́нїе цѣломꙋ́дрїѧ на́мъ показа́вшаѧ. Ра́дꙋйсѧ, бг҃оневѣ́сто, свѣ́тъ ро́ждшаѧ бжⷭ҇твенный и҆ превѣ́чный. Ра́дꙋйсѧ, мт҃и и҆ дв҃о пребл҃гослове́ннаѧ. Ра́дꙋйсѧ, сїѧ́нїемъ пречⷭ҇тыѧ дꙋшѝ твоеѧ̀ всю̀ зе́млю просвѣти́вшаѧ. Ра́дꙋйсѧ, чⷭ҇тото́ю тѣлесѐ твоегѡ̀ всѧ̑ нбⷭ҇а̀ возвесели́вшаѧ. Ра́дꙋйсѧ, ма́терей прⷭ҇ное ра́дованїе. Ра́дꙋйсѧ, є҆ди́на пребл҃гослове́ннаѧ въ жена́хъ. Ра́дꙋйсѧ, а҆́гг҃лѡвъ сла́во, сто́лпъ и҆ ѹ҆твержде́нїе правосла́вїѧ. Ра́дꙋйсѧ, нбⷭ҇ныхъ непреста́нное ѹ҆дивле́нїе. Ра́дꙋйсѧ, земны́хъ всера́достное поклоне́нїе. Ра́дꙋйсѧ, неꙋвѧда́емый цвѣ́те дꙋхо́вныѧ чⷭ҇тоты̀ и҆ ст҃ости. Ра́дꙋйсѧ, застꙋ́пнице на́ша всемлⷭ҇тиваѧ.

<red>Р</red>а́дꙋйсѧ, мт҃и бж҃їѧ, цвѣ́те бл҃гоꙋха́нный.
