---
title: "І҆́косъ а҃"
navigation:
  key: akathists-fragrant-2
  title: "І҆́косъ а҃"
  parent: akathists-fragrant
  order: 2
type: "akathist"
---

## І҆́косъ а҃:

<red>А҆</red>рха́гг҃лъ гаврїи́лъ по́сланъ бы́сть къ пра́веднѣй а҆́ннѣ, є҆гда̀ та̀ въ ско́рби непло́дства своегѡ̀ возопѝ ко гдⷭ҇ꙋ и҆з̾ глꙋбины̀ серде́чныѧ, и҆ бл҃говѣстѝ є҆́й ра́дость ве́лїю, глаго́люще: ѹ҆слы́шана моли́тва твоѧ̀, слє́зы же твоѝ пред̾ бг҃омъ внидо́ша, и҆ сѐ роди́ши дще́рь, ѡ҆ не́йже возбл҃гословѧ́тсѧ всѧ̑ колѣ̑на земна́ѧ. Семꙋ̀ ра́достномꙋ ѻ҆бѣтова́нїю чꙋдѧ́щесѧ, возопїе́мъ пребл҃гослове́ннѣй:

<red>Р</red>а́дꙋйсѧ, бл҃гоꙋха́нїемъ чꙋде́снагѡ рождества̀ твоегѡ̀ ѡ҆сѣне́ннаѧ. Ра́дꙋйсѧ, ѿ ца́рскагѡ ко́рене і҆ѡакі́момъ произраще́ннаѧ. Ра́дꙋйсѧ, ѿ а҆рхїере́йскагѡ ро́да а҆́нною рожде́ннаѧ. Ра́дꙋйсѧ, прароди́телей на́шихъ ѿ тлѝ сме́ртныѧ свободи́вшаѧ. Ра́дꙋйсѧ, поноше́нїе безча́дства разрѣши́вшаѧ. Ра́дꙋйсѧ, слє́зы ма́тери твоеѧ̀ въ ра́дость претвори́вшаѧ. Ра́дꙋйсѧ, рождество́мъ свои́мъ ѿра́дꙋ въ до́мъ ѻ҆́тчїй прине́сшаѧ. Ра́дꙋйсѧ, вели́кое ро́ждшимъ тѧ̀ ѹ҆тѣше́нїе. Ра́дꙋйсѧ, всемꙋ̀ мі́рꙋ наслажде́нїе. Ра́дꙋйсѧ, и҆сполни́тельница ѻ҆тце́ва ѻ҆бѣтова́нїѧ. Ра́дꙋйсѧ, па́дшагѡ а҆да́ма воззва́нїе. Ра́дꙋйсѧ, сле́зъ є҆́ѵиныхъ и҆збавле́нїе.

<red>Р</red>а́дꙋйсѧ, мт҃и бж҃їѧ, цвѣ́те бл҃гоꙋха́нный.
