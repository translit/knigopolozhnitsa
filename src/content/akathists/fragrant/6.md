---
title: "І҆́косъ г҃"
navigation:
  key: akathists-fragrant-6
  title: "І҆́косъ г҃"
  parent: akathists-fragrant
  order: 6
type: "akathist"
---

## І҆́косъ г҃:

<red>И҆</red>мꙋ́щи бг҃опрїѧ́тнꙋю дв҃а ѹ҆тро́бꙋ, востечѐ во гра́дъ і҆ꙋ́довъ къ ю҆́жице свое́й. Є҆лїсаве́тъ же и҆спо́лнисѧ дх҃а ст҃а, возопи гла́сомъ ве́лїимъ, глаго́лѧ: ѿкꙋ́да мнѣ̀ сїѐ, да прїи́де мт҃и гдⷭ҇а моегѡ̀ ко мнѣ̀; ѽ пречⷭ҇таѧ, дх҃омъ ст҃ы́мъ ѡ҆сщ҃е́ннаѧ, посѣтѝ и҆ на́съ не́мощныхъ и҆ ѹ҆бо́гихъ, вознесѝ моли̑твы на̑ша, ꙗ҆́кѡ ды́мъ кади́льный ко прⷭ҇то́лꙋ бг҃а сн҃а твоегѡ̀, да преиспо́лнены блгⷣти є҆гѡ̀ рече́мъ тѝ:

<red>Р</red>а́дꙋйсѧ, бл҃гоꙋха́нїе хрⷭ҇то́ва смире́нїѧ. Ра́дꙋйсѧ, пречⷭ҇таѧ дв҃о, всѣ́хъ дѣ́въ чⷭ҇тѣ́йшаѧ. Ра́дꙋйсѧ, чистото̀ недосѧга́емаѧ и҆ кро́тосте неизрече́ннаѧ. Ра́дꙋйсѧ, во смире́нїи свое́мъ возвели́ченнаѧ. Ра́дꙋйсѧ, ꙗ҆́кѡ призрѣ̀ гдⷭ҇ь на смире́нїе твоѐ. Ра́дꙋйсѧ, блгⷣтнаѧ, ликꙋ́й ны́нѣ и҆ весели́сѧ, ꙗ҆́кѡ гдⷭ҇ь съ тобо́ю. Ра́дꙋйсѧ, бл҃гослове́ннаѧ, слы́ши ны́нѣ и҆ приклонѝ ѹ҆́хо твоѐ. Ра́дꙋйсѧ, ѡ҆бра́дованнаѧ, ꙗ҆́кѡ бл҃гослове́нна ты̀ въ жена́хъ. Ра́дꙋйсѧ, препросла́вленнаѧ, ꙗ҆́кѡ ве́лїѧ сла́ва твоѧ̀ на нбⷭ҇а́хъ. Ра́дꙋйсѧ, кро́ткаѧ а҆́гнице, ꙗ҆́кѡ возвесели́тсѧ ѡ҆ тебѣ̀ ве́сь собо́ръ а҆́гг҃льскїй. Ра́дꙋйсѧ, бг҃оизбра́ннаѧ ѻ҆трокови́це, ꙗ҆́кѡ сп҃се́тсѧ тобо́ю ве́сь ро́дъ чл҃вѣ́ческїй. Ра́дꙋйсѧ, бг҃отка́ннꙋю порфѵ́рꙋ ѿ пречⷭ҇тыѧ пло́ти твоеѧ̀ сло́вꙋ бж҃їю и҆стка́вшаѧ.

<red>Р</red>а́дꙋйсѧ, мт҃и бж҃їѧ, цвѣ́те бл҃гоꙋха́нный.
