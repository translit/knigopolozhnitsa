---
title: "І҆́косъ и҃"
navigation:
  key: akathists-johnrus-16
  title: "І҆́косъ и҃"
  parent: akathists-johnrus
  order: 16
type: "akathist"
---

## І҆́косъ и҃:

<red>В</red>е́сь бы́лъ є҆сѝ любвѐ бжⷭ҇твенныѧ и҆спо́лненъ, бл҃же́нне, свѣ́томъ блⷣти бж҃їѧ сїѧ́ѧ пред̾ чл҃вѣ́ки, и҆ ст҃ы́ѧ мо́щи твоѧ̀ враче́бница є҆́сть дꙋхо́внаѧ, сокро́вище чꙋде́съ, нбⷭ҇ныхъ а҆рома́тъ вмѣсти́лище. Сегѡ̀ ра́ди, дерзнове́нїе ве́лїе ко гдⷭ҇ꙋ и҆мѣ́ѧ, мо́лишисѧ за хрⷭ҇тїа́ны, во все́мъ мі́рѣ живꙋ́щїѧ, и҆ вѣ́рою тѧ̀ на по́мощь призыва́щимъ посо́бствꙋеши. Не ѡ҆ста́ви ѹ҆́бѡ и҆ на́съ блⷣтною твое́ю по́мощїю и҆ застꙋпле́нїемъ, да бл҃года́рнѡ тебѣ̀ зове́мъ:

<red>Р</red>а́дꙋйсѧ, да́ромъ любвѐ къ бг҃ꙋ и҆ бли́жнимъ и҆спо́лненный. Ра́дꙋйсѧ, всѣ́хъ приходѧ́щихъ къ тебѣ̀ ско́рый ѹ҆тѣ́шителю. Ра́дꙋйсѧ, вѣ́рою чꙋдодѣ́йственною ѡ҆заре́нный. Ра́дꙋйсѧ, въ мл҃твахъ и҆ бдѣ́нїихъ ѹ҆чи́телю на́шъ преди́вный. Ра́дꙋйсѧ, блⷣтнꙋю росꙋ̀ и҆сцѣле́нїй вѣ́рнымъ и҆сточа́ѧй. Ра́дꙋйсѧ, въ млⷭ҇ти неистощи́мый. Ра́дꙋйсѧ, недꙋ́гѡвъ лю́тыхъ прогони́телю. Ра́дꙋйсѧ, правосла́вныхъ люде́й ти́хое приста́нище. Ра́дꙋйсѧ, въ со́нїихъ и҆ видѣ́нїихъ стра́ждꙋщихъ посѣща́ѧй. Ра́дꙋйсѧ, въ бѣ́дахъ и҆ напа́стѣхъ по́мощь и҆́мъ подава́ѧй. Ра́дꙋйсѧ, стра́нниче земны́й, во ѻ҆те́чество нбⷭ҇ное вше́дый. Ра́дꙋйсѧ, во все́мъ мі́рѣ хрⷭ҇тїа́нстѣмъ просла́вленный.

<red>Р</red>а́дꙋйсѧ, ст҃ы́й првⷣный і҆ѡа́нне, ско́рый помо́щниче и҆ пресла́вный чꙋдотво́рче.
