---
title: "І҆́косъ є҃"
navigation:
  key: akathists-johnrus-10
  title: "І҆́косъ є҃"
  parent: akathists-johnrus
  order: 10
type: "akathist"
---

## І҆́косъ є҃:

<red>В</red>и́дѣвше людїе гра́да проко́пїѡна бг҃оꙋго́дное житїѐ твоѐ и҆ бл҃же́ннꙋю кончи́нꙋ, со слеза́ми и҆ бл҃гогове́нїемъ погребо́ша тѣ́ло твоѐ во хра́мѣ ст҃а́гѡ великомꙋ́ченика геѡ́ргїѧ. По кончи́нѣ же твое́й мно́зи недꙋ́жнїи не то́кмѡ правосла́внїи, но и҆носла́внїи и҆ а҆га́рѧне полꙋчи́ша и҆сцѣле́нїѧ ѹ҆ гро́ба твоегѡ̀, бл҃годаре́нїе бг҃ꙋ приносѧ́ще, и҆ тебѣ̀, ꙗ҆́кѡ те́пломꙋ мл҃твенникꙋ ѡ҆ всѣ́хъ стра́ждꙋщихъ, взыва́ша та́кѡ:

<red>Р</red>а́дꙋйсѧ, ꙗ҆́кѡ се́рдце твоѐ покаѧ́нными слеза́ми ѡ҆мы́лъ є҆сѝ. Ра́дꙋйсѧ, слеза́ми и҆ мл҃твами къ сме́рти себѣ̀ прїꙋгото́вавый. Ра́дꙋйсѧ, ꙗ҆́кѡ всѣ́хъ ѻ҆би́дѧщихъ тѧ̀ прости́лъ є҆сѝ. Ра́дꙋйсѧ, неѕло́бїемъ хрⷭ҇то́вымъ дꙋ́ха ѕло́бы побѣди́вый. Ра́дꙋйсѧ, въ чистотѣ̀ дꙋ́шꙋ и҆ тѣ́ло твоѐ сохрани́вый. Ра́дꙋйсѧ, кончи́нꙋ свою̀ предꙋвѣ́дѣвый. Ра́дꙋйсѧ, првⷣнѡ жи́знь земнꙋ́ю сконча́вый. Ра́дꙋйсѧ, возлюби́вшемꙋ тѧ̀ гдⷭ҇ꙋ дꙋ́шꙋ твою̀ преда́вый. Ра́дꙋйсѧ, вѣнце́мъ безсме́ртїѧ ѿ гдⷭ҇а ѹ҆вѣнча́нный. Ра́дꙋйсѧ, вѣ́чнѣй ра́дости съ ни́мъ по сме́рти прїѻбщи́выйсѧ. Ра́дꙋйсѧ, ꙗ҆́кѡ цр҃ковь великомч҃ника геѡ́ргїѧ прїѧ́тъ чтⷭ҇но́е тѣ́ло твоѐ. Ра́дꙋйсѧ, ꙗ҆́кѡ во ѻ҆би́телѣхъ нбⷭ҇ныхъ водвори́сѧ ст҃а́ѧ дꙋша̀ твоѧ̀.

<red>Р</red>а́дꙋйсѧ, ст҃ы́й првⷣный і҆ѡа́нне, ско́рый помо́щниче и҆ пресла́вный чꙋдотво́рче.
