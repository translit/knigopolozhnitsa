---
title: "І҆́косъ ѕ҃"
navigation:
  key: akathists-johnrus-12
  title: "І҆́косъ ѕ҃"
  parent: akathists-johnrus
  order: 12
type: "akathist"
---

## І҆́косъ ѕ҃:

<red>В</red>озсїѧ́лъ є҆сѝ, ꙗ҆́кѡ но́вое свѣти́ло всемꙋ̀ хрⷭ҇тїа́нскомꙋ ро́дꙋ, првⷣне і҆ѡа́нне, є҆гда̀ бж҃їимъ и҆зволе́нїемъ ѡ҆брѣ́тено бы́сть нетлѣ́нное и҆ бл҃гоꙋха́нное тѣ́ло твоѐ, и҆сточа́ющее ѻ҆би́лїе чꙋде́съ всѣ̑мъ съ вѣ́рою къ твоемꙋ̀ застꙋпле́нїю прибѣга́ющимъ. Тѣ́мже ѹ҆врачꙋ́й и҆ ѡ҆бл҃гоꙋха́й на́съ, вѣ́рою и҆ любо́вїю тебѣ̀ взыва́ющихъ:

<red>Р</red>а́дꙋйсѧ, на землѝ, ꙗ҆́кѡ безпло́тенъ, пожи́вый. Ра́дꙋйсѧ, сосꙋ́де бжⷭ҇твенныѧ блⷣти. Ра́дꙋйсѧ, по сме́рти сщ҃е́нникꙋ цр҃кве великомч҃ника геѡ́ргїѧ ꙗ҆ви́выйсѧ. Ра́дꙋйсѧ, првⷣниче бж҃їй, въ чꙋдесѣ́хъ просїѧ́вый. Ра́дꙋйсѧ, ꙗ҆́кѡ хрⷭ҇то́съ съ нб҃се призрѣ̀ на ст҃ы́ѧ мо́щи твоѧ̑. Ра́дꙋйсѧ, ꙗ҆́кѡ сто́лпъ ѻ҆́гненный над̾ ни́ми показа́сѧ. Ра́дꙋйсѧ, ст҃ы́ѧ мо́щи твоѧ̀, ꙗ҆́коже сокро́вище ве́лїе ꙗ҆ви́ти и҆зво́ливый. Ра́дꙋйсѧ, бл҃гоꙋха́нїемъ ѿ ни́хъ вѣ́рныхъ возвесели́вый. Ра́дꙋйсѧ, ꙗ҆́кѡ нетлѣ́нїемъ тѣ́ло твоѐ просла́ви гдⷭ҇ь. Ра́дꙋйсѧ, ꙗ҆́кѡ моще́й твои́хъ де́мони трепе́щꙋтъ. Ра́дꙋйсѧ, ꙗ҆́кѡ во црⷭ҇твїи нбⷭ҇нѣмъ со ст҃ы́ми пребыва́еши. Ра́дꙋйсѧ, ꙗ҆́кѡ и҆ на́съ, грѣ́шныхъ, на землѝ не ѡ҆ставлѧ́еши.

<red>Р</red>а́дꙋйсѧ, ст҃ы́й првⷣный і҆ѡа́нне, ско́рый помо́щниче и҆ пресла́вный чꙋдотво́рче.
