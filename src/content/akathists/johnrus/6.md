---
title: "І҆́косъ г҃"
navigation:
  key: akathists-johnrus-6
  title: "І҆́косъ г҃"
  parent: akathists-johnrus
  order: 6
type: "akathist"
---

## І҆́косъ г҃:

<red>И҆</red>мѣ́ѧ въ дꙋшѝ свое́й пла́менное жела́нїе послѣ́довати а҆́гнцꙋ бж҃їю, пострада́вшемꙋ сп҃се́нїѧ на́шегѡ ра́ди, првⷣне і҆ѡа́нне, не ѹ҆боѧ́лсѧ є҆сѝ мꙋче́нїй и҆ моли́лсѧ є҆сѝ за врагѝ твоѧ̑ и҆ мꙋчи́тели, вопїѧ̀: ничто́же мѧ̀ разлꙋчи́тъ ѿ любвѐ твоеѧ̀, хрⷭ҇тѐ бж҃е, и҆ ѿ вѣ́ры во хрⷭ҇та̀ ника́коже ѿстꙋпи́лъ є҆сѝ. Сегѡ̀ ра́ди велича́емъ тѧ̀ си́це:

<red>Р</red>а́дꙋйсѧ, а҆дама́нте вѣ́ры хрⷭ҇то́вы. Ра́дꙋйсѧ, ѡ҆ всѣ́хъ хрⷭ҇тїа́нахъ ѹ҆се́рдный мл҃твенниче. Ра́дꙋйсѧ, да́же до кро́ве во и҆сповѣ́данїи хрⷭ҇та̀ пострада́вый. Ра́дꙋйсѧ, въ мꙋ́жествѣ непоколеби́момъ пребы́вый. Ра́дꙋйсѧ, ꙗ҆́кѡ всѧ̑ мꙋчє́нїѧ претерпѣ́лъ є҆сѝ, блⷣтїю свы́шѣ ѹ҆крѣпле́нный. Ра́дꙋйсѧ, свирѣ́пство мꙋчи́телей побѣди́вый. Ра́дꙋйсѧ, страстє́мъ хрⷭ҇то́вымъ мꙋ́жественный подража́телю. Ра́дꙋйсѧ, врагѡ́въ цр҃кве хрⷭ҇то́вы посрами́телю. Ра́дꙋйсѧ, вѣ́рꙋ, наде́ждꙋ и҆ любо́вь къ бг҃ꙋ до конца̀ сохрани́вый. Ра́дꙋйсѧ, по́двигомъ твои́мъ хрⷭ҇тїа́нъ проко́пїѡна возвесели́вый. Ра́дꙋйсѧ, въ се́рдцѣ твое́мъ ѻ҆́бразъ хрⷭ҇та̀ носи́вый. Ра́дꙋйсѧ, страда́ньми за негѡ̀ мздꙋ̀ мно́гꙋ на нбⷭ҇ѣ́хъ полꙋчи́вый.

<red>Р</red>а́дꙋйсѧ, ст҃ы́й првⷣный і҆ѡа́нне, ско́рый помо́щниче и҆ пресла́вный чꙋдотво́рче.
