---
title: "І҆́косъ в҃"
navigation:
  key: akathists-johnrus-4
  title: "І҆́косъ в҃"
  parent: akathists-johnrus
  order: 4
type: "akathist"
---

## І҆́косъ в҃:

<red>Р</red>а́зꙋмъ бг҃опросвѣще́нный и҆ вѣ́рꙋ несꙋмнѣ́ннꙋю и҆мѣ́лъ є҆сѝ, ст҃че бж҃їй, є҆гда̀ гнѣ́ва а҆га́рѧнъ не ѹ҆страши́всѧ, и҆сповѣ́да себѣ̀ хрⷭ҇тїани́на бы́ти и҆ ра́достнѡ воспрїѧ́лъ є҆сѝ бїе́нїѧ, ѹ҆́зы желѣ́зныѧ, ѻ҆гне́мъ жже́нїе и҆ мно́ги мꙋ́ки нестерпи́мыѧ. Тѣ́мже всѝ, таково́мꙋ твоемꙋ̀ дерзнове́нїю и҆ мꙋ́жествꙋ дивѧ́щесѧ, глаго́лемъ:

<red>Р</red>а́дꙋйсѧ, во стра́сѣ бж҃їи до́брѣ воспита́нный. Ра́дꙋйсѧ, зако́нꙋ гдⷭ҇ню вѣ́рнѡ наꙋче́нный. Ра́дꙋйсѧ, ѿ ю҆́ности твоеѧ̀ всегѡ̀ себѣ̀ бг҃ꙋ преда́вый. Ра́дꙋйсѧ, всегда̀ въ мл҃твѣ ѹ҆тѣше́нїе дꙋхо́вное ѡ҆брѣта́вый. Ра́дꙋйсѧ, ѕло́бы а҆га́рѧнъ не ѹ҆страши́выйсѧ. Ра́дꙋйсѧ, мꙋ́ки нестерпи́мыѧ побѣ́днѡ претерпѣ́вый. Ра́дꙋйсѧ, за гдⷭ҇а распѧ́тагѡ ѻ҆гне́мъ ѿ мꙋчи́телей ѡ҆пале́нный. Ра́дꙋйсѧ, хрⷭ҇то́вымъ страстє́мъ въ тѣлесѝ твое́мъ прїѻбщи́выйсѧ. Ра́дꙋйсѧ, терпѣ́нїе крѣ́пкое во страда́нїихъ ꙗ҆ви́вый. Ра́дꙋйсѧ, ѿ вѣ́ры правосла́вныѧ не ѿстꙋпи́вый. Ра́дꙋйсѧ, хрⷭ҇та̀ є҆ди́нагѡ всѣ́мъ се́рдцемъ возлюби́вый. Ра́дꙋйсѧ, во́ине хрⷭ҇то́въ непобѣди́мый.

<red>Р</red>а́дꙋйсѧ, ст҃ы́й првⷣный і҆ѡа́нне, ско́рый помо́щниче и҆ пресла́вный чꙋдотво́рче.
