---
title: "І҆́косъ і҃"
navigation:
  key: akathists-johnrus-20
  title: "І҆́косъ і҃"
  parent: akathists-johnrus
  order: 20
type: "akathist"
---

## І҆́косъ і҃:

<red>С</red>тѣна̀ є҆сѝ странѣ̀ гре́честѣй и҆ наро́дꙋ є҆ѧ̀ бл҃гочести́вомꙋ, првⷣне і҆ѡа́нне, и҆ неѡбори́мый застꙋ́пникъ всѣ̑мъ призыва́ющимъ и҆́мѧ твоѐ, занѐ та́кѡ бл҃говолѝ са́мъ гдⷭ҇ь бы́ти тебѣ̀ защи́тникомъ хрⷭ҇тїа́нъ не то́кмѡ землѝ є҆лла́ды, но всѣ́хъ лю́бѧщихъ и҆ чтꙋ́щихъ тѧ̀ люде́й правосла́вныхъ. Тѣ́мже є҆лла́дскїѧ цр҃кви лю́дїе, а҆ѳѡ́нскихъ ѻ҆тє́цъ собо́ри, рꙋ́сскїѧ страны̀ вѣ́рнїи и҆ во всѧ́кой странѣ̀ чтꙋ́щїи бг҃а восхвалѧ́ютъ тѧ̀ си́це:

<red>Р</red>а́дꙋйсѧ, стра́же землѝ є҆лла́ды, нечести́выѧ ѿгонѧ́ѧй. Ра́дꙋйсѧ, всѣ́хъ бл҃гочести́выхъ люде́й є҆ѧ̀ ѿ бѣ́дъ и҆збавлѧ́ѧй. Ра́дꙋйсѧ, ꙗ҆́кѡ во всѣ́хъ стра́нахъ живꙋ́щимъ хрⷭ҇тїа́нѡмъ блⷣтнꙋю по́мощь подае́ши. Ра́дꙋйсѧ, ꙗ҆́кѡ цѣле́бныѧ да́ры повсю́дꙋ то́чиши. Ра́дꙋйсѧ, ѿ гдⷭ҇а вла́сть на дꙋ́хи нечи́стыѧ прїе́мый. Ра́дꙋйсѧ, си́лою бж҃їею и҆̀хъ и҆згонѧ́ѧй. Ра́дꙋйсѧ, ѡ҆ста́вленнымъ врача́ми преди́вное поможе́нїе. Ра́дꙋйсѧ, ꙗ҆́кѡ ѿ смертоно́сныхъ ꙗ҆́звъ мно́гихъ свобожда́еши. Ра́дꙋйсѧ, болѧ́щихъ младе́нцєвъ при́сный врачева́телю. Ра́дꙋйсѧ, скорбѧ́щихъ и҆̀хъ роди́телей бл҃гі́й ѹ҆тѣ́шителю. Ра́дꙋйсѧ, проповѣ́дниче покаѧ́нїѧ и҆ хода́таю на́шегѡ сп҃се́нїѧ. Ра́дꙋйсѧ, смиренномꙋ́дрїѧ и҆ терпѣ́нїѧ ѹ҆чи́телю.

<red>Р</red>а́дꙋйсѧ, ст҃ы́й првⷣный і҆ѡа́нне, ско́рый помо́щниче и҆ пресла́вный чꙋдотво́рче.
