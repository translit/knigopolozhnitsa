---
title: "І҆́косъ ѳ҃"
navigation:
  key: akathists-johnrus-18
  title: "І҆́косъ ѳ҃"
  parent: akathists-johnrus
  order: 18
type: "akathist"
---

## І҆́косъ ѳ҃:

<red>В</red>ѣті̑и многовѣща́ннїи не возмогꙋ́тъ и҆зре́щи си́лꙋ любвѐ правосла́вныхъ є҆́ллинѡвъ, и҆̀же и҆згна́нни бы́вше ѿ проко́пїѡна невѣ́рными, и҆знесо́ша мо́щи твоѧ̀, првⷣне і҆ѡа́нне, на ѻ҆́стровъ є҆ѵбе́ѧ, и҆дѣ́же воздвиго́ша ве́лїй бл҃голѣ́пный хра́мъ во и҆́мѧ твоѐ, въ не́мже и҆ положе́ни бы́ша многоцѣле́бныѧ мо́щи твоѧ̑. Тѣ́мже и҆ мы̀, молѧ́щесѧ въ хра́мѣ се́мъ и҆ предстоѧ́ще пред̾ ра́кою твое́ю, чꙋдесы̀ бл҃гоꙋха́ющей, приле́жнѡ мо́лимъ тѧ̀: ѹ҆слы́ши на́съ, твоегѡ̀ предста́тльства просѧ́щихъ и҆ бл҃гоговѣ́йнѣ вопїю́щихъ:

<red>Р</red>а́дꙋйсѧ, вѣ́рныхъ и҆ невѣ́рныхъ въ бѣ́дахъ ѹ҆тѣ́шителю. Ра́дꙋйсѧ, ꙗ҆́кѡ тобо́ю прославлѧ́етсѧ вѣ́ра хрⷭ҇тїа́нскаѧ. Ра́дꙋйсѧ, странꙋ̀ гре́ческꙋю и҆ люде́й є҆ѧ̀ возлюби́вый. Ра́дꙋйсѧ, ꙗ҆́кѡ смотрѣ́нїемъ бж҃їимъ мо́щи твоѧ̑ на зе́млю є҆лла́ды принесе́ни бы́ша. Ра́дꙋйсѧ, хра́мꙋ, и҆́мени твоемꙋ̀ посвѧще́нномꙋ, покро́ве, бг҃омъ да́нный. Ра́дꙋйсѧ, гра́да неѡпроко́пїѡна и҆ всеѧ̀ землѝ є҆лла́ды ст҃ы́й покрови́телю. Ра́дꙋйсѧ, моща́ми твои́ми горꙋ̀ а҆ѳѡ́нскꙋю ѡ҆ст҃ивый. Ра́дꙋйсѧ, нетлѣ́нною десни́цею во ѻ҆би́тели пантелеи́моновой пребыва́ѧй. Ра́дꙋйсѧ, бра́тїи а҆ѳѡ́нскагѡ вертогра́да въ по́двизѣхъ ско́рый помо́щниче. Ра́дꙋйсѧ, ꙗ҆́кѡ во все́й цр҃кви хрⷭ҇то́вой и҆́мѧ твоѐ прославлѧ́етсѧ. Ра́дꙋйсѧ, ꙗ҆́кѡ все́й странѣ̀ гре́честѣй, ꙗ҆́кѡ со́лнце незаходи́мое, сїѧ́еши. Ра́дꙋйсѧ, ꙗ҆́кѡ и҆ ѻ҆тчи́знꙋ твою̀, странꙋ̀ рꙋ́сскꙋю, не ѡ҆ставлѧ́еши.

<red>Р</red>а́дꙋйсѧ, ст҃ы́й првⷣный і҆ѡа́нне, ско́рый помо́щниче и҆ пресла́вный чꙋдотво́рче.
