---
title: "Мл҃тва в҃"
navigation:
  key: akathists-johnrus-27
  title: "Мл҃тва в҃"
  parent: akathists-johnrus
  order: 27
type: "akathist"
---

## Мл҃тва в҃:

<versal>Ѽ</versal> всебл҃же́нный и҆сповѣ́дниче хрⷭ҇то́въ и҆ вели́кїй чꙋдотво́рче і҆ѡа́нне, єѵбе́ѧ скоро́вище, гре́ческїѧ страны̀ похвало̀ и҆ лю́дей рꙋ́сскихъ сро́дниче. Ты̀ въ плѣне́нїи а҆га́рѧнскомъ лю́таѧ бїе́нїѧ и҆ вла́съ сожже́нїе тве́рдо за хрⷭ҇та̀ претерпѣ́лъ є҆сѝ, бл҃гоче́стїемъ же сво́имъ, по́двиги и҆ чꙋдесы̀ вѣ́рныѧ премна́гѡ ѹ҆крѣпи́лъ є҆сѝ, невѣ́рныѧ же ѹ҆мѧгчи́лъ є҆сѝ и҆ просвѣти́лъ, по кончи́нѣ же безчи́сленными чꙋдесы̀ и҆ и҆сцѣле́ньми просїѧ́ваеши. Вѣ́мы, ѹ҆го́дниче бж҃їй, ꙗ҆́кѡ ве́лїе дерзнове́нїе и҆́маши ко гдⷭ҇ꙋ, на́мъ же, бѣ́дствꙋющимъ, сострада́еши та́кѡ те́плѣ, ꙗ҆́кѡ не те́рпиши и҆ зрѣ́ти ны̀ въ лю́тыхъ недꙋ́зѣхъ и҆лѝ тѧ́жкихъ ско́рбѣхъ сꙋ́щими, и҆ сегѡ̀ ра́ди и҆ непризыва́емый ско́ро притека́еши, тѣлеса̀ и҆ дꙋ́ши врачꙋ́ѧ, бѣ́сы и҆згонѧ́ѧ, заблꙋ́ждшїѧ ѻ҆браща́ѧ, наипа́че же ѿ ма́лыхъ дѣте́й всѧ́кꙋю болѣ́зь и҆ го́ресть ѿгонѧ́ѧ. Се́ бо и҆ ны́нѣ грѣсѝ мно́зи ѡ҆тѧготи́ша ны̀ и҆ и҆знꙋрѧ́ющими ско́рбьми дꙋ́ши на̑ша сотро́шасѧ, си́лы же тѣле́сныѧ ѡ҆скꙋдѣ́ша, и҆ ка́кѡ ѹ҆ны́нїю и҆ тѧ́гостнѣй печа́ли противоста́ти возмо́жемъ, а҆́ще не ты̀ са́мъ, ст҃че бж҃їй, восста́неши по на́съ и҆ проти́вꙋ врагѡ́въ на́шихъ блⷣтне ѡ҆полчи́шисѧ. И҆спроси́ же, бл҃гопрїѧ́тными твои́ми ко гдⷭ҇ꙋ мл҃твами, тѣле́сными недꙋ́ги стра́ждꙋщимъ соверше́нное и҆сцѣле́нїе, всѣ̑мъ же сп҃си́тельное терпѣ́нїе и҆ бл҃годаре́нїе: скѡ́рби, бѣсо́вскїѧ навѣ́ты и҆ и҆скꙋшє́нїѧ ѿвратѝ: всѧ́ же, є҆ли́ка попꙋ́ститъ гдⷭ҇ь, наꙋчѝ во ѡ҆чище́нїе понестѝ бл҃горазꙋ́мнѣ: на́съ же, во тмѣ̀ невѣ́дѣнїѧ и҆ забве́нїѧ за́повѣдей бж҃їихъ сꙋ́щихъ, просвѣтѝ, вы́нꙋ неꙋкло́ннѣ твори́ти во́лю бж҃їю наста́ви, безпло́дїѧ дꙋхо́внагѡ разрѣшѝ, ѡ҆чище́нїе, ѡ҆сщ҃е́нїе и҆ просвѣще́нїе дꙋша́мъ на́шимъ да́рꙋй: да съ тобо́ю вкꙋ́пѣ вы́нꙋ и҆ во вѣ́ки вѣкѡ́въ просла́вимъ всебл҃га́гѡ бг҃а и҆ пречⷭ҇тꙋю бцⷣꙋ, твои́мъ всемо́щнымъ застꙋпле́нїемъ. <red>А҆</red>ми́нь.

{% illustration "small-ornaments/medallion-lukovich", "small" %}
