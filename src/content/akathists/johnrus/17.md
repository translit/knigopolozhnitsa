---
title: "Конда́къ ѳ҃"
navigation:
  key: akathists-johnrus-17
  title: "Конда́къ ѳ҃"
  parent: akathists-johnrus
  order: 17
type: "akathist"
---

## Конда́къ ѳ҃:

<red>В</red>сѧ́кое є҆стество̀ чл҃вѣ́ческое ѹ҆диви́сѧ, ви́дѣвше чꙋдеса̀ пресла́внаѧ, ѿ моще́й првⷣнагѡ і҆ѡа́нна и҆стека́ющїѧ, мно́зи ѹ҆́бѡ восхотѣ́ша ча́сти и҆̀хъ во и҆ні́и мѣста̀ и҆ гра́ды ѿдѣли́ти, ѻ҆ба́че всѣ̑мъ хотѧ́щимъ взѧ́ти и҆̀хъ ты̀, ѹ҆го́дниче бж҃їй, возбранѧ́лъ є҆сѝ. Є҆гда́ же ст҃ого́рцы рꙋ́сскагѡ монастырѧ̀ молѧ́хꙋсѧ, да ча́сть мо́щей твои́хъ да́рꙋетсѧ и҆́мъ, бл҃говоли́лъ є҆сѝ принестѝ на а҆ѳѡ́нъ, въ са́дъ бг҃ома́тере, деснꙋ́ю рꙋкꙋ̀ твою̀ въ бл҃гослове́нїе и҆́мъ и҆ ѹ҆тѣше́нїе. И҆ бы́сть ве́лїе торжество̀: всѝ и҆́ноцы ѻ҆би́тели пантелеи́моновой, колѣ̑на преклонѧ́юще, срѣто́ша деснꙋ́ю рꙋкꙋ̀ твою̀ ѿ гра́да проко́пїѡна прине́сеннꙋю, воспѣва́юще бг҃ꙋ бл҃года́рственнꙋю пѣ́снь: <red>А҆</red>ллилꙋ́їа.
