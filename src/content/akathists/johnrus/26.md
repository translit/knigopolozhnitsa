---
title: "Мл҃тва а҃"
navigation:
  key: akathists-johnrus-26
  title: "Мл҃тва а҃"
  parent: akathists-johnrus
  order: 26
type: "akathist"
---

## Мл҃тва а҃:

<versal>Ѽ</versal> вели́кїй ѹ҆го́дниче бж҃їй, ст҃ы́й првⷣный і҆ѡа́нне рꙋ́сскїй, просїѧ́вый въ землѝ а҆сі́и равноа́гг҃льнымъ житїе́мъ твои́мъ, ре́вностїю ѡ҆ гдⷭ҇ѣ и҆ по́двигами во и҆сповѣ́данїи вѣ́ры хрⷭ҇то́вы, гра́да неѡпроко́пїѡна и҆ всеѧ̀ землѝ є҆лла́ды пресвѣ́тлое ѹ҆краше́нїе, бг҃охрани́мѣй странѣ́ на́шей, лю́дємъ є҆ѧ̀ и҆ во все́мъ мі́рѣ живꙋ́щимъ правосла́внымъ хрⷭ҇тїа́нѡмъ по́моще и҆ крѣ́пкое застꙋпле́нїе. Бл҃годари́мъ гдⷭ҇а, ди́внагѡ во ст҃ы́хъ свои́хъ, въ вѣ́рѣ и҆́стиннѣй непоколеби́мѡ тѧ̀ ѹ҆тверди́вшагѡ, въ стоѧ́нїи за и҆сповѣ́данїе є҆ѧ̀ ѹ҆крѣпи́вшагѡ и҆ до́брое сконча́нїе по́двига многотрꙋ́днагѡ дарова́вшагѡ, послѣди́ же мно́гаѧ и҆ вели́каѧ чꙋдеса̀ на́мъ ꙗ҆ви́вшагѡ чрез̾ многоцѣле́бнꙋю ра́кꙋ моще́й твои́хъ. Ны́нѣ, предстоѧ̀ нбⷭ҇номꙋ цр҃ю̀, и҆спросѝ ѹ҆ негѡ̀ и҆зба́вити всѧ̑ гра́ды и҆ вє́си страны̀ на́шеѧ и҆ землѝ є҆лла́ды ѿ гла́да, трꙋ́са, мра́за, ѻ҆гнѧ̀, смертоно́сныхъ болѣ́зей, ѿ наше́ствїй и҆ноплеме́нныхъ и҆ междоꙋсо́бныхъ бра́ней. Помозѝ всѣ̑мъ пꙋтеше́ствꙋющимъ, болѧ́щимъ, въ заточе́нїи сꙋ́щимъ, въ ско́рбѣхъ и҆ гоне́нїихъ за ст҃ꙋ́ю вѣ́рꙋ правосла́внꙋю терпѧ́щимъ. Соединѝ всѣ́хъ правосла́вныхъ люде́й любо́вїю ко хрⷭ҇тꙋ̀ бг҃ꙋ на́шемꙋ и҆ цр҃кви є҆гѡ̀ ст҃ѣ́й, да́рꙋй на́мъ дꙋ́хъ любвѐ и҆ ми́ра къ бра́тскомꙋ є҆дине́нїю всѣ́хъ вѣ́рныхъ. Ѹ҆молѝ гдⷭ҇а, да пода́стъ на́мъ дꙋ́хъ покаѧ́нїѧ и҆ сокрꙋше́нїѧ ѡ҆ грѣсѣ́хъ на́шихъ и҆ всеси́льною свое́ю блⷣтїю да помо́жетъ и҆ ѹ҆крѣпи́тъ въ борьбѣ̀ со страстьмѝ и҆ похотьмѝ, да да́рꙋетъ на́мъ дꙋ́хъ смире́нїѧ и҆ кро́тости, дꙋ́хъ братолю́бїѧ и҆ неѕло́бїѧ, дꙋ́хъ ре́вности по бз҃ѣ и҆ сп҃се́нїи бли́жнихъ. Помѧнѝ и҆ на́съ, грѣ́шныхъ, молѧ́щихсѧ тебѣ̀: стра́ждꙋщихъ и҆ болѧ́щихъ и҆сцѣлѝ, скорбѧ́щихъ ѹ҆тѣ́ши, бѣ́дствꙋющимъ ско́рꙋю по́мощь пода́й, всѣ̑мъ же чтꙋ́щимъ и҆ лю́бѧщимъ тѧ̀ и҆спросѝ хрⷭ҇тїа́нскꙋю кончи́нꙋ живота̀ безболѣ́зеннꙋ, непосты́днꙋ, ми́рнꙋ и҆ до́брагѡ ѿвѣ́та на стра́шнѣмъ сꙋ́дищи хрⷭ҇то́ве. Бꙋ́ди на́мъ помо́щникъ и҆ покрови́тель во сп҃се́нїе, да твои́ми мл҃твами сподо́бимсѧ въ ны́нѣшнемъ и҆ бꙋ́дꙋщемъ вѣ́цѣ прославлѧ́ти въ трⷪ҇цѣ сла́вимагѡ бг҃а, ѻ҆ц҃а̀ и҆ сн҃а и҆ ст҃а́гѡ дх҃а, ны́нѣ и҆ при́снѡ и҆ во вѣ́ки вѣкѡ́въ. <red>А҆</red>ми́нь.
