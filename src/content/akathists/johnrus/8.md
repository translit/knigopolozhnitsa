---
title: "І҆́косъ д҃"
navigation:
  key: akathists-johnrus-8
  title: "І҆́косъ д҃"
  parent: akathists-johnrus
  order: 8
type: "akathist"
---

## І҆́косъ д҃:

<red>С</red>лы́шавше и҆ ви́дѣвше ди́вное твоѐ житїѐ, кро́тость же, смире́нїе и҆ премно́гꙋю добродѣ́тель, гони́тели твоѝ ѹ҆диви́шасѧ и҆ прославлѧ́хꙋ тебѣ̀, ꙗ҆́кѡ чл҃вѣ́ка првⷣна. Є҆гда́ же лю́тый господи́нъ тво́й ѹ҆зрѣ̀ въ домꙋ̀ свое́мъ мл҃твъ твои́хъ ра́ди и҆зѻби́лїе во все́мъ и҆ дадѐ тебѣ̀ ѡ҆сла́бꙋ, ты̀, ѻ҆гне́мъ любвѐ ко гдⷭ҇ꙋ ѡ҆крилѧ́емь, ѹ҆мно́жилъ є҆сѝ трꙋды̀ подви́жническїѧ, на всѧ́кꙋ но́щь тече́нїемъ слє́зъ помо́стъ притво́ра цр҃ко́внагѡ въ мл҃твѣ ѡ҆роша́ѧ. Помозѝ ѹ҆́бѡ и҆ на́мъ подража́ти тебѣ̀, ѹ҆крѣпѝ на́съ, ѿ мглы̀ страсте́й и҆зба́ви и҆ да́рꙋй мꙋ́жество дꙋхо́вное всѣ̑мъ прибѣга́ющимъ ко предста́тльстꙋ твоемꙋ̀ и҆ вопїю́щимъ тебѣ̀ такова̑ѧ:

<red>Р</red>а́дꙋйсѧ, ѹ҆ниже́нїемъ твои́мъ є҆ѵⷢ҇льскомꙋ ла́зарю ѹ҆подо́бивыйсѧ. Ра́дꙋйсѧ, терпѣ́нїемъ твои́мъ съ многострада́льнымъ і҆́ѡвомъ сравни́выйсѧ. Ра́дꙋйсѧ, смири́вшемꙋсѧ на́съ ра́ди хрⷭ҇тꙋ̀ ѹ҆се́рднѡ подража́вый. Ра́дꙋйсѧ, по́двигомъ твои́мъ а҆́гг҃лѡвъ ѹ҆диви́вый. Ра́дꙋйсѧ, трꙋ́дниче приле́жный, земно́мꙋ господи́нꙋ вѣ́рнѡ послꙋжи́вый. Ра́дꙋйсѧ, кро́тостїю и҆ бл҃гостїю свое́ю се́рдце є҆гѡ̀ побѣди́вый. Ра́дꙋйсѧ, за твори́вшихъ тѝ ѻ҆би̑ды и҆ ѡ҆ѕлоблє́нїѧ бг҃ꙋ мл҃твы возноси́вый. Ра́дꙋйсѧ, ѕло́бꙋ и҆̀хъ на млⷭ҇ть преложи́вый. Ра́дꙋйсѧ, на па́перти цр҃ко́внѣй но́щи въ мл҃твахъ проводи́вый. Ра́дꙋйсѧ, подви́жниче бл҃гоче́стїѧ и҆ и҆сповѣ́дниче, во гра́дѣ проко́пїѡнѣ возсїѧ́вый. Ра́дꙋйсѧ, любвѐ и҆ млⷭ҇рдїѧ ко всѣ̑мъ лю́дємъ и҆спо́лненный. Ра́дꙋйсѧ, ꙗ҆́кѡ за ненави́дѧщихъ и҆ ѻ҆би́дѧщихъ на́съ моли́тисѧ подвиза́еши.

<red>Р</red>а́дꙋйсѧ, ст҃ы́й првⷣный і҆ѡа́нне, ско́рый помо́щниче и҆ пресла́вный чꙋдотво́рче.
