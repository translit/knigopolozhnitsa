---
title: "Мл҃тва а҃"
navigation:
  key: akathists-gruzinskaya-26
  title: "Мл҃тва а҃"
  parent: akathists-gruzinskaya
  order: 26
type: "akathist"
---

## Мл҃тва а҃:

<versal>П</versal>рїимѝ, всебл҃гомо́щнаѧ пречⷭ҇таѧ госпоже влⷣчце бг҃ородительнице, сїѧ̑ честны̑ѧ да́ры ѿ на́съ, недосто́йныхъ рабѡ́въ твои́хъ, къ твоемꙋ̀ цѣльбоно́сномꙋ ѡ҆́бразꙋ пѣ́нїе возсыла́ющихъ со ѹ҆миле́нїемъ, ꙗ҆́кѡ тебѣ̀ само́й сꙋ́щей тꙋ̀ и҆ послꙋ́шающей молє́нїѧ на̑ша и҆ подаю́щей съ вѣ́рою просѧ́щымъ по коемꙋ́ждо проше́нїю и҆ и҆сполне́нїе: скорбѧ́щымъ ско́рби ѡ҆блегча́еши, немощны́мъ здра́вїе да́рꙋеши, рассла́бленныхъ и҆ недꙋ́жныхъ и҆сцѣлѧ́еши и҆ ѿ бѣ́сныхъ бѣ́сы прогонѧ́еши, ѡ҆би̑димыѧ ѿ ѡ҆би́дъ и҆збавлѧ́еши, и҆ наси́лꙋемыхъ сп҃са́еши, грѣ́шныхъ проща́еши, прокаже́нныхъ ѡ҆чища́еши и҆ ма́лыхъ дѣте́й ми́лꙋеши, и҆ неплѡ́дныѧ ѿ непло́дства разрѣша́еши. Є҆щѐ, госпоже влⷣчце, ѿ ѹ҆́зъ и҆ темни́цъ свобожда́еши и҆ всѧ́кїѧ многоразли̑чныѧ стра̑сти и҆сцѣлѧ́еши и҆ ѻ҆́чныѧ болѣ̑зни врачꙋ́еши и҆ ѿ смертонѡ́сныѧ ꙗ҆́звы и҆збавлѧ́еши: всѧ̑ бо возмѡ́жна сꙋ́ть хода́тайствомъ твои́мъ къ сн҃ꙋ твоемꙋ̀, хрⷭ҇тꙋ̀ бг҃ꙋ на́шемꙋ. Ѽ всепѣ́таѧ мт҃и, пречⷭ҇таѧ бцⷣе! не преста́й моли́ти ѡ҆ на́съ, недосто́йныхъ рабѣ́хъ твои́хъ, сла́вѧщихъ тѧ̀ и҆ почита́ющихъ, и҆ поклонѧ́ющихсѧ пречи́стомꙋ ѡ҆́бразꙋ твоемꙋ̀ и҆ наде́ждꙋ и҆мꙋ́щихъ невозвра́тнꙋ, и҆ вѣ́рꙋ несꙋмнѣ́ннꙋ, къ тебѣ̀, приснодв҃ѣ, пресла́внѣй и҆ непоро́чнѣй, сла́вѧщихъ и҆ чтꙋ́щихъ и҆ пою́щихъ тѧ̀ во вѣ́ки вѣкѡ́въ. <red>А҆</red>ми́нь.
