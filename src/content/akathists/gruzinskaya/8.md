---
title: "І҆́косъ д҃"
navigation:
  key: akathists-gruzinskaya-8
  title: "І҆́косъ д҃"
  parent: akathists-gruzinskaya
  order: 8
type: "akathist"
---

## І҆́косъ д҃:

<red>С</red>лы́шавъ благовѣ́рный ца́рь всѣ́ѧ рѡссі́и а҆леѯі́й, ꙗ҆́кѡ ѿ ст̑ы́ѧ і҆кѡ́ны твоеѧ̀, влⷣчце, ꙗ҆́же на горѣ̀ кра́снѣй, цѣльбы̀ многоразли́чныхъ недꙋ̑гъ ѡ҆би́льнѡ подаю́тсѧ, дадѐ повелѣ́нїе и҆гꙋ́менꙋ ѡ҆би́тели по градѡ́мъ и҆ ве́семъ вели́кїѧ держа́вы своеѧ̀ съ че́стїю подоба́ющею ю҆̀ ѡ҆бноси́ти: да прїе́млютъ стра́ждꙋщїи врачество̀ недꙋ́гѡвъ тѣле́сныхъ и҆ дꙋше́вныхъ и҆ во ѹ҆миле́нїи серде́цъ взыва́ютъ тебѣ̀, влⷣчце:

<red>Р</red>а́дꙋйсѧ, хрⷭ҇та̀ бг҃а на́шегѡ ѡ҆сщ҃е́нный хра́ме: ра́дꙋйсѧ, неизрече́нныѧ є҆гѡ̀ сла́вы вмести́лище. Ра́дꙋйсѧ, цр҃ѧ̀ црⷭ҇твꙋющихъ ѡ҆дꙋшевле́нный гра́де: ра́дꙋйсѧ, пала́то и҆ черто́же нбⷭ҇ный. Ра́дꙋйсѧ, цр҃кви правосла́вныѧ похвало̀: ра́дꙋйсѧ, держа́вы рѡссі́йскїѧ крѣ́посте и҆ ѹ҆твержде́нїе. Ра́дꙋйсѧ, градѡ́въ и҆ ве́сей на́шихъ бл҃года́тное ѡ҆хране́нїе: ра́дꙋйсѧ, всѣ́хъ хрⷭ҇тїа́нъ, къ тебѣ̀ притека́ющихъ, непосты́дное ѹ҆пова́нїе. Ра́дꙋйсѧ, ѿ всѣ́хъ родѡ́въ досто́йнѡ ѹ҆блажа́емаѧ: ра́дꙋйсѧ, всѣ́хъ на́съ ѿ бѣ́дъ и҆ скорбе́й прише́ствїемъ честна́гѡ твоегѡ̀ ѡ҆́браза и҆збавлѧ́ющаѧ. Ра́дꙋйсѧ, сꙋ́щихъ въ стра́нствїи ко взыска́нїю го́рнѧгѡ гра́да направлѧ́ющаѧ: ра́дꙋйсѧ, пꙋтеводи́тельнице на́ша къ вѣ́чнымъ ѡ҆би́телємъ.

<red>Р</red>а́дꙋйсѧ, невѣ́сто неневѣ́стнаѧ.
