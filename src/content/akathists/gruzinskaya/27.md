---
title: "Мл҃тва в҃"
navigation:
  key: akathists-gruzinskaya-27
  title: "Мл҃тва в҃"
  parent: akathists-gruzinskaya
  order: 27
type: "akathist"
---

## Мл҃тва в҃:

<versal>К</versal>ъ тебѣ̀, бг҃оизбра́ннаѧ ѻ҆трокови́це, прест҃а́ѧ дв҃о бцⷣе, нб҃сѐ и҆ землѝ цари́це, припа́дающе вопїе́мъ: ѹ҆слы́ши моле́нїй на́шихъ гла́съ и҆ не ѿвратѝ лица̀ твоегѡ̀ ѿ на́съ, недосто́йныхъ. Прїимѝ, всебл҃га́ѧ, ѿ недосто́йныхъ ра̑бъ твои́хъ, чтꙋ́щихъ всече́стное и҆́мѧ твоѐ, и҆ съ вѣ́рою покланѧ́ющихсѧ тебѣ̀ пред̾ чꙋдотво́рнымъ твои́мъ ѡ҆́бразомъ, приноси́мое ны́нѣ те́плое моле́нїе на́ше: вознесѝ є҆̀ къ прⷭ҇то́лꙋ сн҃а твоегѡ̀, хрⷭ҇та̀ бг҃а на́шегѡ, да ми́лостивъ бꙋ́детъ къ непра́вдамъ на́шимъ и҆ не возда́стъ на́мъ по дѣлѡ́мъ на́шимъ, но да проба́витъ щедрѡ́ты своѧ̑. Вѣ́мы, ꙗ҆́кѡ нѣ́смы досто́йни, по грѣхѡ́мъ на́шимъ, ѿ негѡ̀ поми́ловани бы́ти, а҆́ще не ты̀, влⷣчце, ѹ҆мо́лиши є҆гѡ̀ ѡ҆ на́съ: всѧ̑ бо мо́жеши и҆спроси́ти ѹ҆ негѡ̀, ма́тернее бо къ немꙋ̀ и҆́маши дерзнове́нїе. Сегѡ̀ ра́ди къ тебѣ̀, ꙗ҆́кѡ всемо́щнѣй и҆ всебл҃гой застꙋ́пницѣ на́шей прибѣга́емъ, ѹ҆се́рднѡ молѧ́щесѧ: и҆спросѝ ѹ҆ ро́ждшагѡсѧ ѿ тебѣ̀ є҆диноро́днагѡ сн҃а бж҃їѧ, хрⷭ҇та̀ бг҃а на́шегѡ, всѣ̑мъ на́мъ въ ст҃оѻте́честѣй правосла́вной вѣ́рѣ тве́рдое, до конца̀ дні́й на́шихъ пребыва́нїе и҆ во всѣ́хъ за́повѣдехъ гдⷭ҇нихъ неꙋкло́нное хожде́нїе, да про́чее вре́мѧ живота̀ на́шегѡ пожи́вше во всѧ́комъ бл҃гоче́стїи и҆ чистотѣ̀, сподо́бимсѧ ми́рныѧ хрⷭ҇тїа́нскїѧ кончи́ны и҆ до́брагѡ ѿвѣ́та на страшнѣ́мъ сꙋдѣ́ сн҃а твоегѡ̀ и҆ бг҃а на́шегѡ. И҆ та́кѡ дости́гнемъ, под̾ кро́вомъ твоеѧ̀ по́мощи, живота̀ вѣ́чнагѡ во црⷭ҇твїи ѻ҆ц҃а̀ свѣ́тѡвъ, є҆мꙋ́же, кꙋ́пнѡ со є҆диноро́днымъ є҆гѡ̀ сн҃омъ и҆ ст҃ы́мъ дх҃омъ, подоба́етъ сла́ва, че́сть и҆ поклоне́нїе, ны́нѣ и҆ при́снѡ и҆ во вѣ́ки вѣкѡ́въ. <red>А҆</red>ми́нь.

{% illustration "small-ornaments/medallion-lukovich", "small" %}
