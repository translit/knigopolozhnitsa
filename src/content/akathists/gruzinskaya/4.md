---
title: "І҆́косъ в҃"
navigation:
  key: akathists-gruzinskaya-4
  title: "І҆́косъ в҃"
  parent: akathists-gruzinskaya
  order: 4
type: "akathist"
---

## І҆́косъ в҃:

<red>Р</red>азꙋмѣ́ти хотѧ̀ бл҃гоговѣ́йный мꙋ́жъ геѡ́ргїй недоꙋмѣ́ннꙋю та́йнꙋ ѿкрове́нїѧ твоегѡ̀, влⷣчце, ѡ҆ нѣ́коемъ безцѣ́ннѣмъ би́серѣ, приста́вникомъ и҆мѣ́нїѧ є҆гѡ̀ во странѣ̀ персі́дстѣй приобрѣте́ннѣмъ, съ патрїа́рхомъ фїларе́томъ совѣща́шесѧ. мы́ же таи́нственномꙋ вразꙋмле́нїю пребл҃гослове́нныѧ, свы́ше вѣ̑рнымъ рабѡ́мъ подава́емомꙋ, дивѧ́щесѧ, бл҃гоговѣ́йнѡ вопїе́мъ къ не́й:

<red>Р</red>а́дꙋйсѧ, сокрове́нныѧ та̑йны блгⷣти бж҃їѧ вѣ̑рнымъ ѿкрыва́ющаѧ: ра́дꙋйсѧ, ѹ҆стна́ми правосла́вныхъ хвалꙋ̀ бг҃ови соверша́ющаѧ. Ра́дꙋйсѧ, невѣ́рныхъ а҆га́рѧнъ, ст҃ы́ню твою̀ презрѣ́вшихъ, посрамлѧ́ющаѧ: ра́дꙋйсѧ, сла́вою чꙋде́съ твои́хъ вѣ́рныхъ смы́слы ѡ҆зарѧ́ющаѧ. Ра́дꙋйсѧ, почита́нїю ст҃ы́хъ і҆кѡ́нъ на́съ наставлѧ́ющаѧ: ра́дꙋйсѧ, хрⷭ҇то́вꙋ вѣ́рꙋ во странѣ̀ на́шей ѹ҆твержда́ющаѧ. Ра́дꙋйсѧ, ѡ҆би́тель и҆́нокѡвъ кра́сныѧ горы̀ ст҃ы́мъ твои́мъ ѡ҆́бразомъ ѡ҆свѧща́ющаѧ: ра́дꙋйсѧ, де́нь принесе́нїѧ честны́ѧ твоеѧ̀ і҆кѡ́ны изцѣле́нїемъ и҆́нока зна́меновавшаѧ. Ра́дꙋйсѧ, безцѣ́нный би́серъ, ст҃ꙋ́ю твою̀ і҆кѡ́нꙋ, ꙗ҆́кѡже рекла̀ є҆сѝ, на́мъ дарова́вшаѧ: ра́дꙋйсѧ, безцѣ́нный би́серъ, хрⷭ҇та̀, на сп҃се́нїе на́ше ро́ждшаѧ. Ра́дꙋйсѧ, честны́мъ твои́мъ ѡ҆́бразомъ странꙋ̀ на́шꙋ посѣти́вшаѧ: ра́дꙋйсѧ, ми́рнꙋю ѡ҆би́тель и҆́нокѡвъ неѿе́млемымъ бога́тствомъ ѡ҆богати́вшаѧ.

<red>Р</red>а́дꙋйсѧ, невѣ́сто неневѣ́стнаѧ.
