---
title: "І҆́косъ і҃"
navigation:
  key: akathists-gruzinskaya-20
  title: "І҆́косъ і҃"
  parent: akathists-gruzinskaya
  order: 20
type: "akathist"
---

## І҆́косъ і҃:

<red>С</red>тѣна̀ є҆сѝ крѣ́пкаѧ, бцⷣе дв҃о, ѡ҆би́тели красного́рскїѧ и҆ пꙋсты́ни раїѳскїѧ ѡ҆гра́да несокрꙋши́маѧ, чинꙋ́ же и҆́ноческомꙋ ѹ҆краше́нїе и҆ сла́ва. сегѡ̀ ра́ди, молѧ́щесѧ, вопїе́мъ тѝ, пречⷭ҇таѧ: покры́й съ вѣ́рою покланѧ́ющїѧсѧ тебѣ̀ пред̾ твои́мъ чꙋдотво́рнымъ ѡ҆́бразомъ ѿ бѣ́дъ и҆ скорбе́й, съ любо́вїю тебѣ̀ вопїю́щихъ:

<red>Р</red>а́дꙋйсѧ, крѣ́пкаѧ ѿ находѧ́щихъ на ны̀ напа́стей и҆ бѣ́дъ храни́тельнице: ра́дꙋйсѧ, ѻ҆би́телей и҆́ноческихъ неꙋсы́пнаѧ блюсти́тельнице. Ра́дꙋйсѧ, ѿ свирѣпѣ́ющагѡ пла́мене, во днѝ ѻ҆́ны, ѡ҆би́тель красного́рскꙋю, по те́пломꙋ моле́нїю и҆́нокѡвъ, ди́внѡ сохрани́вшаѧ: ра́дꙋйсѧ, бл҃горастворе́нїе воздꙋ́хѡвъ и҆ сп҃си́тельный до́ждь бл҃говре́меннѡ то́й ниспосла́вшаѧ. Ра́дꙋйсѧ, житїѧ̀ чи́на и҆́ноческагѡ ѹ҆краше́нїе и҆ добро́то: ра́дꙋйсѧ, въ бꙋ́рю и҆скꙋше́нїй и҆ бѣ́дъ на́съ сп҃са́ющаѧ. Ра́дꙋйсѧ, помышлє́нїѧ на́ши ѡ҆сщ҃а́ющаѧ: ра́дꙋйсѧ, сердца̀ на́ши ѡ҆чища́ющаѧ. Ра́дꙋйсѧ, дꙋшегꙋби́тельный пла́мень страсте́й на́шихъ ѹ҆гаша́ющаѧ: ра́дꙋйсѧ, мра́къ сатани́нскихъ и҆скꙋше́нїй разсеѧва́ющаѧ. Ра́дꙋйсѧ, житїю̀ на́шемꙋ бл҃гослове́нїе бж҃їе низводѧ́щаѧ: ра́дꙋйсѧ, мы́слєннаѧ ѻ҆чеса̀ на́ша къ гѡ́рнимъ ѡ҆би́телємъ направлѧ́ющаѧ.

<red>Р</red>а́дꙋйсѧ, невѣ́сто неневѣ́стнаѧ.
