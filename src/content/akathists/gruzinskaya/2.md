---
title: "І҆́косъ а҃"
navigation:
  key: akathists-gruzinskaya-2
  title: "І҆́косъ а҃"
  parent: akathists-gruzinskaya
  order: 2
type: "akathist"
---

## І҆́косъ а҃:

<red>А҆</red>рха́гг҃лѡвъ и҆ а҆́гг҃лѡвъ чинѝ бл҃гоговѣ́йнѡ тебѣ̀ слꙋ́жатъ и҆ всѧ̑ нбⷭ҇ныѧ си́лы немо́лчными гла́сы тѧ̀, бцⷣе дѣ́во, воспѣва́ютъ, ꙗ҆́кѡ ро́ждшꙋю нбⷭ҇ныхъ во́инствъ цр҃ѧ̀: мы́ же земнорѡ́днїи, со тре́петомъ предстоѧ́ще чꙋдотво́рномꙋ ли́кꙋ твоемꙋ̀ бре́нными ѹ҆стна́ми вопїе́мъ тѝ си́це:

<red>Р</red>а́дꙋйсѧ, ѿ всѣ́хъ родѡ́въ ко и҆скꙋпле́нїю ро́да на́шегѡ и҆збра́ннаѧ: ра́дꙋйсѧ, дх҃а ст҃а́гѡ дарова́нїй преиспо́лненнаѧ. Ра́дꙋйсѧ, херꙋві́мѡвъ и҆ серафі́мѡвъ превозше́дшаѧ: ра́дꙋйсѧ, та́инствꙋ сп҃сенїѧ ро́да человѣ́ческагѡ послꙋжи́вшаѧ. Ра́дꙋйсѧ, ст҃о́е вмести́лище сло́ва бж҃їѧ: ра́дꙋйсѧ, неѡпи́санное сло́во ѻ҆́ч҃ее въ ложесна́хъ свои́хъ носи́вшаѧ. Ра́дꙋйсѧ, прⷪ҇ро́ческихъ глаго́лѡвъ нело́жное и҆сполне́нїе: ра́дꙋйсѧ, винꙋ́ прароди́телей ро́да на́шегѡ рождество́мъ твои́мъ искꙋпи́вшаѧ. Ра́дꙋйсѧ, предста́тельство ро́дꙋ хрⷭ҇тїа́нскомꙋ ѿ бг҃а дарова́нное: ра́дꙋйсѧ, сп҃се́нїѧ ро́да человѣ́ческагѡ нача́ло. Ра́дꙋйсѧ, лѣ́ствице бжⷭ҇твеннагѡ снисхожде́нїѧ: ра́дꙋйсѧ, мо́сте ѿ землѝ къ нб҃сѝ земноро́дныхъ возводѧ́й.

<red>Р</red>а́дꙋйсѧ, невѣ́сто неневѣ́стнаѧ.
