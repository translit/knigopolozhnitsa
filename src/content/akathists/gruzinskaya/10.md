---
title: "І҆́косъ є҃"
navigation:
  key: akathists-gruzinskaya-10
  title: "І҆́косъ є҃"
  parent: akathists-gruzinskaya
  order: 10
type: "akathist"
---

## І҆́косъ є҃:

<red>В</red>и́дѧщи среброкова́ча гаврїи́ла, ѕѣ́льнѣ пла́чꙋща пред̾ твои́мъ чꙋдотво́рнымъ ѡ҆́бразомъ, влⷣчце, ꙗ҆́кѡже бо тогда̀ ѹ҆милосе́рдисѧ, сы́на є҆гѡ̀ на ѻ҆дрѣ̀ болѣ́зни лежа́ща воздви́гла и҆ здра́ва сотвори́ла є҆сѝ, си́це и҆ ѡ҆ мнѣ̀ ѹ҆милосе́рдисѧ, пребл҃гослове́ннаѧ бцⷣе, и҆ грѣхмѝ ѹ҆мерщвле́ннꙋю мою̀ дꙋ́шꙋ воскресѝ, зовꙋ́щꙋ:

<red>Р</red>а́дꙋйсѧ, мт҃и цр҃ѧ̀ живота̀ и҆ побѣди́телѧ сме́рти: ра́дꙋйсѧ, бл҃говоле́нїе сн҃а твоегѡ̀, хрⷭ҇та̀ бг҃а на́шегѡ, на́мъ стѧжа́вшаѧ. Ра́дꙋйсѧ, свѣ́тлыми лꙋча́ми чꙋде́съ ѿ ст҃ы́ѧ твоеѧ̀ і҆кѡ́ны странꙋ̀ рѡссі́йскꙋю ѡ҆зарѧ́ющаѧ: ра́дꙋйсѧ, бога̑тыѧ да́ры изцѣле́нїй и҆ млⷭ҇ти просѧ́щымъ ѹ҆ тѧ̀ пред̾ чꙋ́дною твое́ю їкѡ́ной и҆сточа́ющаѧ. Ра́дꙋйсѧ, молє́нїѧ на̑ша, приноси̑маѧ тебѣ̀ съ вѣ́рою и҆ любо́вїю ми́лостивнѡ прїе́млющаѧ: ра́дꙋйсѧ, тѣле́сные недꙋ̑ги вѣ́рнѡ почита́ющихъ тѧ̀ ско́ро изцѣлѧ́ющаѧ. Ра́дꙋйсѧ, печа́ль на́шꙋ въ ра́дость претворѧ́ющаѧ: ра́дꙋйсѧ, ѿ сле́зъ и҆ скорбе́й на́съ и҆збавлѧ́ющаѧ. Ра́дꙋйсѧ, ско́рбныхъ ѡ҆ ча́дѣхъ роди́телей ѹ҆тѣше́нїе: ра́дꙋйсѧ, ча̑дъ и҆́хъ бл҃года́тное ѡ҆хране́нїе и҆ сп҃се́нїе. Ра́дꙋйсѧ, покро́ве на́мъ въ животѣ̀ и҆ по сме́рти: ра́дꙋйсѧ, сп҃се́нїе на́ше на пра́ведномъ сꙋдѣ̑ бж҃їемъ.

<red>Р</red>а́дꙋйсѧ, невѣ́сто неневѣ́стнаѧ.
