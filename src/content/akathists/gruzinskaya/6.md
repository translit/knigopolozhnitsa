---
title: "І҆́косъ г҃"
navigation:
  key: akathists-gruzinskaya-6
  title: "І҆́косъ г҃"
  parent: akathists-gruzinskaya
  order: 6
type: "akathist"
---

## І҆́косъ г҃:

<red>И҆</red>мѣ́ющи промышле́нїе те́плое ѡ҆ лю́дехъ страны̀ зи́мнїѧ полꙋ́нощи, го́рꙋ кра́снꙋю под̾ кро́въ тво́й, бг҃омт҃и, прїѧ́ла єсѝ, и҆ ѡ҆би́тели и҆́нокѡвъ тоѧ̀ честны́й ѡ҆́бразъ тво́й ми́лостивнѡ дарова́ла є҆сѝ, да зрѧ́ще то́ки чꙋде́съ, преизоби́льнѡ на молѧ́щихсѧ тебѣ̀ съ вѣ́рою и҆злива́ємыѧ, во ѹ҆миле́нїи, вопїю́тъ тебѣ̀, влⷣчце:

<red>Р</red>а́дꙋйсѧ, смире́ннꙋю ѡ҆би́тель и҆́нокѡвъ кра́сныѧ горы̀ держа́внымъ покро́вомъ твои́мъ ѡ҆сѣнѧ́ющаѧ: ра́дꙋйсѧ, чꙋдеса́ми ѿ ст҃ы́ѧ твоеѧ̀ і҆кѡ́ны го́рꙋ кра́снꙋю прославлѧ́ющаѧ. Ра́дꙋйсѧ, подо́бїе бл҃года́тнагѡ а҆ѳѡ́на во странѣ̀ зи́мнѣй полꙋ́нощи ꙗ҆ви́вшаѧ: ра́дꙋйсѧ, го́рꙋ кра́снꙋю житїю̀ и҆́ноческомꙋ чꙋ́днѡ ѹ҆каза́вшаѧ. Ра́дꙋйсѧ, въ щи́тъ и҆ ѡ҆гражде́нїе мѣ́ста тогѡ̀ цѣльбоно́снꙋю і҆кѡ́нꙋ твою̀ дарова́вшаѧ: ра́дꙋйсѧ, посели́вшымсѧ на се́й ст҃ѣ́й горѣ̀ и҆́нокѡмъ ѡ҆би́тель ти́хꙋю созда́вшаѧ. Ра́дꙋйсѧ, житїѐ чи́на и҆́ноческагѡ во сп҃се́нїе дꙋ́шъ ѹ҆строѧ́ющаѧ: ра́дꙋйсѧ, всѣ̑мъ хотѧ́щымъ ѹ҆лꙋчи́ти сп҃се́нїе спобо́рствꙋющаѧ. Ра́дꙋйсѧ, кра́снꙋю го́рꙋ и҆ ѡ҆бита́ющихъ на не́й бл҃года́тнымъ твои́мъ ѻмофо́ромъ покрыва́ющаѧ: ра́дꙋйсѧ, притека́ющихъ къ твоемꙋ̀ покро́вꙋ и҆ застꙋпле́нїю не ѡ҆ставлѧ́ющаѧ. Ра́дꙋйсѧ, сла́быхъ на пꙋтѝ добродѣ́тели ѹ҆креплѧ́ющаѧ: ра́дꙋйсѧ, заблꙋ́дшихъ на пꙋ́ть и҆́стинный наставлѧ́ющаѧ.

<red>Р</red>а́дꙋйсѧ, невѣ́сто неневѣ́стнаѧ.
