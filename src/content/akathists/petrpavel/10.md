---
title: "і҆́косъ є҃"
navigation:
  key: akathists-petrpavel-10
  title: "і҆́косъ є҃"
  parent: akathists-petrpavel
  order: 10
type: "akathist"
---

## і҆́косъ є҃:

<red>В</red>и́девъ на горѐ ѳаво́рстей сла́вꙋ є҆диноро́днаго ѿ ѻ҆ц҃а̀, ѡ҆де́ѧна свѣ́томъ, ꙗ҆́ко ри́зою, хотѧ́ща же за ны̀ ѡ҆блещи́сѧ въ ри́зꙋ порꙋга́нїѧ, гл҃го́лалъ є҆сѝ, пе́тре, і҆и҃со́ви, прови́дѧ сла́вꙋ несказа́ннꙋю и҆скꙋпле́нныхъ кро́вїю а҆́гнца непоро́чна хрⷭ҇та̀: гдⷭ҇и, добро̀ є҆́сть на́мъ здѐ бы́ти. Сего̀ ра́ди и҆ мы̀, ро́ди да́льнїи, лише́ни чистоты̀ свѣтоза́рныѧ, а҆́ще и҆ недосто́йни сꙋ́ще, ѻ҆ба́че твои́мъ а҆́гг҃ельскимъ гла́сомъ призва́ннїи къ насле́дїю нетле́ннꙋ, чи́стꙋ, неꙋвѧда́емꙋ, соблюда́емꙋ на нб҃се́хъ, ꙗ҆́коже ѻ҆́бщницы хотѧ́щей ѿкры́тисѧ сла́ве, воспѣва́емъ тѝ си́це:

<red>Р</red>а́дꙋйсѧ, бл҃же́нне, ѿ присносꙋ́щныѧ и҆́стины досто́йно бл҃женъ нарече́нный: ра́дꙋйсѧ, би́сере предо́брый, ѿ гдⷭ҇а при є҆́зере ѡ҆брете́нный и҆ свѣ́томъ ѿ свѣ́та ѡ҆сїѧ́нный. Ра́дꙋйсѧ, ѿ самаго̀ и҆скꙋпи́телѧ ро́да чл҃вѣ́ча на про́поведь єѵⷢ҇лїѧ посла́нный: ра́дꙋйсѧ, вои́стинꙋ лове́цъ чл҃вѣ́ковъ ꙗ҆ви́выйсѧ, ты́ бо, ꙗ҆́коже и҆ пре́жде, бл҃года́тїю влече́ши дꙋ́ши ѡ҆мраче́нныѧ въ чꙋ́дный свѣ́тъ хрⷭ҇та̀ бг҃а. Ра́дꙋйсѧ, и҆сто́чниче животво́рный, ѿ и҆сто́чника жи́зни вѣ́чныѧ и҆стекі́й и҆ ѿ бога́тства даро́въ дх҃а ст҃а́го жа́ждꙋщїѧ дꙋ́ши напоѧ́ѧй: ра́дꙋйтесѧ, пе́тре и҆ па́вле, ꙗ҆́коже сераѳі́ми шестокрыла́тїи, ѹ҆ прⷭ҇то́ла цр҃ѧ̀ сла́вы парѧ́щїи и҆ ко свѣ́тꙋ та́инъ бж҃їихъ приница́ющїи.

<red>Р</red>а́дꙋйтесѧ, ст҃їи первоверхо́внїи а҆пⷭ҇ли пе́тре и҆ па́вле.
