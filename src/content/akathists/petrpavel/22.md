---
title: "і҆́косъ а҃і"
navigation:
  key: akathists-petrpavel-22
  title: "і҆́косъ а҃і"
  parent: akathists-petrpavel
  order: 22
type: "akathist"
---

## і҆́косъ а҃і:

<red>С</red>вѣ́томъ ра́дости неизрече́нныѧ и҆ бжⷭ҇твенныѧ любвѐ ѡ҆сїѧ́нъ бы́лъ є҆сѝ, пе́тре, є҆гда̀ гдⷭ҇ь по воскрⷭ҇нїи пе́рвее про́чихъ а҆пⷭ҇лъ ꙗ҆ви́сѧ тебѐ, скорбе́вшемꙋ по си́хъ же па́ки ꙗ҆́вльсѧ, влⷣка жи́зни вопросѝ тѧ̀ трикра́ты: сі́моне і҆о́нинъ, лю́биши ли мѧ̀; Ты́ же, ѻ҆гне́мъ бжⷭ҇твенныѧ любвѐ ѡ҆палѧ́емъ, ѿвеща́лъ є҆сѝ те́пле: гдⷭ҇и, ты̀ вѣ́си, ꙗ҆́ко люблю̀ тѧ̀. Того̀ ра́ди и҆ мы̀, ѡ҆бнища́вшїи дꙋ́хомъ, помѧнꙋ́вше преизоби́льныѧ то́ки сле́зъ и҆ любвѐ твоеѧ̀, и҆́хже ра́ди воззва̀ тѧ̀ гдⷭ҇ь на пре́жнюю сте́пень а҆пⷭ҇льства, бл҃гогове́йно взыва́емъ тѝ сицева́ѧ:

<red>Р</red>а́дꙋйсѧ, ѹ҆чи́телю покаѧ́нїѧ, слеза́ми го́рькими высотꙋ̀ смире́нїѧ стѧжа́вый и҆ воскрⷭ҇шимъ ѿ гро́ба къ ра́дости неизгл҃го́ланней на вѣ́ки приобще́нный: ра́дꙋйсѧ, премꙋ́дрости глꙋбино̀, смиренномꙋ́дрїѧ высотѐ, пла́меню любвѐ, ѻ҆́бразъ житїѧ̀ всѣ́мъ вѣ́рнымъ себѐ ꙗ҆ви́вый. Ра́дꙋйсѧ, дрꙋ́же гдⷭ҇а і҆и҃са, и҆́го бл҃гове́стїѧ ре́вностно понесы́й, на̑дъ насле́дїемъ бж҃їимъ госпо́дствовати не восхоте́вый, но послꙋша́нїю власте́мъ наꙋчи́вый: ра́дꙋйсѧ, а҆пⷭ҇ле хрⷭ҇то́въ, мꙋ́дрость ѕмїи́нꙋ и҆ чистотꙋ голꙋби́нꙋ въ себѐ сочета́вый и҆ ѻ҆́бразомъ сме́рти твоеѧ̀ на крⷭ҇тѐ кра́йнее смиренномꙋ́дрїе показа́вый. Ра́дꙋйсѧ, рабѐ гдⷭ҇а вѣ́рный, ѹ҆мно́живый да́нный тебѐ тала́нтъ и҆ въ ра́дость гдⷭ҇а вше́дый: ра́дꙋйтесѧ, пе́тре и҆ па́вле, сердца̀ не те́снаѧ, ве́сь мі́ръ любо́вїю вмести́вшїѧ и҆ концы̀ вселе́нныѧ просвѣти́вшїѧ.

<red>Р</red>а́дꙋйтесѧ, ст҃їи первоверхо́внїи а҆пⷭ҇ли пе́тре и҆ па́вле.
