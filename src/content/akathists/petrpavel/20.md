---
title: "і҆́косъ і҃"
navigation:
  key: akathists-petrpavel-20
  title: "і҆́косъ і҃"
  parent: akathists-petrpavel
  order: 20
type: "akathist"
---

## і҆́косъ і҃:

<red>С</red>тена̀ и҆ ѻ҆рꙋ́жїе непобѣди́мое бы́лъ є҆сѝ, па́вле, проти́вꙋ миродержи́телей тмы̀ вѣ́ка сего̀, ꙗ҆́ко и҆ ца́рство и҆́хъ въ кори́нфе, є҆фе́се и҆ и҆не́хъ граде́хъ вселе́нныѧ сокрꙋшил є҆сѝ, тмꙋ̀ многобо́жїѧ разгонѧ́ѧ и҆ ра́зꙋмъ и҆́стины ѹ҆твержда́ѧ. ты́ бо нело́жно показа́лсѧ є҆сѝ бж҃їй слꙋга̀ въ терпе́нїи мно́зе, въ ско́рбехъ, въ беда́хъ, въ тесно́тахъ, въ ра́нахъ, темни́цахъ, въ нестрое́нїихъ, трꙋде́хъ, во бде́нїихъ, въ поще́нїихъ, ꙗ҆́ко ѹ҆́мъ на́шъ недоꙋме́етъ и҆зрещѝ бога́тство доброты̀ твоеѧ, денноно́щныѧ по́двиги со слеза́ми мно́гими. Того̀ ра́ди, зрѧ́ще мо́ре любвѐ твоеѧ̀, дерза́юще мо́лимъ: ѹ҆слы̀ши на́съ, ѹ҆бо́гихъ, грѣ́шными ѹ҆сты̀ гл҃го́лющихъ сицева́ѧ:

<red>Р</red>а́дꙋйсѧ, ѹ҆ме́рый грѣхꙋ бл҃гове́стниче непобѣди́мый, ꙗ҆́ко въ себѐ пе́рвое ве́тхаго человѣ́ка побѣди́въ, хрⷭ҇тꙋ̀ сораспѧ́лсѧ є҆сѝ: ра́дꙋйсѧ, ѹ҆чѝтелю многопло́дный и҆ волко́въ хи́щныхъ ѻ҆бличи́телю, ꙗ҆́ко тобо́ю ѻ҆́бразъ вѣ́рнымъ показа́лъ є҆сѝ, при́сно бо́дрствꙋѧ и наꙋча́ѧ всѧ̑ сꙋгꙋ́бо: сло́вомъ и҆ житїе́мъ по сло́вꙋ. Ра́дꙋйсѧ, всѣ́хъ ѡ҆богати́телю, ꙗ҆́ко, пре́жде са́мъ ѡ҆бнища́въ и҆ ничто́же и҆мы́й, всѧ̑ содержа́лъ є҆сѝ: ра́дꙋйсѧ, ѡ҆ хрⷭ҇тїа́нехъ пла́менный ревни́телю, ѻ҆брꙋчи́вый ѧ҆̀ хрⷭ҇тꙋ̀, ꙗ҆́ко де́вꙋ чⷭ҇тꙋ, непоро́чнꙋю невѣ́стꙋ. Ра́дꙋйсѧ, ѹ҆тро́бе многоболѣ́зненнаѧ бы́вый ѡ҆ ча́дехъ твои́хъ въ мꙋ́кахъ рожде́нїѧ, до́ндеже вообрази́тсѧ въ ни́хъ хрⷭ҇то́съ: ра́дꙋйтесѧ, па́вле и҆ пе́тре, въ дс҃е є҆ди́нице согла́снаѧ во є҆ди́номъ гра́де ве́рность хрⷭ҇тꙋ̀ кро́вїю запечатле́вшимъ.

<red>Р</red>а́дꙋйтесѧ, ст҃їи первоверхо́внїи а҆пⷭ҇ли пе́тре и҆ па́вле.
