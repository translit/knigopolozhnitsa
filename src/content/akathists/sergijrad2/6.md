---
title: "І҆́косъ г҃"
navigation:
  key: akathists-sergijrad2-6
  title: "І҆́косъ г҃"
  parent: akathists-sergijrad2
  order: 6
type: "akathist"
---

## І҆́косъ г҃:

<red>И҆</red>мы́й помышле́нїе таково́е въ себѣ̀, прпⷣбне се́ргїе, по сме́рти роди́телей свои́хъ, ꙗ҆́кѡ всѧ́кѡ ѹ҆мре́ти и҆́мать, бл҃гора́зꙋмнѡ разсꙋди́въ кра́ткость сеѧ̀ жи́зни, разда́лъ є҆сѝ всѧ̑ ѡ҆ста̑вльшаѧ и҆мѣ̑нїѧ ни́щымъ, ничто́же на пропита́нїе себѣ̀ ѡ҆ставлѧ́ѧ, ны́нѣ ѹ҆́бѡ въ присносꙋ́щныхъ богатствѣхъ безсме́ртныѧ насыща́ѧсѧ сла́вы, слы́шиши ѿ на́съ такѡва́ѧ:

<red>Р</red>а́дꙋйсѧ, любвѐ ра́ди зижди́телѧ своегѡ̀ зємна́ѧ къ землѝ возврати́вый: ра́дꙋйсѧ, прїѡбрѣ́тенїѧ ра́ди хрⷭ҇то́ва, ѹ҆мє́ты всѧ̑ бы́ти вмѣни́вый. Ра́дꙋйсѧ, ѿвѣ́ргїй бога́тство, ꙗ҆́кѡ те́рнїе подавлѧ́ющее сѣ́мена дꙋхѡ́вна: ра́дꙋйсѧ, возненави́дѣвый то̀, ꙗ҆́кѡ вещество̀ пла́мене грѣхо́вна. Ра́дꙋйсѧ, бл҃же́нство нищеты̀ дꙋхо́вныѧ сподо́бльшїйсѧ прїѧ́ти: ра́дꙋйсѧ, восхотѣ́вый нище́тнѣ вни́ти въ нбⷭ҇ное црⷭ҇твїе ѹ҆́зкими враты̀, и҆ въ простра́нствѣ ста́ти. Ра́дꙋйсѧ, и҆́го хрⷭ҇то́во благо́е и҆ бре́мѧ ле́гкое понесы́й и҆змла́да: ра́дꙋйсѧ, не ѡ҆брати́вый сѧ̀ вспѧ́ть въ ше́ствїи до го́рнѧгѡ гра́да. Ра́дꙋйсѧ, пре́жде кончи́ны твоеѧ̀ во ѹ҆мерщвле́нїе страсте́й ѡ҆блече́нный: ра́дꙋйсѧ, во ѹ҆мерщвле́нномъ тѣлесѝ нетлѣ́нїѧ ри́зою ѹ҆краше́нный. Ра́дꙋйсѧ, бога́тства неги́блющагѡ въ животѣ̀ вѣ́чнѣмъ ѡ҆блада́телю: ра́дꙋйсѧ, непостижи́мыѧ сла́вы ст҃ы́хъ созерца́телю.

<red>Р</red>а́дꙋйсѧ, прпⷣбне чꙋдотво́рче се́ргїе, ѻ҆́ч҃е на́шъ.
