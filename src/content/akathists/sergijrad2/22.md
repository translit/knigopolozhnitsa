---
title: "І҆́косъ а҃і"
navigation:
  key: akathists-sergijrad2-22
  title: "І҆́косъ а҃і"
  parent: akathists-sergijrad2
  order: 22
type: "akathist"
---

## І҆́косъ а҃і:

<red>С</red>вѣтоза́рнымъ свѣ́томъ блиста́етъ ѡ҆би́тель твоѧ̀, всесвѣ́тлый чꙋдотво́рче, и҆зне́сши ѿ земна́гѡ покрове́нїѧ сїѧ́ющыѧ чꙋдеса́ми нетлѣ̑нныѧ мо́щи твоѧ̑, и҆ поста́вльши и҆̀хъ ꙗ҆́кѡ свѣти́льникъ на мѣ́сте досто́йнѣ, да и҆спо́лнитсѧ рече́нїе гдⷭ҇не: не вжига́ютъ свѣти́лника, и҆ под̾ спꙋ́домъ не полага́ютъ, но на свѣ́щникъ поставлѧ́ютъ, да входѧ́щїи ви́дѧтъ. Тѣ́мже всѝ въ хра́мѣ твое́мъ, и҆ вездѣ̀ тобо́ю просвѣща́еми, дерза́емъ глаго́лати тебѣ̀:

<red>Р</red>а́дꙋйсѧ, свѣ́щниче трича́стный, тремѝ свѣтлѣ́йшими бг҃осло́вскими добродѣ́тельми свѣтѧ́щїй: ра́дꙋйсѧ, свѣти́лниче дво́йственный, любо́вїю ко бг҃ꙋ и҆ бли́жнемꙋ горѧ́щїй. Ра́дꙋйсѧ, є҆го́же сꙋгꙋбоесте́ственный а҆рхїере́й, проше́дый нб҃са̀, въ слꙋже́нїе своѐ нбⷭ҇ное поста́ви: ра́дꙋйсѧ, є҆го́же стоѧ́й посредѣ̀ седмѝ свѣти̑лникъ, ꙗ҆́кѡ є҆ди́наго ѿ тѣ́хъ себѐ предста́ви. Ра́дꙋйсѧ, свѣти́лниче, дара́ми дх҃а ст҃а́гѡ седмоѡсщ҃е́ный, ꙗ҆́кѡ ви́дѣнный заха́рїею прⷪ҇ро́комъ: ра́дꙋйсѧ, во свѣте́нїе чꙋде́сное поста́вленный въ рѡссі́и на мѣ́стѣ высо́комъ. Ра́дꙋйсѧ, свѣти́лниче превознесе́ннѣйшїй, па́че свѣ́та ѡ҆свѣща́ющїй пла́вающихъ въ мо́ри: ра́дꙋйсѧ, свѣте́нїемъ твои́мъ наставлѧ́ѧй препла́вати ѿ мі́ра къ нб҃сѝ вско́рѣ. Ра́дꙋйсѧ, свѣти́лниче мы́сленный, свѣтѧ́щїй ст҃ы́нею, па́че поста́вленнагѡ соломѡ́номъ, во ст҃ы́хъ ст҃а́ѧ: ра́дꙋйсѧ, блиста́нїемъ чꙋде́съ твои́хъ во всѧ̑ концы̀ землѝ сїѧ́ѧ. Ра́дꙋйсѧ, ѹ҆ме́рый мі́рꙋ, жи́въ же бг҃ови, ме́ртвомꙋ ѻ҆́трокꙋ дарова́вый жи́ти: ра́дꙋйсѧ, живы́й во вѣ́ки со хрⷭ҇то́мъ, съ ни́мже и҆ на́мъ молѝ бы́ти.

<red>Р</red>а́дꙋйсѧ, прпⷣбне чꙋдотво́рче се́ргїе, ѻ҆́ч҃е на́шъ.
