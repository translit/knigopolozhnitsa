---
title: "І҆́косъ ѕ҃"
navigation:
  key: akathists-sergijrad2-12
  title: "І҆́косъ ѕ҃"
  parent: akathists-sergijrad2
  order: 12
type: "akathist"
---

## І҆́косъ ѕ҃:

<red>В</red>озсїѧ̀ па́че со́лнца воздержа́нїе твоѐ, прпⷣбный: є҆гда̀ не пекі́йсѧ ѡ҆ брашнѣ, є҆́же не поста́витъ на́съ пред̾ бг҃омъ, скꙋ́дости ра́ди въ монастырѣ̀ твое́мъ, без̾ пи́щи трѝ днѝ пребы́вшꙋ бра́тїю и҆ во мра́цѣ ско́рби сꙋ́щꙋю, ѡ҆зари́лъ є҆сѝ лꙋча́ми бл҃года́рственнагѡ терпѣ́нїѧ, и҆́стиннагѡ воздержа́нїѧ и҆ несомне́ннагѡ ѹ҆пова́нїѧ на бг҃а: ѿ него́же а҆́бїе ѡ҆би́льство всѣ́хъ бла̑гъ твои́ми мл҃твами полꙋчи́вше, воспѣ́ша тебѣ̀ си́це:

<red>Р</red>а́дꙋйсѧ, прпⷣбнѣйшїй а҆́лчꙋщихъ пита́телю: ра́дꙋйсѧ, и҆ дх҃о́внагѡ насыще́нїѧ тре́бꙋющымъ пода́телю. Ра́дꙋйсѧ, а҆лка́вый и҆ жа́ждавый пра́вды, насыща́ѧйсѧ же ны́нѣ: ра́дꙋйсѧ, посажде́нный на трапе́зѣ нбⷭ҇нѣй въ по́стническомъ чи́нѣ. Ра́дꙋйсѧ, ѿложи́вый ѡ҆ тлѣ́нной пи́щи попече́нїе безмѣ́стнѡ: ра́дꙋйсѧ, и҆спо́лнивый ѡ҆би́тель свою̀ бра́шны принесе́нными безвѣ́стнѡ. Ра́дꙋйсѧ, бл҃гостїю бж҃їею, а҆ не то́кмѡ бра́шны, сердца̀ на̑ша ѹ҆твержда́ѧй: ра́дꙋйсѧ, глаго́ломъ, и҆сходѧ́щимъ и҆з̾ ѹ҆́стъ бж҃їихъ па́че, не́же хлѣ́бомъ, насыща́ѧй. Ра́дꙋйсѧ, бра́шно дѣ́лавый пребыва́ющее въ живо́тъ вѣ́чный, а҆ не бра́шно тѣле́снѡ: ра́дꙋйсѧ, въ крѣ́пости ꙗ҆́ди тоѧ̀ ше́ствовавый да́же до горы̀ нбⷭ҇ныѧ. Ра́дꙋйсѧ, побѣжда́ѧй врагѝ на́шѧ мл҃твами твои́ми, ꙗ҆́кѡ хлѣ́бомъ ви́дѣннымъ ѹ҆ гедеѡ́на: ра́дꙋйсѧ, вкꙋша́ѧй хлѣ́ба а҆́гг҃льскагѡ во дворѣ́хъ вы́шнѧгѡ сїѡ́на.

<red>Р</red>а́дꙋйсѧ, прпⷣбне чꙋдотво́рче се́ргїе, ѻ҆́ч҃е на́шъ.
