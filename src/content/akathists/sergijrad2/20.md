---
title: "І҆́косъ і҃"
navigation:
  key: akathists-sergijrad2-20
  title: "І҆́косъ і҃"
  parent: akathists-sergijrad2
  order: 20
type: "akathist"
---

## І҆́косъ і҃:

<red>С</red>тѣна̀ вели́ка и҆ высо́ка, и҆мꙋ́щаѧ ѡ҆снова́нїй двана́десѧть неподви́жимыхъ дѡгма́тъ правосла́вныѧ на́шеѧ вѣ́ры, ты̀ є҆сѝ, адамантодꙋ́шне се́ргїе, ѡ҆стѣнѧ́ѧ велелѣ́потне пречестнꙋ́ю свою̀ ѡ҆би́тель, а҆́ки гра́дъ вели́кїй ст҃ы́й і҆ерⷭ҇ли́мъ, низшедый рѡ́ссѡмъ съ нб҃сѐ, ѿ бг҃а и҆мꙋ́щь сла́вꙋ бж҃їю въ чꙋдесѣ́хъ твои́хъ, и҆ ѹ҆краше́нїе всѧ́кимъ драги́мъ ка́менїемъ многоцѣ́нныхъ твои́хъ мл҃твъ, и҆́миже ѡ҆стѣнѧ́еши всѣ́хъ зовꙋ́щихъ тѝ си́це:

<red>Р</red>а́дꙋйсѧ, прпⷣбне, ꙗ҆́кѡ і҆а́спїсъ пресвѣтлѣ́йшїй, во всѣ́й подсо́лнечной сїѧ́ѧй чꙋде́снѡ: ра́дꙋйсѧ, ꙗ҆́кѡ сапфі́ръ невоѡбра́зный, блиста́ѧй на́мъ житїѐ поднебесно. Ра́дꙋйсѧ, ꙗ҆́кѡ халкидѡ́нъ ѹ҆глеви́дный, ѻ҆гне́мъ любвѐ бж҃їѧ разжже́нный: ра́дꙋйсѧ, ꙗ҆́кѡ смара́гдъ зеленѣ́ющїй, присновесе́ннимъ вѣнце́мъ ѹ҆вѧзе́нный. Ра́дꙋйсѧ, ꙗ҆́кѡ сардо́нѷѯъ, но́гтѧ нечꙋ́вственнагѡ цвѣ́тъ и҆мы́й, ѹ҆мерщвле́нїе страсте́й подава́ѧй: ра́дꙋйсѧ, ꙗ҆́кѡ са́рдїй, ꙗ҆́звы ѿ желѣ́за цѣлѧ́щїй ѹ҆ѧзвле́нныхъ на бра́ни, вѣ́рныхъ чꙋдотво́рнѣ и҆сцѣлѧ́ѧй. Ра́дꙋйсѧ, ꙗ҆́кѡ хрѷсо́лїфъ златосвѣтѧ́щїй, многоцѣ́нными добродѣ́тельми блиста́ѧй: ра́дꙋйсѧ, ꙗ҆́кѡ вирѵ́ллъ, носѧ́й морскі́й ви́дъ, пла́вающихъ въ мо́ри безбѣ́днѡ ѹ҆правлѧ́ѧй. Ра́дꙋйсѧ, ꙗ҆́кѡ топа́зїй цѣльбоно́сный, и҆сцѣлѧ́ѧй слѣпотꙋ̀ дꙋше́внꙋю и҆ тѣле́снꙋю: ра́дꙋйсѧ, ꙗ҆́кѡ хрѷсо́прасъ надзлатоѧ́снѣйшїй, полꙋчи́вый добро́тꙋ нб҃снꙋ. Ра́дꙋйсѧ, ꙗ҆́кѡ ꙗ҆кі́нѳъ воздꙋхови́дный, на воздꙋ́сѣ восхище́нъ бы́ти гото́въ во срѣ́тенїе гдⷭ҇не: ра́дꙋйсѧ, ꙗ҆́кѡ а҆меѳѵ́стъ ѻ҆гнесвѣ́тлый, пожига́ѧй бѣсѡ́въ мно́жество преисподне.

<red>Р</red>а́дꙋйсѧ, прпⷣбне чꙋдотво́рче се́ргїе, ѻ҆́ч҃е на́шъ.
