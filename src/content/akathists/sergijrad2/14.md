---
title: "І҆́косъ з҃"
navigation:
  key: akathists-sergijrad2-14
  title: "І҆́косъ з҃"
  parent: akathists-sergijrad2
  order: 14
type: "akathist"
---

## І҆́косъ з҃:

<red>Н</red>о́вое не́бо ѿ высоты̀ житїѧ̀ твоегѡ̀ разꙋмѣва́емъ тѧ̀, ѻ҆́ч҃е, дѣѧ́нїемъ и҆ видѣ́нїемъ, а҆́ки двѣма̀ завѣ́сома ѹ҆твержде́на, неисче́тными же чꙋдесы̀ ꙗ҆́кѡ ѕвѣзда́ми блиста́юща. тебѣ̀ кра́снаѧ ꙗ҆́кѡ лꙋна̀ бцⷣа, со ст҃ы́ми а҆пⷭ҇лы петро́мъ и҆ і҆ѡа́нномъ, а҆́ки со заре́ю вече́рнею и҆ денни́цею ѹ҆́треннею, посѣща́ше. Чре́з̾ зна́мєнїѧ ѹ҆́бѡ добродѣ́телей твои́хъ, пра́вды сл҃нце мы́сленное хрⷭ҇то́съ гдⷭ҇ь, тече́нїе своѐ творѧ̀, просвѣща́етъ всѣ́хъ зовꙋ́щихъ тѝ си́це:

<red>Р</red>а́дꙋйсѧ, во ю҆́ности посвѧти́вый въ же́ртвꙋ прїѧ́тнꙋ бг҃ови, ꙗ҆́кѡ ю҆нца̀, себѐ са́маго: ра́дꙋйсѧ, сохрани́вый невре́днѡ цѣломꙋ́дрїе дѣ́вства драга́гѡ. Ра́дꙋйсѧ, прехожде́нїемъ свои́мъ въ пꙋсты́нѧхъ мнѡ́гїѧ ѡ҆би́тєли насади́вый: ра́дꙋйсѧ, чꙋдотво́рныхъ во́дъ, ѿ бг҃а ѹ҆моле́нїемъ, че́рплющихъ всѣ́хъ наслади́вый. Ра́дꙋйсѧ, возмогі́й рыка́ющаго дїа́вола, ꙗ҆́кѡ льва̀ мꙋ́жественнѡ побѣди́ти: ра́дꙋйсѧ, съ се́ю побѣ́дою ѹ҆досто́ивыйсѧ во врата̀ сла́вы торже́ственнѡ вни́ти. Ра́дꙋйсѧ, навы́кнꙋвый кро́тости ѿ а҆́гнца, взе́млющагѡ всѧ̑ ѕла̑ѧ: ра́дꙋйсѧ, ꙗ҆́кѡ за соблюде́нїе пра́вды полꙋчи́лъ є҆сѝ вѣ̑чнаѧ блага̑ѧ. Ра́дꙋйсѧ, щито́мъ вѣ́ры ѹ҆гаси́вый всѧ̑ разжжє́ннаѧ лꙋка́вагѡ стрѣ́лы: ра́дꙋйсѧ, сокрꙋши́вый се́дмь гла́въ ѕло́бы а҆́дскагѡ ѕмі́ѧ, се́дмь грѣхѡ́въ сме́ртныхъ проти́вными бл҃ги́ми дѣ́лы. Ра́дꙋйсѧ, совокꙋпле́нꙋ и҆мѣ́ѧй любо́вь къ бг҃ꙋ и҆ бли̑жнимъ: ра́дꙋйсѧ, и҆сточа́ѧй ѿ ра́ки своеѧ̀ цѣльбы̑ въ по́льзꙋ на́мъ ни̑жнимъ.

<red>Р</red>а́дꙋйсѧ, прпⷣбне чꙋдотво́рче се́ргїе, ѻ҆́ч҃е на́шъ.
