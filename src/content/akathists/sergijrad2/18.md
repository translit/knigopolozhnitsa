---
title: "І҆́косъ ѳ҃"
navigation:
  key: akathists-sergijrad2-18
  title: "І҆́косъ ѳ҃"
  parent: akathists-sergijrad2
  order: 18
type: "akathist"
---

## І҆́косъ ѳ҃:

<red>В</red>ѣті̑ѧ сꙋемꙋ́дрєнныѧ ѿстꙋ́пническїѧ ѡ҆бличи́лъ є҆сѝ, предста́въ во снѣ̀ пресвѵ́терꙋ сѷмеѡ́нꙋ, не низпа́дшемꙋ въ ѕлоче́стїе тщесо́вѣстное и҆ по преставле́нїи твое́мъ ѿве́рженное ѿ тебѣ̀: тѣ́мже всѝ и҆́стиннаѧ восто́чныѧ ст҃ы́ѧ цр҃кве ча́д̑а и҆мꙋ́ще тѧ̀ столпа̀ цр҃ко́внагѡ въ вѣ́рѣ непоколеби́ма, ѹ҆бл҃жа́ютъ си́це:

<red>Р</red>а́дꙋйсѧ, злосла́вное ѿстꙋ́пническое любомꙋ́дрїе ѹ҆кори́вый: ра́дꙋйсѧ, правовѣ́рныхъ бл҃гоче́стїе ѹ҆ѧсни́вый. Ра́дꙋйсѧ, и҆́стинныѧ премꙋ́дрости содержа́вый до́гматы: ра́дꙋйсѧ, наꙋчи́вый не пре́нїемъ, но вѣ́рою возмога́ти. Ра́дꙋйсѧ, ѡ҆бличи́вый ѿстꙋпле́нїе вѣ́ры, ꙗ҆́кѡ всѣ̑мъ ѕлы̑мъ вино́внѡ: ра́дꙋйсѧ, правовѣ́рныхъ въ преда́нїи ст҃ы́хъ ѻ҆ц҃ъ ѹ҆тверди́вый бг҃ословнѡ. Ра́дꙋйсѧ, не бл҃говоли́вый въ ѕловѣ́рныхъ многоглаго́ланїю вре́дномꙋ: ра́дꙋйсѧ, ѹ҆праздни́вый тѣ́хъ великомꙋ́дрствїе ѡ҆ бл҃горѣ́чїи тще́тномъ. Ра́дꙋйсѧ, не внѣ́шними словесы̀, но бж҃їимъ свидѣ́тельствомъ воѡрꙋже́нный: ра́дꙋйсѧ, на ка́мени краеꙋго́льномъ хрⷭ҇тѣ, неподви́жимою вѣ́рою ѹ҆твержде́нный. Ра́дꙋйсѧ, бл҃гоче́стнѡ тече́нїе сконча́вый, и҆ вѣ́рꙋ соблюды́й нескве́рнꙋ: ра́дꙋйсѧ, въ вѣнцѣ̀ пра́вды предста́вый свѣ́тꙋ невече́рню.

<red>Р</red>а́дꙋйсѧ, прпⷣбне чꙋдотво́рче се́ргїе, ѻ҆́ч҃е на́шъ.
