---
title: "Конда́къ в҃і"
navigation:
  key: akathists-sergijrad2-23
  title: "Конда́къ в҃і"
  parent: akathists-sergijrad2
  order: 23
type: "akathist"
---

## Конда́къ в҃і:

<red>Б</red>лгⷣть бж҃їю и҆сповѣ́давъ дре́вле маккавє́й, є҆гда̀ грѧдꙋ́щꙋ є҆мꙋ̀ съ во́инствомъ на сꙋпоста́ты, ꙗ҆ви́сѧ предводѧ́й и҆́хъ ко́нникъ въ ѻ҆де́ждѣ бѣ́лѣ, ѹ҆крѣплѧ́ѧ тѣ́хъ и҆ мꙋ́жественны творѧ̀. Ра́вное возсыла́етъ бл҃года́рствїе пресла́внаѧ ѡ҆би́тель чꙋдотво́рца се́ргїа, ѿ ѡ҆блежа́щихъ ю҆̀ врагѡ́въ и҆зба́вленнаѧ, ꙗ҆вле́нїемъ прпⷣбнагѡ ста́рца ѣ҆́здѧща, и҆ и҆мꙋ́ща въ рꙋцѣ̀ свое́й ме́чь ѡ҆бнаже́нъ: є҆го́же по́мощїю хра́брственнѡ и҆зше́дше сꙋ́щїи во ѡ҆бстоѧ́нїи, побѣди́ша сопроти̑вныѧ, ѹ҆бл҃жа́юще спобо́рствꙋющаго и҆мъ чꙋдотво́рца, и҆ вопїю́ще бг҃ꙋ: <red>А҆</red>ллилꙋ́їа.
