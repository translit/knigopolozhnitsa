---
title: "І҆́косъ а҃"
navigation:
  key: akathists-sergijrad2-2
  title: "І҆́косъ а҃"
  parent: akathists-sergijrad2
  order: 2
type: "akathist"
---

## І҆́косъ а҃:

<red>А҆́</red>гг҃лѡвъ творе́цъ въ трⷪ҇цѣ бг҃ъ, сла́вимый ѿ тро́йственныхъ сщ҃еннонача́лїй а҆́гг҃льскихъ трист҃ы́ми гла́сы, и҆збра̀ тѧ̀, прпⷣбне се́ргїе, во равноа́гг҃льное сщ҃еннослꙋже́нїе себѣ̀ є҆щѐ ѿ ѹ҆тро́бы ма́терни, въ не́йже трикра́ты во вре́мѧ ст҃ы́ѧ лїтꙋргі́и пачеесте́ственнѡ возгласи́лъ є҆сѝ. Тѣ́мъ ꙗ҆́кѡ подобноа́гг҃льномꙋ слꙋжи́телю ст҃ы́ѧ трⷪ҇цы, въ ра́дости неизрече́нной со а҆́гг҃лы водворѧ́ющемꙋсѧ, ра́дѡстнаѧ приглаша́емъ тебѣ̀ си́це:

<red>Р</red>а́дꙋйсѧ, ѿ чрева̀ ма́тернѧ ѡ҆сщ҃е́нный: ра́дꙋйсѧ, въ рожде́нїи твое́мъ варѳоломе́й, си́рѣчь сы́нъ ра́дости нарече́нный. Ра́дꙋйсѧ, безпло́тныхъ сщ҃еннонача́льствїю а҆́гг҃льскимъ во пло́ти житїе́мъ твои́мъ подража́вый: ра́дꙋйсѧ, ѻ҆́гненнꙋю въ се́рдцѣ твое́мъ къ бг҃ꙋ любо́вь серафі́мски стѧжа́вый. Ра́дꙋйсѧ, херꙋві́мски просвѣще́нный зна́нїемъ ѡ҆ бз҃ѣ: ра́дꙋйсѧ, прⷭ҇то́лꙋ є҆гѡ̀ предста́вый въ дерзнове́нїи мно́зѣ. Ра́дꙋйсѧ, госпо́дствїю дꙋ́ха пло́ть свою̀ покори́вый: ра́дꙋйсѧ, си́лꙋ дарова́нїѧ въ чꙋдесѣ́хъ ꙗ҆ви́вый. Ра́дꙋйсѧ, и҆мѣ́ѧй вла́сть проти́вныѧ вла́сти тмы̀ побѣжда́ти: ра́дꙋйсѧ, нача́льствꙋющихъ наста́вивый бг҃оꙋго́днѡ ѹ҆правлѧ́ти. Ра́дꙋйсѧ, а҆рха́гг҃льски бж҃їѧ дѣла̀ возвѣща́ѧй: ра́дꙋйсѧ, всѣ́хъ прибѣга́ющихъ къ тебѣ̀ ѿ бѣ́дъ а҆́гг҃ельски сохранѧ́ѧй.

<red>Р</red>а́дꙋйсѧ, прпⷣбне чꙋдотво́рче се́ргїе, ѻ҆́ч҃е на́шъ.
