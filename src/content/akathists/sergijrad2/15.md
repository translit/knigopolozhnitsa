---
title: "Конда́къ и҃"
navigation:
  key: akathists-sergijrad2-15
  title: "Конда́къ и҃"
  parent: akathists-sergijrad2
  order: 15
type: "akathist"
---

## Конда́къ и҃:

<red>С</red>тра́нное и҆ ѹ҆жа́сное видѣ́нїе ви́дѣ мѡѷсе́й бг҃ови́дец, ꙗ҆́кѡ кꙋпина̀ горѧ́щи, и҆ не сгара́ше: ѹ҆жа́снагѡ сподо́бисѧ видѣ́нїѧ и҆ ѹ҆чени́къ тво́й сі́мѡнъ, є҆гда̀ слꙋжа́щꙋ тѝ бжⷭ҇твеннꙋю лїтꙋргі́ю, ви́дѣ невеще́ственный ѻ҆́гнь, ѡ҆сѣнѧ́ющь ѻ҆лта́рь и҆ ѡ҆крꙋжа́ющь сщ҃е́ннꙋю трапе́зꙋ: тебѣ̀ же, прпⷣбне се́ргїе, ѿ главы̀ до ногꙋ̀ во ѻ҆гнѝ стоѧ́щꙋ, и҆ тѣ́мъ соше́дшимъ, а҆́ки плащани́ца, во ст҃ꙋ́ю ча́шꙋ, нбⷭ҇нымъ прича́щшагосѧ ѻ҆гне́мъ, бг҃ъ бо на́шъ ѻ҆́гнь є҆́сть поѧда́ѧй: ѻ҆ба́че тѧ̀ нѐ ѡ҆палѝ, но па́че просвѣтѝ, во є҆́же пѣ́ти: <red>А҆</red>ллилꙋ́їа.
