---
title: "І҆́косъ є҃"
navigation:
  key: akathists-sergijrad2-10
  title: "І҆́косъ є҃"
  parent: akathists-sergijrad2
  order: 10
type: "akathist"
---

## І҆́косъ є҃:

<red>В</red>и́дѣвше рѡссі́йстїи сы́нове пречꙋ́дное по бз҃ѣ житїѐ твоѐ, се́ргїе прпⷣбне, ꙗ҆́кѡ и҆ а҆́ще послѣдѝ лѣ́ты въ новопросвѣще́нной странѣ̀ рѡссі́йстѣй возра́слъ є҆сѝ, но дре́внихъ прпⷣбныхъ ѻ҆ц҃ъ че́сти сподо́билсѧ є҆сѝ, дарѡва́нїѧ чꙋде́съ досто́йнѡ прїе́мъ ѿ бг҃а, тогѡ̀ ра́ди наꙋчи́шасѧ пѣ́ти тебѣ̀:

<red>Р</red>а́дꙋйсѧ, а҆нтѡ́нїю вели́комꙋ равнострадальне въ терпѣ́нїи бѣсо́вскихъ возста́нїй: ра́дꙋйсѧ, ѳеодо́сїю ѻ҆бщежи́тельства нача́льникꙋ подобонра́вне, въ хране́нїи ѻ҆бщежи́тельныхъ преда́нїй. Ра́дꙋйсѧ, са́ввѣ ѡ҆свѧще́нномꙋ во мно́жественномъ числѣ̀ ѹ҆ченикѡ́въ счи́сленный: ра́дꙋйсѧ, а҆рсе́нїю мꙋ́жества и҆́мѧ носѧ́щемꙋ, въ дꙋхо́вномъ мꙋ́жествѣ сравне́нный. Ра́дꙋйсѧ, со і҆ѡа́нномъ лѣ́ствичникомъ восхожде́нїе въ се́рдцѣ свое́мъ къ нб҃сѝ положи́вый: ра́дꙋйсѧ, съ мака́рїемъ бл҃же́нство въ нетлѣ́нномъ твое́мъ тѣлесѝ полꙋчи́вый. Ра́дꙋйсѧ, ѻ҆нꙋ́фрїю вели́комꙋ подража́вый житїе́мъ въ пꙋсты́ни: ра́дꙋйсѧ, паѵ́сїю вели́комꙋ послѣ́довавый во всѧ́кой ст҃ы́ни. Ра́дꙋйсѧ, сѷмеѡ́на сто́лпника приме́ромъ высо́кїй сто́лпъ добродѣ́телей созда́вый: ра́дꙋйсѧ, па́ѵла препро́стагѡ се́рдца неѕло́бїе во всѣ́мъ житїѝ свое́мъ показа́вый. Ра́дꙋйсѧ, а҆ѳана́сїю безсме́ртїѧ ѹ҆ча́стниче, не и҆́менемъ, но дѣла́ми: ра́дꙋйсѧ, съ є҆ѵѳѵ́мїемъ благодꙋ́шнымъ въ безконе́чныѧ весе́лїѧ возше́дый є҆го́же стопа́ми.

<red>Р</red>а́дꙋйсѧ, прпⷣбне чꙋдотво́рче се́ргїе, ѻ҆́ч҃е на́шъ.
