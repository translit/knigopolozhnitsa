---
title: "І҆́косъ д҃"
navigation:
  key: akathists-sergijrad2-8
  title: "І҆́косъ д҃"
  parent: akathists-sergijrad2
  order: 8
type: "akathist"
---

## І҆́косъ д҃:

<red>С</red>лы́шаще твоѐ терпѣливодꙋ́шное въ безмо́лвїи житїѐ, пребл҃же́нне, мно́зи ѿ ѡ҆кре́стныхъ градѡ́въ и҆ стра́нъ стека́хꙋсѧ къ тебѣ̀ по́льзы ра́ди, и҆ні́и же хотѧ́ще съ тобо́ю жи́ти и҆ наставлѧ́тисѧ ѿ тебѣ̀ на пꙋ́ть сп҃се́нїѧ: и҆́хже любе́знѡ прїе́млѧ, созда́лъ є҆сѝ къ моле́нїю це́рковь во и҆́мѧ прест҃ы́ѧ трⷪ҇цы, ѹ҆строева́ѧ наипа́че самогѡ̀ себѐ въ жили́ще досто́йнѡ є҆ди́номꙋ въ трⷪ҇цѣ бг҃ꙋ. Сегѡ̀ ра́ди похвалѧ́емъ тѧ̀, глаго́люще:

<red>Р</red>а́дꙋйсѧ, трича́стное дꙋшѝ твоеѧ̀ къ бг҃ꙋ трїѷпоста́сномꙋ впери́вый: ра́дꙋйсѧ, бг҃а ѻ҆ц҃а̀ вѣ́тхагѡ де́нми воспомина́нїемъ дре́внихъ бл҃годѣѧ́нїй бж҃їихъ въ па́мѧти твое́й носи́вый. Ра́дꙋйсѧ, ꙗ҆́кѡ мрⷣость сн҃а, прмⷣрѣ ѡ҆ на́съ смотре́нїе соверши́вшагѡ, въ разꙋмѣ̀ твое́мъ сїѧ́ше: ра́дꙋйсѧ, ꙗ҆́кѡ блгⷣть бг҃а дх҃а ст҃а́гѡ въ во́ли твое́й бл҃ги́хъ хотѣ́вшей ѡ҆бита́ше. Ра́дꙋйсѧ, трѝ и҆зрѧ̑дныѧ добродѣ̑тели и҆́ночества твоегѡ̀ же́ртвовавый трⷪ҇це неле́стнѡ: ра́дꙋйсѧ, ѿда́вый послꙋша́нїе бг҃ꙋ ѻ҆ц҃ꙋ̀, є҆мꙋ́же сн҃ъ послꙋшли́въ бѣ̀ да́же до сме́рти крⷭ҇тныѧ. Ра́дꙋйсѧ, нищетꙋ̀ твою̀ бг҃ꙋ сы́нꙋ ѡ҆бнища́вшемꙋ на́съ ра́ди, въ пло́ти твое́й ꙗ҆ви́вый смире́ннѡ: ра́дꙋйсѧ, чистотꙋ̀ свою̀ ст҃о́мꙋ дх҃ꙋ, въ чи́стыхъ сердца́хъ живꙋ́щемꙋ, сохрани́вый нетлѣ́ннѡ. Ра́дꙋйсѧ, съ добродѣ́тельными твои́ми плоды̀ возложи́вый на бг҃а ѻ҆ц҃а̀ вѣ́рꙋ всецѣ́лꙋ: ра́дꙋйсѧ, ѡ҆крила́тѣвый ꙗ҆́кѡ ѻ҆ре́лъ, наде́ждею на бг҃а сн҃а, собирающагѡ на́съ ко своемꙋ̀ тѣ́лꙋ. Ра́дꙋйсѧ, бг҃а дх҃а ст҃а́гѡ, во ѻ҆́гненныхъ соше́дшаго ѧ҆зы́цѣхъ, ѻ҆́гненною любо́вїю возлюби́вый: ра́дꙋйсѧ, и҆́хже ѻ҆́ко не ви́дѣ, и҆ ѹ҆́хо не слы́ша, и҆ на се́рдце человѣ́кꙋ не взыдо́ша, сїѧ̑ ѿ трⷪ҇цы полꙋчи́вый.

<red>Р</red>а́дꙋйсѧ, прпⷣбне чꙋдотво́рче се́ргїе, ѻ҆́ч҃е на́шъ.
