---
title: "І҆́косъ в҃і"
navigation:
  key: akathists-sergijrad2-24
  title: "І҆́косъ в҃і"
  parent: akathists-sergijrad2
  order: 24
type: "akathist"
---

## І҆́косъ в҃і:

<red>П</red>ою́ще твоѐ ѹ҆спе́нїе, прпⷣбне ѻ҆́ч҃е, рѡссі́йстїи твоѧ̑ ча̑да, прославлѧ́емъ пода́телѧ всѣ́хъ благи́хъ бг҃а, дарова́вшагѡ на́мъ тебѣ̀, такова́го ѻ҆тца̀, и҆же и҆ по преставле́нїи твое́мъ не ѡ҆ставлѧ́еши на́съ, но бл҃года́тными чꙋде́съ дарова̑нїи всегда̀ призира́еши, посѣща́еши, и҆ застꙋпа́еши: є҆мꙋ́же надгро́бное соверша́юще пѣ́нїе, ѹ҆бл҃жа́емъ достопа́мѧтное твоѐ житїѐ любе́знымъ воспомина́нїемъ, и҆ па́ки совокꙋ́пнѣ си́мъ:

<red>Р</red>а́дꙋйсѧ, въ че́сть ст҃ы́ѧ трⷪ҇цы трикра́ты во ѹ҆тро́бѣ ма́терней стра́ннѡ возгласи́вый: ра́дꙋйсѧ, въ па́мѧть хрⷭ҇то́выхъ страсте́й, средꙋ̀ и҆ пѧто́къ пости́выйсѧ. Ра́дꙋйсѧ, и҆мѣ́нїе своѐ къ нб҃сѝ рꙋка́ми ни́щихъ предпосла́вый: ра́дꙋйсѧ, въ нищетѣ̀ дꙋше́вной и҆ тѣле́сной безпеча́лнѡ въ пꙋсты́ни ѡ҆бита́вый. Ра́дꙋйсѧ, претерпѣ́вый бѣсѡ́вскаѧ наваждє́нїѧ преизли́шше: ра́дꙋйсѧ, созда́вый ѡ҆би́тель ст҃ѣ́й трⷪ҇цѣ троическою по́мощїю свы́ше. Ра́дꙋйсѧ, чꙋде́сныхъ во́дъ ѿ бг҃а ѹ҆моле́нїемъ напо́лнивый ѡ҆би́тели твоеѧ̀ ѡ҆гра́дꙋ: ра́дꙋйсѧ, бра́шны неви́димо принесе́нными а҆́лчной бра́тїи сотвори́вый ѿра́дꙋ. Ра́дꙋйсѧ, невосхотѣ́вый прїѧ́ти ст҃и́тельскїѧ вла́сти, ѻ҆дѣѧ́нїѧ и҆ ѹ҆краше́нїѧ тѣле́сна: ра́дꙋйсѧ, во вре́мѧ лїтꙋргиса́нїѧ твоегѡ̀, ѡ҆дѣ́ѧнный пла́менемъ ѻ҆гнѧ̀ нб҃сѝ. Ра́дꙋйсѧ, свѣти́лниче, є҆ле́емъ млⷭ҇ти кипѧ́й: ра́дꙋйсѧ, на свѣ́щницѣ сла́вы нбⷭ҇ныѧ горѧ́й.

<red>Р</red>а́дꙋйсѧ, прпⷣбне чꙋдотво́рче се́ргїе, ѻ҆́ч҃е на́шъ.
