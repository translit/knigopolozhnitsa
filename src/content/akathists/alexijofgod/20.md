---
title: "І҆́косъ і҃"
navigation:
  key: akathists-alexijofgod-20
  title: "І҆́косъ і҃"
  parent: akathists-alexijofgod
  order: 20
type: "akathist"
---

## І҆́косъ і҃:

<red>Ц</red>р҃ѧ̀ нбⷭ҇нагѡ хрⷭ҇та̀ вѣ́рный послѣ́дователь бы́лъ є҆сѝ, а҆леѯі́е бл҃же́нне, є҆го́же стра́шномꙋ прⷭ҇то́лꙋ ны́нѣ предстои́ши во сла́вѣ нбⷭ҇нѣй, ѡ҆ не́йже мы̀, земні́и и҆ пе́рстнїи, нижѐ помы́слити мо́жемъ: ѻ҆ба́че любо́вїю ѹ҆се́рдною къ тебѣ̀ понꙋжда́еми, мы́сленнѡ созерца́емъ тѧ̀, горѣ̀ за ны̀ молѧ́щагосѧ пред̾ лице́мъ бж҃їимъ, и҆ бре́нными ѹ҆сты̀ возсыла́емъ тѝ пѣ́нїе таково́е:

<red>Р</red>а́дꙋйсѧ, вѣ́рнѡ чтꙋ́щимъ тѧ̀ ско́рый помо́щниче. Ра́дꙋйсѧ, мл҃твеннѡ призыва́ющихъ тѧ̀ ѹ҆се́рдный застꙋ́пниче. Ра́дꙋйсѧ, пра́ведниче гдⷭ҇ень, є҆го́же пра́вда возсїѧ̀ немерца́емѡ. Ра́дꙋйсѧ, со́ль землѝ, ꙗ҆́же никогда́же ѡ҆бꙋѧ́етъ. Ра́дꙋйсѧ, до́брыми дѣ́лы твои́ми бг҃а просла́вивый и҆ чл҃вѣ́ки ѹ҆диви́вый. Ра́дꙋйсѧ, житїе́мъ твои́мъ а҆́гг҃лы возвесели́вый и҆ дꙋ́хи тмы̀ посрами́вый. Ра́дꙋйсѧ, го́рнѧгѡ мі́ра ѹ҆краше́нїе. Ра́дꙋйсѧ, до́льнѧгѡ мі́ра защище́нїе. Ра́дꙋйсѧ, ри́ма сла́во и҆ похвало̀. Ра́дꙋйсѧ, хрⷭ҇тїа́нскагѡ ро́да возвыше́нїе. Ра́дꙋйсѧ, въ чꙋдесѣ́хъ просїѧ́вый. Ра́дꙋйсѧ, въ ми́лостехъ неистощи́мый.

<red>Р</red>а́дꙋйсѧ, чл҃вѣ́че бж҃їй а҆леѯі́е, мл҃твенниче ѡ҆ дꙋша́хъ на́шихъ.
