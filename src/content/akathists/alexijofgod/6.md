---
title: "І҆́косъ г҃"
navigation:
  key: akathists-alexijofgod-6
  title: "І҆́косъ г҃"
  parent: akathists-alexijofgod
  order: 6
type: "akathist"
---

## І҆́косъ г҃:

<red>И҆</red>мѣ́лъ є҆сѝ, ст҃че бж҃їй, нб҃о покро́вомъ и҆ зе́млю ѻ҆́дромъ ѹ҆покое́нїѧ, рꙋ́бища же ѹ҆бо́гаѧ ѡ҆дѣѧ́нїемъ многоподви́жномꙋ твоемꙋ̀ тѣ́лꙋ, зно́емъ ѡ҆палѧ́емꙋ и҆ мра́зомъ померза́емꙋ, є҆мꙋ́же ни ма́лагѡ ѹ҆гожде́нїѧ не попꙋска́лъ є҆сѝ, да не возоблада́етъ пло́ть над̾ дꙋ́хомъ твои́мъ, любо́вїю ко гдⷭ҇ꙋ пламенѣ́вшимъ. Въ такове́мъ по́двизѣ твое́мъ є҆ди́но ѹ҆тѣше́нїе хрⷭ҇та̀ и҆мѣ́лъ є҆сѝ, и҆́же и҆ на́мъ внꙋша́етъ вопи́ти тебѣ̀:

<red>Р</red>а́дꙋйсѧ, ѿ за́пада на восто́къ прише́дый взыска́ти со́лнца пра́вды, свѣ́тъ невече́рнїй. Ра́дꙋйсѧ, тогѡ̀ во глꙋбинѣ̀ твоегѡ̀ бг҃олюби́вагѡ се́рдца ѡ҆брѣ́тый. Ра́дꙋйсѧ, свѣти́льниче бж҃е́ственнагѡ сїѧ́нїѧ, мі́ра концы̀ ѡ҆зари́вый. Ра́дꙋйсѧ, твои́ми хрⷭ҇топослѣ́довательными стопа́ми є҆де́съ ѡ҆ст҃и́вый. Ра́дꙋйсѧ, пра́вило вѣ́ры и҆́стинныѧ. Ра́дꙋйсѧ, ѻ҆́бразе нищеты̀ дꙋхо́вныѧ. Ра́дꙋйсѧ, въ дꙋшѣ̀ твое́й добродѣ́тели высо́кїѧ возрасти́вый. Ра́дꙋйсѧ, цѣломꙋ́дрїѧ сокро́вище драго́е сохрани́вый. Ра́дꙋйсѧ, є҆ѵⷢ҇лїѧ хрⷭ҇то́ва до́брый храни́телю. Ра́дꙋйсѧ, за́повѣдей і҆и҃совыхъ ѹ҆се́рдный и҆сполни́телю. Ра́дꙋйсѧ, на землѝ нбⷭ҇но пожи́вый. Ра́дꙋйсѧ, бг҃ꙋ соверше́ннѡ ѹ҆годи́вый.

<red>Р</red>а́дꙋйсѧ, чл҃вѣ́че бж҃їй а҆леѯі́е, мл҃твенниче ѡ҆ дꙋша́хъ на́шихъ.
