---
title: "І҆́косъ в҃"
navigation:
  key: akathists-alexijofgod-4
  title: "І҆́косъ в҃"
  parent: akathists-alexijofgod
  order: 4
type: "akathist"
---

## І҆́косъ в҃:

<red>Р</red>азꙋмѣ́лъ є҆сѝ до́брѣ, а҆леѯі́е бл҃же́нне, ꙗ҆́кѡ живѧ̀ въ мі́рѣ, въ сꙋпрꙋ́жествѣ и҆ бога́тствѣ, неꙋдо́бь ѡ҆брѧ́щеши сп҃се́нїе: тѣ́мже торжествꙋ̀ бра́чномꙋ приспѣ́вшꙋ, ты̀ бра́ка внеза́пнѡ ѹ҆клони́лсѧ є҆сѝ, предпочита́ѧ въ дѣ́вственнѣй чⷭ҇тотѣ̀ бг҃ꙋ бл҃гоꙋгожда́ти. Ѡ҆ се́мъ диви́мсѧ и҆ тебѣ̀ зове́мъ хвале́бнѡ:

<red>Р</red>а́дꙋйсѧ, хрⷭ҇то́въ любителю, мре́жею любвѐ къ мі́рꙋ семꙋ̀ неꙋло́вленный. Ра́дꙋйсѧ, і҆и҃совъ послѣ́дователю, пло́ти ѹ҆гожде́нїѧ и҆збѣжа́вый. Ра́дꙋйсѧ, высото́ю по́двига твоегѡ̀ а҆́гг҃лы ѹ҆диви́вый. Ра́дꙋйсѧ, крѣ́постїю произволе́нїѧ твоегѡ̀ де́мѡны посрами́вый. Ра́дꙋйсѧ, гра́дъ ѻ҆те́чествїѧ твоегѡ̀ ѡ҆ста́вивый, да вы́шнѧгѡ гра́да наслѣ́дїе ѡ҆брѧ́щеши. Ра́дꙋйсѧ, въ пꙋ́ть дале́кїй и҆ многоско́рбный потекі́й, да пꙋтѝ сп҃си́тельнагѡ прича́стникъ бꙋ́деши. Ра́дꙋйсѧ, нищетꙋ̀ самоизво́льнꙋю себѐ ѹ҆сво́ивый. Ра́дꙋйсѧ, гла́домъ и҆ жа́ждею мно́гажды томи́мый. Ра́дꙋйсѧ, въ мл҃твахъ деноно́щныхъ пребыва́вый. Ра́дꙋйсѧ, слеза́ми ѹ҆миле́нїѧ лицѐ твоѐ ѡ҆роша́вый. Ра́дꙋйсѧ, терпѣ́нїѧ сто́лпе непоколеби́мый. Ра́дꙋйсѧ, вѣ́ры а҆дама́нте крѣ́пкїй.

<red>Р</red>а́дꙋйсѧ, чл҃вѣ́че бж҃їй а҆леѯі́е, мл҃твенниче ѡ҆ дꙋша́хъ на́шихъ.
