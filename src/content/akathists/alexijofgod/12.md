---
title: "І҆́косъ ѕ҃"
navigation:
  key: akathists-alexijofgod-12
  title: "І҆́косъ ѕ҃"
  parent: akathists-alexijofgod
  order: 12
type: "akathist"
---

## І҆́косъ ѕ҃:

<red>В</red>озсїѧ́лъ є҆сѝ въ дре́внемъ ри́мѣ неѡбыча́йными по́двиги твои́ми, а҆леѯі́е бл҃женнѡ, и҆ си́ми ѡ҆зари́лъ є҆сѝ бл҃года́тнѡ всю̀ цр҃ковь хрⷭ҇то́вꙋ: кто̀ бо не ѹ҆мили́тсѧ, слы́ша твоѐ пачеесте́ственное терпѣ́нїе и҆ мно́гаѧ ѕлострада́нїѧ, въ до́мѣ роди́телей твои́хъ воспрїѧ́таѧ самоизво́льнѡ, и҆ ка́кѡ, наслѣ́дникъ сы́й тогѡ̀ до́ма, ѿ слꙋ́гъ є҆гѡ̀ ѹ҆кори́зны и҆ ра́ны преноси́лъ є҆сѝ ра́достно. Сегѡ̀ ра́ди прино́симъ тѝ ѿ ѹ҆се́рдїѧ на́шегѡ сїѧ̀ пѣсноглашє́нїѧ:

<red>Р</red>а́дꙋйсѧ, вели́кїй ѹ҆го́дниче хрⷭ҇то́въ, въ ми́рѣ преми́рнѡ пожи́вый. Ра́дꙋйсѧ, равноа́гг҃льный слꙋго̀ гдⷭ҇ень, многоболѣ́зненнѡ жи́знь твою̀ препроводи́вый. Ра́дꙋйсѧ, безче́стїе въ сла́вꙋ себѐ вмени́вый. Ра́дꙋйсѧ, ра́ны на тѣ́лѣ твое́мъ терпѣли́вѡ носи́вый. Ра́дꙋйсѧ, лани́ты твоѧ̀ ѿ заꙋше́нїй не ѹ҆клони́вый. Ра́дꙋйсѧ, пле́щи твоѧ̀ на ѹ҆даре́нїѧ преда́вый. Ра́дꙋйсѧ, ѡ҆плева́нїѧ хрⷭ҇топодража́тельнѡ принима́вый. Ра́дꙋйсѧ, молча́нїемъ на ѹ҆кори́зны ѿвѣща́вый. Ра́дꙋйсѧ, во хрⷭ҇тѣ̀ ѹ҆тѣше́нїе є҆ди́но ѡ҆брѣ́тый. Ра́дꙋйсѧ, воспомина́нїемъ кре́стныхъ страда́нїй і҆и҃совыхъ ско́рби твоѧ̀ ѹ҆слажда́вый. Ра́дꙋйсѧ, великодꙋ́шный многострада́льче. Ра́дꙋйсѧ, добропобѣ́дный подви́жниче.

<red>Р</red>а́дꙋйсѧ, чл҃вѣ́че бж҃їй а҆леѯі́е, мл҃твенниче ѡ҆ дꙋша́хъ на́шихъ.
