---
title: "І҆́косъ д҃"
navigation:
  key: akathists-alexijofgod-8
  title: "І҆́косъ д҃"
  parent: akathists-alexijofgod
  order: 8
type: "akathist"
---

## І҆́косъ д҃:

<red>С</red>лы́шавъ кли́рїкъ цр҃квѣ є҆де́сскїѧ въ видѣ́нїи гла́съ ѿ і҆кѡ́ны бг҃омт҃рє, чл҃вѣ́комъ бж҃їимъ тѧ̀ нарица́ющъ, досто́йнымъ цр҃ствїѧ нбⷭ҇нагѡ, є҆го́же мл҃тва, ꙗ҆́кѡ кади́ло бл҃гово́нное, восхо́дитъ пред̾ лицѣ̀ бж҃їе, и҆ повелѣва́ющъ ввестѝ тѧ̀ внꙋ́трь цр҃квѣ ѿ притво́ра, и҆дѣ́же ни́щетнѡ пребыва́лъ є҆сѝ, ѹ҆диви́сѧ ѕѣлѡ̀ таковѣ́й ст҃ости твое́й, а҆леѯі́е бг҃обл҃же́нне, и҆ вве́дъ тѧ̀ въ цр҃ковь гдⷭ҇ню, ѹ҆бл҃жа́ше тѧ̀ зва́нїи си́ми:

<red>Р</red>а́дꙋйсѧ, дх҃а ст҃а́гѡ жили́ще, преꙋкра́шенное чⷭ҇тото́ю. Ра́дꙋйсѧ, бж҃їѧ бл҃года́ти прїѧ́телище, сїѧ́ющее добродѣ́телей красото́ю. Ра́дꙋйсѧ, бж҃їѧ мт҃рє словесы̀ похвале́нный. Ра́дꙋйсѧ, цр҃и́цею нб҃се и҆ землѝ чл҃вѣ́комъ бж҃їимъ наименова́нный. Ра́дꙋйсѧ, и҆́мѧ но́вое и҆ таи́нственное ѿ влⷣчицы мі́ра полꙋчи́вый. Ра́дꙋйсѧ, смире́нїемъ высо́каѧ стѧжа́вый. Ра́дꙋйсѧ, нището́ю бога́тство нетлѣ́нное сниска́вый. Ра́дꙋйсѧ, по́честь вы́шнѧгѡ зва́нїѧ досто́йнѡ воспрїѧ́вый. Ра́дꙋйсѧ, мл҃твъ бл҃гопрїѧ́тное кади́ло. Ра́дꙋйсѧ, цр҃ствїѧ го́рнѧгѡ ре́вностный и҆ска́телю. Ра́дꙋйсѧ, въ притво́рѣ цр҃ко́внемъ днѝ и҆ но́щи мл҃твеннѡ провожда́вый. Ра́дꙋйсѧ, внꙋ́трь хра́ма бж҃їѧ повелѣ́нїемъ бг҃омт҃ре чтⷭ҇нѡ̀ введе́нный.

<red>Р</red>а́дꙋйсѧ, чл҃вѣ́че бж҃їй а҆леѯі́е, мл҃твенниче ѡ҆ дꙋша́хъ на́шихъ.
