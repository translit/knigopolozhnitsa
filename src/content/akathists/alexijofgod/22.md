---
title: "І҆́косъ а҃і"
navigation:
  key: akathists-alexijofgod-22
  title: "І҆́косъ а҃і"
  parent: akathists-alexijofgod
  order: 22
type: "akathist"
---

## І҆́косъ а҃і:

<red>С</red>вѣ́тлѡ и҆ ра́достнѡ бы́сть погребе́нїе твоѐ, чл҃вѣ́че бж҃їй: свѣ́телъ бо лице́мъ возлежа́лъ є҆сѝ во гро́бѣ и҆ бл҃гоꙋха́нїе сла́достное и҆спꙋща́лъ є҆сѝ ѿ нетлѣ́ннагѡ твоегѡ̀ тѣлесѐ, си́ми зна́менꙋѧ свѣ́тлость немерца́ющꙋю ст҃ы́ѧ твоеѧ̀ дꙋшѝ, въ во́ню бл҃гоꙋха́нїѧ хрⷭ҇то́ва прите́кшїѧ и҆ мі́ра бж҃е́ственнагѡ преиспо́лненныѧ, ѿ є҆ѧ́же полноты̀ и҆ въ на́ша дꙋ́ши пода́ждь даѧ́нїе бл҃года́тное, да со ѹ҆тѣше́нїемъ дꙋхо́внымъ тебѣ̀ возопїе́мъ:

<red>Р</red>а́дꙋйсѧ, свѣ́ще неꙋгаси́маѧ, въ мл҃твахъ къ бг҃ꙋ горѣ̀ возжже́ннаѧ. Ра́дꙋйсѧ, лампа́до злата́ѧ, є҆ле́емъ ми́лости до́лꙋ живꙋ́щихъ ѹ҆маща́ющаѧ. Ра́дꙋйсѧ, а҆лава́стре драгі́й, мѵ́ро цѣле́бное болѧ́щимъ и҆сточа́ѧй. Ра́дꙋйсѧ, рѣко̀ многово́днаѧ чꙋде́съ. Ра́дꙋйсѧ, и҆́ночествꙋющимъ наста́вниче до́брагѡ по́двига. Ра́дꙋйсѧ, въ мі́рѣ живꙋ́щимъ ѻ҆́бразе бг҃оꙋгожде́нїѧ. Ра́дꙋйсѧ, зерца́ло чⷭ҇тое пра́веднагѡ житїѧ̀. Ра́дꙋйсѧ, приста́нище бл҃гоѡти́шное по бз҃ѣ ѹ҆пова́нїе на тѧ̀ возложи́вшихъ. Ра́дꙋйсѧ, врагѡ́въ неви́димыхъ крѣ́пкїй противобо́рче. Ра́дꙋйсѧ, и҆́щꙋщимъ сп҃се́нїѧ дꙋше́внагѡ бл҃гі́й споспе́шниче. Ра́дꙋйсѧ, ѿ нбⷭ҇ныхъ высѡ́тъ къ земноро́днымъ ми́лостивнѡ приника́ѧй. Ра́дꙋйсѧ, чтꙋ́щихъ тѧ̀ проше́нїѧ ско́ро и҆сполнѧ́ѧй.

<red>Р</red>а́дꙋйсѧ, чл҃вѣ́че бж҃їй а҆леѯі́е, мл҃твенниче ѡ҆ дꙋша́хъ на́шихъ.
