---
title: "І҆́косъ з҃"
navigation:
  key: akathists-alexijofgod-14
  title: "І҆́косъ з҃"
  parent: akathists-alexijofgod
  order: 14
type: "akathist"
---

## І҆́косъ з҃:

<red>Н</red>о́во и҆ неѡбыча́йнѡ тече́нїе соверши́лъ є҆сѝ житїѧ̀ твоегѡ̀, ст҃е а҆леѯі́е, средѝ мі́ра чꙋ́ждо мїрски́хъ пристра́стїй и҆ всѧ́кїѧ сквѣ́рны грѣхѡ́вныѧ: тѣ́мже прїѧ́лъ є҆сѝ въ дꙋшѝ твое́й бг҃овѣ́дѣнїѧ да́ръ соверше́нъ и҆ бы́лъ є҆сѝ ѡ҆дꙋшевле́нный хра́мъ трисїѧ́ннагѡ бж҃ества̀, въ не́мже хрⷭ҇то́съ со ѻ҆ц҃е́мъ и҆ дх҃омъ ѻ҆би́тель себѐ сотворѝ, на́съ же наꙋчѝ зва́ти тебѣ̀:

<red>Р</red>а́дꙋйсѧ, а҆́гг҃лѡ́въ подо́бниче и҆ чл҃вѣ́кѡвъ красото̀. Ра́дꙋйсѧ, ри́зꙋ дꙋше́внꙋю дѣ́вства чⷭ҇тото́ю ѹ҆бѣли́вый. Ра́дꙋйсѧ, въ ра́дость гдⷭ҇а твоегѡ̀ вше́дый. Ра́дꙋйсѧ, доброво́льною нището́ю превозвы́шенный. Ра́дꙋйсѧ, терпѣ́нїемъ твои́мъ съ многострада́льнымъ і҆́ѡвомъ сравни́выйсѧ. Ра́дꙋйсѧ, ѹ҆ничиже́нїемъ твои́мъ є҆ѵⷢ҇льскомꙋ ла́зарю подража́вый. Ра́дꙋйсѧ, болѣ́зньми мно́гими здра́вїе дꙋшѝ стѧжа́вый. Ра́дꙋйсѧ, страда́ньми неисче́тными цр҃ствїе хрⷭ҇то́во прїѡбрѣ́тый. Ра́дꙋйсѧ, ве́тхагѡ ри́ма бл҃года́тное ѡ҆бновле́нїе. Ра́дꙋйсѧ, цр҃кве хрⷭ҇то́вы бж҃е́ственное ѹ҆добре́нїе. Ра́дꙋйсѧ, ѡ҆бѣтова́нїй і҆и҃совыхъ наслѣ́дниче. Ра́дꙋйсѧ, прест҃ы́ѧ трⷪ҇цы таи́нниче.

<red>Р</red>а́дꙋйсѧ, чл҃вѣ́че бж҃їй а҆леѯі́е, мл҃твенниче ѡ҆ дꙋша́хъ на́шихъ.
