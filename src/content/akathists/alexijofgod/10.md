---
title: "І҆́косъ є҃"
navigation:
  key: akathists-alexijofgod-10
  title: "І҆́косъ є҃"
  parent: akathists-alexijofgod
  order: 10
type: "akathist"
---

## І҆́косъ є҃:

<red>В</red>и́дѣ́въ тѧ̀ бг҃олюби́вый роди́тель тво́й, ст҃е а҆леѯі́е, стра́нна и҆ ни́ща ѻ҆́бразомъ, милосе́рдова ѡ҆ тебѣ̀ и҆ хи́жинꙋ ма́лꙋ повелѣ̀ соѡрꙋди́ти тебѣ̀ ѹ҆ вра́тъ своегѡ̀ до́ма, въ не́йже пита́ше тѧ̀ хрⷭ҇та̀ ра́ди, ѿню́дъ не познава́ѧ въ тебѣ̀ своегѡ̀ сн҃а: ты́ же, ни́щетнѡ въ до́мѣ роди́тельстѣмъ пребыва́ѧ, всѧ́кꙋю нꙋждꙋ̀ стра́нническꙋю и҆ поноше́нїе ни́щенское претерпѣ́лъ є҆сѝ, подвиза́ѧ ны̀ бл҃гохвали́ти тѧ̀ си́це:

<red>Р</red>а́дꙋйсѧ, мꙋ́жество вели́кое показа́вый. Ра́дꙋйсѧ, въ терпѣ́нїи мно́зѣмъ преꙋспѣ́вый. Ра́дꙋйсѧ, въ до́мѣ роди́телей твои́хъ незна́емь пребыва́вый. Ра́дꙋйсѧ, ско́рбь и҆̀хъ ѡ҆ лише́нїи твое́мъ всегда̀ созерца́вый. Ра́дꙋйсѧ, сѣ́тованїѧ ѻ҆тца̀ твоегѡ̀ слы́шавый. Ра́дꙋйсѧ, сле́зы ма́терє твоеѧ̀ ви́дѣвый. Ра́дꙋйсѧ, пла́чъ ѡ҆брꙋ́чницы твоеѧ̀ позна́вый. Ра́дꙋйсѧ, се́рдце твоѐ си́ми болѣ́зненнѡ ѹ҆ѧзвлѧ́вый. Ра́дꙋйсѧ, поноше́нїѧ и҆ ѹ҆кори́зны ѿ слꙋ́гъ роди́телей твои́хъ неѕло́бнѡ воспрїѧ́вый. Ра́дꙋйсѧ, бїе́нїѧ и҆ заꙋше́нїѧ ѿ ни́хъ молчали́во переноси́вый. Ра́дꙋйсѧ, за ѡ҆би́дѣвшїѧ тѧ̀ непреста́ннѡ бг҃а ѹ҆молѧ́вый. Ра́дꙋйсѧ, самоизво́ленъ мꙋ́ченикъ вои́стинꙋ бы́вый.

<red>Р</red>а́дꙋйсѧ, чл҃вѣ́че бж҃їй а҆леѯі́е, мл҃твенниче ѡ҆ дꙋша́хъ на́шихъ.
