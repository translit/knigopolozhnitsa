---
title: "І҆́косъ в҃і"
navigation:
  key: akathists-alexijofgod-24
  title: "І҆́косъ в҃і"
  parent: akathists-alexijofgod
  order: 24
type: "akathist"
---

## І҆́косъ в҃і:

<red>П</red>ою́ще по́двиги многострада́льнагѡ и҆ преди́внагѡ житїѧ̀ твоегѡ̀, чл҃вѣ́че бж҃їй, хва́лимъ, сла́вимъ и҆ ѹ҆бл҃жа́емъ тѧ̀ ѹ҆се́рдною любо́вїю, ꙗ҆́кѡ нбⷭ҇нагѡ многомо́щнагѡ предста́телѧ на́шегѡ: ты́ же, ст҃е, да́нною тѝ свы́ше бл҃года́тїю на́съ, грѣ́шныхъ и҆ мра́чныхъ, ѡ҆ст҃ѝ, просвѣтѝ и҆ наста́ви вопи́ти тебѣ̀ неѡсꙋжде́ннѡ:

<red>Р</red>а́дꙋйсѧ, восто́ка незаходи́магѡ при́сносїѧ́ющаѧ зарѐ. Ра́дꙋйсѧ, вселе́ннꙋю твои́ми чꙋдесы̀ и҆спо́лнивый. Ра́дꙋйсѧ, моща́ми твои́ми пресла́внѡ чꙋдотворѧ́й. Ра́дꙋйсѧ, ѻ҆́бразми подо́бїѧ твоегѡ̀ преди́внаѧ соверша́ѧй. Ра́дꙋйсѧ, болѧ́щихъ безме́здный врачꙋ̀. Ра́дꙋйсѧ, скорбѧ́щихъ бл҃гі́й ѹ҆тѣ́шителю. Ра́дꙋйсѧ, ѹ҆ныва́ющихъ бл҃года́тное ѡ҆бодре́нїе. Ра́дꙋйсѧ, и҆знемога́ющихъ внеза́пное ѹ҆крѣпле́нїе. Ра́дꙋйсѧ, бѣ́дствꙋющимъ на по́мощь ѹ҆скорѧ́й. Ра́дꙋйсѧ, ѿ житїѧ̀ ѿходѧ́щимъ застꙋпле́нїе твоѐ многомо́щное ꙗ҆влѧ́ѧй. Ра́дꙋйсѧ, ра́дости дꙋхо́вныѧ бг҃олюби́вымъ дꙋ́шамъ пода́телю. Ра́дꙋйсѧ, бл҃гъ вре́менныхъ и҆ вѣ́чныхъ ѹ҆се́рдный на́мъ ѹ҆ гдⷭ҇а проси́телю.

<red>Р</red>а́дꙋйсѧ, чл҃вѣ́че бж҃їй а҆леѯі́е, мл҃твенниче ѡ҆ дꙋша́хъ на́шихъ.
