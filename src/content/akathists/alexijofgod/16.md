---
title: "І҆́косъ и҃"
navigation:
  key: akathists-alexijofgod-16
  title: "І҆́косъ и҃"
  parent: akathists-alexijofgod
  order: 16
type: "akathist"
---

## І҆́косъ и҃:

<red>В</red>е́сь въ бз҃ѣ бы́въ, а҆леѯі́е ст҃е, мл҃твѣ бы́вшей на ѹ҆ста́хъ твои́хъ, преда́лъ є҆сѝ пра́веднꙋю дꙋ́шꙋ твою̀ въ рꙋ́цѣ бж҃їи ми́рнѡ и҆ безмѧте́жнѡ, ꙗ҆́кѡ ѹ҆снꙋ́лъ є҆сѝ: сме́рть бо тебѣ̀ вои́стинꙋ ѹ҆покое́нїе бы́сть ѿ страда́нїй и҆ по́двигѡвъ непреста́нныхъ, и҆ прохожде́нїе ѿ хꙋ́дшагѡ на лꙋ́чшее. Ѡ҆ таковѣ́мъ бл҃же́ннѣмъ ѹ҆спе́нїи твое́мъ мы̀ ра́дꙋющесѧ, сїѧ̀ прикла́дныѧ тебѣ̀ прино́симъ глагѡ́лы:

<red>Р</red>а́дꙋйсѧ, ст҃че бж҃їй, ст҃о и҆ пра́веднѡ жи́знь земнꙋ́ю соверши́вый. Ра́дꙋйсѧ, во бл҃гоꙋха́нїи ст҃ы́ни сно́мъ сме́ртнымъ ѡ҆почи́вый. Ра́дꙋйсѧ, на ло́но а҆враа́ма а҆́гг҃лы несе́нный. Ра́дꙋйсѧ, пѣ́нїемъ неземны́мъ ѿ ст҃ы́хъ небожи́телей встрѣ́ченный. Ра́дꙋйсѧ, вѣнце́мъ безсме́ртныѧ жи́зни ѿ гдⷭ҇а ѹ҆вѣнча́нный. Ра́дꙋйсѧ, во ѻ҆би́тели ра́йскїѧ со сла́вою воспрїѧ́тый. Ра́дꙋйсѧ, пресвѣ́тлое лицѐ влⷣки хрⷭ҇та̀ вы́нꙋ созерца́ѧй. Ра́дꙋйсѧ, прест҃ѣ́й трⷪ҇цѣ трист҃ꙋ́ю пѣ́снь немо́лчнѡ возглаша́ѧй. Ра́дꙋйсѧ, созда́телѧ го́рнихъ и҆ до́льнихъ мл҃твами твои́ми ѹ҆милостивлѧ́й. Ра́дꙋйсѧ, ве́сь мі́ръ хрⷭ҇тїа́нскїй предста́тельствомъ твои́мъ ѡ҆б̾е́млѧй. Ра́дꙋйсѧ, а҆́гг҃лѡ́въ и҆ чл҃вѣ́кѡвъ ра́дованїе. Ра́дꙋйсѧ, почита́ющимъ ст҃ꙋ́ю па́мѧть твою̀ вѣ́рный хода́таю.

<red>Р</red>а́дꙋйсѧ, чл҃вѣ́че бж҃їй а҆леѯі́е, мл҃твенниче ѡ҆ дꙋша́хъ на́шихъ.
