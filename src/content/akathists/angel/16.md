---
title: "І҆́косъ и҃"
navigation:
  key: akathists-angel-16
  title: "І҆́косъ и҃"
  parent: akathists-angel
  order: 16
type: "akathist"
---

## І҆́косъ и҃:

<red>В</red>сѣ́хъ гдⷭ҇ь и҆ созда́тель мо́й, є҆гда̀ назна́менꙋетъ мѝ преста́витисѧ ѿ житїѧ̀ сегѡ̀, ты̀, бл҃гі́й храни́телю мо́й, прови́дѧй грѡ́зныѧ мꙋ̑ки, дꙋховѡ́мъ ѕло́бы и҆ нераска̑ѧннымъ грѣ́шникѡмъ ѹ҆готѡ́ванныѧ и҆ менѐ ѡ҆жида́ющыѧ, покры́й мѧ̀ твоегѡ̀ милосе́рдїѧ крила́ми, ꙗ҆́коже ѻ҆ре́лъ птенцы̀ своѧ̑, и҆ внегда̀ и҆счеза́ти ѿ менѐ дꙋ́хꙋ моемꙋ̀, да ѹ҆́зрю тѧ̀ близ̾ менѐ предстоѧ́ща и҆ лю̑тыѧ врагѝ ѿгонѧ́юща. Ѡ҆ се́мъ со ѹ҆миле́нїемъ молю́тисѧ, вѣща́ѧ си́це:

<red>Р</red>а́дꙋйсѧ, ѹ҆́мнымъ ѻ҆чесє́мъ мои̑мъ го́рькїй и҆ стра́шный ча́съ сме́ртный представлѧ́ѧй. Ра́дꙋйсѧ, ꙗ҆́кѡ неизбѣ́женъ, вкꙋ́пѣ же и҆ безвѣ́стенъ ча́съ то́й при́снѡ мѝ напомина́ѧй. Ра́дꙋйсѧ, на кі́йждо де́нь, а҆́ки ѹ҆жѐ на послѣ́днїй житїѧ̀ моегѡ̀ взира́ти мѧ̀ поꙋча́ѧй. Ра́дꙋйсѧ, на всѧ́кое времѧ̀ ко и҆схо́дꙋ во и҆́нъ мі́ръ мѧ̀ прїꙋготовлѧ́ѧй. Ра́дꙋйсѧ, дꙋше́вное ѹ҆миле́нїе и҆ серде́чное сокрꙋше́нїе во мнѣ̀ рожда́ѧй. Ра́дꙋйсѧ, вы́нꙋ жела́ѧй мѝ, да понѐ при кончи́нѣ дне́й мои́хъ пока́юсѧ. Ра́дꙋйсѧ, люби́ти мі́ръ и҆ ꙗ҆̀же въ мі́рѣ мѝ воспреща́ѧй. Ра́дꙋйсѧ, пристра́стїе къ тлѣ́нномꙋ бога́тствꙋ и҆з̾ се́рдца моегѡ̀ и҆скоренѧ́ти помога́ѧй. Ра́дꙋйсѧ, всѧ̑ бл҃га земна̑ѧ бы́ти привре́мєнна и҆ скоропреходѧ̑ща мѝ показꙋ́ѧй. Ра́дꙋйсѧ, ꙗ҆́кѡ всѧ̑ кра̑снаѧ мі́ра сегѡ̀ крі́нꙋ сѣ́льномꙋ подѡ́бна сꙋ́ть, вразꙋмлѧ́ѧй мѧ̀. Ра́дꙋйсѧ, сла́вы чл҃вѣ́чи, а҆́ки тѣ́ни преходѧ́щїѧ, и҆ска́ти возбранѧ́ѧй мѝ.

<red>Р</red>а́дꙋйсѧ, а҆́гг҃ле гдⷭ҇ень, неꙋсыпа́емый храни́телю мо́й.
