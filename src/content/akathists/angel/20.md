---
title: "І҆́косъ і҃"
navigation:
  key: akathists-angel-20
  title: "І҆́косъ і҃"
  parent: akathists-angel
  order: 20
type: "akathist"
---

## І҆́косъ і҃:

<red>С</red>тѣна̀ тве́рда при́снѡ ꙗ҆влѧ́еши мѝ сѧ, ст҃ы́й а҆́гг҃ле, проти́вꙋ ѹ҆хищре́нїй ѕло́бныхъ врагѡ́въ мои́хъ, и҆́щꙋщихъ вѣ́чныѧ поги́бели моеѧ̀ и҆ разслаблѧ́ющихъ дꙋ́шꙋ мою̀ лѣ́ностїю и҆ самозабве́нїемъ. Молю̀ ѹ҆́бѡ тѧ̀, храни́телю мо́й, да твои́мъ хода́тайствомъ сподо́блюсѧ, при и҆схо́дѣ дꙋшѝ моеѧ̀ и҆з̾ тѣлесѣ̀ прича́стникъ бы́ти пречⷭ҇тагѡ тѣ́ла и҆ ст҃ѣ́йшїѧ кро́ве моегѡ̀ сп҃си́телѧ, ꙗ҆́кѡ да, ѹ҆крѣпи́всѧ сею̀ нетлѣ́нною пи́щею и҆ животворѧ́щимъ питїе́мъ, безтре́петнѡ пре́йдꙋ во и҆́нъ мі́ръ, воспѣва́ѧ тѧ̀, моего̀ бл҃годѣ́телѧ:

<red>Р</red>а́дꙋйсѧ, ꙗ҆́кѡ дана̀ тѝ є҆́сть вла́сть и҆ си́ла ѿража́ти де́мѡнскаѧ на мѧ̀ нападє́нїѧ. Ра́дꙋйсѧ, ꙗ҆́кѡ прїѧ́лъ є҆сѝ ѿ бг҃а крѣ́пость на побѣжде́нїе неви́димыхъ врагѡ́въ мои́хъ. Ра́дꙋйсѧ, ꙗ҆́кѡ ѿ всѧ́кагѡ ѕлодѣ́йства и҆ ко́зней дїа́вольскихъ могі́й и҆зба́вити мѧ̀. Ра́дꙋйсѧ, ꙗ҆́кѡ го́рькихъ мыта́рствъ нача́льника, лю́тагѡ мїроде́ржца нападє́нїѧ ѿ менѐ ѿрева́еши. Ра́дꙋйсѧ, ꙗ҆́кѡ, ѡ҆гражда́емый твои́мъ присꙋ́тствїемъ, и҆́мамъ наде́ждꙋ въ ча́съ сме́рти не ѹ҆страши́тисѧ мра́чныхъ ли́цъ дꙋхѡ́въ ѕло́бы. Ра́дꙋйсѧ, ꙗ҆́кѡ храни́мый тобо́ю, ѹ҆пова́ю безбѣ́днѡ прейтѝ воздꙋ̑шнаѧ мыта̑рства. Ра́дꙋйсѧ, ꙗ҆́кѡ ѹ҆крѣплѧ́емый твое́ю по́мощїю, ча́ю не ѹ҆держа́нъ бы́ти мнѣ̀ вра́тъ раѧ̀, мѝ вожделѣ́ннагѡ. Ра́дꙋйсѧ, ꙗ҆́кѡ твоѐ за мѧ̀ предста́тельство си́льно є҆́сть пред̾ бг҃омъ, є҆́же не вве́рженꙋ мѝ бы́ти во тмꙋ̀ кромѣ́шнюю. Ра́дꙋйсѧ, ꙗ҆́кѡ при́снѡ внꙋша́еши мѝ ѹ҆милостивлѧ́ти гдⷭ҇а слеза́ми покаѧ́нїѧ, да и҆зба́влюсѧ гее́нны а҆́дскїѧ. Ра́дꙋйсѧ, ꙗ҆́кѡ побꙋжда́еши мѧ̀ де́нь и҆ но́щь моли́тисѧ, да не по́сланъ бꙋ́дꙋ со де́мѡны мꙋ́читисѧ. Ра́дꙋйсѧ, неѿстꙋ́пный мо́й рꙋководи́телю и҆ пѣ́стꙋне. Ра́дꙋйсѧ, крѣ́пкїй мо́й застꙋ́пниче и҆ ско́рый помо́щниче.

<red>Р</red>а́дꙋйсѧ, а҆́гг҃ле гдⷭ҇ень, неꙋсыпа́емый храни́телю мо́й.
