---
title: "І҆́косъ а҃і"
navigation:
  key: akathists-angel-22
  title: "І҆́косъ а҃і"
  parent: akathists-angel
  order: 22
type: "akathist"
---

## І҆́косъ а҃і:

<red>С</red>вѣти́льникъ мо́й ѹ҆гасѐ, є҆ле́а же бл҃ги́хъ дѣ́лъ, во є҆́же возже́щи и҆̀҆, нѣ́сть мѝ: и҆ гдѣ̀ ѡ҆брѧ́щꙋсѧ а҆́зъ, ѻ҆каѧ́нный, сно́мъ грѣхо́внымъ ѿѧгче́нный, є҆гда̀ пости́гнетъ мѧ̀ внеза́пꙋ полꙋ́нощь, ча́съ кончи́ны моеѧ̀; но да не ѹ҆слы́шꙋ и҆ а҆́зъ, ꙗ҆́коже ю҆рѡ́дивыѧ дѣ̑вы, гро́знагѡ гла́са жениха̀: не вѣ́мъ тѧ̀. Помози́ ми, неꙋсыпа́емый храни́телю мо́й, напо́лнити сосꙋ́ды дꙋшѝ моеѧ̀ є҆ле́емъ бл҃ги́хъ дѣ́лъ, па́че же милосе́рдїѧ и҆ смире́нїѧ. Ны́нѣ же прїимѝ ѿ менѐ сїѐ пѣ́нїе:

<red>Р</red>а́дꙋйсѧ, є҆ди́наго гдⷭ҇а и҆мѣ́ти въ ра́зꙋмѣ при́снѡ мѝ внꙋша́ѧй. Ра́дꙋйсѧ, за́повѣдь ѡ҆ любвѝ къ немꙋ̀, пребл҃го́мꙋ, въ се́рдцѣ мое́мъ ѡ҆бновлѧ́ѧй. Ра́дꙋйсѧ, люби́ти є҆го́, созда́телѧ, всѣ́мъ ѹ҆мо́мъ и҆ всѣ́мъ помышле́нїемъ мѧ̀ побꙋжда́ѧй. Ра́дꙋйсѧ, и҆ къ бли̑жнимъ и҆́скреннюю любо́вь мою̀ бг҃оꙋго́днꙋ бы́ти непреста́ннѡ мѝ напомина́ѧй. Ра́дꙋйсѧ, люби́ти и҆̀хъ не сло́вомъ и҆лѝ ѧ҆зы́комъ, но дѣ́ломъ и҆ и҆́стиною мѧ̀ поꙋча́ѧй. Ра́дꙋйсѧ, во всѣ́хъ нꙋ́ждахъ и҆́хъ помога́ти жела́нїе мѝ влага́ѧй. Ра́дꙋйсѧ, ѹ҆тѣша́ти скорбѧ́щихъ, застꙋпа́ти ѡ҆би́димыхъ мѧ̀ наставлѧ́ѧй. Ра́дꙋйсѧ, ѿ и҆мѣ́нїй свои́хъ ѹ҆дѣлѧ́ти бѣ̑днымъ и҆ неимꙋ́щымъ се́рдце моѐ преклонѧ́ѧй. Ра́дꙋйсѧ, и҆ дꙋ́шꙋ мою̀, по за́повѣди сп҃си́телѧ, положи́ти за дрꙋ́ги своѧ̑ гото́вꙋ мѝ бы́ти возбꙋжда́ѧй. Ра́дꙋйсѧ, закрыва́ѧй ѻ҆чеса̀ моѧ̑, є҆́же не зрѣ́ти мѝ прегрѣшє́нїѧ бра́та моегѡ̀. Ра́дꙋйсѧ, не попꙋща́ѧй мѝ ѡ҆сꙋжда́ти поползнꙋ́вшагосѧ на грѣ́хъ бли́жнѧго моего́. Ра́дꙋйсѧ, воспреща́ѧй мѝ ꙗ҆́ти вѣ́рꙋ ѡ҆глаго́льникѡмъ клевре́та моегѡ̀.

<red>Р</red>а́дꙋйсѧ, а҆́гг҃ле гдⷭ҇ень, неꙋсыпа́емый храни́телю мо́й.
