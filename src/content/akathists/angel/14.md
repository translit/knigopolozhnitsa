---
title: "І҆́косъ з҃"
navigation:
  key: akathists-angel-14
  title: "І҆́косъ з҃"
  parent: akathists-angel
  order: 14
type: "akathist"
---

## І҆́косъ з҃:

<red>Н</red>о́вꙋю показꙋ́етъ бл҃гость гдⷭ҇ь и҆ влⷣка мо́й на мнѣ̀, непотре́бнемъ и҆ па́че всѣ́хъ грѣшнѣ́йшемъ рабѣ̀ свое́мъ: презира́ѧ бо лю́таѧ моѧ̑ и҆ тѧ́жкаѧ, не погꙋби́лъ мѧ̀ є҆́сть со беззако́ньми мои́ми да́же до настоѧ́щагѡ днѐ и҆ ча́са, но долготерпѧ̀ на мнѣ̀, ми́лостивнѣ ѡ҆жида́етъ моегѡ̀ ѡ҆браще́нїѧ и҆ серде́чнагѡ покаѧ́нїѧ. Вѣ́рꙋю, бл҃гі́й храни́телю мо́й, ꙗ҆́кѡ твои́мъ при́снымъ пред̾ бг҃омъ за мѧ̀ хода́тайствомъ досе́лѣ храни́мъ є҆́смь: тѣ́мже, любо́вїю къ тебѣ̀ подвиза́емый, взыва́ю:

<red>Р</red>а́дꙋйсѧ, ꙗ҆́кѡ ѡ҆бꙋрева́ющасѧ мѧ̀ въ мо́ри житїѧ̀ сегѡ̀ ѿ коне́чнагѡ потопле́нїѧ соблюда́еши. Ра́дꙋйсѧ, ꙗ҆́кѡ и҆з̾ ро́ва беззако́нїй мои́хъ рꙋко́ю твоеѧ̀ по́мощи мѧ̀ и҆схища́еши. Ра́дꙋйсѧ, ꙗ҆́кѡ грѣхо́вный со́нъ дꙋшевре́дныѧ моеѧ̀ лѣ́ности ѿрѧса́еши. Ра́дꙋйсѧ, ꙗ҆́кѡ ѹ҆́мъ мо́й, ѡ҆мраче́нный небреже́нїемъ, свѣ́тлымъ твои́мъ присꙋ́тствїемъ ѡ҆зарѧ́еши. Ра́дꙋйсѧ, ꙗ҆́кѡ хла́дное и҆ ма́ло не ѹ҆га̑сшее се́рдце моѐ мл҃твами воспламенѧ́ти мѝ помога́еши. Ра́дꙋйсѧ, ꙗ҆́кѡ на славосло́вїе бж҃їе при́снѡ мѧ̀ возставлѧ́еши. Ра́дꙋйсѧ, ꙗ҆́кѡ настроѧ́еши гла́съ мо́й къ пѣснопѣ́нїѧмъ, и҆́миже досто́йнѡ и҆ пра́веднѡ є҆́сть хвали́ти творца̀ всѧ́ческихъ. Ра́дꙋйсѧ, ꙗ҆́кѡ поꙋча́еши мѧ̀ прославлѧ́ти гдⷭ҇а моегѡ̀ не ѹ҆сты̀ то́чїю, но и҆ се́рдцемъ. Ра́дꙋйсѧ, ꙗ҆́кѡ ко и҆сполне́нїю прест҃ы́ѧ во́ли є҆гѡ̀ возбꙋжда́вши мѧ̀. Ра́дꙋйсѧ, ꙗ҆́кѡ самоѿверже́нїю и҆ ѿрече́нїю моеѧ̀ ѕлы́ѧ во́ли прїѡбꙋчи́ти мѧ̀ тщи́шисѧ. Ра́дꙋйсѧ, ꙗ҆́кѡ глꙋбинꙋ̀, простотꙋ̀ и҆ а҆́гнчꙋ кро́тость стѧжа́ти мѝ преи́скреннѣ жела́еши. Ра́дꙋйсѧ, ꙗ҆́кѡ ѡ҆ є҆́же младе́нческомꙋ неѕло́бїю и҆ ста́рческомꙋ доброразсꙋжде́нїю дарова́тисѧ мѝ хода́тайствꙋеши.

<red>Р</red>а́дꙋйсѧ, а҆́гг҃ле гдⷭ҇ень, неꙋсыпа́емый храни́телю мо́й.
