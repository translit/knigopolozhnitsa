---
title: "І҆́косъ ѳ҃"
navigation:
  key: akathists-angel-18
  title: "І҆́косъ ѳ҃"
  parent: akathists-angel
  order: 18
type: "akathist"
---

## І҆́косъ ѳ҃:

<red>В</red>ѣті́йствꙋющїй ѧ҆зы́къ не мо́жетъ и҆зрещѝ, ꙗ҆̀же сотвори́лъ мѝ є҆сѝ, ст҃ы́й храни́телю мо́й, во всѣ́мъ житїѝ мое́мъ: прїѧ́въ бо дꙋ́шꙋ мою̀ ѿ кꙋпе́ли ст҃а́гѡ креще́нїѧ, храни́лъ мѧ̀ є҆сѝ во младе́нчествѣ, ѹ҆чи́лъ и҆ вразꙋмлѧ́лъ є҆сѝ во ѻ҆́трочествѣ, соблюда́лъ мѧ̀ є҆сѝ ѿ поползнове́нїѧ ко грѣхѡ́мъ въ во́зрастѣ ю҆́ношестѣмъ, наставлѧ́лъ є҆сѝ, прише́дша мѧ̀ въ мꙋ́жество, ѡ҆хранѧ́лъ є҆сѝ на всѣ́хъ пꙋтѣ́хъ мои́хъ да́же до ста́рости, ѡ҆блича́ѧ и҆ ѹ҆тѣша́ѧ, всю́дꙋ помога́ѧ мнѣ̀, направлѧ́ѧ на пꙋ́ть сп҃се́нїѧ. Сегѡ̀ ра́ди бл҃года́рственнѡ вопїю́ ти:

<red>Р</red>а́дꙋйсѧ, ꙗ҆́кѡ никогда́же лиша́еши мѧ̀ твоеѧ̀ по́мощи и҆ застꙋпле́нїѧ. Ра́дꙋйсѧ, ꙗ҆́кѡ ѿ сна̀ востаю́ща мѧ̀ подвиза́еши ко бл҃годаре́нїю гдⷭ҇а, ѹ҆крѣплѧ́ющагѡ си̑лы моѧ̑. Ра́дꙋйсѧ, ꙗ҆́кѡ нача́токъ коегѡ́ждо днѐ мл҃твою ѡ҆сщ҃а́ти мѧ̀ поꙋча́еши. Ра́дꙋйсѧ, ꙗ҆́кѡ воспреща́еши мѝ без̾ мл҃твы къ всебл҃го́мꙋ промысли́телю, дерзнове́ннѡ собо́ю что̀ начина́ти. Ра́дꙋйсѧ, ꙗ҆́кѡ самонадѣ́ѧнїе и҆з̾ се́рдца моегѡ̀ и҆стреби́ти тщи́шисѧ. Ра́дꙋйсѧ, ꙗ҆́кѡ сладча́йшее и҆́мѧ гдⷭ҇а і҆и҃са хрⷭ҇та̀ ѹ҆сты̀ непреста́ннѡ произноси́ти и҆ во ѹ҆мѣ̀ держа́ти мѧ̀ побꙋжда́еши. Ра́дꙋйсѧ, ꙗ҆́кѡ во всѧ́кое вре́мѧ нꙋ̑жнаѧ то́чїю и҆ полє́знаѧ вѣща́ти ѧ҆зы́комъ мѝ внꙋша́еши. Ра́дꙋйсѧ, ꙗ҆́кѡ ѿ праздносло́вїѧ, многоглаго́ланїѧ, па́че же и҆ кощꙋ́нства мѧ̀ ѹ҆держава́еши. Ра́дꙋйсѧ, ꙗ҆́кѡ ꙗ҆дꙋ́щꙋ и҆ пїю́щꙋ мѝ и҆лѝ и҆́но что̀ творѧ́щꙋ при́снѡ спребыва́еши. Ра́дꙋйсѧ, ꙗ҆́кѡ воздержа́нїю въ пи́щи и҆ питїѝ прїѡбꙋчи́ти мѧ̀ пече́шисѧ. Ра́дꙋйсѧ, ꙗ҆́кѡ спѧ́ща мѧ̀ храни́ши и҆ врага̀, хотѧ́ща и҆скꙋси́ти мѧ̀ со́нными мечта̑нїи, ѿгонѧ́еши. Ра́дꙋйсѧ, ꙗ҆́кѡ воспѧща́еши мѧ̀ ѿ любостра́стнагѡ стремле́нїѧ и҆ во ѻ҆́чїю моє́ю цѣломꙋ́дренный сты́дъ влага́еши.

<red>Р</red>а́дꙋйсѧ, а҆́гг҃ле гдⷭ҇ень, неꙋсыпа́емый храни́телю мо́й.
