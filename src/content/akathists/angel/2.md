---
title: "І҆́косъ а҃"
navigation:
  key: akathists-angel-2
  title: "І҆́косъ а҃"
  parent: akathists-angel
  order: 2
type: "akathist"
---

## І҆́косъ а҃:

<red>А҆́</red>гг҃ле ст҃ы́й, по́сланный съ нб҃сѣ̀, во є҆́же храни́ти мѧ̀ и҆ рꙋководи́ти во все́й жи́зни мое́й, припа́даѧ молю́тисѧ: са́мъ наста́ви и҆ вразꙋми́ мѧ, начина́юща ѿ серде́чныѧ любвѐ и҆ ѹ҆се́рдїѧ возглаша́ти пѣ́снєнныѧ тѝ хвалы̑:

<red>Р</red>а́дꙋйсѧ, а҆́гг҃ле бж҃їй, предста́телю мо́й ѹ҆ прест҃ы́ѧ трⷪ҇цы. Ра́дꙋйсѧ, цр҃ѧ̀ ца́рствꙋющихъ безпло́тный во́ине. Ра́дꙋйсѧ, гдⷭ҇а госпо́дствꙋющихъ нбⷭ҇ный слꙋго̀. Ра́дꙋйсѧ, ѹ҆́мныхъ и҆ невеще́ственныхъ слꙋ́гъ є҆гѡ̀ сожи́телю. Ра́дꙋйсѧ, творѧ́й при́снѡ во́лю влⷣки своегѡ̀. Ра́дꙋйсѧ, прїе́мый ѿ бг҃а повелѣ́нїе и҆ вла́сть храни́ти дꙋ́шꙋ мою̀. Ра́дꙋйсѧ, никогда́же ѿлꙋчаѧ́йсѧ менѐ, грѣ́шнагѡ. Ра́дꙋйсѧ, вы́нꙋ спребыва́ѧй мѝ, недосто́йномꙋ. Ра́дꙋйсѧ, соблюда́ѧй мѧ̀ на всѣ́хъ пꙋтѣ́хъ мои́хъ. Ра́дꙋйсѧ, сохранѧ́ѧй мѧ̀ ѿ всѧ́кагѡ ѕла̀. Ра́дꙋйсѧ, ѿ бг҃а да́нный мѝ рꙋководи́телю на пꙋтѣ́хъ житїѧ̀ моегѡ̀. Ра́дꙋйсѧ, бл҃гі́й мо́й наста́вниче.

<red>Р</red>а́дꙋйсѧ, а҆́гг҃ле гдⷭ҇ень, неꙋсыпа́емый храни́телю мо́й.
