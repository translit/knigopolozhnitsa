---
title: "І҆́косъ ѕ҃"
navigation:
  key: akathists-angel-12
  title: "І҆́косъ ѕ҃"
  parent: akathists-angel
  order: 12
type: "akathist"
---

## І҆́косъ ѕ҃:

<red>В</red>озсїѧва́етъ въ дꙋшѝ мое́й, ѡ҆мрача́емой ско́рбїю и҆ ѹ҆ны́нїемъ, свѣ́тъ бл҃года́тнагѡ ѹ҆тѣше́нїѧ, и҆ се́рдце моѐ и҆сполнѧ́етсѧ весе́лїѧ и҆ ра́дости, є҆гда̀ непреста́нными твои́ми, ст҃ы́й а҆́гг҃ле, наставлє́нїи возбꙋжда́емъ дерза́ю, ꙗ҆́кѡ мы́тарь, вопи́ти къ ще́дромꙋ бг҃ꙋ, да ми́лостивъ бꙋ́детъ и҆ прости́тъ мѝ прегрѣшє́нїѧ моѧ̑. Не премолчѝ ѹ҆́бѡ, наста́вниче мо́й, вразꙋмлѧ́ѧ и҆ ѹ҆крѣплѧ́ѧ мѧ̀, зовꙋ́ща тѝ:

<red>Р</red>а́дꙋйсѧ, помога́ѧй мѝ бл҃гі́й ꙗ҆ре́мъ сп҃си́тельнагѡ терпѣ́нїѧ съ любо́вїю носи́ти. Ра́дꙋйсѧ, въ бѣда́хъ и҆ заключе́нїихъ ѹ҆пова́нїемъ на гдⷭ҇а бг҃а ѹ҆крѣплѧ́ѧй мѧ̀. Ра́дꙋйсѧ, скѡ́рби и҆ болѣ̑зни мꙋ́жественнѣ преѡдолѣва́ти мѧ̀ поꙋча́ѧй. Ра́дꙋйсѧ, всѧ́кꙋю печа́ль и҆ ѹ҆ны́нїе ѿ се́рдца моегѡ̀ ѿгонѧ́ѧй. Ра́дꙋйсѧ, проти́вꙋ врага̀, въ сѣ́ть ѿча́ѧнїѧ ѹ҆лови́ти мѧ̀ хотѧ́ща, брати́сѧ побꙋжда́ѧй мѧ̀. Ра́дꙋйсѧ, словесє́мъ а҆пⷭ҇ла, ꙗ҆́кѡ всѝ хотѧ́щїи бл҃гоче́стнѡ жи́ти гони́ми бꙋ́дꙋтъ, вѣ́ровати ѹ҆бѣжда́ѧй мѧ̑. Ра́дꙋйсѧ, ѻ҆́бразъ терпѣ́нїѧ и҆ ѕлострада́нїѧ прїѧ́ти мѝ прⷪ҇рѡ́ки и҆ а҆пⷭ҇лы внꙋша́ѧй. Ра́дꙋйсѧ, на ли́къ мꙋ́чєникъ и҆ и҆сповѣ̑дникъ, за хрⷭ҇та̀ до и҆злїѧ́нїѧ кро́ве своеѧ̀ подвиза́вшихсѧ, во ѹ҆тѣше́нїе мѝ показꙋ́ѧй. Ра́дꙋйсѧ, страда̑нїѧ самагѡ̀ сп҃си́телѧ и҆ гдⷭ҇а вы́нꙋ ѹ҆́мнымъ ѻ҆чесє́мъ мои̑мъ представлѧ́ѧй. Ра́дꙋйсѧ, наде́ждею бꙋ́дꙋщагѡ воздаѧ́нїѧ се́рдце моѐ ѹ҆слажда́ѧй. Ра́дꙋйсѧ, всера́достнымъ ѡ҆жида́нїемъ вѣ́чныхъ бл҃гъ дꙋ́шꙋ мою̀ ѡ҆живлѧ́ѧй. Ра́дꙋйсѧ, бл҃гі́й и҆ при́сный мо́й ѹ҆тѣ́шителю.

<red>Р</red>а́дꙋйсѧ, а҆́гг҃ле гдⷭ҇ень, неꙋсыпа́емый храни́телю мо́й.
