---
title: "І҆́косъ є҃"
navigation:
  key: akathists-angel-10
  title: "І҆́косъ є҃"
  parent: akathists-angel
  order: 10
type: "akathist"
---

## І҆́косъ є҃:

<red>В</red>и́дѧ мѧ̀ но́щїю содержи́ма мра́чною и҆ те́мнымъ ѻ҆́блакомъ страсте́й покрыва́ема, ст҃ы́й храни́телю дꙋшѝ моеѧ̀, не ѡ҆горчи́сѧ, не ѡ҆ста́ви менѐ, но подража́ѧй долготерпѣ́нїю сп҃си́телѧ моегѡ̀, пождѝ є҆щѐ, возбꙋжда́ѧ мѧ̀ къ покаѧ́нїю, дондѣ́же ѻ҆чеса̀ моѧ̑ и҆злїю́тъ и҆сто́чники сле́зъ на ѡ҆мы́тїе дꙋше́вныѧ нечистоты̀ моеѧ̀. Ѡ҆ се́мъ смире́ннѡ молю́ тѧ и҆ глаго́лю:

<red>Р</red>а́дꙋйсѧ, ꙗ҆́кѡ вы́нꙋ прино́сиши бг҃ꙋ ѡ҆ мнѣ̀ грѣ́шнѣмъ мл҃твы своѧ̑, ꙗ҆́кѡ кади́ло пред̾ ни́мъ бл҃гово́нное. Ра́дꙋйсѧ, ꙗ҆́кѡ при́снѡ хода́тайствꙋеши пред̾ созда́телемъ мои́мъ ѡ҆ є҆́же сп҃сти́сѧ мѝ. Ра́дꙋйсѧ, ꙗ҆́кѡ пра́ведный гнѣ́въ є҆гѡ̀, дви́жимый на мѧ̀, свои́мъ предста́тельствомъ ѿвраща́еши. Ра́дꙋйсѧ, ꙗ҆́кѡ про́сиши всемилосе́рдагѡ гдⷭ҇а пода́ти проще́нїе ѕлы́хъ мои́хъ дѣѧ́нїй. Ра́дꙋйсѧ, ꙗ҆́кѡ ѹ҆милостивлѧ́еши є҆гѡ̀ бл҃гость, да не погꙋ́битъ мѧ̀ со беззако́ньми мои́ми. Ра́дꙋйсѧ, ꙗ҆́кѡ непреста́ннѡ мо́лишисѧ и҆скꙋпи́телю моемꙋ̀, да да́рꙋетъ мѝ вре́мѧ ко и҆справле́нїю. Ра́дꙋйсѧ, ꙗ҆́кѡ возбꙋжда́еши мѧ̀ въ покаѧ́нїи препроводи́ти всѧ̑ дни̑ живота̀ моегѡ̀. Ра́дꙋйсѧ, ꙗ҆́кѡ внꙋша́еши мѝ жела́нїе, да вы́нꙋ ка́юсѧ пред̾ гдⷭ҇емъ во всѣ́хъ мои́хъ прегрѣше́нїихъ. Ра́дꙋйсѧ, ꙗ҆́кѡ вразꙋмлѧ́еши мѧ̀ на всѧ́кое вре́мѧ мы́сленнѡ себѐ и҆спы́товати и҆ во грѣсѣ́хъ мои́хъ и҆сповѣ́датисѧ. Ра́дꙋйсѧ, ꙗ҆́кѡ влага́еши въ се́рдце моѐ сокрꙋше́нїе и҆ ско́рбь, занѐ прогнѣ́вахъ пребл҃га́гѡ бг҃а моегѡ̀. Ра́дꙋйсѧ, ꙗ҆́кѡ побꙋжда́еши мѧ̀ ѡ҆пла́кивати ѡ҆каѧ́нное и҆ сквѣ́рное житїѐ моѐ. Ра́дꙋйсѧ, свѣтоно́сный и҆ неꙋмолка́ющїй хода́таю сп҃се́нїѧ моегѡ̀.

<red>Р</red>а́дꙋйсѧ, а҆́гг҃ле гдⷭ҇ень, неꙋсыпа́емый храни́телю мо́й.
