---
title: "Мл҃тва"
navigation:
  key: akathists-angel-26
  title: "Мл҃тва"
  parent: akathists-angel
  order: 26
type: "akathist"
---

## Мл҃тва:

<versal>Ѽ</versal> ст҃ы́й а҆́гг҃ле, храни́телю и҆ покрови́телю мо́й бл҃гі́й. Съ сокрꙋше́ннымъ се́рдцемъ и҆ болѣ́зненною дꙋше́ю предсто́ю тѝ, молѧ́сѧ: ѹ҆слы́ши мѧ̀, грѣ́шнаго раба̀ своего̀ <red>и҆́мⷬ҇къ</red>, съ во́племъ крѣ́пкимъ и҆ пла́чемъ го́рькимъ вопїю́щаго: не помѧнѝ мои́хъ беззако́нїй и҆ непра́вдъ, и҆́миже а҆́зъ ѡ҆каѧ́нный прогнѣ́влѧю тѧ̀ по всѧ̑ днѝ и҆ часы̀, и҆ ме́рзостна себѐ творю̀ пред̾ созда́телемъ на́шимъ гдⷭ҇емъ: ꙗ҆ви́сѧ мнѣ̀ милосе́рдъ и҆ не ѿлꙋча́йсѧ менѐ сквѣ́рнагѡ да́же до кончи́ны моеѧ̀: возбꙋди́ мѧ ѿ сна̀ грѣхо́внагѡ и҆ посо́бствꙋй твои́ми мл҃твами про́чее вре́мѧ живота̀ моегѡ̀ без̾ поро́ка прейтѝ и҆ сотвори́ти плоды̀ достѡ́йны покаѧ́нїѧ, па́че же ѿ сме́ртныхъ паде́нїй грѣхо́вныхъ соблюди́ мѧ, да не поги́бнꙋ во ѿча́ѧнїи и҆ да не пора́дꙋетсѧ вра́гъ ѡ҆ поги́бели мое́й. Вѣ́мъ вои́стиннꙋ и҆ ѹ҆сты̀ и҆сповѣ́дꙋю, ꙗ҆́кѡ никто́же тако́въ дрꙋ́гъ и҆ предста́тель, защити́тель и҆ побо́рникъ, ꙗ҆́коже ты̀, ст҃ы́й а҆́гг҃ле: предстоѧ́ бо прⷭ҇то́лꙋ гдⷭ҇ню̀, мо́лишисѧ ѡ҆ мнѣ̀ непотре́бнѣмъ и҆ па́че всѣ́хъ грѣшнѣ́йшемъ, да не и҆зы́метъ пребл҃гі́й дꙋшѝ моеѧ̀ въ де́нь неча́ѧнїѧ моегѡ̀ и҆ въ де́нь творе́нїѧ ѕло́бы. Не преста́й ѹ҆́бѡ ѹ҆милостивлѧ́ѧ премилосе́рдаго гдⷭ҇а и҆ бг҃а моегѡ̀, да ѿпꙋ́ститъ согрѣшє́нїѧ моѧ̑, ꙗ҆̀же сотвори́хъ во все́мъ житїѝ мое́мъ, дѣ́ломъ, сло́вомъ и҆ все́ми мои́ми чꙋ̑вствы, и҆ и҆́миже вѣ́сть сꙋдьба́ми да сп҃се́тъ мѧ̀: да нака́жетъ мѧ̀ здѣ̀ по свое́й неизрече́нной млⷭ҇ти, но да не ѡ҆бличи́тъ и҆ не и҆стѧ́жетъ мѧ̀ ѻ҆на́мо по своемꙋ̀ нелицепрїѧ́тномꙋ правосꙋ́дїю: да сподо́битъ мѧ̀ покаѧ́нїе принестѝ, съ покаѧ́нїемъ же бж҃е́ственное причаще́нїе досто́йнѣ прїѧ́ти, ѡ҆ се́мъ па́че молю̀, и҆ такова́гѡ да́ра всеꙋсе́рднѡ жела́ю. Въ стра́шный же ча́съ сме́рти неѿстꙋ́пенъ бꙋ́ди мѝ, бл҃гі́й храни́телю мо́й, прогонѧ́ѧ мра̑чныѧ де́моны, и҆мꙋ́щыѧ ѹ҆страши́ти притре́петнꙋю дꙋ́шꙋ мою̀: защити́ мѧ ѿ тѣ́хъ ловле́нїѧ, є҆гда̀ и҆́мамъ преходи́ти воздꙋ̑шнаѧ мыта̑рства, да храни́мъ тобо́ю, безбѣ́днѡ дости́гнꙋ раѧ̀ мѝ вожделе́ннагѡ, и҆дѣ́же ли́цы ст҃ы́хъ и҆ го́рнихъ си́лъ непреста́ннѡ восхвалѧ́ютъ всечестно́е и҆ великолѣ́пое и҆́мѧ въ трⷪ҇цѣ сла́вимагѡ бг҃а, ѻ҆ц҃а̀ и҆ сн҃а и҆ ст҃а́гѡ дх҃а, є҆мꙋ́же подоба́етъ че́сть и҆ поклоне́нїе во вѣ́ки вѣкѡ́въ. <red>А҆</red>ми́нь.

{% illustration "small-ornaments/ornament-from-12th-century-armenian-gospel-crider", "small" %}
