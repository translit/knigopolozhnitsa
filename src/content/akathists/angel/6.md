---
title: "І҆́косъ г҃"
navigation:
  key: akathists-angel-6
  title: "І҆́косъ г҃"
  parent: akathists-angel
  order: 6
type: "akathist"
---

## І҆́косъ г҃:

<red>И҆́</red>мамъ тѧ̀, бг҃оизбра́нный покрови́телю мо́й, ꙗ҆́коже свѣ́тлꙋю зарю̀, просвѣща́ющꙋю дꙋ́ши моеѧ̀ темнотꙋ̀ и҆ разгонѧ́ющꙋю мра́къ серде́чнагѡ невѣ́дѣнїѧ моегѡ̀: сегѡ̀ ра́ди, со ѹ҆миле́нїемъ припа́даѧ, молю́тисѧ, да и҆ всѧ̑ моѧ̑ чꙋ̑вствїѧ, потемнє́ннаѧ страстьмѝ, ѡ҆чи́стѧтсѧ, во є҆́же не блꙋжда́ти мѝ во тмѣ̀ грѣхо́внѣй. Пречꙋ́днꙋю же свѣ́тлость твою̀ воспѣва́ю си́це:

<red>Р</red>а́дꙋйсѧ, ѕвѣздо̀ невече́рнѧгѡ свѣ́та, ѿ трисїѧ́ннагѡ бж҃ества̀ возсїѧ́вшаѧ и҆ менѐ вы́нꙋ ѡ҆зарѧ́ющаѧ. Ра́дꙋйсѧ, пресвѣ́тлаѧ лꙋ́че, помраче́ннаѧ грѣхмѝ сердє́чнаѧ мѝ ѻ҆чеса̀ ѡ҆сїѧва́ющаѧ. Ра́дꙋйсѧ, ꙗ҆́кѡ тщи́шисѧ напра́вити мѧ̀ на и҆́стинный пꙋ́ть во тмѣ̀ беззако́нїй заблꙋ́ждающагѡ. Ра́дꙋйсѧ, ꙗ҆́кѡ предлага́еши мѝ за́пѡвѣди гдⷭ҇ни, а҆́ки зерца́ло длѧ̀ всеѧ̀ жи́зни моеѧ̀. Ра́дꙋйсѧ, ꙗ҆́кѡ поставлѧ́еши мѝ зако́нъ бж҃їй, а҆́ки свѣти́льникъ нога́ма мои́ма и҆ свѣ́тъ стезѧ́мъ мои̑мъ. Ра́дꙋйсѧ, ꙗ҆́кѡ слове́съ є҆ѵⷢ҇лїа хрⷭ҇то́ва въ сла́дость послꙋ́шати поꙋча́еши мѧ̀. Ра́дꙋйсѧ, ꙗ҆́кѡ ѹ҆че́нїю бж҃е́ственнагѡ ѹ҆чи́телѧ моегѡ̀ и҆ гдⷭ҇а несꙋмне́ннѡ вѣ́ровати побꙋжда́еши мѧ̀. Ра́дꙋйсѧ, ꙗ҆́кѡ въ повинове́нїи ѹ҆ста́вѡмъ ст҃ы́ѧ цр҃кве ѹ҆крѣплѧ́еши мѧ̀. Ра́дꙋйсѧ, ꙗ҆́кѡ пра́вилѡмъ и҆ преда́нїємъ ст҃ы́хъ а҆пⷭ҇лъ и҆ ѻ҆тє́цъ покарѧ́тисѧ наставлѧ́еши мѧ̀. Ра́дꙋйсѧ, ꙗ҆́кѡ во и҆сповѣ́данїи ст҃ы́ѧ и҆ правосла́вныѧ вѣ́ры ѹ҆твержда́еши мѧ̀. Ра́дꙋйсѧ, ꙗ҆́кѡ за сїѐ и҆сповѣ́данїе и҆ на сме́рть гото́ва мѧ̀ бы́ти ѹ҆бѣжда́еши. Ра́дꙋйсѧ, ꙗ҆́кѡ є҆ретикѡ́мъ и҆ ѿстꙋ́пникѡмъ и҆́стинныѧ цр҃кве соѻбща́тисѧ возбранѧ́еши мѝ.

<red>Р</red>а́дꙋйсѧ, а҆́гг҃ле гдⷭ҇ень, неꙋсыпа́емый храни́телю мо́й.
