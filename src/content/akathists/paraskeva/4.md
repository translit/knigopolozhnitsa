---
title: "І҆́косъ в҃"
navigation:
  key: akathists-paraskeva-4
  title: "І҆́косъ в҃"
  parent: akathists-paraskeva
  order: 4
type: "akathist"
---

## І҆́косъ в҃:

<red>М</red>ꙋ́дрости вмѣсти́лище па́че ѹ҆ма̀ мїрски́хъ мꙋдрецє́въ ꙗ҆ви́ласѧ є҆сѝ, ѻ҆трокови́це непоро́чнаѧ, и҆змла́да ѹ҆клони́вшисѧ ѿ любвѐ къ мі́рꙋ и҆ ѿве́ргшисѧ всегѡ̀ ꙗ҆̀же въ мі́рѣ, все́ю полното́ю любвѐ твоеѧ̀ возлюби́ла є҆сѝ нбⷭ҇нагѡ жениха̀ хрⷭ҇та̀, цр҃ѧ̀ сла́вы, є҆мꙋ̀ же, ꙗ҆́кѡ вѣ́рнаѧ раба̀, въ житїѝ твое́мъ а҆пⷭ҇льски послꙋжи́ла є҆сѝ, жи́вши ст҃ѡ средѝ невѣ́рныхъ и҆ безбоѧ́зненнѡ проповѣ́давши и҆̀мъ хрⷭ҇та̀ бг҃а. Таково́мꙋ твоемꙋ̀ ра́зꙋмꙋ дивѧ́щесѧ, сїѧ̑ похвалы̑ тебѣ̀ восписꙋ́емъ:

<red>Р</red>а́дꙋйсѧ, премꙋ́драѧ єѵⷢ҇льскаѧ дѣ́во, во свѣ́тѣ вѣ́ры и҆ дѣ́лъ бл҃ги́хъ ходи́вшаѧ. Ра́дꙋйсѧ, хрⷭ҇та̀ гдⷭ҇а, бж҃їю си́лꙋ и҆ бж҃їю премꙋ́дрость, па́че всегѡ̀ возлюби́вшаѧ. Ра́дꙋйсѧ, па́че мꙋдрецє́въ мі́ра сегѡ̀ мꙋдрѣ́йшаѧ. Ра́дꙋйсѧ, па́че ста̑рєцъ і҆дѡлослꙋжи́тельныхъ разꙋмѣ́вшаѧ. Ра́дꙋйсѧ, невѣ́рныхъ свѣ́томъ вѣ́ры просвѣща́ющаѧ. Ра́дꙋйсѧ, ча̑дъ цр҃кве хрⷭ҇то́вы въ вѣ́рѣ ѹ҆твержда́ющаѧ. Ра́дꙋйсѧ, любо́вїю твое́ю ко хрⷭ҇тꙋ̀ а҆́гг҃льскаѧ ликостоѧ́нїѧ возвеселѧ́ющаѧ. Ра́дꙋйсѧ, де́монскїѧ лꙋка̑вствїѧ ѻ҆рꙋ́жїемъ крⷭ҇та̀ гдⷭ҇нѧ ѿгонѧ́ющаѧ. Ра́дꙋйсѧ, въ проповѣ́данїи вѣ́ры бг҃оглаго́ливаѧ ѹ҆ста̀ а҆пⷭ҇льскаѧ. Ра́дꙋйсѧ, дѣ́въ хрⷭ҇тїа́нскихъ ѹ҆краше́нїе. Ра́дꙋйсѧ, вѣ́рнаѧ ко хрⷭ҇тꙋ̀ бг҃ꙋ мл҃твеннице ѡ҆ на́шемъ сп҃се́нїи. Ра́дꙋйсѧ, всѣ́хъ скорбѧ́щихъ крѣ́пкое застꙋпле́нїе и҆ ѡ҆гражде́нїе.

<red>Р</red>а́дꙋйсѧ, параске́ѵо, невѣ́сто хрⷭ҇то́ва всехва́льнаѧ.
