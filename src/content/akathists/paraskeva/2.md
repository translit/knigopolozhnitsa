---
title: "І҆́косъ а҃"
navigation:
  key: akathists-paraskeva-2
  title: "І҆́косъ а҃"
  parent: akathists-paraskeva
  order: 2
type: "akathist"
---

## І҆́косъ а҃:

<red>А҆́</red>гг҃лѡмъ чтⷭ҇нꙋ́ю и҆ вселюбе́знꙋю чⷭ҇тотꙋ̀ твоегѡ̀ се́рдца, многострада́льнаѧ параске́ѵо, непоро́чнѡ сохра́нши, а҆́гг҃лѡмъ собесѣ́дница бы́ти сподо́биласѧ є҆сѝ. Съ ни́миже воспѣва́ѧ трист҃ꙋ́ю пѣ́снь бг҃ꙋ на нб҃сѝ, ѹ҆слы́ши и҆ на́съ, вѣ́рою и҆ любо́вїю чтꙋ́щихъ тѧ̀ и҆ вопїю́щихъ тѝ хвалє́нїѧ сїѧ̑ на землѝ:

<red>Р</red>а́дꙋйсѧ, ѻ҆трокови́це, бг҃омъ ѻ҆ц҃е́мъ пред̾ꙋста́вленнаѧ бы́ти соѻбра́зной въ страда́нїи ѻ҆́бразꙋ сн҃а є҆гѡ̀. Ра́дꙋйсѧ, и҆ сн҃омъ бж҃їимъ ѹ҆крѣпле́ннаѧ на по́двиги страда́льческїѧ. Ра́дꙋйсѧ, и҆́стиннꙋю вѣ́рꙋ въ животворѧ́щꙋю и҆ є҆диносꙋ́щнꙋю трⷪ҇цꙋ ст҃ѡ соблю́дшаѧ. Ра́дꙋйсѧ, ст҃о́е цѣломꙋ́дрїе и҆ дѣ́вственнꙋю непоро́чность до́брѣ сохра́ншаѧ. Ра́дꙋйсѧ, ꙗ҆́кѡ ра́достнѡ ѹ҆невѣ́стиласѧ є҆сѝ безсме́ртномꙋ нбⷭ҇номꙋ женихꙋ̀ хрⷭ҇тꙋ̀. Ра́дꙋйсѧ, земна́гѡ ѻ҆брꙋ́чника па́че нбⷭ҇нагѡ зна́ти невосхотѣ́вшаѧ. Ра́дꙋйсѧ, ꙗ҆́кѡ цвѣ́тъ чⷭ҇тоты̀, въ неꙋвѧда́емѣй сла́вѣ цвѣтꙋ́щаѧ. Ра́дꙋйсѧ, ꙗ҆́кѡ крі́нъ, вонѧ́ми твои́хъ добродѣ́телей на́мъ бл҃гоꙋха́ющаѧ. Ра́дꙋйсѧ, въ нбⷭ҇нѣмъ вертогра́дѣ неизрече́нною ра́достїю наслажда́ющаѧсѧ. Ра́дꙋйсѧ, краснѣ́йшагѡ па́че сынѡ́въ чл҃вѣ́ческихъ зрѣ́нїемъ та́мѡ ѹ҆тѣша́ющаѧсѧ. Ра́дꙋйсѧ, ѹ҆бѣли́вшаѧ ри̑зы твоѧ̀ въ кро́ви а҆́гнчей на землѝ. Ра́дꙋйсѧ, въ ли́кѣ дѣ́вственницъ предстоѧ́щаѧ бж҃їемꙋ а҆́гнцꙋ на нб҃сѝ.

<red>Р</red>а́дꙋйсѧ, параске́ѵо, невѣ́сто хрⷭ҇то́ва всехва́льнаѧ.
