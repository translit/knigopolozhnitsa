---
title: "І҆́косъ є҃"
navigation:
  key: akathists-paraskeva-10
  title: "І҆́косъ є҃"
  parent: akathists-paraskeva
  order: 10
type: "akathist"
---

## І҆́косъ є҃:

<red>В</red>и́дѧще си̑лы нбⷭ҇ныѧ пло́тїю стра́ждꙋщꙋю содѣ́телѧ ра́ди страстоте́рпицꙋ параске́ѵꙋ, и҆ є҆гѡ̀ си́лою крѣпѧ́щꙋюсѧ, глаго́лахꙋ: сѐ, и҆ дѣ́вы на землѝ просла́виша гдⷭ҇а. Чл҃вѣ́цы же, тре́петомъ ѡ҆держи́ми, ѹ҆жаса́хꙋсѧ, и҆ ѹ҆дивлѧ́ѧсѧ, пѣ́сньми прославлѧ́хꙋ, глаго́люще: ѽ, чꙋдесѐ, дѣ́ва врага̀ побѣдѝ и҆ мо́литсѧ ми́лостивомꙋ влⷣцѣ за сп҃се́нїе мі́ра. Сегѡ̀ ра́ди и҆ мы̀, помина́юще и҆спо́лненное вѣ́ры мꙋ́жество твоѐ, пресла́внаѧ мч҃енице, ѹ҆блажа́емъ тѧ̀, глаго́люще:

<red>Р</red>а́дꙋйсѧ, до́блественнаѧ страстоте́рпице, въ защи́тꙋ вѣ́ры правосла́вныѧ подвиза́вшаѧсѧ. Ра́дꙋйсѧ, навѣ́тѡвъ вра́жїихъ мꙋ́драѧ разори́тельнице. Ра́дꙋйсѧ, і҆коні́йскагѡ гра́да ѹ҆чи́тельнице. Ра́дꙋйсѧ, і҆́дѡльскїѧ сꙋ́етныѧ ле́сти ѡ҆бличи́тельнице. Ра́дꙋйсѧ, вѣ́рныхъ смы́слы вонѧ́ми добродѣ́телей твои́хъ ѡ҆бл҃гово́нствꙋющаѧ. Ра́дꙋйсѧ, смра́дъ стра́стный бл҃года́тїю, свы́ше тѝ да́нною, ѿгонѧ́ющаѧ. Ра́дꙋйсѧ, є҆́ллинскїѧ кꙋмі́ры, ꙗ҆́кѡ пра́хъ, ѹ҆ничижи́вшаѧ. Ра́дꙋйсѧ, твои́ми по́двиги, и҆̀же къ бг҃ꙋ, тмы̀ нача́льника ниѕложи́вшаѧ. Ра́дꙋйсѧ, го́рнѧѧ, па́че до́льнихъ, восхождє́нїѧ въ се́рдцѣ твое́мъ положи́ти возлюби́вшаѧ. Ра́дꙋйсѧ, хрⷭ҇тꙋ̀ гдⷭ҇ꙋ, чл҃вѣколю́бцꙋ, всю̀ себѐ преда́вшаѧ. Ра́дꙋйсѧ, подо́бнѡ первомч҃еницѣ ѳе́клѣ, мно́гъ наро́дъ сло́вомъ бж҃їимъ просвѣти́вшаѧ. Ра́дꙋйсѧ, невѣ́рныхъ къ бж҃е́ственней вѣ́рѣ приве́дшаѧ.

<red>Р</red>а́дꙋйсѧ, параске́ѵо, невѣ́сто хрⷭ҇то́ва всехва́льнаѧ.
