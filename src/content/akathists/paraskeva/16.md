---
title: "І҆́косъ и҃"
navigation:
  key: akathists-paraskeva-16
  title: "І҆́косъ и҃"
  parent: akathists-paraskeva
  order: 16
type: "akathist"
---

## І҆́косъ и҃:

<red>В</red>е́сь сладча́йшїй і҆и҃се сла́дость, ве́сь жела́нїе тебѣ̀ бы́сть, ст҃а́ѧ мч҃енице параске́ѵо: сла́дцѣ бо є҆гѡ̀ ра́ди го́рькїѧ терпѣ́ла є҆сѝ мꙋ̑ки, глаго́лющи къ мꙋчи́телю: вра́же нечести́вый и҆ге́мѡне, что̀ неи́стовствꙋеши на хрⷭ҇тїа́ны: ни ца́рства ѹ҆ тебє̀ ѿ̾ѧ́хъ, ни гра́да твоегѡ̀ разори́хъ, но бꙋ́ими словесы̀ ѹ҆вѣща́ти мѧ̀ помышлѧ́еши. А҆́зъ пло́ти моеѧ̀ не щаждꙋ̀ за хрⷭ҇та̀ моегѡ̀, занѐ ѻ҆́нъ лю́битъ мѧ̀: къ немꙋ̀ пойдꙋ̀ и҆ тогѡ̀ бꙋ́дꙋ невѣ́ста. То́й менѐ сп҃се́тъ ѿ рꙋ́къ вра̑гъ мои́хъ и҆ да́рꙋетъ мѝ жи́знь вѣ́чнꙋю. Помина́юще сицева́ѧ твоѧ̀ словеса̀ и҆ до́блественныѧ по́двиги твоегѡ̀ и҆сповѣ́дничества, вопїе́мъ тѝ:

<red>Р</red>а́дꙋйсѧ, ѕло́бы невѣ́рныхъ не ѹ҆страши́вшаѧсѧ. Ра́дꙋйсѧ, тва́ри па́че созда́вшагѡ не послꙋжи́вшаѧ. Ра́дꙋйсѧ, во є҆́же сопротивлѧ́тисѧ врагѡ́мъ бж҃їимъ, въ дꙋхо́вное всеѻрꙋ́жїе бл҃года́ти бж҃їей ѡ҆бле́кшаѧсѧ. Ра́дꙋйсѧ, і҆́дѡламъ нѣмы́мъ и҆ глꙋхи́мъ въ ка́пищѣ і҆́дѡльстѣмъ не поклони́вшаѧсѧ. Ра́дꙋйсѧ, и҆́менемъ всеси́льнагѡ гдⷭ҇а и҆ твое́ю къ немꙋ̀ мл҃твою всѧ̑ і҆́дѡлы та́мѡ сокрꙋши́вшаѧ. Ра́дꙋйсѧ, де́монѡвъ кова̑рствїѧ бж҃е́ственною си́лою ѹ҆праздни́вшаѧ. Ра́дꙋйсѧ, томлє́нїѧ мꙋчи́телей крⷭ҇то́мъ гдⷭ҇нимъ, ꙗ҆́кѡ держа́внымъ ѻ҆рꙋ́жїемъ, мꙋ́жески побѣди́вшаѧ. Ра́дꙋйсѧ, ѻ҆́гненное ѡ҆пале́нїе и҆ жже́нїе дѣ́вственнагѡ тѣлесѐ твоегѡ̀ въ во́ню мѵ́ра хрⷭ҇тꙋ̀ бг҃ꙋ прине́сшаѧ. Ра́дꙋйсѧ, вѣ́рꙋ, наде́ждꙋ и҆ любо́вь къ бг҃ꙋ сохра́ншаѧ. Ра́дꙋйсѧ, побѣ́ды вѣне́цъ ѿ рꙋкѝ хрⷭ҇та̀ жизнода́вца прїе́мшаѧ. Ра́дꙋйсѧ, рѣко̀, и҆спо́лненнаѧ бл҃года́ти бж҃їѧ вода́ми. Ра́дꙋйсѧ, и҆сто́чниче кипѧ́щїй чꙋде́съ и҆злїѧ́нїи.

<red>Р</red>а́дꙋйсѧ, параске́ѵо, невѣ́сто хрⷭ҇то́ва всехва́льнаѧ.
