---
title: "Мл҃тва"
navigation:
  key: akathists-paraskeva-26
  title: "Мл҃тва"
  parent: akathists-paraskeva
  order: 26
type: "akathist"
---

## Мл҃тва:

<versal>С</versal>т҃а́ѧ невѣ́сто хрⷭ҇то́ва, многострада́льнаѧ мч҃енице параске́ѵо. Вѣ́мы, ꙗ҆́кѡ ѿ ю҆́ности твое́ѧ ты̀ все́ю дꙋше́ю твое́ю и҆ всѣ́мъ се́рдцемъ твои́мъ возлюби́ла є҆сѝ цр҃ѧ̀ сла́вы, хрⷭ҇та̀ сп҃си́телѧ, и҆ є҆мꙋ̀ є҆ди́номꙋ ѹ҆невѣ́стиласѧ є҆сѝ, разда́вши и҆мѣ̑нїѧ твоѧ̀ неимꙋ́щимъ и҆ бѣ̑днымъ. Ты̀ си́лою бл҃гоче́стїѧ твоегѡ̀, твои́мъ цѣломꙋ́дрїемъ и҆ пра́ведностїю, ꙗ҆́кѡ лꙋча́ми со́лнечными, просїѧ́ла є҆сѝ, жи́вши ст҃ѡ средѝ невѣ́рныхъ и҆ безбоѧ́зненнѡ проповѣ́давши и҆̀мъ хрⷭ҇та̀ бг҃а. Ты̀, ѿ дне́й ю҆́ности твое́ѧ, наꙋче́ннаѧ твои́ми роди́телѧми, всегда̀ бл҃гоговѣ́йнѡ че́ствовала днѝ и҆скꙋпи́тельныхъ страсте́й гдⷭ҇а на́шегѡ і҆и҃са хрⷭ҇та̀, є҆гѡ̀ же ра́ди и҆ сама̀ доброво́льнѡ пострада́ла є҆сѝ. Ты̀, десни́цею а҆́гг҃ла бж҃їѧ ѿ неисцѣ́льныхъ ра̑нъ ди́внѡ и҆сцѣле́ннаѧ и҆ воспрїѧ́вшаѧ неизрече́ннꙋю свѣ́тлость, и҆зꙋми́ла є҆сѝ невѣ́рныхъ мꙋчи́телей. Ты̀, и҆́менемъ гдⷭ҇а на́шегѡ і҆и҃са хрⷭ҇та̀ и҆ си́лою мл҃твы твоеѧ̀ въ ка́пищѣ ꙗ҆зы́честѣмъ всѣ́хъ і҆́дѡлѡвъ до́лꙋ пове́ргши, въ пра́хъ сокрꙋши́ла є҆сѝ ѧ҆̀. Ты̀, ѡ҆палѧ́емаѧ свѣща́ми, є҆ди́ною мл҃твою твое́ю ко всеси́льномꙋ гдⷭ҇ꙋ ѹ҆гаси́ла є҆сѝ ѻ҆́гнь є҆сте́ственный, и҆ тѣ́мъ же пла́менемъ, чꙋде́снѣ возжже́ннымъ чрез̾ а҆́гг҃ла бж҃їѧ, попали́вши неи́стовыхъ беззако́нникѡвъ, мно́гъ наро́дъ привела̀ є҆сѝ къ позна́нїю и҆́стиннагѡ бг҃а. Ты̀, во сла́вꙋ гдⷭ҇а прїѧ́вши ме́чное главы̀ твоеѧ̀ ѹ҆сѣче́нїе ѿ мꙋчи́телей, до́блественнѡ сконча́ла є҆сѝ страда́льческїй тво́й по́двигъ, возше́дши дꙋше́ю твое́ю на нб҃са̀, въ черто́гъ вожделѣ́ннагѡ твоегѡ̀ жениха̀ хрⷭ҇та̀ цр҃ѧ̀ сла́вы, ра́достнѡ срѣ́тшагѡ тѧ̀ си́мъ нбⷭ҇нымъ гла́сомъ: ра́дꙋйтесѧ, пра́веднїи, ꙗ҆́кѡ мч҃еница параске́ѵа ѹ҆вѣнча́сѧ. Тѣ́мже и҆ мы дне́сь ѹ҆блажа́емъ тѧ̀, многострада́льнаѧ, и҆, взира́юще на ст҃ꙋ́ю твою̀ і҆кѡ́нꙋ, со ѹ҆миле́нїемъ вопїе́мъ тѝ: всечестна́ѧ параске́ѵо, вѣ́мы, ꙗ҆́кѡ ве́лїе и҆́маши дерзнове́нїе ко гдⷭ҇ꙋ: ѹ҆молѝ ѹ҆́бѡ є҆гѡ̀ чл҃вѣколю́бца и҆ ѡ҆ на́съ, предстоѧ́щихъ и҆ молѧ́щихсѧ тѝ. Да пода́стъ ѻ҆́нъ и҆ на́мъ, ꙗ҆́кѡже тебѣ̀, терпѣ́нїе и҆ бл҃годꙋ́шїе въ бѣда́хъ и҆ ско́рбныхъ ѡ҆бстоѧ́нїихъ: да да́рꙋетъ ѻ҆́нъ на́мъ, хода́тайствомъ твои́мъ и҆ застꙋпле́нїемъ, ра́достное, бл҃годе́нственное и҆ ми́рное житїѐ, здра́вїе же и҆ сп҃се́нїе, и҆ во всѣ́мъ бл҃го́е поспѣше́нїе. Возлю́бленномꙋ на́шемꙋ ѻ҆те́чествꙋ, да ниспосле́тъ ст҃о́е своѐ бл҃гослове́нїе и҆ ми́ръ, и҆ всѣ̑мъ правосла̑внымъ хрⷭ҇тїа́нѡмъ да пода́стъ твои́ми ст҃ы́ми мл҃твами ѹ҆твержде́нїе въ вѣ́рѣ, бл҃гоче́стїи и҆ ст҃ости, преспѣѧ́нїе же въ хрⷭ҇тїа́нстѣй любвѝ и҆ всѧ́кой добродѣ́тели: да ѡ҆чи́ститъ на́съ грѣ́шныхъ ѿ всѧ́кїѧ скве́рны и҆ поро́ка, да ѡ҆гради́тъ на́съ ст҃ы́ми свои́ми а҆́гг҃лами, да застꙋ́питъ, сохрани́тъ и҆ поми́лꙋетъ всѣ́хъ ст҃о́ю свое́ю бл҃года́тїю и҆ содѣ́лаетъ наслѣ́дниками и҆ прича́стниками нбⷭ҇нагѡ своегѡ̀ црⷭ҇твїѧ. И҆ та́кѡ ѹ҆лꙋчи́вше сп҃се́нїе твои́ми ст҃ы́ми мл҃твами, предста́тельствомъ и҆ застꙋпле́нїемъ, всесла́внаѧ невѣ́сто хрⷭ҇то́ва параске́ѵо, просла́вимъ всѝ прест҃о́е и҆ великолѣ́пое и҆́мѧ ди́внагѡ во ст҃ы́хъ свои́хъ и҆́стиннагѡ бг҃а, ѻ҆ц҃а̀, сн҃а и҆ ст҃а́гѡ дх҃а, всегда̀, ны́нѣ и҆ при́снѡ и҆ во вѣ́ки вѣкѡ́въ. <red>А҆</red>ми́нь.

{% illustration "small-ornaments/medallion-lukovich", "small" %}
