---
title: "І҆́косъ ѳ҃"
navigation:
  key: akathists-paraskeva-18
  title: "І҆́косъ ѳ҃"
  parent: akathists-paraskeva
  order: 18
type: "akathist"
---

## І҆́косъ ѳ҃:

<red>В</red>ѣті́йствꙋющїй ѧ҆зы́къ не возмо́жетъ восхвали́ти дѣла̀ твоѧ̀ и҆ вели́кїѧ страда́льческїѧ твоѧ̀ по́двиги по достоѧ́нїю, сла́внаѧ мч҃енице параске́ѵо: кто́ бо повѣ́сть страда̑нїѧ твоѧ̑ и҆ добродѣ́тєли: на сꙋ́дищи бо и҆сповѣ́давши и҆́стиннагѡ бг҃а, ѿ безчл҃вѣ́чныхъ мꙋчи́телей претерпѣ́ла є҆сѝ лю̑таѧ болѣ́знєннаѧ страда̑нїѧ: и҆ въ си́хъ жесто́кихъ болѣ́знехъ бы́вши па́лицами бїе́ма, желѣ́зными ноготьмѝ строго́ма и҆ ѻ҆гне́мъ пали́ма, ничто́же и҆́но вѣща́ла є҆сѝ къ созда́телю твоемꙋ̀, то́кмѡ сїѐ: сп҃сѝ мѧ̀, гдⷭ҇и, недосто́йнꙋю рабꙋ̀, не разлꙋчѝ менѐ, хрⷭ҇тѐ, ѿ твоегѡ̀ жела́нїѧ. Смире́ннѡ помина́юще сицева̑ѧ твоѧ̀ страда̑нїѧ, ѹ҆миле́ннꙋю пѣ́снь прино́симъ тѝ, глаго́люще:

<red>Р</red>а́дꙋйсѧ, кро́вїю страда́нїѧ твоегѡ̀ хрⷭ҇тꙋ̀ бг҃ꙋ ѹ҆невѣ́стившаѧсѧ. Ра́дꙋйсѧ, страсте́мъ хрⷭ҇то́вымъ подража́вшаѧ. Ра́дꙋйсѧ, любвѐ ра́ди гдⷭ҇ни жесто́кїѧ мꙋчє́нїѧ претерпѣ́вшаѧ. Ра́дꙋйсѧ, ѿ нбⷭ҇нагѡ цр҃ѧ̀ бл҃голѣ́пный вѣне́цъ воспрїѧ́вшаѧ. Ра́дꙋйсѧ, ꙗ҆́кѡ всѣ̑мъ вѣ̑рнымъ воспомина́нїе твоѐ пресла́дко. Ра́дꙋйсѧ, ꙗ҆́кѡ все́й цр҃кви хрⷭ҇то́вой и҆́мѧ твоѐ пречтⷭ҇нѡ. Ра́дꙋйсѧ, досточꙋ́дное а҆́гг҃лѡ́мъ и҆ чл҃вѣ́кѡмъ зрѣ́лище бы́вшаѧ. Ра́дꙋйсѧ, и҆ самѣ́хъ мꙋчи́телей непобѣди́мымъ терпѣ́нїемъ твои́мъ ѹ҆диви́вшаѧ. Ра́дꙋйсѧ, ꙗ҆́кѡ са́мъ гдⷭ҇ь свы́ше призрѣ̀ на твоѧ̀ страда̑нїѧ. Ра́дꙋйсѧ, ꙗ҆́кѡ са́мъ то́й подвигополо́жникъ похвалѝ твоѧ̀ по́двиги. Ра́дꙋйсѧ, дѣ́вамъ добро́то и҆ похвале́нїе. Ра́дꙋйсѧ, мч҃еникѡмъ красото̀ и҆ вѣ̑рнымъ ѹ҆тѣше́нїе.

<red>Р</red>а́дꙋйсѧ, параске́ѵо, невѣ́сто хрⷭ҇то́ва всехва́льнаѧ.
