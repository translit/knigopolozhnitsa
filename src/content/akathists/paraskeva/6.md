---
title: "І҆́косъ г҃"
navigation:
  key: akathists-paraskeva-6
  title: "І҆́косъ г҃"
  parent: akathists-paraskeva
  order: 6
type: "akathist"
---

## І҆́косъ г҃:

<red>С</red>лы́шавъ ѿ тебѐ, мꙋ́драѧ дще́рь, непра́ведный сꙋдїѧ̀ неслы́ханнаѧ словеса̀ ѡ҆ твое́мъ рожде́нїи, ꙗ҆́кѡ бл҃гочести́вїи роди́тели твоѝ, стра̑сти хрⷭ҇тѡ́вы почита́юще, знамени́тагѡ днѐ тезоимени́тꙋ тѧ̀ нареко́ша, параске́ѵою, въ предзнаменова́нїе, ꙗ҆́кѡ хрⷭ҇то́выхъ страсте́й и҆́маши бы́ти прича́стницею. Не разꙋмѣ̀ же сегѡ̀ нечести́вый и҆ге́мѡнъ, но вѣща́ше тѝ безстꙋ́днаѧ словеса̀ и҆ повелѣ̀ би́ти тѧ̀ сꙋро́выми жи́лами и҆ полꙋме́ртвꙋ тѧ̀ сꙋ́щꙋ вве́ргнꙋти въ темни́цꙋ. Ты́ же до́блественнѣ претерпѣ́вши жесточа̑йшїѧ мꙋ̑ки, въ темни́цѣ, а҆́ки въ черто́зѣ свѣ́тлѣ ликꙋ́ющи, вопїѧ́ла є҆сѝ: никогда̀ же ѿлꙋчꙋ́сѧ тебѐ, гдⷭ҇и, но послѝ мѝ по́мощь твою̀ и҆ сп҃сѝ мѧ̑ вели́кїѧ ра́ди твоеѧ̀ ми́лости. Тѣ́мже, ѹ҆блажа́юще тѧ̀, вопїе́мъ тѝ такова̑ѧ:

<red>Р</red>а́дꙋйсѧ, неѕлоби́ваѧ голꙋби́це, ѿ и҆скꙋше́нїй лꙋка́вагѡ врага̀ свободи́вшаѧсѧ. Ра́дꙋйсѧ, слове́снаѧ а҆́гнице, ѿ ѕла́гѡ во́лка мꙋчи́телѧ къ до́бромꙋ па́стырю хрⷭ҇тꙋ̀ бг҃ꙋ прибѣ́гшаѧ. Ра́дꙋйсѧ, во дво́ръ слове́сныхъ ѻ҆ве́цъ, ѡ҆деснꙋ́ю є҆гѡ̀ стоѧ́щихъ, вше́дшаѧ. Ра́дꙋйсѧ, на бра́къ а҆́гнчїй ра́достнѡ текꙋ́щаѧ. Ра́дꙋйсѧ, ꙗ҆́кѡ тебѣ̀ ѹ҆гото́вано є҆́сть бл҃гъ вѣ́чныхъ сокро́вище. Ра́дꙋйсѧ, ꙗ҆́кѡ тебѣ̀ ѡ҆бѣ́товано є҆́сть бл҃же́нство цр҃ства нбⷭ҇нагѡ. Ра́дꙋйсѧ, премꙋ́драѧ єѵⷢ҇льскаѧ дѣ́во, свѣтлогорѧ́щїй свѣти́льникъ и҆мꙋ́щаѧ. Ра́дꙋйсѧ, дерзнове́нїе ве́лїе ко хрⷭ҇тꙋ̀ бг҃ꙋ стѧжа́вшаѧ. Ра́дꙋйсѧ, во́лею свое́ю бл҃го́е и҆́го хрⷭ҇то́во на сѧ̀ под̾ѧ́вшаѧ. Ра́дꙋйсѧ, се́рдце своѐ ѿ всѧ́кїѧ ле́сти дꙋше́вредныѧ чи́стѡ сохра́ншаѧ. Ра́дꙋйсѧ, и҆́стиннаѧ хрⷭ҇то́выхъ страсте́й прича́стнице. Ра́дꙋйсѧ, во страда́нїѧхъ твои́хъ бл҃года́тнꙋю по́мощь ѿ хрⷭ҇та̀ гдⷭ҇а полꙋчи́вшаѧ.

<red>Р</red>а́дꙋйсѧ, параске́ѵо, невѣ́сто хрⷭ҇то́ва всехва́льнаѧ.
