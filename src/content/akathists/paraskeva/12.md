---
title: "І҆́косъ ѕ҃"
navigation:
  key: akathists-paraskeva-12
  title: "І҆́косъ ѕ҃"
  parent: akathists-paraskeva
  order: 12
type: "akathist"
---

## І҆́косъ ѕ҃:

<red>В</red>озсїѧ́ла є҆сѝ, ꙗ҆́кѡ свѣтоза́рнаѧ ѕвѣзда̀, ѡ҆багри́вшисѧ ка́плѧми кро́вными, и҆ бж҃е́стенною бл҃года́тїю ѿгна́ла є҆сѝ безбж҃їѧ тмꙋ̀, мꙋ́ченице параске́ѵо, просвѣти́вши вѣ̑рныѧ, чтꙋ́щїѧ твоѧ̀ до́блественныѧ по́двиги. Тѣ́мже восхвалѧ́юще тѧ̀, ѹ҆се́рднѡ вопїе́мъ тѝ:

<red>Р</red>а́дꙋйсѧ, бг҃омꙋ́драѧ дѣ́во, хрⷭ҇то́выхъ стра́стей ѻ҆́бщнице. Ра́дꙋйсѧ, въ темни́цѣ тѝ сꙋ́щей, а҆́гг҃льскагѡ посѣще́нїѧ сподо́бльшаѧсѧ. Ра́дꙋйсѧ, въ ѿра́дꙋ болѣ́зней твои́хъ ѻ҆рꙋ̑дїѧ страсте́й хрⷭ҇то́выхъ созерца́вшаѧ. Ра́дꙋйсѧ, чтⷭ҇ны́й крⷭ҇тъ и҆ те́рновый вѣне́цъ нетлѣ́ннагѡ жениха̀ твоегѡ̀ хрⷭ҇та̀ ѹ҆зрѣ́вшаѧ. Ра́дꙋйсѧ, ꙗ҆́звы гдⷭ҇а на тѣ́лѣ твое́мъ носи́вшаѧ. Ра́дꙋйсѧ, ѿ всѣ́хъ ꙗ҆́звъ тѣ́мъ же гдⷭ҇емъ чрез̾ а҆́гг҃ла и҆сцѣле́ннаѧ. Ра́дꙋйсѧ, ꙗ҆́кѡ то́й же гдⷭ҇ь дарова́лъ тебѣ̀ крѣ́пость и҆ премꙋ́дрость, є҆́й же не возмого́ша проти́витисѧ всѝ противлѧ́ющїисѧ и҆́стинѣ. Ра́дꙋйсѧ, ѿ кро́вей тво́ихъ свѣ́тлꙋю себѣ̀ ри́зꙋ и҆стка́вшаѧ. Ра́дꙋйсѧ, ꙗ҆́кѡ тобо́ю ѿ мно́гихъ ра̑нъ грѣ́шнїи и҆сцѣлѧ́ютсѧ. Ра́дꙋйсѧ, ꙗ҆́кѡ тобо́ю ѿ разли́чныхъ болѣ́зней съ вѣ́рою тѧ̀ призыва́ющїи здра́вїе прїе́млютъ. Ра́дꙋйсѧ, ѹ҆́зъ грѣхѡ́вныхъ ско́раѧ рѣши́тельнице. Ра́дꙋйсѧ, ѡ҆ всѣ́хъ хрⷭ҇тїа́нахъ пред̾ прⷭ҇то́ломъ бж҃їимъ вѣ́рнаѧ мл҃твеннице.

<red>Р</red>а́дꙋйсѧ, параске́ѵо, невѣ́сто хрⷭ҇то́ва всехва́льнаѧ.
