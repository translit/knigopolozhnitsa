---
title: "І҆́косъ в҃і"
navigation:
  key: akathists-paraskeva-24
  title: "І҆́косъ в҃і"
  parent: akathists-paraskeva
  order: 24
type: "akathist"
---

## І҆́косъ в҃і:

<red>П</red>ое́мъ твоѧ̀ крѣ́пкїѧ по́двиги, почита́емъ страда̑нїѧ, хва́лимъ долготерпѣ́нїе, ѹ҆блажа́емъ ст҃ꙋ́ю твою̀ кончи́нꙋ, сла́вимъ твоѐ въ не́мощнѣмъ тѣ́лѣ непобѣди́мое мꙋ́жество, и҆́мже на землѝ и҆ на нб҃сѝ просла́виласѧ є҆сѝ, ст҃а́ѧ и҆ добропобѣ́днаѧ мч҃енице параске́ѵо: и҆ въ че́сть твои́хъ побѣдоно́сныхъ по́двигѡвъ и҆ страда́нїй похва̑льнаѧ восписꙋ́емъ тѝ сїѧ̑:

<red>Р</red>а́дꙋйсѧ, ѿ а҆́гг҃льскихъ чи́нѡвъ въ сожи́тельство и҆̀хъ любе́знѡ прїѧ́таѧ. Ра́дꙋйсѧ, ѿ дѣ́вственныхъ ли́кѡвъ въ черто́гъ нбⷭ҇ный ра́достнѡ введе́ннаѧ. Ра́дꙋйсѧ, ѿ мч҃еническихъ полкѡ́въ под̾ вѣне́цъ сла́вы провожда́емаѧ во гла́сѣ ра́дованїѧ. Ра́дꙋйсѧ, ѿ нбⷭ҇ныхъ жи́телей прїе́млющаѧ ѡ҆ гдⷭ҇ѣ цѣлова́нїе. Ра́дꙋйсѧ, ꙗ҆́кѡ мзда̀ твоѧ̀ мно́га є҆́сть на нб҃сѣ́хъ. Ра́дꙋйсѧ, ꙗ҆́кѡ ра́дость твоѧ̀ вѣ́чна є҆́сть во свѣ́тлости ст҃ы́хъ. Ра́дꙋйсѧ, въ нбⷭ҇номъ черто́зѣ бж҃е́ственнагѡ жениха̀ твоегѡ̀ со а҆́гг҃лы є҆гѡ̀ веселѧ́щаѧсѧ. Ра́дꙋйсѧ, лицезрѣ́нїемъ всебл҃гагѡ гдⷭ҇а та́мѡ вкꙋ́пѣ со ст҃ы́ми наслажда́ющаѧсѧ. Ра́дꙋйсѧ, дꙋше́вныхъ и҆ тѣле́сныхъ недꙋ́гѡвъ на́шихъ цѣли́тельнице. Ра́дꙋйсѧ, дꙋшесп҃си́тельныхъ бл҃гъ и҆ нбⷭ҇ныхъ дарѡ́въ пода́тельнице. Ра́дꙋйсѧ, ꙗ҆́кѡ тобо́ю ѿ неча́ѧнныѧ сме́рти сохрани́тисѧ ѹ҆пова́емъ. Ра́дꙋйсѧ, ꙗ҆́кѡ твои́мъ застꙋпле́нїемъ вѣ́чнꙋю жи́знь ѿ хрⷭ҇та бг҃а ѹ҆лꙋчи́ти бл҃гонаде́жнѡ ча́емъ.

<red>Р</red>а́дꙋйсѧ, параске́ѵо, невѣ́сто хрⷭ҇то́ва всехва́льнаѧ.
