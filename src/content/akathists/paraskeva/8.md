---
title: "І҆́косъ д҃"
navigation:
  key: akathists-paraskeva-8
  title: "І҆́косъ д҃"
  parent: akathists-paraskeva
  order: 8
type: "akathist"
---

## І҆́косъ д҃:

<red>И҆</red>мѣ́ѧй всегда̀ пред̾ ѻ҆ча́ми свои́ми гдⷭ҇а, за и҆сповѣ́данїе вѣ́ры па́лицами неми́лостивнѡ ѿ мꙋчи́телей бїе́ма, ра́доваласѧ є҆сѝ, приснопа́мѧтнаѧ мꙋ́ченице параске́ѵо, вопїю́щи: ничто́ же мѧ̀ разлꙋчи́тъ ѿ любвѐ твоеѧ̀, хрⷭ҇тѐ, и҆ та́кѡ подвиза́ѧсѧ во сла́вꙋ бж҃їю, ѹ҆годи́ла є҆сѝ гдⷭ҇ꙋ. Тѣ́мже, помина́юще честна̑ѧ твоѧ̑ страда̑нїѧ, съ ѹ҆миле́нїемъ зове́мъ тѝ:

<red>Р</red>а́дꙋйсѧ, а҆́гнице вседо́блѧѧ, пастырена́чальникꙋ хрⷭ҇тꙋ̀ прине́сшаѧсѧ, ꙗ҆́кѡ же́ртва бл҃гоꙋха́ннаѧ. Ра́дꙋйсѧ, безсме́ртномꙋ женихꙋ̀ хрⷭ҇тꙋ̀ непоро́чное мꙋче́нїе твоѐ, ꙗ҆́кѡ вѣ́но пречестно́е, предста́вившаѧ. Ра́дꙋйсѧ, ѻ҆трокови́це чⷭ҇таѧ, и҆́стинное и҆сповѣ́данїе вѣ́ры правосла́вныѧ пред̾ невѣ́рными ꙗ҆ви́вшаѧ. Ра́дꙋйсѧ, пра́веднаѧ ѡ҆бличи́тельнице, непра́вдꙋ нечести́вагѡ сꙋдїѝ ꙗ҆́вѣ ѿкры́вшаѧ. Ра́дꙋйсѧ, ꙗ҆́кѡ тобо́ю посрами́сѧ лꙋка́вый вра́гъ, ви́дѧщь себѐ ѿ ю҆́ной дѣ́вы побѣжде́нна. Ра́дꙋйсѧ, ꙗ҆́кѡ ра́дꙋютсѧ ѡ҆ тебѣ̀ и҆ си̑лы нбⷭ҇ныѧ, ви́дѧще тѧ̀ немощнꙋ́ю и҆ мла́дꙋ сꙋ́щꙋ, побѣжда́ющꙋю лю́тыхъ мꙋчи́телей. Ра́дꙋйсѧ, голꙋби́це чⷭ҇таѧ и҆ непоро́чнаѧ се́рдцемъ. Ра́дꙋйсѧ, смире́ннаѧ а҆́гнице, бл҃гоꙋспѣ́шнѡ чтⷭ҇нѣ́й и҆ бл҃же́ннѣй стра́сти гдⷭ҇ней ѹ҆подо́бльшаѧсѧ. Ра́дꙋйсѧ, ꙗ҆́кѡ принесла́сѧ є҆сѝ зижди́телю твоемꙋ̀, ꙗ҆́кѡ кади́ло бл҃гово́нное. Ра́дꙋйсѧ, ꙗ҆́кѡ зри́тъ на тѧ̀ пресвѣ́тлое со́лнце пра́вды, тридне́внѡ возсїѧ́вшее ѿ гро́ба и҆ ѹ҆крѣпи́вшее тѧ̀ къ по́двигꙋ страда́льческомꙋ. Ра́дꙋйсѧ, ꙗ҆́кѡ за пресла́внаѧ твоѧ̀ страда́нїѧ сподо́биласѧ є҆сѝ вни́ти въ черто́гъ хрⷭ҇та̀ цр҃ѧ̀ нбⷭ҇нагѡ. Ра́дꙋйсѧ, ꙗ҆́кѡ та́мѡ вкꙋ́пѣ со ст҃ы́ми наслажда́ешисѧ неизрече́нною ра́достїю.

<red>Р</red>а́дꙋйсѧ, параске́ѵо, невѣ́сто хрⷭ҇то́ва всехва́льнаѧ.
