---
title: "І҆́косъ з҃"
navigation:
  key: akathists-paraskeva-14
  title: "І҆́косъ з҃"
  parent: akathists-paraskeva
  order: 14
type: "akathist"
---

## І҆́косъ з҃:

<red>Н</red>о́вꙋю показа̀ безчл҃вѣ́чїѧ ꙗ҆́рость ѕвѣроѻбра́зный мꙋчи́тель, є҆гда̀ тебѐ, ст҃а́ѧ мч҃енице параске́ѵо, повелѣ̀ на дре́вѣ повѣ́сити и҆ свѣща́ми горѧ́щими ѡ҆палѧ́ти твоѧ̀ дѣви́чєскаѧ ре́бра. Сїѐ пачеєсте́ственное терпѣ́нїе твоѐ бл҃гоговѣ́йнѡ воспомина́юще, похвала́ми блж҃и́мъ тѧ̀ сицевы́ми:

<red>Р</red>а́дꙋйсѧ, многоѻбра̑зныѧ болѣ́зни за цр҃ѧ̀ хрⷭ҇та̀ бг҃а претерпѣ́вшаѧ. Ра́дꙋйсѧ, ꙗ҆́кѡ пред̾ лице́мъ чл҃вѣ́ческимъ а҆́ще и҆ мꙋ́кꙋ прїѧ́ла є҆сѝ, ѹ҆пова́нїе же твоѐ безсме́ртїѧ и҆спо́лненѡ є҆́сть. Ра́дꙋйсѧ, ꙗ҆́кѡ повѣ́шена была̀ є҆сѝ на дре́вѣ хрⷭ҇та̀ ра́ди, на крⷭ҇тѣ распѧ́тагѡ, да вѣнце́мъ нетлѣ́нїѧ ѿ негѡ̀ ѹ҆вѧзе́шисѧ. Ра́дꙋйсѧ, ꙗ҆́кѡ стро́гана была̀ є҆сѝ по ре́брѡмъ, і҆и҃са ра́ди, копїе́мъ въ ре́бра прободе́ннагѡ, да цр҃ствїемъ є҆гѡ̀ нбⷭ҇нымъ наслади́шисѧ. Ра́дꙋйсѧ, ꙗ҆́кѡ ѻ҆́гнь любвѐ къ бг҃ꙋ въ се́рдцѣ твое́мъ возжгла̀ є҆сѝ. Ра́дꙋйсѧ, ꙗ҆́кѡ за тогѡ̀ свѣща́ми ѻ҆́гненными пали́ма была̀ є҆сѝ. Ра́дꙋйсѧ, твердѣ́йшаѧ а҆дама́нта въ терпѣ́нїи твое́мъ показа́вшаѧсѧ. Ра́дꙋйсѧ, въ вѣ́рѣ во хрⷭ҇та̀ гдⷭ҇а крѣпча́е па́че ка́мене въ мꙋ́жествѣ непоколеби́мѣмъ пребы́вшаѧ. Ра́дꙋйсѧ, ꙗ҆́кѡ ѻ҆гне́мъ ѡ҆палѧ́ема, ѻ҆́гненною мꙋ́дростїю пла́мень ѹ҆гаси́ла є҆сѝ є҆сте́ственный. Ра́дꙋйсѧ, ꙗ҆́кѡ свѣщꙋ̀ неꙋгаси́мꙋ дꙋше́внꙋю соблю́дши, вошла̀ є҆сѝ со хрⷭ҇то́мъ женихо́мъ твои́мъ въ черто́гъ нбⷭ҇ный. Ра́дꙋйсѧ, ꙗ҆́кѡ чꙋде́сными и҆́скрами стра́сти ѹ҆мертви́вши, де́мѡнскїѧ полкѝ страда́льчески побѣди́ла є҆сѝ. Ра́дꙋйсѧ, ꙗ҆́кѡ страда́нїѧми твои́ми мно́гъ наро́дъ къ позна́нїю и҆́стиннагѡ бг҃а привела̀ є҆сѝ.

<red>Р</red>а́дꙋйсѧ, параске́ѵо, невѣ́сто хрⷭ҇то́ва всехва́льнаѧ.
