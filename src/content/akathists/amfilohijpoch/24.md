---
title: "І҆́косъ в҃і"
navigation:
  key: akathists-amfilohijpoch-24
  title: "І҆́косъ в҃і"
  parent: akathists-amfilohijpoch
  order: 24
type: "akathist"
---

## І҆́косъ в҃і:

<red>П</red>ою́ще твоѐ бл҃же́нное ѹ҆покое́нїе, прославлѧ́емъ тѧ̀, прпⷣбне, ꙗ҆́кѡ ѿ сме́рти къ животꙋ̀ ко гдⷭ҇ꙋ преста́вилсѧ є҆сѝ, ѿ негѡ́же и҆ мздꙋ̀ трꙋдѡ́въ твои́хъ првⷣныхъ воспрїѧ́лъ є҆сѝ: почита́ющыѧ тѧ̀ и҆ лю́бѧщыѧ по́мощїю чꙋде́сною до дне́сь ѡ҆ставлѧ́еши, ѿ бѣ́дъ и҆ напа́стей ѡ҆гражда́еши. При́зри же и҆ на ны̀, па́ки пою́щыѧ тѝ:

<red>Р</red>а́дꙋйсѧ, бг҃омъ ѻ҆ц҃е́мъ пред̾избра́нный: ра́дꙋйсѧ, страда́льческимъ житїе́мъ пред̾очи́щенный. Ра́дꙋйсѧ, хрⷭ҇то́выми щедро́тами и҆ дх҃а ст҃а́гѡ добро́тами ѹ҆краше́нный: ра́дꙋйсѧ, блгⷣтїю бжⷭ҇твенною и҆спо́лненный. Ра́дꙋйсѧ, вѣ́рнымъ въ ма́ломъ бы́вшїй, надъ мно́гими же ны́нѣ поста́вленный: ра́дꙋйсѧ, за вѣ̑рныѧ хода́тайствовавшїй и҆ да́же до ны́нѣ хода́тайствꙋющїй. Ра́дꙋйсѧ, ѿ бг҃а ѻ҆ц҃а̀ ѹ҆вѣнча́нный: ра́дꙋйсѧ, со дꙋ́хи првⷣныхъ бл҃же́нствꙋющїй. Ра́дꙋйсѧ, столпо́мъ ѻ҆́гненнымъ, над̾ гро́бомъ мно́гажды вѣ́рными ви́димымъ, свы́ше свидѣ́тельствꙋемый: ра́дꙋйсѧ, крⷭ҇томъ ѻ҆́блачнымъ, над̾ ѻ҆би́телїю твое́ю земно́ю ꙗ҆́влѣннымъ, хрⷭ҇то́мъ гдⷭ҇омъ зна́менꙋемый. Ра́дꙋйсѧ, во ѡ҆би́тели нбⷭ҇нѣй ѡ҆бита́ющїй: ра́дꙋйсѧ, ѹ҆ прⷭ҇то́ла ст҃ы́ѧ трⷪ҇цы ѡ҆ на́съ молѧ́щїйсѧ.

<red>Р</red>а́дꙋйсѧ, прпⷣбне а҆мфїло́хїе, ста́рче поча́евскїй, цѣле́бниче и҆ чꙋдотво́рче.
