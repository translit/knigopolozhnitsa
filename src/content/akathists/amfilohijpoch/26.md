---
title: "Мл҃тва"
navigation:
  key: akathists-amfilohijpoch-26
  title: "Мл҃тва"
  parent: akathists-amfilohijpoch
  order: 26
type: "akathist"
---

## Мл҃тва:

<versal>Ѽ</versal> прпⷣбне и҆ бг҃оно́сне ѻ҆́тче на́шъ ста́рче а҆мфїло́хїе, поча́евскїѧ ѡ҆би́тели прест҃ы́ѧ влⷣчцы на́шеѧ бцⷣы сла́во и҆ похвало̀! Вѣ́рный ра́бе хрⷭ҇то́въ, сꙋгꙋ́бо да́ра разсꙋжде́нїѧ дꙋхо́внагѡ ѿ сп҃си́телѧ мі́ра сподо́бившїйсѧ. Зане́ погреба́ема ви́дѧ всечⷭ҇тна́го и҆гꙋ́мена твоего̀, воззва́лъ є҆сѝ ко гдⷭ҇ꙋ: и҆дѣ́же ѡ҆брѧ́щꙋсѧ а҆́зъ, а҆́ще та́кожде бꙋ́ди мѝ; Во а҆́дъ ли сни́дꙋ и҆лѝ вчиню́сѧ въ раѝ; И҆ гла́съ гдⷭ҇ень ѹ҆слы́шалъ є҆сѝ, є҆го́же хрⷭ҇то́съ и҆зво́ли и҆зрещѝ: ꙗ҆́коже заста́нꙋ, та́кожде и҆ сꙋждꙋ̀. И҆ та́кѡ въ себѣ̀ положи́лъ є҆сѝ: ѿ тлѣ́на мі́ра сегѡ́ бѣ́гати, и҆ дх҃омъ ни́щенствовати, ѡ҆ грѣсѣ́хъ свои́хъ пла́кати, и҆ска́ти кро́тости, пра́вды бж҃їей а҆лка́ти и҆ жа́ждати, неми́лостивыхъ къ тебѣ̀ ми́ловати, се́рдце ѡ҆чища́ти, враждꙋ́ющихъ ѹ҆миротворѧ́ти, пра́вды ра́ди страда́ти, хрⷭ҇та̀ ра́ди поношє́нїѧ терпѣ́ти, ѕлосло́вїе и҆ и҆згна́нїе прїима́ти, въ ѕлострада́нїихъ си́хъ ра́доватисѧ и҆ мзды̀ нбⷭ҇ныѧ ча́ѧти. Та́кожде и҆ пожи́лъ є҆сѝ и҆ сла́вꙋ ве́лїю за по́двиги земны̑ѧ прїѧ́лъ є҆сѝ на нбⷭ҇сѝ. Тѣ́мже и҆ мы̀ взыва́емъ тѝ: сп҃са́й на́съ, бл҃же́нне, твои́ми мл҃твами, ѡ҆би́тель твою̀ ст҃ꙋ сохранѝ, бра́тїю въ по́двизѣ и҆́ноческагѡ житїѧ̀ ѹ҆твердѝ, послꙋ́шники и҆ трꙋжда́ющыѧсѧ бл҃гословѝ и҆ ѹ҆крѣпѝ, молѧ́щыѧсѧ лю́ди ѹ҆слы́ши и҆ бл҃га̑ѧ жела̑нїѧ и҆́хъ и҆спо́лни, наси́лꙋємые ѿ дїа́вола свободѝ, болѧ́щыѧ и҆сцѣлѝ, всѣ̑мъ же смиренномꙋ́дрїѧ и҆́стиннаго, бл҃гости непреле́стныѧ и҆ любвѐ соверше́нныѧ ѹ҆ гдⷭ҇а и҆спросѝ. Да покло́нѧтсѧ всѝ бг҃ꙋ є҆ди́номꙋ въ трⷪ҇цѣ ст҃ѣ́й сла́вимомꙋ ѻ҆ц҃ꙋ̀, и҆ сн҃ꙋ, и҆ ст҃о́мꙋ дх҃ꙋ, и҆ бл҃года́рствєнныѧ хвалы̑ є҆мꙋ̀ принесꙋ́тъ. <red>А҆</red>ми́нь.
