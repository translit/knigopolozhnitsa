---
title: "І҆́косъ з҃"
navigation:
  key: akathists-amfilohijpoch-14
  title: "І҆́косъ з҃"
  parent: akathists-amfilohijpoch
  order: 14
type: "akathist"
---

## І҆́косъ з҃:

<red>Н</red>о́вый и҆сто́чникъ поꙋче́нїй дꙋшеполе́зныхъ ꙗ҆ви́лсѧ є҆сѝ, и҆́миже вопроша́ющыѧ тѧ̀ пꙋтѝ сп҃се́нїѧ наꙋча́лъ є҆сѝ, ꙗ҆́кѡ ча́дъ тво́ихъ ѡ҆ гдⷭ҇ѣ, къ житїю̀ првⷣномꙋ и҆ бг҃оꙋго́дномꙋ прїѻбща́лъ є҆сѝ, недоꙋмѣ̑нїѧ всѧ́чєскаѧ разрѣша́лъ є҆сѝ и҆ и҆́стины позна́нїе ко бл҃гочⷭ҇тїю прилага́лъ є҆сѝ. Тѣ́мже хва́лимъ тѧ̀ и҆ зове́мъ:

<red>Р</red>а́дꙋйсѧ, бл҃говѣ́стниче и҆зрѧ́дный, вѣ́рꙋ пра́вꙋю въ землѝ волы́нстѣй ѹ҆твержда́вшїй: ра́дꙋйсѧ, но́вый безсре́бренниче, болѣ̑зни на́ша дꙋшє́вныѧ и҆сцѣлѧ́ющїй. Ра́дꙋйсѧ, подви́жниче кро́ткїй, неми́лостивыхъ къ тебѣ̀ ми́ловавшїй и҆ хꙋ́лѧщихъ и҆́мѧ твоѐ жале́ющїй: ра́дꙋйсѧ, по словесѝ а҆пⷭ҇ла ꙗ҆зы̑къ, себѐ всѣ́мъ порабо́тившїй и҆ мнѡ́гїѧ хрⷭ҇тꙋ̀ прїѡбрѣ́тшїй. Ра́дꙋйсѧ, мл҃твенниче бг҃ꙋ прїѧ́тный, ꙗ҆́кѡ бл҃гопоспѣ̑шна бѧ́хꙋ дѣла̀, тобо́ю бл҃гословє́ннаѧ: ра́дꙋйсѧ, ѻ҆́тче ст҃ы́й, сердца̀ ѻ҆тцє́мъ на ча̑да и҆́хъ и҆ ча́дѡмъ на ѻ҆тце́въ ѡ҆браща́вшїй. Ра́дꙋйсѧ, па́стырю бг҃омⷣрый, ра́зꙋмъ спⷭ҇нїѧ лю́демъ бж҃їимъ во ѡ҆ставле́нїе грѣхѡ́въ и҆́хъ подаю́щїй: ра́дꙋйсѧ, првⷣнымъ чꙋ́вствомъ твои́мъ сердца̀ непока́ѧнныхъ грѣ́шникѡвъ ѹ҆милѧ́вшїй и҆ дꙋ́ши и҆́хъ преѡбража́вшїй. Ра́дꙋйсѧ, гла́се хлѧ́бїй бж҃їихъ, съ нб҃съ на зе́млю текꙋ́щихъ и҆ ѡ҆мыва́ющїхъ со́вѣсть: ра́дꙋйсѧ, прⷪ҇ро́че бг҃а жива́гѡ, и҆з̾ ро́га, є҆ле́а и҆спо́лнена, и҆злива́ющїй млⷭ҇ть. Ра́дꙋйсѧ, ꙗ҆́кѡ гро́мъ врагѝ ѹ҆страша́ющїй и҆ ꙗ҆кѡ мо́лнїѧ дꙋ́ши просвѣща́ющїй: ра́дꙋйсѧ, премꙋ́дрыхъ превосходѧ́щїй ра́зꙋмъ и҆ вѣ́рныхъ смы́слы ѡ҆зарѧ́ющїй.

<red>Р</red>а́дꙋйсѧ, прпⷣбне а҆мфїло́хїе, ста́рче поча́евскїй, цѣле́бниче и҆ чꙋдотво́рче.
