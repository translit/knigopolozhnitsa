---
title: "І҆́косъ ѳ҃"
navigation:
  key: akathists-amfilohijpoch-18
  title: "І҆́косъ ѳ҃"
  parent: akathists-amfilohijpoch
  order: 18
type: "akathist"
---

## І҆́косъ ѳ҃:

<red>В</red>ѣті́йства чꙋ́ждїи недоꙋмѣва́емъ гл҃го́лати по́двиги твоѧ̑ сла̑вныѧ, и҆́миже гдⷭ҇ꙋ бг҃ꙋ на́шемꙋ ѹ҆годи́лъ є҆сѝ, є҆мꙋ́же въ же́ртвꙋ, по словесѝ дв҃довꙋ, дх҃ъ сокрꙋше́нъ и҆ се́рдце смире́нно прине́слъ є҆сѝ, попеченїю є҆гѡ̀ сп҃си́тельномꙋ во́лею преда́лсѧ є҆сѝ, ꙗ҆́коже ѻ҆ц҃ъ мно́жества вѣ́рꙋ и҆ любо́вь совершє́нныѧ показа́лъ є҆сѝ, и҆ то́кмѡ зове́мъ тѝ:

<red>Р</red>а́дꙋйсѧ, ѻ҆́тче премлⷭ҇тивый, промышле́нїѧ ѡ҆ лю́дехъ прїѧ́телище: ра́дꙋйсѧ, ѻ҆́тче пречꙋ́дный, чꙋде́съ хрⷭ҇товыхъ насле́дниче. Ра́дꙋйсѧ, ѻ҆́тче преще́дрый, ѹ҆се́рднѡ призыва́ющымъ тѧ̀ помога́ющїй: ра́дꙋйсѧ, ѻ҆́тче бл҃госе́рдый, мно́гажды прошє́нїѧ предварѧ́ющїй. Ра́дꙋйсѧ, ѻ҆́тче пресла́достный, скорбѧ́щихъ прїѧ́тное попече́нїе: ра́дꙋйсѧ, ѻ҆́тче преди́вный, бы́строе ни́щихъ ѹ҆слы́шанїе. Ра́дꙋйсѧ, ѻ҆́тче пресла́вный, подаю́щїй тре́бꙋющымъ бл҃гострое́нїе: ра́дꙋйсѧ, ѻ҆́тче предо́брый, ѹ҆готовлѧ́ющїй просѧ́щымъ и҆зоби́лїе. Ра́дꙋйсѧ, ѻ҆́тче прелюби́мый, бѣ́днѣ живꙋ́щихъ бога́тство бг҃омъ да́нное: ра́дꙋйсѧ, ѻ҆́тче пребога́тый, ѹ҆бо́гихъ воздви́женїе ско́рое. Ра́дꙋйсѧ, ѻ҆́тче преси́льный, ненаде́жныхъ надѣ́ѧнїе: ра́дꙋйсѧ, ѻ҆́тче прекрѣ́пкїй, ѿча́ѧнныхъ ѹ҆теше́нїе.

<red>Р</red>а́дꙋйсѧ, прпⷣбне а҆мфїло́хїе, ста́рче поча́евскїй, цѣле́бниче и҆ чꙋдотво́рче.
