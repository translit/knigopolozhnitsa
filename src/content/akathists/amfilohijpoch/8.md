---
title: "І҆́косъ д҃"
navigation:
  key: akathists-amfilohijpoch-8
  title: "І҆́косъ д҃"
  parent: akathists-amfilohijpoch
  order: 8
type: "akathist"
---

## І҆́косъ д҃:

<red>С</red>лы́шателѧ бл҃горазꙋ́мнаго слове́съ бжⷭ҇твенных и҆ ви́дѣнїѧ та́инственнагѡ зри́телѧ ѹ҆́мнаго гдⷭ҇ь тѧ̀ сотворѝ, да проповѣ́стсѧ тобо́ю и҆́мѧ є҆го̀ трист҃ое по все́й землѝ, да и҆сповѣ́дѧтсѧ є҆мꙋ̀ лю́дїе и҆ да возгл҃го́лѧтъ созда́телѧ своего̀ всѝ, и҆ провозвѣсти́тсѧ тобо́ю, что̀ срѧ́щетъ и҆́хъ въ послѣ̑днїѧ дни̑, сегѡ̀ ра́ди ѿ на́съ ны́нѣ слы́шиши:

<red>Р</red>а́дꙋйсѧ, дх҃а ст҃аго наи́тїемъ съ ли́комъ прⷪ҇ро́ческимъ соедини́вшїйсѧ: ра́дꙋйсѧ, рѣ́вностїю и҆лїино́ю и҆спо́лнившїйсѧ. Ра́дꙋйсѧ, наше́ствїе и҆ноплеме́нникѡвъ на селѣ̀ пред̾ꙋслы́шавшїй: ра́дꙋйсѧ, ꙗ҆́кѡ и҆́мамы въ тебѣ̀ мꙋ́жа, си́лою и҆мени́таго и҆ въ видѣ́нїихъ ви́дѣвшаго. Ра́дꙋйсѧ, ꙗ҆́кѡ не себѣ̀ є҆ди́номꙋ трꙋди́хсѧ, но всѣ̑мъ и҆́щꙋщымъ премⷣрость и҆зъ ѹ҆́стъ вы́шнѧго: ра́дꙋйсѧ, во прⷪ҇ро́чествахъ провѣща́вшїй премⷣраѧ словеса̀ лю́демъ, бг҃а боѧ́щымсѧ. Ра́дꙋйсѧ, просвѣща́вшїй въ сѣ́ни сме́ртнѣй сѣдѧ́щыѧ: ра́дꙋйсѧ, грѧдꙋ̑щаѧ и҆ бы̑вшаѧ приходѧ́щихъ къ тебѣ́ прови́дѣвшїй ꙗ҆́кѡ настоѧ́щее. Ра́дꙋйсѧ, мно́гихъ ѿ сынѡ́въ ѻ҆те́чества твоегѡ̀ ко гⷭ҇дꙋ бг҃ꙋ приве́дшїй: ра́дꙋйсѧ, мно́ги дꙋхо́внѡ ѹ҆пра́вившїй и҆ на пꙋ́ть ми́ренъ напра́вившїй. Ра́дꙋйсѧ, проти̑вныѧ лю́ди совершє́ны въ мⷣрости првⷣныхъ гдⷭ҇еви ѹ҆гото́вавшїй: ра́дꙋйсѧ, ѹ҆че́ние правосла́вное безстра́шнѡ свидѣ́тельствовавшїй и҆ чꙋдесы̀ и҆звѣща́ющїй.

<red>Р</red>а́дꙋйсѧ, прпⷣбне а҆мфїло́хїе, ста́рче поча́евскїй, цѣле́бниче и҆ чꙋдотво́рче.
