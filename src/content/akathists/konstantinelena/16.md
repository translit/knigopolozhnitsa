---
title: "І҆́косъ и҃"
navigation:
  key: akathists-konstantinelena-16
  title: "І҆́косъ и҃"
  parent: akathists-konstantinelena
  order: 16
type: "akathist"
---

## І҆́косъ и҃:

<red>В</red>сѐ ва́ше слꙋже́нїе бы́сть во сла́вꙋ сладча́йшагѡ гдⷭ҇а и҆ є҆гѡ̀ пречⷭ҇тыѧ мт҃ре, застꙋ́пницы мі́ра. Кі́й ѧ҆зы́къ и҆зрече́тъ под̾ѧ̑тыѧ ва́ми трꙋды̀; кі́й ра́зꙋмъ пости́гнетъ ра́дость, є҆гда̀ ѡ҆брѣ́тесѧ ва́ми жела́емый крⷭ҇тъ гдⷭ҇ень; сегѡ̀ ра́ди всѝ земноро́днїи бл҃года́рнѡ взыва́ютъ ва́мъ:

<red>Р</red>а́дꙋйтесѧ, а҆́гг҃льскою чⷭ҇тото́ю пожи́вшїи: ра́дꙋйтесѧ, всѣ́мъ срⷣцемъ гдⷭ҇а возлюби́вшїи. Ра́дꙋйтесѧ, а҆пⷭ҇льскою ре́вностїю потрꙋди́вшїисѧ: ра́дꙋйтесѧ, хрⷭ҇тїа́нскимъ смире́нїемъ ѹ҆краси́вшїисѧ. Ра́дꙋйтесѧ, всѧ̑ добродѣ̑тели въ себѣ̀ совокꙋпи́вшїи: ра́дꙋйтесѧ, бл҃же́нство ра́йское ѹ҆наслѣ́довавшїи. Ра́дꙋйтесѧ, ꙗ҆́кѡ зритѐ всегда̀ творца̀ и҆ гдⷭ҇а: ра́дꙋйтесѧ, ꙗ҆́кѡ мзда̀ ва́ша мно́га на нб҃сѣ́хъ.

<red>Р</red>а́дꙋйтесѧ, ст҃і́и равноапⷭ҇льнїи кѡнстанті́не и҆ є҆ле́но, ѡ҆брѣ́тшїи крⷭ҇тъ гдⷭ҇ень, ѻ҆рꙋ́жїе сп҃си́тельное.
