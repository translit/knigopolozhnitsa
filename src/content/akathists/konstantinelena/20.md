---
title: "І҆́косъ і҃ "
navigation:
  key: akathists-konstantinelena-20
  title: "І҆́косъ і҃ "
  parent: akathists-konstantinelena
  order: 20
type: "akathist"
---

## І҆́косъ і҃ :

<red>С</red>тѣна̀, покро́въ и҆ защи́та бы́сть тебѣ̀ во все́мъ сама̀ пречⷭ҇таѧ дв҃а, влⷣчца нб҃а и҆ землѝ, є҆́йже врꙋчи́лъ є҆сѝ но́вый гра́дъ тво́й на брега́хъ босфо́ра, да всѝ лю́дїе, ѹ҆крѣплѧ́еми є҆ѧ̀ млⷭ҇рдымъ застꙋпле́нїемъ, воспомина́юще вѣ́рꙋ и҆ по́двиги твоѧ̑, прехва́льне кѡнстанті́не, бл҃гоꙋмиле́ннѡ взыва́ютъ:

<red>Р</red>а́дꙋйсѧ, но́вꙋю столи́цꙋ вѷзанті́и ѡ҆ст҃и́вый: ра́дꙋйсѧ, застꙋпле́нїю и҆ покрови́тельствꙋ мт҃ре бж҃їѧ ю҆̀ врꙋчи́вый. Ра́дꙋйсѧ, хра́мъ бж҃їй во и҆́мѧ є҆ѧ̀ созда́вый: ра́дꙋйсѧ, горѧ́щыѧ моли̑твы въ не́мъ возсыла́ѧй. Ра́дꙋйсѧ, ꙗ҆́кѡ ра́бъ разꙋ́мный тала́нты своѧ̑ ѹ҆мно́живый: ра́дꙋйсѧ, во́лю свою̀ въ во́лю бж҃їю преда́вый. Ра́дꙋйсѧ, хра́мѡвъ ст҃ы́хъ ѹ҆краше́нїе: ра́дꙋйсѧ, па́стырей цр҃кве хрⷭ҇то́вы вразꙋмле́нїе.

<red>Р</red>а́дꙋйтесѧ, ст҃і́и равноапⷭ҇льнїи кѡнстанті́не и҆ є҆ле́но, ѡ҆брѣ́тшїи крⷭ҇тъ гдⷭ҇ень, ѻ҆рꙋ́жїе сп҃си́тельное.
