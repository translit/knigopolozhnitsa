---
title: "Мл҃тва"
navigation:
  key: akathists-russianmartyrs-26
  title: "Мл҃тва"
  parent: akathists-russianmartyrs
  order: 26
type: "akathist"
---

## Мл҃тва:

<versal>Ѽ</versal> ст҃і́и новомч҃нцы и҆ и҆сповѣ̑дницы рѡссі́йстїи: ст҃и́телїе и҆ па́стырїе цр҃кве хрⷭ҇то́вы, ца́рственнїи стрⷭ҇тоте́рпцы, бл҃говѣ́рнїи кн҃зїе и҆ кн҃ги̑ни, до́блїи во́ини, мона́си и҆ мїрсті́и, бл҃гочести́вїи мꙋ́жїе и҆ жєны̀, во всѧ́цѣмъ во́зрастѣ и҆ сосло́вїи за хрⷭ҇та̀ пострада́вшїи, вѣ́рность є҆мꙋ̀ да́же до сме́рти свидѣ́тельствовавшїи и҆ вѣне́цъ жи́зни ѿ негѡ̀ прїе́мшїи! Вы̀ во дни̑ гоне́нїѧ лю́тагѡ, зе́млю на́шꙋ ѿ безбо́жныхъ пости́гшагѡ, на сꙋди́щахъ, въ заточе́нїихъ и҆ про́пастехъ земны́хъ, въ го́рькихъ рабо́тахъ и҆ всѧ́кихъ ско́рбныхъ ѡ҆бстоѧ́нїихъ ѻ҆́бразъ терпѣ́нїѧ и҆ непосты́днагѡ ѹ҆пова́нїѧ мꙋ́жественнѣ ꙗ҆ви́ли є҆стѐ. Ны́нѣ же въ раѝ сла́дости наслажда́ющесѧ, пред̾ прⷭ҇то́ломъ бж҃їимъ во сла́вѣ предстои́те и҆ при́снѡ хвалꙋ̀ и҆ хода́тайство со а҆́гг҃лы и҆ всѣ́ми ст҃ы́ми трїеди́номꙋ бг҃ꙋ возноси́те. Сегѡ̀ ра́ди мы̀, недо́стойнїи, мо́лимъ ва́съ, ст҃і́и срѡ́дницы на́ши: не забꙋ́дите земна́гѡ ѻ҆те́чества ва́шегѡ, грѣхо́мъ ка́їнова братоꙋбі́йства, порꙋга́нїемъ ст҃ы́нь, безбо́жїемъ и҆ на́шими беззакѡ́нїи ѡ҆тѧгче́ннагѡ. Ѹ҆моли́те гдⷭ҇а си́лъ, да ѹ҆тверди́тъ цр҃ковь свою̀ непоколеби́мꙋ въ мі́рѣ се́мъ многомѧте́жнѣмъ и҆ лꙋка́вомъ: да возроди́тъ въ землѝ на́шей дꙋ́хъ братолю́бїѧ и҆ ми́ра: да па́ки бꙋ́демъ мы̀ црⷭ҇кое сщ҃е́нїе, ро́дъ бж҃їй, и҆збра́нный и҆ ст҃ы́й, при́снѡ съ ва́ми сла́вѧщїй ѻ҆ц҃а̀, и҆ сн҃а, и҆ ст҃а́го дх҃а, во вѣ́ки вѣкѡ́въ. <red>А҆</red>ми́нь.
