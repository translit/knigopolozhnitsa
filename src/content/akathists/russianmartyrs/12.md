---
title: "І҆́косъ ѕ҃"
navigation:
  key: akathists-russianmartyrs-12
  title: "І҆́косъ ѕ҃"
  parent: akathists-russianmartyrs
  order: 12
type: "akathist"
---

## І҆́косъ ѕ҃:

<red>В</red>озсїѧ̀ свѣ́тъ хрⷭ҇то́въ въ сердца́хъ ва́шихъ, прпⷣбномч҃нцы, вы̀ бо ꙗ҆́кѡ во́ини добропобѣ́днїи, мл҃твꙋ во всеѻрꙋ́жїе прїе́мше, вѣ́ры пра́выѧ ника́коже ѿпа́ли є҆стѐ, и҆ ѹ҆́зы темни̑чныѧ, мꙋчє́нїѧ тѧ̑жкаѧ и҆ рабѡ́ты гѡ́рькїѧ претерпѣ́вше, лю́тꙋю сме́рть ѿ безбо́жныхъ прїѧ́ли є҆стѐ. Сегѡ̀ ра́ди прославлѧ́емъ ва́съ си́це:

<red>Р</red>а́дꙋйтесѧ, пꙋ́ть и҆́стиннагѡ бг҃опозна́нїѧ на́мъ показа́вшїи: Ра́дꙋйтесѧ, дꙋ́шы ва́шѧ за хрⷭ҇та̀ положи́вшїи. Ра́дꙋйтесѧ, ꙗ҆́звы гдⷭ҇а і҆и҃са хрⷭ҇та̀ на тѣлесѣ́хъ ва́шихъ носи́вшїи: Ра́дꙋйтесѧ, всѧ̑ тлѣ̑ннаѧ мі́ра сегѡ̀ презрѣ́вшїи. Ра́дꙋйтесѧ, любо́вь хрⷭ҇то́вꙋ къ мꙋчи́телємъ ꙗ҆ви́вшїи: Ра́дꙋйтесѧ, мл҃твꙋ за ненави́дѧщихъ ва́съ пролїѧ́вшїи. Ра́дꙋйтесѧ, ве́лїе дерзнове́нїе ко гдⷭ҇ꙋ стѧжа́вшїи: Ра́дꙋйтесѧ, пѡ́двиги по́стническими и҆ кро́вїю ва́шею зе́млю рꙋ́сскꙋю ѡ҆ст҃и́вшїи.

<red>Р</red>а́дꙋйтесѧ, новомч҃нцы и҆ и҆сповѣ̑дницы рѡссі́йстїи, цр҃кве на́шеѧ похвало̀ и҆ ѹ҆краше́нїе.
