---
title: "І҆́косъ д҃"
navigation:
  key: akathists-russianmartyrs-8
  title: "І҆́косъ д҃"
  parent: akathists-russianmartyrs
  order: 8
type: "akathist"
---

## І҆́косъ д҃:

<red>В</red>ѣ́дꙋще гла́съ є҆ѵⷢ҇льскїй, ꙗ҆́кѡ па́стырь до́брый дꙋ́шꙋ свою̀ полага́етъ за ѻ҆́вцы, сщ҃енномч҃нцы до́блїи, любвѐ ра́ди хрⷭ҇то́вы и҆ па́ствы своеѧ̀ и҆згна̑нїѧ, гла́дъ, хла́дъ, зно́й со́лнечный и҆ рабѡ́ты гѡ́рькїѧ претерпѣ́ли є҆стѐ, сме́ртїю мч҃нческою житїѐ своѐ ѹ҆вѣнча́вше. Сегѡ̀ ра́ди и҆ мы̀ съ любо́вїю прославлѧ́емъ ва́съ си́це:

<red>Р</red>а́дꙋйтесѧ, зало́гъ хрⷭ҇то́въ до́брѣ сохрани́вшїи: Ра́дꙋйтесѧ, житїе́мъ и҆ сме́ртїю ѻ҆́бразъ вѣ̑рнымъ показа́вшїи. Ра́дꙋйтесѧ, же́ртвꙋ безкро́внꙋю бл҃гоговѣ́йнѣ соверша́вшїи: Ра́дꙋйтесѧ, самѣ́хъ себѐ въ же́ртвꙋ живꙋ́ю прине́сшїи. Ра́дꙋйтесѧ, цр҃кве рѡссі́йскїѧ сла́во: Ра́дꙋйтесѧ, ѻ҆те́чества на́шегѡ ѹ҆краше́нїе. Ра́дꙋйтесѧ, па́ствы ва́шеѧ ко хрⷭ҇тꙋ̀ пꙋтеводи́телїе: Ра́дꙋйтесѧ, догма́тѡвъ цр҃ко́вныхъ ре́вностнїи блюсти́телїе.

<red>Р</red>а́дꙋйтесѧ, новомч҃нцы и҆ и҆сповѣ̑дницы рѡссі́йстїи, цр҃кве на́шеѧ похвало̀ и҆ ѹ҆краше́нїе.
