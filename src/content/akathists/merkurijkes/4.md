---
title: "І҆́косъ в҃"
navigation:
  key: akathists-merkurijkes-4
  title: "І҆́косъ в҃"
  parent: akathists-merkurijkes
  order: 4
type: "akathist"
---

## І҆́косъ в҃:

<red>Р</red>а́зꙋмѣ́ти тща́щесѧ толи́кꙋю си́лꙋ твою̀, дивлѧ́хꙋсѧ во́ини, ѻ҆́крестъ тебє̀ стоѧ́щїи, толи́цѣй си́лѣ твое́й, не вѣ́дꙋще ѻ҆рꙋ́жїѧ, ѿ а҆́гг҃ла тебѣ̀ врꙋче́ннагѡ, мы́ же, дх҃омъ ст҃ы́мъ позна́вше си́лꙋ бж҃їю, въ тебѣ̀ ꙗ҆вле́ннꙋю, навыко́хомъ пѣ́ти:

<red>Р</red>а́дꙋйсѧ, ме́чь, ввѣ́ренный бг҃омъ, сохрани́вый: ра́дꙋйсѧ, зало́гъ бл҃года́ти въ себѣ̀ возрасти́вый. Ра́дꙋйсѧ, мече́мъ а҆́гг҃льскимъ полкѝ ва̑рварскїѧ порази́вый: ра́дꙋйсѧ, вѣ́рою пре́лесть і҆́дѡльскꙋю низложи́вый. Ра́дꙋйсѧ, ра́дѡсти ми́ра сегѡ̀ нивочто́же вмѣни́вый: ра́дꙋйсѧ, вѣ́чнѣй ра́дости себѐ ѹ҆гото́вавый. Ра́дꙋйсѧ, си́лꙋ бж҃їю въ себѣ̀ ꙗ҆ви́вый: ра́дꙋйсѧ, повелѣ́нїе а҆́гг҃лово и҆спо́лнивый.

<red>Р</red>а́дꙋйсѧ, меркꙋ́рїе, и҆зрѧ́дный ѹ҆го́дниче хрⷭ҇то́въ и҆ во́ине непобѣди́мый.
