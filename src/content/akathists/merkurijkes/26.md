---
title: "Мл҃тва"
navigation:
  key: akathists-merkurijkes-26
  title: "Мл҃тва"
  parent: akathists-merkurijkes
  order: 26
type: "akathist"
---

## Мл҃тва:

<versal>Ѽ</versal> великомч҃нче ст҃ы́й и҆ до́блїй во́ине хрⷭ҇то́въ меркꙋ́рїе, страда́нїемъ, кро́вїю и҆ сме́ртїю свое́ю вѣ́рность хрⷭ҇тꙋ̀ и҆ цр҃кви є҆гѡ̀ свидѣ́тельствовавый и҆ сегѡ̀ ра́ди вѣне́цъ жи́зни ѿ негѡ̀ прїе́мый! Ны́нѣ въ хвале́бныхъ пѣ́снехъ тебѐ прославлѧ́юще, смире́ннѡ къ тебѣ̀ припа́даемъ и҆ ѹ҆се́рднѡ мо́лимъ: предста́тель бꙋ́ди пред̾ бг҃омъ ѡ҆ дꙋша́хъ на́шихъ неꙋсы́пный, ѹ҆молѝ влⷣкꙋ гдⷭ҇а, да сохрани́тъ цр҃ковь свою̀ и҆ всѣ́хъ ча́дъ є҆ѧ̀ въ сою́зѣ любвѐ и҆ є҆диномы́слїи, да ѹ҆тверди́тсѧ ми́ръ и҆ безмѧте́жїе въ лю́дехъ, во ѻ҆те́чествѣ на́шемъ живꙋ́щихъ, да позна́ютъ всѝ, ꙗ҆́кѡ хрⷭ҇то́съ є҆́сть пꙋ́ть, и҆́стина и҆ жи́знь, и҆ да прїи́дꙋтъ къ немꙋ̀ всѝ трꙋжда́ющїисѧ и҆ ѡ҆бремене́ннїи, и҆ ѹ҆поко́итъ и҆̀хъ. ѽ вели́кїй ѹ҆го́дниче бж҃їй! крѣ́пкое стоѧ́нїе въ вѣ́рѣ на́шей да́рꙋй на́мъ, бл҃года́тнꙋю по́мощь на́мъ низпослѝ, да ми́рное, ти́хое и҆ бг҃оꙋго́дное житїѐ поживе́мъ въ вѣ́цѣ се́мъ и҆ досто́йнѡ съ тобо́ю въ де́нь ѻ҆́ный восхва́лимъ прест҃ꙋ́ю трⷪ҇цꙋ, ѻ҆ц҃а̀ и҆ сн҃а и҆ ст҃а́го дх҃а, во вѣ́ки вѣкѡ́въ. <red>А҆</red>ми́нь.

{% illustration "small-ornaments/ornament-from-12th-century-armenian-gospel-crider", "small" %}
