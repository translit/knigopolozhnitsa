---
title: "І҆́косъ а҃"
navigation:
  key: akathists-evfimijsuzd-2
  title: "І҆́косъ а҃"
  parent: akathists-evfimijsuzd
  order: 2
type: "akathist"
---

## І҆́косъ а҃:

<red>А҆́</red>гг҃льское житїѐ и҆́ночествꙋющихъ ѿ ю҆́ности возлю́билъ є҆сѝ, прпⷣбне є҆ѵѳѵ́мїе, и҆ бг҃ꙋ є҆ди́номꙋ рабо́тати всѣ́мъ се́рдцемъ є҆щѐ въ ѻ҆́трочествѣ свое́мъ возревнова́лъ є҆сѝ. сегѡ̀ ра́ди взыва́емъ тѝ:

<red>Р</red>а́дꙋйсѧ, ѻ҆троча̀ кро́ткое и҆ бл҃гопоко́рливое: ра́дꙋйсѧ, роди́телей ѹ҆тѣше́нїе. Ра́дꙋйсѧ, съ любо́вїю прилѣжа́вый кни́жномꙋ ѹ҆че́нїю: ра́дꙋйсѧ, вѣ́дѣнїю гдⷭ҇а и҆ є҆гѡ̀ за́повѣдей ѹ҆чи́тисѧ возлюби́вый. Ра́дꙋйсѧ, всѧ̑ ѹ҆тѣ̑хи дѣ̑тскїѧ презрѣ́вый: ра́дꙋйсѧ, бжⷭ҇твенными то́кмѡ ѿ ю҆́ности веселѧ́йсѧ. Ра́дꙋйсѧ, селє́нїѧ гдⷭ҇а си́лъ па́че всегѡ̀ возлюбивый: ра́дꙋйсѧ, дꙋше́ю свое́ю и҆ скончава́тисѧ во дво́рѣхъ гдⷭ҇нихъ возжела́вый. Ра́дꙋйсѧ, въ хра́мѣ бж҃їемъ, ꙗ҆́кѡже пред̾ лице́мъ самогѡ̀ гдⷭ҇а, вы́нꙋ предстоѧ́вый: ра́дꙋйсѧ, ѹ҆́мъ сво́й ве́сь къ є҆ди́номꙋ бг҃ꙋ ѹ҆стреми́вый. Ра́дꙋйсѧ, ꙗ҆́кѡ ничто́же земно́е въ хра́мѣ помышлѧ́лъ є҆сѝ: ра́дꙋйсѧ, со стра́хомъ и҆ тре́петомъ бг҃ꙋ предстоѧ̀вый.

<red>Р</red>а́дꙋйсѧ, є҆ѵѳѵ́мїе, ско́рый помо́щниче и҆ пресла́вный чꙋдотво́рче!
