---
title: "І҆́косъ и҃"
navigation:
  key: akathists-evfimijsuzd-16
  title: "І҆́косъ и҃"
  parent: akathists-evfimijsuzd
  order: 16
type: "akathist"
---

## І҆́косъ и҃:

<red>В</red>сѧ̀ страна̀ сꙋ́здальскаѧ, свѣ́томъ твои́хъ до́брыхъ дѣ́лъ и҆ поле́зныхъ ѹ҆че́нїй ѡ҆сїѧва́ема, прославлѧ́ше ѡ҆ тебѣ̀ ѻ҆ц҃а̀ нбⷭ҇нагѡ и҆ ꙗ҆́кѡ а҆́гг҃ла земна́гѡ и҆ человѣ́ка нбⷭ҇нагѡ тѧ̀ почита́ше. тѣ́мже и҆ мы̀ ѿѻнꙋ́дꙋ пѣ́ти наꙋчи́хомсѧ тебѣ̀ такова̑ѧ:

<red>Р</red>а́дꙋйсѧ, всѧ́кїѧ добродѣ́тели ѹ҆се́рдный дѣ́лателю: ра́дꙋйсѧ, смире́нїѧ и҆збра́нный сосꙋ́де. Ра́дꙋйсѧ, мл҃твою и҆ слеза́ми дꙋ́шꙋ ѡ҆чи́стивый: ра́дꙋйсѧ, посто́мъ и҆ вери́гами желѣ́зными пло́ть ѹ҆мертви́вый. Ра́дꙋйсѧ, црⷭ҇тво нбⷭ҇ное нището́ю дꙋ́ха наслѣ́дивый: ра́дꙋйсѧ, вѣ́чное весе́лїе пла́чемъ исхода́тайствовавый. Ра́дꙋйсѧ, въ наслѣ́дїе землю̀ нбⷭ҇нꙋю кро́тостїю ѹ҆лꙋчи́вый: ра́дꙋйсѧ, ꙗ҆́кѡ за а҆́лчбꙋ и҆ жа́ждꙋ пра́вды воспрїѧ́лъ є҆сѝ насыще́нїе бл҃га́ми вѣ́чными. Ра́дꙋйсѧ, ꙗ҆́кѡ ми́лости ра́ди ѿ бг҃а поми́лованъ бы́лъ є҆сѝ: ра́дꙋйсѧ, чистото́ю се́рдца зрѣ́ти бг҃а сподо́бивыйсѧ. Ра́дꙋйсѧ, ꙗ҆́кѡ миротворе́нїѧ ра́ди, въ сынѣ́хъ бж҃їихъ нарещи́сѧ сподо́билсѧ є҆сѝ: ра́дꙋйсѧ, ꙗ҆́кѡ терпе́нїемъ и҆ ѕлострада̑нїи мздꙋ̀ мно́гꙋю стѧжа́лъ є҆сѝ.

<red>Р</red>а́дꙋйсѧ, є҆ѵѳѵ́мїе, ско́рый помо́щниче и҆ пресла́вный чꙋдотво́рче!
