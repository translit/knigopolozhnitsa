---
title: "І҆́косъ в҃і"
navigation:
  key: akathists-evfimijsuzd-24
  title: "І҆́косъ в҃і"
  parent: akathists-evfimijsuzd
  order: 24
type: "akathist"
---

## І҆́косъ в҃і:

<red>П</red>ою́ще мнѡ́гїѧ твоѧ̑, прпⷣбне є҆ѵѳѵ́мїе, по́двиги и҆ трꙋды̀ въ жи́зни сѣ́й, ѹ҆блажа́емъ при́снѡпа́мѧтное ѹ҆спе́нїе твоѐ, торжествꙋ́емъ и҆ ѡ҆ бжⷭ҇твеннѣй сла́вѣ твое́й въ нбⷭ҇номъ црⷭ҇твїи, и҆, припа́дающе къ ра́цѣ многоцѣле́бныхъ моще́й твои́хъ, со ѹ҆миле́нїемъ взыва́емъ тѝ си́це:

<red>Р</red>а́дꙋйсѧ, мꙋ́жꙋ жела́нїй, въ тѣлесѝ и҆ дꙋшѣ̀ бг҃а просла́вивый: ра́дꙋйсѧ, въ невече́рнїй де́нь црⷭ҇твїѧ бж҃їѧ зрѣ́ти сподо́бивыйсѧ. Ра́дꙋйсѧ, въ кни́гꙋ живо́тнꙋю впи́санный: ра́дꙋйсѧ, го́рнѧгѡ і҆ерⷭ҇ли́ма жи́телю. Ра́дꙋйсѧ, въ раю̀ сла́дости водо́ю жи́зни напаѧ́емый: ра́дꙋйсѧ, плода́ми древа̀ жи́зни насыща́емый. Ра́дꙋйсѧ, въ свѣ́тѣ сла́вы бж҃їѧ и҆ свѣти́льника а҆́гнца ѡ҆бита́ѧй: ра́дꙋйсѧ, прⷭ҇то́лꙋ гдⷭ҇а вседержи́телѧ предстоѧ́й. Ра́дꙋйсѧ, въ селє́нїѧ, ѿню́дꙋже ѿбѣжѐ всѧ́ка печа́ль и҆ воздыха́нїе, всели́выйсѧ: ра́дꙋйсѧ, въ го́рнѣй ски́нїи бж҃їей, на не́йже почїе́тъ бл҃гослове́нїе, веселѧ́йсѧ. Ра́дꙋйсѧ, ве́чери бра́ка а҆́гнча прїѻбщи́выйсѧ: ра́дꙋйсѧ, со всѣ́ми ст҃ы́ми во црⷭ҇твїи нбⷭ҇нѣмъ ликовствꙋ́ѧй.

<red>Р</red>а́дꙋйсѧ, є҆ѵѳѵ́мїе, ско́рый помо́щниче и҆ пресла́вный чꙋдотво́рче!
