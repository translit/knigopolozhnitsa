---
title: "І҆́косъ ѕ҃"
navigation:
  key: akathists-evfimijsuzd-12
  title: "І҆́косъ ѕ҃"
  parent: akathists-evfimijsuzd
  order: 12
type: "akathist"
---

## І҆́косъ ѕ҃:

<red>В</red>озсїѧ̀ бл҃говѣ́рномꙋ кнѧ́зю ст҃ость житїѧ̀ твоегѡ̀, ѻ҆́ч҃е є҆ѵѳѵ́мїе, є҆гда̀ ѹ҆зрѣ̀ а҆́гг҃ла бж҃їѧ сослꙋжа́ща тѝ и҆ ст҃и́телю і҆ѡа́ннꙋ при бжⷭ҇твенней лїтꙋргі́и, ꙗ҆́кѡже и҆ногда̀ спо́стникꙋ и҆ собесѣ́дникꙋ твоемꙋ̀ прпⷣбномꙋ се́ргїю: мы̀ же, та́кѡ просла́вивша тѧ̀ гдⷭ҇а сла́вѧще, вопїе́мъ тѝ:

<red>Р</red>а́дꙋйсѧ, па́стырю до́брый ввѣ́ренныхъ тебѣ̀ слове́сныхъ а҆́гнцєвъ: ра́дꙋйсѧ, вождю̀ до́брый, си́льный сло́вомъ и҆ дѣ́ломъ. Ра́дꙋйсѧ, вїногра́да хрⷭ҇то́ва насади́телю и҆ храни́телю: ра́дꙋйсѧ, вертогра́да гдⷭ҇нѧ бл҃гоискꙋ́сный дѣ́лателю. Ра́дꙋйсѧ, та̑инъ бг҃оизбра́нный строи́телю: ра́дꙋйсѧ, немоще́й бра́тїи врачꙋ̀ бг҃омꙋ́дрый и҆ ско́рый цѣли́телю. Ра́дꙋйсѧ, свирѣ́ль доброгла́снаѧ, пѣ́сньми дꙋхѡ́вными веселѧ́щаѧ дꙋ́шы человѣ́кѡвъ: ра́дꙋйсѧ, ѱалти́рь, сла́вꙋ бж҃їю возвѣща́ющаѧ. Ра́дꙋйсѧ, печа́льныхъ ѹ҆тѣше́нїе: ра́дꙋйсѧ, ѡ҆би́димыхъ застꙋпле́нїе. Ра́дꙋйсѧ, бж҃їѧ блгⷣти стрꙋѐ неизсѧка́ющаѧ: ра́дꙋйсѧ, ми́лостей бж҃їихъ при́сный хода́таю.

<red>Р</red>а́дꙋйсѧ, є҆ѵѳѵ́мїе, ско́рый помо́щниче и҆ пресла́вный чꙋдотво́рче!
