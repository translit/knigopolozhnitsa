---
title: "І҆́косъ а҃і"
navigation:
  key: akathists-evfimijsuzd-22
  title: "І҆́косъ а҃і"
  parent: akathists-evfimijsuzd
  order: 22
type: "akathist"
---

## І҆́косъ а҃і:

<red>С</red>вѣтлосїѧ́ющꙋю свѣщꙋ̀, сꙋ́щымъ во тьмѣ̀ ꙗ҆вле́ннꙋю, зри́мъ ра́кꙋ ст҃ы́хъ моще́й твои́хъ, прпⷣбне є҆ѵѳѵ́мїе: при не́й бо мра́комъ бѣснова́нїѧ ѡ҆держи́мїи просвѣща́ютсѧ, и҆зстꙋпле́ннїи ѹ҆мо́мъ и҆ разсла́бленнїи тѣ́ломъ здра̑вы содѣва́ютсѧ, ѻ҆́гнь трѧсави́цы ѹ҆гаша́етсѧ, и҆ мнѡ́гаѧ неисчє́тнаѧ чꙋдеса̀ соверша́ютсѧ, ѡ҆ ни́хже дивѧ́щесѧ, вопїе́мъ тѝ:

<red>Р</red>а́дꙋйсѧ, ꙗ҆́кѡ восходѧ̀ на нб҃о, мо́щи твоѧ̑ ст҃ы́ѧ на́мъ ѡ҆ста́вилъ є҆сѝ: ра́дꙋйсѧ, ꙗ҆́кѡ мо́щи твоѧ̑ и҆сцѣлѧ́ютъ всѧ́кїѧ скѡ́рби и҆ бѡлѣ́зни. Ра́дꙋйсѧ, ꙗ҆́кѡ моще́й твои́хъ де́мѡни трепе́щꙋтъ: ра́дꙋйсѧ, ꙗ҆́кѡ твоѧ̑ мо́щи комꙋ́ждо въ приклю́чшихсѧ печа́лехъ быва́ютъ ѹ҆тѣше́нїе. Ра́дꙋйсѧ, ꙗ҆́кѡ вери̑ги и҆ же́злъ тво́й чꙋдодѣ́йствꙋютъ: ра́дꙋйсѧ, и҆сто́чниче, стрꙋю̀ ѻ҆би́льнꙋю и҆сцѣле́нїй точа́щїй. Ра́дꙋйсѧ, многоѡбра́зныхъ чꙋде́съ пода́телю: ра́дꙋйсѧ, по твое́мъ ѿше́ствїи ѿ землѝ на́съ не ѡ҆ставлѧ́ѧй. Ра́дꙋйсѧ, и҆з̾ нбⷭ҇ныхъ сокро́вищъ бл҃га̀ на́мъ, на землѝ сꙋ́щымъ, низпосыла́ѧй: ра́дꙋйсѧ, на зємны̑ѧ скѡ́рби и҆ нꙋ̑жды на́ша призира́ѧй. Ра́дꙋйсѧ, къ мл҃твамъ ско́ро слꙋ́хъ сво́й преклонѧ́ѧй: ра́дꙋйсѧ, на по́мощь бы́стро гото́вый.

<red>Р</red>а́дꙋйсѧ, є҆ѵѳѵ́мїе, ско́рый помо́щниче и҆ пресла́вный чꙋдотво́рче!
