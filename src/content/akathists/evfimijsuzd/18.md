---
title: "І҆́косъ ѳ҃"
navigation:
  key: akathists-evfimijsuzd-18
  title: "І҆́косъ ѳ҃"
  parent: akathists-evfimijsuzd
  order: 18
type: "akathist"
---

## І҆́косъ ѳ҃:

<red>В</red>иті́йствꙋющїй ѧ҆зы́къ не мо́жетъ по достоѧ́нїю восхвали́ти трꙋды̀ твоѧ̑, по́двиги и҆ всѧ́кꙋю добродѣ́тель твою̀: ѿ ю҆́ности бо до масти́тыѧ ста̀рости неꙋста́ннѡ бг҃ꙋ рабо́талъ є҆сѝ, трꙋды̀ ко трꙋдѡ́мъ прилага́ѧ и҆ восходѧ̀ ѿ си́лы въ си́лꙋ, да воѡбрази́тсѧ въ тебѣ̀ хрⷭ҇то́съ, є҆гѡ́же ра́ди под̾визалсѧ є҆сѝ, є҆гѡ́же возлю́билъ є҆сѝ, є҆гѡ́же вожделѣ̀ дꙋша̀ твоѧ̀. наста́ви ѹ҆́бѡ на пꙋ́ть хрс́то́выхъ за́повѣдей и҆ на́съ, взыва́ющихъ къ тебѣ̀ си́це:

<red>Р</red>а́дꙋйсѧ, ѿ млады́хъ ногте́й до престарѣ́нїѧ всю̀ жи́знь твою̀ бг҃ꙋ посвѧти́вый: ра́дꙋйсѧ, дѣ́лаѧ въ вертогра́дѣ хрⷭ҇то́вѣ, тѧготꙋ̀ и҆ ва́ръ днѐ понесы́й. Ра́дꙋйсѧ, въ жи́зни при́снѡ ѡ҆ сме́рти помышлѧ́вый: ра́дꙋйсѧ, вы́нꙋ предста́ти стра́шномꙋ сꙋди́щꙋ хрⷭ҇то́вꙋ готовивыйсѧ. Ра́дꙋйсѧ, ѹ҆ме́рый мі́рꙋ и҆ пло́ти пре́жде ѹ҆спе́нїѧ своегѡ̀: ра́дꙋйсѧ, воскресы́й дꙋ́хомъ пре́жде преи́тїѧ въ ра̑йскаѧ селє́нїѧ. Ра́дꙋйсѧ, по́двигомъ до́брымъ подвиза́выйсѧ: ра́дꙋйсѧ, че́стнѣ земно́е тече́нїе сконча́вый. Ра́дꙋйсѧ, ра́бе вѣ́рный, въ ра́дость гдⷭ҇а своегѡ̀ вше́дый: ра́дꙋйсѧ, до́блїй во́ине цр҃ѧ̀ нбⷭ҇нагѡ, вѣне́цъ сла́вы вѣ́чныѧ прїѧ́вый. Ра́дꙋйсѧ, ꙗ҆́кѡ прⷭ҇то́лꙋ цр҃ѧ̀ сла́вы предстои́ши: ра́дꙋйсѧ, ꙗ҆́кѡ хрⷭ҇тꙋ̀ цр҃ю мл҃твы ѡ҆ на́съ прино́сиши.

<red>Р</red>а́дꙋйсѧ, є҆ѵѳѵ́мїе, ско́рый помо́щниче и҆ пресла́вный чꙋдотво́рче!
