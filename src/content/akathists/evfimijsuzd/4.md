---
title: "І҆́косъ в҃"
navigation:
  key: akathists-evfimijsuzd-4
  title: "І҆́косъ в҃"
  parent: akathists-evfimijsuzd
  order: 4
type: "akathist"
---

## І҆́косъ в҃:

<red>Р</red>а́зꙋмъ слы́шаннагѡ тобо́ю словесѐ єѵⷢ҇льскагѡ: ка́ѧ по́льза человѣ́кꙋ, а҆́ще мі́ръ ве́сь прїѡбрѧ́щетъ, дꙋ́шꙋ же свою̀ погꙋби́тъ, до́брѣ ѹ҆разꙋмѣ́въ и҆ на скрижа́лехъ се́рдца то́е начерта́въ, мїрска̑ѧ всѧ̑ презрѣ́лъ є҆сѝ, ѡ҆ сп҃се́нїи же дꙋшѝ твоеѧ̀ то́чїю ревнова́лъ є҆сѝ, црⷭ҇твїѧ бж҃їѧ и҆ пра́вды є҆гѡ̀ пре́жде всегѡ̀ и҆ска́ти наꙋча́ѧ всѧ̑ ны̀, вопїю́щыѧ тѝ:

<red>Р</red>а́дꙋйсѧ, земна̑ѧ презрѣ́вый: ра́дꙋйсѧ, нбⷭ҇наѧ возлюби́вый. Ра́дꙋйсѧ, ꙗ҆́кѡ ѿ ю҆́ности на стра́жбꙋ бж҃їю ста́лъ є҆сѝ, да ѹ҆треннюеши къ бг҃ꙋ: ра́дꙋйсѧ, въ чте́нїихъ и҆ пѣ́нїихъ цр҃ко́вныхъ поꙋча́выйсѧ де́нь и҆ но́щь. Ра́дꙋйсѧ, и҆з̾ мла́да мле́комъ сло́ва жи́зни пита́выйсѧ: ра́дꙋйсѧ, во бл҃года́ти ѹ҆ бг҃а и҆ человѣ̑къ непреста́ннѡ возраста́вый. Ра́дꙋйсѧ, въ та́йнѣ ѿ люде́й моли́тисѧ возлюбѝвый: ра́дꙋйсѧ, ѿ ви́дѧщагѡ ꙗ҆́же въ та́йнѣ, ꙗ҆́вѣ просла́вленный. Ра́дꙋйсѧ, во ѻ҆́трочествѣ не съ земны́ми све́рстники, но съ нбⷭ҇ными а҆́гг҃лы содрꙋжи́выйсѧ: ра́дꙋйсѧ, всегѡ̀ себѐ бг҃ꙋ преда́вый. Ра́дꙋйсѧ, цѣломꙋ́дрїѧ ревни́телю: ра́дꙋйсѧ, чистоты̀ храни́телю.

<red>Р</red>а́дꙋйсѧ, є҆ѵѳѵ́мїе, ско́рый помо́щниче и҆ пресла́вный чꙋдотво́рче!
