---
title: "І҆́косъ г҃"
navigation:
  key: akathists-evfimijsuzd-6
  title: "І҆́косъ г҃"
  parent: akathists-evfimijsuzd
  order: 6
type: "akathist"
---

## І҆́косъ г҃:

<red>И҆</red>мѣ́ѧ въ и҆́ночестѣмъ житїѝ мꙋ́драго наста́вника бл҃же́ннагѡ дїонѵ́сїа, преꙋспѣва́лъ є҆сѝ, прпⷣбне, въ по́двизѣхъ и҆ трꙋдѣ́хъ, восходѧ̀ ѿ си́лы въ си́лꙋ, да соверше́нъ и҆́нокъ ꙗ҆ви́шисѧ. мы̀ же, воспѣва́ѧ по́двиги и҆ трꙋды̀ твоѧ̑, взыва́емъ тѝ си́це:

<red>Р</red>а́дꙋйсѧ, послꙋ́шанїѧ до́брый рачи́телю: ра́дꙋйсѧ, на всѧ́кꙋю слꙋ́жбꙋ, гдⷭ҇а ра́ди, при́снѡ гото́вый. Ра́дꙋйсѧ, со ѹ҆готовле́нїемъ бра́шна бра́тїи ѹ҆́мъ сво́й возводи́вый къ ве́чери а҆́гнца, и҆збра̑ннымъ ѹ҆гото́ванной: ра́дꙋйсѧ, зрѣ́нїемъ ѻ҆гнѧ̀ въ пещѝ возгрѣва́вый въ себѐ па́мѧть ѻ҆гнѧ̀ гее́нскагѡ. Ра́дꙋйсѧ, ꙗ҆́кѡ во и҆змове́нїи рꙋ́къ трꙋжда́ѧсѧ, ѹ҆бѣли́ти дꙋ́шꙋ твою̀, ꙗ҆́кѡ снѣ́гъ, поревнова́лъ є҆сѝ: ра́дꙋйсѧ, ꙗ҆́кѡ, и҆змыва́ѧ срачи̑цы, ѡ҆блещи́сѧ въ хїтѡ́нъ заслꙋ́гъ хрⷭ҇то́выхъ возлю́билъ є҆сѝ. Ра́дꙋйсѧ, ꙗ҆́кѡ древа̀ посѣка́ѧ, и҆з̾ се́рдца твоегѡ̀ всѧ̑ нечи́стыѧ мы̑сли и҆ жела̑нїѧ и҆сторга́лъ є҆сѝ: ра́дꙋйсѧ, ꙗ҆́кѡ зрѣ́нїемъ сꙋхи́хъ древе́съ, ꙗ҆́кѡже притчею ѡ҆ смоко́вницѣ, плодоноше́нїю до́брыхъ дѣ́лъ поꙋча́лсѧ є҆сѝ. Ра́дꙋйсѧ, во ѡ҆́бразъ младе́нческагѡ неѕло́бїѧ и҆ ꙗ҆́кѡ шле́мъ ѹ҆пова́нїѧ кꙋ́коль воспрїе́мый: ра́дꙋйсѧ, во власѧни́цꙋ, ꙗ҆́кѡ въ зна́менїе ѹ҆мерщвле́нїѧ пло́ти, ѡ҆блекі́йсѧ. Ра́дꙋйсѧ, а҆нала́въ, ꙗ҆́кѡ броню̀ неѡбори́мꙋю, на рамена̀ возложи́вый: ра́дꙋйсѧ, ꙗ҆́кѡ спогре́бшийсѧ хрⷭ҇тꙋ̀, ми́лостїю ѡ҆дѣ́ѧнный.

<red>Р</red>а́дꙋйсѧ, є҆ѵѳѵ́мїе, ско́рый помо́щниче и҆ пресла́вный чꙋдотво́рче!
