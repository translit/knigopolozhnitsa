---
title: "І҆́косъ д҃"
navigation:
  key: akathists-evfimijsuzd-8
  title: "І҆́косъ д҃"
  parent: akathists-evfimijsuzd
  order: 8
type: "akathist"
---

## І҆́косъ д҃:

<red>С</red>лы́шавъ моле́нїе кнѧ́зѧ сꙋ́здальскагѡ, ѡ҆ є҆́же дарова́ти наста́вника и҆ строи́телѧ ѡ҆би́тели во гра́дѣ є҆гѡ̀, бл҃же́нный дїонѵ́сїй тѧ̀ ꙗ҆́кѡ предте́чꙋ предпосыла́ѧ пред̾ собо́ю въ странꙋ̀, и҆дѣ́же пред̾ѡпредѣлѝ є҆мꙋ̀ бг҃ъ ст҃и́тельствовати, тебѣ̀, прпⷣбне ѻ҆́ч҃е, ввѣ́ри сїѐ дѣ́ло, и҆ не хотѧ́щꙋ тѝ ѹ҆дали́тисѧ ѿ ѻ҆тца̀ твоегѡ̀: ты̀ же, ꙗ҆́кѡ сы́нъ послꙋ́шанїѧ, во́лю свою̀ гдⷭ҇ꙋ покори́вый, є҆гѡ́же всѧ̑ є҆́сть землѧ̀, послѣ́довалъ є҆сѝ во́ли наста́вника: тѣ́мже ѹ҆блажа́ѧ тѧ̀, взыва́емъ тѝ си́це:

<red>Р</red>а́дꙋйсѧ, ꙗ҆́кѡ а҆враа́мъ, послꙋ́шанїѧ ра́ди гла́сꙋ бж҃їю, ѻ҆те́чество твоѐ ни́жнїй но́вградъ, ѡ҆би́тель и҆ зна́емыхъ ѡ҆ста́вивый: ра́дꙋйсѧ, нбⷭ҇нагѡ ѻ҆те́чества ра́ди въ земнѣ́мъ ѻ҆те́чествїи стра́ненъ ꙗ҆ви́выйсѧ. Ра́дꙋйсѧ, сп҃се́нїю дрꙋги́хъ послꙋжи́ти гото́вый: ра́дꙋйсѧ, и҆́ноческагѡ бра́тства до́брый вождю̀. Ра́дꙋйсѧ, бл҃гослове́нїе ѻ҆ц҃а̀ своегѡ̀ дꙋхо́внагѡ и҆ мл҃твꙋ, ꙗ҆́кѡ копїѐ ѻ҆́строе, на пораже́нїе неви́димыхъ вра̑гъ прїе́мый: ра́дꙋйсѧ, дꙋ́хомъ мл҃твы ѿ негѡ̀ не ѿлꙋчи́выйсѧ. Ра́дꙋйсѧ, ѡ҆би́тель ст҃а́гѡ васі́лїѧ ѹ҆стро́ивый и҆ та́мѡ и҆́нокѡвъ собра́вый: ра́дꙋйсѧ, при ѿше́ствїи и҆з̾ ѡ҆би́тели сеѧ̀ пꙋ́тнический тво́й по́сохъ та́мѡ на бл҃гослове́нїе ѡ҆ста̀вивый. Ра́дꙋйсѧ, ꙗ҆́кѡ во гра́дѣ сꙋ́здалѣ бл҃гослове́нїѧ бж҃їѧ во хра́мѣ прест҃ы́ѧ бцⷣы пре́жде всегѡ̀ и҆ска́лъ є҆сѝ: ра́дꙋйсѧ, ꙗ҆́кѡ ст҃и́телѧ і҆ѡа́нна бл҃гоговѣ́йнѡ почита́лъ є҆сѝ. Ра́дꙋйсѧ, ꙗ҆́кѡ ѿ архїере́а бж҃їѧ мл҃твы и҆ бл҃гослове́нїѧ на дѣ́ло твоѐ пре́жде всегѡ̀ испроси́лъ є҆сѝ: ра́дꙋйсѧ, во є҆́же дѣ́ло повелѣ́нное соверши́ти ѹ҆се́рднѡ потрꙋди́выйсѧ.

<red>Р</red>а́дꙋйсѧ, є҆ѵѳѵ́мїе, ско́рый помо́щниче и҆ пресла́вный чꙋдотво́рче!
