---
title: "І҆́косъ є҃"
navigation:
  key: akathists-evfimijsuzd-10
  title: "І҆́косъ є҃"
  parent: akathists-evfimijsuzd
  order: 10
type: "akathist"
---

## І҆́косъ є҃:

<red>В</red>и́дѣвъ со є҆пⷭ҇кпомъ и҆ кнѧ́земъ мѣ́сто бл҃гопотре́бно на горѣ̀, и҆дѣ́же хра́мꙋ преѡбраже́нїѧ гдⷭ҇нѧ созда́тисѧ, ꙗ҆́кѡ пе́тръ на ѳавѡ́рѣ мы́слилъ є҆сѝ: добро̀ на́мъ здѣ̀ бы́ти, и҆ сотвори́мъ сѣ̑ни бра́тїи, вѣ́дый ꙗ҆́же глаго́леши: тѣ́мже со всеꙋсе́рдїем трꙋди́лсѧ є҆сѝ въ созида́нїи хра́ма и҆ жили́щъ и҆́нокѡмъ. мы̀ же, зрѧ́ще соверше́нїе дѣ́ла и҆ столпостѣ́нїе ѡ҆би́тели, ра́достнѡ взыва́емъ тѝ:

<red>Р</red>а́дꙋйсѧ, зда́телю мꙋ́дрый: ра́дꙋйсѧ, домострои́телю вѣ́рный. Ра́дꙋйсѧ, ꙗ҆́кѡ моты́кою ѹ҆глꙋблѧ́ѧсѧ въ землю̀, дꙋ́хомъ твои́мъ нисходи́лъ є҆сѝ во глꙋбинꙋ̀ смире́нїѧ: ра́дꙋйсѧ, ꙗ҆́кѡ земна̑ѧ нѣ̑дра разрыва́ѧ, воздѣ́ловалъ є҆сѝ въ себѣ̀ добродѣ́тєли. Ра́дꙋйсѧ, при ѹ҆стро́енїи хра́ма бж҃їѧ на землѝ, ѡ҆ хра́мѣ вѣ́чнѣмъ на нб҃сѝ вы́нꙋ помышлѧ́вый: ра́дꙋйсѧ, въ ча́ѧнїи жи́зни вѣ́чныѧ ѹ҆стро́ивый гро́бъ себѣ̀ под̾ кро́вомъ, и҆дѣ́же безкро́внаѧ прино́ситсѧ же́ртва. Ра́дꙋйсѧ, свои́ма рꙋка́ма и҆стеса́вый ка́мни длѧ гро́ба своегѡ̀: ра́дꙋйсѧ, вы́нꙋ па́мѧть сме́ртнꙋю и҆мѣ́вый. Ра́дꙋйсѧ, посто́мъ, мл҃твою и҆ слеза́ми мѣ́сто ѡ҆би́тели ѡ҆ст҃и́вый: ра́дꙋйсѧ, пꙋ́сто мѣ́сто во бл҃гопло́дный вертогра́дъ хрⷭ҇то́въ преѡбрази́вый. Ра́дꙋйсѧ, при рѣцѣ̀ веселѧ́щей гра́дъ, ѡ҆би́тель и҆́нокѡвъ ꙗ҆́кѡ мо́стъ къ нб҃сѝ преводѧ́й, ѹ҆стро́ивый: ра́дꙋйсѧ, строи́телю ѡ҆би́тели, процветшїѧ ꙗ҆́кѡ крі́нъ въ странѣ̀ сꙋ́здальстѣй.

<red>Р</red>а́дꙋйсѧ, є҆ѵѳѵ́мїе, ско́рый помо́щниче и҆ пресла́вный чꙋдотво́рче!
