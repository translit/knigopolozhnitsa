---
title: "І҆́косъ і҃"
navigation:
  key: akathists-evfimijsuzd-20
  title: "І҆́косъ і҃"
  parent: akathists-evfimijsuzd
  order: 20
type: "akathist"
---

## І҆́косъ і҃:

<red>С</red>тѣна̀ бы́лъ є҆сѝ и҆ ѡ҆гражде́нїе и҆ по преставле́нїи ѡ҆би́тели твое́ѧ и҆ до́брыхъ ѹ҆ста́вѡвъ и҆́ноческагѡ житїѧ̀: небрегꙋ́ща бо ѡ҆б̾ ѡ҆би́тели архимандрита̀ єѵѳѵ́мїа ѻ҆гневи́цею порази́лъ є҆сѝ, ке́ларѧ же кѷпрїа́на, ѹ҆ста́ва, да́ннагѡ тобо́ю, несоблю́дша, разслабле́нїемъ вразꙋми́лъ є҆сѝ: тѣ́мже мы̀, прославлѧ́ѧ тѧ̀, ꙗ҆́кѡ неꙋсы́пнаго стра́жа ѡ҆би́тели, взыва́емъ тѝ такѡва́ѧ:

<red>Р</red>а́дꙋйсѧ, ꙗ҆́кѡ па́ствꙋ твою̀, съ не́ю жи́вый, до́брѣ ѹ҆па́слъ є҆сѝ: ра́дꙋйсѧ, ꙗ҆́кѡ и҆ по сме́рти бл҃гоꙋстроѧ́ти ю҆̀ не престае́ши. Ра́дꙋйсѧ, ѹ҆ста́ва до́брагѡ ѻ҆бщежи́тїѧ насади́телю: ра́дꙋйсѧ, при́сный є҆гѡ̀ ѡ҆храни́телю. Ра́дꙋйсѧ, нерадѧ́щихъ стро́гїй ѡ҆бличи́телю: ра́дꙋйсѧ, ка́ющымсѧ ско́рое проще́нїе подава́ѧй. Ра́дꙋйсѧ, па́стырей ѹмꙋдре́нїе: ра́дꙋйсѧ, и҆́нокѡвъ наꙋче́нїе. Ра́дꙋйсѧ, ѡ҆бѣща́вый, ꙗ҆́кѡ не ѡ҆скꙋдѣ́етъ ѡ҆би́тель твоѧ̀: ра́дꙋйсѧ, ѡ҆бѣтова́нїѧ сегѡ̀ и҆сполне́нїе исхода́тайствовавый. Ра́дꙋйсѧ, дерзнове́нїе къ бг҃ꙋ полꙋчи́вый: ра́дꙋйсѧ, при́снѡ ѡ҆ ча́дѣхъ твои́хъ предста́тельствꙋѧй.

<red>Р</red>а́дꙋйсѧ, є҆ѵѳѵ́мїе, ско́рый помо́щниче и҆ преславный чꙋдотво́рче!
