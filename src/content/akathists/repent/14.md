---
title: "І҆́косъ з҃"
navigation:
  key: akathists-repent-14
  title: "І҆́косъ з҃"
  parent: akathists-repent
  order: 14
type: "akathist"
---

## І҆́косъ з҃:

<red>Ѻ҆́</red>ко и҆́мамъ вы́нꙋ лꙋка́во, ме́рзости и҆ всѧ̑кїѧ нечистѡты̀ преиспо́лненѡ, бж҃е мо́й и҆ тво́рче: смотрѧ́хъ вы́нꙋ неподѡ́бнаѧ, преле́стною красото́ю мі́ра сегѡ̀ восхища́хсѧ и҆ вдаѧ́хъ дꙋ́шꙋ мою̀ во всѧ́кꙋ нечистотꙋ̀. На добротꙋ̀ же веще́й мі́ра сегѡ̀, ѿ ни́хъ же поꙋча́лсѧ бы́хъ познава́ти и҆ люби́ти тѧ̀, николи́же ѻ҆чи́ма мои́ма взира́хъ, ны́нѣ же, є҆гда̀ поме́ркнꙋша дꙋше́внїи моѝ ѻ҆́чи, въ слѣпотѣ̀ дꙋхо́внѣй сы́й, зовꙋ̀ тебѣ̀, свѣ́тꙋ моемꙋ̀:

<red>П</red>оми́лꙋй мѧ̀, покаѧ́ннѡ тебѣ̀ взыва́ющагѡ. Поми́лꙋй мѧ̀, сокрꙋше́ннымъ се́рдцемъ къ тебѣ̀ припа́дающагѡ. Поми́лꙋй мѧ̀, вѣ́рою тебѣ̀ покланѧ́ющагосѧ. Поми́лꙋй мѧ̀, любо́вїю тебѣ̀ молѧ́щагосѧ. Поми́лꙋй мѧ̀, приносѧ́щагѡ тѝ, ꙗ҆́кѡ сле́зы, глаго́лы моѧ̀. Поми́лꙋй мѧ̀ и҆ не ѿве́ржи менє̀ ѿ лица̀ твоегѡ̀. Поми́лꙋй мѧ̀ и҆ пода́ждь мѝ и҆сто́чникъ сле́зъ, да пла́чꙋсѧ дѣ́лъ мои́хъ го́рькѡ. Поми́лꙋй мѧ̀ и҆ и҆зведѝ дꙋ́шꙋ мою̀ и҆з̾ темни́цы страсте́й. Поми́лꙋй мѧ̀ и҆ дх҃ъ пра́въ ѡ҆бновѝ во ѹ҆тро́бѣ мое́й. Поми́лꙋй мѧ̀ и҆ возста́ви во мнѣ̀ ѻ҆́бразъ тво́й. Поми́лꙋй мѧ̀, свѣ́те мо́й, и҆ просвѣтѝ дꙋше́внїи моѝ ѻ҆́чи. Поми́лꙋй мѧ̀ и҆ сотворѝ мѧ̀ хра́момъ твоегѡ̀ ѻ҆бита́нїѧ.

<rubric>Поми́лꙋй мѧ̀, гдⷭ҇и бж҃е мо́й, и҆ къ покаѧ́нїю призовѝ мѧ̀, па́дшагѡ.</rubric>
