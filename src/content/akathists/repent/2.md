---
title: "І҆́косъ а҃"
navigation:
  key: akathists-repent-2
  title: "І҆́косъ а҃"
  parent: akathists-repent
  order: 2
type: "akathist"
---

## І҆́косъ а҃:

<red>Б</red>г҃ъ мо́й є҆сѝ ты̀, творе́цъ и҆ созда́тель мо́й, храни́тель живота̀ моегѡ̀ и҆ застꙋ́пникъ мо́й: а҆́зъ же є҆́смь созда́нїе твоѐ и҆ дѣ́ло рꙋкꙋ̀ твое́ю. Но ѹ҆вы̀ мнѣ̀. Прароди́тельный грѣ́хъ ца́рствꙋетъ во мнѣ̀, и҆ ѕла́ѧ во́лѧ моѧ̀ госпо́дствꙋетъ надо̀ мно́ю, и҆ а҆́зъ, ꙗ҆́кѡ ра́бъ, вы́нꙋ рабо́таю грѣхꙋ̀ и҆ тѣ́мъ прогнѣвлѧ́ю тебѣ̀, влⷣкꙋ и҆ бг҃а моегѡ̀: но, припа́даѧ твое́й бл҃гости, смире́ннѡ молю̀ тѧ̀, ще́дрѣ:

<red>П</red>оми́лꙋй мѧ̀, тво́рче мо́й пресла́вный. Поми́лꙋй мѧ̀, созда́телю мо́й преди́вный. Поми́лꙋй мѧ̀, бж҃е мо́й предвѣ́чный. Поми́лꙋй мѧ̀, гдⷭ҇и мо́й пребезсме́ртный. Поми́лꙋй мѧ̀, влⷣко мо́й преми́лостивый. Поми́лꙋй мѧ̀, цр҃ю мо́й прекрѣ́пкїй. Поми́лꙋй мѧ̀, воззва́вый мѧ̀ ѿ небытїѧ̀ въ бытїѐ. Поми́лꙋй мѧ̀, вдохнꙋ́вый въ тѣ́ло моѐ дꙋ́хъ безсме́ртїѧ. Поми́лꙋй мѧ̀, почты́й мѧ̀ свои́мъ ѻ҆́бразомъ и҆ подо́бїемъ. Поми́лꙋй мѧ̀, возне́сый мѧ̀ превы́шѣ всѣ́хъ ви́димыхъ. Поми́лꙋй мѧ̀, да́рꙋѧй мнѣ̀ вѣ́дѣнїе познава́ти тѧ̀ и҆ люби́ти тѧ̀. Поми́лꙋй мѧ̀, животворѧ́й мѧ̀ свое́ю блгⷣтїю.

<rubric>Поми́лꙋй мѧ̀, гдⷭ҇и бж҃е мо́й, и҆ къ покаѧ́нїю призовѝ мѧ̀, па́дшагѡ.</rubric>
