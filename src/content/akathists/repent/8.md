---
title: "І҆́косъ д҃"
navigation:
  key: akathists-repent-8
  title: "І҆́косъ д҃"
  parent: akathists-repent
  order: 8
type: "akathist"
---

## І҆́косъ д҃:

<red>З</red>емлѧ̀ є҆́смь а҆́зъ и҆ въ зе́млю ѿы́дꙋ, ѿ неѧ́же взѧ́тъ є҆́смь, ꙗ҆́коже са́мъ глаго́лалъ є҆сѝ, созда́телю мо́й пресла́вный, но пре́ждѣ не́же найде́тъ сме́рть на мѧ̀, пре́ждѣ не́же вни́дꙋ во гро́бъ, взира́ѧ на беззако́ннꙋю жи́знь мою̀, со слеза́ми зовꙋ̀ тѝ, творцꙋ̀ моемꙋ̀:

<red>П</red>оми́лꙋй мѧ̀, помраче́ннагѡ страстьмѝ. Поми́лꙋй мѧ̀, заблꙋ́ждающагѡ въ пꙋте́хъ мои́хъ. Поми́лꙋй мѧ̀, побѣжда́ющагосѧ скꙋ́постїю. Поми́лꙋй мѧ̀, снѣда́емагѡ за́вистїю. Поми́лꙋй мѧ̀, согрѣши́вшагѡ тѝ ѡ҆б̾ѧде́нїемъ без̾ сы́тости. Поми́лꙋй мѧ̀, прогнѣ́вавшагѡ тѧ̀ ѡ҆пи́вствомъ чрезмѣ́рнымъ. Поми́лꙋй мѧ̀, не напита́вшагѡ а҆́лчꙋщагѡ. Поми́лꙋй мѧ̀, не напои́вшагѡ жа́ждꙋщагѡ. Поми́лꙋй мѧ̀, не лю́бѧщагѡ бра́та моегѡ̀. Поми́лꙋй мѧ̀, не почита́вшагѡ нѣ́когда роди́телей свои́хъ. Поми́лꙋй мѧ̀, согрѣши́вшагѡ тѝ дѣ́ломъ, сло́вомъ и҆ помышле́нїемъ. Поми́лꙋй мѧ̀, прогнѣ́вавшагѡ тѧ̀ во́льными и҆ нево́льными ѕлы́ми дѣѧ́нїи мои́ми.

<rubric>Поми́лꙋй мѧ̀, гдⷭ҇и бж҃е мо́й, и҆ къ покаѧ́нїю призовѝ мѧ̀, па́дшагѡ.</rubric>
