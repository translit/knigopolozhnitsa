---
title: "І҆́косъ ѕ҃"
navigation:
  key: akathists-repent-12
  title: "І҆́косъ ѕ҃"
  parent: akathists-repent
  order: 12
type: "akathist"
---

## І҆́косъ ѕ҃:

<red>М</red>ра́чнаѧ и҆ безлꙋ́ннаѧ но́щь грѣхо́внагѡ моегѡ̀ житїѧ̀ содѣ́ла во мнѣ̀ мнѡ́гаѧ мно́жества прегрѣше́нїй, и҆́же ѿчꙋжди́ша мѧ̀ ѿ тебѣ̀, присносꙋ́щнагѡ свѣ́та моегѡ̀, и҆ прибли́зиша мѧ̀ ко а҆́дꙋ преиспо́днѣйшемꙋ, є҆го́же жже́нїе и҆ мра́къ ѹ҆жаса́ютъ мѧ̀ и҆ ны́нѣ. Ра́йскаѧ же жили́ща твоѧ̀, ѹ҆гото́ваннаѧ пра́веднымъ, и҆ бл҃же́нство въ ни́хъ живꙋ́щихъ и҆сполнѧ́ютъ дꙋ́шꙋ мою̀ ско́рбїю, ꙗ҆́кѡ ѹ҆дале́нъ є҆́смь ѿ сеѧ̀ присносꙋ́щныѧ жи́зни. Но доко́лѣ жи́въ є҆́смь и҆ дꙋ́хъ мо́й во мнѣ̀, не лише́нъ є҆́смь свѣ́тлыѧ сїѧ̀ наде́жды, пламенѣ́ѧ бо къ тебѣ̀ любо́вїю, ѿ се́рдца зовꙋ̀ тѝ:

<red>П</red>оми́лꙋй мѧ̀, лѣни́вагѡ. Поми́лꙋй мѧ̀, небл҃года́рнагѡ. Поми́лꙋй мѧ̀, праздносло́вца. Поми́лꙋй мѧ̀, скверносло́вца. Поми́лꙋй мѧ̀, смѣхотво́рца. Поми́лꙋй мѧ̀, сребролю́бца. Поми́лꙋй мѧ̀, клѧтвопрестꙋ́пника. Поми́лꙋй мѧ̀, пїѧ́ницꙋ. Поми́лꙋй мѧ̀, прекосло́внагѡ. Поми́лꙋй мѧ̀, непокори́вагѡ. Поми́лꙋй мѧ̀, лжи́вагѡ. Поми́лꙋй мѧ̀, льсти́вагѡ.

<rubric>Поми́лꙋй мѧ̀, гдⷭ҇и бж҃е мо́й, и҆ къ покаѧ́нїю призовѝ мѧ̀, па́дшагѡ.</rubric>
