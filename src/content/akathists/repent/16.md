---
title: "І҆́косъ и҃"
navigation:
  key: akathists-repent-16
  title: "І҆́косъ и҃"
  parent: akathists-repent
  order: 16
type: "akathist"
---

## І҆́косъ и҃:

<red>Р</red>а́зꙋмомъ мои́мъ николи́же досто́йнаѧ разꙋмѣ́хъ. Ра́зꙋмѣ неꙋразꙋмѣ́нный, вы́нꙋ же заблꙋжда́хъ въ безпꙋ́тїихъ жи́зни моеѧ̀ и҆ предава́хъ себѣ̀ въ рꙋ́цѣ разбо́йникѡвъ, и҆́же ѡ҆бнажи́ша мѧ̀ ѻ҆де́жды нетлѣ́нїѧ, ю҆́же да́лъ мѝ є҆сѝ при кр҃ще́нїи мое́мъ, и҆ ны́нѣ предстою̀ тѝ нагі́й и҆ ѿпа́дшїй дрꙋ́жбы твоеѧ̀: ѻ҆ба́че же дерза́ѧ, покаѧ́ннѡ тебѣ̀ взыва́ю:

<red>П</red>оми́лꙋй мѧ̀ и҆ и҆спра́ви пꙋ́ть мо́й пред̾ тобо́ю. Поми́лꙋй мѧ̀ и҆ не вни́ди въ сꙋ́дъ съ рабо́мъ твои́мъ. Поми́лꙋй мѧ̀ и҆ не пре́зри мѧ̀, ѡ҆бнища́вшагѡ бл҃ги́ми дѣ́лы. Поми́лꙋй мѧ̀ и҆ не возда́ждь мѝ по дѣлѡ́мъ мои́мъ въ де́нь сꙋ́дный. Поми́лꙋй мѧ̀ и҆ ѡ҆чи́сти мѧ̀ ѿ всѧ̑кагѡ дѣ̑йства дїа́вола. Поми́лꙋй мѧ̀ и҆ ѡ҆ста́ви мѝ мно́жество грѣхѡ́въ мои́хъ. Поми́лꙋй мѧ̀ и҆ свободѝ мѧ̀ мꙋчи́тельства ца́рствꙋющихъ во мнѣ̀ страсте́й. Поми́лꙋй мѧ̀ и҆ наста́ви мѧ̀ на пꙋ́ть покаѧ́нїѧ. Поми́лꙋй мѧ̀ и҆ пода́ждь мѝ ра́зꙋмъ твори́ти во́лю твою̀. Поми́лꙋй мѧ̀ и҆ взыщѝ мѧ̀, заблꙋ́ждшее твоѐ ѻ҆вча̀. Поми́лꙋй мѧ̀ и҆ сопричтѝ мѧ̀ ѻ҆вца́мъ и҆збра́ннагѡ твоегѡ̀ ста́да.

<rubric>Поми́лꙋй мѧ̀, гдⷭ҇и бж҃е мо́й, и҆ къ покаѧ́нїю призовѝ мѧ̀, па́дшагѡ.</rubric>
