---
title: "І҆́косъ і҃"
navigation:
  key: akathists-repent-20
  title: "І҆́косъ і҃"
  parent: akathists-repent
  order: 20
type: "akathist"
---

## І҆́косъ і҃:

<red>Х</red>ище́нїемъ и҆ непра́вдою бога́тъ є҆́смь а҆́зъ, кова́рствомъ и҆ стꙋдодѣѧ́нїемъ порабоще́нъ, лжа̀ и҆ ле́сть не ѡ҆скꙋде́ша ѿ менє̀, за́вистїю снѣда́юсѧ и҆ скꙋ́постїю побѣжда́юсѧ, и҆ всѣ́мъ беззако́нїемъ, ꙗ҆́кѡ ра́бъ, ѹ҆се́рднѡ слꙋжꙋ̀. Но ты̀, ми́лостивый созда́телю мо́й, ѿженѝ всѧ̀ ѕла̑ѧ сїѧ̑ ѿ менє̀, съ любо́вїю и҆ тре́петомъ въ покаѧ́нїи тебѣ̀ зовꙋ́щагѡ:

<red>П</red>оми́лꙋй мѧ̀, весе́лїе моѐ и҆ ра́дованїе. Поми́лꙋй мѧ̀, наде́ждо моѧ̀ пресла́внаѧ. Поми́лꙋй мѧ̀, сокро́вище моѐ нетлѣ́нное. Поми́лꙋй мѧ̀, бога́тство моѐ неистощи́мое. Поми́лꙋй мѧ̀, просвѣще́нїе ѹ҆ма̀ моегѡ̀ и҆ се́рдца. Поми́лꙋй мѧ̀, здра́вїе дꙋшѝ моеѧ̀ и҆ тѣлесѐ. Поми́лꙋй мѧ̀, наста́вниче мо́й предо́брый. Поми́лꙋй мѧ̀, храни́телю мо́й пребл҃гі́й. Поми́лꙋй мѧ̀, и҆́стинное ра́дованїе пла́чꙋщихъ. Поми́лꙋй мѧ̀, прибѣ́жище на́ше и҆ ѹ҆пова́нїе. Поми́лꙋй мѧ̀, и҆зглажда́ѧй неподо́бнаѧ на́ша дѣѧ́нїѧ. Поми́лꙋй мѧ̀, ѡ҆гражда́ѧй на́съ ст҃ы́ми твои́ми а҆́гг҃лы.

<rubric>Поми́лꙋй мѧ̀, гдⷭ҇и бж҃е мо́й, и҆ къ покаѧ́нїю призовѝ мѧ̀, па́дшагѡ.</rubric>
