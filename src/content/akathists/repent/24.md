---
title: "І҆́косъ в҃і"
navigation:
  key: akathists-repent-24
  title: "І҆́косъ в҃і"
  parent: akathists-repent
  order: 24
type: "akathist"
---

## І҆́косъ в҃і:

<red>Ю҆́</red>ность моѧ̀ пройдѐ въ неразꙋ́мїи и҆ нача́ло живота̀ моегѡ̀ въ лѣ́ности къ добродѣ́тели. Не насади́хъ бо тогда̀ въ се́рдцѣ мое́мъ сѣмена̀ хлѣ́ба дꙋхо́внагѡ, пита́ющагѡ жи́знь вѣ́чнꙋю, бж҃е мо́й и҆ гдⷭ҇и, сѣмена̀ же те́рнїѧ и҆ ре́пїѧ приле́жнѡ въ себѣ̀ посѣ́вахъ. Ны́нѣ же, є҆гда̀ прозѧбо́ша во мнѣ̀ всѧ̀ ѕла̑ѧ сїѧ̑, пронза́ютъ дꙋ́шꙋ мою̀ и҆ ѹ҆ранѧ́ютъ се́рдце моѐ, и҆ всѐ є҆стество̀ моѐ и҆сполнѧ́ютъ болѣ́знїю. Ѹ҆милосе́рдисѧ, ѽ, бж҃е мо́й, и҆ попалѝ ѻ҆гне́мъ бж҃ества̀ твоегѡ̀ всѧ̑ грѣхо̑внаѧ те́рнїѧ во мнѣ̀, взыва́ющемъ тѝ болѣ́зненнѡ:

<red>П</red>оми́лꙋй мѧ̀, ѻ҆́ч҃е безна́чальне, сн҃е предвѣ́чне и҆ дꙋшѐ присносꙋ́щне. Поми́лꙋй мѧ̀, трⷪ҇це є҆диносꙋ́щнаѧ и҆ нераздѣ́льнаѧ. Поми́лꙋй мѧ̀, трїѷпоста́снаѧ держа́во. Поми́лꙋй мѧ̀, нераздѣ́льное и҆ несли́тное бж҃ество̀. Поми́лꙋй мѧ̀, є҆ди́но цр҃ство и҆ гдⷭ҇ство. Поми́лꙋй мѧ̀, є҆ди́на во́лѧ и҆ хотѣ́нїе. Поми́лꙋй мѧ̀, є҆го́же боѧ́тсѧ и҆ трѧсꙋ́тсѧ херꙋві́ми. Поми́лꙋй мѧ̀, пред̾ ни́миже закрыва́ютъ ли́ца своѧ̀ стра́шнїи серафі́ми. Поми́лꙋй мѧ̀, є҆го́же бои́тсѧ сл҃нце и҆ трепе́щетъ лꙋна̀. Поми́лꙋй мѧ̀, пред̾ ни́мъ же дымѧ́тсѧ го́ры и҆ бѣгꙋ́тъ вспѧ́ть рѣ́ки. Поми́лꙋй мѧ̀, пред̾ ни́мъ же всѧ́кѡ колѣ́но нбⷭ҇ныхъ, земны́хъ и҆ преиспо́днихъ преклонѧ́етсѧ. Поми́лꙋй мѧ̀, є҆го́же всѧ̀ тва́рь на нб҃сѝ и҆ на землѝ вы́нꙋ славосло́витъ.

<rubric>Поми́лꙋй мѧ̀, гдⷭ҇и бж҃е мо́й, и҆ къ покаѧ́нїю призовѝ мѧ̀, па́дшагѡ.</rubric>
