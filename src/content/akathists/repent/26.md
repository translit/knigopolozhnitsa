---
title: "Мл҃тва ко прест҃ѣ́й трⷪ҇цѣ"
navigation:
  key: akathists-repent-26
  title: "Мл҃тва ко прест҃ѣ́й трⷪ҇цѣ"
  parent: akathists-repent
  order: 26
type: "akathist"
---

## Мл҃тва ко прест҃ѣ́й трⷪ҇цѣ:

<versal>П</versal>рест҃а́ѧ трⷪ҇цѣ, є҆диносꙋ́щнаѧ держа́во, всѣ́хъ бл҃ги́хъ вина̀, что̀ воздади́мъ тебѣ̀ за всѧ̑, ꙗ҆́же воздала̀ є҆сѝ на́мъ грѣ́шнымъ и҆ недосто́йнымъ пре́ждѣ, не́же на свѣ́тъ произыдо́хомъ, за всѧ̀, ꙗ҆́же воздае́ши коемꙋ́ждо на́съ по всѧ̑ дни̑, и҆ ꙗ҆́же ѹ҆гото́вала є҆сѝ всѣ́мъ на́мъ въ вѣ́цѣ грѧдꙋ́щемъ. Подоба́ше ѹ҆́бѡ, за толи́кїѧ бл҃годѣѧ́нїѧ и҆ щедрѡ́ты, бл҃годари́ти тѧ̀ не словесы̀ то́чїю, но па́че дѣлы̀, хранѧ́ще и҆ и҆сполнѧ́юще за́повѣди твоѧ̀: мы́ же, стра́стемъ на́шымъ и҆ ѕлы́мъ ѻ҆бы́чаемъ внѣ́мше, въ безчи́сленныѧ ѿ ю҆́ности низверго́хомсѧ грѣхѝ и҆ беззако́нїѧ. Сегѡ̀ ра́ди, ꙗ҆́кѡ нечи́стымъ и҆ ѡ҆скверне́ннымъ, не то́чїю пред̾ трист҃о́е лицѐ твоѐ безстꙋ́днѡ ꙗ҆ви́тисѧ, но нижѐ и҆́мени твоегѡ̀ прест҃а́гѡ и҆зре́щи довлѣ́ѧше на́мъ, а҆́ще бы не ты̀ сама̀ бл҃гоизво́лила, во ѿра́дꙋ на́шꙋ, возвѣсти́ти, ꙗ҆́кѡ чи́стыѧ и҆ пра́ведныѧ любѧ̀, и҆ грѣ́шники ка́ющїѧсѧ ми́лꙋеши и҆ бл҃гоꙋтро́бнѣ прїе́млеши. При́зри ѹ҆бѡ, ѽ, пребжⷭ҇твеннаѧ трⷪ҇це, съ вы́соты ст҃ы́ѧ сла́вы твоеѧ̀ на на́съ, многогрѣ́шныхъ, и҆ бл҃го́е произволе́нїе на́ше, вмѣ́стѡ бл҃ги́хъ дѣ́лъ, прїимѝ: и҆ пода́ждь на́мъ дх҃а и҆́стиннагѡ покаѧ́нїѧ, да возненави́дѣвше всѧ̑кїй грѣ̑хъ, въ чⷭ҇тотѣ̀ и҆ пра́вдѣ̀, до конца̀ дне́й на́шихъ поживе́мъ, творѧ́ще прест҃ꙋ́ю во́лю твою̀ и҆ сла́вѧще чⷭ҇тыми по́мыслы и҆ бл҃ги́ми дѣѧ́ньми сладча́йшее и҆ великолѣ́пое и҆́мѧ твоѐ. <red>А҆</red>ми́нь.

{% illustration "small-ornaments/medallion-lukovich", "small" %}
