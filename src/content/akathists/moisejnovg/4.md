---
title: "І҆́косъ в҃"
navigation:
  key: akathists-moisejnovg-4
  title: "І҆́косъ в҃"
  parent: akathists-moisejnovg
  order: 4
type: "akathist"
---

## І҆́косъ в҃:

<red>Р</red>а́зꙋмъ бг҃олюби́вый стѧжа́въ, ѡ҆ мїрстѣй красотѣ̀ и҆ пло́ти мꙋдрова́нїихъ небре́глъ є҆сѝ: сегѡ̀ ра́ди ѡ҆ста́вивъ ѻ҆те́чество твоѐ, вели́кїй новгра́дъ, и҆ во гра́дѣ тфе́ри и҆́ноческїй ѡ҆́бразъ воспрїи́мь, а҆́гг҃льскомꙋ житїю̀ непоро́чнѡ поревнова́лъ є҆сѝ и҆ дарѡ́въ благода̑ти дх҃а ст҃а́гѡ и҆спо́лнилсѧ є҆сѝ. Тѣ́мже ра́достїю взыва́емъ тѝ:

<red>Р</red>а́дꙋйсѧ, премꙋ́дрости бж҃їѧ сокро́вище: ра́дꙋйсѧ, воздержа́нїемъ ѹ҆мертви́вый плотскі̑ѧ стра̑сти. Ра́дꙋйсѧ, ꙗ҆́кѡ бл҃ги́ми нра́вы ѿ ю҆́ности прилѣпи́лсѧ є҆сѝ хрⷭ҇тꙋ̀: ра́дꙋйсѧ, глаго́лѡвъ и҆ зако́нѡвъ бж҃їихъ и҆спо́лнителю. Ра́дꙋйсѧ, ꙗ҆́кѡ въ поще́нїихъ и҆ бдѣ́нїихъ и҆ мл҃твахъ житїѐ твоѐ провожда́лъ є҆сѝ: ра́дꙋйсѧ, мїрска̑ѧ треволнє́нїѧ, ꙗ҆́кѡ лѣ́ностный со́нъ, ѡ҆трѧсы́й. Ра́дꙋйсѧ, ꙗ҆́кѡ добродѣ́телей ра́ди твои́хъ ѡ҆ст҃ѝ тѧ̀ хрⷭ҇то́съ: ра́дꙋйсѧ, тве́рдый а҆дама́нте, сокрꙋша́ѧй горды́ню врагѡ́въ сп҃се́нїѧ на́шегѡ. Ра́дꙋйсѧ, ꙗ҆́кѡ ведꙋ́щими къ нб҃сѝ бжⷭ҇твенными стезѧ́ми бо́дреннѡ ше́ствовалъ є҆сѝ: ра́дꙋйсѧ, ꙗ҆́кѡ ѿ ѕлѣ̀ ведꙋ́щихъ пꙋте́й до конца̀ ѹ҆клони́лсѧ є҆сѝ. Ра́дꙋйсѧ, мона́шескагѡ послꙋша́нїѧ свѣ́тлый ѡ҆́блаче: ра́дꙋйсѧ, а҆́гг҃льски во пло́ти пожи́вый.

<red>Р</red>а́дꙋйсѧ, с҃ти́телю мѡѷсе́е, похвало̀ цр҃кве хрⷭ҇то́вы и҆ вели́кїй чꙋдотво́рче.
