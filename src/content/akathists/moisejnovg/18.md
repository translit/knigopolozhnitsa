---
title: "І҆́косъ ѳ҃"
navigation:
  key: akathists-moisejnovg-18
  title: "І҆́косъ ѳ҃"
  parent: akathists-moisejnovg
  order: 18
type: "akathist"
---

## І҆́косъ ѳ҃:

<red>В</red>ѣті́й многовѣща́нныхъ красноглаго́ланїѧ не возмо́гꙋтъ и҆сповѣ́сти сла́вы твоеѧ̀, ни и҆зрещѝ вели́чїѧ добродѣ́телей твои́хъ: ѿ ю҆́ности бо взе́мъ крⷭ҇тъ тво́й, дости́глъ є҆сѝ и҆дѣ́же добро́та неизрече́нна и҆ недомы́сленна, и҆ на нб҃сѣ́хъ живе́ши, во свѣ́тѣ невече́рнемъ. Моли́сѧ ѹ҆́бѡ ѡ҆ на́съ, приносѧ́щихъ тѝ хвалє́бныѧ пѣ̑нїѧ:

<red>Р</red>а́дꙋйсѧ, тщетꙋ̀ мїрски́хъ попече́нїй ѿри́нꙋвый: ра́дꙋйсѧ, въ прпⷣбїи и҆ пра́вдѣ бг҃ꙋ послꙋжи́вый. Ра́дꙋйсѧ, ꙗ҆́кѡ ѡ҆ земны́хъ небрегі́й, нбⷭ҇наѧ наслѣ́довалъ є҆сѝ: ра́дꙋйсѧ, ꙗ҆́кѡ пресвѣ́тло житїѐ твоѐ на землѝ преше́лъ є҆сѝ. Ра́дꙋйсѧ, ꙗ҆́кѡ вѣ́рою возраща́емь дре́во живо́тное ꙗ҆ви́лсѧ є҆сѝ: ра́дꙋйсѧ, стрꙋѐ приснотекꙋ́щаѧ, напаѧ́ющаѧ вѣ́рныхъ. Ра́дꙋйсѧ, і҆ерⷭ҇ли́ма нбⷭ҇нагѡ граждани́не: ра́дꙋйсѧ, страны̀ на́шеѧ свѣ́тлое ра́дованїе. Ра́дꙋйсѧ, бл҃же́нство вѣ́чное ѹ҆наслѣ́довавый: ра́дꙋйсѧ, некрадо́мое бога́тство ѡ҆брѣты́й. Ра́дꙋйсѧ, прибѣ́жище на́ше и҆ ѹ҆пова́нїе: ра́дꙋйсѧ, ско́рое въ болѣ́знехъ врачева́нїе.

<red>Р</red>а́дꙋйсѧ, с҃ти́телю мѡѷсе́е, похвало̀ цр҃кве хрⷭ҇то́вы и҆ вели́кїй чꙋдотво́рче.
