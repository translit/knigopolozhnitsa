---
title: "Мл҃тва"
navigation:
  key: akathists-moisejnovg-26
  title: "Мл҃тва"
  parent: akathists-moisejnovg
  order: 26
type: "akathist"
---

## Мл҃тва:

<versal>Ѽ</versal> сщ҃е́ннѣйшїй ѻ҆́ч҃е, ст҃и́телю хрⷭ҇то́въ мѡѷсе́е, па́стырю и҆ ѹ҆чи́телю на́шъ, не ѿри́ни на́съ, съ вѣ́рою притека́ющихъ къ ра́цѣ моще́й твои́хъ и҆ къ твоемꙋ̀ застꙋпле́нїю, и҆ те́плою моли́твою тѧ̀ призыва́ющихъ: но ско́ро потщи́сѧ помоли́тисѧ цр҃ю ца́рствꙋющихъ и҆ гдⷭ҇ꙋ госпо́дствꙋющихъ, да избавитъ ста́до своѐ ѿ волкѡ́въ, гꙋбѧ́щихъ є҆̀, и҆ всѧ́кꙋ странꙋ̀ хрⷭ҇тїа́нскꙋю ѡ҆градѝ и҆ сохранѝ ст҃ы́ми твои́ми мл҃твами ѿ мїрска́гѡ мѧте́жа и҆ трꙋ́са, наше́ствїѧ и҆ноплемє́нникъ и҆ междоꙋсѡ́бныѧ бра̑ни, ѿ гла́да и҆ гꙋби́тельства, пото́па, и҆ меча̀, и҆ напра́сныѧ сме́рти: и҆ ꙗ҆́кѡже поми́ловалъ є҆сѝ грѧдꙋ́щагѡ кꙋ́плю дѣ́ѧти ѿ потопле́нїѧ и҆ ѿ разбо́йникѡвъ спа́слъ є҆сѝ ст҃ꙋ́ю ѡ҆би́тель сїю̀ твою̀, та́кѡ поми́лꙋй и҆ на́съ, ѹ҆мо́мъ, сло́вомъ и҆ дѣ́ломъ во тмѣ грѣхо́внѣй сꙋ́щихъ, и҆ и҆зба́ви на́съ гнѣ́ва бж҃їѧ и҆ вѣ́чныѧ ка́зни, ꙗ҆́кѡ да твои́мъ хода́тайствомъ и҆ по́мощїю, свои́мъ же млⷭ҇рдїемъ и҆ блгⷣтїю, хрⷭ҇то́съ бг҃ъ ти́хое и҆ безгрѣ́шное житїѐ да́стъ на́мъ пожи́ти въ вѣ́цѣ се́мъ и҆ избавить на́съ шꙋ́їѧгѡ стоѧ́нїѧ, сподо́битъ же десна́гѡ со всѣ́ми ст҃ы́ми. <red>А҆</red>ми́нь.

{% illustration "small-ornaments/medallion-lukovich", "small" %}
