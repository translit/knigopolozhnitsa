---
title: "І҆́косъ в҃і"
navigation:
  key: akathists-moisejnovg-24
  title: "І҆́косъ в҃і"
  parent: akathists-moisejnovg
  order: 24
type: "akathist"
---

## І҆́косъ в҃і:

<red>П</red>ою́ще твоѐ хрⷭ҇топодража́тельное на землѝ житїѐ, бг҃омꙋ̑драѧ дѣѧ̑нїѧ и҆ по бл҃же́ннѣй кончи́нѣ пресла̑внаѧ чꙋдодѣ̑йствїѧ, мо́лимъ тѧ̀ при́снѡ застꙋпа́ти ны̀ ѿ вра̑гъ ви́димыхъ и҆ невиди́мыхъ, ꙗ҆́кѡже и҆ногда̀ ѿ ѹ҆мышле́нїѧ ѕлы́хъ человѣ̑къ, є҆́же расхи́тити ст҃ꙋ́ю ѡ҆би́тель, и҆дѣ́же положе́но честно́е тѣ́лѡ твоѐ, спа́слъ є҆сѝ ѻ҆́нꙋю ди́внымъ ꙗ҆вле́нїемъ твои́мъ. Тѣ́мже, ꙗ҆́кѡ вы́нꙋ блага̑ѧ лю́демъ твои̑мъ хода́тайствꙋющемꙋ ѹ҆ прⷭ҇то́ла бж҃їѧ, взыва́емъ тѝ:

<red>Р</red>а́дꙋйсѧ, при́сный ѡ҆ на́съ къ бг҃ꙋ хода́таю: ра́дꙋйсѧ, ѡ҆би́димыхъ ѡ҆гражде́нїе. Ра́дꙋйсѧ, ѕло́бы сокрꙋши́телю: ра́дꙋйсѧ, навѣ́тѡвъ вра́жїихъ разоре́нїе. Ра́дꙋйсѧ, ѡ҆би́дѧщихъ кара́телю: ра́дꙋйсѧ, ꙗ҆́кѡ непра́выхъ ко́вы разрꙋша́еши. Ра́дꙋйсѧ, ꙗ҆́кѡ стѧжа́лъ є҆сѝ къ бг҃ꙋ дерзнове́нїе: ра́дꙋйсѧ, ꙗ҆́кѡ и҆ на землѝ прославлѧ́ешисѧ. Ра́дꙋйсѧ, ѡ҆би́тели твоеѧ̀ крѣ́посте и҆ ѹ҆краше́нїе: ра́дꙋйсѧ, всѣ́хъ на́съ защище́нїе. Ра́дꙋйсѧ, честны́ми моща́ми твои́ми бл҃года́ти и҆сцѣле́нїѧ подава́ѧй: ра́дꙋйсѧ, всѣ́хъ ѹ҆се́рднѡ къ тебѣ̀ прибѣга́ющихъ приста́нище неѡбꙋрева́емое.

<red>Р</red>а́дꙋйсѧ, с҃ти́телю мѡѷсе́е, похвало̀ цр҃кве хрⷭ҇то́вы и҆ вели́кїй чꙋдотво́рче.
