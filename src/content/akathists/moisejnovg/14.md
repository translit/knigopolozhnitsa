---
title: "І҆́косъ з҃"
navigation:
  key: akathists-moisejnovg-14
  title: "І҆́косъ з҃"
  parent: akathists-moisejnovg
  order: 14
type: "akathist"
---

## І҆́косъ з҃:

<red>Н</red>о́вагѡ тѧ̀ ѡ҆ сп҃се́нїи люде́й ревни́телѧ мѡѷсе́а познава́емъ. ꙗ҆́кѡже бо то́й ско́ро къ лю́демъ беззако́ннꙋющымъ сни́де, ѿ горы̀ бж҃їѧ, во є҆́же пресѣщѝ нечести́вое и҆́хъ ѹ҆стремле́нїе: та́кѡ и҆ ты̀ къ мѧтꙋ́щымсѧ гра́жданѡмъ ѿ ѡ҆би́тели а҆рхїстрати́га мїхаи́ла а҆́бїе прите́клъ є҆сѝ со сло́вомъ вразꙋмле́нїѧ, да не ра́дꙋют пога̑ныѧ, да не пꙋстоша́тъ гра́дъ и҆ це́ркви бж҃їи. Сегѡ̀ ра́ди и҆ крѣ́пость подадѐ тѝ бг҃ъ, и҆ не попꙋстѝ люде́й свои́хъ бы́ти въ посмѣ́хъ дїа́волꙋ. и҆ мы̀ сла́вѧще ѡ҆ се́мъ бг҃а, прино́симъ тѝ хвале́бное пѣ́нїе:

<red>Р</red>а́дꙋйсѧ, сла́вы бж҃їѧ при́сный ревни́телю: ра́дꙋйсѧ, мѧте́жей ѹ҆кроти́телю. Ра́дꙋйсѧ, немꙋ́дрыхъ наказа́телю: ра́дꙋйсѧ, заблꙋ́ждшихъ къ и҆́стинѣ воззыва́ѧй. Ра́дꙋйсѧ, ꙗ҆́кѡ тмо́ю страсте́й ѡ҆мрача́емыѧ просвѣща́еши: ра́дꙋйсѧ, ꙗ҆́кѡ всѣ́хъ къ нб҃сѝ направлѧ́еши. Ра́дꙋйсѧ, ѿ рабо́ты вра́жїѧ, ꙗ҆́кѡже ѻ҆́ный мѡѷсе́й ѿ є҆гѵ́пта, и҆зводѧ́й: ра́дꙋйсѧ, во мра́цѣ пре́лести сѣдѧ́щыѧ къ свѣ́тꙋ бл҃горазꙋ́мїѧ возставлѧ́ѧй. Ра́дꙋйсѧ, ꙗ҆́кѡ разжжє́нїѧ сатани̑нскаѧ ѹ҆гаси́вый: ра́дꙋйсѧ, ꙗ҆́кѡ хрⷭ҇тїа́нъ собо́ры въ є҆диномы́слїе приво́диши. Ра́дꙋйсѧ, ꙗ҆́кѡ тобо́ю дїа́волъ попра́сѧ: ра́дꙋйсѧ, ꙗ҆́кѡ тобо́ю хрⷭ҇то́съ просла́висѧ.

<red>Р</red>а́дꙋйсѧ, с҃ти́телю мѡѷсе́е, похвало̀ цр҃кве хрⷭ҇то́вы и҆ вели́кїй чꙋдотво́рче.
