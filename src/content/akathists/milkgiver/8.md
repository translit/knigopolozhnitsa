---
title: "І҆́косъ д҃"
navigation:
  key: akathists-milkgiver-8
  title: "І҆́косъ д҃"
  parent: akathists-milkgiver
  order: 8
type: "akathist"
---

## І҆́косъ д҃:

<red>С</red>лы́шавше и҆́ноцы ст҃ы́ѧ горы̀ а҆ѳѡ́нскїѧ, ꙗ҆́кѡ чꙋдотво́рнаѧ і҆кѡ́на твоѧ̀ млекопита́тельница, бцⷣе влⷣчце, ѿ і҆ерⷭ҇ли́ма къ ни̑мъ грѧде́тъ, съ ра́достїю и҆ благоговѣ́нїемъ теко́ша въ срѣ́тенїе є҆ѧ̀, и҆ ѹ҆зрѣ́вше ю҆̀ рꙋка́ма ст҃и́телѧ са́ввы носи́мꙋю, ѹ҆се́рднѡ є҆́й поклонѧ́хꙋсѧ, и҆ съ весе́лїемъ дꙋхо́внымъ си́це тебѣ̀ вопїѧ́хꙋ:

<red>Р</red>а́дꙋйсѧ ра́досте на́ша ст҃а́ѧ: ра́дꙋйсѧ ѹ҆тѣ́шительнице на́ша бл҃га́ѧ. Ра́дꙋйсѧ, го́рꙋ а҆ѳѡ́нскꙋю въ жре́бїй себѣ̀ и҆збра́вшаѧ: ра́дꙋйсѧ, і҆кѡ̑ны твоѧ̑ чꙋдотвѡрныѧ въ не́й ѹ҆мно́жившаѧ. Ра́дꙋйсѧ, ѿ і҆ерⷭ҇ли́ма но́вое ѹ҆тѣше́нїе на́мъ въ і҆кѡ́нѣ твое́й ст҃ѣ́й низпосла́вшаѧ: ра́дꙋйсѧ, ѻ҆́ною ѻ҆би́тель хиленда́рскꙋю ѡ҆бл҃годѣ́тельствовавшаѧ. Ра́дꙋйсѧ, стра́нствїѧ на́шегѡ ти́хое прибѣ́жище: ра́дꙋйсѧ, сп҃се́нїѧ на́шегѡ небꙋ́рное приста́нище. Ра́дꙋйсѧ, и҆́нокѡвъ покрови́тельнице: ра́дꙋйсѧ,пꙋстынножи́телей посѣти́тельнице. Ра́дꙋйсѧ, ѿше́льникѡвъ собесѣ́днице: ра́дꙋйсѧ, затво́рникѡвъ ѹ҆крѣпи́тельнице.

<red>Р</red>а́дꙋйсѧ блгⷣтнаѧ бцⷣе дв҃о, млекопита́тельнице сп҃са дꙋ́шъ на́шихъ.
