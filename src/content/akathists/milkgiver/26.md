---
title: "Мл҃тва а҃"
navigation:
  key: akathists-milkgiver-26
  title: "Мл҃тва а҃"
  parent: akathists-milkgiver
  order: 26
type: "akathist"
---

## Мл҃тва а҃:

<versal>Ѽ</versal> пречи́стаѧ и҆ преблгⷭ҇ве́ннаѧ мт҃и гдⷭ҇а на́шегѡ і҆и҃са хрⷭ҇та̀, прест҃а́ѧ дв҃о бцⷣе мр҃і́е, нетлѣ́ннѡ ро́ждшаѧ и҆ млекопита́вшаѧ спⷭ҇телѧ дꙋ́шъ на́шихъ, сп҃се́нїѧ ра́ди на́шегѡ во ѡ҆б̾ѧ́тїихъ твои́хъ носи́тисѧ и҆ ѿ сосцꙋ̑ твоє́ю пита́тисѧ и҆зво́лившаго, къ тебѣ̀ ꙗ҆́кѡ многомо́щѣй предста́тельницѣ и҆ бл҃гопрїѧ́тнѣй къ немꙋ̀ моли́твенницѣ, прибѣга́емъ мы̀ грѣ́шнїи и҆ недосто́йнїи, и҆ припа́дающе къ чꙋдотво́рнѣй і҆кѡ́нѣ твое́й ѹ҆се́рднѡ мо́лимсѧ: молѝ бл҃гость є҆го,` ꙗ҆́кѡ да ѿврати́тъ ѿ на́съ гнѣ́въ за безчи́слєннаѧ прегрѣшє́нїѧ на̑ша, ѡ҆брати́тъ на́съ на пꙋ́ть покаѧ́нїѧ и҆ сп҃се́нїѧ. Ѡ҆градѝ мл҃твами твои́ми въ ми́рѣ живо́тъ на́шъ, и҆ во все́мъ бл҃го́мъ бл҃го́е поспѣше́нїе и҆спросѝ, всѧ̑ ꙗ҆̀же къ животꙋ̀ и҆ бл҃гоче́стїю потрє́бнаѧ на́мъ да́рꙋѧ. И҆зба́ви на́съ ѿ всѧ́кихъ напа́стей и҆ бѣ́дъ и҆ напра́сныѧ сме́рти предста́тельствомъ твои́мъ ст҃ы́мъ, и҆ ѿ всѣ́хъ вра̑гъ ви́димыхъ и҆ неви́димыхъ защитѝ. Сохранѝ въ ми́рѣ, здра́вїи и҆ долгоде́нствїи лю́ди твоѧ и҆ все́й странѣ̀ на́шей бꙋ́ди ѻ҆пло́тъ тве́рдъ и҆ ѹ҆крѣпле́нъ, ꙗ҆́кѡ да ти́хое и҆ безмо́лвное житїѐ поживе́мъ во всѧ́комъ бл҃гоче́стїи и҆ чистотѣ̀, и҆ та́кѡ въ ми́рѣ вре́менное сїѐ житїѐ преше́дше, въ вѣ́чный дости́гнемъ поко́й, и҆дѣ́же да сподо́бимсѧ нбⷭ҇нагѡ црⷭ҇твїѧ хрⷭ҇та̀ бг҃а, сла́вѧще є҆го̀ со ѻ҆ц҃е́мъ и҆ ст҃ы́мъ дх҃омъ, во вѣ́ки вѣкѡ́въ. <red>А҆</red>ми́нь.
