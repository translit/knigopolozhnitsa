---
title: "Мл҃тва в҃"
navigation:
  key: akathists-milkgiver-27
  title: "Мл҃тва в҃"
  parent: akathists-milkgiver
  order: 27
type: "akathist"
---

## Мл҃тва в҃:

<versal>Ѽ</versal> пребл҃га́ѧ и҆ всеще́драѧ мт҃и бцⷣе дв҃о, млекопита́тельнице сладча́йшагѡ и҆ прелюбе́знагѡ гдⷭ҇а і҆и҃са! Ѹ҆слы́ши на́съ грѣ́шныхъ, молѧ́щихсѧ тебѣ̀ пред̾ ст҃о́ю и҆ чꙋдотво́рною і҆кѡ́ною твое́ю, и҆ мно́жества ра́ди грѣхѡ́въ на́шихъ не ѿимѝ покро́ва твоегѡ̀ ст҃а́гѡ ѿ ѻ҆би́тели, въ не́йже зна́меньми и҆ чꙋдесы̀ просла́висѧ ст҃а́ѧ сїѧ̀ и҆ чꙋдотво́рнаѧ і҆кѡ́на твоѧ̀, но соблюдѝ ю҆̀ тве́рдꙋ и҆ непоколе́блемꙋ ѿ всѣ́хъ вра̑гъ ви́димыхъ и҆ неви́димыхъ и҆ ѿ всѣ́хъ напа́стей и҆ бѣ́дъ невреди́мꙋ сохранѝ. Бꙋ́ди помо́щница бл҃га́ѧ всѣ̑мъ, бл҃гоче́стнѡ живꙋ́щымъ и҆ до́брѣ трꙋжда́ющымсѧ въ не́й, и҆ и҆зба́ви на́съ ѿ недꙋ́гѡвъ и҆ гла́да, ѿ пото́па и҆ ѻ҆гнѧ̀, ѿ напра́сныѧ сме́рти и҆ смертоно́сныѧ ꙗ҆́звы, и҆ ѿ всѧ́кагѡ ѕла̀. Ѿженѝ ѿ на́съ мы́сленнагѡ во́лка гꙋби́телѧ, и҆́щꙋща пожра́ти и҆ во а҆́дъ свестѝ дꙋ́шы на́шѧ, ѡ҆градѝ на́съ ѿ и҆скꙋше́нїй и҆ собла́знѡвъ мїрски́хъ, и҆ ѿ развлече́нїй сꙋ́етныхъ и҆ дꙋшевре́дныхъ. Ѹ҆твердѝ сердца̀ на̑ша въ смире́нїи, кро́тости, послꙋша́нїи, безмо́лвїи, воздержа́нїи, терпѣ́нїи, непамѧтоѕло́бїи и҆ любвѝ, ꙗ҆́же ѡ҆ хрⷭ҇тѣ̀ і҆и҃сѣ гдⷭ҇ѣ на́шемъ, и҆ во всѧ́цѣмъ дѣ́лѣ бла́зѣ и҆ по́двизѣхъ и҆́ноческихъ ѹ҆крѣпѝ. Ѹ҆пасѝ ѹ҆̀бо, всебл҃га́ѧ, ста́до твоѐ на па́житехъ хрⷭ҇то́выхъ за́повѣдей, и҆ всѧ̑ словє́сныѧ ѻ҆́вцы хрⷭ҇тѡ́вы, во дворѣ̀ твое́мъ собра̑нныѧ, сохранѝ цѣ́лы и҆ невреди́мы ѿ и҆скꙋше́нїй вра́жїихъ, ꙗ҆́кѡ да бл҃гоче́стнѡ пожи́вше въ ѻ҆би́тели твое́й на землѝ, съ ми́ромъ ѿи́демъ во ѻ҆би́тєли нбⷭ҇нагѡ црⷭ҇твїѧ, и҆дѣ́же со́нми пра́ведныхъ и҆ ст҃ы́хъ, кꙋ́пнѡ съ тобо́ю непреста́ннѡ сла́вѧтъ прест҃о́е и҆ блгⷭ҇ве́нное и҆́мѧ ѻ҆ц҃а̀, и҆ сн҃а, и҆ ст҃а́го дх҃а, во вѣ́ки вѣкѡ́въ. <red>А҆</red>ми́нь.

{% illustration "small-ornaments/medallion-lukovich", "small" %}
