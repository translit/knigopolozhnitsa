---
title: "І҆́косъ г҃"
navigation:
  key: akathists-milkgiver-6
  title: "І҆́косъ г҃"
  parent: akathists-milkgiver
  order: 6
type: "akathist"
---

## І҆́косъ г҃:

<red>И҆</red>мꙋ́щи любо́вь ве́лїю къ лю́демъ, и҆скꙋпле́ннымъ чⷭ҇тно́ю кро́вїю сн҃а твоегѡ̀ и҆ бг҃а, влⷣчце пребл҃га́ѧ, прїѧ́ла є҆сѝ ѿ негѡ̀ вла́сть стро́ити и҆ покрыва́ти ро́дъ хрⷭ҇тїа́нскїй, є҆мꙋ́же во ѹ҆тѣше́нїе и҆ цѣльбꙋ̀, і҆кѡ́нꙋ твою̀ ст҃ꙋ́ю ми́лостивѡ дарова́ла є҆сѝ, чꙋде́съ блгⷣтїю просла́вленнꙋю во вселе́ннѣй. ѡ҆ се́мъ благодарѧ́ще тѧ̀, ꙗ҆́кѡ благодѣ́тельницꙋ на́шꙋ, си́це тебѣ̀ зове́мъ:

<red>Р</red>а́дꙋйсѧ, ѕвѣздо̀ пресвѣ́тлаѧ, ꙗ҆влѧ́ющаѧ на́мъ сл҃нце пра́вды: ра́дꙋйсѧ, ѡ҆дѣ́ѧннаѧ въ бг҃олѣ́пнꙋю ри́зꙋ млⷭ҇рдїѧ и҆ щедрѡ́тъ. Ра́дꙋйсѧ, прїе́мшаѧ вла́сть превы́ше всѧ́кїѧ вла́сти: ра́дꙋйсѧ, полꙋчи́вшаѧ ве́лїе дерзнове́нїе къ сн҃ꙋ твоемꙋ̀ и҆ бг҃ꙋ. Ра́дꙋйсѧ, вы́нꙋ хода́тайствꙋющаѧ пред̾ ни́мъ за ро́дъ хрⷭ҇тїа́нскїй: ра́дꙋйсѧ, присноꙋмолѧ́ющаѧ є҆го̀ за людска̑ѧ согрѣшє́нїѧ. Ра́дꙋйсѧ, ско́раѧ на́ша помо́щнице: ра́дꙋйсѧ, млⷭ҇тиваѧ на́ша застꙋ́пнице. Ра́дꙋйсѧ, грѣ́шныхъ спорꙋ́чнице: ра́дꙋйсѧ, бѣ́дствꙋющихъ и҆зба́вительнице. Ра́дꙋйсѧ, ѿра́до на́ша прест҃а́ѧ: ра́дꙋйсѧ, наде́ждо на́ша всеблага́ѧ.

<red>Р</red>а́дꙋйсѧ блгⷣтнаѧ бцⷣе дв҃о, млекопита́тельнице сп҃са дꙋ́шъ на́шихъ.
