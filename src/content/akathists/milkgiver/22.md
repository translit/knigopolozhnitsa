---
title: "І҆́косъ а҃і"
navigation:
  key: akathists-milkgiver-22
  title: "І҆́косъ а҃і"
  parent: akathists-milkgiver
  order: 22
type: "akathist"
---

## І҆́косъ а҃і:

<red>С</red>вѣ́тлыми лꙋча́ми чꙋде́съ твои́хъ, бцⷣе влⷣчце, блгⷣтнѡ ѡ҆зарѧ́еши мра́къ грѣхо́вный, на́съ ѡ҆бдержа́щїй, и҆ на стезю̀ сп҃се́нїѧ приво́диши блꙋжда́ющихъ въ де́брехъ страсте́й. мо́лимъ ѹ҆̀бо тѧ̀, всебл҃га́ѧ, приведѝ на́съ къ ти́хомꙋ приста́нищꙋ бл҃гочести́вагѡ и҆ бг҃оꙋго́днагѡ житїѧ̀, да въ ми́рѣ глꙋбо́цѣ принесе́мъ тѝ пѣ̑сни таковы̑ѧ:

<red>Р</red>а́дꙋйсѧ, вели́чїемъ чꙋде́съ твои́хъ превосходѧ́щаѧ ра́зꙋмъ чл҃вѣ́ческїй: ра́дꙋйсѧ, сїѧ́нїемъ сла́вы твоеѧ̀ ѹ҆дивлѧ́ющаѧ ѹ҆мы̀ а҆́гг҃льстїи. Ра́дꙋйсѧ, низлага́ющаѧ бѣсѡ́въ и҆ всю̀ и҆́хъ те́мнꙋю си́лꙋ: ра́дꙋйсѧ, подви́жникѡвъ бл҃гоче́стїѧ ѹ҆крѣплѧ́ющаѧ въ бра́ни дꙋхо́вной со врагѝ неви́димыми. Ра́дꙋйсѧ, въ ча́съ кончи́ны помога́ющаѧ любо́вь и҆ вѣ́рꙋ къ тебѣ̀ и҆мꙋ́щымъ: ра́дꙋйсѧ, на мы́тарствахъ воздꙋ́шныхъ застꙋпа́ющаѧ тѧ̀ сла́вѧщихъ. Ра́дꙋйсѧ, сꙋдїѝ пра́веднагѡ и҆звѣ́стное ѹ҆моле́нїе: ра́дꙋйсѧ, стѧжа́вшаѧ къ немꙋ̀ мт҃рнее дерзнове́нїе. Ра́дꙋйсѧ, при крⷭ҇тѣ̀ сн҃а твоегѡ̀ всѣ́хъ на́съ ѹ҆сынови́вшаѧ: ра́дꙋйсѧ, бл҃гоче́стнѡ вѣ́рꙋющымъ въ него̀ ма́терь по блгⷣти ꙗ҆́вльшаѧсѧ. Ра́дꙋйсѧ, ѿ восто́ка и҆ до за́пада непреста́ннѡ сла́вимаѧ: ра́дꙋйсѧ, ѿ а҆́гг҃лъ и҆ человѣ̑къ превозноси́маѧ.

<red>Р</red>а́дꙋйсѧ блгⷣтнаѧ бцⷣе дв҃о, млекопита́тельнице сп҃са дꙋ́шъ на́шихъ.
