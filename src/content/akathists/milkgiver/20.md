---
title: "І҆́косъ і҃"
navigation:
  key: akathists-milkgiver-20
  title: "І҆́косъ і҃"
  parent: akathists-milkgiver
  order: 20
type: "akathist"
---

## І҆́косъ і҃:

<red>С</red>тѣна̀ є҆сѝ дѣ́вамъ, бцⷣе дв҃о, и҆ и҆́нѡческимъ собо́рѡмъ, тобо́ю хва́лѧщымсѧ и҆ на тѧ̀ по бз҃ѣ всѐ ѹ҆пова́нїе сп҃се́нїѧ возлага́ющымъ, і҆кѡ́нꙋ же твою̀ ст҃ꙋ́ю бл҃гоговѣ́йнѡ чтⷭ҇вꙋ́ющымъ: тебѣ́ бо дарова́сѧ ѿ гдⷭ҇а блⷣгть всемі́рнагѡ застꙋпле́нїѧ, и҆ вѣ́рныхъ въ дѣ́вствѣ и҆ чистотѣ̀ ѹ҆твержде́нїѧ. тѣ́мже и҆́ноческагѡ житїѧ̀ рачи́телїе под̾ ма́тернїй тво́й покро́въ ѿ бꙋ́ри страсте́й прибѣга́ютъ, и҆ бл҃готи́шїе дꙋше́вное ѡ҆брѣта́ютъ, вѣ́рнѡ къ тебѣ̀ взыва́юще:

<red>Р</red>а́дꙋйсѧ, прпⷣбныхъ трꙋдѡ́мъ хода́таице бл҃же́ннагѡ ѹ҆покое́нїѧ: ра́дꙋйсѧ, и҆́нокѡмъ бл҃гоподвиза́ющымсѧ пода́тельнице вѣ́чнагѡ ра́дованїѧ. Ра́дꙋйсѧ, въ та́йнѣ бг҃ꙋ рабо́тающихъ та́йное награжде́нїе: ра́дꙋйсѧ, ю҆́ношей и҆ дѣ́въ къ ст҃о́мꙋ дѣ́вственномꙋ житїю̀ приведе́нїе. Ра́дꙋйсѧ, всѧ́къ во́зрастъ вѣ́рныхъ мт҃рнѧгѡ бл҃гопопече́нїѧ твоегѡ̀ сподоблѧ́ющаѧ: ра́дꙋйсѧ, невѣ́рныхъ въ вѣ́рꙋ чꙋдесы̀ твои́ми ѡ҆браща́ющаѧ. Ра́дꙋйсѧ, бл҃гочести́выхъ домѡ́въ и҆ семе́йствъ блгⷭ҇ве́нїе: ра́дꙋйсѧ, ѡ҆би́димыхъ и҆ гони́мыхъ при́сногото́вое застꙋпле́нїе. Ра́дꙋйсѧ, ѡ҆би́дѧщихъ всегро́зное ѡ҆бличе́нїе: ра́дꙋйсѧ, враждꙋ́ющихъ любвеѻби́льное примире́нїе.

<red>Р</red>а́дꙋйсѧ блгⷣтнаѧ бцⷣе дв҃о, млекопита́тельнице сп҃са дꙋ́шъ на́шихъ.
