---
title: "І҆́косъ ѳ҃"
navigation:
  key: akathists-milkgiver-18
  title: "І҆́косъ ѳ҃"
  parent: akathists-milkgiver
  order: 18
type: "akathist"
---

## І҆́косъ ѳ҃:

<red>В</red>иті̑и сꙋемꙋ́дрїи чл҃вѣ́честїи, не мо́гꙋтъ пости́гнꙋти ве́лїю та́йнꙋ твоегѡ̀ приснодѣ́вства, бцⷣе: ка́кѡ въ ржⷭ҇твѣ̀ и҆ по ржⷭ҇твѣ̀ дв҃а пребыла̀ є҆сѝ; ѹ҆таи́ бо сїѐ гдⷭ҇ь ѿ премⷣрыхъ мі́ра, и҆ вѣ́рою ѿкры̀ смирє́ннымъ, трепе́щꙋщымъ слове́съ є҆гѡ̀, ѿ ни́хже правосла́внѡ и҆ несꙋмнѣ́ннѡ приснодѣ́ва бы́ти проповѣ́дꙋешисѧ. прїимѝ ѹ҆̀бо ѡ҆ се́мъ и҆ на́ше и҆сповѣ́данїе вседꙋше́вное, ѽ мт҃и и҆ дв҃о, и҆ ѹ҆крѣпѝ на́съ послѣ́довати тебѣ̀ непоро́чнымъ житїе́мъ и҆ серде́чною чⷭ҇тото́ю, да возмо́жемъ неѡсꙋжде́ннѡ пѣ́ти тебѣ̀:

<red>Р</red>а́дꙋйсѧ, ст҃ы́хъ ѻ҆би́телей покро́ве и҆ снабдѣ́нїе: ра́дꙋйсѧ, и҆́нокѡвъ и҆ и҆́нокинь бл҃го́е вразꙋмле́нїе. Ра́дꙋйсѧ, ревнꙋ́ющымъ ѡ҆ цѣломꙋ́дрїи и҆ чистотѣ̀ при́снаѧ покрови́тельнице: ра́дꙋйсѧ, дѣ́вственныхъ полкѡ́въ ст҃а́ѧ предводи́тельнице. Ра́дꙋйсѧ, є҆ди́на непоро́чнаѧ и҆ до́браѧ въ жена́хъ: ра́дꙋйсѧ, нетлѣ́ннаѧ и҆ неискꙋсобра́чнаѧ а҆́гнца и҆ па́стырѧ мт҃и. Ра́дꙋйсѧ, ѡ҆ тебѣ́ бо ра́дꙋетсѧ а҆́гг҃льскїй собо́ръ: ра́дꙋйсѧ, ѡ҆ тебѣ́ бо торжествꙋ́етъ чл҃вѣ́ческїй ро́дъ. Ра́дꙋйсѧ, въ ложесна́хъ твои́хъ бг҃а нетѣ́снѡ вмѣсти́вшаѧ: ра́дꙋйсѧ, сего̀ ꙗ҆́кѡ млⷣнца млекопита́вшаѧ. Ра́дꙋйсѧ, ѻ҆би́теле прекра́снаѧ дх҃а ст҃а́гѡ: ра́дꙋйсѧ, таи́ннице прест҃ы́ѧ и҆ є҆диносꙋ́щныѧ трⷪ҇цы.

<red>Р</red>а́дꙋйсѧ блгⷣтнаѧ бцⷣе дв҃о, млекопита́тельнице сп҃са дꙋ́шъ на́шихъ.
