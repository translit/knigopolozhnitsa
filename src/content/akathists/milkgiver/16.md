---
title: "І҆́косъ и҃"
navigation:
  key: akathists-milkgiver-16
  title: "І҆́косъ и҃"
  parent: akathists-milkgiver
  order: 16
type: "akathist"
---

## І҆́косъ и҃:

<red>В</red>е́сь мі́ръ хрⷭ҇тїа́нскїй сла́витъ преблгⷭ҇ве́нное и҆́мѧ твоѐ, мр҃і́е бцⷣе, и҆ всѧ́комꙋ вѣ́рномꙋ сла́достнѡ и҆ ѹ҆тѣ́шительнѡ є҆́сть взира́ти на пречⷭ҇тꙋю твою̀ і҆кѡ́нꙋ, ѿ неѧ̀ же ѡ҆бы́кла є҆сѝ ꙗ҆влѧ́ти мнѡ́гїѧ млⷭ҇ти и҆ чꙋдеса̀ бѣ́дствꙋющымъ и҆ болѧ́щымъ чл҃вѣ́кѡмъ. сегѡ̀ ра́ди и҆ мы̀ смире́ннїи, чꙋдотво́рномꙋ ѻ҆́бразꙋ твоемꙋ̀ бл҃гоговѣ́йнѡ покланѧ́емсѧ, влⷣчце всебл҃га́ѧ, и҆ съ любо́вїю си́це тебѣ̀ зове́мъ:

<red>Р</red>а́дꙋйсѧ, херꙋві́мы превыща́ющаѧ и҆ серафі́мы превосходѧ́щаѧ ст҃остїю и҆ чтⷭ҇ото́ю: ра́дꙋйсѧ нб҃о и҆ зе́млю во є҆ди́но совокꙋ́пльшаѧ пѣ́ти тебѣ̀ и҆ ро́ждшемꙋсѧ ѿ тебє̀ немѡ́лчныѧ хвалы̑. Ра́дꙋйсѧ, свѣщѐ неꙋгаси́маѧ, ве́сь мі́ръ сїѧ́нїемъ сла́вы твоеѧ̀ ѡ҆зари́вшаѧ: ра́дꙋйсѧ, моли́твеннице бл҃гопрїѧ́тнаѧ ко хрⷭ҇тꙋ̀ бг҃ꙋ за лю́ди, и҆скꙋплє́нныѧ чтⷭ҇но́ю є҆гѡ̀ кро́вїю. Ра́дꙋйсѧ, ра́йскихъ двере́й ѿверзе́нїе: ра́дꙋйсѧ, грѣ́шникѡвъ ка́ющихсѧ съ бг҃омъ примире́нїе. Ра́дꙋйсѧ, и҆сто́чниче бжⷭ҇твенный, во́дꙋ жи́зни на́мъ и҆сточи́вый: ра́дꙋйсѧ, хлѣ́ба сше́дшагѡ съ небе́съ, трапе́зо прест҃а́ѧ. Ра́дꙋйсѧ ни́во неѡра́ннаѧ, кла́съ спаси́тельный мі́рꙋ и҆зрасти́вшаѧ: ра́дꙋйсѧ, лозо̀ блгⷭ҇ве́ннаѧ, гро́здъ ст҃ы́й плодоприне́сшаѧ. Ра́дꙋйсѧ, ча́ше драга́ѧ, въ не́йже на́съ ра́ди ѹ҆гото́васѧ пло́ть и҆ кро́вь хрⷭ҇то́ва: ра́дꙋйсѧ, покро́ве ши́ршїй ѻ҆́блака, и҆́мже покрыва́ютсѧ мно́зи.

<red>Р</red>а́дꙋйсѧ блгⷣтнаѧ бцⷣе дв҃о, млекопита́тельнице сп҃са дꙋ́шъ на́шихъ.
