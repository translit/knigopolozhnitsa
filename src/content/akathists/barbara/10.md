---
title: "І҆́косъ є҃"
navigation:
  key: akathists-barbara-10
  title: "І҆́косъ є҃"
  parent: akathists-barbara
  order: 10
type: "akathist"
---

## І҆́косъ є҃:

<red>В</red>и́дѣвше тѧ̀ па́стырїе, верхꙋ̀ горы̀ ѻ҆́вцы пасꙋ́щїи, въ ка́мени кры́ющꙋюсѧ, дивлѧ́хꙋсѧ, глаго́люще: что̀ сїѧ̀ слове́снаѧ а҆́гница; ко́егѡ во́лка бѣ́гаетъ; и҆ сѐ дїоско́ръ, па́че во́лка лютѣ́йшїй, востечѐ на го́рꙋ, и҆ тебѐ та́мѡ кры́ющꙋюсѧ ѡ҆брѣ́тъ, и҆ похи́тивъ за деви́ческїѧ твоѧ̀ власы̀, влеча́ше ко своемꙋ̀ до́мꙋ по жесто́комꙋ пꙋтѝ, на не́мже тѧ̀ вѣ́рнїи срѣта́емъ привѣ́тствїи си́ми:

<red>Р</red>а́дꙋйсѧ, младо́мꙋ є҆ле́ню на гора́хъ а҆рѡма́тскихъ ѹ҆подо́бившаѧсѧ: ра́дꙋйсѧ, гѡ́рнѧѧ, па́че до́лнихъ восхожде́нїѧ въ срⷣцѣ твое́мъ полага́ющи, возлюби́вшаѧ. Ра́дꙋйсѧ, и҆збы́вшаѧ поги́бельнагѡ і҆дѡлослꙋже́нїѧ ро́ва: ра́дꙋйсѧ, на го́рꙋ трⷪ҇ческагѡ поклоне́нїѧ восте́кшаѧ. Ра́дꙋйсѧ, сквозѣ̀ ка́менїе проше́дшаѧ, ѿ каменносе́рдагѡ бѣ́гающи гоне́нїѧ: ра́дꙋйсѧ, средѣ̀ ка́менїѧ ка́мень хрⷭ҇та̀, ѹ҆твержда́ющаго тѧ̀, ѡ҆брѣ́тшаѧ. Ра́дꙋйсѧ, въ пеще́рꙋ ка́меннꙋю вше́дшаѧ, ви́дѣти і҆и҃са во гро́бѣ ка́менномъ бы́вша положе́нна: ра́дꙋйсѧ, ѹ҆жѐ того̀ ви́дѧщаѧ на престо́лѣ сла́вы седѧ́ща. Ра́дꙋйсѧ, ꙗ҆́кѡ власы̀ главы̀ твоеѧ̀, за хрⷭ҇та̀ хранѧ́щаго, да и҆ вла́съ главы̀ чл҃овѣ́ческїѧ не поги́бнетъ, и҆сто́ргани сꙋ́ть на землѝ: ра́дꙋйсѧ, ꙗ҆́кѡ ті́и ѿ хрⷭ҇та̀ и҆зочте́ни сꙋ́ть ко ѹ҆вѣнча́нїю на нб҃сѝ. Ра́дꙋйсѧ, власы̀ твоѧ̀ кро́вїю до́лѣ, ꙗ҆́кѡ цвѣта́ми, ѡ҆багри́вшаѧ: ра́дꙋйсѧ, заплете́нїе власѡ́въ твои́хъ ѡ҆кровавле́нныхъ въ вѣне́цъ тебѣ̀ златы́й ѡ҆брати́вшаѧ.

<red>Р</red>а́дꙋйсѧ, варва́ро, невѣ́сто хрⷭ҇то́ва прекра́снаѧ.
