---
title: "І҆́косъ и҃"
navigation:
  key: akathists-barbara-16
  title: "І҆́косъ и҃"
  parent: akathists-barbara
  order: 16
type: "akathist"
---

## І҆́косъ и҃:

<red>В</red>е́сь сладча́йшїй і҆и҃съ сла́дость, ве́сь жела́нїе тебѣ̀ бы́сть, ст҃а́ѧ вава́ро: сла́дцѣ бо є҆гѡ̀ ра́ди гѡ́рькїѧ терпѣ́ла є҆сѝ мꙋ̑ки, глаго́лющи: ча́шꙋ страда́нїй, ю҆́же даде́ ми возлю́бленный мо́й жени́хъ, не и҆́мамъ ли пи́ти; те́мже и҆ сама̀ показа́ласѧ є҆сѝ ча́ша, сла́дость чꙋде́сныхъ и҆сцѣле́нїй и҆злива́ющаѧ всѣ́мъ вопїю́щимъ къ тебѣ̀ сицева́ѧ:

<red>Р</red>а́дꙋйсѧ, ѿве́ргшаѧ во а҆́дское го́ре і҆́дѡлскꙋю го́ресть: ра́дꙋйсѧ, возлюби́вшаѧ нб҃снꙋю і҆и҃совꙋ сла́дость. Ра́дꙋйсѧ, мы́сленнаѧ ста́мно, ма́ннꙋ бра́шна творе́нїѧ во́ли бж҃їѧ въ себѣ̀ и҆мꙋ́щаѧ: ра́дꙋйсѧ, вѣ́рныхъ во благи́хъ жела́нїе и҆сполнѧ́ющаѧ. Ра́дꙋйсѧ, рѣко̀, и҆спо́лненнаѧ бл҃года́ти бж҃їѧ вода́ми: ра́дꙋйсѧ, и҆сто́чниче, кипѧ́щїй чꙋде́съ и҆злїѧ́нїи. Ра́дꙋйсѧ, ꙗ҆́кѡ пчела̀, ѿ ѕлово́ннагѡ і҆́дѡльскихъ же́ртвъ ды́ма ѿлетѣ́вшаѧ: ра́дꙋйсѧ, во бл҃гоꙋха́ннꙋю мѵ́ра хрⷭ҇то́ва воню̀ сла́дцѣ прите́кшаѧ. Ра́дꙋйсѧ, ꙗ҆́кѡ твои́ми во всѣ́мъ тѣ́лѣ ꙗ҆́звами была̀ є҆сѝ подо́бна со́тꙋ: ра́дꙋйсѧ, ꙗ҆́кѡ кро́вѣ твоеѧ̀ ка̑пли сладча́йшїѧ па́че ме́да бы́ша пресла́дкомꙋ і҆и҃сꙋ. Ра́дꙋйсѧ, ꙗ҆́кѡ всѣ́мъ вѣ́рнымъ воспомина́нїе твоѐ пресла́дко: ра́дꙋйсѧ, ꙗ҆́кѡ всѣ́й цр҃кви хрⷭ҇то́вой и҆́мѧ твоѐ пречⷭ҇тно.

<red>Р</red>а́дꙋйсѧ, варва́ро, невѣ́сто хрⷭ҇то́ва прекра́снаѧ.
