---
title: "І҆́косъ в҃і"
navigation:
  key: akathists-barbara-24
  title: "І҆́косъ в҃і"
  parent: akathists-barbara
  order: 24
type: "akathist"
---

## І҆́косъ в҃і:

<red>П</red>ое́мъ твоѧ̀ крѣ́пкїѧ по́двиги, почита́емъ страда́нїѧ, хва́лимъ долготерпѣ́нїе, ѹ҆бл҃жа́емъ ст҃ꙋ́ю твою̀ кончи́нꙋ, сла́вимъ твоѐ въ немощно́мъ тѣ́лѣ показа́вшеесѧ непобѣди́мое мꙋ́жество, и҆́мже на землѝ и҆ на нб҃сѝ просла́виласѧ є҆сѝ, ст҃а́ѧ и҆ добропобѣ́днаѧ великомꙋ́ченице варва́ро, и҆ въ че́сть твои́хъ побѣдоно́сныхъ по́двигѡвъ и҆ страда́нїй похва́лнаѧ восписꙋ́емъ тѝ сїѧ̀:

<red>Р</red>а́дꙋйсѧ, ѿ а҆́гг҃льскихъ чинѡ́въ въ сожи́тельство и҆́хъ любе́знѡ прїѧ́таѧ: ра́дꙋйсѧ, ѿ дѣ́вственныхъ ликѡ́въ въ черто́гъ нб҃сный ра́достнѡ введе́ннаѧ. Ра́дꙋйсѧ, ѿ мꙋ́ченическихъ полкѡ́въ под̾ вѣне́цъ сла́вы провожда́емаѧ во гла́сѣ ра́дованїѧ: ра́дꙋйсѧ, ѿ всѣ́хъ жи́телей нб҃сныхъ прїе́мшаѧ ѡ҆ гдⷭ҇ѣ цѣлова́нїе. Ра́дꙋйсѧ, ꙗ҆́кѡ мзда̀ твоѧ̀ мно́га є҆́сть на нб҃сѣ́хъ: ра́дꙋйсѧ ꙗ҆́кѡ ра́дость твоѧ̀ вѣ́чна є҆́сть во свѣ́тлости ст҃ы́хъ. Ра́дꙋйсѧ, ѿ вра̑гъ ви́димыхъ и҆ неви́димыхъ крѣ́пкаѧ на́мъ застꙋ́пнице: ра́дꙋйсѧ, ра́дости на́мъ, бл҃года́ти же и҆ сла́вы вѣ́чныѧ хода́таице. Ра́дꙋйсѧ, дꙋше́вныхъ и҆ тѣле́сныхъ недꙋ́гѡвъ на́шихъ цѣли́тельнице: ра́дꙋйсѧ, спаси́тельныхъ бла́гъ земны́хъ и҆ нб҃сныхъ пода́тельнице. Ра́дꙋйсѧ, ꙗ҆́кѡ тобо́ю ѿ неча́ѧнныѧ и҆ вѣ́чныѧ сме́рти сохране́ни бы́ти ѹ҆пова́емъ: ра́дꙋйсѧ, ꙗ҆́кѡ тобо́ю вѣ́чнꙋю жи́знь ѹ҆лꙋчи́ти бл҃гонаде́жднѡ ча́емъ.

<red>Р</red>а́дꙋйсѧ, варва́ро, невѣ́сто хрⷭ҇то́ва прекра́снаѧ.
