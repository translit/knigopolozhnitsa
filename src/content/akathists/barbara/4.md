---
title: "І҆́косъ в҃"
navigation:
  key: akathists-barbara-4
  title: "І҆́косъ в҃"
  parent: akathists-barbara
  order: 4
type: "akathist"
---

## І҆́косъ в҃:

<red>Р</red>а́зꙋмъ неꙋразꙋмѣ́нный ѡ҆ є҆ди́номъ всеѧ̀ тва́ри творцѣ̀ разꙋмѣ́ти дв҃а ст҃а́ѧ варва́ра и҆́щꙋщи, бесѣ́доваше со свои́мъ сѝ ра́зꙋмомъ, гл҃ѧ: ѿ те́мныхъ кꙋми́рѡвъ чꙋ́днымъ свѣти́ламъ нб҃снымъ ка́кѡ бѣ̀ созда́тисѧ мо́щно, рцы̀ мѝ. Къ не́йже ѻ҆́нъ со ѱало́мникомъ речѐ: всѝ бо́зи ꙗ҆зы̑къ, бѣ́сове, є҆ди́нъ же є҆́сть бг҃ъ и҆ гдⷭ҇ь, и҆́же нб҃са̀ и҆ всѧ̀ свѣти́ла и҆́хъ сотворѝ. Таково́мꙋ твоемꙋ̀, мꙋ́драѧ дв҃о, ра́зꙋмꙋ дивѧ́щесѧ, глаго́лемъ:

<red>Р</red>а́дꙋйсѧ, па́че ста́рєцъ і҆дѡлослꙋжи́тельныхъ разꙋ́мнейшаѧ: ра́дꙋйсѧ, па́че мꙋдрецє́въ мі́ра сегѡ̀ мꙋдрѣ́йшаѧ. Ра́дꙋйсѧ, ꙗ҆́кѡ тебѣ̀ безвѣ̑стнаѧ и҆ та̑йнаѧ премꙋ́дрости своеѧ̀ бг҃ъ ꙗ҆ви́лъ є҆́сть: ра́дꙋйсѧ, ꙗ҆́кѡ тебѐ и҆́стиннагѡ бг҃осло́вїѧ са́мъ бг҃ъ сло́во наꙋчи́лъ є҆́сть. Ра́дꙋйсѧ, всѣ́хъ ѕвѣздоче́тцєвъ ѹ҆мо́мъ хрⷭ҇то́вымъ превозше́дшаѧ: ра́дꙋйсѧ, ꙗ҆́вственнее па́че ѻ҆́ныхъ нб҃сный крꙋ́гъ прозрѣ́вшаѧ. Ра́дꙋйсѧ, ꙗ҆́кѡ въ тва́ри, а҆́ки въ зерца́лѣ, самагѡ̀ творца̀ ѹ҆смотрѣ́ла є҆сѝ: ра́дꙋйсѧ, ꙗ҆́кѡ въ созда́нныхъ свѣти́лахъ несозда́нный свѣ́тъ ѹ҆зрѣ́ла є҆сѝ. Ра́дꙋйсѧ, ны́нѣ ѹ҆жѐ кромѣ̀ зерца́ла свѣ́тъ лица̀ бж҃їѧ на нб҃си зрѧ́щаѧ: ра́дꙋйсѧ, тѣ́мъ свѣ́томъ неизрече́ннѡ веселѧ́щаѧсѧ. Ра́дꙋйсѧ, ѹ҆́мнаѧ ѕвѣздо̀, є҆ѧ́же ѡ҆заре́нїемъ лицѐ бж҃їе, ꙗ҆́кѡ сл҃нце, свѣ́тлѡ на́мъ ꙗ҆влѧ́етсѧ: ра́дꙋйсѧ, мы́сленнаѧ лꙋно̀, є҆́юже но́щь заблꙋжде́нїѧ ꙗ҆́кѡ де́нь просвѣща́етсѧ.

<red>Р</red>а́дꙋйсѧ, варва́ро, невѣ́сто хрⷭ҇то́ва прекра́снаѧ.
