---
title: "Конда́къ ѳ҃"
navigation:
  key: akathists-barbara-17
  title: "Конда́къ ѳ҃"
  parent: akathists-barbara
  order: 17
type: "akathist"
---

## Конда́къ ѳ҃:

<red>В</red>сѐ є҆стество̀ а҆́гг҃льское ве́лїею возра́довасѧ ра́достїю, ѹ҆зрѣ́вши мꙋ́жественнꙋю крѣ́пость твою̀, ст҃а́ѧ и҆ непобѣди́маѧ мꙋ́ченице варва́ро: ви́дѣвше бо а҆́гг҃льстїи чи́нове ве́тхаго врага̀, прего́рдагѡ кнѧ́зѧ тмы̀, со всѣ́мъ є҆гѡ̀ бѣсо́вскимъ и҆ і҆́дѡльскимъ по́лчищемъ ѿ тебѐ, є҆ди́ныѧ млады́ѧ дв҃ы, посра́мленнаго, побѣжде́ннагѡ же и҆ под̾ но́зе твоѝ пове́рженнагѡ, ве́лїимъ гла́сомъ возопи́ша бг҃ꙋ: <red>А҆</red>ллилꙋ́їа.
