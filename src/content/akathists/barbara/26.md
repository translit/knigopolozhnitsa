---
title: "Мл҃тва ко ст҃ѣ́й великомч҃нцѣ варва́рѣ"
navigation:
  key: akathists-barbara-26
  title: "Мл҃тва ко ст҃ѣ́й великомч҃нцѣ варва́рѣ"
  parent: akathists-barbara
  order: 26
type: "akathist"
---

## Мл҃тва ко ст҃ѣ́й великомч҃нцѣ варва́рѣ:

<versal>С</versal>т҃а́ѧ сла́внаѧ и҆ всехва́льнаѧ великомч҃нце хрⷭ҇то́ва варва́ро, со́браннїи дне́сь въ хра́мѣ твое́мъ бж҃е́ственнѣмъ лю́ди ѹ҆ ра́цѣ моще́й твои́хъ покланѧ́ющїисѧ, и҆ любо́внѡ цѣлꙋ́ющїи: страда̑нїѧ же твоѧ̀ мч҃нчєскаѧ, и҆ въ ни́хъ сама́го стрⷭ҇тополо́жника хрⷭ҇та̀, да́вшаго тебѣ̀, не то́чїю є҆́же въ него̀ вѣ́ровати, но и҆ є҆́же по не́мъ страда́ти, похвала́ми ѹ҆блажа́ющїи, мо́лимъ тѧ̀ и҆звѣ́стнаѧ жела́нїѧ на́шегѡ хода́таице: молѝ съ на́ми и҆ ѡ҆ на́съ ѹ҆молѧ́емаго ѿ своегѡ̀ бл҃гоꙋтро́бїѧ бг҃а, да ми́лостивнѡ ѹ҆слы́шитъ на́съ, просѧ́щихъ є҆гѡ̀ бл҃госты́ню, и҆ не ѿста́витъ ѿ на́съ всѧ̀ ко спасе́нїю и҆ житїю̀ нꙋ̑жднаѧ прошє́нїѧ, и҆ да́рꙋетъ хрⷭ҇тїа́нскꙋю кончи́нꙋ животꙋ̀ на́шемꙋ безболѣ́зненнꙋ, непосты́днꙋ, ми́рнꙋ, бж҃е́ственныхъ та̑инъ прича́стнꙋ, и҆ всѣ̑мъ на всѧ́цѣмъ мѣ́стѣ, во всѧ́кой ско́рби и҆ ѡ҆бстоѧ́нїи тре́бꙋющимъ є҆гѡ̀ человѣколю́бїѧ и҆ по́мощи, вели́кꙋю свою̀ пода́стъ ми́лость. Да бл҃года́тїю бж҃їею, и҆ твои́мъ те́плымъ предста́тельствомъ, дꙋше́ю и҆ тѣ́ломъ всегда̀ здра́ви пребыва́юще, сла́вимъ ди́внаго во ст҃ыхъ свои́хъ бг҃а і҆и҃лева, не ѹ҆далѧ́ющаго по́мощи своеѧ̀ ѿ на́съ всегда̀, ны́нѣ и҆ при́снѡ, и҆ во вѣ́ки вѣкѡ́въ. <red>А҆</red>ми́нь.
