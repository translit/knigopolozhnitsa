---
title: "І҆́косъ а҃і"
navigation:
  key: akathists-barbara-22
  title: "І҆́косъ а҃і"
  parent: akathists-barbara
  order: 22
type: "akathist"
---

## І҆́косъ а҃і:

<red>С</red>вѣтопрїе́мнꙋю свѣщꙋ̀, на нб҃сномъ свѣ́щницѣ, пред̾ прⷭ҇то́ломъ ст҃ы́ѧ трⷪ҇цы поста́вленнꙋю, зри́мъ ѹ҆́мныма ѻ҆чи́ма тебѐ, ст҃а́ѧ дв҃о варва́ро: ѿѻнꙋ́дꙋже, є҆гда̀ нощны́й грѣхо́въ на́шихъ мра́къ, лꙋча́ми моли́твъ твои́хъ прсвѣща́еши, и҆ на́съ на свѣ́тлꙋю спасе́нїѧ стезю̀ наставлѧ́еши, по до́лгꙋ досто́йна є҆сѝ ѿ на́съ зва́нїемъ бы́ти почита́ема си́мъ:

<red>Р</red>а́дꙋйсѧ, свѣтоꙋ́мнаѧ лꙋчѐ, во свѣ́тлость немерца́ющꙋю прилꙋче́ннаѧ: ра́дꙋйсѧ, мы́сленнаѧ денни́це, де́нь невече́рнїй ѡ҆зарѧ́ти возше́дшаѧ. Ра́дꙋйсѧ, бл҃гово́ннаѧ смѵ́рно, цр҃ковь хрⷭ҇то́вꙋ бл҃гоꙋха́ющаѧ: ра́дꙋйсѧ, злата́ѧ кади́льнице, ѳѷмїа́мъ моли́твы ѡ҆ на́съ къ бг҃ꙋ приносѧ́щаѧ. Ра́дꙋйсѧ, мѷрополо́жнице и҆сцѣле́нїй неѡскꙋ́днаѧ: ра́дꙋйсѧ, сокро́вище бж҃їихъ дарѡ́въ неиждиви́тельное. Ра́дꙋйсѧ, ча́ше, ѿ ѻ҆би́лїѧ до́мꙋ бж҃їѧ че́рплющаѧ ра́дость: ра́дꙋйсѧ, сосꙋ́де, ѿ и҆сполне́нїѧ хрⷭ҇то́ва прїе́млющїй всѣ́хъ бла́гъ нб҃сныхъ сла́дость. Ра́дꙋйсѧ, а҆дама́нте, пе́рстень безсме́ртнагѡ со хрⷭ҇то́мъ ѡ҆брꙋче́нїѧ, ѹ҆краси́вый: ра́дꙋйсѧ, вѣ́нче добро́ты, въ рꙋцѣ̀ гдⷭ҇ней держи́мый. Ра́дꙋйсѧ, ꙗ҆́кѡ на тѧ̀ цр҃ь сл҃вы, гдⷭ҇ь си́лъ, сла́вꙋ и҆ велелѣ́пїе возложи́лъ є҆́сть: ра́дꙋйсѧ, ꙗ҆́кѡ тебѣ̀ цр҃ь црⷭ҇твꙋющихъ и҆ гдⷭ҇ь госпо́дствꙋющихъ црⷭ҇тво своѐ и҆ гдⷭ҇ствїе дарова́лъ є҆́сть.

<red>Р</red>а́дꙋйсѧ, варва́ро, невѣ́сто хрⷭ҇то́ва прекра́снаѧ.
