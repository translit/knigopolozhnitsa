---
title: "Мл҃тва втора́ѧ ко ст҃ѣ́й великомч҃нцѣ варва́рѣ"
navigation:
  key: akathists-barbara-27
  title: "Мл҃тва втора́ѧ ко ст҃ѣ́й великомч҃нцѣ варва́рѣ"
  parent: akathists-barbara
  order: 27
type: "akathist"
---

## Мл҃тва втора́ѧ ко ст҃ѣ́й великомч҃нцѣ варва́рѣ:

<versal>П</versal>ремꙋ́драѧ и҆ всекра́снаѧ ст҃а́ѧ великомч҃нце хрⷭ҇то́ва варва́ро, бл҃же́нна є҆сѝ, ꙗ҆́кѡ премі̑рнаѧ мꙋ́дрости бж҃їѧ пло́ть и҆ кро́вь не ꙗ҆вѝ тебѣ̀, но са́мъ бг҃ъ ѻ҆ц҃ъ нбⷭ҇ный, и҆́же тебѐ вѣ́ры ра́ди ѿ невѣ́рнагѡ ѻ҆тца̀ ѡ҆ста́вленнꙋю, и҆згна́ннꙋю и҆ ѹ҆мерщвле́ннꙋю, въ дще́рь себѣ̀ возлю́бленнꙋю прїѧ́тъ: за тлѣ́нное земна́гѡ и҆мѣ́нїѧ наслѣ́дїе, пло́ти нетлѣ́нїе дарова̀: трꙋды̀ мꙋ́ченичєскїѧ ѹ҆покое́нїемъ нбⷭ҇нагѡ и҆змѣнѝ црⷭ҇твїѧ: вре́менное твоѐ житїѐ, сме́ртїю є҆гѡ̀ ра́ди пресѣче́нное, сицево́ю возпросла́ви по́честїю, ꙗ҆́кѡ дꙋ́шꙋ съ ли́ки нбⷭ҇ныхъ вчинѝ дх҃ѡ́въ, тѣ́ло же на землѝ въ хра́мѣ и҆́хъ а҆́гг҃лскомъ положе́нное, а҆́гг҃лѡмъ заповѣ́да сохрани́ти цѣ́ло, че́стно и҆ многочꙋде́сно. Бл҃же́нна є҆сѝ хрⷭ҇тꙋ̀ сн҃ꙋ бж҃їю, женихꙋ̀ нбⷭ҇номꙋ ѹ҆невѣще́ннаѧ дв҃о, є҆го́же, добро́ты твоеѧ̀ рачи́телѧ и҆мѣ́ти жела́ющи, всю̀ себѐ страда́нїемъ, ра́нами, ѹ҆́дѡвъ рѣ́занїемъ, и҆ са́мыѧ главы̀ ѹ҆сѣче́нїемъ, а҆́ки ѹ҆́тварми дража́йшими потща́ласѧ є҆сѝ ѹ҆краси́ти: да та́кѡ, ꙗ҆́кѡ жена̀ вѣ́рна главѣ̀ свое́й, мꙋ́жꙋ хрⷭ҇тꙋ̀, дх҃омъ и҆ тѣ́ломъ соедини́шисѧ неразлꙋ́чнѡ, гл҃ющи: ѡ҆брето́хъ, є҆го́же возлюбѝ дꙋша́ моѧ̀, и҆ ѹ҆дѣржа́хъ є҆го̀, и҆ не ѡ҆ста́вихъ є҆гѡ̀. Бл҃же́нна є҆сѝ, ꙗ҆́кѡ ст҃ы́й дх҃ъ на тебѣ̀ почи́лъ є҆́сть, и҆́мже дх҃о́вными дх҃ѡ́внаѧ разсꙋжда́ти наꙋче́на, всѧ̀ дꙋ́хи лꙋка́вствїѧ во і҆́дѡлахъ, ꙗ҆́кѡ па́гꙋбныѧ ѿри́нꙋла є҆сѝ, и҆ є҆ди́наго бг҃а дх҃а позна́вши, ꙗ҆́кѡ и҆́стиннаѧ покло́нница дх҃омъ и҆ и҆́стиною кла́нѧтисѧ и҆зво́лила є҆сѝ, проповѣ́днически гл҃ющи: трⷪ҇цꙋ чтꙋ̀, є҆ди́но бж҃ество̀. Сїю̀ ст҃ꙋ́ю трⷪ҇цꙋ, ю҆́же въ животѣ̀ и҆ сме́рти и҆сповѣ́данїемъ и҆ страда́нїемъ свои́мъ просла́вила є҆сѝ, ѹ҆молѝ ѡ҆ мнѣ̀ предста́тельнице моѧ̀, ꙗ҆́кѡ да и҆ а҆́зъ всегда̀ тро́йственною, вѣ́ры, любвѐ и҆ наде́жды, тꙋ́южде ст҃ꙋ́ю трⷪ҇цꙋ почита́ю добродѣ́телїю. И҆́мамъ свѣти́лникъ вѣ́ры, но пра́зденъ бл҃ги́хъ дѣ́лъ є҆ле́а: ты̀ мꙋ́драѧ дв҃о, страда́льческꙋю пло́ть твою̀ кро́ве и҆спо́лненнꙋ, и҆ ра́нами прелива́ющꙋсѧ а҆́ки свѣти́лникъ и҆мꙋ́щаѧ, да́ждь ѿ є҆ле́а твоегѡ̀, да тѣ́мъ дꙋше́внꙋю мою̀ свѣщꙋ̀ ѹ҆краси́вши, сподо́блюсѧ по тебѣ̀ вни́ти въ черто́гъ нбⷭ҇ный. Пресе́лникъ а҆́зъ є҆́смь на землѝ и҆ пришле́цъ, ꙗ҆́коже всѝ ѻ҆тцы̀ моѝ: бл҃гъ вѣ́чныхъ наслѣ́днице, и҆ бл҃же́ннаѧ, ѻ҆бѣ́да въ црⷭ҇твїи нбⷭ҇номъ прича́стнице, ꙗ҆́кѡ въ стра́нствїи житїѧ̀, трапе́зы бж҃е́ственныѧ ѹ҆гоще́нїѧ, си́це и҆ во и҆схо́дѣ ѿ мі́ра, жела́емагѡ сподо́би мѧ̀ напꙋ́тствованїѧ: и҆ є҆гда̀ въ коне́цъ сно́мъ сме́рти начнꙋ̀ ѹ҆сыпа́ти, косни́сѧ тогда̀ и҆знемога́ющїѧ пло́ти моеѧ̀, ꙗ҆́кѡ и҆ногда̀ а҆́гг҃лъ и҆лїѝ, гл҃ющи: воста́ни, ꙗ҆́ждь и҆ пі́й: ꙗ҆́кѡ да бл҃года́тїю бж҃ественныхъ тѣ́ла и҆ кро́ве та̑инъ ѹ҆крѣпле́нъ, преидꙋ̀ въ крѣ́пости ꙗ҆́ди тоѧ̀ дале́кїй пꙋть сме́рти, да́же до горы̀ нбⷭ҇ныѧ: и҆ та́мѡ, є҆го́же ты̀ чрез̾ трѝ ѻ҆́кна ба́нныѧ пре́жде вѣ́рою бг҃а трⷪ҇цꙋ ѹ҆зрѣ́ла є҆сѝ, сего̀ кꙋ́пнѡ съ тобо́ю лице́мъ къ лицꙋ̀ да ѹ҆досто́юсѧ ви́дети, и҆ сла́вити є҆го̀ въ неконча́емыѧ вѣ́ки. <red>А҆</red>ми́нь.

{% illustration "small-ornaments/medallion-lukovich", "small" %}
