---
title: "І҆́косъ з҃"
navigation:
  key: akathists-barbara-14
  title: "І҆́косъ з҃"
  parent: akathists-barbara
  order: 14
type: "akathist"
---

## І҆́косъ з҃:

<red>Н</red>о́вꙋю показа̀ безчеловѣ́чїѧ ꙗ҆́рость ѕвѣроѻбра́зный мꙋчи́тель, є҆гда̀ тебѐ, ст҃а́ѧ великомꙋ́ченице варва́ро, повелѣ̀ на дре́вѣ повѣ́сити, и҆ ногтьмѝ желѣ́зными тѣ́ло твоѐ строга́ти, и҆ свѣща́ми горѧ́щими твоѧ̀ ѻ҆палѧ́ти ре́бра, є҆ще́ же и҆ мла́томъ во главꙋ̀ тѧ́жко би́ти. Сїѐ пачеєсте́ственное терпѣ́нїе твоѐ благоговѣ́йнѡ воспомина́юще, похвала́ми блажи́мъ тѧ̀ си́ми:

<red>Р</red>а́дꙋйсѧ, ꙗ҆́кѡ повѣ́шена была̀ є҆сѝ на дре́вѣ, хрⷭ҇та̀ ра́ди на крⷭ҇тѣ̀ распѧ́тагѡ: ра́дꙋйсѧ, стро́гана по ре́брѡмъ, і҆и҃са ра́ди, копіе́мъ въ ре́бра прободе́ннагѡ. Ра́дꙋйсѧ, ꙗ҆́кѡ ѻ҆́гнь любвѐ къ бг҃ꙋ въ срⷣцѣ твое́мъ возжегла̀ є҆сѝ: ра́дꙋйсѧ, ꙗ҆́кѡ за тогѡ̀ ѻ҆́гненными свѣща́ми пали́ма была̀ є҆сѝ. Ра́дꙋйсѧ, тверде́йшаѧ а҆дама́нта въ терпѣ́нїи невреди́момъ: ра́дꙋйсѧ, крѣпча́йшаѧ ка́меннагѡ столпа̀ въ мꙋ́жествѣ непоколеби́момъ. Ра́дꙋйсѧ, ꙗ҆́кѡ мла́томъ би́вшимъ тѧ̀ по главѣ̀, вѣне́цъ црⷭ҇твїѧ тебѣ̀ и҆скова́сѧ: ра́дꙋйсѧ, ꙗ҆́кѡ тѣ́мже мла́томъ глава̀ врага̀ твоегѡ̀ сокрꙋши́сѧ. Ра́дꙋйсѧ, ꙗ҆́кѡ со хрⷭ҇то́мъ, є҆гѡ̀ ра́ди, на землѝ страда́ла є҆сѝ: ра́дꙋйсѧ, ꙗ҆́кѡ съ ни́мъ и҆ ѡ҆ не́мъ на нб҃сѝ прославлѧ́ешисѧ. Ра́дꙋйсѧ, всѣ́хъ врагѡ́въ на́шихъ крѣ́пкаѧ побѣди́тельнице: ра́дꙋйсѧ, во всѣ́хъ бѣда́хъ на́шихъ ско́раѧ помо́щнице.

<red>Р</red>а́дꙋйсѧ, варва́ро, невѣ́сто хрⷭ҇то́ва прекра́снаѧ.
