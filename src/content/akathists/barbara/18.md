---
title: "І҆́косъ ѳ҃"
navigation:
  key: akathists-barbara-18
  title: "І҆́косъ ѳ҃"
  parent: akathists-barbara
  order: 18
type: "akathist"
---

## І҆́косъ ѳ҃:

<red>В</red>ѣті́и многовѣща́ннїи рі́торскими свои́ми ѧ҆зы́ки не возмо́гꙋтъ и҆зрещѝ вели́чества твои́хъ болѣ́зненныхъ страда́нїй, ѽ варва́ро: кто́ бо ска́жетъ болѣ́знь твою̀, коли́ка бѣ̀, є҆гда̀ сосца̀ твоѧ̀ ѹ҆рѣ́зана бы́ша; кто̀ и҆зрече́тъ стꙋ́дъ лица̀ дв҃и́ческагѡ, є҆гда̀ ѡ҆бнаже́на по всемꙋ̀ гра́дꙋ ѿ беззако́нныхъ мꙋчи́телей води́ма была̀ є҆сѝ; сицевꙋ́ю болѣ́знь и҆ безче́стїе твоѐ мы̀ то́чїю воспомѧнꙋ́вше, содрога́емсѧ и҆ со ѹ҆миле́нїемъ глаго́лемъ си́це:

<red>Р</red>а́дꙋйсѧ, до́браѧ лѣ́торасле са́да і҆и҃сова: ра́дꙋйсѧ, и҆́стиннаѧ лозо̀ вїногра́да хрⷭ҇то́ва. Ра́дꙋйсѧ, два̀ сосца̀ твоѧ̀ ѿрѣ́заннаѧ, а҆́ки два̀ гре́зна, въ че́сть гдⷭ҇еви твоемꙋ̀ прине́сшаѧ: ра́дꙋйсѧ, кро́вь твою̀, а҆́ки вїно̀ ѹ҆миле́нїѧ, ѿ те́хъ и҆сточи́вшаѧ. Ра́дꙋйсѧ, ꙗ҆́кѡ хрⷭ҇та̀ ра́ди ѡ҆бнаже́ннаго и҆ ты̀ ри́зъ твои́хъ совлечена̀ была̀ є҆сѝ: ра́дꙋйсѧ, ꙗ҆́кѡ є҆гѡ̀ ра́ди, во і҆ерⷭ҇ли́мѣ рꙋга́тельнѣ води́магѡ, и҆ ты̀ по гра́дꙋ на порꙋга́нїе води́ма была̀ є҆сѝ. Ра́дꙋйсѧ, ѿ а҆́гг҃ла свѣ́тлою ѻ҆де́ждою въ наготѣ̀ твое́й ѡ҆дѣ́ѧннаѧ: ра́дꙋйсѧ, то́ю ѿ стꙋ́дныхъ ѻ҆че́съ неви́димѡ покровѣ́ннаѧ. Ра́дꙋйсѧ, чꙋ́дный а҆́гг҃лѡмъ и҆ чл҃овѣ́кѡмъ позо́ръ бы́вшаѧ: ра́дꙋйсѧ, и҆ самѣ́хъ мꙋчи́телей терпѣ́нїемъ твои́мъ ѹ҆диви́вшаѧ. Ра́дꙋйсѧ, ꙗ҆́кѡ са́мъ гдⷭ҇ь свы́ше призрѣ̀ на твоѧ̀ страда̑нїѧ: ра́дꙋйсѧ, ꙗ҆́кѡ са́мъ то́й подвигополо́жникъ похвалѝ по́двиги твоѧ̀.

<red>Р</red>а́дꙋйсѧ, варва́ро, невѣ́сто хрⷭ҇то́ва прекра́снаѧ.
