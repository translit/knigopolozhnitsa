---
title: "І҆́косъ і҃"
navigation:
  key: akathists-barbara-20
  title: "І҆́косъ і҃"
  parent: akathists-barbara
  order: 20
type: "akathist"
---

## І҆́косъ і҃:

<red>С</red>тѣны̀ ка́менныѧ тве́рдѣе ѡ҆камене́нный се́рдцемъ бы́сть дїоско́ръ, тво́й ст҃а́ѧ варва́ро, не ѹ҆жѐ роди́тель, но лю́тый мꙋчи́тель: то́й бо, ꙗ҆́кѡ ѹ҆слы́ша твоѐ ме́чное на сме́рть ѡ҆сꙋжде́нїе, не то́чїю ѡ҆ сме́рти твое́й не поболѣ̀, но и҆ са́мъ свои́мъ мече́мъ на мѣ́стѣ ѡ҆сꙋжде́нїѧ твою̀ ст҃ꙋ́ю ѹ҆сѣчѐ главꙋ̀, и҆ та́кѡ, по предрече́нїю гдⷭ҇ню, ѡ҆каѧ́нный ѻ҆те́цъ предадѐ на сме́рть своѐ ча́до. Въ то́й ѹ҆̀бѡ бл҃же́ннѣй твое́й кончи́нѣ, прїимѝ ѿ на́съ пѣ̑нїѧ сїѧ̀:

<red>Р</red>а́дꙋйсѧ, за главꙋ̀ цр҃кви хрⷭ҇та̀ под̾ ме́чь главꙋ̀ твою̀ прекло́ншаѧ: ра́дꙋйсѧ, за любо́вь къ нб҃сномꙋ чл҃овѣколюби́вомꙋ ѻ҆ц҃ꙋ̀ безсме́ртномꙋ на сме́рть ѿ земна́гѡ безчл҃овѣ́чнагѡ ѻ҆тца̀ тле́ннагѡ пре́даннаѧ. Ра́дꙋйсѧ, тече́нїе мꙋ́ченическагѡ пꙋтѝ сконча́вшаѧ до́брѣ: ра́дꙋйсѧ, вѣ́рꙋ безсме́ртномꙋ ѡ҆брꙋ́чникꙋ хрⷭ҇тꙋ̀ до сме́рти сохра́ншаѧ бо́дрѣ. Ра́дꙋйсѧ, си́лою свы́ше на бра́нь проти́вꙋ си́лъ преиспо́днихъ препоѧ́саннаѧ: ра́дꙋйсѧ, побѣдоно́сною сла́вою въ вы́шнихъ ѿ хрⷭ҇та̀ побѣди́телѧ ѡ҆дѣ́ѧннаѧ. Ра́дꙋйсѧ, ѻ҆рꙋ́жїемъ бл҃говоле́нїѧ бж҃їѧ венча́ннаѧ на землѝ: ра́дꙋйсѧ, цвѣ́томъ нетле́нїѧ ѹ҆краше́ннаѧ на нб҃си. Ра́дꙋйсѧ, дѣ́вамъ добро́то и҆ похвале́нїе: ра́дꙋйсѧ, мꙋ́ченикѡмъ красото̀ и҆ ра́дованїе. Ра́дꙋйсѧ, хрⷭ҇тїа́нѡмъ крѣ́пкое прибѣ́жище: ра́дꙋйсѧ, вѣ́рнымъ тве́рдое застꙋпле́нїе.

<red>Р</red>а́дꙋйсѧ, варва́ро, невѣ́сто хрⷭ҇то́ва прекра́снаѧ.
