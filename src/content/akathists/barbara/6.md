---
title: "І҆́косъ г҃"
navigation:
  key: akathists-barbara-6
  title: "І҆́косъ г҃"
  parent: akathists-barbara
  order: 6
type: "akathist"
---

## І҆́косъ г҃:

<red>И҆</red>мꙋ́щи ст҃а́ѧ варва́ра свы́ше да́ннꙋю себѣ̀ мрⷣость, востечѐ къ дѣ́лателємъ ба́ни ѻ҆те́ческїѧ, и҆ ѻ҆́нѣмъ проѧвлѧ́ѧ та́йнꙋ ст҃ы́ѧ трⷪ҇цы, повелѣ̀ трѝ ѻ҆кна̀ въ ба́нѣ ѹ҆стро́ити. А҆́ще, речѐ, і҆дѡлослꙋжи́телїє ѹ҆ста̀ и҆́мꙋтъ и҆ не глаго́лютъ сла́вы и҆́стиннагѡ бг҃а, то ка́менныѧ въ се́й ба́нѣ стѣ́ны тремѝ ѻ҆́кнами, а҆́ки тремѝ ѹ҆стна́ми, да свидѣ́тельствꙋют, ꙗ҆́кѡ є҆ди́нъ є҆́сть бг҃ъ, въ трⷪ҇цѣ ст҃ѣ́й ѿ всеѧ̀ тва́ри сла́вимый и҆ покла́нѧемый. За таково́е ѹ҆̀бо мꙋдрова́нїе, ст҃а́ѧ варва́ро, прїимѝ похвалꙋ̀ сїю̀:

<red>Р</red>а́дꙋйсѧ, въ треѻко́нной ба́нѣ кꙋпѣ́ль ст҃а́гѡ кр҃ще́нїѧ, во и҆́мѧ трⷪ҇цы прест҃ы́ѧ, и҆зѻбрази́вшаѧ: ра́дꙋйсѧ, въ кꙋпѣ́ли воды̀ и҆ дх҃а, къ си́мъ же и҆ кро́ве твоеѧ̀ мꙋ́ченическїѧ, тебѐ и҆змы́вшаѧ. Ра́дꙋйсѧ, ꙗ҆́кѡ тремѝ ѻ҆́кнами тмꙋ̀ многобо́жїѧ, трⷪ҇це ст҃ѣ́й проти́внагѡ, прогна́ла є҆сѝ: ра́дꙋйсѧ, ꙗ҆́кѡ ѻ҆́кнами тремѝ свѣ́тъ трⷪ҇ческїй ꙗ҆́снѡ ѹ҆зрѣ́ла є҆сѝ. Ра́дꙋйсѧ, ꙗ҆́кѡ тѣ́ми тремѝ ѻ҆́кнами призрѣ̀ на тѧ̀ сл҃нце пра́вды, тридне́внѡ возсїѧ́вшее ѿ гро́ба: ра́дꙋйсѧ, ꙗ҆́кѡ тѣ́ми тебѣ̀ возсїѧ̀ де́нь трⷪ҇ческагѡ спасе́нїѧ. Ра́дꙋйсѧ, срⷣце твоѐ є҆ди́номꙋ въ трⷪ҇цѣ бг҃ꙋ всегда̀ ѿве́рсто и҆мѣ́вшаѧ: ра́дꙋйсѧ, чꙋ̑вства твоѧ̀ пред̾ бра́нїю трїе́хъ врагѡ́въ, пло́ти, мі́ра и҆ дїа́вола, крѣ́пкѡ заключи́вшаѧ. Ра́дꙋйсѧ, ꙗ҆́кѡ въ дꙋшѝ твое́й трѝ мы́слєннаѧ ѻ҆кна̀, вѣ́ры, наде́жды и҆ любвѐ, ѹ҆стро́ила є҆сѝ: ра́дꙋйсѧ, ꙗ҆́кѡ тѣ́ми тремѝ ѻ҆́кнами при трⷪ҇ческомъ бж҃ествѣ̀, и҆ тремѝ де́ньми воздви́женнꙋю тѣ́ла хрⷭ҇то́ва цр҃ковь ѹ҆смотрѣ́ла є҆сѝ. Ра́дꙋйсѧ, ꙗ҆́кѡ тебѣ̀ нб҃са ѿ трїе́хъ і҆ера́рхїй а҆́гг҃льскихъ ѿверзо́шасѧ: ра́дꙋйсѧ, ꙗ҆́кѡ тебѐ гѡ́рнїѧ ѻ҆би́тели трⷪ҇чєскїѧ ра́достнѡ прїѧ́ша.

<red>Р</red>а́дꙋйсѧ, варва́ро, невѣ́сто хрⷭ҇то́ва прекра́снаѧ.
