---
title: "І҆́косъ а҃"
navigation:
  key: akathists-barbara-2
  title: "І҆́косъ а҃"
  parent: akathists-barbara
  order: 2
type: "akathist"
---

## І҆́косъ а҃:

<red>А҆́</red>гг҃лѡмъ чⷭ҇тнꙋ́ю и҆ вселюбе́знꙋю чистотꙋ̀ непоро́чно сохра́нши, честна́ѧ варва́ро, а҆́гг҃лѡмъ сожи́тельница бы́ти сподо́биласѧ є҆сѝ, съ ни́миже є҆гда̀ пое́ши трⷪ҇ческꙋю пѣ́снь бг҃ꙋ на нб҃си, ѹ҆слы́ши на́съ, пою́щихъ тебѣ̀ на землѝ похва̑лнаѧ пѣ̑нїѧ сїѧ̀:

<red>Р</red>а́дꙋйсѧ, ѻ҆трокови́це, бг҃омъ ѻ҆ц҃е́мъ пред̾ꙋста́вленнаѧ бы́ти соѻбра́зна въ страда́нїи ѻ҆́бразꙋ сн҃а є҆гѡ̀: ра́дꙋйсѧ, сн҃омъ бж҃їимъ, свѣ́томъ ѿ свѣ́та, призва́ннаѧ из̾ тмы̀ въ чꙋ́дный свѣ́тъ вѣ́ры и҆ бл҃года́ти є҆гѡ̀. Ра́дꙋйсѧ, ꙗ҆́кѡ позва́вшемꙋ тѧ̀ ст҃о́мꙋ дх҃ꙋ, и҆ сама̀ тѣ́ломъ и҆ дх҃омъ ст҃а̀ є҆сѝ: ра́дꙋйсѧ, ꙗ҆́кѡ ѿ скве́рны пло́ти и҆ дꙋ́ха непоро́чнꙋ тѧ̀ соблюла̀ є҆сѝ. Ра́дꙋйсѧ, рожде́нномꙋ ѿ дв҃ы женихꙋ̀ хрⷭ҇тꙋ̀ дв҃ꙋ тѧ чи́стꙋю ѡ҆брꙋчи́вшаѧ: ра́дꙋйсѧ, земна́гѡ ѡ҆брꙋ́чника па́че нбⷭ҇нагѡ зна́ти не восхотѣ́вшаѧ. Ра́дꙋйсѧ, кри́не двⷭ҇тва, посредѐ те́рнїѧ і҆́дѡлскагѡ прора́стшїй до́лѣ: ра́дꙋйсѧ, цвѣ́те чⷭ҇тоты̀, въ неꙋвѧда́емой сла́вѣ цвѣтꙋ́щий горѣ̀. Ра́дꙋйсѧ, въ нбⷭ҇номъ вертогра́дѣ хрⷭ҇това бл҃гоꙋха́нїѧ наслажда́ющаѧсѧ: ра́дꙋйсѧ, краснѣ́йшагѡ па́че сынѡ́въ чл҃вѣ́ческихъ зрѣ́нїемъ та́мѡ ѹ҆тѣша́ющаѧсѧ. Ра́дꙋйсѧ, ѹ҆бѣли́вшаѧ ри̑зы твоѧ̀ въ кро́ви а҆́гнчей на землѝ: ра́дꙋйсѧ, въ ли́цѣ двⷭ҇твенномъ послѣ́дꙋющаѧ бж҃їемꙋ а҆́гнцꙋ на нб҃сѝ.

<red>Р</red>а́дꙋйсѧ, варва́ро, невѣ́сто хрⷭ҇то́ва прекра́снаѧ.
