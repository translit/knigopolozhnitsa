---
title: "І҆́косъ д҃"
navigation:
  key: akathists-barbara-8
  title: "І҆́косъ д҃"
  parent: akathists-barbara
  order: 8
type: "akathist"
---

## І҆́косъ д҃:

<red>С</red>лы́шавъ ѿ тебѐ, мꙋ́дрыѧ дще́ри, ѻ҆те́цъ тво́й дїоско́ръ неслы́шаннаѧ ѡ҆ ст҃ѣ́й трⷪ҇цѣ словеса̀, ꙗ҆́кѡ а҆́спїдъ глꙋхі́й затка̀ ѹ҆́ши своѧ̀ и҆ по подо́бїю ѕмїи́нꙋ съ жа́ломъ ꙗ҆́достнымъ, ѹ҆стреми́сѧ со ѻ҆стрїе́мъ меча̀ на твоѐ ѹ҆бі́йство: но ты̀, невѣ́сто хрⷭ҇то́ва варва́ро, подража́ющи жениха̀ твоего̀ і҆и҃са, бѣжа́вшаго ѿ меча̀ и҆́родова, бѣ́гала є҆сѝ ѿ меча̀ дїоско́рова, жела́ющи се́рдце є҆гѡ̀ ѿ ѕвѣ́рскїѧ ꙗ҆́рости въ любо́вь ѻ҆те́ческꙋю ѡ҆брати́ти. Мы́ же разꙋ́мное твоѐ бѣ́гство зва́нїи почита́емъ си́ми:

<red>Р</red>а́дꙋйсѧ, бл҃же́ннаѧ, и҆згна́ннаѧ из̾ до́мꙋ земна́гѡ пра́вды ра́ди: ра́дꙋйсѧ, бога́таѧ въ бг҃а, лише́ннаѧ ѻ҆те́ческихъ бога́тствъ хрⷭ҇та̀ ра́ди. Ра́дꙋйсѧ, ꙗ҆́кѡ твоегѡ̀ ѡ҆бнища́нїѧ є҆́сть цр҃ствїе нб҃сное: ра́дꙋйсѧ, ꙗ҆́кѡ тебѣ̀ ѹ҆гото́васѧ вѣ́чныхъ бла́гъ сокро́вище. Ра́дꙋйсѧ, слове́снаѧ а҆́гнице, ѿ ѕла́гѡ во́лка мꙋчи́телѧ къ до́бромꙋ па́стырю хрⷭ҇тꙋ̀ прибѣ́гшаѧ: ра́дꙋйсѧ, во дво́ръ пра́вѣдныхъ ѻ҆ве́цъ є҆гѡ̀, ѡ҆деснꙋ́ю стоѧ́щихъ, вше́дшаѧ. Ра́дꙋйсѧ, неѕло́биваѧ голꙋби́це, ѿ земна́го вра́на въ покро́въ нб҃снагѡ ѻ҆рла̀ прелетѣ́вшаѧ: ра́дꙋйсѧ, въ кро́вѣ крилꙋ̀ є҆гѡ̀ до́брый тебѣ̀ покро́въ ѡ҆брѣ́тшаѧ. Ра́дꙋйсѧ, нб҃снагѡ ѻ҆ц҃а̀ дщѝ честна́ѧ, ꙗ҆́кѡ ѿ земна́гѡ роди́телѧ съ безче́стїемъ на сме́рть гони́ма была̀ є҆сѝ: ра́дꙋйсѧ, ꙗ҆́кѡ ѿ безсме́ртнагѡ гдⷭ҇а сла́вы въ жи́знь вѣ́чнꙋю со сла́вою прїѧ́та є҆сѝ. Ра́дꙋйсѧ, тоѧ́жде и҆ на́мъ жи́зни присножела́ющаѧ хода́таице: ра́дꙋйсѧ, прилѣ́жнаѧ ѡ҆ на́съ къ бг҃ꙋ моли́твеннице.

<red>Р</red>а́дꙋйсѧ, варва́ро, невѣ́сто хрⷭ҇то́ва прекра́снаѧ.
