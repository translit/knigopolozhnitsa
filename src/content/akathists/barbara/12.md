---
title: "І҆́косъ ѕ҃"
navigation:
  key: akathists-barbara-12
  title: "І҆́косъ ѕ҃"
  parent: akathists-barbara
  order: 12
type: "akathist"
---

## І҆́косъ ѕ҃:

<red>В</red>озсїѧ́вый въ срⷣцѣ твое́мъ просвѣще́нїе и҆́стиннагѡ бг҃оразꙋ́мїѧ, возсїѧ̀ и҆ во ѻ҆чесѣ́хъ твои́хъ свѣ́тъ бж҃е́ственнагѡ лица̀ своегѡ̀ хрⷭ҇то́съ гдⷭ҇ь: то́й бо, ꙗ҆́кѡ возлю́бленный тво́й жени́хъ, въ полꙋ́нощи къ тебѣ̀, непоро́чней свое́й невѣ́стѣ, въ темни́цꙋ прише́дъ, любе́знѡ тѧ̀ посѣтѝ, ѿ ра́нъ и҆сцѣлѝ, и҆ свѣ́тлостїю лица̀ своегѡ̀ неизрече́ннѡ дꙋ́шꙋ твою̀ возвеселѝ, на́съ же вѣ́рныхъ наꙋчѝ пѣ́ти тебѣ̀ сицева̑ѧ:

<red>Р</red>а́дꙋйсѧ, за страда́вшаго бїе́нїе хрⷭ҇та̀ неща́днѡ бїе́ннаѧ: ра́дꙋйсѧ, бїє́нїѧ терпѣ́нїемъ неви́димаго врага̀ ѹ҆би́вшаѧ. Ра́дꙋйсѧ, ꙗ҆́звы гдⷭ҇а твоегѡ̀ на тѣ́лѣ твое́мъ носи́вшаѧ: ра́дꙋйсѧ, ѿ все́хъ ꙗ҆́звъ, тѣ́мжде гдⷭ҇емъ, на тѣ́лѣ твое́мъ и҆сцѣле́вшаѧ. Ра́дꙋйсѧ, ꙗ҆́кѡ са́мъ гдⷭ҇ь, свѣ́тъ мі́ра, тебѣ̀ въ темни́цѣ бы́вшей себѐ ꙗ҆ви́лъ є҆́сть: ра́дꙋйсѧ, ꙗ҆́кѡ са́мъ дꙋшѝ и҆ тѣ́ла вра́чъ, тебѐ больнꙋ́ю посѣти́лъ є҆́сть. Ра́дꙋйсѧ, чрез̾ земнꙋ́ю темни́цꙋ въ нб҃сный черто́гъ свѣ́тлѡ вше́дшаѧ: ра́дꙋйсѧ, ѿ крове́й твои́хъ бра́чнꙋю тебѣ̀ ѻ҆де́ждꙋ и҆стка́вшаѧ. Ра́дꙋйсѧ, ꙗ҆́кѡ тобо́ю ѿ мно́гихъ ра́нъ грѣ́шнїи и҆сцѣлѧ́ютсѧ: ра́дꙋйсѧ, ꙗ҆́кѡ тобо́ю ѿ всѣ́хъ болѣ́зней съ вѣ́рою тѧ̀ призыва́ющїи ѹ҆здравлѧ́ютсѧ. Ра́дꙋйсѧ, ѹ҆́зъ грѣхо́вныхъ ско́раѧ реши́тельнице: ра́дꙋйсѧ, ꙗ҆́звъ многоѕло́бныхъ до́браѧ цѣле́бнице.

<red>Р</red>а́дꙋйсѧ, варва́ро, невѣ́сто хрⷭ҇то́ва прекра́снаѧ.
