---
title: "Мл҃тва а҃"
navigation:
  key: akathists-georgij-26
  title: "Мл҃тва а҃"
  parent: akathists-georgij
  order: 26
type: "akathist"
---

## Мл҃тва а҃:

<versal>Ѽ</versal> всехва́льный, ст҃ы́й великомч҃ниче и҆ чꙋдотво́рче геѡ́ргїе! При́зри на ны̀ ско́рою твоє́ю по́мощїю и҆ ѹ҆молѝ человѣколю́бца бг҃а, да не ѡ҆сꙋ́дитъ на́съ, грѣ́шныхъ, по беззако́нїемъ на́шимъ, но да сотвори́тъ съ на́ми по вели́цѣй свое́й млⷭ҇ти. Не пре́зри моле́нїѧ на́шегѡ, но и҆спросѝ на́мъ ѹ҆ хрⷭ҇та̀ и҆ бг҃а на́шегѡ ти́хое и҆ бг҃оꙋго́дное житїѐ, здра́вїе же дꙋше́вное и҆ тѣле́сное, землѝ плодоро́дїе и҆ во всѣ́мъ и҆зоби́лїе, и҆ да не во ѕло̀ ѡ҆брати́мъ блага̑ѧ, да́рꙋємаѧ на́мъ тобо́ю ѿ всеще́драгѡ бг҃а, но во сла́вꙋ ст҃а́гѡ и҆́мени є҆го̀ и҆ въ прославле́нїе крѣ́пкагѡ твоего̀ застꙋпле́нїѧ, да пода́стъ ѻ҆́нъ всемꙋ̀ бг҃олюби́вомꙋ во́инствꙋ на сꙋпоста̑ты ѡ҆долѣ́нїе. И҆зрѧ́днее же да ѡ҆гради́тъ на́съ ст҃ы́хъ а҆́гг҃ловъ свои́хъ ѡ҆полче́нїємъ, во є҆́же и҆зба́витисѧ на́мъ по и҆схо́дѣ на́шемъ ѿ житїѧ̑ сегѡ̀ ѿ ко́зней лꙋка́вагѡ и҆ тѧ́жкихъ воздꙋ́шныхъ мыта́рствъ є҆го̀ и҆ неѡсꙋждє́ннымъ предста́ти престо́лꙋ гдⷭ҇а сла́вы. Ѹ҆слы́ши ны̀, страстоте́рпче хрⷭ҇то́въ геѡ́ргїе, и҆ молѝ за ны̀ непреста́нно трїѷпоста́снагѡ влⷣкꙋ всѣ́хъ бг҃а, да блгⷣтїю є҆го̀ и҆ человѣколю́бїемъ, твоє́ю же по́мощїю и҆ застꙋпле́нїємъ ѡ҆брѧ́щемъ млⷭ҇ть со а҆́гг҃лы и҆ а҆рха́гг҃лы и҆ всѣ́ми ст҃ы́ми ѻ҆деснꙋ́ю правосꙋ́днагѡ сꙋдїѝ ста́ти и҆ того̀ вы́нꙋ сла́вити со ѻ҆тцє́мъ и҆ ст҃ы́мъ дх҃омъ, ны́нѣ и҆ при́снѡ, и҆ во вѣ́ки вѣкѡ́въ. <red>А҆</red>ми́нь.
