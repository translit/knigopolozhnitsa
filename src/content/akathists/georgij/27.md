---
title: "Мл҃тва в҃"
navigation:
  key: akathists-georgij-27
  title: "Мл҃тва в҃"
  parent: akathists-georgij
  order: 27
type: "akathist"
---

## Мл҃тва в҃:

<versal>С</versal>т҃ы́й, сла́вный и҆ всехва́льный великомч҃ниче геѡ́ргїе! Собра́ннїи въ хра́ме твое́мъ и҆ пред̾ і҆кѡ́ною твоє́ю ст҃о́ю покланѧ́ющїисѧ лю́дїе, мо́лимъ тѧ̀, и҆звѣ́стный жела́нїѧ на́шегѡ хода́таю: молѝ съ на́ми и҆ ѡ҆ на́съ ѹ҆молѧ́емаго ѿ своего̀ благоꙋтро́бїѧ бг҃а, да млⷭ҇тивнѡ ѹ҆слы́шитъ на́съ, просѧ́щихъ є҆го̀ благосты́ню, и҆ не ѡ҆ста́витъ всѧ̀ на̑ша ко спасе́нїю и҆ житїю̀ нꙋ́жднаѧ проше́нїѧ, и҆ да́рꙋетъ лю́демъ на́шимъ побѣ́дꙋ на сопроти̑вныѧ; и҆ па́ки припа́дающе мо́лимъ тѧ̀, ст҃ы́й побѣдоно́сче, ѹ҆крѣпѝ да́нною тебє̀ блгⷣтїю во бранѣ́хъ правосла́вное во́инство, разрꙋшѝ си̑лы возстаю́щихъ врагѡ́въ, да постыдѧ́тсѧ и҆ посра́мѧтсѧ, и҆ де́рзость и҆́хъ да сокрꙋши́тсѧ, и҆ да ѹ҆вѣ́дѧтъ, ꙗ҆́кѡ мы̀ и҆́мамы бжⷭ҇твеннꙋю по́мощь; и҆ всѣ́мъ, въ скѡ́рби и҆ ѡ҆бстоѧ́нїи сꙋ́щимъ, многомо́щное ꙗ҆вѝ своѐ застꙋпле́нїе, ѹ҆молѝ гдⷭ҇а бг҃а, всеѧ̀ тва́ри созда́телѧ, и҆зба́вити на́съ ѿ вѣ́чнагѡ мꙋче́нїѧ, да всегда̀ прославлѧ́емъ ѻ҆ц҃а̀ и҆ сн҃а и҆ ст҃а́гѡ дх҃а, и҆ твоѐ и҆сповѣ́дꙋемъ предста́тельство, ны́нѣ и҆ при́снѡ, и҆ во вѣ́ки вѣкѡ́въ. <red>А҆</red>ми́нь.

{% illustration "small-ornaments/medallion-lukovich", "small" %}
