---
title: "І҆́косъ в҃і"
navigation:
  key: akathists-comfortsolace-25
  title: "І҆́косъ в҃і"
  parent: akathists-comfortsolace
  order: 25
type: "akathist"
---

## І҆́косъ в҃і:

<red>П</red>ою́ще твоѧ̑ млⷭ҇ти и҆ чꙋдеса̀, бг҃ороди́тельнице, хва́лимъ тѧ̀ всѝ, ꙗ҆́кѡ тве́рдꙋю предста́тельницꙋ на́шꙋ, вѣ́рꙋемъ и҆ надѣ́емсѧ, ꙗ҆́кѡ и҆спро́сиши бл҃га́ѧ вре́меннаѧ и҆ вѣ́чнаѧ всѣ̑мъ воспѣва́ющимъ тѧ̀ си́це:

<red>Р</red>а́дꙋйсѧ, непосты́дное на́ше ѹ҆пова́нїе въ животѣ̀ и҆ по преставле́нїи на́шемъ. Ра́дꙋйсѧ, ѹ҆пова́ющимъ на тѧ̀ ми́ренъ коне́цъ живота̀ подаю́щаѧ. Ра́дꙋйсѧ, всѣ́хъ вѣ́рныхъ бл҃гословлѧ́ющаѧ. Ра́дꙋйсѧ, маловѣ́рныхъ и҆ сꙋевѣ́рныхъ вразꙋмлѧ́ющаѧ. Ра́дꙋйсѧ, непочита́ющихъ і҆кѡ́нъ твои́хъ ст҃ы́хъ наказꙋ́ющаѧ. Ра́дꙋйсѧ, покланѧ́ющимсѧ і҆кѡ́намъ твои́мъ и҆ тѧ̀ на по́мощь призыва́ющимъ помога́ющаѧ. Ра́дꙋйсѧ, го́рдостїю ѹ҆ма̀ ѡ҆держи́мыхъ и҆ ѿ ст҃ы́ѧ цр҃кви ѿходѧ́щихъ смирѧ́ющаѧ. Ра́дꙋйсѧ, блага́ми мі́ра сегѡ̀ прельща́ющихсѧ и҆ попече́нїе сꙋгꙋ́бое ѡ҆ ни́хъ и҆мꙋ́щихъ свѣ́томъ бл҃га и҆́стиннагѡ ѡ҆зарѧ́ющаѧ. Ра́дꙋйсѧ, въ ю҆́ности до́бромꙋ и҆ чи́стомꙋ житїю̀ наста́внице. Ра́дꙋйсѧ, въ ста́рости ѿ серде́чнагѡ ѡ҆камене́нїѧ ѡ҆храни́тельнице.

<red>Р</red>а́дꙋйсѧ, ра́досте на́ша, ѿра́дꙋ и҆ ѹ҆тѣше́нїе вѣ́рнымъ да́рꙋющаѧ.
