---
title: "І҆́косъ а҃"
navigation:
  key: akathists-comfortsolace-2
  title: "І҆́косъ а҃"
  parent: akathists-comfortsolace
  order: 2
type: "akathist"
---

## І҆́косъ а҃:

<red>А҆́</red>гг҃лъ мно́жество и҆ всѧ̑ нбⷭ҇ныѧ во́инства сла́вѧтъ тебѣ̀, мт҃рь всѣ́хъ бцⷣꙋ, ꙗ҆́кѡ и҆сточа́еши ра́дости и҆ ѹ҆тѣше́нїѧ сердца́мъ чл҃вѣ́кѡвъ въ ско́рби ѡ҆брѣта́ющихсѧ. Тѣ́мже и҆ мы̀ печа́льми ѡ҆бремене́ннїи, наде́ждꙋ сп҃се́нїѧ въ тебѣ̀ ѹ҆лꙋчи́вше, ѹ҆миле́ннѡ взыва́емъ:

<red>Р</red>а́дꙋйсѧ, мт҃рнее къ на́мъ грѣ̑шнымъ бл҃говоле́нїе. Ра́дꙋйсѧ, прибѣга́ющихъ къ тебѣ̀ крѣ́пкое застꙋпле́нїе. Ра́дꙋйсѧ, бжⷭ҇твенныѧ бл҃гости пода́тельнице. Ра́дꙋйсѧ, хрⷭ҇тїа́нскагѡ ро́да застꙋ́пнице. Ра́дꙋйсѧ, ꙗ҆́кѡ тебѣ̀ всѧ̑ колѣ̑на земна̑ѧ мт҃рїю бж҃їею и҆сповѣ́дꙋютъ. Ра́дꙋйсѧ, ꙗ҆́кѡ твои́ми мл҃твами ско́рби на̑ша ѹ҆тиша́ютсѧ. Ра́дꙋйсѧ, ꙗ҆́кѡ твои́мъ хода́тайствомъ прошє́нїѧ бл҃га̑ѧ на̑ша и҆сполнѧ́ютсѧ. Ра́дꙋйсѧ, блгⷣть и҆ млⷭ҇ть і҆кѡ́нами твои́ми на́мъ ꙗ҆влѧ́ющаѧ. Ра́дꙋйсѧ, мі́ръ ѿ пото́па грѣхо́внагѡ сп҃са́ющаѧ. Ра́дꙋйсѧ, ꙗ҆́кѡ молѧ́щїисѧ тебѣ̀ ѿ всѧ́кагѡ ѕла̀ сохранѧ́ютсѧ. Ра́дꙋйсѧ, ꙗ҆́кѡ твоѧ̑ чтⷭ҇ныѧ і҆кѡ́ны чꙋдеса́ми просла́влѧютсѧ.

<red>Р</red>а́дꙋйсѧ, ра́досте на́ша, ѿра́дꙋ и҆ ѹ҆тѣше́нїе вѣ́рнымъ да́рꙋющаѧ.
