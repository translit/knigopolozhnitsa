---
title: "І҆́косъ г҃"
navigation:
  key: akathists-comfortsolace-7
  title: "І҆́косъ г҃"
  parent: akathists-comfortsolace
  order: 7
type: "akathist"
---

## І҆́косъ г҃:

<red>И҆́</red>мꙋщи бога́тство млⷭ҇рдїѧ неизрече́нное, всѣ̑мъ просѧ́щимъ рꙋкꙋ̀ по́мощи простира́еши, недꙋ́ги врачꙋ́ѧ, ско́рби ѹ҆толѧ́ѧ, стра̑сти ѹ҆гаша́ѧ. Не пре́зри на́съ, бл҃га́ѧ влⷣчице, въ печа́лѣхъ и҆ ско́рбѣхъ на́шихъ къ тебѣ̀ притека́ющихъ и҆ вопїю́щихъ:

<red>Р</red>а́дꙋйсѧ, є҆ди́наѧ всѣ́хъ мт҃и, млⷭ҇рдїе на́мъ ꙗ҆влѧ́ющаѧ. Ра́дꙋйсѧ, млⷭ҇ти своеѧ̑ сокро́вищницꙋ всѣ̑мъ ѿкрыва́ющаѧ. Ра́дꙋйсѧ, роди́телей скорбѧ́щихъ ѡ҆ ча́дѣхъ свои́хъ заблꙋ́ждшихъ печа́ль ѹ҆толѧ́ющаѧ. Ра́дꙋйсѧ, вдо́вствꙋющихъ подкрѣплѧ́ющаѧ. Ра́дꙋйсѧ, сиро́тствꙋющихъ до́брѣ ѹ҆строѧ́ющаѧ. Ра́дꙋйсѧ, всѣ́хъ скорбѧ́щихъ ѹ҆тѣше́нїе. Ра́дꙋйсѧ, ѿчаѧва́ющихсѧ є҆ди́на наде́ждо. Ра́дꙋйсѧ, и҆знемога́ющихъ ѿ ѹ҆ны́нїѧ застꙋ́пнице и҆ подкрѣпле́нїе. Ра́дꙋйсѧ, болѧ́щихъ тѣ́ломъ и҆ дꙋше́ю бл҃гонаде́жное посѣще́нїе. Ра́дꙋйсѧ, разли́чными недꙋ́гами ѡ҆держи́мыхъ премꙋ́дрое ѹ҆врачева́нїе. Ра́дꙋйсѧ, ꙗ҆́кѡ тобо́ю по мѣ́рѣ вѣ́ры подае́тсѧ совѣрше́нное и҆сцѣле́нїе немощствꙋ́ющимъ.

<red>Р</red>а́дꙋйсѧ, ра́досте на́ша, ѿра́дꙋ и҆ ѹ҆тѣше́нїе вѣ́рнымъ да́рꙋющаѧ.
