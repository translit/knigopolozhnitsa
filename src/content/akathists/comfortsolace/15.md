---
title: "І҆́косъ з҃"
navigation:
  key: akathists-comfortsolace-15
  title: "І҆́косъ з҃"
  parent: akathists-comfortsolace
  order: 15
type: "akathist"
---

## І҆́косъ з҃:

<red>Д</red>и́вное чꙋ́до ꙗ҆ви́ла є҆сѝ, бг҃ома́ти, ꙗ҆́кѡ не то́кмѡ и҆́нокомъ сп҃се́нїе ѿ ст҃ы́ѧ і҆кѡ́ны своеѧ̀ и҆зрекла̀ є҆сѝ, но и҆ зра́къ ли́ка твоегѡ̀ пречⷭ҇тагѡ, сꙋ́щїй на і҆кѡ́нѣ, и҆змѣни́ла є҆сѝ. Сегѡ̀ ра́ди, ви́дѣвше чꙋ́до сїѐ ве́лїе и҆ пресла́вное, всѝ лю́дїе возопи́ша тѝ:

<red>Р</red>а́дꙋйсѧ, ст҃ы́ѧ і҆кѡ́ны твоѧ̑ на землѝ во сп҃се́нїе всѣ̑мъ ꙗ҆ви́ти бл҃гоизволи́вшаѧ. Ра́дꙋйсѧ, і҆кѡ́нами твои́ми млⷭ҇рдное на́мъ застꙋпле́нїе ꙗ҆влѧ́ющаѧ. Ра́дꙋйсѧ, чрез̾ ст҃ы́ѧ и҆зѻбраже́нїѧ твоѧ̑ чꙋдеса̀ и҆ ны́нѣ и҆сточа́ющаѧ. Ра́дꙋйсѧ, и҆́ми на̑ша ско́рби и҆ печа́ли ѹ҆толѧ́ющаѧ. Ра́дꙋйсѧ, ꙗ҆́кѡ на і҆кѡ́нꙋ твою̀ взира́юще, тебѣ̀ самѣ́й покланѧ́емсѧ. Ра́дꙋйсѧ, ꙗ҆́кѡ твои́мъ млⷭ҇тивымъ застꙋпле́нїемъ мы̀, грѣ́шнїи, сп҃са́емсѧ. Ра́дꙋйсѧ, твои́ми ст҃ы́ми і҆кѡ́нами гра́дъ на́шъ ѡ҆ст҃и́вшаѧ. Ра́дꙋйсѧ, тѣ́ми сердца̀ вѣ́рꙋющихъ возвесели́вшаѧ. Ра́дꙋйсѧ, гра́ды и҆ вє́си рꙋ́сскїѧ свои́ми чꙋдотво́рными і҆кѡ́нами ѿ разоре́нїѧ сп҃сшаѧ. Ра́дꙋйсѧ, странꙋ̀ на́шꙋ ѿ порабоще́нїѧ мно́гажды и҆збавлѧ́вшаѧ. Ра́дꙋйсѧ, ѹ҆тѣше́нїемъ и҆ ра́достїю молѧ́щихсѧ пред̾ твое́ю чтⷭ҇ною і҆кѡ́ною возвеселѧ́ющаѧ.

<red>Р</red>а́дꙋйсѧ, ра́досте на́ша, ѿра́дꙋ и҆ ѹ҆тѣше́нїе вѣ́рнымъ да́рꙋющаѧ.
