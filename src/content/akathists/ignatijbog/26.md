---
title: "Мл҃тва"
navigation:
  key: akathists-ignatijbog-26
  title: "Мл҃тва"
  parent: akathists-ignatijbog
  order: 26
type: "akathist"
---

## Мл҃тва:

<versal>Ѽ</versal> вели́кїй ст҃и́телю, бг҃оно́сный і҆гна́тїе! Къ тебѣ̀ припа́даемъ и҆ мо́лимъ тѧ̀: при́зри на ны̀, грѣ́шныѧ, прибѣга́ющыѧ къ твоемꙋ̀ застꙋпле́нїю, и҆ ѹ҆молѝ гдⷭ҇а, да прости́тъ на́мъ всѧ̑ согрѣше́нїѧ на̑ша. Ты̀ мꙋ́ченически дꙋ́шꙋ твою̀ за вѣ́рꙋ положи́лъ є҆сѝ, да́рꙋй и҆ на́мъ мꙋ́жество во всѣ̑мъ подража́ти тебѣ̀. Ничесѡ̀ въ жи́зни не возмогло̀ ѿлꙋчи́ти тѧ̀ ѿ любвѝ ко гдⷭ҇ꙋ: ни лє́стнаѧ ѡ҆бѣща́нїѧ, ни преще́нїѧ, ни ѹ҆грѡ́зы, нижѐ са́мыѧ мꙋ̑ки. Ты̀ съ ра́достїю предста́лъ є҆сѝ пред̾ ѕвѣрьмѝ на сме́рть лю́тꙋю, и҆ ꙗ҆́кѡ а҆гг҃лъ возлетѣ́лъ є҆сѝ во ѡ҆би́тєли ѻ҆ц҃а̀ на́шегѡ нбⷭ҇нагѡ. Сегѡ̀ ра́ди и҆ мл҃тва твоѧ̀ мно́гѡ мо́жетъ пред̾ гдⷭ҇е́мъ. Бꙋ́ди же, ст҃ы́й ѹ҆го́дниче, предста́телемъ за ны̀ пред̾ спⷭ҇телемъ на́шимъ. помога́й всѣ̑мъ правосла̑внымъ хрⷭ҇тїа́нѡмъ ст҃ы́ми твои́ми мл҃твами ко всемогꙋ́щемꙋ бг҃ꙋ, да и҆зба́витъ ны̀ ѿ гла́да, трꙋ́са, гра́да, бездо́ждїѧ и҆ смертоно́сныхъ болѣ́зней, и҆ да да́рꙋетъ на́мъ здра́вїе и҆ сп҃се́нїе. Бꙋ́ди же на́мъ помо́щникъ ско́рый во всѧ́кой ско́рби, наипа́че же въ ча́съ кончи́ны на́шеѧ ꙗ҆ви́сѧ на́мъ свѣ́тлымъ защи́тникомъ и҆ хода́таемъ, и҆ ѹ҆молѝ гдⷭ҇а сподо́битисѧ всѣ̑мъ на́мъ, тебѣ̀ ны́нѣ те́плѣ молѧ́щымсѧ, полꙋчи́ти по хрⷭ҇тїа́нстѣй кончи́нѣ нбⷭ҇ное црⷭ҇твїе, и҆дѣ́же всѝ свѧті́и вкꙋ́пѣ съ тобо́ю сла́вѧтъ ѻ҆ц҃а̀ и҆ сн҃а и҆ ст҃а́гѡ дх҃а. <red>А҆</red>ми́нь.

{% illustration "small-ornaments/medallion-lukovich", "small" %}
