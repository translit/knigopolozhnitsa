---
title: "І҆́косъ в҃"
navigation:
  key: akathists-ignatijbog-4
  title: "І҆́косъ в҃"
  parent: akathists-ignatijbog
  order: 4
type: "akathist"
---

## І҆́косъ в҃:

<red>Р</red>азꙋмѣ́въ дꙋ́хомъ, ꙗ҆́кѡ а҆́гг҃ли на нб҃сѝ сла́вѧтъ бг҃а во ст҃ѣ́й трⷪ҇це, творца̀ не́ба и҆ землѝ, дрꙋ́гъ ко дрꙋ́гꙋ взыва́юще: свѧ́тъ, свѧ́тъ, свѧ́тъ гдⷭ҇ь саваѡ́ѳъ, ты̀ и҆ въ земно́й це́ркви ѹ҆ста́вилъ є҆сѝ та́кожде пѣ́ти. Сегѡ̀ ра́ди, со ѹ҆миле́нїемъ взыва́емъ тѝ:

<red>Р</red>а́дꙋйсѧ, цр҃кви бж҃їей сто́лпе и҆ ѹ҆твержде́нїе: ра́дꙋйсѧ, свѣти́льниче правосла́вїѧ. Ра́дꙋйсѧ, ꙗ҆́кѡ бы́лъ є҆сѝ є҆пⷭ҇копомъ цр҃кви, и҆дѣ́же пе́рвѣе и҆́мѧ хрⷭ҇тїа́нъ нарече́сѧ: ра́дꙋйсѧ, ꙗ҆́кѡ ѿ а҆пⷭ҇лѡвъ первоверхо́вныхъ рꙋкоположе́нїе прїѧ́ти сподо́билсѧ є҆сѝ. Ра́дꙋйсѧ, ꙗ҆́кѡ ѹ҆досто́илсѧ є҆сѝ зрѣ́ти ст҃ы́ѧ а҆́гг҃елы, сла̑вѧщыѧ бг҃а: ра́дꙋйсѧ, ꙗ҆́кѡ ны́нѣ и҆ са́мъ со а҆́гг҃лы сла́виши гдⷭ҇а.

<red>Р</red>а́дꙋйсѧ, бг҃оно́сный і҆гна́тїе, вели́кїй и҆ пресла́вный страстоте́рпче.
