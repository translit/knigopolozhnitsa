---
title: "І҆́косъ и҃"
navigation:
  key: akathists-ignatijbog-16
  title: "І҆́косъ и҃"
  parent: akathists-ignatijbog
  order: 16
type: "akathist"
---

## І҆́косъ и҃:

<red>Ж</red>ела́нїе и҆мы́й разрѣши́тисѧ и҆ со хрⷭ҇то́мъ бы́ти, ты̀, ше́ствꙋѧ въ ри́мъ на страда̑нїѧ, ра́достнѡ воспѣва́лъ є҆сѝ: пшени́ца бж҃їѧ є҆́смь: да бꙋ́дꙋ зꙋ́бы ѕвѣре́й сотре́нъ и҆ чи́стъ хлѣ́бъ бг҃ꙋ ꙗ҆влю́сѧ. Сегѡ̀ ра́ди дивѧ́щесѧ терпѣ́нїю твоемꙋ̀ и҆ сла́вѧще бж҃їе ѡ҆ тебѣ̀ смотре́нїе, воспѣва́емъ си́це:

<red>Р</red>а́дꙋйсѧ, ѡ҆́бразе мꙋ́жества и҆ терпѣ́нїѧ: ра́дꙋйсѧ, непоколеби́мое пра́вило вѣ́ры и҆ бл҃гоче́стїѧ. Ра́дꙋйсѧ, непобѣди́мый и҆сповѣ́дниче хрⷭ҇то́въ: ра́дꙋйсѧ, ꙗ҆́кѡ не ѹ҆боѧ́лсѧ є҆сѝ ни ѻ҆гнѧ̀, ни меча̀, нижѐ зꙋбѡ́въ рыка́ющихъ львѡ́въ. Ра́дꙋйсѧ, ꙗ҆́кѡ терпе́нїемъ свои́мъ а҆́гг҃лѡвъ бж҃їихъ возвесели́лъ є҆сѝ: ра́дꙋйсѧ, ꙗ҆́кѡ мꙋ́жествомъ свои́мъ и҆́мѧ хрⷭ҇тїа́нъ просла́вилъ є҆сѝ.

<red>Р</red>а́дꙋйсѧ, бг҃оно́сный і҆гна́тїе, вели́кїй и҆ пресла́вный страстоте́рпче.
