---
title: "І҆́косъ д҃"
navigation:
  key: akathists-johnzlat-8
  title: "І҆́косъ д҃"
  parent: akathists-johnzlat
  order: 8
type: "akathist"
---

## І҆́косъ д҃:

<red>С</red>лы́шавъ ѿ вѣ́рныхъ ѡ҆ тебѣ̀ рѣ̑чи хвалє́бныѧ, ст҃ы́й флавїа́нъ по достоѧ́нїю бл҃года́ть сщ҃е́нства низведѐ на тѧ̀, і҆ѡа́нне. Тѣ́мже лю́дїе а҆нтїохі́йстїи веселѧ́хꙋсѧ и҆, трꙋды̀ твоѧ̑ пра́веднѡ чтꙋ́ще, та́кѡ тѧ̀ велича́хꙋ:

<red>Р</red>а́дꙋйсѧ, ѡ҆ себѣ̀ попече́нїе всѧ́кое ѿве́ргїй. Ра́дꙋйсѧ, ѹ҆бѡ́гимъ покро́ве. Ра́дꙋйсѧ, те́плое си̑рымъ прибѣ́жище. Ра́дꙋйсѧ, скорбе́й ѹ҆толи́телю. Ра́дꙋйсѧ, ѡ҆ людски́хъ невѣ́жествїихъ печа́льниче. Ра́дꙋйсѧ, дѣ́вственнагѡ житїѧ̀ сладкогла́сный ѹ҆блажа́телю. Ра́дꙋйсѧ, мнѡ́ги і҆ꙋдє́и просвѣти́вый. Ра́дꙋйсѧ, и҆ска́вшыѧ сп҃се́нїѧ пра́вымъ ѹ҆че́нїемъ ѡ҆глаша́вый. Ра́дꙋйсѧ, житїе́мъ твои́мъ сегѡ̀ ѹ҆че́нїѧ не посрами́вый. Ра́дꙋйсѧ, бл҃гоче́стїѧ свѣти́льниче. Ра́дꙋйсѧ, а҆пⷭ҇лѡмъ є҆динонра́вниче. Ра́дꙋйсѧ, ꙗ҆́кѡ пра́веднѡ даде́сѧ тѝ жре́бїй па́стырскагѡ ѡ҆ дꙋша́хъ попече́нїѧ.

<red>Р</red>а́дꙋйсѧ, ст҃и́телю вели́кїй і҆ѡа́нне златоꙋ́сте.
