---
title: "І҆́косъ ѕ҃"
navigation:
  key: akathists-johnzlat-12
  title: "І҆́косъ ѕ҃"
  parent: akathists-johnzlat
  order: 12
type: "akathist"
---

## І҆́косъ ѕ҃:

<red>В</red>озсїѧ̀ а҆нтїохі́а ра́достїю, є҆гда̀ по словесѝ твоемꙋ̀, беззакѡ́нїѧ своѧ̑ ѡ҆пла́кавши, царе́во проще́нїе полꙋчѝ. Ѻ҆ба́че ско́рбїю ѡ҆мрачи́сѧ вско́рѣ, съ тобо́ю разлꙋча́ема: во а҆рхїепі́скопа бо царюгра́дꙋ при́званъ бы́лъ є҆сѝ, і҆ѡа́нне. Тѣ́мже тебѣ̀ вопїе́мъ:

<red>Р</red>а́дꙋйсѧ, а҆́ки и҆са́їа, скорбьмѝ гра́да ѻ҆те́ческагѡ поболѣ́вый. Ра́дꙋйсѧ, а҆́ки і҆еремі́а, ѕлонра́вїе людско́е ѡ҆пла́кавый. Ра́дꙋйсѧ, а҆́ки і҆езекїи́ль, беззако́нники ко ѡ҆браще́нїю призыва́вый. Ра́дꙋйсѧ, мо́лнїе, горды́ню низложи́вшаѧ. Ра́дꙋйсѧ, гро́ме, беззако́ннѡ жи́вшыѧ ѹ҆страши́вый. Ра́дꙋйсѧ, корыстолю́бїѧ ѡ҆бличи́телю. Ра́дꙋйсѧ, па́гꙋбꙋ тщесла́вїѧ показа́вый. Ра́дꙋйсѧ, стꙋ́днагѡ є҆́ллинскагѡ многобо́жїѧ посрами́телю. Ра́дꙋйсѧ, смѧте́нныхъ серде́цъ ѹ҆мири́телю. Ра́дꙋйсѧ, споспѣ́шниче є҆пі́скопꙋ флавїа́нꙋ, ста́рцꙋ пра́ведномꙋ. Ра́дꙋйсѧ, со пꙋстынножи́тєли ца̑рскїѧ приста́вники на ми́лость преклони́вый. Ра́дꙋйсѧ, і҆ѡ́нѣ, нїнеѵі́ю спа́сшемꙋ, ра́вный.

<red>Р</red>а́дꙋйсѧ, ст҃и́телю вели́кїй і҆ѡа́нне златоꙋ́сте.
