---
title: "І҆́косъ и҃"
navigation:
  key: akathists-johnzlat-16
  title: "І҆́косъ и҃"
  parent: akathists-johnzlat
  order: 16
type: "akathist"
---

## І҆́косъ и҃:

<red>В</red>се́ю дꙋше́ю хрⷭ҇то́ви рабо́таѧ, человѣ́кѡмъ ѹ҆гожда́ти не восхотѣ́лъ є҆сѝ, і҆ѡа́нне. И҆мени̑тымъ бо ве́чєри ѹ҆строѧ́ти преста́въ, ѹ҆бѡ́гимъ трапє́зы ѹ҆мно́жилъ є҆сѝ, страннопрїи̑мницы же и҆ безмє́здныѧ врачє́бницы недꙋ̑жнымъ созда́въ, наꙋчи́лъ є҆сѝ пѣ́ти тебѣ̀:

<red>Р</red>а́дꙋйсѧ, нїкола́а, ст҃и́телѧ мѷрлѷкі́йскагѡ, соревнова́телю. Ра́дꙋйсѧ, стѧжа́вый смире́нїемъ высѡ́каѧ. Ра́дꙋйсѧ, прїѡбрѣты́й нището́ю бога́таѧ. Ра́дꙋйсѧ, си́ми добродѣ́тельми и҆́нокѡмъ ѡ҆́бразъ бы́вый. Ра́дꙋйсѧ, гла́дныхъ пита́телю. Ра́дꙋйсѧ, а҆́ки а҆враа́мъ, стра́нныѧ прїима́вый. Ра́дꙋйсѧ, безпрїю́тныхъ сиро́тъ прїѧ́телище. Ра́дꙋйсѧ, безпо́мощныхъ ста́рцєвъ и҆ ста́рицъ попечи́телю. Ра́дꙋйсѧ, и҆збы́тки своѧ̑ неимꙋ́щымъ расточи́вый. Ра́дꙋйсѧ, ꙗ҆́кѡ коемꙋ́ждо въ го́рестехъ, а҆́ки а҆́гг҃лъ ѹ҆тѣ́шитель, ꙗ҆влѧ́лсѧ є҆сѝ. Ра́дꙋйсѧ, рꙋ́ки бога́тыхъ на бл҃годѣѧ̑нїѧ ѿверза́вый. Ра́дꙋйсѧ, ꙗ҆́кѡ ѡ҆ глꙋбинѣ̀ млⷭ҇рдїѧ твоегѡ̀ мт҃и бж҃їѧ возра́довасѧ.

<red>Р</red>а́дꙋйсѧ, ст҃и́телю вели́кїй і҆ѡа́нне златоꙋ́сте.
