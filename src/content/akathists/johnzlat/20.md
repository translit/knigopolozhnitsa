---
title: "І҆́косъ і҃"
navigation:
  key: akathists-johnzlat-20
  title: "І҆́косъ і҃"
  parent: akathists-johnzlat
  order: 20
type: "akathist"
---

## І҆́косъ і҃:

<red>С</red>тѣна̀ неви́ннѡ гони̑мымъ и҆́нокомъ ꙗ҆ви́лсѧ є҆сѝ, і҆ѡа́нне: сегѡ̀ ра́ди ꙗ҆́вѣ ѡ҆бнажи́сѧ ѕло́ба ве́лїѧ, ю҆́же вразѝ на тѧ̀ и҆мѣ́ѧхꙋ. Льсти́вый бо ѳео́фїлъ со цари́цею нечести́вѡ на собо́рищи ѡ҆болга̀ и҆ низложи́ тѧ, не помѧнꙋ́въ трꙋдѡ́въ твои́хъ во бла́го ѻ҆те́чествїѧ. Мы́ же сїѧ̑ благода́рнѣ воспомина́емъ, глаго́люще:

<red>Р</red>а́дꙋйсѧ, ди́внꙋю любо́вь ко ѻ҆те́чествꙋ земно́мꙋ показа́вый. Ра́дꙋйсѧ, царѧгра́да ѿ ва́рварскагѡ наше́ствїѧ свободи́телю. Ра́дꙋйсѧ, гаі́ны, гро́знагѡ вождѧ̀ го́тѳскагѡ, ѹ҆кроти́телю. Ра́дꙋйсѧ, ми́лостей дре́внихъ, цр҃кви царьмѝ дарова́нныхъ, ѡ҆храни́телю. Ра́дꙋйсѧ, є҆ѵтро́пїю вла́стномꙋ ѹ҆бѣ́жище цр҃ко́вное ѿ̾ѧ́ти не попꙋска́вый. Ра́дꙋйсѧ, послѣдѝ въ се́мъ ѹ҆бѣ́жищи того́жде є҆ѵтро́пїа гони́ма спасы́й. Ра́дꙋйсѧ, ѡ҆гражде́нїѧ ра́ди нїтрі́йскихъ и҆́ноковъ непра̑вды собо́рища беззако́ннагѡ кро́тцѣ претерпѣ́вый. Ра́дꙋйсѧ, ꙗ҆́кѡ сло́во писа́нїѧ: любы̀ долготерпи́тъ, на тебѣ̀ ѡ҆правда́сѧ. Ра́дꙋйсѧ, ѡ҆полча́тисѧ за тѧ̀ при́снымъ воспрети́вый. Ра́дꙋйсѧ, меча̀ проти́вꙋ врагѡ́въ не под̾е́мый. Ра́дꙋйсѧ, власте́мъ повинꙋ́выйсѧ и҆ сегѡ̀ ра́ди во́лею въ рꙋ́ки во́инѡвъ но́щїю преда́выйсѧ. Ра́дꙋйсѧ, и҆з̾ ѻ҆те́чествїѧ пра́вды ра́ди и҆згна́нный.

<red>Р</red>а́дꙋйсѧ, ст҃и́телю вели́кїй і҆ѡа́нне златоꙋ́сте.
