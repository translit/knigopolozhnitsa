---
title: "Мл҃тва"
navigation:
  key: akathists-johnzlat-26
  title: "Мл҃тва"
  parent: akathists-johnzlat
  order: 26
type: "akathist"
---

## Мл҃тва:

<versal>Ѽ</versal> ст҃и́телю вели́кїй і҆ѡа́нне златоꙋ́сте! Мнѡ́гаѧ и҆ разли̑чнаѧ дарова̑нїѧ ѿ гдⷭ҇а прїѧ́лъ є҆сѝ и҆̀, ꙗ҆́кѡ ра́бъ бл҃гі́й и҆ вѣ́рный, всѧ̑ да̑нныѧ тебѣ̀ тала́нты до́брѣ ѹ҆мно́жилъ є҆сѝ: сегѡ̀ ра́ди вои́стинꙋ вселе́нскїй ѹ҆чи́тель бы́лъ є҆сѝ, ꙗ҆́кѡ всѧ́къ во́зрастъ и҆ всѧ́ко зва́нїе ѿ тебє̀ поꙋча́етсѧ. Ты̀ є҆сѝ ѻ҆трокѡ́мъ послꙋша́нїѧ ѡ҆́бразъ, ю҆́нымъ цѣломꙋ́дрїѧ свѣти́ло, мꙋжє́мъ трꙋдолю́бїѧ наста́вникъ, ста̑рымъ неѕло́бїѧ ѹ҆чи́тель, и҆́нокѡмъ воздержа́нїѧ пра́вило, молѧ́щымсѧ во́ждь ѿ бг҃а вдохнове́нный, мꙋ́дрости и҆́щꙋщымъ ѹ҆ма̀ просвѣти́тель, виті́ѧмъ доброглагѡ́ливымъ сло́ва жива́гѡ и҆сто́чникъ неисчерпа́емый, благотворѧ́щымъ милосе́рдїѧ ѕвѣзда̀, нача́льствꙋющымъ правле́нїѧ мꙋ́драгѡ ѡ҆́бразъ, пра́вды ревни́телємъ дерзнове́нїѧ вдохнови́тель, пра́вды ра́ди гони̑мымъ терпѣ́нїѧ наста́вникъ: всѣ̑мъ всѧ̑ бы́лъ є҆сѝ, да всѧ́кѡ нѣ̑кїѧ спасе́ши. Над̾ всѣ́ми же си́ми стѧжа́лъ є҆сѝ любо́вь, ꙗ҆́же є҆́сть соꙋ́зъ соверше́нства, и҆ то́ю, ꙗ҆́кѡ си́лою бж҃е́ственною, всѧ̑ дарова̑нїѧ во є҆ди́нѣмъ лицѣ̀ твое́мъ во є҆ди́но совокꙋпи́лъ є҆сѝ, и҆ тꙋ́южде любо́вь, раздѣлє́ннаѧ примирѧ́ющꙋю, въ толкова́нїи слове́съ а҆пⷭ҇льскихъ всѣ̑мъ вѣ̑рнымъ проповѣ́далъ є҆сѝ. Мы́ же грѣ́шнїи, по є҆ди́номꙋ кі́йждо своѐ дарова́нїе и҆мꙋ́ще, є҆дине́нїѧ дꙋ́ха въ сою́зѣ ми́ра не и҆́мамы, быва́емъ тщесла́вни, дрꙋ́гъ дрꙋ́га раздража́юще, дрꙋ́гъ дрꙋ́гꙋ зави́дѧще: сегѡ̀ ра́ди дарова̑нїѧ на̑ша раздѣлє́ннаѧ не въ ми́ръ и҆ сп҃се́нїе, но во враждꙋ̀ и҆ ѡ҆сꙋжде́нїе на́мъ ꙗ҆влѧ́ютсѧ. Тѣ́мже къ тебѣ̀, ст҃и́телю бж҃їй, припа́даемъ, раздо́ромъ ѡ҆бꙋрева́еми, и҆ въ сокрꙋше́нїи се́рдца про́симъ: моли́твами твои́ми ѿженѝ ѿ серде́цъ на́шихъ всѧ́кꙋ го́рдость и҆ за́висть, на́съ раздѣлѧ́ющыѧ, да во мно́зѣхъ ѹ҆́дѣхъ є҆ди́но тѣ́ло цр҃ко́вное бꙋ́детъ, да по словесѝ твоемꙋ̀ моли́твенномꙋ возлю́бимъ дрꙋ́гъ дрꙋ́га и҆ є҆диномы́слїемъ и҆сповѣ́мы ѻ҆ц҃а̀ и҆ сн҃а и҆ ст҃а́го дх҃а, трⷪ҇цꙋ є҆диносꙋ́щнꙋю и҆ нераздѣ́льнꙋю, ны́нѣ и҆ при́снѡ и҆ во вѣ́ки вѣкѡ́въ. <red>А҆</red>ми́нь.

{% illustration "small-ornaments/ornament-from-12th-century-armenian-gospel-crider", "small" %}
