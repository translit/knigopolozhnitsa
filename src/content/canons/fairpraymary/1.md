---
title: "Пѣ́снь а҃"
navigation:
  key: canons-fairpraymary-1
  title: "Пѣ́снь а҃"
  parent: canons-fairpraymary
  order: 1
type: "canon"
---

## Пѣ́снь а҃.

<rubric class="inline">І҆рмо́съ:</rubric> <irmos><red>К</red>олесницегони́телѧ фараѡ́нѧ погрꙋзѝ, чꙋдотворѧ́й и҆ногда̀ мѡѷсе́йскїй же́злъ, крⷭ҇тоѡбра́знѡ порази́въ, и҆ раздѣли́въ мо́ре: і҆и҃лѧ же бѣглеца̀ пѣшехо́дца сп҃сѐ, пѣ́снь бг҃ови воспѣва́юща.</irmos>

<rubric class="inline">Припѣ́въ:</rubric> <refrain><red>П</red>рест҃а́ѧ бцⷣе, сп҃сѝ на́съ.</refrain>

<red>С</red>ко́рбныхъ наведє́нїѧ ѡ҆бꙋрева́ютъ смире́ннꙋю мою̀ дꙋ́шꙋ, и҆ напа́стей ѻ҆́блацы моѐ покрыва́ютъ се́рдце, бг҃оневѣ́стнаѧ: но свѣ́тъ ро́ждшаѧ бж҃е́ственный и҆ превѣ́чный, возсїѧ́й мнѣ̀ свѣ́тъ ра́достный.

<rubric class="inline">Припѣ́въ:</rubric> <refrain><red>П</red>рест҃а́ѧ бцⷣе, сп҃сѝ на́съ.</refrain>

<rubric class="inline">Ѿ </rubric>безмѣ́рныхъ нꙋ́ждей и҆ скорбе́й, и҆ ѿ врагѡ́въ лю́тыхъ, и҆ напа́стей жите́йскихъ, и҆зба́вльсѧ всепречⷭ҇таѧ, крѣ́пкою си́лою твое́ю, воспѣва́ю, велича́ю безмѣ́рнꙋю твою̀ млⷭ҇ть, и҆ є҆́же ко мнѣ̀ твоѐ ѹ҆тѣше́нїе.

<rubric class="inline">Сла́ва:</rubric> <red>Н</red>ы́нѣ надѣ́ѧсѧ, къ твоемꙋ̀ прибѣго́хъ застꙋпле́нїю крѣ́пкомꙋ, и҆ къ твоемꙋ̀ покро́вꙋ вседꙋ́шнѡ притеко́хъ: и҆ колѣ̑на приклонѧ́ю влⷣчце, и҆ пла́чꙋ, и҆ стеню̀, не пре́зри менѐ ѡ҆каѧ́ннаго, хрⷭ҇тїа́нѡмъ прибѣ́жище.

<rubric class="inline">И҆ ны́нѣ:</rubric> <red>Н</red>е ѹ҆молчꙋ̀ вопи́ти ꙗ҆снѣ́йше вели̑чїѧ твоѧ̑: а҆́ще бо не ты̀, ѻ҆трокови́це, всегда̀ предстоѧ́ла є҆сѝ ѡ҆ мнѣ̀ молѧ́щи сн҃а твоего̀, кто́ бы ѿ толи́кїѧ бꙋ́ри, и҆ лю́тыхъ бѣ́дъ и҆зба́вилъ мѧ̀.
