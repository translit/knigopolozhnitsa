---
title: "Пѣ́снь з҃"
navigation:
  key: canons-fairpraymary-8
  title: "Пѣ́снь з҃"
  parent: canons-fairpraymary
  order: 8
type: "canon"
---

## Пѣ́снь з҃.

<rubric class="inline">І҆рмо́съ:</rubric> <irmos><red>Ѻ҆́</red>троцы є҆вре́йстїи въ пещѝ попра́ша пла́мень дерзнове́ннѡ, и҆ на ро́сꙋ ѻ҆́гнь преложи́ша, вопїю́ще: бл҃гослове́нъ є҆сѝ гдⷭ҇и бж҃е во вѣ́ки.</irmos>

<rubric class="inline">Припѣ́въ:</rubric> <refrain><red>П</red>рест҃а́ѧ бцⷣе, сп҃сѝ на́съ.</refrain>

<red>С</red>вѣ́тъ ро́ждшаѧ бцⷣе, помраче́на мѧ̀ но́щїю грѣхѡ́въ просвѣтѝ: ты̀, свѣ́та сꙋ́щи прїѧ́телище чⷭ҇тое и҆ непоро́чное: да любо́вїю тѧ̀ сла́влю.

<rubric class="inline">Припѣ́въ:</rubric> <refrain><red>П</red>рест҃а́ѧ бцⷣе, сп҃сѝ на́съ.</refrain>

<red>П</red>окро́въ бꙋ́ди и҆ предста́тельство, и҆ застꙋпле́нїе, и҆ похвала̀ дв҃о, ѡ҆бнаже́нꙋ мнѣ̀ ны́нѣ всѧ́кїѧ по́мощи, безпомо́щныхъ си́ло, и҆ наде́ждо ненадѣ́емыхъ.

<rubric class="inline">Сла́ва:</rubric> <red>В</red>се́ю дꙋше́ю и҆ мы́слїю, и҆ се́рдцемъ и҆ ѹ҆стна́ми, тѧ̀ сла́влю, наслади́всѧ твои́хъ вели́кихъ дарова́нїй: но ѽ твоеѧ̀ бл҃госты́ни, и҆ безмѣ́рныхъ твои́хъ чꙋде́съ!

<rubric class="inline">И҆ ны́нѣ:</rubric> <red>В</red>и́ждь млⷭ҇тивымъ ѻ҆́комъ твои́мъ, и҆ посѣтѝ ѡ҆ѕлобле́нїе є҆́же и҆́мамъ: и҆ лю́тыхъ напа́стей, и҆ вре́да, и҆ бѣ́дъ, и҆ ѿ и҆скꙋше́нїй, мѧ̀ и҆зба́ви безмѣ́рною млⷭ҇тїю твое́ю.
