---
title: "Стїхи̑ры прест҃ѣ́й бцⷣѣ, гла́съ в҃"
navigation:
  key: canons-fairpraymary-11
  title: "Стїхи̑ры прест҃ѣ́й бцⷣѣ, гла́съ в҃"
  parent: canons-fairpraymary
  order: 11
type: "canon"
---

## Стїхи̑ры прест҃ѣ́й бцⷣѣ, гла́съ в҃.

<red>В</red>ы́шшꙋю нб҃съ и҆ чи́стшꙋю свѣ́тлостей со́лнечныхъ, и҆зба́вльшꙋю на́съ ѿ клѧ́твы, влⷣчцꙋ мі́ра пѣ́сньми почти́мъ.

<red>Ѿ</red> мно́гихъ мои́хъ грѣхѡ́въ немощствꙋ́етъ тѣ́ло, немощствꙋ́етъ и҆ дꙋша̀ моѧ̀: къ тебѣ̀ прибѣга́ю, бл҃года́тнѣй, наде́ждо ненаде́жныхъ, ты̀ мѝ помозѝ.

<red>В</red>лⷣчце и҆ мт҃и и҆зба́вителѧ, прїимѝ моле́нїе недосто́йныхъ ра̑бъ твои́хъ, да хода́тайствꙋеши къ ро́ждшемꙋсѧ ѿ тебѐ: ѽ влⷣчце мі́ра, бꙋ́ди хода́таица!

<red>П</red>ое́мъ прилѣ́жнѡ тебѣ̀ пѣ́снь ны́нѣ всепѣ́той бцⷣе ра́достнѡ, со прⷣте́чею, и҆ всѣ́ми ст҃ы́ми, мо́ли бцⷣе, є҆́же ѹ҆ще́дрити ны̀.

<red>В</red>сѧ̑ а҆́гг҃лѡвъ вѡ́инства, прⷣте́че гдⷭ҇нь, а҆пⷭ҇лѡвъ двоенадесѧ́тице, ст҃і́и всѝ съ бцⷣею, сотвори́те мл҃твꙋ, во є҆́же сп҃сти́сѧ на́мъ.
