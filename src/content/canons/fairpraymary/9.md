---
title: "Пѣ́снь и҃"
navigation:
  key: canons-fairpraymary-9
  title: "Пѣ́снь и҃"
  parent: canons-fairpraymary
  order: 9
type: "canon"
---

## Пѣ́снь и҃.

<rubric class="inline">І҆рмо́съ:</rubric> <irmos><red>Н</red>а горѣ̀ ст҃ѣ́й просла́вльшасѧ, и҆ въ кꙋпинѣ̀ ѻ҆гне́мъ приснодв҃ы мѡѷсе́ови та́йнꙋ ꙗ҆́вльшаго, гдⷭ҇а по́йте, и҆ превозноси́те во всѧ̑ вѣ́ки.</irmos>

<rubric class="inline">Припѣ́въ:</rubric> <refrain><red>П</red>рест҃а́ѧ бцⷣе, сп҃сѝ на́съ.</refrain>

<red>Б</red>л҃гоꙋтро́бїѧ ра́ди млⷭ҇ти твоеѧ̀ дв҃о, не пре́зри чⷭ҇таѧ, потоплѧ́емаго менѐ бꙋ́рею жите́йскихъ во́лнъ: но да́ждь мѝ рꙋ́кꙋ по́мощи, ѹ҆тѣснѧ́емꙋ ѡ҆ѕлобле́ньми жите́йскими.

<rubric class="inline">Припѣ́въ:</rubric> <refrain><red>П</red>рест҃а́ѧ бцⷣе, сп҃сѝ на́съ.</refrain>

<red>Ѡ҆</red>бстоѧ̑нїѧ и҆ скѡ́рби и҆ нꙋ̑жды, ѡ҆брѣто́ша мѧ̀ чⷭ҇таѧ, и҆ напа̑сти житє́йскїѧ, и҆ и҆скꙋшє́нїѧ ѿвсю́дꙋ мѧ̀ ѡ҆быдо́ша: но предста́ни мѝ, и҆ застꙋпи́ мѧ крѣ́пкимъ твои́мъ покро́вомъ.

<rubric class="inline">Сла́ва:</rubric> <red>В</red>ъ бꙋ́рѧхъ да ѡ҆брѧ́щꙋ тѧ̀ приста́нище, въ печа́лехъ ра́дость и҆ весе́лїе, и҆ въ недꙋ́зѣхъ ско́рꙋю по́мощь, и҆ въ бѣда́хъ и҆зба́вительницꙋ, и҆ предста́тельницꙋ во и҆скꙋше́нїихъ.

<rubric class="inline">И҆ ны́нѣ:</rubric> <red>Р</red>а́дꙋйсѧ прⷭ҇то́ле ѻ҆гнеѡбра́зный гдⷭ҇нь: ра́дꙋйсѧ бж҃е́ственнаѧ и҆ маннопрїе́мнаѧ рꙋ́чко: ра́дꙋйсѧ златы́й свѣти́льниче, свѣщѐ неꙋгаси́маѧ: ра́дꙋйсѧ дѣ́вамъ сла́во, и҆ ма́теремъ ѹ҆краше́нїе и҆ похвало̀.
