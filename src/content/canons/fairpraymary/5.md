---
title: "Пѣ́снь є҃"
navigation:
  key: canons-fairpraymary-5
  title: "Пѣ́снь є҃"
  parent: canons-fairpraymary
  order: 5
type: "canon"
---

## Пѣ́снь є҃.

<rubric class="inline">І҆рмо́съ:</rubric> <irmos><red>В</red>скꙋ́ю мѧ̀ ѿри́нꙋлъ є҆сѝ ѿ лица̀ твоегѡ̀ свѣ́те незаходи́мый, и҆ покры́ла мѧ̀ є҆́сть чꙋжда́ѧ тьма̀ ѡ҆каѧ́ннаго; но ѡ҆братѝ мѧ̀ и҆ къ свѣ́тꙋ за́повѣдей твои́хъ пꙋтѝ моѧ̑ напра́ви, молю́сѧ.</irmos>

<rubric class="inline">Припѣ́въ:</rubric> <refrain><red>П</red>рест҃а́ѧ бцⷣе, сп҃сѝ на́съ.</refrain>

<red>Б</red>л҃года́рнѡ вопїю́ ти: ра́дꙋйсѧ, мт҃и дв҃о: ра́дꙋйсѧ, бг҃оневѣ́сто: ра́дꙋйсѧ, бжⷭ҇твенный покро́ве: ра́дꙋйсѧ, ѻ҆рꙋ́жїе и҆ стѣно̀ нерꙋши́маѧ: ра́дꙋйсѧ, предста́тельство и҆ по́моще и҆ сп҃се́нїе, и҆̀же къ тебѣ̀ притека́ющымъ вѣ́рою.

<rubric class="inline">Припѣ́въ:</rubric> <refrain><red>П</red>рест҃а́ѧ бцⷣе, сп҃сѝ на́съ.</refrain>

<rubric class="inline">Сла́ва:</rubric> <red>Н</red>енави́дѧщїи мѧ̀ всꙋ́е, стрѣ́лы и҆ мечѝ и҆ ро́въ ѹ҆гото́ваша, и҆ и҆́щꙋтъ всеѡкаѧ́ннагѡ моегѡ̀ тѣ́ла и҆сто́ргнꙋти, и҆ низвестѝ въ зе́млю жела́ютъ: но ѿ си́хъ чⷭ҇таѧ предвари́вши, сп҃си́ мѧ.

<rubric class="inline">И҆ ны́нѣ:</rubric> <red>К</red>і́й тебѣ̀ да́ръ принесꙋ̀ бл҃годаре́нїѧ, за ꙗ҆̀же наслади́хсѧ твои́хъ дарова́нїй, и҆ твоеѧ̀ безмѣ́рныѧ бл҃госты́ни; тѣ́мже ѹ҆́бѡ сла́влю, пѣсносло́влю, и҆ велича́ю твою̀ неизрече́ннꙋю ко мнѣ̀ млⷭ҇ть.
