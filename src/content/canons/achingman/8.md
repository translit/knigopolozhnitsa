---
title: "Конда́къ, гла́съ в҃"
navigation:
  key: canons-achingman-8
  title: "Конда́къ, гла́съ в҃"
  parent: canons-achingman
  order: 8
type: "canon"
---

## Конда́къ, гла́съ в҃:

<versal>Н</versal>а ѻ҆дрѣ̀ болѣ́зни лежа́щаго, и҆ сме́ртною ра́ною ѹ҆ѧ́звленнаго, ꙗ҆́коже дре́вле воздви́глъ є҆сѝ, сп҃се, петро́вꙋ те́щꙋ и҆ ꙗ҆́коже разсла́бленнаго на ѻ҆дрѣ̀ носи́маго, и҆ ны́нѣ, милосе́рде, посѣтѝ и҆ и҆сцѣлѝ: ты́ бо є҆ди́нъ є҆сѝ болѣ̑зни и҆ недꙋ́ги ро́да на́шегѡ понесы́й, и҆ всѧ̀ могі́й, ꙗ҆́кѡ многоми́лостивъ.

## Стїхи́ра, гла́съ ѕ҃:

<red>Н</red>е ѡ҆ста́ви на́съ тщи́хъ во ѹ҆пова́нїи на́шемъ, бж҃е преми́лостивый, но прїимѝ ꙗ҆́кѡ влⷣка молє́нїѧ рабѡ́въ твои́хъ: скѡ́рби бо ѡ҆бдержа́тъ ны̀, ѡ҆ болѣ́знꙋющемъ рабѣ̀ твое́мъ: прибѣ́жища же не стѧжа́хомъ нигдѣ́же въ бѣда́хъ на́шихъ, ѹ҆тѣше́нїѧ не и҆́мамы, нижѐ по́мощи, ра́звѣ тебѐ, тво́рче мі́ра, ѹ҆пова́нїе и҆ спасе́нїе вѣ̑рнымъ: тѣ́мъ къ тебѣ̀ припа́даемъ и҆ смире́ннѡ мо́лимъ, воздви́гни ско́рѡ ѿ ѻ҆дра̀ болѣ́зни, на́ми ны́нѣ тебѣ̀ прилѣ́жнѡ молѧ́щагосѧ, и҆ и҆зба́ви є҆го̀ ѿ всѧ́кагѡ ѕла́гѡ ѡ҆бстоѧ́нїѧ.
