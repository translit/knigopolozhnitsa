---
title: "Пѣ́снь є҃"
navigation:
  key: canons-achingman-6
  title: "Пѣ́снь є҃"
  parent: canons-achingman
  order: 6
type: "canon"
---

## Пѣ́снь є҃.

<rubric class="inline">І҆рмо́съ:</rubric> <irmos><red>Н</red>а землѝ неви́димый ꙗ҆ви́лсѧ є҆сѝ, и҆ человѣ́кѡмъ во́лею сожи́лъ є҆сѝ непостижи́мый, и҆ къ тебѣ̀ ѹ҆́тренююще, воспѣва́емъ тѧ̀, чл҃вѣколю́бче.</irmos>

<rubric class="inline">Сті́хъ:</rubric> <refrain><red>Ѹ҆</red>трꙋди́хсѧ воздыха́нїемъ мои́мъ.</refrain>

<red>Д</red>ще́рь і҆аі́ровꙋ ѹ҆жѐ ѹ҆ме́ршꙋю ꙗ҆́кѡ бг҃ъ ѡ҆живи́лъ є҆сѝ: и҆ ны́нѣ возведѝ, хрⷭ҇тѐ бж҃е, ѿ вра́тъ сме́ртныхъ болѧ́щаго, ты́ бо є҆сѝ всѣ̑мъ пꙋ́ть живота̀.

<rubric class="inline">Сті́хъ:</rubric> <refrain><red>И҆</red>змы́ю на всѧ́кꙋ но́щь ло́же моѐ, слеза́ми мои́ми посте́лю мою̀ ѡ҆мочꙋ̀.</refrain>

<red>С</red>ы́на вдови́ча ѡ҆живи́въ, сп҃се, тоѧ̀ сле́зы преложи́лъ є҆сѝ на ра́дость: и҆ ны́нѣ спасѝ недꙋ́гомъ тлѣ́ющаго раба̀ твоего̀, да и҆ на́ша ско́рбь и҆ болѣ́знь на ра́дость пре́йдетъ.

<rubric class="inline">Сла́ва:</rubric> <red>Ѻ҆́</red>гненнаѧ болѣ́знь и҆ногда̀, хрⷭ҇тѐ, те́щи петро́вы прикоснове́нїемъ твоеѧ̀ рꙋкѝ и҆сцѣлѣ̀: и҆ ны́нѣ та́ѧжде всеси́льнаѧ твоѧ̀ десни́ца да возста́витъ болѧ́щаго раба̀ твоего̀, да воста́въ, ꙗ҆́коже и҆ сїѧ̀, послꙋ́житъ тебѣ̀.

<rubric class="inline">И҆ ны́нѣ:</rubric> <red>В</red>ъ ско́рби сꙋ́ще грѣ́шнїи, и҆ не и҆мꙋ́ще къ бг҃ꙋ дерзнове́нїѧ, къ тебѣ̀, пречⷭ҇таѧ бг҃омт҃и, вопїе́мъ: молѝ сн҃а твоего̀ пода́ти болѧ́щемꙋ здра́вїе дꙋше́вное же и҆ тѣле́сное.
