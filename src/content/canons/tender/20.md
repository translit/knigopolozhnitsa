---
title: "І҆́косъ з҃"
navigation:
  key: canons-tender-20
  title: "І҆́косъ з҃"
  parent: canons-tender
  order: 20
type: "canon"
source: azbyka.ru
---

## І҆́косъ з҃.

<red>Д</red>и́внꙋю показа̀ тва́рь ꙗ҆вле́йсѧ творе́цъ на́мъ: без̾ сѣ́мене ѿ дв҃ы воплоти́сѧ, и҆з̾ гро́ба печа́ти не рꙋши́въ воскр҃се, и҆ ко а҆пⷭ҇лѡмъ две́ремъ затворє́ннымъ съ пло́тїю вни́де. Тѣ́мже чꙋдѧ́щесѧ, воспои́мъ:

<red>І҆</red>и҃се, сло́ве неѡб̾име́нный:
<red>І҆</red>и҃се, сло́ве несоглѧда́емый.
<red>І҆</red>и҃се, си́ло непостижи́маѧ:
<red>І҆</red>и҃се, мꙋ́дросте недомы́слимаѧ.
<red>І҆</red>и҃се, бж҃ество̀ неѡпи́санное:
<red>І҆</red>и҃се, гдⷭ҇ьство неисче́тное.
<red>І҆</red>и҃се, црⷭ҇тво непобѣди́мое:
<red>І҆</red>и҃се, влⷣчество безконе́чное.
<red>І҆</red>и҃се, крѣ́посте высоча́йшаѧ:
<red>І҆</red>и҃се, вла́сте вѣ́чнаѧ.
<red>І҆</red>и҃се, тво́рче мо́й, ѹ҆ще́дри мѧ̀:
<red>І҆</red>и҃се, сп҃се мо́й, сп҃си́ мѧ.

<red>І҆</red>и҃се сн҃е бж҃їй, поми́лꙋй мѧ̀.
