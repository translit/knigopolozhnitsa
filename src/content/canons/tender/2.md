---
title: "Пѣ́снь г҃"
navigation:
  key: canons-tender-2
  title: "Пѣ́снь г҃"
  parent: canons-tender
  order: 2
type: "canon"
source: azbyka.ru
---

## Пѣ́снь г҃.

<rubric class="inline">І҆рмо́съ:</rubric> <irmos><red>Н</red>а ка́мени мѧ̀ вѣ́ры ѹ҆тверди́въ, разшири́лъ є҆сѝ ѹ҆ста̀ моѧ̑ на врагѝ моѧ̑. возвесели́ бо сѧ дꙋ́хъ мо́й, внегда̀ пѣ́ти: нѣ́сть ст҃ъ ꙗ҆́коже бг҃ъ на́шъ, и҆ нѣ́сть првⷣнъ па́че тебѐ гдⷭ҇и.</irmos>

<rubric class="inline">Припѣ́въ:</rubric> <refrain><red>І҆</red>и҃се сладча́йшїй, спаси́ мѧ.</refrain>

<red>Ѹ҆</red>слы́ши чл҃вѣколю́бче і҆и҃се мо́й раба̀ твоего̀, вопїю́ща во ѹ҆миле́нїи: и҆ и҆зба́ви мѧ̀ і҆и҃се ѡ҆сꙋжде́нїѧ и҆ мꙋ́ки, є҆ди́не долготерпѣли́ве, і҆и҃се сладча́йшїй многомлⷭ҇тиве.

<rubric class="inline">Припѣ́въ:</rubric> <refrain><red>І҆</red>и҃се сладча́йшїй, спаси́ мѧ.</refrain>

<red>П</red>од̾имѝ раба̀ твоего̀ і҆и҃се мо́й, припа́дающа со слеза́ми, і҆и҃се мо́й, и҆ сп҃сѝ і҆и҃се мо́й ка́ющагосѧ мѧ̀, и҆ гее́нны влⷣко и҆зба́ви, і҆и҃се сладча́йшїй многомлⷭ҇тиве.

<rubric class="inline">Сла́ва:</rubric> <red>В</red>ре́мѧ, і҆и҃се мо́й, є҆́же да́лъ мѝ є҆сѝ, во стра́сти и҆жди́хъ, і҆и҃се мо́й. тѣ́мже і҆и҃се мо́й, не ѿве́ржи мѧ̀, но воззовѝ, молю́сѧ, влⷣко, і҆и҃се сладча́йшїй, и҆ сп҃сѝ.

<rubric class="inline">И҆ ны́нѣ:</rubric> <red>Д</red>в҃о ро́ждшаѧ і҆и҃са моего̀, молѝ и҆зба́вити мѧ̀ гее́нны, є҆ди́но предста́тельство ѡ҆скорблѧ́емыхъ, бг҃обл҃года́тнаѧ, и҆ сподо́би мѧ̀ жи́зни, всенепоро́чнаѧ, нестарѣ́ющїѧсѧ.

<red>Г</red>дⷭ҇и, поми́лꙋй. <rubric class="inline">Три́жды.</rubric>
