---
title: "І҆́косъ і҃"
navigation:
  key: canons-tender-26
  title: "І҆́косъ і҃"
  parent: canons-tender
  order: 26
type: "canon"
source: azbyka.ru
---

## І҆́косъ і҃.

<red>Ц</red>р҃ю̀ превѣ́чный, ѹ҆тѣ́шителю хрⷭ҇тѐ и҆́стинный, ѡ҆чи́сти ны̀ ѿ всѧ́кїѧ скве́рны, ꙗ҆́коже ѡ҆чи́стилъ є҆сѝ де́сѧть прокаже́нныхъ: и҆ и҆сцѣли́ ны, ꙗ҆́коже и҆сцѣли́лъ є҆сѝ сребролюби́вꙋю дꙋ́шꙋ закхе́а мытарѧ̀, да вопїе́мъ тѝ во ѹ҆миле́нїи, зовꙋ́ще:

<red>І҆</red>и҃се, сокро́вище нетлѣ́нное:
<red>І҆</red>и҃се, бога́тство неистощи́мое.
<red>І҆</red>и҃се, пи́ще крѣ́пкаѧ:
<red>І҆</red>и҃се, питїѐ неисчерпа́емое.
<red>І҆</red>и҃се, ни́щихъ ѡ҆дѣѧ́нїе:
<red>І҆</red>и҃се, вдѡ́въ застꙋпле́нїе.
<red>І҆</red>и҃се, си́рыхъ защи́тниче:
<red>І҆</red>и҃се, трꙋжда́ющихсѧ по́моще.
<red>І҆</red>и҃се, стра́нныхъ наста́вниче:
<red>І҆</red>и҃се, пла́вающихъ ко́рмчїй.
<red>І҆</red>и҃се, бꙋ́рныхъ ѡ҆ти́шїе:
<red>І҆</red>и҃се бж҃е, воздви́гни мѧ̀ па́дшаго.

<red>І҆</red>и҃се сн҃е бж҃їй, поми́лꙋй мѧ̀.
