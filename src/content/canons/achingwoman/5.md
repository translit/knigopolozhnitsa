---
title: "Пѣ́снь д҃"
navigation:
  key: canons-achingwoman-5
  title: "Пѣ́снь д҃"
  parent: canons-achingwoman
  order: 5
type: "canon"
---

## Пѣ́снь д҃.

<rubric class="inline">І҆рмо́съ:</rubric> <irmos><red>П</red>оложи́лъ є҆сѝ къ на́мъ тве́рдꙋю любо́вь гдⷭ҇и, є҆диноро́днаго бо твоего̀ сн҃а за ны̀ на сме́рть да́лъ є҆сѝ. Тѣ́мже тѝ зове́мъ бл҃годарѧ́ще: сла́ва си́лѣ твое́й гдⷭ҇и.</irmos>

<rubric class="inline">Сті́хъ:</rubric> <refrain><red>С</red>п҃си́ мѧ ра́ди млⷭ҇ти твоеѧ̀.</refrain>

<red>Т</red>ебѐ, тво́рче, мо́лимсѧ, всѧ̑ грѣхѝ рабы̀ твоеѧ̀ простѝ, не хо́щеши бо сме́рти грѣ́шнагѡ: и҆ ѡ҆живѝ и҆ ѹ҆здра́ви ю҆̀ болѣ́знꙋющꙋю, да воста́вши послꙋ́житъ тѝ, и҆сповѣ́дающи съ на́ми твою̀ бл҃года́ть.

<rubric class="inline">Сті́хъ:</rubric> <refrain><red>Ꙗ҆́</red>кѡ нѣ́сть въ сме́рти помина́ѧй тебѐ, во а҆́дѣ же кто̀ и҆сповѣ́стсѧ тебѣ̀.</refrain>

<red>Ѹ҆</red>жѐ ѿча́ѧннꙋю лю́тымъ недꙋ́гомъ и҆ къ сме́рти прибли́жившꙋюсѧ возвратѝ, хрⷭ҇тѐ, въ живо́тъ, и҆ да́ждь пла́чꙋщымъ ѹ҆тѣше́нїе, да всѝ прославлѧ́ютъ твоѧ̑ ст҃а̑ѧ чꙋдеса̀.

<rubric class="inline">Сла́ва:</rubric> <red>С</red>ле́зы манассі̑ины, нїневі́тѧнъ покаѧ́нїе, и҆ дв҃дово и҆сповѣ́данїе прїи́мъ, вско́рѣ си́хъ спа́слъ є҆сѝ: и҆ на́шѧ моли̑твы ны́нѣ прїимѝ, благосе́рде гдⷭ҇и, и҆ пода́ждь здра́вїе болѧ́щей, ѡ҆ не́йже тѧ̀ мо́лимъ.

<rubric class="inline">И҆ ны́нѣ:</rubric> <red>П</red>ода́ждь на́мъ твою̀ ми́лость, госпожѐ, всегда̀ на тѧ̀ надѣ́ющымсѧ: и҆ и҆спросѝ здра́вїе болѧ́щей, враче́бнѣи твоѝ рꙋ́цѣ, съ прⷣте́чею, бцⷣе, ко хрⷭ҇тꙋ̀ бг҃ꙋ простира́ющи.
