---
title: "Мл҃тва"
navigation:
  key: canons-achingwoman-12
  title: "Мл҃тва"
  parent: canons-achingwoman
  order: 12
type: "canon"
---

## Мл҃тва:

<versal>Б</versal>ж҃е си́льный и҆ ми́лостивый, всѧ̑ стро́ѧй на спасе́нїе ро́да на́шегѡ, при́зри, смире́ннѡ мо́лимъ тѧ̀, на смире́ннꙋю мольбꙋ̀ на́шꙋ, и҆ ми́лостивнѡ посѣтѝ рабꙋ̀ твою̀, <red>и҆́мⷬ҇къ</red>, нарица́ющꙋю и҆́мѧ хрⷭ҇та̀ твоегѡ̀, и҆ ѿпꙋстѝ и҆ простѝ є҆́й всѧ̑ согрѣшє́нїѧ вѡ́льнаѧ и҆ невѡ́льнаѧ, и҆́миже твою̀ благода́ть прогнѣ́ва, и҆ твою̀ ꙗ҆́рость раздражѝ: всѧ́къ же недꙋ́гъ є҆ѧ̀ тѣле́сный и҆сцѣлѝ, и҆ всѧ́кое наше́ствїе непрїѧ́зненное дале́че ѿ неѧ̀ сотворѝ: воздви́гни ю҆̀ ѿ ѻ҆дра̀ болѣ́зненнагѡ, и҆ да́рꙋй ю҆̀ здра́вꙋ дꙋше́ю и҆ тѣ́ломъ це́ркви твое́й ст҃ѣ́й, до́брыми дѣ́лы, и҆ словесы̀ благи́ми сла́вѧщꙋ со всѣ́ми вѣ́рными твои́ми и҆́мѧ хрⷭ҇та̀ твоегѡ̀: съ ни́мже благослове́нъ є҆сѝ съ прест҃ы́мъ, и҆ благи́мъ, и҆ животворѧ́щимъ твои́мъ дх҃омъ, ны́нѣ и҆ при́снѡ, и҆ во вѣ́ки вѣкѡ́въ. <red>А҆</red>ми́нь.

{% illustration "small-ornaments/greek-cross-with-letters-gould", "small" %}
