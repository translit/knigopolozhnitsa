---
title: "Пѣ́снь и҃"
navigation:
  key: canons-repent3-9
  title: "Пѣ́снь и҃"
  parent: canons-repent3
  order: 9
type: "canon"
---

## Пѣ́снь и҃.

<rubric class="inline">І҆рмо́съ:</rubric> <irmos><red>И҆</red>з̾ пла́мене прпⷣбнымъ ро́сꙋ и҆сточи́лъ є҆сѝ, и҆ првⷣнагѡ же́ртвꙋ водо́ю попали́лъ є҆сѝ: всѧ̑ бо твори́ши хрⷭ҇тѐ, то́кмѡ є҆́же хотѣ́ти: тѧ̀ превозно́симъ во всѧ̑ вѣ́ки.</irmos>

<rubric class="inline">Припѣ́въ:</rubric> <refrain><red>П</red>оми́лꙋй мѧ̀ бж҃е, поми́лꙋй мѧ̀.</refrain>

<red>К</red>а́кѡ не и҆́мамъ пла́катисѧ, є҆гда̀ помышлѧ́ю сме́рть; ви́дѣхъ бо во гро́бѣ лежа́ща бра́та моего̀, безсла́вна и҆ безѡбра́зна: что̀ ѹ҆́бѡ ча́ю; и҆ на что̀ надѣ́юсѧ; то́кмѡ да́ждь мѝ гдⷭ҇и, пре́жде конца̀ покаѧ́нїе. <rubric class="inline">Два́жды.</rubric>

<rubric class="inline">Припѣ́въ:</rubric> <refrain><red>П</red>оми́лꙋй мѧ̀ бж҃е, поми́лꙋй мѧ̀.</refrain>

<red>В</red>ѣ́рꙋю, ꙗ҆́кѡ прїи́деши сꙋди́ти живы́хъ и҆ ме́ртвыхъ, и҆ всѝ во свое́мъ чи́нꙋ ста́нꙋтъ, ста́рїи и҆ младі́и, влады̑ки и҆ кнѧ́зи, дѣ̑вы и҆ сщ҃е́нницы: гдѣ̀ ѡ҆брѧ́щꙋсѧ а҆́зъ; сегѡ̀ ра́ди вопїю̀: да́ждь мѝ гдⷭ҇и, пре́жде конца̀ покаѧ́нїе.

<rubric class="inline">Припѣ́въ:</rubric> <refrain><red>П</red>рест҃а́ѧ бцⷣе, сп҃сѝ на́съ.</refrain>

<red>П</red>речⷭ҇таѧ бцⷣе, прїимѝ недосто́йнꙋю моли́твꙋ мою̀, и҆ сохрани́ мѧ ѿ на́глыѧ сме́рти, и҆ да́рꙋй мѝ пре́жде конца̀ покаѧ́нїе.

<rubric class="inline">Припѣ́въ:</rubric> <refrain><red>П</red>рест҃а́ѧ бцⷣе, сп҃сѝ на́съ.</refrain>

<red>Ꙗ҆́</red>же ѿ трⷪ҇цы є҆ди́наго бг҃а ро́ждшаѧ, и҆ на рꙋкꙋ̀ носи́вшаѧ, дв҃о мт҃и, ѹ҆гасѝ страсте́й ѻ҆гнепа́льнꙋю пе́щь, и҆ сле́зными тѡ́ки ѡ҆мы́й дꙋ́шꙋ мою̀.

<rubric class="inline">Припѣ́въ:</rubric> <refrain><red>П</red>рест҃а́ѧ бцⷣе, сп҃сѝ на́съ.</refrain>

<red>П</red>рихо́да сме́ртнагѡ ѹ҆жаса́юсѧ, пречⷭ҇таѧ, и҆ сꙋда̀ ѻ҆́нагѡ, ве́сь ны́нѣ ѹ҆боѧ́хсѧ, дѣ́ѧ же ѕла̑ѧ, ника́коже стыждꙋ́сѧ: ѹ҆ще́дри мѧ̀ пре́жде конца̀ мл҃твами твои́ми, дв҃о.

<rubric class="inline">Припѣ́въ:</rubric> <refrain><red>П</red>рест҃а́ѧ бцⷣе, сп҃сѝ на́съ.</refrain>

<red>С</red>тена̑нїѧ немѡ́лчнаѧ влⷣчце да́рꙋй мѝ, и҆ сле́зъ тꙋ́чи да́ждь, да ѿмы́ю моѧ̑ прегрѣшє́нїѧ мнѡ́гаѧ, и҆ неисцѣ̑льныѧ ꙗ҆́звы: ꙗ҆́кѡ да ѹ҆лꙋчꙋ̀ жи́знь вѣ́чнꙋю.

<rubric class="inline">Припѣ́въ:</rubric> <refrain><red>П</red>рест҃а́ѧ бцⷣе, сп҃сѝ на́съ.</refrain>

<red>Ѕ</red>ѡ́лъ мои́хъ мно́жество тебѣ̀ и҆сповѣ́дахъ, влⷣчце: ꙗ҆́кѡ ни є҆ди́нъ въ мі́рѣ и҆́нъ прогнѣ́ва та́кѡ бг҃а, сн҃а и҆ гдⷭ҇а твоего̀: сего̀ мѝ на млⷭ҇ть вско́рѣ премѣнѝ, дв҃о.

<rubric class="inline">Припѣ́въ:</rubric> <refrain><red>С</red>т҃ы́й а҆́гг҃ле бж҃їй, храни́телю мо́й, молѝ бг҃а ѡ҆ мнѣ̀.</refrain>

<red>Є҆</red>гда̀ поста́вѧтсѧ прⷭ҇то́ли, и҆ кни̑ги разгнꙋ́тсѧ, и҆ ве́тхїй де́ньми сѧ́детъ, и҆ сꙋ́дѧтсѧ человѣ́цы, и҆ а҆́гг҃ли предста́нꙋтъ, и҆ землѧ̀ восколе́блетсѧ, и҆ всѧ̑ ѹ҆жа́снꙋтсѧ и҆ вострепе́щꙋтъ: тогда̀ твоѐ чл҃вѣколю́бїе на мнѣ̀ покажѝ, и҆ и҆зба́ви мѧ̀ гее́нны, хрⷭ҇та̀ ѹ҆молѧ́ѧй.

<rubric class="inline">Припѣ́въ:</rubric> <refrain><red>С</red>т҃ы́й а҆́гг҃ле бж҃їй, храни́телю мо́й, молѝ бг҃а ѡ҆ мнѣ̀.</refrain>

<red>Н</red>ы́нѣ ꙗ҆́кѡ пче́лы со́тъ, неви́димѡ ѡ҆крꙋжа́ютъ мѧ̀ бг҃оме́рзцыи гꙋби́телїе де́мѡни, ꙗ҆́кѡ хи́щницы пти̑цы, ꙗ҆́кѡ лꙋка̑выѧ лиси̑цы, и҆ ꙗ҆́кѡ сыроѧ́дцы пти́цъ плотоѧ́дныхъ ѻ҆́крестъ менѐ лета́ютъ: покры́й мѧ̀ храни́телю мо́й, ꙗ҆́коже покрыва́етъ ѻ҆ре́лъ птенцы̀ своѧ̑.

<rubric class="inline">Сла́ва:</rubric> <red>Н</red>аста́вниче и҆ храни́телю мо́й, и҆ предста́телю и҆ и҆зба́вителю мо́й, ѿча́ѧнныѧ моеѧ̀ дꙋшѝ блюсти́телю, є҆гда̀ трꙋ́бный стра́шный гла́съ и҆́мать мѧ̀ ѿ землѝ воскреси́ти на сꙋ́дъ, бли́зъ менѐ ста́ни тогда̀ ти́хъ и҆ ра́достенъ, наде́ждею сп҃се́нїѧ ѿе́млѧй мо́й стра́хъ.

<rubric class="inline">И҆ ны́нѣ:</rubric> <red>П</red>ремно́жествомъ бл҃гости тꙋ́не мѧ̀ поми́лꙋй, бл҃гоꙋтро́бїѧ и҆сто́чникъ ро́ждшаѧ: млⷭ҇ти бо досто́йное не и҆́мамъ что̀ принестѝ тебѣ̀: бл҃ги́хъ бо мои́хъ ника́коже тре́бꙋеши, ꙗ҆́кѡ бл҃года́телѧ и҆ сп҃са мі́рꙋ неизрече́ннѡ заче́нши бл҃года́тнаѧ.
