---
title: "Пѣ́снь ѕ҃"
navigation:
  key: canons-repent3-6
  title: "Пѣ́снь ѕ҃"
  parent: canons-repent3
  order: 6
type: "canon"
---

## Пѣ́снь ѕ҃.

<rubric class="inline">І҆рмо́съ:</rubric> <irmos><red>Ж</red>ите́йское мо́ре воздвиза́емое зрѧ̀ напа́стей бꙋ́рею, къ ти́хомꙋ приста́нищꙋ твоемꙋ̀ прите́къ, вопїю́ ти: возведѝ ѿ тлѝ живо́тъ мо́й, многомлⷭ҇тиве.</irmos>

<rubric class="inline">Припѣ́въ:</rubric> <refrain><red>П</red>оми́лꙋй мѧ̀ бж҃е, поми́лꙋй мѧ̀.</refrain>

<red>Ж</red>итїѐ на землѝ блꙋ́днѡ пожи́хъ, и҆ дꙋ́шꙋ во тьмꙋ̀ преда́хъ: ны́нѣ ѹ҆́бѡ молю́ тѧ, млⷭ҇тивый влⷣко: свободи́ мѧ ѿ рабо́ты сеѧ̀ вра́жїѧ, и҆ да́ждь мѝ ра́зꙋмъ, твори́ти во́лю твою̀.

<rubric class="inline">Припѣ́въ:</rubric> <refrain><red>П</red>оми́лꙋй мѧ̀ бж҃е, поми́лꙋй мѧ̀.</refrain>

<red>К</red>то̀ твори́тъ такова̑ѧ, ꙗ҆́коже а҆́зъ; ꙗ҆́коже бо свинїѧ̀ лежи́тъ въ калꙋ̀, та́кѡ и҆ а҆́зъ грѣхꙋ̀ слꙋжꙋ̀: но ты̀ гдⷭ҇и, и҆сто́ргни мѧ̀ ѿ гнꙋ́са сегѡ̀, и҆ да́ждь мѝ се́рдце, твори́ти за́пѡвѣди твоѧ̑.

<rubric class="inline">Припѣ́въ:</rubric> <refrain><red>П</red>оми́лꙋй мѧ̀ бж҃е, поми́лꙋй мѧ̀.</refrain>

<red>В</red>оспрѧнѝ ѡ҆каѧ́нный человѣ́че къ бг҃ꙋ, воспомѧнꙋ́въ своѧ̑ согрѣшє́нїѧ, припа́даѧ ко творцꙋ̀, слезѧ̀ и҆ стенѧ̀: то́й же ꙗ҆́кѡ млⷭ҇рдъ, да́стъ тѝ ѹ҆́мъ, зна́ти во́лю свою̀.

<rubric class="inline">Припѣ́въ:</rubric> <refrain><red>П</red>рест҃а́ѧ бцⷣе, сп҃сѝ на́съ.</refrain>

<red>Б</red>цⷣе дв҃о, ѿ ви́димагѡ и҆ неви́димагѡ ѕла̀ сохрани́ мѧ, пречтⷭ҇аѧ, и҆ прїимѝ моли̑твы моѧ̑, и҆ донесѝ ѧ҆̀ сн҃ꙋ твоемꙋ̀, да да́стъ мѝ ѹ҆́мъ твори́ти во́лю є҆гѡ̀.

<rubric class="inline">Припѣ́въ:</rubric> <refrain><red>П</red>рест҃а́ѧ бцⷣе, сп҃сѝ на́съ.</refrain>

<red>Ж</red>итїѐ моѐ блꙋ́дно, дꙋша̀ моѧ̀ скверна́ва, и҆ живо́тъ ве́сь ѡ҆каѧ́ненъ, тѣ́ло же моѐ всѐ во ѕлы́хъ лю́тѣ ѡ҆калѧ́хъ: тѣ́мже потщи́сѧ дв҃о, помощи́ ми.

<rubric class="inline">Припѣ́въ:</rubric> <refrain><red>П</red>рест҃а́ѧ бцⷣе, сп҃сѝ на́съ.</refrain>

<red>К</red>оне́цъ предста̀, и҆ не терплю̀, бл҃га́ѧ: со́вѣсть ѡ҆блича́етъ мѧ̀: предстоѧ́тъ бо мѝ дѣѧ̑нїѧ лꙋка̑ваѧ, и҆ житїѧ̀ блꙋ́дное: и҆ сꙋди́ща ѹ҆жаса́юсѧ сн҃а твоегѡ̀, чⷭ҇таѧ.

<rubric class="inline">Припѣ́въ:</rubric> <refrain><red>П</red>рест҃а́ѧ бцⷣе, сп҃сѝ на́съ.</refrain>

<red>П</red>ло́ти моеѧ̀ разжже́нїе, рѣка̀ ѻ҆́гненнаѧ стра́шна и҆ неꙋгаси́ма жде́тъ вои́стиннꙋ, и҆ че́рвь неꙋсыпа́ѧй: но ѹ҆гасѝ мѝ сїѧ̑ мл҃твами твои́ми, пречⷭ҇таѧ.

<rubric class="inline">Припѣ́въ:</rubric> <refrain><red>П</red>рест҃а́ѧ бцⷣе, сп҃сѝ на́съ.</refrain>

<red>Н</red>ы́нѣ тре́петомъ ѡ҆держи́мь є҆́смь, бл҃га́ѧ: и҆ ѹ҆жаса́юсѧ лꙋка́вагѡ ловле́нїѧ: пре́жде бо конца̀ хо́щетъ мѧ̀ тли́тель ѹ҆би́ти, держа́ мѧ ꙗ҆́кѡ плѣне́на всего̀, и҆ на́га добродѣ́телей.

<rubric class="inline">Припѣ́въ:</rubric> <refrain><red>С</red>т҃ы́й а҆́гг҃ле бж҃їй, храни́телю мо́й, молѝ бг҃а ѡ҆ мнѣ̀.</refrain>

<red>П</red>речⷭ҇тно́е и҆ бл҃гоꙋха́нное сы́й мѵ́ро, не гнꙋша́йсѧ моеѧ̀ смра́дности, не ѿстꙋпѝ ѿ менѐ да́же до конца̀: но неѿстꙋ́пенъ бꙋ́ди мнѣ̀ храни́тель при́снѡ: и҆ со́лнце бо, мѣста̀ сквє́рнаѧ преходѧ̀, не ѡ҆сквернѧ́етсѧ.

<rubric class="inline">Припѣ́въ:</rubric> <refrain><red>С</red>т҃ы́й а҆́гг҃ле бж҃їй, храни́телю мо́й, молѝ бг҃а ѡ҆ мнѣ̀.</refrain>

<red>Н</red>евеще́ственнѣ ꙗ҆́кѡ чи́стъ и҆ невеще́ственъ, предстоѧ̀ чⷭ҇томꙋ и҆ невеще́ственномꙋ: и҆ къ томꙋ̀ стѧжа́въ бога́тное дерзнове́нїе и҆ присвое́нїе, того̀ молѝ прилѣ́жнѡ, дꙋ́шꙋ мою̀ сп҃се́нꙋ дарова́ти мѝ.

<rubric class="inline">Сла́ва:</rubric> <red>Д</red>а покры́етъ сра́мъ и҆ стꙋ́дъ, стꙋ̑днаѧ и҆ смра̑днаѧ и҆ мра̑чнаѧ ли́ца вра̑жїѧ, є҆гда̀ смире́ннаѧ моѧ̀ дꙋша̀ ѿ тѣ́ла распрѧга́етсѧ: тꙋ́южде да покры́ютъ, наста́вниче мо́й, свѣ̑тлаѧ твоѧ̑ и҆ пресщ҃є́ннаѧ кри́ла.

<rubric class="inline">И҆ ны́нѣ:</rubric> <red>С</red>т҃ы́хъ ст҃ѣ́йшаѧ а҆́гг҃лъ, херꙋві̑мъ и҆ серафі̑мъ превы́шшаѧ, землере́тный мо́й ѹ҆́мъ земна́гѡ и҆ ве́щнагѡ жела́нїѧ превы́шши покажѝ, ѿ землѝ къ нбⷭ҇нѣй любвѝ возвы́сивши.
