---
title: "Мл҃тва ко прест҃ѣ́й бцⷣѣ"
navigation:
  key: canons-combined-14
  title: "Мл҃тва ко прест҃ѣ́й бцⷣѣ"
  parent: canons-combined
  order: 14
type: "canon"
---

## Мл҃тва ко прест҃ѣ́й бцⷣѣ:

<red>П</red>рест҃а́ѧ бцⷣе, сп҃сѝ на́съ. <rubric class="inline">Покло́нъ.</rubric>

<versal>К</versal>ъ комꙋ̀ возопїю̀, влⷣце, къ комꙋ̀ прибѣ́гнꙋ въ го́рести мое́й, а҆́ще не къ тебѣ̀, цр҃и́це нбⷭ҇наѧ; кто̀ пла́чъ мо́й и҆ воздыха́нїе моѐ прїи́метъ, а҆́ще не ты̀, пренепоро́чнаѧ, наде́ждо хрїстїа́нъ и҆ прибѣ́жище на́мъ, грѣ̑шнымъ; кто̀ па́че тебѐ въ напа́стехъ защити́тъ; ѹ҆слы́ши ѹ҆́бѡ стена́нїе моѐ, и҆ приклонѝ ѹ҆́хо твоѐ ко мнѣ̀, влⷣчце, мт҃и бг҃а моегѡ̀, и҆ не пре́зри менѐ, тре́бꙋющагѡ твоеѧ̀ по́мощи, и҆ не ѿри́ни менѐ, грѣ́шнагѡ: вразꙋмѝ и҆ наꙋчи́ мѧ, цр҃и́це нбⷭ҇наѧ: не ѿстꙋпѝ ѿ менѐ, раба̀ твоегѡ̀, влⷣчце, за ропта́нїе моѐ, но бꙋ́ди мнѣ̀ мт҃и и҆ застꙋ́пница. Врꙋча́ю себѐ ми́лостивомꙋ покро́вꙋ твоемꙋ̀: приведи́ мѧ, грѣ́шнаго, къ ти́хой и҆ безмѧте́жнѣй жи́зни, да пла́чꙋсѧ ѡ҆ грѣсѣ́хъ мои́хъ. Къ комꙋ́ бо прибѣ́гнꙋ пови́нный а҆́зъ, а҆́ще не къ тебѣ̀, ѹ҆пова́нїю и҆ прибѣ́жищꙋ грѣ́шныхъ, наде́ждою на неизрѣче́ннꙋю ми́лость твою̀ и҆ щедрѡ́ты твоѧ̑ ѡ҆крилѧ́емь. Ѽ, влⷣчце цр҃и́це нбⷭ҇наѧ! Ты̀ мнѣ̀ ѹ҆пова́нїе и҆ прибѣ́жище, покро́въ и҆ застꙋпле́нїе и҆ по́мощь. Цр҃и́це моѧ̀ пребл҃га́ѧ и҆ ско́раѧ застꙋ́пнице! Покры́й твои́мъ хода́тайствомъ моѧ̑ прегрѣшє́нїѧ, защитѝ менѐ ѿ вра̑гъ ви́димыхъ и҆ неви́димыхъ: ѹ҆мѧгчѝ сердца̀ ѕлы́хъ человѣ̑къ, возстаю́щихъ на мѧ̀. Ѽ, мт҃и гдⷭ҇а моегѡ̀ творца̀! Ты̀ є҆сѝ ко́рень дѣ́вства и҆ неꙋвѧда́емый цвѣ́тъ чистоты̀. Ѽ, бг҃ороди́тельнице! Ты̀ пода́ждь мѝ по́мощь немощствꙋ́ющемꙋ плотски́ми страстьмѝ и҆ болѣ́знꙋющемꙋ се́рдцемъ, є҆ди́но бо твоѐ и҆ съ тобо́ю твоегѡ̀ сн҃а и҆ бг҃а на́шегѡ и҆́мамъ застꙋпле́нїе: и҆ твои́мъ пречꙋ́днымъ застꙋпле́нїемъ да и҆зба́влюсѧ ѿ всѧ́кїѧ бѣды̀ и҆ напа́сти, ѽ пренепоро́чнаѧ и҆ пресла́внаѧ бж҃їѧ мт҃и мр҃і́е. Тѣ́мже со ѹ҆пова́нїемъ глаго́лю и҆ вопїю̀: ра́дꙋйсѧ, благода́тнаѧ, ра́дꙋйсѧ, ѡ҆бра́дованнаѧ: ра́дꙋйсѧ, преблагослове́ннаѧ, гдⷭ҇ь съ тобо́ю.
