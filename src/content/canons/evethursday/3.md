---
title: "Сѣда́ленъ, гла́съ и҃"
navigation:
  key: canons-evethursday-3
  title: "Сѣда́ленъ, гла́съ и҃"
  parent: canons-evethursday
  order: 3
type: "canon"
---

## Сѣда́ленъ, гла́съ и҃:

<red>П</red>роѡбража́ше та́йнѣ дре́вле і҆исꙋ́съ наѵи́нъ крⷭ҇та̀ ѡ҆́бразъ, є҆гда̀ рꙋ́цѣ прострѐ крⷭ҇тови́днѣ, сп҃се мо́й, и҆ ста̀ со́лнце, до́ндеже врагѝ низложѝ противостоѧ́щыѧ тѝ бг҃ꙋ: ны́нѣ же за́йде на крⷭ҇тѣ́ тѧ зрѧ̀, и҆ держа́вꙋ сме́ртнꙋю разрꙋши́въ, ве́сь мі́ръ совоздви́глъ є҆сѝ.

<red>С</red>ла́ва ѻ҆ц҃ꙋ̀, и҆ сн҃ꙋ, и҆ ст҃о́мꙋ дх҃ꙋ.

<red>Б</red>ж҃їй слꙋжи́телю, и҆ храни́телю мо́й преизрѧ́дне, грѣ́шномꙋ при́снѡ мнѣ̀ спребыва́ѧй, ѕлодѣ́йствїѧ мѧ̀ всѧ́кагѡ де́монѡвъ и҆збавлѧ́ѧй, и҆ къ бж҃е́ственнымъ стезѧ́мъ наставлѧ́ѧй, жи́знь хода́тайствꙋѧй нетлѣ́ннꙋю.

<red>И҆</red> ны́нѣ и҆ прⷭ҇нѡ, и҆ во вѣ́ки вѣкѡ́въ. А҆ми́нь

<red>Б</red>цⷣе безневѣ́стнаѧ пречⷭ҇таѧ, ꙗ҆́же без̾ сѣ́мене ро́ждши всѣ́хъ влⷣкꙋ, того̀ со а҆́гг҃ломъ храни́телемъ мои́мъ молѝ, и҆зба́вити ми сѧ всѧ́кагѡ недоꙋмѣ́нїѧ, и҆ да́ти ѹ҆миле́нїе и҆ свѣ́тъ дꙋшѝ мое́й, и҆ согрѣше́нїємъ ѡ҆чище́нїе, ꙗ҆́же є҆ди́на вско́рѣ застꙋпа́ющи.
