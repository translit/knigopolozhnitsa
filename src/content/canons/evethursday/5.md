---
title: "Пѣ́снь є҃"
navigation:
  key: canons-evethursday-5
  title: "Пѣ́снь є҃"
  parent: canons-evethursday
  order: 5
type: "canon"
---

## Пѣ́снь є҃.

<rubric class="inline">І҆рмо́съ:</rubric> <irmos><red>Ѹ҆</red>жасо́шасѧ всѧ́чєскаѧ ѡ҆ бж҃е́ственнѣй сла́вѣ твое́й, ты́ бо неискꙋсобра́чнаѧ дв҃о, и҆мѣ́ла є҆сѝ во ѹ҆тро́бѣ над̾ всѣ́ми бг҃а, и҆ родила̀ є҆сѝ безлѣ́тнаго сн҃а, всѣ́мъ воспѣва́ющымъ тѧ̀ ми́ръ подава́ющаѧ.</irmos>

<rubric class="inline">Крⷭ҇тꙋ̀:</rubric> <refrain><red>С</red>ла́ва гдⷭ҇и, крⷭ҇тꙋ̀ твоемꙋ̀ чⷭ҇тно́мꙋ.</refrain>

<red>К</red>рⷭ҇те, нбⷭ҇наѧ лѣ́ствице, ст҃ы́ни степе́нємъ наста́вниче, хрⷭ҇то́ва высота̀ и҆ сла́ва є҆сѝ, бж҃їй ѡ҆́бразъ назнамена́теленъ, мі́рꙋ неви́димомꙋ же и҆ ви́димомꙋ є҆диноче́стне.

<rubric class="inline">Припѣ́въ:</rubric> <refrain><red>С</red>ла́ва гдⷭ҇и, крⷭ҇тꙋ̀ твоемꙋ̀ чⷭ҇тно́мꙋ.</refrain>

<red>К</red>рⷭ҇те, ѡ҆́бразе неиспи́санный си́лою, ѡ҆сщ҃е́нїе вода́мъ, ѡ҆чище́нїе воздꙋ́хꙋ, ѡ҆сщ҃е́нїе и҆ просвѣще́нїе всѧ́комꙋ, мꙋ́жества зна́менїе, и҆ хрⷭ҇то́въ ски́птръ непрело́жный, проти̑вныѧ въ зе́млю попира́ѧ.

<rubric class="inline">Припѣ́въ:</rubric> <refrain><red>С</red>ла́ва гдⷭ҇и, крⷭ҇тꙋ̀ твоемꙋ̀ чⷭ҇тно́мꙋ.</refrain>

<red>К</red>рⷭ҇те всеси́льне, ѕлочести̑выѧ низложѝ врагѝ, ненави́дѧщыѧ и҆ хꙋ́лѧщыѧ тѧ̀ безꙋ́мнѡ, ꙗ҆зы́ки попалѝ, и҆ ѹ҆гасѝ шата̑нїѧ и҆́хъ. Ѽ крⷭ҇те всест҃ы́й и҆ хрⷭ҇тоно́сный, сохранѝ на́съ держа́вою твое́ю.

<rubric class="inline">Припѣ́въ:</rubric> <refrain><red>П</red>рест҃а́ѧ бцⷣе, сп҃сѝ на́съ.</refrain>

<red>В</red>сѣ́хъ цр҃и́це влⷣце, ски́птромъ ржⷭ҇тва̀ твоегѡ̀, разрꙋшѝ дв҃и́це, воста́нїе хꙋ́лѧщихъ крⷭ҇тнꙋю си́лꙋ. Да́ждь крѣ́пость и҆ ѡ҆чище́нїе, побѣ́дꙋ и҆ по́мощь вѣ́рнымъ лю́демъ твои́мъ.

<rubric class="inline">Бцⷣе:</rubric> <refrain><red>П</red>рест҃а́ѧ бцⷣе, сп҃сѝ на́съ.</refrain>

<red>Б</red>л҃года́рнѡ вопїю́ ти: ра́дꙋйсѧ, мт҃и дв҃о: ра́дꙋйсѧ, бг҃оневѣ́сто: ра́дꙋйсѧ, бжⷭ҇твенный покро́ве: ра́дꙋйсѧ, ѻ҆рꙋ́жїе и҆ стѣно̀ нерꙋши́маѧ: ра́дꙋйсѧ, предста́тельство и҆ по́моще и҆ сп҃се́нїе, и҆̀же къ тебѣ̀ притека́ющымъ вѣ́рою.

<rubric class="inline">Припѣ́въ:</rubric> <refrain><red>П</red>рест҃а́ѧ бцⷣе, сп҃сѝ на́съ.</refrain>

<red>Н</red>енави́дѧщїи мѧ̀ всꙋ́е, стрѣ́лы и҆ мечѝ и҆ ро́въ ѹ҆гото́ваша, и҆ и҆́щꙋтъ всеѡкаѧ́ннагѡ моегѡ̀ тѣ́ла и҆сто́ргнꙋти, и҆ низвестѝ въ зе́млю жела́ютъ: но ѿ си́хъ чⷭ҇таѧ предвари́вши, сп҃си́ мѧ.

<rubric class="inline">Припѣ́въ:</rubric> <refrain><red>П</red>рест҃а́ѧ бцⷣе, сп҃сѝ на́съ.</refrain>

<red>К</red>і́й тебѣ̀ да́ръ принесꙋ̀ бл҃годаре́нїѧ, за ꙗ҆̀же наслади́хсѧ твои́хъ дарова́нїй, и҆ твоеѧ̀ безмѣ́рныѧ бл҃госты́ни; тѣ́мже ѹ҆́бѡ сла́влю, пѣсносло́влю, и҆ велича́ю твою̀ неизрече́ннꙋю ко мнѣ̀ млⷭ҇ть.

<rubric class="inline">Храни́телю:</rubric> <refrain><red>С</red>т҃ы́й а҆́гг҃ле бж҃їй, храни́телю мо́й, молѝ бг҃а ѡ҆ мнѣ̀.</refrain>

<red>Н</red>ижѐ ко є҆ди́номꙋ часꙋ̀, но нижѐ чертѣ̀, и҆лѝ и҆ сеѧ̀ кра́тши ѡ҆ста́вихъ тѧ̀, бл҃годѣ́телѧ моего̀ и҆ храни́телѧ, ѡ҆ мнѣ̀ пора́доватисѧ и҆ возвесели́тисѧ и҆ взыгра́ти, грѣхмѝ при́снѡ срастлѣва́емый.

<rubric class="inline">Припѣ́въ:</rubric> <refrain><red>С</red>т҃ы́й а҆́гг҃ле бж҃їй, храни́телю мо́й, молѝ бг҃а ѡ҆ мнѣ̀.</refrain>

<red>Ꙗ҆́</red>кѡ и҆мѣ́ѧ дерзнове́нїе къ бг҃ꙋ, храни́телю мо́й ст҃ы́й, сего̀ ѹ҆молѝ, ѿ ѡ҆скорблѧ́ющихъ мѧ̀ ѕѡ́лъ и҆зба́вити.

<rubric class="inline">Сла́ва:</rubric> <red>Ѿ</red> свѣ́та пе́рвагѡ, свѣ́тъ вторы́й прича́стїемъ ꙗ҆ви́выйсѧ, а҆́гг҃ле: просвѣтѝ ѹ҆́мъ мо́й сїѧ́нїемъ твои́мъ, на пꙋ́ть пра́вый наставлѧ́ѧ мѧ̀.

<rubric class="inline">И҆ ны́нѣ:</rubric> <red>Х</red>ра́мъ бж҃їй сꙋ́щи ѡ҆дꙋшевле́нный, дв҃о, бцⷣе, хра́мъ ст҃о́мꙋ дх҃ꙋ и҆ жили́ще бл҃года́ти твои́ми мл҃твами ско́рѡ бы́ти сотвори́ мѧ.
