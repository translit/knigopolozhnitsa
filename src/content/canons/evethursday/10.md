---
title: "Пѣ́снь ѳ҃"
navigation:
  key: canons-evethursday-10
  title: "Пѣ́снь ѳ҃"
  parent: canons-evethursday
  order: 10
type: "canon"
---

## Пѣ́снь ѳ҃.

<rubric class="inline">І҆рмо́съ:</rubric> <irmos><red>В</red>сѧ́къ земноро́дный да взыгра́етсѧ дх҃омъ просвѣща́емъ, да торжествꙋ́етъ же безпло́тныхъ ѹ҆мѡ́въ є҆стество̀, почита́юще сщ҃е́нное торжество̀ бг҃ома́тере, и҆ да вопїе́тъ: ра́дꙋйсѧ всеблаже́ннаѧ, бцⷣе чⷭ҇таѧ приснодв҃о.</irmos>

<rubric class="inline">Крⷭ҇тꙋ̀:</rubric> <refrain><red>С</red>ла́ва гдⷭ҇и, крⷭ҇тꙋ̀ твоемꙋ̀ чⷭ҇тно́мꙋ.</refrain>

<red>К</red>то̀ слы̑шана сотвори́тъ, ꙗ҆́коже пи́шетсѧ, дѣ̑йствїѧ твоѧ̑, мїролюбе́зный крⷭ҇те, си̑лы и҆ чꙋдеса̀, и҆ ѹ҆ме́ршымъ воста́нїе; и҆ мі́ръ ве́сь совозне́слъ є҆сѝ, вознесы́йсѧ къ бг҃ꙋ многожела́емый.

<rubric class="inline">Припѣ́въ:</rubric> <refrain><red>С</red>ла́ва гдⷭ҇и, крⷭ҇тꙋ̀ твоемꙋ̀ чⷭ҇тно́мꙋ.</refrain>

<red>Ѹ҆</red>твержде́нїе вѣ̑рнымъ, крⷭ҇тъ требл҃же́нный, зна́менїе и҆ похвала̀, дре́во всеси́льное, крⷭ҇тъ хрⷭ҇то́въ вели́кїй и҆ соверше́нный, а҆пⷭ҇лѡвъ похвала̀, прпⷣбнымъ ѹ҆твержде́нїе, и҆ мч҃нкѡмъ крѣ́пость и҆ держа́ва, вѣ́рнымъ побѣ́да и҆ похвала̀.

<rubric class="inline">Припѣ́въ:</rubric> <refrain><red>С</red>ла́ва гдⷭ҇и, крⷭ҇тꙋ̀ твоемꙋ̀ чⷭ҇тно́мꙋ.</refrain>

<red>Р</red>а́дꙋйсѧ, крⷭ҇те, ѡ҆́бразе неѡпи́санный и҆ многоимени́тый, дре́во требога́тное стра́шно же и҆ всебл҃же́нно: ра́дꙋйсѧ, крⷭ҇те всест҃ы́й и҆ всеси́льный: ра́дꙋйсѧ, храни́телю жи́зни на́шеѧ, гдⷭ҇нь крⷭ҇те многопѣ́тый.

<rubric class="inline">Припѣ́въ:</rubric> <refrain><red>П</red>рест҃а́ѧ бцⷣе, сп҃сѝ на́съ.</refrain>

<red>К</red>рⷭ҇те чⷭ҇тны́й, храни́тель дꙋшѝ и҆ тѣ́ла бꙋ́ди мѝ, ѡ҆́бразомъ свои́мъ бѣ́сы низлага́ѧ, врагѝ ѿгонѧ́ѧ, стра̑сти ѹ҆пражднѧ́ѧ, и҆ бл҃гослове́нїе да́рꙋѧ мѝ, и҆ жи́знь и҆ си́лꙋ, содѣ́йствїемъ ст҃а́гѡ дх҃а, и҆ чⷭ҇тны́ми пречⷭ҇тыѧ мольба́ми.

<rubric class="inline">Бцⷣе:</rubric> <refrain><red>П</red>рест҃а́ѧ бцⷣе, сп҃сѝ на́съ.</refrain>

<red>К</red>ъ комꙋ̀ прибѣ́гнꙋ и҆но́мꙋ чⷭ҇таѧ; гдѣ̀ притекꙋ̀ про́чее и҆ сп҃сꙋ́сѧ; ка́мѡ и҆дꙋ̀; ко́е же ѡ҆брѧ́щꙋ прибѣ́жище: ко́е те́плое застꙋпле́нїе; кꙋ́ю въ ско́рбехъ помо́щницꙋ; на тѧ̀ є҆ди́нꙋ ѹ҆пова́ю, и҆ ѡ҆ тебѣ̀ є҆ди́нѣй хвалю́сѧ, и҆ на тѧ̀ дерза́ѧ, прибѣго́хъ.

<rubric class="inline">Припѣ́въ:</rubric> <refrain><red>П</red>рест҃а́ѧ бцⷣе, сп҃сѝ на́съ.</refrain>

<red>Н</red>ѣ́сть и҆счи́слити возмо́жно вели̑чїѧ твоѧ̑ бг҃оневѣ́сто, и҆ глꙋбинꙋ̀ неиспыта́тельнꙋ и҆зрещѝ, па́че ѹ҆ма̀ чꙋде́съ твои́хъ, соверше́нныхъ вы́нꙋ, любо́вїю тѧ̀ чтꙋ́щымъ, и҆ вѣ́рою покланѧ́ющымсѧ, ꙗ҆́кѡ вои́стиннꙋ бг҃а ро́ждшей.

<rubric class="inline">Припѣ́въ:</rubric> <refrain><red>П</red>рест҃а́ѧ бцⷣе, сп҃сѝ на́съ.</refrain>

<red>В</red>ъ пѣ́снехъ бл҃года́рныхъ славосло́влю, и҆ почита́ю безмѣ́рнꙋю млⷭ҇ть, и҆ мно́гꙋю си́лꙋ твою̀ всѣ̑мъ и҆сповѣ́дꙋю, и҆ бл҃годѣѧ̑нїѧ твоѧ̑, ꙗ҆̀же и҆стощи́ла є҆сѝ на мѧ̀, проповѣ́дꙋю, велича́ю дꙋше́ю же и҆ се́рдцемъ, и҆ мы́слїю, и҆ ѧ҆зы́комъ всегда̀.

<rubric class="inline">Припѣ́въ:</rubric> <refrain><red>П</red>рест҃а́ѧ бцⷣе, сп҃сѝ на́съ.</refrain>

<red>М</red>оле́нїе моѐ прїимѝ ѹ҆бо́гое, и҆ пла́ча моегѡ̀ не пре́зри, и҆ сле́зъ, и҆ стена́нїѧ, но застꙋпи́ мѧ ꙗ҆́кѡ бл҃га́ѧ, и҆ прошє́нїѧ и҆спо́лни: мо́жеши бо всѧ̑, ꙗ҆́кѡ всемо́щнагѡ влⷣки бг҃а мт҃и, а҆́ще возмага́еши то́кмѡ моемꙋ̀ ѡ҆каѧ́нномꙋ смире́нїю.

<rubric class="inline">Храни́телю:</rubric> <refrain><red>С</red>т҃ы́й а҆́гг҃ле бж҃їй, храни́телю мо́й, молѝ бг҃а ѡ҆ мнѣ̀.</refrain>

<red>К</red>ро́тости и҆ терпѣ́нїѧ пꙋ́ть показа́ти мѝ, гнѣ́въ же и҆ рве́нїе ѿ се́рдца моегѡ̀ и҆скорени́ти, молѝ кро́ткаго и҆ долготерпѣли́ваго і҆и҃са, а҆́гг҃ле ст҃ы́й, молю́ тѧ.

<rubric class="inline">Припѣ́въ:</rubric> <refrain><red>С</red>т҃ы́й а҆́гг҃ле бж҃їй, храни́телю мо́й, молѝ бг҃а ѡ҆ мнѣ̀.</refrain>

<red>Ꙗ҆́</red>кѡ и҆мѣ́ѧ дерзнове́нїе къ цр҃ю̀ нбⷭ҇номꙋ, того̀ молѝ, и҆ съ про́чими безпло́тными, поми́ловати мѧ̀ ѡ҆каѧ́ннаго.

<rubric class="inline">Сла́ва:</rubric> <red>Ѹ҆</red>ны́нїе съ лѣ́ностїю, пра́здность же и҆ небреже́нїе ѿженѝ ѿ менѐ, бо́дрый храни́телю мо́й, да до́брѣ и҆ бг҃оꙋго́днѣ потрꙋ́ждьсѧ со бл҃ги́ми рабы̑ и҆ вѣ́рными, не лише́нъ мзды̀, вни́дꙋ въ ра́дость гдⷭ҇а моегѡ̀.

<rubric class="inline">И҆ ны́нѣ:</rubric> <red>Д</red>в҃о всенепоро́чнаѧ мр҃і́е, со а҆́гг҃ломъ храни́телемъ мои́мъ прилѣ́жно сп҃са молѝ, дарова́ти мѝ согрѣше́нїй мои́хъ проще́нїе, и҆ житїѧ̀ и҆справле́нїе, да тѧ̀ всегда̀ ꙗ҆́кѡ мт҃рь бж҃їю, бл҃года́рственнѡ велича́ю.
