---
title: "Мл҃тва къ гдⷭ҇ꙋ на́шемꙋ і҆и҃сꙋ хрⷭ҇тꙋ̀"
navigation:
  key: canons-evethursday-11
  title: "Мл҃тва къ гдⷭ҇ꙋ на́шемꙋ і҆и҃сꙋ хрⷭ҇тꙋ̀"
  parent: canons-evethursday
  order: 11
type: "canon"
---

## Мл҃тва къ гдⷭ҇ꙋ на́шемꙋ і҆и҃сꙋ хрⷭ҇тꙋ̀:

<versal>Г</versal>дⷭ҇и і҆и҃се хрⷭ҇тѐ, сн҃е бг҃а жива́гѡ, тво́рче нб҃а и҆ землѝ, сп҃си́телю мі́ра, сѐ а҆́зъ недосто́йный, и҆ па́че всѣ́хъ грѣшнѣ́йшїй, смире́ннѡ колѣ̑на се́рдца моегѡ̀ пре́дъ сла́вою вели́чества твоегѡ̀ преклонѧ́ѧ, воспѣва́ю и҆ велича́ю безмѣ́рное страда́нїе твоѐ, и҆ бл҃годаре́нїе тебѣ̀ цр҃ю̀ всѣ́хъ и҆ бг҃ꙋ приношꙋ̀, ꙗ҆́кѡ бл҃гоизво́лилъ є҆сѝ сни́ти съ нбⷭ҇нагѡ прⷭ҇то́ла твоегѡ̀, и҆ воплоти́тисѧ ѿ пречⷭ҇тыѧ дв҃ы мр҃і́и, ра́ди сп҃се́нїѧ человѣ́ческагѡ: безпло́тенъ сы́й, плотско́е є҆стество̀ бж҃ествꙋ̀ совокꙋплѧ́ѧ, бога́тъ сы́й, во́лею ѡ҆бнища́лъ є҆сѝ, да человѣ́ка во црⷭ҇твїи твое́мъ ѡ҆богати́ши: трꙋды̀ и҆ всѧ̑кїѧ человѣ́чєскїѧ бѣды̑, ꙗ҆́кѡ человѣ́къ, на себѣ̀ поне́слъ є҆сѝ, да всѣ̑мъ во всѧ́кихъ печа́лехъ и҆ нꙋ́ждахъ посо́бствꙋеши: четы́редесѧть дне́й пости́выйсѧ, всѣ́мъ къ воздержа́нїю пꙋ́ть показа́лъ є҆сѝ: мно́жицею ѿ лꙋка́выхъ и҆скꙋше́нъ бы́лъ є҆сѝ, всѣ́хъ ѿ и҆скꙋше́нїй всѧ́кихъ и҆збавлѧ́ѧ. Вѣ́мъ всеси́льный влⷣко, ꙗ҆́кѡ всѧ̑ сїѧ̑ тебѣ̀ непотрє́бна бы́ша, но человѣ́ческагѡ ра́ди сп҃се́нїѧ, всѧ̑ претерпѣ́лъ є҆сѝ: пре́данъ бы́лъ є҆сѝ за три́десѧть сре́брєнникъ, да человѣ́ка и҆скꙋ́пиши ѿ лю́тыѧ рабо́ты вра́жїѧ: ѿ немлⷭ҇тивыхъ і҆ꙋдє́й, ꙗ҆́кѡ неѕло́бивый а҆́гнецъ, похище́нъ бы́лъ є҆сѝ, ро́дъ человѣ́ческїй ѿ поглоще́нїѧ во́лка мы́сленнагѡ и҆сторга́ѧ: на сꙋди́щи пред̾ а҆́нною и҆ каїа́фою предста́лъ є҆сѝ, всѣ́хъ ѿ ѡ҆сꙋжде́нїѧ ѻ҆гнѧ̀ вѣ́чнагѡ ѿводѧ̀: свѧ́занъ, порꙋ́ганъ, ѡ҆плева́нъ, ѿ ло́жныхъ свидѣ́телей ѡ҆клевета́нъ, и҆ на поно́снꙋю сме́рть ѡ҆сꙋжде́нъ, человѣ́ка ѿ всѧ́кїѧ напа́сти, мꙋче́нїѧ и҆ вѣ́чныѧ сме́рти свобожда́ѧ: пїла́тꙋ, нико́егѡ ѕла̀ содѣ́ѧвый, пре́данъ бы́лъ є҆сѝ, и҆ ко и҆́рѡдꙋ по́сланъ, и҆ па́ки порꙋ́ганъ, человѣ́ка ѿ ѕла́гѡ ѡ҆бстоѧ́нїѧ и҆ ѿ порꙋга́нїй вра́жїихъ и҆збавлѧ́ѧ. Что̀ ѹ҆́бѡ возда́мъ тебѣ̀, влⷣко чл҃вѣколю́бче, ѡ҆ всѣ́хъ, ꙗ҆̀же претерпѣ́лъ є҆сѝ менѐ ра́ди грѣ́шнагѡ; не вѣ́мъ: дꙋша́ бо и҆ тѣ́ло, и҆ всѧ̑ бл҃га̑ѧ, ѿ тебѐ сꙋ́ть, и҆ всѧ̑ моѧ̑ твоѧ̑ сꙋ́ть, и҆ а҆́зъ тво́й є҆́смь: то́чїю на безчи́сленное твоѐ млⷭ҇рдїе, бл҃гоꙋтро́бне гдⷭ҇и, надѣ́ѧсѧ, пою̀ твоѐ неизрече́нное долготерпѣ́нїе, велича́ю неисповѣди́мое смотре́нїе твоѐ, сла́влю твою̀ безмѣ́рнꙋю млⷭ҇ть, и҆́миже преклони́лсѧ є҆сѝ менѐ ра́ди ѡ҆сꙋжде́ннагѡ, да а҆́зъ ѡ҆правда́нъ бꙋ́дꙋ. Къ столпꙋ̀, сп҃се, привѧ́занъ, и҆ безъ млⷭ҇ти бїе́нъ, млⷭ҇тивъ сы́й, разрѣши́ мѧ, молю́сѧ, ѿ грѣхѡ́въ мои́хъ: те́рнїемъ вѣнча́нъ, дꙋшѝ моеѧ̀ грѣхо́вное те́рнїе и҆скоренѝ: тро́стїю бїе́нъ по главѣ̀, сокрꙋшѝ главꙋ̀ ѕмі́ѧ, ѹ҆ѧзвлѧ́ющагѡ мѧ̀ жа́ломъ грѣха̀: въ багрѧ́нꙋ ри́зꙋ ѡ҆болче́нъ, и҆ мꙋчи́телємъ пре́данъ, просвѣти́ ми цр҃ю̀ прест҃ы́й, ѡ҆дѣѧ́нїе дꙋше́вное, да вни́дꙋ въ черто́гъ тво́й всекра́сный: съ разбо́йники вмѣне́нъ, и҆ крⷭ҇тъ на ра̑мꙋ своє́ю понесы́й, разбо́йника врага̀ и҆́щꙋщаго дꙋ́шꙋ мою̀ ѹ҆би́ти, твои́мъ крⷭ҇то́мъ проженѝ. Что́ же возглаго́лю ѡ҆ неизрече́нномъ чл҃вѣколю́бїи твое́мъ, хрⷭ҇тѐ сп҃си́телю; то́чїю въ сокрꙋше́нїи се́рдца моегѡ̀, покланѧ́ѧсѧ твои̑мъ пречⷭ҇тымъ страсте́мъ, и҆ вселюбе́знѡ ты̑ѧ лобыза́ѧ, вопїю̀: поми́лꙋй мѧ̀ грѣ́шнаго. На крⷭ҇тѣ̀ пригвозди́тисѧ и҆зво́ливый, пригвоздѝ за́повѣдемъ твои́мъ се́рдце моѐ: воздви́женъ со крⷭ҇то́мъ на горѣ̀ голго́ѳѣ, воздви́гни мы̑сли моѧ̑ къ нб҃сѝ, да всегда̀ гѡ́рнѧѧ мꙋ́дрствꙋю: же́лчїю со ѻ҆́цтомъ напое́нъ, ѡ҆горче́нное мѝ грѣхо́мъ се́рдце ѹ҆сладѝ любо́вїю твое́ю, и҆ жа́ждꙋща напо́й пото́комъ сла́дости твоеѧ̀: рꙋ́цѣ своѝ пречⷭ҇тѣи распростры́й на прїѧ́тїе всѣ́хъ, прїими́ мѧ грѣ́шнаго: но́зѣ пригвожде́нны и҆мѣ́вый, хотѧ̀ всегда̀ со грѣ́шники бы́ти, бꙋ́ди со мно́ю грѣ́шнымъ, возбранѧ́ѧ нога́мъ мои̑мъ ѿ всѧ́кагѡ пꙋтѝ лꙋка́вагѡ: се́рдце ѿве́рсто и҆мѣ́вый, ꙗ҆вѝ мнѣ̀ бл҃года́ть свою̀ грѣ́шномꙋ: главꙋ̀ прест҃ꙋ́ю на крⷭ҇тѣ̀ преклони́вый, ѹ҆слы́ши недостѡ́йныѧ мл҃твы моѧ̀. Ѽ пречꙋ́днаѧ и҆ неизмѣ́римаѧ глꙋбино̀ млⷭ҇рдїѧ, хрⷭ҇тѐ бж҃е, за врагѝ распина́тели своѧ̑ бг҃ꙋ ѻ҆ц҃ꙋ̀ моли́выйсѧ, да́ждь и҆ мнѣ̀ грѣ́шномꙋ сїю̀ бл҃года́ть, люби́ти врагѝ моѧ̑ и҆ моли́тисѧ за ни́хъ: разбо́йникꙋ ка́ющемꙋсѧ ра́й ѿве́рзый, воззрѝ, свѣ́те мо́й, на мѧ̀ грѣ́шнаго, пода́ждь покаѧ́нїе, и҆ ѿве́рзи мѝ двє́ри млⷭ҇ти твоеѧ̀, и҆ помѧни́ мѧ недосто́йнаго во црⷭ҇твїи твое́мъ. Наконе́цъ, дх҃а своего̀ прест҃а́го преда́вый въ рꙋ́цѣ бг҃ꙋ ѻ҆ц҃ꙋ̀, прїимѝ, созда́телю, дꙋ́хъ мо́й, во вре́мѧ кончи́ны моеѧ̀: со крⷭ҇та̀ снѧ́тъ, и҆ во гро́бѣ ꙗ҆́кѡ ме́ртвъ положе́нъ, сп҃се, живы́й во свѣ́тѣ непристꙋ́пнѣмъ, возмѝ ѿ менѐ тѧ́жкое бре́мѧ грѣхо́вное, и҆ не возгнꙋша́йсѧ, чл҃вѣколю́бче, всели́тисѧ во гро́бъ се́рдца моегѡ̀ недосто́йнагѡ, на ѹ҆мерщвле́нїе моегѡ̀ плотска́гѡ мꙋдрова́нїѧ: ꙗ҆́кѡ да не ктомꙋ̀ себѣ̀ бре́нное созда́нїе твоѐ, но тебѣ̀ гдⷭ҇ви и҆ бг҃ꙋ моемꙋ̀ живы́й, твои́мъ, ѽ всемлⷭ҇тиве, бл҃гоꙋтро́бїемъ, сподо́блюсѧ ви́дѣти тебѐ созда́телѧ и҆ сп҃си́телѧ моего̀, за прїѧ́тїе сме́рти крⷭ҇тныѧ, сла́вою и҆ че́стїю вѣнча́ннаго, во свѣ́тѣ неприкоснове́нныѧ твоеѧ̀ сла́вы: и҆дѣ́же со безнача́льнымъ твои́мъ ѻ҆ц҃е́мъ, и҆ съ прест҃ы́мъ, бл҃ги́мъ, и҆ животворѧ́щимъ, и҆ є҆диносꙋ́щнымъ твои́мъ дх҃омъ црⷭ҇твꙋеши пре́жде вѣ̑къ, ны́нѣ и҆ при́снѡ, и҆ во вѣ́ки вѣкѡ́въ, а҆ми́нь.
