---
title: "Пѣ́снь и҃"
navigation:
  key: canons-evethursday-9
  title: "Пѣ́снь и҃"
  parent: canons-evethursday
  order: 9
type: "canon"
---

## Пѣ́снь и҃.

<rubric class="inline">І҆рмо́съ:</rubric> <irmos><red>Ѻ҆́</red>троки бл҃гочєсти́выѧ въ пещѝ, ржⷭ҇тво̀ бг҃оро́дично сп҃сло̀ є҆́сть: тогда̀ ѹ҆́бѡ ѡ҆бразꙋ́емое, ны́нѣ же дѣ́йствꙋемое, вселе́ннꙋю всю̀ воздвиза́етъ пѣ́ти тебѣ̀: гдⷭ҇а по́йте дѣла̀, и҆ превозноси́те є҆го̀ во всѧ̀ вѣ́ки.</irmos>

<rubric class="inline">Крⷭ҇тꙋ̀:</rubric> <refrain><red>С</red>ла́ва гдⷭ҇и, крⷭ҇тꙋ̀ твоемꙋ̀ чⷭ҇тно́мꙋ.</refrain>

<red>В</red>ысота̀ хрⷭ҇то́выхъ стрⷭ҇те́й, и҆ лꙋ́къ и҆ ѻ҆рꙋ́жїе и҆ ме́чь, ѻ҆рꙋ́жїе непосты́дное, и҆ си́ла непобѣди́маѧ, хрⷭ҇то́во подно́жїе и҆ побѣди́тельство на врагѝ, зна́менїе црⷭ҇твїѧ, ски́птре вѣ́рныхъ, показа́лсѧ є҆сѝ, крⷭ҇те побѣдоно́сне.

<rubric class="inline">Припѣ́въ:</rubric> <refrain><red>С</red>ла́ва гдⷭ҇и, крⷭ҇тꙋ̀ твоемꙋ̀ чⷭ҇тно́мꙋ.</refrain>

<red>В</red>оздви́глъ є҆сѝ на́ше па́дшее є҆стество̀, хрⷭ҇то́мъ распе́ншимсѧ, совозста́вивъ, высото̀ бж҃е́ственнаѧ, глꙋбино̀ неизглаго́ланнаѧ: хрⷭ҇то́во ты̀ є҆сѝ зна́менїе крⷭ҇те пребога́те, и҆ широта̀ безмѣ́рнаѧ, и҆ зна́менїе непостижи́мыѧ трⷪ҇цы жизноно́сче.

<rubric class="inline">Припѣ́въ:</rubric> <refrain><red>С</red>ла́ва гдⷭ҇и, крⷭ҇тꙋ̀ твоемꙋ̀ чⷭ҇тно́мꙋ.</refrain>

<red>Ѹ҆</red>стна́ми, дꙋше́ю же и҆ се́рдцемъ крⷭ҇тъ гдⷭ҇нь лобыза́юще, прїиди́те ны́нѣ вознесе́мъ всѝ и҆ возвели́чимъ, покланѧ́ющесѧ рце́мъ вкꙋ́пѣ, пѣ́снь пречи́стꙋю вопїю́ще: ра́дꙋйсѧ, вели́кое бога́тство крⷭ҇те, цр҃ко́вное ѹ҆краше́нїе.

<rubric class="inline">Припѣ́въ:</rubric> <refrain><red>С</red>ла́ва гдⷭ҇и, крⷭ҇тꙋ̀ твоемꙋ̀ чⷭ҇тно́мꙋ.</refrain>

<red>Д</red>ре́во жи́зни и҆ сп҃се́нїѧ, дре́во безсме́ртїѧ, дре́во ра́зꙋма, дре́во трилюбе́зно, нетлѣ́нно и҆ неизнꙋрѧ́емо, крⷭ҇тъ трисоста́вный, чⷭ҇тно́е дре́во: трⷪ҇цы бо но́ситъ трїѷпоста́сныѧ ѡ҆́бразъ.

<rubric class="inline">Бцⷣе:</rubric> <refrain><red>П</red>рест҃а́ѧ бцⷣе, сп҃сѝ на́съ.</refrain>

<red>Б</red>л҃гоꙋтро́бїѧ ра́ди млⷭ҇ти твоеѧ̀ дв҃о, не пре́зри чⷭ҇таѧ, потоплѧ́емаго менѐ бꙋ́рею жите́йскихъ во́лнъ: но да́ждь мѝ рꙋ́кꙋ по́мощи, ѹ҆тѣснѧ́емꙋ ѡ҆ѕлобле́ньми жите́йскими.

<rubric class="inline">Припѣ́въ:</rubric> <refrain><red>П</red>рест҃а́ѧ бцⷣе, сп҃сѝ на́съ.</refrain>

<red>Ѡ҆</red>бстоѧ̑нїѧ и҆ скѡ́рби и҆ нꙋ̑жды, ѡ҆брѣто́ша мѧ̀ чⷭ҇таѧ, и҆ напа̑сти житє́йскїѧ, и҆ и҆скꙋшє́нїѧ ѿвсю́дꙋ мѧ̀ ѡ҆быдо́ша: но предста́ни мѝ, и҆ застꙋпи́ мѧ крѣ́пкимъ твои́мъ покро́вомъ.

<rubric class="inline">Припѣ́въ:</rubric> <refrain><red>П</red>рест҃а́ѧ бцⷣе, сп҃сѝ на́съ.</refrain>

<red>В</red>ъ бꙋ́рѧхъ да ѡ҆брѧ́щꙋ тѧ̀ приста́нище, въ печа́лехъ ра́дость и҆ весе́лїе, и҆ въ недꙋ́зѣхъ ско́рꙋю по́мощь, и҆ въ бѣда́хъ и҆зба́вительницꙋ, и҆ предста́тельницꙋ во и҆скꙋше́нїихъ.

<rubric class="inline">Припѣ́въ:</rubric> <refrain><red>П</red>рест҃а́ѧ бцⷣе, сп҃сѝ на́съ.</refrain>

<red>Р</red>а́дꙋйсѧ прⷭ҇то́ле ѻ҆гнеѡбра́зный гдⷭ҇нь: ра́дꙋйсѧ бж҃е́ственнаѧ и҆ маннопрїе́мнаѧ рꙋ́чко: ра́дꙋйсѧ златы́й свѣти́льниче, свѣщѐ неꙋгаси́маѧ: ра́дꙋйсѧ дѣ́вамъ сла́во, и҆ ма́теремъ ѹ҆краше́нїе и҆ похвало̀.

<rubric class="inline">Храни́телю:</rubric> <refrain><red>С</red>т҃ы́й а҆́гг҃ле бж҃їй, храни́телю мо́й, молѝ бг҃а ѡ҆ мнѣ̀.</refrain>

<red>Б</red>лꙋ́днаго бѣ́са, всегда̀ дꙋ́шꙋ и҆ тѣ́ло моѐ ѡ҆скверни́ти тща́щагосѧ, дале́че ѿ менѐ ѿженѝ, храни́телю мо́й, да непоро́чнѡ съ тобо́ю гдⷭ҇ви пою̀, и҆ превозношꙋ̀ є҆го̀ во вѣ́ки.

<rubric class="inline">Припѣ́въ:</rubric> <refrain><red>С</red>т҃ы́й а҆́гг҃ле бж҃їй, храни́телю мо́й, молѝ бг҃а ѡ҆ мнѣ̀.</refrain>

<red>С</red>тꙋдодѣѧ́нїѧ и҆ стра́сти плотскі́ѧ, безпло́тный защи́тниче мо́й, и҆зба́ви мѧ̀, да твои́мъ застꙋпле́нїемъ, чи́стъ се́рдцемъ, ѹ҆зрю̀ бг҃а, и҆ превозношꙋ̀ є҆го̀ во вѣ́ки.

<rubric class="inline">Сла́ва:</rubric> <red>Н</red>е ѡ҆ста́ви въ пꙋ́ть ше́ствꙋющїѧ дꙋшѝ моеѧ̀ ѡ҆каѧ́нныѧ ѹ҆би́ти разбо́йникѡмъ, ст҃ы́й а҆́гг҃ле, ꙗ҆́же тѝ ѿ бг҃а предана̀ бы́сть непоро́чна: но наста́ви ю҆̀ на пꙋ́ть покаѧ́нїѧ.

<rubric class="inline">И҆ ны́нѣ:</rubric> <red>Б</red>ꙋ́ди мѝ помо́щница и҆ тишина̀ бцⷣе приснодв҃о, рабꙋ̀ твоемꙋ̀, и҆ не ѡ҆ста́ви менѐ лише́на бы́ти твоегѡ̀ влⷣчества.
