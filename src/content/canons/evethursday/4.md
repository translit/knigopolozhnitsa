---
title: "Пѣ́снь д҃"
navigation:
  key: canons-evethursday-4
  title: "Пѣ́снь д҃"
  parent: canons-evethursday
  order: 4
type: "canon"
---

## Пѣ́снь д҃.

<rubric class="inline">І҆рмо́съ:</rubric> <irmos><red>С</red>ѣдѧ́й въ сла́вѣ, на прⷭ҇то́лѣ бжⷭ҇тва̀, во ѻ҆́блацѣ ле́гцѣ, прїи́де і҆и҃съ пребж҃е́ственный, нетлѣ́нною дла́нїю и҆ сп҃сѐ зовꙋ́щыѧ: сла́ва, хрⷭ҇тѐ си́лѣ твое́й.</irmos>

<rubric class="inline">Крⷭ҇тꙋ̀:</rubric> <refrain><red>С</red>ла́ва гдⷭ҇и, крⷭ҇тꙋ̀ твоемꙋ̀ чⷭ҇тно́мꙋ.</refrain>

<red>Ч</red>етвероконе́чный сы́й мі́ръ, и҆ ꙗ҆́кѡ трїѻбою́дный ме́чь, нача̑ла тьмы̀ сѣче́ши, на́ми воѡбража́емь, крⷭ҇те, ѻ҆рꙋ́жїе вели́кое хрⷭ҇то́во, и҆ непобѣди́мое побѣди́тельство всеси́льное.

<rubric class="inline">Припѣ́въ:</rubric> <refrain><red>С</red>ла́ва гдⷭ҇и, крⷭ҇тꙋ̀ твоемꙋ̀ чⷭ҇тно́мꙋ.</refrain>

<red>Т</red>воѧ̀ высота̀, живоно́сне крⷭ҇те, воздꙋ́шнаго кнѧ́зѧ бїе́тъ, и҆ глꙋбина̀ всеѧ̀ бе́здны закала́етъ ѕмі́ѧ, широтꙋ̀ па́ки воѡбража́етъ, низлага́ѧ мїрска́го кнѧ́зѧ крѣ́постїю твое́ю.

<rubric class="inline">Припѣ́въ:</rubric> <refrain><red>С</red>ла́ва гдⷭ҇и, крⷭ҇тꙋ̀ твоемꙋ̀ чⷭ҇тно́мꙋ.</refrain>

<red>В</red>озне́ссѧ сопривле́клъ є҆сѝ па́дшыѧ, воздви́глъ є҆сѝ є҆стество̀ земно́е, прⷭ҇то́лꙋ бж҃їю спросла́вилсѧ є҆сѝ крⷭ҇те, высото̀ вели́каѧ, мїрскі́й мо́сте, дꙋ́шꙋ мою̀ ѿ страсте́й глꙋбины̀ вознесѝ вско́рѣ.

<rubric class="inline">Припѣ́въ:</rubric> <refrain><red>П</red>рест҃а́ѧ бцⷣе, сп҃сѝ на́съ.</refrain>

<red>К</red>рⷭ҇тоѡбра́знѡ, пречⷭ҇таѧ ѻ҆трокови́це бцⷣе, дла̑ни твоѝ распросте́рши, ко и҆́же на крⷭ҇тѣ̀ воздви́женномꙋ, и҆ мл҃твы, дв҃о, ны́нѣ принесѝ, за всѣ́хъ вѣ́рнѡ молѧ́щихсѧ тебѣ̀.

<rubric class="inline">Бцⷣе:</rubric> <refrain><red>П</red>рест҃а́ѧ бцⷣе, сп҃сѝ на́съ.</refrain>

<red>И҆</red> гдѣ̀ про́чее и҆но́е ѡ҆брѧ́щꙋ застꙋпле́нїе; ка́мѡ прибѣ́гнꙋ; гдѣ́ же и҆ сп҃сꙋ́сѧ; кꙋ́ю те́плꙋю воз̾и́мамъ помо́щницꙋ, скорбьмѝ жите́йскими и҆ бꙋ́рѧми, ѹ҆вы̀ мнѣ̀, коле́блемꙋ; на тѧ̀ є҆ди́нꙋ ѹ҆пова́ю, и҆ дерза́ю, и҆ хвалю́сѧ, и҆ притека́ю къ покро́вꙋ твоемꙋ̀, сп҃си́ мѧ.

<rubric class="inline">Припѣ́въ:</rubric> <refrain><red>П</red>рест҃а́ѧ бцⷣе, сп҃сѝ на́съ.</refrain>

<red>Р</red>ѣкꙋ̀ сла́дкꙋю млⷭ҇ти твоеѧ̀, бога́тыми дармѝ ѡ҆роси́вшꙋю всеѡкаѧ́ннꙋю и҆ смире́ннꙋю дꙋ́шꙋ мою̀, всечⷭ҇таѧ, напа́стей и҆ скорбе́й пе́щїю сожже́ннꙋю, велича́ю, проповѣ́дꙋю: и҆ притека́ю къ покро́вꙋ твоемꙋ̀, сп҃си́ мѧ.

<rubric class="inline">Припѣ́въ:</rubric> <refrain><red>П</red>рест҃а́ѧ бцⷣе, сп҃сѝ на́съ.</refrain>

<red>Т</red>ѧ̀ чⷭ҇тꙋю, тѧ̀ дв҃ꙋ и҆ нескве́рнꙋю, є҆ди́нꙋ и҆́мамъ стѣ́нꙋ неѡбори́мꙋю, прибѣ́жище, покро́въ крѣ́пкїй, ѻ҆рꙋ́жїе сп҃се́нїѧ: не пре́зри менѐ блꙋ́днагѡ, наде́ждо ненадѣ́емыхъ, немощствꙋ́ющихъ по́моще, ѡ҆скорблѧ́емыхъ ра́досте и҆ застꙋпле́нїе.

<rubric class="inline">Припѣ́въ:</rubric> <refrain><red>П</red>рест҃а́ѧ бцⷣе, сп҃сѝ на́съ.</refrain>

<red>К</red>а́кѡ и҆зрещѝ твоѧ̑, по досто́инствꙋ возмогꙋ̀, безмѣ̑рныѧ щедрѡ́ты, ѽ влⷣчце! ꙗ҆̀же мою̀ всегда̀ дꙋ́шꙋ лю́тѣ ѡ҆скорблѧ́емꙋю, ꙗ҆́кѡ во́ды ѡ҆быше́дшыѧ; но, ѽ твоегѡ̀ про́мысла и҆ бл҃годѣѧ́нїѧ, є҆го́же безꙋ́мнѡ ѡ҆каѧ́нный погꙋби́хъ!

<rubric class="inline">Храни́телю:</rubric> <refrain><red>С</red>т҃ы́й а҆́гг҃ле бж҃їй, храни́телю мо́й, молѝ бг҃а ѡ҆ мнѣ̀.</refrain>

<red>П</red>рилѣ́жнѡ всѧ́кꙋ ѕло́бꙋ соверши́хъ и҆змла́да, и҆ не преста́хъ тѧ̀ застꙋ́пника моего̀ преѡгорчева́ти беззако́нными словесы̀ и҆ дѣѧ́ньми: но не ѡ҆ѕло́бисѧ, но пождѝ є҆щѐ, вразꙋмлѧ́ѧ и҆ просвѣща́ѧ, и҆ ѹ҆твержда́ѧ мѧ̀.

<rubric class="inline">Припѣ́въ:</rubric> <refrain><red>С</red>т҃ы́й а҆́гг҃ле бж҃їй, храни́телю мо́й, молѝ бг҃а ѡ҆ мнѣ̀.</refrain>

<red>Н</red>е помышлѧ́ѧй стра́шное сꙋди́ще, въ не́мже и҆́мамъ сп҃сꙋ предста́ти, и҆ да́ти сло́во ѡ҆ всѧ́комъ дѣ́лѣ же и҆ сло́вѣ, нижѐ сме́рти безвѣ́стное во ѹ҆́мъ ѿню́дь прїе́млю, неиспра́вленъ є҆́смь, наста́вниче мо́й, не ѡ҆ста́ви менѐ.

<rubric class="inline">Сла́ва:</rubric> <red>М</red>олѝ чл҃вѣколю́бца бг҃а, ты̀ храни́телю мо́й, и҆ не ѡ҆ста́ви менѐ: но при́снѡ въ ми́рѣ житїѐ моѐ соблюдѝ, и҆ пода́ждь мѝ сп҃се́нїе неѡбори́мое.

<rubric class="inline">И҆ ны́нѣ:</rubric> <red>Н</red>едоꙋмѣ́нїе предлежи́тъ мѝ ѿ ѡ҆быше́дшихъ мѧ̀ ѕѡ́лъ, пречⷭ҇таѧ: но и҆зба́ви мѧ̀ ѿ ни́хъ ско́рѡ, къ тебѣ́ бо є҆ди́нѣй прибѣго́хъ.
