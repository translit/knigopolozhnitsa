---
title: "Пѣ́снь з҃"
navigation:
  key: canons-evethursday-8
  title: "Пѣ́снь з҃"
  parent: canons-evethursday
  order: 8
type: "canon"
---

## Пѣ́снь з҃.

<rubric class="inline">І҆рмо́съ:</rubric> <irmos><red>Н</red>е послꙋжи́ша тва́ри бг҃омꙋ́дрїи па́че созда́вшагѡ, но ѻ҆́гненное преще́нїе мꙋ́жески попра́вше ра́довахꙋсѧ пою́ще: препѣ́тый ѻ҆тцє́въ гдⷭ҇ь и҆ бг҃ъ, бл҃гослове́нъ є҆сѝ.</irmos>

<rubric class="inline">Крⷭ҇тꙋ̀:</rubric> <red>П</red>рест҃а́ѧ трⷪ҇це бж҃е на́шъ, сла́ва тебѣ̀.

<red>Н</red>ераздѣ́льнꙋю трⷪ҇цꙋ и҆ неслїѧ́ннꙋ, є҆стество̀ є҆ди́нствомъ бг҃осло́вимъ, ѻ҆ц҃а̀ нерожде́нна, и҆ рожде́нна сн҃а, и҆ ст҃а́го и҆сходи́тельнаго бж҃е́ственнаго дх҃а, пѣ́сньми пою́ще: бл҃гослове́нъ бг҃ъ ѻ҆тє́цъ на́шихъ.

<red>П</red>рест҃а́ѧ трⷪ҇це бж҃е на́шъ, сла́ва тебѣ̀.

<red>Н</red>езаходи́тельными мо́лнїѧми твои́ми трїѷпоста́сне, на́ши ѡ҆зарѝ ѹ҆́мныѧ ѻ҆́чи, добро́тꙋ твою̀ трисвѣ́тле пресꙋ́щественнꙋю зрѣ́ти, ꙗ҆́же человѣ́кѡмъ невѣ́домаѧ, и҆ непристꙋ́пнаѧ а҆́гг҃лѡмъ.

<red>П</red>рест҃а́ѧ трⷪ҇це бж҃е на́шъ, сла́ва тебѣ̀.

<red>Л</red>ꙋча́ми свѣ́та твоегѡ̀, па́дшꙋю мою̀ дꙋ́шꙋ возведѝ ѿ глꙋбины̀ бл҃гі́й бж҃е препѣ́тый и҆ всеси́льный, попо́лзшꙋюсѧ ѿ свѣ́та бл҃года́тнагѡ, и҆ во тьмꙋ̀ воглꙋ́бльшꙋюсѧ.

<rubric class="inline">Припѣ́въ:</rubric> <refrain><red>П</red>рест҃а́ѧ бцⷣе, сп҃сѝ на́съ.</refrain>

<red>К</red>рⷭ҇тоѡбра́знѡ просте́рши рꙋ́цѣ чⷭ҇таѧ, къ распросте́ршемꙋ своѝ рꙋ́цѣ на дре́вѣ крⷭ҇тнѣмъ, и҆ возне́сшемꙋ є҆стество̀ на́ше, и҆ ѹ҆мертви́вшемꙋ враждє́бныѧ полкѝ, молѧ́щи не преста́й.

<rubric class="inline">Бцⷣе:</rubric> <refrain><red>П</red>рест҃а́ѧ бцⷣе, сп҃сѝ на́съ.</refrain>

<red>С</red>вѣ́тъ ро́ждшаѧ бцⷣе, помраче́на мѧ̀ но́щїю грѣхѡ́въ просвѣтѝ: ты̀, свѣ́та сꙋ́щи прїѧ́телище чⷭ҇тое и҆ непоро́чное: да любо́вїю тѧ̀ сла́влю.

<rubric class="inline">Припѣ́въ:</rubric> <refrain><red>П</red>рест҃а́ѧ бцⷣе, сп҃сѝ на́съ.</refrain>

<red>П</red>окро́въ бꙋ́ди и҆ предста́тельство, и҆ застꙋпле́нїе, и҆ похвала̀ дв҃о, ѡ҆бнаже́нꙋ мнѣ̀ ны́нѣ всѧ́кїѧ по́мощи, безпомо́щныхъ си́ло, и҆ наде́ждо ненадѣ́емыхъ.

<rubric class="inline">Припѣ́въ:</rubric> <refrain><red>П</red>рест҃а́ѧ бцⷣе, сп҃сѝ на́съ.</refrain>

<red>В</red>се́ю дꙋше́ю и҆ мы́слїю, и҆ се́рдцемъ и҆ ѹ҆стна́ми, тѧ̀ сла́влю, наслади́всѧ твои́хъ вели́кихъ дарова́нїй: но ѽ твоеѧ̀ бл҃госты́ни, и҆ безмѣ́рныхъ твои́хъ чꙋде́съ!

<rubric class="inline">Припѣ́въ:</rubric> <refrain><red>П</red>рест҃а́ѧ бцⷣе, сп҃сѝ на́съ.</refrain>

<red>В</red>и́ждь млⷭ҇тивымъ ѻ҆́комъ твои́мъ, и҆ посѣтѝ ѡ҆ѕлобле́нїе є҆́же и҆́мамъ: и҆ лю́тыхъ напа́стей, и҆ вре́да, и҆ бѣ́дъ, и҆ ѿ и҆скꙋше́нїй, мѧ̀ и҆зба́ви безмѣ́рною млⷭ҇тїю твое́ю.

<rubric class="inline">Храни́телю:</rubric> <refrain><red>С</red>т҃ы́й а҆́гг҃ле бж҃їй, храни́телю мо́й, молѝ бг҃а ѡ҆ мнѣ̀.</refrain>

<red>М</red>лⷭ҇тынею припрѧже́нною добродѣ́тели нищелю́бїѧ, ѡ҆богати́ мѧ, храни́телю мо́й, сребролю́бїе съ лихои́мствомъ ѿ се́рдца мѝ и҆скоренѧ́ѧ, да щедролю́бнѡ вопїю̀: бл҃гослове́нъ бг҃ъ ѻ҆тє́цъ на́шихъ.

<rubric class="inline">Припѣ́въ:</rubric> <refrain><red>С</red>т҃ы́й а҆́гг҃ле бж҃їй, храни́телю мо́й, молѝ бг҃а ѡ҆ мнѣ̀.</refrain>

<red>Ѕ</red>мі́й седмогла́вый, седмѝ сме́ртными грѣха́ми ѹ҆мертви́ти мѧ̀ тщи́тсѧ: но молю̀, храни́телю мо́й, сохрани́ мѧ неврежде́нна, ꙗ҆́кѡже въ пещѝ се́дмь седмери́цею разже́нной, сохране́ни бы́ша пою́щїи: бл҃гослове́нъ бг҃ъ ѻ҆тє́цъ на́шихъ.

<rubric class="inline">Сла́ва:</rubric> <red>М</red>лⷭ҇тивъ бꙋ́ди мѝ, и҆ ѹ҆молѝ бг҃а, гдⷭ҇нь а҆́гг҃ле: и҆мѣ́ю бо тѧ̀ застꙋ́пника во все́мъ животѣ̀ мое́мъ, наста́вника же и҆ храни́телѧ, ѿ бг҃а дарова́ннаго мѝ во вѣ́ки.

<rubric class="inline">И҆ ны́нѣ:</rubric> <red>С</red>мире́ннаго се́рдцемъ, призрѣ́вшаго на смире́нїе твоѐ, и҆ ѡ҆бнища́вшаго на́съ дѣ́лѧ, бога́таго въ млⷭ҇ти ро́ждшаѧ бг҃а, молѝ, да не въ го́рдости, ни въ лихои́мствѣ вопїю̀: бл҃гослове́нъ бг҃ъ ѻ҆тє́цъ на́шихъ.
