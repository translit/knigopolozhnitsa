---
title: "Пѣ́снь ѕ҃"
navigation:
  key: canons-evethursday-6
  title: "Пѣ́снь ѕ҃"
  parent: canons-evethursday
  order: 6
type: "canon"
---

## Пѣ́снь ѕ҃.

<rubric class="inline">І҆рмо́съ:</rubric> <irmos><red>Б</red>ж҃е́ственное сїѐ и҆ всечⷭ҇тно́е соверша́юще пра́зднество, бг҃омꙋ́дрїи, бг҃ома́тере, прїиди́те рꙋка́ми воспле́щемъ: ѿ неѧ̀ ро́ждшагосѧ бг҃а сла́вимъ.</irmos>

<rubric class="inline">Припѣ́въ:</rubric> <refrain><red>К</red>рⷭ҇тꙋ̀: Сла́ва гдⷭ҇и, крⷭ҇тꙋ̀ твоемꙋ̀ чⷭ҇тно́мꙋ.</refrain>

<red>К</red>рⷭ҇тъ всѣ́хъ воскрⷭ҇нїе, крⷭ҇тъ па́дшихъ и҆справле́нїе, страсте́й ѹ҆мерщвле́нїе, и҆ пло́ти пригвожде́нїе, крⷭ҇тъ дꙋша́мъ сла́ва, и҆ свѣ́тъ вѣ́чный.

<rubric class="inline">Припѣ́въ:</rubric> <refrain><red>С</red>ла́ва гдⷭ҇и, крⷭ҇тꙋ̀ твоемꙋ̀ чⷭ҇тно́мꙋ.</refrain>

<red>К</red>рⷭ҇тъ врагѡ́въ гꙋби́тель, крⷭ҇тъ ѕлочести́выхъ ꙗ҆́зва и҆ плѣне́нїе, и҆ вѣ́рныхъ держа́ва, бл҃гочести́выхъ храни́тель, и҆ бѣсѡ́въ ѿгони́тель.

<rubric class="inline">Припѣ́въ:</rubric> <refrain><red>С</red>ла́ва гдⷭ҇и, крⷭ҇тꙋ̀ твоемꙋ̀ чⷭ҇тно́мꙋ.</refrain>

<red>К</red>рⷭ҇тъ страсте́й па́гꙋба, крⷭ҇тъ помыслѡ́въ ѿгна́нїе, крⷭ҇тъ сокрꙋше́нїе ꙗ҆зы́ческо и҆скꙋси́тельно, и҆ дꙋховѡ́мъ показа́сѧ лови́тельство.

<rubric class="inline">Припѣ́въ:</rubric> <refrain><red>С</red>ла́ва гдⷭ҇и, крⷭ҇тꙋ̀ твоемꙋ̀ чⷭ҇тно́мꙋ.</refrain>

<red>К</red>рⷭ҇тъ воздви́жетсѧ, и҆ па́даютъ дꙋхѡ́въ воздꙋ́шныхъ чи́нове, крⷭ҇тъ низхо́дитъ, и҆ нечести́вїи всѝ ѹ҆жаса́ютсѧ, ꙗ҆́кѡ мо́лнїю ви́дѧще крⷭ҇тнꙋю си́лꙋ.

<rubric class="inline">Бцⷣе:</rubric> <refrain><red>П</red>рест҃а́ѧ бцⷣе, сп҃сѝ на́съ.</refrain>

<red>Ѹ҆</red>тѣше́нїе въ ско́рбехъ вѣ́мъ, и҆ недꙋ́гѡвъ врача̀ тѧ̀ зна́ю, и҆ всесоверше́нное сокрꙋше́нїе сме́рти, и҆ рѣкꙋ̀ живота̀ неизчерпа́емꙋю, и҆ всѣ́хъ сꙋ́щихъ въ напа́стехъ ско́рое и҆ бы́строе застꙋпле́нїе.

<rubric class="inline">Припѣ́въ:</rubric> <refrain><red>П</red>рест҃а́ѧ бцⷣе, сп҃сѝ на́съ.</refrain>

<red>Н</red>е скрыва́ю глꙋбины̀ твоеѧ̀ млⷭ҇ти, и҆ то́къ безмѣ́рныхъ чꙋде́съ, и҆ и҆сто́чникъ приснотекꙋ́щїй вои́стиннꙋ, ꙗ҆́же ко мнѣ̀ млⷭ҇ти твоеѧ̀ влⷣчце: но всѣ̑мъ и҆сповѣ́дꙋю, и҆ вопїю̀, и҆ проповѣ́дꙋю, и҆ вѣща́ю.

<rubric class="inline">Припѣ́въ:</rubric> <refrain><red>П</red>рест҃а́ѧ бцⷣе, сп҃сѝ на́съ.</refrain>

<red>Ѡ҆</red>быдо́ша мѧ̀ житє́йскїѧ бꙋ̑ри, ꙗ҆́кѡ пче́лы со́тъ дв҃о, и҆ моѐ содержа́щыѧ се́рдце ѹ҆ѧзвлѧ́ютъ стрѣ́лы скорбе́й: но да ѡ҆брѧ́щꙋ тѧ̀ помо́щницꙋ, и҆ гони́тельницꙋ, и҆ и҆зба́вительницꙋ, всепречⷭ҇таѧ.

<rubric class="inline">Храни́телю:</rubric> <refrain><red>С</red>т҃ы́й а҆́гг҃ле бж҃їй, храни́телю мо́й, молѝ бг҃а ѡ҆ мнѣ̀.</refrain>

<red>П</red>речⷭ҇тно́е и҆ бл҃гоꙋха́нное сы́й мѵ́ро, не гнꙋша́йсѧ моеѧ̀ смра́дности, не ѿстꙋпѝ ѿ менѐ да́же до конца̀: но неѿстꙋ́пенъ бꙋ́ди мнѣ̀ храни́тель при́снѡ: и҆ со́лнце бо мѣста̀ сквє́рнаѧ преходѧ̀ не ѡ҆сквернѧ́етсѧ.

<rubric class="inline">Припѣ́въ:</rubric> <refrain><red>С</red>т҃ы́й а҆́гг҃ле бж҃їй, храни́телю мо́й, молѝ бг҃а ѡ҆ мнѣ̀.</refrain>

<red>Ѹ҆</red>ста́ви се́рдце моѐ ѿ настоѧ́щагѡ мѧте́жа, и҆ бдѣ́ти ѹ҆крѣпи́ мѧ во бл҃ги́хъ, храни́телю мо́й, и҆ наста́ви мѧ̀ чꙋ́днѡ къ тишинѣ̀ живо́тнѣй.

<rubric class="inline">Сла́ва:</rubric> <red>С</red>т҃ъ предстоѧ́й трист҃о́мꙋ, и҆ къ немꙋ̀ стѧжа́въ дерзнове́нїе, молѝ, храни́телю мо́й, да дꙋ́шꙋ мою̀ сп҃се́ннꙋ и҆ свѧ́тꙋ сотвори́тъ.

<rubric class="inline">И҆ ны́нѣ:</rubric> <red>С</red>т҃ы́хъ ст҃ѣ́йшаѧ а҆́гг҃лъ, херꙋві̑мъ и҆ серафі̑мъ превы́шшаѧ, землере́тный мо́й ѹ҆́мъ земна́гѡ и҆ ве́щнагѡ жела́нїѧ превы́шши покажѝ, ѿ землѝ къ нбⷭ҇нѣй любвѝ возвы́сивши.
