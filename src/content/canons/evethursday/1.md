---
title: "Пѣ́снь а҃"
navigation:
  key: canons-evethursday-1
  title: "Пѣ́снь а҃"
  parent: canons-evethursday
  order: 1
type: "canon"
---

## Пѣ́снь а҃.

<rubric class="inline">І҆рмо́съ:</rubric> <irmos><red>Ѿ</red>ве́рзꙋ ѹ҆ста̀ моѧ̑ и҆ напо́лнѧтсѧ дх҃а, и҆ сло́во ѿры́гнꙋ цр҃и́цѣ мт҃ри, и҆ ꙗ҆влю́сѧ свѣ́тло торжествꙋ́ѧ, и҆ воспою̀ ра́дꙋѧсѧ тоѧ̀ чꙋдеса̀.</irmos>

<rubric class="inline">Крⷭ҇тꙋ̀:</rubric> <refrain><red>С</red>ла́ва гдⷭ҇и, крⷭ҇тꙋ̀ твоемꙋ̀ чⷭ҇тно́мꙋ.</refrain>

<red>К</red>рⷭ҇те всеси́льне, а҆пⷭ҇лѡвъ похвала̀, прпⷣбныхъ ѹ҆твержде́нїе, и҆ вѣ́рныхъ зна́менїе, і҆ера́рхѡвъ и҆ мч҃нкѡвъ сла́ва, побѣ́да и҆ ѹ҆твержде́нїе всѣ́хъ хва́лѧщихъ тѧ̀.

<rubric class="inline">Припѣ́въ:</rubric> <refrain><red>С</red>ла́ва гдⷭ҇и, крⷭ҇тꙋ̀ твоемꙋ̀ чⷭ҇тно́мꙋ.</refrain>

<red>К</red>рⷭ҇те всечⷭ҇тны́й, четвероконе́чнаѧ си́ла, а҆пⷭ҇лѡвъ бл҃голѣ́пїе, и҆ мч҃никѡвъ крѣ́пость, немощны́хъ здра́вїе показа́лсѧ є҆сѝ, мє́ртвымъ воскрⷭ҇нїе, па́дающымъ воздви́женїе.

<rubric class="inline">Припѣ́въ:</rubric> <refrain><red>С</red>ла́ва гдⷭ҇и, крⷭ҇тꙋ̀ твоемꙋ̀ чⷭ҇тно́мꙋ.</refrain>

<red>К</red>рⷭ҇те, ты́ ми си́ла бꙋ́ди, крѣ́пость и҆ держа́ва, и҆зба́витель и҆ предра́тникъ на борю́щыѧ мѧ̀, щи́тъ и҆ храни́тель, побѣ́да и҆ ѹ҆твержде́нїе моѐ, при́снѡ соблюда́ѧ мѧ̀ и҆ покрыва́ѧ.

<rubric class="inline">Припѣ́въ:</rubric> <refrain><red>П</red>рест҃а́ѧ бцⷣе, сп҃сѝ на́съ.</refrain>

<red>Н</red>а крⷭ҇тѣ̀, всенепоро́чнаѧ, твоего̀ сн҃а ꙗ҆́кѡ ѹ҆зрѣ́ла є҆сѝ, ѻ҆рꙋ́жїе ско́рбное ѹ҆тро́бꙋ твою̀ растерза̀, и҆ восклица́ла є҆сѝ рыда́ющи въ болѣ́зни: но а҆́бїе просла́вила є҆сѝ крⷭ҇та̀ си́лꙋ.

<rubric class="inline">Бцⷣе:</rubric> <refrain><red>П</red>рест҃а́ѧ бцⷣе, сп҃сѝ на́съ.</refrain>

<red>С</red>ко́рбныхъ наведє́нїѧ ѡ҆бꙋрева́ютъ смире́ннꙋю мою̀ дꙋ́шꙋ, и҆ напа́стей ѻ҆́блацы моѐ покрыва́ютъ се́рдце, бг҃оневѣ́стнаѧ: но свѣ́тъ ро́ждшаѧ бж҃е́ственный и҆ превѣ́чный, возсїѧ́й мнѣ̀ свѣ́тъ ра́достный.

<rubric class="inline">Припѣ́въ:</rubric> <refrain><red>П</red>рест҃а́ѧ бцⷣе, сп҃сѝ на́съ.</refrain>

<red>Ѿ</red> безмѣ́рныхъ нꙋ́ждей и҆ скорбе́й, и҆ ѿ врагѡ́въ лю́тыхъ, и҆ напа́стей жите́йскихъ, и҆зба́вльсѧ всепречⷭ҇таѧ, крѣ́пкою си́лою твое́ю, воспѣва́ю, велича́ю безмѣ́рнꙋю твою̀ млⷭ҇ть, и҆ є҆́же ко мнѣ̀ твоѐ ѹ҆тѣше́нїе.

<rubric class="inline">Припѣ́въ:</rubric> <refrain><red>П</red>рест҃а́ѧ бцⷣе, сп҃сѝ на́съ.</refrain>

<red>Н</red>ы́нѣ надѣ́ѧсѧ, къ твоемꙋ̀ прибѣго́хъ застꙋпле́нїю крѣ́пкомꙋ, и҆ къ твоемꙋ̀ покро́вꙋ вседꙋ́шнѡ притеко́хъ: и҆ колѣ̑на приклонѧ́ю влⷣчце, и҆ пла́чꙋ, и҆ стеню̀, не пре́зри менѐ ѡ҆каѧ́ннаго, хрⷭ҇тїа́нѡмъ прибѣ́жище.

<rubric class="inline">Припѣ́въ:</rubric> <refrain><red>П</red>рест҃а́ѧ бцⷣе, сп҃сѝ на́съ.</refrain>

<red>Н</red>е ѹ҆молчꙋ̀ вопи́ти ꙗ҆снѣ́йше вели̑чїѧ твоѧ̑: а҆́ще бо не ты̀, ѻ҆трокови́це, всегда̀ предстоѧ́ла є҆сѝ ѡ҆ мнѣ̀ молѧ́щи сн҃а твоего̀, кто́ бы ѿ толи́кїѧ бꙋ́ри, и҆ лю́тыхъ бѣ́дъ и҆зба́вилъ мѧ̀.

<rubric class="inline">Храни́телю:</rubric> <refrain><red>С</red>т҃ы́й а҆́гг҃ле бж҃їй, храни́телю мо́й, молѝ бг҃а ѡ҆ мнѣ̀.</refrain>

<red>Н</red>еꙋсыпа́емаго храни́телѧ дꙋшѝ моеѧ̀, и҆ предста́телѧ живота̀ моегѡ̀, и҆ наста́вника ѿ бг҃а, є҆го́же полꙋчи́хъ, пою́ тѧ, а҆́гг҃ле бж҃їй, бг҃а вседержи́телѧ.

<rubric class="inline">Припѣ́въ:</rubric> <refrain><red>С</red>т҃ы́й а҆́гг҃ле бж҃їй, храни́телю мо́й, молѝ бг҃а ѡ҆ мнѣ̀.</refrain>

<red>Н</red>о́щїю содержи́ма мра́чною, и҆ те́мнымъ мра́комъ покрыва́емаго страсте́й, свѣ́томъ покаѧ́нїѧ ѡ҆зари́ мѧ, наста́вниче и҆ предста́телю, и҆ храни́телю мо́й.

<rubric class="inline">Сла́ва:</rubric> <red>Ѹ҆́</red>мъ мо́й твое́ю мл҃твою напра́ви, твори́ти мѝ бж҃їѧ повелѣ̑нїѧ, да полꙋчꙋ̀ ѿ бг҃а ѿда́нїе грѣхѡ́въ, и҆ ненави́дѣти мѝ ѕлы́хъ, наста́ви мѧ̀, молю́сѧ тѝ.

<rubric class="inline">И҆ ны́нѣ:</rubric> <red>М</red>оли́сѧ, дв҃и́це, ѡ҆ мнѣ̀ рабѣ̀ твое́мъ ко бл҃года́телю, со храни́телемъ мои́мъ а҆́гг҃ломъ, и҆ наста́ви мѧ̀ твори́ти за́повѣди сн҃а твоегѡ̀, и҆ творца̀ моегѡ̀.
