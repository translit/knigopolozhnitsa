---
title: "Пѣ́снь ѳ҃"
navigation:
  key: canons-evemonday-10
  title: "Пѣ́снь ѳ҃"
  parent: canons-evemonday
  order: 10
type: "canon"
---

## Пѣ́снь ѳ҃.

<rubric class="inline">І҆рмо́съ:</rubric> <irmos><red>Б</red>г҃а человѣ́кѡмъ не возмо́жно ви́дѣти, на него́же не смѣ́ютъ чи́ни а҆́гг҃льстїи взира́ти: тобо́ю же всечтⷭ҇аѧ, ꙗ҆ви́сѧ человѣ́кѡмъ сло́во воплоще́нно: є҆го́же велича́юще, съ нбⷭ҇ными вѡ́и, тѧ̀ ѹ҆бл҃жа́емъ.</irmos>

<rubric class="inline">Припѣ́въ:</rubric> <refrain><red>П</red>оми́лꙋй мѧ̀ бж҃е, поми́лꙋй мѧ̀.</refrain>

<red>Н</red>ы́нѣ къ ва́мъ прибѣга́ю, а҆́гг҃ли, а҆рха́гг҃ли, и҆ всѧ̑ нбⷭ҇ныѧ си̑лы, ѹ҆ прⷭ҇то́ла бж҃їѧ стоѧ́щїи: моли́тесѧ ко творцꙋ̀ своемꙋ̀, да и҆зба́витъ дꙋ́шꙋ мою̀ ѿ мꙋ́ки вѣ́чныѧ.

<rubric class="inline">Припѣ́въ:</rubric> <refrain><red>П</red>оми́лꙋй мѧ̀ бж҃е, поми́лꙋй мѧ̀.</refrain>

<red>Н</red>ы́нѣ пла́чꙋсѧ къ ва́мъ, ст҃і́и патрїа́рси, ца́рїе и҆ прⷪ҇ро́цы, а҆пⷭ҇ли и҆ ст҃и́тели, и҆ всѝ и҆збра́ннїи хрⷭ҇тѡ́вы: помози́те мѝ на сꙋдѣ̀, да сп҃се́тъ дꙋ́шꙋ мою̀ ѿ си́лы вра́жїѧ.

<rubric class="inline">Припѣ́въ:</rubric> <refrain><red>П</red>оми́лꙋй мѧ̀ бж҃е, поми́лꙋй мѧ̀.</refrain>

<red>Н</red>ы́нѣ къ ва́мъ воздѣжꙋ̀ рꙋ́цѣ, ст҃і́и мч҃нцы, пꙋсты̑нницы, дѣ́вствєнницы, пра́вєдницы и҆ всѝ ст҃і́и, молѧ́щїисѧ ко гдⷭ҇ꙋ за ве́сь мі́ръ: да поми́лꙋетъ мѧ̀ въ ча́съ сме́рти моеѧ̀.

<rubric class="inline">Припѣ́въ:</rubric> <refrain><red>П</red>рест҃а́ѧ бцⷣе, сп҃сѝ на́съ.</refrain>

<red>С</red>ѐ прихождꙋ̀ тѝ, пречⷭ҇таѧ, со стра́хомъ мно́гимъ и҆ любо́вїю, крѣ́пость вѣ́дый мно́гꙋю мл҃твы твоеѧ̀ ра́бъ тво́й: мно́гѡ бо мо́жетъ вои́стиннꙋ, влⷣчце, мольба̀ мт҃рнѧ къ сн҃ꙋ: млⷭ҇рдїемъ бо преклонѧ́етсѧ.

<rubric class="inline">Припѣ́въ:</rubric> <refrain><red>П</red>рест҃а́ѧ бцⷣе, сп҃сѝ на́съ.</refrain>

<red>Л</red>и́ки прїимѝ а҆рха̑гг҃лъ же, и҆ мно́жество вы́шнихъ во́инствъ зижди́телѧ моегѡ̀, а҆пⷭ҇лъ же и҆ прⷪ҇рѡ́къ собо́ры, и҆ мч҃нки, и҆ прпⷣбныѧ, и҆ сщ҃енномч҃ники: и҆ мл҃твꙋ сотворѝ, чⷭ҇таѧ, за на́съ къ бг҃ꙋ.

<rubric class="inline">Припѣ́въ:</rubric> <refrain><red>П</red>рест҃а́ѧ бцⷣе, сп҃сѝ на́съ.</refrain>

<red>И҆</red> ны́нѣ, и҆ тогда̀ твою̀ по́мощь да ѡ҆брѧ́щꙋ, чⷭ҇таѧ: въ ча́съ, во́ньже и҆зы́детъ дꙋ́хъ мо́й, вско́рѣ и҆з̾има́ющи, и҆зба́ви мѧ̀ бѣсо́вскагѡ мꙋчи́тельства, пренепоро́чнаѧ: и҆ не ѡ҆ста́ви менѐ, бл҃га́ѧ, пре́данꙋ бы́ти и҆̀мъ.

<rubric class="inline">Припѣ́въ:</rubric> <refrain><red>С</red>т҃ы́й а҆́гг҃ле бж҃їй, храни́телю мо́й, молѝ бг҃а ѡ҆ мнѣ̀.</refrain>

<red>Ꙗ҆́</red>кѡ ст҃ы́й бж҃їй слꙋжи́тель, и҆ творѧ́й є҆гѡ̀ бжⷭ҇твєннаѧ хотѣ̑нїѧ, мно́гимъ ѡ҆богаща́ешисѧ къ немꙋ̀ дерзнове́нїемъ, ст҃ы́й а҆́гг҃ле: тѣ́мже те́плѣ ѡ҆ мнѣ̀ того̀ ѹ҆молѝ, ꙗ҆́кѡ да сп҃се́нъ тобо́ю, воспѣва́ю предста́тельство и҆ покро́въ тво́й.

<rubric class="inline">Припѣ́въ:</rubric> <refrain><red>С</red>т҃ы́й а҆́гг҃ле бж҃їй, храни́телю мо́й, молѝ бг҃а ѡ҆ мнѣ̀.</refrain>

<red>Ѹ҆</red>ма̀ моегѡ̀ погрѣшє́нїѧ, заблꙋждє́нїѧ, плѣнє́нїѧ, лю́тѡсти, и҆ стꙋдомы̑слїѧ нечи́стыхъ и҆ скве́рныхъ помышле́нїй, ѡ҆браща́ѧй въ дѡ́брыѧ мы̑сли, не преста́й предста́телю мо́й, во бл҃га̑ѧ помышлє́нїѧ, ѹ҆миле́нїѧ разжє́нныѧ роди́тели.

<rubric class="inline">Припѣ́въ:</rubric> <refrain><red>С</red>т҃ы́й а҆́гг҃ле бж҃їй, храни́телю мо́й, молѝ бг҃а ѡ҆ мнѣ̀.</refrain>

<red>В</red>сю̀ мою̀ по бз҃ѣ сп҃се́нїѧ наде́ждꙋ возложи́хъ на тѧ̀, храни́телѧ моего̀, и҆ попечи́телѧ, и҆ застꙋ́пника: ѻ҆́бщꙋю мл҃твꙋ къ бг҃ꙋ ѡ҆ мнѣ̀ сотворѝ, смоле́бники прїи́мъ а҆́гг҃лѡвъ ли́ки, и҆ застꙋ́пники.

<rubric class="inline">Припѣ́въ:</rubric> <refrain><red>К</red>рⷭ҇ти́телю сп҃сов і҆ѡа́нне, молѝ бг҃а ѡ҆ на́съ.</refrain>

<red>К</red>а́ла мѧ̀ и҆зба́ви грѣхо́внагѡ гдⷭ҇и, безгрѣ́шне є҆ди́не и҆ многомлⷭ҇тиве, крⷭ҇ти́телѧ мольба́ми, и҆́же тебѐ проповѣ́да всемꙋ̀ мі́рꙋ а҆́гнца бж҃їѧ, взе́млющаго человѣ́кѡвъ грѣхѝ.

<rubric class="inline">Припѣ́въ:</rubric> <refrain><red>К</red>рⷭ҇ти́телю сп҃сов і҆ѡа́нне, молѝ бг҃а ѡ҆ на́съ.</refrain>

<red>Ꙗ҆́</red>кѡ ши́покъ бл҃гово́ненъ, ꙗ҆́кѡ бл҃гоꙋха́нный кѷпарі́съ, ꙗ҆́кѡ неꙋвѧда́емый крі́нъ, ꙗ҆́кѡ мѵ́ро че́стно и҆мѣ́ѧй тѧ̀ гдⷭ҇ень прⷣте́че, мои́хъ дѣ́лъ ѕлосмра́дїѧ и҆збавлѧ́юсѧ мл҃твами твои́ми, притека́ѧ къ покро́вꙋ твоемꙋ̀.

<rubric class="inline">Припѣ́въ:</rubric> <refrain><red>К</red>рⷭ҇ти́телю сп҃сов і҆ѡа́нне, молѝ бг҃а ѡ҆ на́съ.</refrain>

<red>Н</red>епло́дствовати мѧ̀ непло́дными дѣ́лы всебл҃же́нне сотворѝ, добродѣ́телей бл҃гопло́дїе при́снѡ приносѧ́ща, ча́до мѧ̀ гдⷭ҇не творѧ̀, и҆ прича́стника бж҃е́ственномꙋ црⷭ҇твїю, и҆ ст҃ы́хъ собо́рꙋ кꙋпножи́телѧ.

<rubric class="inline">Сла́ва:</rubric> <red>Н</red>а́мъ лю́бѧщымъ тѧ̀, и҆ любо́вїю почита́ющымъ, и҆ въ бж҃е́ственнѣмъ хра́мѣ твое́мъ ликꙋ́ющымъ, да́ждь съ нб҃сѐ разрѣше́нїе лю́тыхъ, прⷣте́че гдⷭ҇ень, и҆ житїѧ̀ и҆справле́нїе, и҆ прегрѣше́нїй и҆збавле́нїе.

<rubric class="inline">И҆ ны́нѣ:</rubric> <red>Н</red>оси́мꙋ во ѹ҆тро́бѣ бг҃омт҃рни, и҆́же всѧ̑ носѧ́щемꙋ ма́нїемъ, поклони́лсѧ є҆сѝ прⷪ҇ро́че: съ не́юже молѝ смире́ннѣй сп҃сти́сѧ дꙋшѝ мое́й, во мнѡ́гаѧ впа́дающей по всѧ̑ дни̑ согрѣшє́нїѧ.
