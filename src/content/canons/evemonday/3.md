---
title: "Конда́къ, гла́съ г҃"
navigation:
  key: canons-evemonday-3
  title: "Конда́къ, гла́съ г҃"
  parent: canons-evemonday
  order: 3
type: "canon"
---

## Конда́къ, гла́съ г҃:

<red>П</red>ре́жде непло́ды дне́сь хрⷭ҇то́ва прⷣте́чꙋ ражда́етъ, и҆ то́й є҆́сть и҆сполне́нїе всѧ́кагѡ проро́чества: є҆го́же бо прⷪ҇ро́цы проповѣ́даша, на сего̀ во і҆ѻрда́нѣ рꙋ́кꙋ положи́въ, ꙗ҆ви́сѧ бж҃їѧ сло́ва прⷪ҇ро́къ и҆ проповѣ́дникъ, вкꙋ́пѣ и҆ прⷣте́ча.

<rubric class="inline">І҆́косъ:</rubric> <red>В</red>осхва́лимъ ны́нѣ гдⷭ҇нѧ прⷣте́чꙋ, є҆го́же сщ҃е́нникꙋ є҆лїсаве́тъ родѝ, и҆з̾ ложе́снъ непло́дныхъ, но не без̾ сѣ́мене: хрⷭ҇то́съ бо є҆ди́нъ вмѣсти́лище про́йде непроходи́мо без̾ сѣ́мене. І҆ѡа́нна непло́ды родѝ, без̾ мꙋ́жа же сего̀ не родѝ: і҆и҃са же, ѡ҆сѣне́нїемъ ѻ҆ц҃а̀ и҆ дх҃а бж҃їѧ, дв҃а родѝ чⷭ҇таѧ. Но безсѣ́менномꙋ ꙗ҆ви́сѧ ѿ непло́дове прⷪ҇ро́къ и҆ проповѣ́дникъ, вкꙋ́пѣ и҆ прⷣте́ча.

<red>П</red>омышлѧ́ю де́нь стра́шный и҆ пла́чꙋсѧ дѣѧ́нїй мои́хъ лꙋка́выхъ: ка́кѡ ѿвѣща́ю безсме́ртномꙋ цр҃ю̀; и҆лѝ ко́имъ дерзнове́нїемъ воззрю̀ на сꙋдїю̀, блꙋ́дный а҆́зъ; бл҃гоꙋтро́бный ѻ҆́ч҃е, сн҃е є҆диноро́дный и҆ дш҃е ст҃ы́й, поми́лꙋй мѧ̀.

<red>Д</red>ꙋшѝ моеѧ̀ храни́тель и҆ тѣлесѐ, и҆збра́нный мѝ ѿ бг҃а бж҃е́ственный а҆́гг҃ле, бг҃оподража́тельнѡ пре́зри всест҃ы́й, всѧ̑ прегрѣшє́нїѧ ѡ҆каѧ́нныѧ дꙋшѝ моеѧ̀, и҆зба́ви мѧ̀ льсти́вагѡ разли́чныхъ сѣте́й, и҆ ѻ҆́бщаго ѹ҆ми́лостиви бг҃а, да на сꙋдѣ̀ пода́стъ мѝ ѡ҆ставле́нїе.

<red>С</red>ла́ва ѻ҆ц҃ꙋ̀, и҆ сн҃ꙋ, и҆ ст҃о́мꙋ дх҃ꙋ.

<red>З</red>аха́рїинъ гла́съ свѣ́тлѡ разрѣшѝ, словесѐ гла́съ ро́ждсѧ прⷣте́ча, и҆ зако́на непло́дїе всѣ̑мъ показа̀ зовы́й: пока́йтесѧ сꙋ́щїи на землѝ, се́ бо прїи́де и҆ ꙗ҆ви́сѧ і҆и҃съ, всѧ̑ хотѧ̀ и҆зба́вити ѿ пе́рвыѧ клѧ́твы, просвѣща́ѧ креще́нїемъ: вои́стиннꙋ чꙋ́до пресла́вно.

<red>И҆</red> ны́нѣ и҆ при́снѡ, и҆ во вѣ́ки вѣкѡ́въ, а҆ми́нь.

<red>М</red>оле́нїе те́плое, и҆ стѣна̀ неѡбори́маѧ, млⷭ҇ти и҆сто́чниче, мі́рови прибѣ́жище, прилѣ́жнѡ вопїе́мъ тѝ: бцⷣе влⷣчце предварѝ, и҆ ѿ бѣ́дъ и҆зба́ви на́съ, є҆ди́на вско́рѣ предста́тельствꙋющаѧ.
