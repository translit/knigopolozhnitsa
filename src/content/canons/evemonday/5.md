---
title: "Пѣ́снь є҃"
navigation:
  key: canons-evemonday-5
  title: "Пѣ́снь є҃"
  parent: canons-evemonday
  order: 5
type: "canon"
---

## Пѣ́снь є҃.

<rubric class="inline">І҆рмо́съ:</rubric> <irmos><red>Б</red>ж҃їимъ свѣ́томъ твои́мъ бл҃же, ѹ҆́тренюющихъ тѝ дꙋ́шы любо́вїю ѡ҆зарѝ, молю́сѧ: тѧ̀ вѣ́дѣти, сло́ве бж҃їй, и҆́стиннаго бг҃а, ѿ мра́ка грѣхо́внагѡ взыва́юща.</irmos>

<rubric class="inline">Припѣ́въ:</rubric> <refrain><red>П</red>оми́лꙋй мѧ̀ бж҃е, поми́лꙋй мѧ̀.</refrain>

<red>В</red>оспомѧнѝ, ѡ҆каѧ́нный человѣ́че, ка́кѡ лжа́мъ, клевета́мъ, разбо́ю, не́мощемъ, лю̑тымъ ѕвѣрє́мъ, грѣхѡ́въ ра́ди порабоще́нъ є҆сѝ; дꙋшѐ моѧ̀ грѣ́шнаѧ, тогѡ́ ли восхотѣ́ла є҆сѝ;

<rubric class="inline">Припѣ́въ:</rubric> <refrain><red>П</red>оми́лꙋй мѧ̀ бж҃е, поми́лꙋй мѧ̀.</refrain>

<red>Т</red>репе́щꙋтъ мѝ ѹ҆́ди, всѣ́ми бо сотвори́хъ винꙋ̀: ѻ҆чи́ма взира́ѧй, ѹ҆ши́ма слы́шай, ѧ҆зы́комъ ѕла̑ѧ глаго́лѧй, всего̀ себѐ гее́ннѣ предаѧ́й: дꙋшѐ моѧ̀ грѣ́шнаѧ, сегѡ́ ли восхотѣ́ла є҆сѝ;

<rubric class="inline">Припѣ́въ:</rubric> <refrain><red>П</red>оми́лꙋй мѧ̀ бж҃е, поми́лꙋй мѧ̀.</refrain>

<red>Б</red>лꙋдника̀ и҆ разбо́йника ка̑ющасѧ прїѧ́лъ є҆сѝ, сп҃се: а҆́зъ же є҆ди́нъ лѣ́ностїю грѣхо́вною ѡ҆тѧгчи́хсѧ, и҆ ѕлы̑мъ дѣлѡ́мъ порабо́тихсѧ: дꙋшѐ моѧ̀ грѣ́шнаѧ, сегѡ́ ли восхотѣ́ла є҆сѝ;

<rubric class="inline">Припѣ́въ:</rubric> <refrain><red>П</red>рест҃а́ѧ бцⷣе, сп҃сѝ на́съ.</refrain>

<red>А҆</red>да́мъ престꙋпѝ ѹ҆́бѡ за́повѣдь є҆ди́нꙋ сн҃а твоегѡ̀ дв҃о, и҆ во и҆згна́нїе впадѐ: ка́кѡ же рыда́ю прегрѣше́нїй мои́хъ бе́зднꙋ, а҆́зъ престꙋ́пный, и҆ ѿстꙋ́пникъ є҆гѡ̀;

<rubric class="inline">Припѣ́въ:</rubric> <refrain><red>П</red>рест҃а́ѧ бцⷣе, сп҃сѝ на́съ.</refrain>

<red>Ѹ҆</red>бі́йца ѹ҆́бѡ ꙗ҆́вльсѧ дре́вле, и҆ братоꙋбі́йца ка́їнъ, бг҃омъ проклѧ́тъ бы́сть: что́ же сотворю̀ а҆́зъ вседе́рзый, дꙋ́шꙋ ѹ҆́бѡ ѹ҆би́въ ны́нѣ, и҆ не стыждꙋ́сѧ;

<rubric class="inline">Припѣ́въ:</rubric> <refrain><red>П</red>рест҃а́ѧ бцⷣе, сп҃сѝ на́съ.</refrain>

<red>И҆</red>са́ѵꙋ поревнова́хъ лю́томꙋ, чревоѡб̾ѧде́нїемъ, и҆ сы́тостїю ве́сь: дꙋ́шꙋ ѡ҆скверни́хъ пїѧ́нствомъ, и҆ ласкосе́рдствомъ житїѐ моѐ: и҆ кто̀ менѐ не пла́четъ стра́стнагѡ; ѹ҆вы̀ мнѣ̀!

<rubric class="inline">Припѣ́въ:</rubric> <refrain><red>С</red>т҃ы́й а҆́гг҃ле бж҃їй, храни́телю мо́й, молѝ бг҃а ѡ҆ мнѣ̀.</refrain>

<red>Т</red>ѧ̀ храни́телѧ стѧжа́въ спребы́телѧ, собесѣ́дника, ст҃ы́й а҆́гг҃ле, соблюда́юща, спꙋ́тьствꙋюща, спребыва́юща, и҆ сп҃си́тєльнаѧ предлага́юща при́снѡ мнѣ̀: ко́е проще́нїе прїимꙋ̀ неразꙋ́менъ сы́й;

<rubric class="inline">Припѣ́въ:</rubric> <refrain><red>С</red>т҃ы́й а҆́гг҃ле бж҃їй, храни́телю мо́й, молѝ бг҃а ѡ҆ мнѣ̀.</refrain>

<red>М</red>но́зѣмъ дерзнове́нїемъ прⷭ҇то́лꙋ предстоѧ̀ вседержи́телѧ, и҆ сликовствꙋ́ѧ ѹ҆ цр҃ѧ̀ тва́ри, мно́гихъ ѕѡ́лъ мои́хъ пода́ти мѝ проще́нїе, защи́тителю мо́й, помоли́сѧ.

<rubric class="inline">Припѣ́въ:</rubric> <refrain><red>С</red>т҃ы́й а҆́гг҃ле бж҃їй, храни́телю мо́й, молѝ бг҃а ѡ҆ мнѣ̀.</refrain>

<red>Н</red>ижѐ ко є҆ди́номꙋ часꙋ̀, но нижѐ чертѣ̀, и҆лѝ и҆ сеѧ̀ кра́тши ѡ҆ста́вихъ тѧ̀, бл҃годѣ́телѧ моего̀ и҆ храни́телѧ, ѡ҆ мнѣ̀ пора́доватисѧ и҆ возвесели́тисѧ и҆ взыгра́ти, грѣхмѝ при́снѡ срастлѣва́емый.

<rubric class="inline">Припѣ́въ:</rubric> <refrain><red>К</red>рⷭ҇ти́телю сп҃сов і҆ѡа́нне, молѝ бг҃а ѡ҆ на́съ.</refrain>

<red>В</red>ъ тече́нїихъ і҆ѻрда́нскихъ, стрꙋю̀ нетлѣ́нїѧ прⷣте́че, крⷭ҇ти́въ хрⷭ҇та̀, молѝ и҆стека̑нїѧ страсте́й мои́хъ и҆зсꙋши́ти, и҆ пото́ки сла́дѡстныѧ наслѣ́довати, и҆ првⷣныхъ кра́снагѡ ра́дованїѧ.

<rubric class="inline">Припѣ́въ:</rubric> <refrain><red>К</red>рⷭ҇ти́телю сп҃сов і҆ѡа́нне, молѝ бг҃а ѡ҆ на́съ.</refrain>

<red>Ѹ҆</red>жѐ рыда́ю и҆ содрога́юсѧ, стра́хомъ и҆ недоꙋмѣ́нїемъ всегда̀ содержи́мь є҆́смь, помышлѧ́ѧ моѧ̑ содѣ̑ѧннаѧ, и҆ бꙋ́дꙋщїй сꙋ́дъ ѹ҆жа́сный. Бл҃гоꙋтро́бне гдⷭ҇и, пощади́ мѧ, твоегѡ̀ крⷭ҇ти́телѧ мольба́ми.

<rubric class="inline">Припѣ́въ:</rubric> <refrain><red>К</red>рⷭ҇ти́телю сп҃сов і҆ѡа́нне, молѝ бг҃а ѡ҆ на́съ.</refrain>

<red>З</red>аконополага́ѧй лю́демъ сп҃се́нїе въ раска́ѧнїи, прⷣте́че, прегрѣше́нїй бы́вшее, посредѣ̀ зако́на и҆ бл҃года́ти ста́лъ є҆сѝ. Сегѡ̀ ра́ди мо́лимъ тѧ̀, ѡ҆бразмѝ покаѧ́нїѧ на́съ просвѣтѝ.

<rubric class="inline">Сла́ва:</rubric> <red>Д</red>а́ждь мѝ вре́мѧ покаѧ́нїѧ, ѹ҆ны́ннѡ преше́дшее, всѐ и҆жди́вшемꙋ, бл҃годѣ́телю, и҆мѣ́ѧ на сїѐ молѧ́щаго тѧ̀, сло́ве, і҆ѡа́нна вели́каго прⷣте́чꙋ, и҆ покаѧ́нїю всемі́рнаго проповѣ́дника.

<rubric class="inline">И҆ ны́нѣ:</rubric> <red>Н</red>авѣ́ты и҆ ловлє́нїи льсти́вагѡ ѹ҆мертви́хсѧ, влⷣчце всенепоро́чнаѧ ѡ҆живи́ мѧ, ꙗ҆́же ро́ждшаѧ живо́тъ всѣ́хъ бцⷣе ѵ҆поста́сный, да тѧ̀ пою̀ бл҃гоче́стнѡ всенепоро́чнꙋю.
