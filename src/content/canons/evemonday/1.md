---
title: "Пѣ́снь а҃"
navigation:
  key: canons-evemonday-1
  title: "Пѣ́снь а҃"
  parent: canons-evemonday
  order: 1
type: "canon"
---

## Пѣ́снь а҃.

<rubric class="inline">І҆рмо́съ:</rubric> <irmos><red>Ꙗ҆́</red>кѡ по сꙋ́хꙋ пѣшеше́ствовавъ і҆и҃ль, по бе́зднѣ стопа́ми, гони́телѧ фараѡ́на ви́дѧ потоплѧ́ема, бг҃ꙋ побѣ́днꙋю пѣ́снь пои́мъ, вопїѧ́ше.</irmos>

<rubric class="inline">Припѣ́въ:</rubric> <refrain><red>П</red>оми́лꙋй мѧ̀ бж҃е, поми́лꙋй мѧ̀.</refrain>

<red>Н</red>ы́нѣ пристꙋпи́хъ а҆́зъ грѣ́шный и҆ ѡ҆бремене́нный къ тебѣ̀ влⷣцѣ и҆ бг҃ꙋ моемꙋ̀: не смѣ́ю же взира́ти на нб҃о, то́кмѡ молю́сѧ, глаго́лѧ: да́ждь мѝ гдⷭ҇и ѹ҆́мъ, да пла́чꙋсѧ дѣ́лъ мои́хъ го́рькѡ.

<rubric class="inline">Припѣ́въ:</rubric> <refrain><red>П</red>оми́лꙋй мѧ̀ бж҃е, поми́лꙋй мѧ̀.</refrain>

<red>Ѽ</red> го́ре мнѣ̀ грѣ́шномꙋ! Па́че всѣ́хъ человѣ̑къ ѡ҆каѧ́ненъ є҆́смь: покаѧ́нїѧ нѣ́сть во мнѣ̀: да́ждь мѝ гдⷭ҇и сле́зы, да пла́чꙋсѧ дѣ́лъ мои́хъ го́рькѡ.

<rubric class="inline">Припѣ́въ:</rubric> <refrain><red>П</red>оми́лꙋй мѧ̀ бж҃е, поми́лꙋй мѧ̀.</refrain>

<red>Б</red>езꙋ́мне ѡ҆каѧ́нне человѣ́че, въ лѣ́ности вре́мѧ гꙋби́ши: помы́сли житїѐ твоѐ, и҆ ѡ҆брати́сѧ ко гдⷭ҇ꙋ бг҃ꙋ, и҆ пла́чисѧ ѡ҆ дѣ́лѣхъ твои́хъ го́рькѡ.

<rubric class="inline">Припѣ́въ:</rubric> <refrain><red>П</red>рест҃а́ѧ бцⷣе, сп҃сѝ на́съ.</refrain>

<red>В</red>сѧ́кѡ моегѡ̀ рыда́ю житїѧ̀ скве́рнагѡ, и҆ мно́жества безмѣ́рныхъ мѝ ѕѡ́лъ: что́ же и҆сповѣ́мъ тѝ, чⷭ҇таѧ; недоꙋмѣ́ю и҆ ѹ҆жаса́юсѧ: но помози́ ми, влⷣчце.

<rubric class="inline">Припѣ́въ:</rubric> <refrain><red>П</red>рест҃а́ѧ бцⷣе, сп҃сѝ на́съ.</refrain>

<red>Ѿ</red>кꙋ́дꙋ начнꙋ̀ глаго́лати лꙋка̑ваѧ и҆ лю̑таѧ моѧ̑ падє́нїѧ, стра́стный а҆́зъ; ѹ҆вы̀ мнѣ̀, что̀ бꙋ́дꙋ про́чее; но влⷣчце, пре́жде конца̀ ѹ҆ще́дри мѧ̀.

<rubric class="inline">Припѣ́въ:</rubric> <refrain><red>П</red>рест҃а́ѧ бцⷣе, сп҃сѝ на́съ.</refrain>

<red>С</red>ме́ртный ѹ҆́бѡ ча́съ, и҆ сꙋди́ще стра́шное всегда̀ помышлѧ́ю, пречⷭ҇таѧ: ѡ҆бы́чаемъ же всеѕлы́мъ прельща́юсѧ лю́тѣ: но помози́ ми.

<rubric class="inline">Припѣ́въ:</rubric> <refrain><red>П</red>рест҃а́ѧ бцⷣе, сп҃сѝ на́съ.</refrain>

<red>Б</red>л҃ги́хъ тли́тель смотрѧ́ѧ мѧ̀ ны́нѣ на́га бж҃е́ственныхъ добродѣ́телей, и҆ дале́че ѿстꙋ́пльша и҆ ѿчꙋжде́на ѿ бг҃а, поглоти́ти мѧ̀ ѹ҆стремлѧ́етсѧ: влⷣчце, предварѝ.

<rubric class="inline">Припѣ́въ:</rubric> <refrain><red>Г</red>дⷭ҇и і҆и҃се хрⷭ҇тѐ бж҃е мо́й, поми́лꙋй мѧ̀.</refrain>

<red>Х</red>отѧ́й всѣ̑мъ человѣ́кѡмъ сп҃сти́сѧ, ст҃ы̑ѧ а҆́гг҃лы наста́вники и҆ свѣтоводи́тели приста́вилъ є҆сѝ сло́ве человѣ́кѡмъ, рꙋково́дствꙋющыѧ на́съ къ стра́хꙋ твоемꙋ̀.

<rubric class="inline">Припѣ́въ:</rubric> <refrain><red>С</red>т҃ы́й а҆́гг҃ле бж҃їй, храни́телю мо́й, молѝ бг҃а ѡ҆ мнѣ̀.</refrain>

<red>Н</red>о́щїю содержи́ма мра́чною, и҆ те́мнымъ мра́комъ покрыва́емаго страсте́й, свѣ́томъ покаѧ́нїѧ ѡ҆зари́ мѧ, наста́вниче, и҆ предста́телю, и҆ храни́телю мо́й.

<rubric class="inline">Припѣ́въ:</rubric> <refrain><red>С</red>т҃ы́й а҆́гг҃ле бж҃їй, храни́телю мо́й, молѝ бг҃а ѡ҆ мнѣ̀.</refrain>

<red>С</red>тꙋ́дныхъ помышле́нїй во мнѣ̀ то́читъ, наводне́нїе ти́нное и҆ мра́чное, ѿ бг҃а разлꙋча́ющее ѹ҆́мъ мо́й, є҆́же и҆зсꙋшѝ, ѽ застꙋ́пниче мо́й!

<rubric class="inline">Припѣ́въ:</rubric> <refrain><red>К</red>рⷭ҇ти́телю Сп҃сов і҆ѡа́нне, молѝ бг҃а ѡ҆ на́съ.</refrain>

<red>К</red>рⷭ҇ти́телю и҆ прⷣте́че хрⷭ҇то́въ, погрꙋжа́емый всегда̀ сластьмѝ тѣле́сными ѹ҆́мъ мо́й ѹ҆пра́ви, и҆ во́лны страсте́й ѹ҆кротѝ, ꙗ҆́кѡ да въ тишинѣ̀ бж҃е́ственнѣй бы́въ пѣсносло́влю тѧ̀.

<rubric class="inline">Припѣ́въ:</rubric> <refrain><red>К</red>рⷭ҇ти́телю Сп҃сов і҆ѡа́нне, молѝ бг҃а ѡ҆ на́съ.</refrain>

<red>Н</red>едоꙋмѣ́ннымъ просвѣти́всѧ просвѣще́нїемъ, ꙗ҆́кѡ многосвѣ́тлаѧ ѕвѣзда̀, мы́сленномꙋ восто́кꙋ предте́клъ є҆сѝ: и҆́мже ѡ҆зари́тисѧ се́рдцꙋ моемꙋ̀, крⷭ҇ти́телю молѝ, ѡ҆мраче́нномꙋ всѣ́ми бѣсо́вскими преложе́нїи.

<rubric class="inline">Сла́ва:</rubric> <red>В</red>ъ рѣцѣ̀ бе́зднꙋ и҆ногда̀ всемꙋ́дре погрꙋзи́лъ є҆сѝ, пото́пъ содѣва́ющꙋю бл҃года́тїю, всегѡ̀ престꙋпле́нїѧ: но молю́сѧ, пото́ки бл҃же́нне мои́хъ прегрѣше́нїй и҆зсꙋшѝ, бж҃е́ственнымъ хода́тайствомъ твои́мъ.

<rubric class="inline">И҆ ны́нѣ:</rubric> <red>Чⷭ҇</red>тыѧ дв҃ы бг҃а воплоти́вшїѧ сро́дникъ бы́лъ є҆сѝ бл҃же́нне прⷣте́че, съ не́юже тѧ̀ чти́мъ и҆ мо́лимъ, и҆̀же въ бж҃е́ственнѣмъ хра́мѣ твое́мъ ны́нѣ живꙋ́ще, хра́мы и҆ на́съ сотворѝ дх҃а ст҃а́гѡ.
