---
title: "Пѣ́снь д҃"
navigation:
  key: canons-evemonday-4
  title: "Пѣ́снь д҃"
  parent: canons-evemonday
  order: 4
type: "canon"
---

## Пѣ́снь д҃.

<rubric class="inline">І҆рмо́съ:</rubric> <irmos><red>Х</red>рⷭ҇то́съ моѧ̀ си́ла, бг҃ъ и҆ гдⷭ҇ь, чⷭ҇тна́ѧ цр҃ковь бг҃олѣ́пнѡ пое́тъ, взыва́ющи ѿ смы́сла чи́ста, ѡ҆ гдⷭ҇ѣ пра́зднꙋющи.</irmos>

<rubric class="inline">Припѣ́въ:</rubric> <refrain><red>П</red>оми́лꙋй мѧ̀ бж҃е, поми́лꙋй мѧ̀.</refrain>

<red>Ш</red>иро́къ пꙋ́ть здѣ̀ и҆ ѹ҆го́дный сла̑сти твори́ти, но го́рькѡ бꙋ́детъ въ послѣ́днїй де́нь, є҆гда̀ дꙋша̀ ѿ тѣ́ла разлꙋча́тисѧ бꙋ́детъ: блюди́сѧ ѿ си́хъ, человѣ́че, црⷭ҇твїѧ ра́ди бж҃їѧ.

<rubric class="inline">Припѣ́въ:</rubric> <refrain><red>П</red>оми́лꙋй мѧ̀ бж҃е, поми́лꙋй мѧ̀.</refrain>

<red>П</red>очто̀ ѹ҆бо́гаго ѡ҆би́диши; мздꙋ̀ нае́мничꙋ ѹ҆де́ржꙋеши; бра́та твоего̀ не лю́биши; блꙋ́дъ и҆ го́рдость го́ниши; ѡ҆ста́ви ѹ҆́бѡ сїѧ̑, дꙋшѐ моѧ̀, и҆ пока́йсѧ црⷭ҇твїѧ ра́ди бж҃їѧ.

<rubric class="inline">Припѣ́въ:</rubric> <refrain><red>П</red>оми́лꙋй мѧ̀ бж҃е, поми́лꙋй мѧ̀.</refrain>

<red>Ѽ</red> безꙋ́мный человѣ́че, доко́лѣ ѹ҆глѣба́еши, ꙗ҆́кѡ пчела̀, собира́ющи бога́тство твоѐ; вско́рѣ бо поги́бнетъ ꙗ҆́кѡ пра́хъ и҆ пе́пелъ: но бо́лѣе взыщѝ црⷭ҇твїѧ бж҃їѧ.

<rubric class="inline">Припѣ́въ:</rubric> <refrain><red>П</red>рест҃а́ѧ бцⷣе, сп҃сѝ на́съ.</refrain>

<red>А҆́</red>гг҃льстїи чи́нове, и҆ вѡ́инства нбⷭ҇ныхъ си́лъ твоегѡ̀ сы́на ѹ҆жаса́ютсѧ держа́вы, чⷭ҇таѧ: ны́нѣ же а҆́зъ ѿча́ѧвсѧ, безстра́шїемъ ѡ҆держи́мь є҆́смь.

<rubric class="inline">Припѣ́въ:</rubric> <refrain><red>П</red>рест҃а́ѧ бцⷣе, сп҃сѝ на́съ.</refrain>

<red>Ѹ҆</red>диви́сѧ всѧ̀ землѧ̀ и҆ ѹ҆жасе́сѧ, зрѧ́щи лю̑таѧ и҆ ѕла̑ѧ творѧ́щꙋ мѝ, и҆ безмѣ̑стнаѧ: и҆ твоегѡ̀ сн҃а мно́гомꙋ млⷭ҇рдїю чꙋди́тсѧ.

<rubric class="inline">Припѣ́въ:</rubric> <refrain><red>П</red>рест҃а́ѧ бцⷣе, сп҃сѝ на́съ.</refrain>

<red>Ц</red>е́рковь ѡ҆скверни́хъ ѕлѣ̀ тѣле́снꙋю, и҆ цр҃ковь гдⷭ҇ню, въ ню́же человѣ́цы трепе́щꙋще вхо́дѧтъ: а҆́зъ же блꙋ́дный без̾ стꙋда̀ вхождꙋ̀, ѹ҆вы̀ мнѣ̀!

<rubric class="inline">Припѣ́въ:</rubric> <refrain><red>С</red>т҃ы́й а҆́гг҃ле бж҃їй, храни́телю мо́й, молѝ бг҃а ѡ҆ мнѣ̀.</refrain>

<red>Н</red>е помышлѧ́ѧй стра́шное сꙋди́ще, въ не́мже и҆́мамъ сп҃сꙋ предста́ти, и҆ да́ти сло́во ѡ҆ всѧ́комъ дѣ́лѣ же и҆ сло́вѣ, нижѐ сме́рти безвѣ́стное во ѹ҆́мъ ѿню́дъ прїе́млю: неиспра́вленъ є҆́смь, наста́вниче мо́й не ѡ҆ста́ви менѐ.

<rubric class="inline">Припѣ́въ:</rubric> <refrain><red>С</red>т҃ы́й а҆́гг҃ле бж҃їй, храни́телю мо́й, молѝ бг҃а ѡ҆ мнѣ̀.</refrain>

<red>П</red>рилѣ́жнѡ всѧ́кꙋю ѕло́бꙋ соверши́хъ и҆з̾ мла́да, и҆ не преста́хъ тѧ̀ застꙋ́пника моего̀ преѡгорчева́ти беззако́нными словесы̀ и҆ дѣѧ́ньми: но не ѡ҆ѕло́бисѧ, но пождѝ є҆щѐ, вразꙋмлѧ́ѧ, и҆ просвѣща́ѧ, и҆ ѹ҆твержда́ѧ мѧ̀.

<rubric class="inline">Припѣ́въ:</rubric> <refrain><red>С</red>т҃ы́й а҆́гг҃ле бж҃їй, храни́телю мо́й, молѝ бг҃а ѡ҆ мнѣ̀.</refrain>

<red>Д</red>але́че ѿ бг҃а грѣ́хъ мѧ̀ ѿри́нꙋ, неключи́маго раба̀ и҆ недосто́йнаго: но влⷣка мо́й і҆и҃съ воспрїѧ́тъ мѧ̀ бл҃гоꙋтро́бнѡ и҆ приꙋсво́и: а҆́зъ же толи́кꙋю ѿмета́ѧй є҆гѡ̀ бл҃года́ть, є҆щѐ ѡ҆скорблѧ́ю и҆ тѧ̀, бж҃їй а҆́гг҃ле.

<rubric class="inline">Припѣ́въ:</rubric> <refrain><red>К</red>рⷭ҇ти́телю сп҃сов і҆ѡа́нне, молѝ бг҃а ѡ҆ на́съ.</refrain>

<red>П</red>рекло́ньшемꙋ нб҃са̀, и҆ человѣ́кѡмъ бесѣ́довавшꙋ, главꙋ̀ преклони́лъ є҆сѝ, десни́цею твое́ю пребога́те: є҆́юже мѧ̀ соблюдѝ, во смире́нїи сохранѧ́ѧ се́рдце моѐ.

<rubric class="inline">Припѣ́въ:</rubric> <refrain><red>К</red>рⷭ҇ти́телю сп҃сов і҆ѡа́нне, молѝ бг҃а ѡ҆ на́съ.</refrain>

<red>П</red>ꙋсты́нѧ тебѐ граждани́на непрохо́днаѧ и҆мѧ́ше, бл҃же́нне прⷣте́че. Тѣ́мже вопїю́ ти: пꙋ́стꙋ всѧ́кагѡ бж҃е́ственнагѡ дѣѧ́нїѧ бы́вшꙋ, дꙋ́шꙋ мою̀ снабдѝ.

<rubric class="inline">Припѣ́въ:</rubric> <refrain><red>К</red>рⷭ҇ти́телю сп҃сов і҆ѡа́нне, молѝ бг҃а ѡ҆ на́съ.</refrain>

<red>З</red>ако́нъ бж҃е́ственный ѹ҆правлѧ́ѧ, беззако́ннѡ закла́нъ бы́лъ є҆сѝ. Тѣ́мже молю́сѧ тебѣ̀, беззако́ннꙋюща мѧ̀ всегда̀, и҆ прельща́ема бѣсо́вскими прельще́ньми и҆спра́ви.

<rubric class="inline">Сла́ва:</rubric> <red>С</red>озда́въ са́мъ себѐ хра́мъ влⷣцѣ цр҃ю̀, къ бж҃е́ствєннымъ селе́нїємъ ны́нѣ преше́лъ є҆сѝ прⷣте́че: и҆́хже полꙋчи́ти молю̀ тебѣ̀ прест҃ы́й до́мъ воздви́гшаго.

<rubric class="inline">И҆ ны́нѣ:</rubric> <red>П</red>ри́зри на мѧ̀ недꙋ́гꙋющаго всенепоро́чнаѧ, и҆ разрѣшѝ стра̑сти моѧ̑ лю̑тыѧ, и҆ неꙋдо́бь и҆сцѣ̑льныѧ: ꙗ҆́кѡ да велича́ю тѧ̀, возвели́чившꙋю всѐ человѣ́чество.
