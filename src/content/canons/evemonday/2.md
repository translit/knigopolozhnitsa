---
title: "Пѣ́снь г҃"
navigation:
  key: canons-evemonday-2
  title: "Пѣ́снь г҃"
  parent: canons-evemonday
  order: 2
type: "canon"
---

## Пѣ́снь г҃.

<rubric class="inline">І҆рмо́съ:</rubric> <irmos><red>Н</red>ѣ́сть ст҃ъ, ꙗ҆́коже ты̀ гдⷭ҇и бж҃е мо́й, вознесы́й ро́гъ вѣ́рныхъ твои́хъ бл҃же, и҆ ѹ҆тверди́вый на́съ на ка́мени и҆сповѣ́данїѧ твоегѡ̀.</irmos>

<rubric class="inline">Припѣ́въ:</rubric> <refrain><red>П</red>оми́лꙋй мѧ̀ бж҃е, поми́лꙋй мѧ̀.</refrain>

<red>В</red>негда̀ поста́влени бꙋ́дꙋтъ прⷭ҇то́ли на сꙋди́щи стра́шнѣмъ, тогда̀ всѣ́хъ человѣ̑къ дѣла̀ ѡ҆блича́тсѧ: го́ре та́мѡ бꙋ́детъ грѣ̑шнымъ, въ мꙋ́кꙋ ѿсыла́ємымъ: и҆ то̀ вѣ́дꙋщи, дꙋшѐ моѧ̀, пока́йсѧ ѿ ѕлы́хъ дѣ́лъ твои́хъ.

<rubric class="inline">Припѣ́въ:</rubric> <refrain><red>П</red>оми́лꙋй мѧ̀ бж҃е, поми́лꙋй мѧ̀.</refrain>

<red>П</red>рвⷣницы возра́дꙋютсѧ, а҆ грѣ́шнїи воспла́чꙋтсѧ: тогда̀ никто́же возмо́жетъ помощѝ на́мъ, но дѣла̀ на̑ша ѡ҆сꙋ́дѧтъ на́съ. Тѣ́мже пре́жде конца̀ пока́йсѧ ѿ ѕлы́хъ дѣ́лъ твои́хъ.

<rubric class="inline">Припѣ́въ:</rubric> <refrain><red>П</red>оми́лꙋй мѧ̀ бж҃е, поми́лꙋй мѧ̀.</refrain>

<red>Ѹ҆</red>вы̀ мнѣ̀ великогрѣ́шномꙋ! И҆́же дѣ́лы и҆ мы́сльми ѡ҆скверни́всѧ, ни ка́пли сле́зъ и҆мѣ́ю ѿ жестосе́рдїѧ: ны́нѣ возни́кни ѿ землѝ, дꙋшѐ моѧ̀, и҆ пока́йсѧ ѿ ѕлы́хъ дѣ́лъ твои́хъ.

<rubric class="inline">Припѣ́въ:</rubric> <refrain><red>П</red>рест҃а́ѧ бцⷣе, сп҃сѝ на́съ.</refrain>

<red>С</red>ѐ взыва́етъ гпⷭ҇жѐ сн҃ъ тво́й, и҆ поꙋча́етъ на́съ на до́брое, а҆́зъ же грѣ́шный добра̀ всегда̀ бѣ́гаю: но ты̀, млⷭ҇тиваѧ, поми́лꙋй мѧ̀, да пока́юсѧ ѿ ѕлы́хъ мои́хъ дѣ́лъ.

<rubric class="inline">Припѣ́въ:</rubric> <refrain><red>П</red>рест҃а́ѧ бцⷣе, сп҃сѝ на́съ.</refrain>

<red>Д</red>ꙋ́шꙋ ѡ҆калѧ́хъ скве́рнѡ ѿ безмѣ́рныхъ ѕѡ́лъ мои́хъ стра́стный а҆́зъ, бцⷣе влⷣчце: и҆ ка́мѡ про́чее пойдꙋ̀, ѿча́ѧнїемъ ве́сь ѡ҆держи́мь;

<rubric class="inline">Припѣ́въ:</rubric> <refrain><red>П</red>рест҃а́ѧ бцⷣе, сп҃сѝ на́съ.</refrain>

<red>И҆</red> є҆́же по ѡ҆́бразꙋ себѐ ѡ҆калѧ́хъ блꙋ́днаго, ѹ҆вы̀ мнѣ̀ чⷭ҇таѧ, высокомꙋ́дренною во́лею: по подо́бїю бо и҆ дѣ́ломъ, и҆ сло́вомъ, и҆ по́мысломъ содѣ́ѧхъ безмѣ̑стнаѧ.

<rubric class="inline">Припѣ́въ:</rubric> <refrain><red>П</red>рест҃а́ѧ бцⷣе, сп҃сѝ на́съ.</refrain>

<red>Н</red>ѣ́сть и҆́нъ въ человѣ́цѣхъ, и҆́же неподѡ́бнаѧ содѣ́ѧвъ, ни роди́сѧ въ мі́рѣ, ꙗ҆́коже а҆́зъ, бл҃га́ѧ, помраче́нъ ѹ҆мо́мъ: и҆́бо креще́нїе бж҃е́ственное ѡ҆скверни́хъ.

<rubric class="inline">Припѣ́въ:</rubric> <refrain><red>П</red>рест҃а́ѧ бцⷣе, сп҃сѝ на́съ.</refrain>

<red>Н</red>а коне́цъ достиго́хъ ѕлы́хъ, прест҃а́ѧ дв҃о, ты̀ помози́ ми вско́рѣ: нб҃о и҆ землѧ̀ вопїю́тъ го́рцѣ, ѿ безмѣ́стныхъ дѣѧ́нїй неподо́бныхъ.

<rubric class="inline">Припѣ́въ:</rubric> <refrain><red>С</red>т҃ы́й а҆́гг҃ле бж҃їй, храни́телю мо́й, молѝ бг҃а ѡ҆ мнѣ̀.</refrain>

<red>З</red>емлена́гѡ и҆ бре́ннагѡ и҆ пе́рстнагѡ смѣше́нїѧ и҆мѣ́ю бытїѐ, тѣ́мже землѝ пригвозди́хсѧ: но, ѽ предста́телю мо́й, и҆ наста́вниче мо́й, и҆ и҆зба́вителю, ѡ҆братѝ жела́нїе моѐ къ нбⷭ҇нымъ.

<rubric class="inline">Припѣ́въ:</rubric> <refrain><red>С</red>т҃ы́й а҆́гг҃ле бж҃їй, храни́телю мо́й, молѝ бг҃а ѡ҆ мнѣ̀.</refrain>

<red>П</red>еча́ли и҆ ѹ҆ны́нїѧ пови́нный быва́ю, ꙗ҆́кѡ непокаѧ́ненъ пребыва́ѧй и҆ неиспра́вленъ: тѣ́мже мнѣ̀ да́рꙋй пока́ѧтисѧ и҆́стиннѡ, и҆ радостотвори́ти тѧ̀ храни́телѧ моего̀.

<rubric class="inline">Припѣ́въ:</rubric> <refrain><red>С</red>т҃ы́й а҆́гг҃ле бж҃їй, храни́телю мо́й, молѝ бг҃а ѡ҆ мнѣ̀.</refrain>

<red>З</red>рѧ̀ неви́димое лицѐ бг҃а на нб҃сѣ́хъ сѣдѧ́щагѡ, и҆ призира́юща на зе́млю ѹ҆́мнѡ, и҆ трѧсти́сѧ є҆́й творѧ́ща, молѝ сп҃сти́сѧ мнѣ̀ ст҃ы́й а҆́гг҃ле.

<red>К</red>рⷭ҇ти́телю Сп҃сов І҆ѡа́нне, молѝ бг҃а ѡ҆ на́съ.

<red>И҆</red>сцѣлѝ стрꙋ́пы дꙋшѝ моеѧ̀, ѹ҆́мъ мо́й ѡ҆мраче́нный небреже́нїемъ, ѡ҆зарѝ бж҃е́ственнымъ твои́мъ хода́тайствомъ гдⷭ҇ень прⷣте́че: и҆ всѧ́кагѡ и҆зба́ви мѧ̀ сопроти́внагѡ ѡ҆бстоѧ́нїѧ, молю́сѧ.

<rubric class="inline">Припѣ́въ:</rubric> <refrain><red>К</red>рⷭ҇ти́телю сп҃сов і҆ѡа́нне, молѝ бг҃а ѡ҆ на́съ.</refrain>

<red>Н</red>епло́дствїе разрѣши́лъ є҆сѝ ро́ждшїѧ, роди́всѧ бж҃їимъ промышле́нїемъ премꙋ́дре прⷪ҇ро́че: непло́дное ѹ҆́бѡ се́рдце моѐ плодоно́сно ны́нѣ содѣ́лай гдⷭ҇ень прⷣте́че хода́тайствомъ твои́мъ, добродѣ́телей приноси́ти прозѧбє́нїѧ.

<rubric class="inline">Сла́ва:</rubric> <red>И҆́</red>же любо́вїю твое́ю созида́ющаго бж҃е́ственный до́мъ, вы́шнѧгѡ житїѧ̀ ѹ҆лꙋчи́ти молѝ, вѣ́рою хра́мꙋ твоемꙋ̀ слꙋжа́щыѧ, хра́мы дх҃а бж҃е́ственнагѡ сотворѝ, крⷭ҇ти́телю и҆ прⷣте́че, хода́тайствы твои́ми.

<rubric class="inline">И҆ ны́нѣ:</rubric> <red>В</red>еселѧ́шесѧ прⷣте́ча въ ложесна́хъ носи́мь мт҃рнихъ, и҆ покланѧ́шесѧ гдⷭ҇ꙋ носи́мꙋ въ ложесна́хъ твои́хъ бг҃обл҃года́тнаѧ, є҆го́же молѝ ѿ всѧ́кїѧ ско́рби и҆зба́вити мѧ̀.

<red>Г</red>дⷭ҇и, поми́лꙋй, <rubric class="inline">три́жды.</rubric>
