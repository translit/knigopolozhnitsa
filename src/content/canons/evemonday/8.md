---
title: "Пѣ́снь з҃"
navigation:
  key: canons-evemonday-8
  title: "Пѣ́снь з҃"
  parent: canons-evemonday
  order: 8
type: "canon"
---

## Пѣ́снь з҃.

<rubric class="inline">І҆рмо́съ:</rubric> <irmos><red>Р</red>осода́тельнꙋ ѹ҆́бѡ пе́щь содѣ́ла а҆́гг҃лъ прпⷣбнымъ ѻ҆трокѡ́мъ, халдє́и же ѡ҆палѧ́ющее велѣ́нїе бж҃їе, мꙋчи́телѧ ѹ҆вѣща̀ вопи́ти: бл҃гослове́нъ є҆сѝ, бж҃е ѻ҆тє́цъ на́шихъ.</irmos>

<rubric class="inline">Припѣ́въ:</rubric> <refrain><red>П</red>оми́лꙋй мѧ̀ бж҃е, поми́лꙋй мѧ̀.</refrain>

<red>Н</red>е надѣ́йсѧ, дꙋшѐ моѧ̀, на тлѣ́нное бога́тство, и҆ на непра́ведное собра́нїе, всѧ̑ бо сїѧ̑ не вѣ́си комꙋ̀ ѡ҆ста́виши, но возопі́й: поми́лꙋй мѧ̀, хрⷭ҇тѐ бж҃е, недосто́йнаго.

<rubric class="inline">Припѣ́въ:</rubric> <refrain><red>П</red>оми́лꙋй мѧ̀ бж҃е, поми́лꙋй мѧ̀.</refrain>

<red>Н</red>е ѹ҆пова́й, дꙋшѐ моѧ̀, на тѣле́сное здра́вїе, и҆ на скоромимоходѧ́щꙋю красотꙋ̀: ви́диши бо, ꙗ҆́кѡ си́льнїи и҆ младі́и ѹ҆мира́ютъ, но возопі́й: поми́лꙋй мѧ̀, хрⷭ҇тѐ бж҃е, недосто́йнаго.

<rubric class="inline">Припѣ́въ:</rubric> <refrain><red>П</red>оми́лꙋй мѧ̀ бж҃е, поми́лꙋй мѧ̀.</refrain>

<red>В</red>оспомѧнѝ, дꙋшѐ моѧ̀, вѣ́чное житїѐ: црⷭ҇тво нбⷭ҇ное, ѹ҆гото́ванное ст҃ы̑мъ, и҆ тьмꙋ̀ кромѣ́шнюю и҆҆ гнѣ́въ бж҃їй ѕлы̑мъ, и҆ возопі́й: поми́лꙋй мѧ̀, хрⷭ҇тѐ бж҃е, недосто́йнаго.

<rubric class="inline">Припѣ́въ:</rubric> <refrain><red>П</red>рест҃а́ѧ бцⷣе, сп҃сѝ на́съ.</refrain>

<red>С</red>е́дмь седмери́цею пла́мень разжже́ ми страстьмѝ лꙋка́вый, любодѣѧ́ньми се́рдце моѐ всегда̀ ѹ҆мерщвлѧ́етъ: тѣ́мже то́ками мои́хъ сле́зъ ѹ҆гасѝ є҆го̀, мт҃и бж҃їѧ, и҆ сп҃си́ мѧ.

<rubric class="inline">Припѣ́въ:</rubric> <refrain><red>П</red>рест҃а́ѧ бцⷣе, сп҃сѝ на́съ.</refrain>

<red>Ѡ҆</red>калѧ́ема ти́ною прегрѣше́нїй мои́хъ, не ѿри́ни менѐ, влⷣчце бл҃га́ѧ: и҆́бо зрѧ́ мѧ во ѿча́ѧнїи сꙋ́ща, смѣе́тсѧ прелꙋка́вый вра́гъ: но сама̀ твое́ю держа́вною рꙋко́ю возста́ви.

<rubric class="inline">Припѣ́въ:</rubric> <refrain><red>П</red>рест҃а́ѧ бцⷣе, сп҃сѝ на́съ.</refrain>

<red>С</red>тра́шное ѹ҆́бѡ сꙋди́ще, стра́стнаѧ дꙋшѐ моѧ̀ и҆ нечꙋ́вственнаѧ, и҆ мꙋче́нїе же несконча́емое и҆ гро́зное: но ѻ҆ба́че ны́нѣ припадѝ къ мт҃ри сꙋдїѝ твоегѡ̀ и҆ бг҃а, и҆ не ѿча́йсѧ сама̀.

<rubric class="inline">Припѣ́въ:</rubric> <refrain><red>П</red>рест҃а́ѧ бцⷣе, сп҃сѝ на́съ.</refrain>

<red>Ѡ҆</red>мрачи́хсѧ стра́стный мно́жествомъ безмѣ́рныхъ ѕѡ́лъ, и҆ ѡ҆скверни́хъ дꙋ́шꙋ и҆ тѣ́ло же и҆ ѹ҆́мъ: тѣ́мже пречⷭ҇таѧ, свѣ́томъ твои́хъ сїѧ́нїй, къ безстра́стїю сла́дости ско́рѡ введи́ мѧ.

<rubric class="inline">Припѣ́въ:</rubric> <refrain><red>С</red>т҃ы́й а҆́гг҃ле бж҃їй, храни́телю мо́й, молѝ бг҃а ѡ҆ мнѣ̀.</refrain>

<red>Т</red>ьмы̑ ѻ҆́крестъ напа́дающихъ на мѧ̀ разбѡ́йникъ неви́димыхъ, и҆́щꙋщихъ дꙋ́шꙋ мою̀ и҆сто́ргнꙋти и҆ восхи́тити, ѻ҆́гненнымъ мече́мъ твои́мъ ѿгонѧ́ѧ держа́внѡ, не ѡ҆скꙋдѣва́й помо́щниче мо́й.

<rubric class="inline">Припѣ́въ:</rubric> <refrain><red>С</red>т҃ы́й а҆́гг҃ле бж҃їй, храни́телю мо́й, молѝ бг҃а ѡ҆ мнѣ̀.</refrain>

<red>Є҆</red>гда̀ хо́щетъ мѝ сꙋди́ти сꙋдїѧ̀ и҆ бг҃ъ мо́й, и҆ ѡ҆сꙋди́ти мѧ̀ ѡ҆сꙋжде́ннаго ѿ со́вѣсти, пре́жде ѻ҆́нагѡ сꙋда̀ не забꙋ́ди раба̀ твоегѡ̀, рꙋководи́телю мо́й.

<rubric class="inline">Припѣ́въ:</rubric> <refrain><red>С</red>т҃ы́й а҆́гг҃ле бж҃їй, храни́телю мо́й, молѝ бг҃а ѡ҆ мнѣ̀.</refrain>

<red>Ꙗ҆́</red>кѡ красе́нъ сы́й добро́тою, и҆ сла́дкїй и҆ весе́лый сл҃нцезра́чный ѹ҆́мъ, свѣ́тлѡ предста́ни мѝ, ѡ҆скла́бленнымъ лице́мъ и҆ ра́достнымъ воззрѣ́нїемъ, є҆гда̀ и҆́мамъ ѿ землѝ взѧ́тисѧ, наста́вниче мо́й.

<rubric class="inline">Припѣ́въ:</rubric> <refrain><red>К</red>рⷭ҇ти́телю сп҃сов і҆ѡа́нне, молѝ бг҃а ѡ҆ на́съ.</refrain>

<red>И҆</red>з̾ ко́рене сѣки́рою твоегѡ̀ покаѧ́нїѧ и҆сто́ргъ ꙗ҆́звы стра́стнагѡ се́рдца моегѡ̀, всадѝ прⷣте́че бж҃е́ственное безстра́стїе, и҆ стра́хъ чⷭ҇тѣ́йшїй бж҃їй, всѧ́кїѧ ѕло́бы ѿчꙋжда́ющїй мѧ̀.

<rubric class="inline">Припѣ́въ:</rubric> <refrain><red>К</red>рⷭ҇ти́телю сп҃сов і҆ѡа́нне, молѝ бг҃а ѡ҆ на́съ.</refrain>

<red>В</red>о стрꙋѧ́хъ і҆ѻрда́нскихъ ꙗ҆́кѡ крⷭ҇ти́лъ є҆сѝ покрыва́ющаго вода́ми превы́спрєннѧѧ гдⷭ҇а, того̀ молѝ, во́дꙋ дарова́ти бж҃е́ственнагѡ ѹ҆миле́нїѧ при́снѡ ѻ҆чи́ма мои́ма, сла́вный прⷣте́че.

<rubric class="inline">Сла́ва:</rubric> <red>И҆́</red>же мі́рꙋ взе́млющаго грѣ́хъ, а҆́гнца бж҃їѧ прⷣте́че проповѣ́давъ, того̀ молѝ ѿ ко́злищъ ча́сти ꙗ҆ви́ти мѧ̀ чꙋ́жда, и҆ десны̑мъ є҆гѡ̀ ѻ҆вца́мъ и҆ менѐ сочета́ти, сла́вне.

<rubric class="inline">И҆ ны́нѣ:</rubric> <red>Н</red>епло́днаѧ ѹ҆тро́ба носѧ́ше тѧ̀ дв҃о, во чре́вѣ носи́вшꙋю сло́во воплоще́нно: є҆го́же бж҃е́ственными взыгра́нїи, вели́кїй прⷣте́ча, непло́дныѧ всест҃ы́й пло́дъ, позна̀ ра́дꙋѧсѧ, и҆ поклони́сѧ.
