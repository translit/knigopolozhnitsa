---
title: "Мл҃тва в҃"
navigation:
  key: canons-magdalina-14
  title: "Мл҃тва в҃"
  parent: canons-magdalina
  order: 14
type: "canon"
---

## Мл҃тва в҃

<versal>Ѽ</versal> ст҃а́ѧ мѷроно́сице, равноапⷭ҇льнаѧ магдали́но мр҃і́е. Ты̀ те́плою любо́вїю твое́ю ко хрⷭ҇тꙋ́ бг҃ꙋ ѕлы́ѧ ко́зни вра́жїѧ попра́ла є҆сѝ, и҆ безцѣ́нный би́серъ хрⷭ҇та̀ ѡ҆брѣ́тши, црⷭ҇тва нбⷭ҇нагѡ дости́гла є҆сѝ. Сегѡ̀ ра́ди къ тебѣ̀ припа́даю ѹ҆миле́нною дꙋше́ю, и҆ сокрꙋше́ннымъ се́рдцемъ вопїю̀ тѝ: при́зри съ высоты̀ нбⷭ҇ныѧ на мѧ̀, грѣхо́вными и҆скꙋше́ньми бори́магѡ: ви́ждь, ко́ль мно́гими грѣхѝ и҆ бѣда́ми на всѧ́къ де́нь вра́гъ мѧ̀ запина́етъ, поги́бели мое́й и҆скі́й. Тѣ́мже, ѽ сла́внаѧ и҆ всехва́льнаѧ ѹ҆чени́це хрⷭ҇то́ва мр҃і́е, ѹ҆молѝ возлю́бленнагѡ тобо́ю и҆ возлюби́вшагѡ тѧ̀ хрⷭ҇та̀ бг҃а, да пода́стъ мѝ ѡ҆ставле́нїе мно́гихъ мои́хъ прегрѣше́нїй, да ѹ҆крѣпи́тъ мѧ̀ бл҃года́тїю свое́ю тре́звеннѡ и҆ бо́дреннѡ ше́ствовати пꙋте́мъ ст҃ы́хъ є҆гѡ̀ за́повѣдей и҆ хра́мъ дх҃а ст҃а́гѡ да содѣ́лаетъ. Да та́кѡ многотрꙋ́дное житїѐ моѐ на землѝ сконча́въ, во свѣ́тлыѧ и҆ бл҃же́нныѧ ѻ҆би́тєли ра́ѧ нбⷭ҇нагѡ всели́тисѧ сподо́блюсѧ, и҆дѣ́же ты́ со все́ми ст҃ы́ми ра́достнѡ славосло́виши є҆диносꙋ́щнꙋю трⷪ҇цꙋ, ѻ҆ц҃а̀ и҆ сн҃а, и҆ дх҃а всест҃а́гѡ, во вѣ́ки вѣкѡ́въ. <red>А҆</red>ми́нь.

{% illustration "small-ornaments/golgotha-cross-small-gould", "small" %}
