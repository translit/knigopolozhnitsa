---
title: "Пѣ́снь є҃"
navigation:
  key: canons-magdalina-6
  title: "Пѣ́снь є҃"
  parent: canons-magdalina
  order: 6
type: "canon"
---

## Пѣ́снь є҃

<rubric class="inline">І҆рмо́съ:</rubric> <irmos><red>В</red>скꙋ́ю мѧ̀ ѿри́нꙋлъ є҆сѝ ѿ лица̀ твоегѡ̀, свѣ́те незаходи́мый, и҆ покры́ла мѧ̀ є҆́сть чꙋ́ждаѧ тма̀, ѡ҆каѧ́ннагѡ: Но ѡ҆братѝ мѧ̀, и҆ къ свѣ́тꙋ за́повѣдей твои́хъ пꙋтѝ моѧ̀ напра́ви, молю́сѧ.</irmos>

<red>С</red>т҃а́ѧ равноапⷭ҇льнаѧ мр҃і́е магдали́но, молѝ бг҃а ѡ҆ на́съ.

<red>П</red>раба́ба, сїю̀ словесы̀ прельсти́вшагѡ, и҆ и҆згна́вшегѡ ѿ раѧ̀ дре́влѣ, зрѧ́щи нога́ми попира́ема чи́стыхъ же́нъ, нра́въ мꙋ́жескїй стѧжа́вшихъ, съ ни́ми вѣ́чнѡ ра́дꙋетсѧ.

<red>С</red>т҃а́ѧ равноапⷭ҇льнаѧ мр҃і́е магдали́но, молѝ бг҃а ѡ҆ на́съ.

<red>Ѹ҆</red>ме́ршагѡ и҆ во гро́бѣ затворе́ннагѡ, всѣ́мъ жи́знь вдыха́ющагѡ, ѹ҆ѧзвлѧ́ема любо́вїю, сла́дцей є҆гѡ̀ любвѝ приноша́еши мѵ́ро, магдали́но, чтⷭ҇на́ѧ мр҃і́е, и҆ сле́зныѧ пролива́еши а҆рома́ты.

<rubric class="inline">Сла́ва:</rubric> <red>П</red>о стра́сти бж҃е́ственнѣй, по стра́шнемъ сп҃совѣ вознесе́нїи, прехо́диши, сло́во всю́дꙋ чтⷭ҇но́е возвѣща́ющи, и҆ мно́ги ѹ҆ловлѧ́ющи прельща́ющїѧсѧ невѣ́дѣнїемъ, ꙗ҆́кѡ сло́ва ѹ҆чени́ца сла́внаѧ.

<rubric class="inline">И҆ ны́нѣ:</rubric> <red>И҆</red>збавлѧ́етъ мѧ̀ па́дшагѡ къ грѣхо́внымъ многоплете́ннымъ паде́жємъ, и҆́же и҆з̾ тебє̀ роди́тисѧ бл҃гоизво́ливый за безмѣ́рнꙋю млⷭ҇ть, прест҃а́ѧ ѻ҆трокови́це. Є҆го́же ѹ҆молѝ всѧ́кагѡ вреда̀ и҆зба́витисѧ, вѣ́рою пою́щимъ тѧ̀.

<red>М</red>олѝ бг҃а ѡ҆ на́съ, ст҃а́ѧ равноапⷭ҇льнаѧ мр҃і́е магдали́но, ꙗ҆́кѡ мы̀ ѹ҆се́рднѡ къ тебѣ̀ прибѣга́емъ, ско́рой помо́щнице и҆ мл҃твенице ѡ҆ дꙋша́хъ на́шихъ. <rubric class="inline">Покло́нъ.</rubric>
