---
title: "Пѣ́снь и҃"
navigation:
  key: canons-magdalina-10
  title: "Пѣ́снь и҃"
  parent: canons-magdalina
  order: 10
type: "canon"
---

## Пѣ́снь и҃

<rubric class="inline">І҆рмо́съ:</rubric> <irmos><red>С</red>едмери́цею пе́щь халде́йскїй мꙋчи́тель бг҃очести́вымъ неи́стовнѡ разжжѐ, си́лою же лꙋ́чшею сп҃се́ны, сїѧ̀ ви́дѣвъ, творцꙋ̀ и҆ и҆зба́вителю вопїѧ́ше: ѻ҆́троцы, бл҃гослови́те, сщ҃е́нницы, воспо́йте, лю́дїе, превозноси́те во всѧ̀ вѣ́ки.</irmos>

<red>С</red>т҃а́ѧ равноапⷭ҇льнаѧ мр҃і́е магдали́но, молѝ бг҃а ѡ҆ на́съ.

<red>С</red>вѣ́тло ꙗ҆ви́сѧ житїѐ твоѐ, зарѧ́ми ѡ҆блиста̀, ѡ҆ магдали́но, добродѣ́тельныхъ дѣѧ́нїй, бж҃е́ственнагѡ проповѣ́данїѧ, є҆́же къ бж҃їю манове́нїю, и҆ лꙋча́ми ꙗ҆́же къ зижди́телю любвѐ, є҆мꙋ́же пое́ши со а҆́гг҃лы: сщ҃е́нницы, по́йте, лю́дїе превозноси́те є҆гѡ̀ во вѣ́ки. <rubric class="inline">в҃.</rubric>

<rubric class="inline">Сла́ва:</rubric> <red>Ѹ҆</red> крⷭ҇та̀ предстоѧ́ла є҆сѝ, зрѧ́щи непра́ведное, сла́внаѧ, заколе́нїе, себє̀ и҆злїѧ́вшагѡ за неизрече́ннꙋю млⷭ҇ть, и҆ стена́нїи и҆ слеза́ми ѡ҆блива́ема, что̀ стра́нное, вопїѧ́ла є҆сѝ, мр҃і́е, чꙋ́до; ка́кѡ ѹ҆мерщвлѧ́етсѧ и҆ ѹ҆мира́етъ сме́рть ѹ҆мертви́вый, живо́тъ сы́й є҆стество́мъ.

<rubric class="inline">И҆ ны́нѣ:</rubric> <red>Ꙗ҆́</red>кѡ бж҃їю мт҃рь тѧ̀ є҆диномꙋ́дреннѡ сла́вимъ, и҆ тва́ри вы́шшꙋю, чⷭ҇таѧ, ѡ҆ тебѣ̀ бо ѡ҆сꙋжде́нїе є҆́же ѿ а҆да́ма потреби́сѧ, и҆ ѿстꙋ́пльшее присво́исѧ чл҃вѣ́кѡвъ сꙋщество̀, пою́щее: сщ҃е́нницы, бл҃гослови́те, лю́дїе, превозноси́те є҆гѡ̀ во вѣ́ки.

<red>М</red>олѝ бг҃а ѡ҆ на́съ, ст҃а́ѧ равноапⷭ҇льнаѧ мр҃і́е магдали́но, ꙗ҆́кѡ мы̀ ѹ҆се́рднѡ къ тебѣ̀ прибѣга́емъ, ско́рой помо́щницѣ и҆ мл҃твеницѣ ѡ҆ дꙋша́хъ на́шихъ. <rubric class="inline">Покло́нъ.</rubric>
