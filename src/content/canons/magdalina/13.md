---
title: "Мл҃тва а҃"
navigation:
  key: canons-magdalina-13
  title: "Мл҃тва а҃"
  parent: canons-magdalina
  order: 13
type: "canon"
---

## Мл҃тва а҃

<versal>Ѽ</versal> ст҃а́ѧ мѷроно́сице и҆ всехва́льнаѧ равноапⷭ҇льнаѧ хрⷭ҇то́ва ѹ҆чени́це магдали́но мр҃і́е. Къ тебѣ̀, ꙗ҆́кѡ вѣ́рней и҆ мо́щней ѡ҆ на́съ къ бг҃ꙋ хода́таице, мы̀ грѣ́шнїи и҆ недосто́йнїи ны́нѣ ѹ҆се́рднѡ прибѣга́емъ и҆ въ сокрꙋше́нїи серде́цъ на́шихъ моли́мсѧ. Ты̀ въ житїѝ твое́мъ стра́шныѧ ко́зни бѣсо́вскїѧ и҆спыта́ла є҆сѝ, но бл҃года́тїю хрⷭ҇то́вою ꙗ҆́внѡ ѿ тѣ́хъ свободи́ласѧ є҆сѝ. И҆ на́съ мл҃твами твои́ми ѿ сѣ́ти бѣсо́вскїѧ и҆зба́ви, да всегда̀, во всѣ́мъ житїѝ на́шемъ, дѣ́ломъ, сло́вомъ, мы́слїю и҆ та́йными помышле́ньми серде́цъ на́шихъ вѣ́рнѡ послꙋ́жимъ є҆ди́номꙋ ст҃о́мꙋ влⷣцѣ, бг҃ꙋ на́шемꙋ. Ты̀ па́че всѣ́хъ бл҃гъ земны́хъ сладча́йшагѡ гдⷭ҇а і҆и҃са возлюби́ла є҆сѝ и҆ томꙋ̀ чрез̾ всѐ житїѐ до́брѣ послѣ́довала є҆сѝ, бж҃е́ственными ѹ҆че́нїи є҆гѡ̀ и҆ бл҃года́тїю дꙋ́шꙋ свою̀ пита́ющи, и҆ мно́жество чл҃вѣ́къ ѿ тмы̀ ꙗ҆зы́ческїѧ ко хрⷭ҇та̀ чꙋ́дномꙋ свѣ́тꙋ приводѧ́щи. Сїѧ̀ ѹ҆́бѡ вѣ́дꙋще, мо́лимъ тѧ̀: и҆спросѝ на́мъ ѹ҆ хрⷭ҇та̀ бг҃а бл҃года́ть просвѣща́ющꙋю и҆ ѡ҆сщ҃а́ющꙋю на́съ, да є҆́ю ѡ҆сѣнѧ́еми, въ вѣ́рѣ и҆ бл҃гоче́стїи, въ по́двизѣхъ же любвѐ и҆ самоѿверже́нїѧ преꙋспѣва́ти бꙋ́демъ, и҆ бли́жнимъ слꙋжи́ти нелѣ́ностнѡ потщи́мсѧ, твоегѡ̀ чл҃вѣколю́бїѧ ѻ҆́бразъ па́мѧтꙋюще. Ты̀, ѽ ст҃а́ѧ мр҃і́е, бо́дреннѡ бл҃года́тїю бж҃і́ею житїѐ на землѝ прете́кши, во ѻ҆би́тели нбⷭ҇ныѧ ра́дꙋющисѧ ѿшла̀ є҆сѝ: молѝ ѹ҆́бѡ хрⷭ҇та̀ сп҃са, да и҆ на́съ сподо́битъ стра́нствїе на́ше въ се́й ю҆до́ли пла́ча непреткнове́ннѡ соверши́ти и҆ въ ми́рѣ и҆ покаѧ́нїи житїѐ на́ше сконча́ти, да та́кѡ во свѧ́тости на землѝ пожи́вше, вѣ́чныѧ бл҃же́нныѧ жи́зни на нб҃сѝ сподо́бимсѧ и҆ та́мѡ съ тобо́ю и҆ все́ми ст҃ы́ми вкꙋ́пѣ восхва́лимъ трⷪ҇цꙋ нераздѣ́льнꙋю и҆ воспои́мъ є҆ди́нѡ бж҃ество̀ ѻ҆ц҃а̀ и҆ сн҃а, и҆ дх҃а всест҃а́гѡ во вѣ́ки вѣкѡ́въ. <red>А҆</red>ми́нь.
