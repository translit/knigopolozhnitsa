---
title: "Пѣ́снь ѳ҃"
navigation:
  key: canons-magdalina-11
  title: "Пѣ́снь ѳ҃"
  parent: canons-magdalina
  order: 11
type: "canon"
---

## Пѣ́снь ѳ҃

<rubric class="inline">І҆рмо́съ:</rubric> <irmos><red>Ѹ҆</red>жасе́сѧ ѡ҆ се́мъ нб҃о, и҆ землѝ ѹ҆диви́шасѧ концы̀, ꙗ҆́кѡ бг҃ъ ꙗ҆ви́сѧ чл҃вѣ́кѡмъ пло́тски и҆ чре́во твоѐ бы́сть простра́ннѣйшее нб҃съ. Тѣ́мъ тѧ̀, бцⷣꙋ, а҆́гг҃лѡвъ и҆ чл҃вѣ́къ чинонача́лїѧ велича́ютъ.</irmos>

<red>С</red>т҃а́ѧ равноапⷭ҇льнаѧ мр҃і́е магдали́но, молѝ бг҃а ѡ҆ на́съ.

<red>К</red>ъ бж҃е́ственней преложи́ласѧ є҆сѝ ны́нѣ ра́дости, къ ра́йстѣй широтѣ̀ простра́ннѣй, къ мы́сленнымъ и҆ преми́рнымъ ѻ҆би́телємъ, и҆дѣ́же прпⷣбныхъ чи́нове: и҆дѣ́же є҆́сть гла́съ чи́стъ свѣ́тло пра́зднꙋющихъ, мр҃і́е бг҃оно́снаѧ. Тѣ́мже тѧ̀ всѝ ѹ҆блажа́емъ.

<red>С</red>т҃а́ѧ равноапⷭ҇льнаѧ мр҃і́е магдали́но, молѝ бг҃а ѡ҆ на́съ.

<red>Н</red>ичто́же предпочла̀ є҆сѝ сꙋ́щихъ на землѝ па́че любвѐ хрⷭ҇та̀ бг҃а, но тогѡ̀ є҆ди́нагѡ снѣда́ема добро́тами, и҆ непосре́дственнѡ, всечестна́ѧ, посыла́емыми лꙋча́ми, стопа́мъ сегѡ̀, вопїѧ́ла є҆сѝ, послѣ́дꙋющи: тѧ̀ вели́чаю, многоми́лостиве.

<rubric class="inline">Сла́ва:</rubric> <red>Ѡ҆</red>бж҃е́нїе полꙋчи́вши бг҃отво́рное, и҆ пото́ка напи́вшисѧ бл҃года́ти, и҆ мзды̀ болѣ́зней прїе́мши бг҃онача́льнѡ, и҆ а҆пⷭ҇льскимъ чи́номъ счета́ема, магдали́но, ѹ҆чени́ца сло́ва, любо́вїю чтꙋ́щїѧ тѧ̀ твои́ми мл҃твами сохранѝ.

<rubric class="inline">И҆ ны́нѣ:</rubric> <red>Ꙗ҆́</red>кѡ мт҃и пострада́вшагѡ за ны̀, дꙋшетлѣ́нныхъ страсте́й мѧ̀ и҆зба́ви: ꙗ҆́кѡ ми́лостива, разрешѝ согрѣше́нїй мои́хъ плѣни́цы: ꙗ҆́кѡ бл҃га, ѹ҆блажѝ ны́нѣ ѡ҆ѕло́бленнꙋю мою̀ дꙋ́шꙋ бѣсо́вскими и҆скꙋше́нїи, дв҃о бцⷣе, да пою̀ тѧ̀ всепѣ́тꙋю.

<red>М</red>олѝ бг҃а ѡ҆ на́съ, ст҃а́ѧ равноапⷭ҇льнаѧ мр҃і́е магдали́но, ꙗ҆́кѡ мы̀ ѹ҆се́рднѡ къ тебѣ̀ прибѣга́емъ, ско́рой помо́щницѣ и҆ мл҃твеницѣ ѡ҆ дꙋша́хъ на́шихъ. <rubric class="inline">Покло́нъ.</rubric>
