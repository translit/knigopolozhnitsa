---
title: "Мл҃твы ко прест҃ѣ́й бцⷣѣ"
navigation:
  key: canons-evewednesday-12
  title: "Мл҃твы ко прест҃ѣ́й бцⷣѣ"
  parent: canons-evewednesday
  order: 12
type: "canon"
---

## Мл҃твы ко прест҃ѣ́й бцⷣѣ:

<versal>Ц</versal>р҃и́це моѧ̀ преблага́ѧ, наде́ждо моѧ̀ бцⷣе, прїѧ́телище си́рыхъ, и҆ стра́нныхъ предста́тельнице, скорбѧ́щихъ ра́досте, ѡ҆би́димыхъ покрови́тельнице, зри́ши мою̀ бѣдꙋ̀, зри́ши мою̀ ско́рбь: помози́ ми ꙗ҆́кѡ не́мощнꙋ, ѡ҆корми́ мѧ ꙗ҆́кѡ стра́нна: ѡ҆би́дꙋ мою̀ вѣ́си, разрѣшѝ тꙋ̀, ꙗ҆́кѡ во́лиши: ꙗ҆́кѡ не и҆́мамъ и҆ны́ѧ по́мощи ра́звѣ тебє̀, ни и҆ны́ѧ предста́тельницы, ни бл҃гі́ѧ ѹ҆тѣ́шительницы, то́кмѡ тебє̀, ѽ бг҃ома́ти, ꙗ҆́кѡ да сохрани́ши мѧ̀ и҆ покры́еши во вѣ́ки вѣкѡ́въ. <red>А҆</red>ми́нь.

<versal>Ѽ</versal> прест҃а́ѧ влⷣчце и҆ гпⷭ҇жѐ бцⷣе, прїимѝ недосто́йнꙋю мл҃твꙋ на́шꙋ, и҆ сохранѝ ѿ навѣ̑тъ ѕлы́хъ человѣ̑къ, и҆ ѿ напра́сныѧ сме́рти, и҆ да́рꙋй на́мъ пре́жде конца̀ покаѧ́нїе. На моле́нїе на́ше ѹ҆млⷭ҇рдисѧ, и҆ ра́дость вмѣ́стѡ печа́ли да́рꙋй. И҆ и҆зба́ви на́съ, гпⷭ҇жѐ, ѿ всѧ́кїѧ бѣды̀ и҆ напа́сти, ско́рби и҆ болѣ́зни, и҆ ѿ всѧ́кагѡ ѕла̀: и҆ сподо́би на́съ, грѣ́шныхъ рабѡ́въ твои́хъ, ѡ҆деснꙋ́ю ста́ти во второ́мъ прише́ствїи сн҃а твоегѡ̀ хрⷭ҇та̀ бг҃а на́шегѡ, и҆ наслѣ́дники на́съ бы́ти сподо́би црⷭ҇твїѧ нбⷭ҇нагѡ, и҆ жи́зни вѣ́чныѧ, со всѣ́ми ст҃ы́ми въ безконе́чныѧ вѣ́ки, а҆ми́нь.
