---
title: "Пѣ́снь з҃"
navigation:
  key: canons-evewednesday-8
  title: "Пѣ́снь з҃"
  parent: canons-evewednesday
  order: 8
type: "canon"
---

## Пѣ́снь з҃.

<rubric class="inline">І҆рмо́съ:</rubric> <irmos><red>Р</red>осода́тельнꙋ ѹ҆́бѡ пе́щь содѣ́ла а҆́гг҃лъ прпⷣбнымъ ѻ҆трокѡ́мъ, халдє́и же ѡ҆палѧ́ющее велѣ́нїе бж҃їе, мꙋчи́телѧ ѹ҆вѣща̀ вопи́ти: бл҃гослове́нъ є҆сѝ, бж҃е ѻ҆тє́цъ на́шихъ.</irmos>

<rubric class="inline">Припѣ́въ:</rubric> <refrain><red>П</red>оми́лꙋй мѧ̀ бж҃е, поми́лꙋй мѧ̀.</refrain>

<red>Н</red>е надѣ́йсѧ, дꙋшѐ моѧ̀, на тлѣ́нное бога́тство, и҆ на непра́ведное собра́нїе, всѧ̑ бо сїѧ̑ не вѣ́си комꙋ̀ ѡ҆ста́виши, но возопі́й: поми́лꙋй мѧ̀, хрⷭ҇тѐ бж҃е, недосто́йнаго.

<rubric class="inline">Припѣ́въ:</rubric> <refrain><red>П</red>оми́лꙋй мѧ̀ бж҃е, поми́лꙋй мѧ̀.</refrain>

<red>Н</red>е ѹ҆пова́й, дꙋшѐ моѧ̀, на тѣле́сное здра́вїе, и҆ на скоромимоходѧ́щꙋю красотꙋ̀: ви́диши бо, ꙗ҆́кѡ си́льнїи и҆ младі́и ѹ҆мира́ютъ, но возопі́й: поми́лꙋй мѧ̀, хрⷭ҇тѐ бж҃е, недосто́йнаго.

<rubric class="inline">Припѣ́въ:</rubric> <refrain><red>П</red>оми́лꙋй мѧ̀ бж҃е, поми́лꙋй мѧ̀.</refrain>

<red>В</red>оспомѧнѝ, дꙋшѐ моѧ̀, вѣ́чное житїѐ, црⷭ҇тво нбⷭ҇ное: ѹ҆гото́ванное ст҃ы̑мъ, и҆ тьмꙋ̀ кромѣ́шнюю, и҆ гнѣ́въ бж҃їй ѕлы̑мъ, и҆ возопі́й: поми́лꙋй мѧ̀, хрⷭ҇тѐ бж҃е, недосто́йнаго.

<rubric class="inline">Припѣ́въ:</rubric> <refrain><red>П</red>рест҃а́ѧ бцⷣе, сп҃сѝ на́съ.</refrain>

<red>П</red>рипадѝ, дꙋшѐ моѧ̀, къ бж҃їей мт҃ри, и҆ помоли́сѧ то́й, є҆́сть бо ско́раѧ помо́щница ка́ющымсѧ, ѹ҆мо́литъ сн҃а хрⷭ҇та̀ бг҃а, и҆ поми́лꙋетъ мѧ̀ недосто́йнаго.

<rubric class="inline">Припѣ́въ:</rubric> <refrain><red>П</red>рест҃а́ѧ бцⷣе, сп҃сѝ на́съ.</refrain>

<red>С</red>вѣ́тъ ро́ждшаѧ бцⷣе, помраче́на мѧ̀ но́щїю грѣхѡ́въ просвѣтѝ: ты̀, свѣ́та сꙋ́щи прїѧ́телище чⷭ҇тое и҆ непоро́чное: да любо́вїю тѧ̀ сла́влю.

<rubric class="inline">Припѣ́въ:</rubric> <refrain><red>П</red>рест҃а́ѧ бцⷣе, сп҃сѝ на́съ.</refrain>

<red>П</red>окро́въ бꙋ́ди и҆ предста́тельство, и҆ застꙋпле́нїе, и҆ похвала̀ дв҃о, ѡ҆бнаже́нꙋ мнѣ̀ ны́нѣ всѧ́кїѧ по́мощи, безпомо́щныхъ си́ло, и҆ наде́ждо ненадѣ́емыхъ.

<rubric class="inline">Припѣ́въ:</rubric> <refrain><red>П</red>рест҃а́ѧ бцⷣе, сп҃сѝ на́съ.</refrain>

<red>В</red>се́ю дꙋше́ю и҆ мы́слїю, и҆ се́рдцемъ и҆ ѹ҆стна́ми, тѧ̀ сла́влю, наслади́всѧ твои́хъ вели́кихъ дарова́нїй: но ѽ твоеѧ̀ бл҃госты́ни, и҆ безмѣ́рныхъ твои́хъ чꙋде́съ!

<rubric class="inline">Припѣ́въ:</rubric> <refrain><red>П</red>рест҃а́ѧ бцⷣе, сп҃сѝ на́съ.</refrain>

<red>В</red>и́ждь млⷭ҇тивымъ ѻ҆́комъ твои́мъ, и҆ посѣтѝ ѡ҆ѕлобле́нїе є҆́же и҆́мамъ: и҆ лю́тыхъ напа́стей, и҆ вре́да, и҆ бѣ́дъ, и҆ ѿ и҆скꙋше́нїй, мѧ̀ и҆зба́ви безмѣ́рною млⷭ҇тїю твое́ю.

<rubric class="inline">Припѣ́въ:</rubric> <refrain><red>С</red>т҃ы́й а҆́гг҃ле бж҃їй, храни́телю мо́й, молѝ бг҃а ѡ҆ мнѣ̀.</refrain>

<red>М</red>лⷭ҇тивъ бꙋ́ди мѝ, и҆ ѹ҆молѝ бг҃а гдⷭ҇ень а҆́гг҃ле: и҆мѣ́ю бо тѧ̀ застꙋ́пника во все́мъ животѣ̀ мое́мъ, наста́вника же и҆ храни́телѧ, ѿ бг҃а дарова́ннаго мѝ во вѣ́ки.

<rubric class="inline">Припѣ́въ:</rubric> <refrain><red>С</red>т҃ы́й а҆́гг҃ле бж҃їй, храни́телю мо́й, молѝ бг҃а ѡ҆ мнѣ̀.</refrain>

<red>Н</red>е ѡ҆ста́ви въ пꙋ́ть ше́ствꙋющїѧ дꙋшѝ моеѧ̀ ѻ҆каѧ́нныѧ ѹ҆би́ти разбо́йникѡмъ, ст҃ы́й а҆́гг҃ле, ꙗ҆́же тѝ ѿ бг҃а предана̀ бы́сть непоро́чнѣ: но наста́ви ю҆̀ на пꙋ́ть покаѧ́нїѧ.

<rubric class="inline">Припѣ́въ:</rubric> <refrain><red>С</red>т҃ы́й а҆́гг҃ле бж҃їй, храни́телю мо́й, молѝ бг҃а ѡ҆ мнѣ̀.</refrain>

<red>В</red>сю̀ посра́мленꙋ дꙋ́шꙋ мою̀ привождꙋ̀ ѿ лꙋка́выхъ мѝ пѡ́мыслъ и҆ дѣ́лъ: но предварѝ наста́вниче мо́й, и҆ и҆сцѣле́нїе мѝ пода́ждь бл҃ги́ми по́мыслы, ѹ҆клонѧ́тисѧ всегда̀ на пра̑выѧ стєзѝ.

<rubric class="inline">Припѣ́въ:</rubric> <refrain><red>С</red>т҃і́и а҆пⷭ҇ⷭ҇ли, моли́те бг҃а ѡ҆ на́съ.</refrain>

<red>К</red>рѣ́постїю всест҃ы́ѧ про́повѣди, неле́стнїи а҆пⷭ҇ли хрⷭ҇тѡ́вы, пре́лести зи́мꙋ разрꙋши́сте, и҆ просвѣти́сте бг҃оразꙋ́мїемъ вѣ́рныхъ мꙋдрова́нїе.

<rubric class="inline">Припѣ́въ:</rubric> <refrain><red>С</red>т҃і́и а҆пⷭ҇ⷭ҇ли, моли́те бг҃а ѡ҆ на́съ.</refrain>

<red>М</red>ѵ́ро бл҃гоꙋха́нное и҆сточа́юще всегда̀ бж҃е́ственнїи ѹ҆ч҃нцы̀, мѵ́ра ѹ҆́мнагѡ бл҃гово́нїѧ притека́ющихъ къ ва́мъ и҆спо́лните, и҆ ѕлосмра̑дныѧ стра̑сти ѿжени́те.

<rubric class="inline">Сла́ва:</rubric> <red>Р</red>астлѣ́вшаго мѧ̀ плотски́ми безмѣ́стїи, сло́ва нетлѣ́ннагѡ сла́внїи ѹ҆ч҃нцы̀, сп҃си́те мѧ̀ пою́ща: бл҃гослове́нъ є҆сѝ въ хра́мѣ сла́вы твоеѧ̀ гдⷭ҇и.

<rubric class="inline">И҆ ны́нѣ:</rubric> <red>Л</red>и́къ а҆́гг҃льскїй, ли́къ мч҃нкъ и҆ а҆пⷭ҇лъ твои́хъ, сло́ве, мо́лѧтъ всегда̀ мно́гое бл҃гоꙋтро́бїѧ твоегѡ̀ чл҃вѣколю́бче: всѣ́хъ ѹ҆ще́дри бцⷣею, ꙗ҆́кѡ бл҃гоꙋтро́бенъ.
