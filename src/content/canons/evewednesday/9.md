---
title: "Пѣ́снь и҃"
navigation:
  key: canons-evewednesday-9
  title: "Пѣ́снь и҃"
  parent: canons-evewednesday
  order: 9
type: "canon"
---

## Пѣ́снь и҃.

<rubric class="inline">І҆рмо́съ:</rubric> <irmos><red>И҆</red>з̾ пла́мене прпⷣбнымъ ро́сꙋ и҆сточи́лъ є҆сѝ, и҆ првⷣнагѡ же́ртвꙋ водо́ю попали́лъ є҆сѝ: всѧ̑ бо твори́ши, хрⷭ҇тѐ, то́кмѡ є҆́же хотѣ́ти. Тѧ̀ превозно́симъ во всѧ̑ вѣ́ки.</irmos>

<rubric class="inline">Припѣ́въ:</rubric> <refrain><red>П</red>оми́лꙋй мѧ̀ бж҃е, поми́лꙋй мѧ̀.</refrain>

<red>К</red>а́кѡ не и҆́мамъ пла́катисѧ, є҆гда̀ помышлѧ́ю сме́рть; ви́дѣхъ бо во гро́бѣ лежа́ща бра́та моего̀, безсла́вна и҆ безѡбра́зна: что̀ ѹ҆́бѡ ча́ю; и҆ на что̀ надѣ́юсѧ; то́кмѡ да́ждь мѝ, гдⷭ҇и, пре́жде конца̀ покаѧ́нїе. <rubric class="inline">Два́жды.</rubric>

<rubric class="inline">Припѣ́въ:</rubric> <refrain><red>П</red>оми́лꙋй мѧ̀ бж҃е, поми́лꙋй мѧ̀.</refrain>

<red>В</red>ѣ́рꙋю, ꙗ҆́кѡ прїи́деши сꙋди́ти живы́хъ и҆ ме́ртвыхъ, и҆ всѝ во свое́мъ чи́нꙋ ста́нꙋтъ, ста́рїи и҆ младі́и, влады̑ки и҆ кнѧ́зи, дѣ̑вы и҆ сщ҃е́нницы: гдѣ̀ ѡ҆брѧ́щꙋсѧ а҆́зъ; сегѡ̀ ра́ди вопїю̀: да́ждь мѝ, гдⷭ҇и, пре́жде конца̀ покаѧ́нїе.

<rubric class="inline">Припѣ́въ:</rubric> <refrain><red>П</red>рест҃а́ѧ бцⷣе, сп҃сѝ на́съ.</refrain>

<red>П</red>речⷭ҇таѧ бцⷣе, прїимѝ недосто́йнꙋю мл҃твꙋ мою̀, и҆ сохрани́ мѧ ѿ на́глыѧ сме́рти: и҆ да́рꙋй мѝ пре́жде конца̀ покаѧ́нїе.

<rubric class="inline">Припѣ́въ:</rubric> <refrain><red>П</red>рест҃а́ѧ бцⷣе, сп҃сѝ на́съ.</refrain>

<red>Б</red>л҃гоꙋтро́бїѧ ра́ди млⷭ҇ти твоеѧ̀ дв҃о, не пре́зри чⷭ҇таѧ, потоплѧ́емаго менѐ бꙋ́рею жите́йскихъ во́лнъ: но да́ждь мѝ рꙋ́кꙋ по́мощи, ѹ҆тѣснѧ́емꙋ ѡ҆ѕлобле́ньми жите́йскими.

<rubric class="inline">Припѣ́въ:</rubric> <refrain><red>П</red>рест҃а́ѧ бцⷣе, сп҃сѝ на́съ.</refrain>

<red>Ѡ҆</red>бстоѧ̑нїѧ и҆ скѡ́рби и҆ нꙋ̑жды, ѡ҆брѣто́ша мѧ̀ чⷭ҇таѧ, и҆ напа̑сти житє́йскїѧ, и҆ и҆скꙋшє́нїѧ ѿвсю́дꙋ мѧ̀ ѡ҆быдо́ша: но предста́ни мѝ, и҆ застꙋпи́ мѧ крѣ́пкимъ твои́мъ покро́вомъ.

<rubric class="inline">Припѣ́въ:</rubric> <refrain><red>П</red>рест҃а́ѧ бцⷣе, сп҃сѝ на́съ.</refrain>

<red>В</red>ъ бꙋ́рѧхъ да ѡ҆брѧ́щꙋ тѧ̀ приста́нище, въ печа́лехъ ра́дость и҆ весе́лїе, и҆ въ недꙋ́зѣхъ ско́рꙋю по́мощь, и҆ въ бѣда́хъ и҆зба́вительницꙋ, и҆ предста́тельницꙋ во и҆скꙋше́нїихъ.

<rubric class="inline">Припѣ́въ:</rubric> <refrain><red>П</red>рест҃а́ѧ бцⷣе, сп҃сѝ на́съ.</refrain>

<red>Р</red>а́дꙋйсѧ прⷭ҇то́ле ѻ҆гнеѡбра́зный гдⷭ҇нь: ра́дꙋйсѧ бж҃е́ственнаѧ и҆ маннопрїе́мнаѧ рꙋ́чко: ра́дꙋйсѧ златы́й свѣти́льниче, свѣщѐ неꙋгаси́маѧ: ра́дꙋйсѧ дѣ́вамъ сла́во, и҆ ма́теремъ ѹ҆краше́нїе и҆ похвало̀.

<rubric class="inline">Припѣ́въ:</rubric> <refrain><red>С</red>т҃ы́й а҆́гг҃ле бж҃їй, храни́телю мо́й, молѝ бг҃а ѡ҆ мнѣ̀.</refrain>

<red>Ѿ</red> бг҃а по́сланный, ѹ҆твердѝ живо́тъ мо́й раба̀ твоегѡ̀, пребл҃гі́й а҆́гг҃ле, и҆ не ѡ҆ста́ви менѐ во вѣ́ки.

<rubric class="inline">Припѣ́въ:</rubric> <refrain><red>С</red>т҃ы́й а҆́гг҃ле бж҃їй, храни́телю мо́й, молѝ бг҃а ѡ҆ мнѣ̀.</refrain>

<red>А҆́</red>гг҃ла тѧ̀ сꙋ́ща бл҃га, дꙋшѝ моеѧ̀ наста́вника и҆ храни́телѧ пребл҃же́нне воспѣва́ю во вѣ́ки.

<rubric class="inline">Припѣ́въ:</rubric> <refrain><red>С</red>т҃ы́й а҆́гг҃ле бж҃їй, храни́телю мо́й, молѝ бг҃а ѡ҆ мнѣ̀.</refrain>

<red>Б</red>ꙋ́ди мѝ покро́въ и҆ забра́ло, въ де́нь и҆спыта́нїѧ всѣ́хъ человѣ̑къ, во́ньже ѻ҆гне́мъ и҆скꙋша́ютсѧ дѣла̀ бл҃га̑ѧ же и҆ ѕла̑ѧ.

<rubric class="inline">Припѣ́въ:</rubric> <refrain><red>С</red>т҃і́и а҆пⷭ҇ⷭ҇ли, моли́те бг҃а ѡ҆ на́съ.</refrain>

<red>Ѹ҆</red>ста̀ ѻ҆гнедохновє́ннаѧ хрⷭ҇тѡ́ва, ꙗ҆̀же бездвє́рнаѧ ѹ҆ста̀ загради́вше, и҆ сп҃си́тельное проповѣ́данїе повсю́дꙋ разсѣ́ѧвше, ѿ ѹ҆́стъ во́лка мы́сленнагѡ и҆зба́висте вопїю́щыѧ: всѧ̑ дѣла̀ гдⷭ҇а по́йте, и҆ превозноси́те є҆го̀ во всѧ̑ вѣ́ки.

<rubric class="inline">Припѣ́въ:</rubric> <refrain><red>С</red>т҃і́и а҆пⷭ҇ⷭ҇ли, моли́те бг҃а ѡ҆ на́съ.</refrain>

<red>В</red>острꙋби́те ѻ҆́крестъ моеѧ̀ ѹ҆мерщвле́нныѧ дꙋшѝ, бл҃гогла́снїи трꙋбы̑ хрⷭ҇тѡ́вы, а҆пⷭ҇ли сла́внїи: и҆ ѿ гро́ба ѿча́ѧнїѧ и҆ ѹ҆ны́нїѧ лю́тагѡ сїю̀ воздви́гните, во є҆́же пѣ́ти: всѧ̑ дѣла̀ гдⷭ҇а по́йте, и҆ превозноси́те є҆го̀ во всѧ̑ вѣ́ки.

<rubric class="inline">Сла́ва:</rubric> <red>М</red>енѐ, зако́ны твоѧ̑ хрⷭ҇тѐ попра́вшаго, ѹ҆ма̀ развраще́нїемъ: менѐ влⷣко блꙋ́днаго, во глꙋбинꙋ̀ попо́лзшасѧ, и҆ ѻ҆бы́чаю лꙋка́вомꙋ при́снѡ рабо́тающа, не пре́зри ѹ҆ч҃нкѡ́въ твои́хъ мольба́ми.

<rubric class="inline">И҆ ны́нѣ:</rubric> <red>М</red>р҃і́е, гпⷭ҇жѐ всѧ́ческихъ, ѡ҆блада́ема мѧ̀ ѿ ѕмі́ѧ, и҆ согрѣша́юща всегда̀, свободѝ мл҃твами твои́ми, и҆ порабо́ти хрⷭ҇тꙋ̀ въ житїѝ чи́стѣ, воспѣва́ти: всѧ̑ дѣла̀ гдⷭ҇а по́йте, и҆ превозноси́те є҆го̀ во всѧ̑ вѣ́ки.
