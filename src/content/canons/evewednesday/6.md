---
title: "Пѣ́снь ѕ҃"
navigation:
  key: canons-evewednesday-6
  title: "Пѣ́снь ѕ҃"
  parent: canons-evewednesday
  order: 6
type: "canon"
---

## Пѣ́снь ѕ҃.

<rubric class="inline">І҆рмо́съ:</rubric> <irmos><red>Ж</red>ите́йское мо́ре воздвиза́емое зрѧ̀ напа́стей бꙋ́рею, къ ти́хомꙋ приста́нищꙋ твоемꙋ̀ прите́къ, вопїю́ ти: возведѝ ѿ тлѝ живо́тъ мо́й, многомлⷭ҇тиве.</irmos>

<rubric class="inline">Припѣ́въ:</rubric> <refrain><red>П</red>оми́лꙋй мѧ̀ бж҃е, поми́лꙋй мѧ̀.</refrain>

<red>Ж</red>итїѐ на землѝ блꙋ́днѡ пожи́хъ, и҆ дꙋ́шꙋ во тьмꙋ̀ преда́хъ: ны́нѣ ѹ҆́бѡ молю́ тѧ, млⷭ҇тивый влⷣко: свободи́ мѧ ѿ рабо́ты сеѧ̀ вра́жїѧ, и҆ да́ждь мѝ ра́зꙋмъ, твори́ти во́лю твою̀.

<rubric class="inline">Припѣ́въ:</rubric> <refrain><red>П</red>оми́лꙋй мѧ̀ бж҃е, поми́лꙋй мѧ̀.</refrain>

<red>К</red>то̀ твори́тъ такѡва́ѧ, ꙗ҆́коже а҆́зъ; ꙗ҆́коже бо свинїѧ̀ лежи́тъ въ калꙋ̀, та́кѡ и҆ а҆́зъ грѣхꙋ̀ слꙋжꙋ̀: но ты̀, гдⷭ҇и, и҆сто́ргни мѧ̀ ѿ гнꙋ́са сегѡ̀, и҆ да́ждь мѝ се́рдце, твори́ти за́пѡвѣди твоѧ̑.

<rubric class="inline">Припѣ́въ:</rubric> <refrain><red>П</red>оми́лꙋй мѧ̀ бж҃е, поми́лꙋй мѧ̀.</refrain>

<red>В</red>оспрѧнѝ, ѻ҆каѧ́нный человѣ́че, къ бг҃ꙋ, воспомѧнꙋ́въ своѧ̑ согрѣшє́нїѧ, припа́даѧ ко творцꙋ̀, слезѧ̀ и҆ стенѧ̀, то́йже ꙗ҆́кѡ млⷭ҇рдъ, да́стъ тѝ ѹ҆́мъ, зна́ти во́лю свою̀.

<rubric class="inline">Припѣ́въ:</rubric> <refrain><red>П</red>рест҃а́ѧ бцⷣе, сп҃сѝ на́съ.</refrain>

<red>Ѻ҆́</red>блацы ско́рбныхъ покры́ша ѡ҆каѧ́ннꙋю мою̀ дꙋ́шꙋ и҆ се́рдце, и҆ помраче́нїе вво́дѧтъ мнѣ̀ ѻ҆трокови́це: но ро́ждшаѧ свѣ́тъ непристꙋ́пный, и҆зженѝ сїѧ̑ дале́че, дохнове́нїемъ бж҃е́ственныѧ мл҃твы твоеѧ̀.

<rubric class="inline">Припѣ́въ:</rubric> <refrain><red>П</red>рест҃а́ѧ бцⷣе, сп҃сѝ на́съ.</refrain>

<red>Ѹ҆</red>тѣше́нїе въ ско́рбехъ вѣ́мъ, и҆ недꙋ́гѡвъ врача̀ тѧ̀ зна́ю, и҆ всесоверше́нное сокрꙋше́нїе сме́рти, и҆ рѣкꙋ̀ живота̀ неизчерпа́емꙋю, и҆ всѣ́хъ сꙋ́щихъ въ напа́стехъ ско́рое и҆ бы́строе застꙋпле́нїе.

<rubric class="inline">Припѣ́въ:</rubric> <refrain><red>П</red>рест҃а́ѧ бцⷣе, сп҃сѝ на́съ.</refrain>

<red>Н</red>е скрыва́ю глꙋбины̀ твоеѧ̀ млⷭ҇ти, и҆ то́къ безмѣ́рныхъ чꙋде́съ, и҆ и҆сто́чникъ приснотекꙋ́щїй вои́стиннꙋ, ꙗ҆́же ко мнѣ̀ млⷭ҇ти твоеѧ̀ влⷣчце: но всѣ̑мъ и҆сповѣ́дꙋю, и҆ вопїю̀, и҆ проповѣ́дꙋю, и҆ вѣща́ю.

<rubric class="inline">Припѣ́въ:</rubric> <refrain><red>П</red>рест҃а́ѧ бцⷣе, сп҃сѝ на́съ.</refrain>

<red>Ѡ҆</red>быдо́ша мѧ̀ житє́йскїѧ бꙋ̑ри, ꙗ҆́кѡ пче́лы со́тъ дв҃о, и҆ моѐ содержа́щыѧ се́рдце ѹ҆ѧзвлѧ́ютъ стрѣ́лы скорбе́й: но да ѡ҆брѧ́щꙋ тѧ̀ помо́щницꙋ, и҆ гони́тельницꙋ, и҆ и҆зба́вительницꙋ, всепречⷭ҇таѧ.

<rubric class="inline">Припѣ́въ:</rubric> <refrain><red>С</red>т҃ы́й а҆́гг҃ле бж҃їй, храни́телю мо́й, молѝ бг҃а ѡ҆ мнѣ̀.</refrain>

<red>В</red>сѧ́кихъ мѧ̀ напа́стей свободѝ, и҆ ѿ печа́лей сп҃сѝ, молю́сѧ тѝ ст҃ы́й а҆́гг҃ле, да́нный мѝ ѿ бг҃а, храни́телю мо́й до́брый.

<rubric class="inline">Припѣ́въ:</rubric> <refrain><red>С</red>т҃ы́й а҆́гг҃ле бж҃їй, храни́телю мо́й, молѝ бг҃а ѡ҆ мнѣ̀.</refrain>

<red>Ѡ҆</red>свѣтѝ ѹ҆́мъ мо́й, бл҃же, и҆ просвѣти́ мѧ, молю́сѧ тѝ ст҃ы́й а҆́гг҃ле, и҆ мы́слити мѝ полє́знаѧ всегда̀ наста́ви мѧ̀.

<rubric class="inline">Припѣ́въ:</rubric> <refrain><red>С</red>т҃ы́й а҆́гг҃ле бж҃їй, храни́телю мо́й, молѝ бг҃а ѡ҆ мнѣ̀.</refrain>

<red>Ѹ҆</red>ста́ви се́рдце моѐ ѿ настоѧ́щагѡ мѧте́жа, и҆ бдѣ́ти ѹ҆крѣпи́ мѧ во бл҃ги́хъ, храни́телю мо́й, и҆ наста́ви мѧ̀ чꙋ́днѡ къ тишинѣ̀ живо́тнѣй.

<rubric class="inline">Припѣ́въ:</rubric> <refrain><red>С</red>т҃і́и а҆пⷭ҇ⷭ҇ли, моли́те бг҃а ѡ҆ на́съ.</refrain>

<red>П</red>а́стырѧ до́брагѡ бг҃оизбра̑ннаѧ ѻ҆вча́та, разсѣ̑ѧннаѧ по мі́рꙋ, волкѡ́въ всѧ́ко ѕвѣ́рство во ѻ҆́вчꙋю кро́тость вѣ́рою преложи́ша.

<rubric class="inline">Припѣ́въ:</rubric> <refrain><red>С</red>т҃і́и а҆пⷭ҇ⷭ҇ли, моли́те бг҃а ѡ҆ на́съ.</refrain>

<red>Б</red>ж҃е́ственнагѡ раѧ̀ древеса̀ доброплѡ́днаѧ, преѻкаѧ́нныѧ дꙋшѝ моеѧ̀ всенепло́дство во бл҃гопло́дїе добродѣ́тельнагѡ нра́ва преведи́те а҆пⷭ҇ли.

<rubric class="inline">Сла́ва:</rubric> <red>Ѹ҆</red>ѧ́звенъ бы́хъ сласте́й ѻ҆рꙋ́жїемъ, и҆ ѹ҆мро́хъ: и҆̀же ѿ хрⷭ҇та̀ прїе́мше сла́внїи бл҃года́ть воскреша́ти мє́ртвыѧ, ѹ҆мерщвле́ннꙋю ѻ҆каѧ́ннꙋю мою̀ дꙋ́шꙋ ѡ҆живи́те.

<rubric class="inline">И҆ ны́нѣ:</rubric> <red>Ѹ҆</red>толѝ дꙋшѝ моеѧ̀ свирѣ́пꙋю бꙋ́рю, бж҃е всѣ́хъ ще́дрый, мольба́ми ро́ждшїѧ тѧ̀ бцⷣы, а҆пⷭ҇лъ же и҆ мч҃нкъ твои́хъ.

<red>Г</red>дⷭ҇и, поми́лꙋй, <rubric class="inline">три́жды.</rubric>
