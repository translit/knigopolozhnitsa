---
title: "Пѣ́снь д҃"
navigation:
  key: canons-evewednesday-4
  title: "Пѣ́снь д҃"
  parent: canons-evewednesday
  order: 4
type: "canon"
---

## Пѣ́снь д҃.

<rubric class="inline">І҆рмо́съ:</rubric> <irmos><red>Х</red>рⷭ҇то́съ моѧ̀ си́ла, бг҃ъ и҆ гдⷭ҇ь, чⷭ҇тна́ѧ цр҃ковь бг҃олѣ́пнѡ пое́тъ, взыва́ющи ѿ смы́сла чи́ста, ѡ҆ гдⷭ҇ѣ пра́зднꙋющи.</irmos>

<rubric class="inline">Припѣ́въ:</rubric> <refrain><red>П</red>оми́лꙋй мѧ̀ бж҃е, поми́лꙋй мѧ̀.</refrain>

<red>Ш</red>иро́къ пꙋ́ть здѣ̀ и҆ ѹ҆го́дный сла̑сти твори́ти, но го́рькѡ бꙋ́детъ въ послѣ́днїй де́нь, є҆гда̀ дꙋша̀ ѿ тѣ́ла разлꙋча́тисѧ бꙋ́детъ: блюди́сѧ ѿ си́хъ, человѣ́че, црⷭ҇твїѧ ра́ди бж҃їѧ.

<rubric class="inline">Припѣ́въ:</rubric> <refrain><red>П</red>оми́лꙋй мѧ̀ бж҃е, поми́лꙋй мѧ̀.</refrain>

<red>П</red>очто̀ ѹ҆бо́гаго ѡ҆би́диши; мздꙋ̀ нае́мничꙋ ѹ҆де́ржꙋеши; бра́та твоего̀ не лю́биши; блꙋ́дъ и҆ го́рдость го́ниши; ѡ҆ста́ви ѹ҆́бѡ сїѧ̑, дꙋшѐ моѧ̀, и҆ пока́йсѧ црⷭ҇твїѧ ра́ди бж҃їѧ.

<rubric class="inline">Припѣ́въ:</rubric> <refrain><red>П</red>оми́лꙋй мѧ̀ бж҃е, поми́лꙋй мѧ̀.</refrain>

<red>Ѽ</red> безꙋ́мный человѣ́че, доко́лѣ ѹ҆глѣба́еши, ꙗ҆́кѡ пчела̀, собира́ющи бога́тство твоѐ; вско́рѣ бо поги́бнетъ ꙗ҆́кѡ пра́хъ и҆ пе́пелъ: но бо́лѣе взыщѝ црⷭ҇твїѧ бж҃їѧ.

<rubric class="inline">Припѣ́въ:</rubric> <refrain><red>П</red>рест҃а́ѧ бцⷣе, сп҃сѝ на́съ.</refrain>

<red>Г</red>пⷭ҇жѐ бцⷣе, поми́лꙋй мѧ̀ грѣ́шнаго, и҆ въ добродѣ́тели ѹ҆крѣпѝ, и҆ соблюди́ мѧ, да на́глаѧ сме́рть не похи́титъ мѧ̀ негото́ваго, и҆ доведи́ мѧ, дв҃о, црⷭ҇твїѧ бж҃їѧ.

<rubric class="inline">Припѣ́въ:</rubric> <refrain><red>П</red>рест҃а́ѧ бцⷣе, сп҃сѝ на́съ.</refrain>

<red>И҆</red> гдѣ̀ про́чее и҆но́е ѡ҆брѧ́щꙋ застꙋпле́нїе; ка́мѡ прибѣ́гнꙋ; гдѣ́ же и҆ сп҃сꙋ́сѧ; кꙋ́ю те́плꙋю воз̾и́мамъ помо́щницꙋ, скорбьмѝ жите́йскими и҆ бꙋ́рѧми, ѹ҆вы̀ мнѣ̀, коле́блемꙋ; на тѧ̀ є҆ди́нꙋ ѹ҆пова́ю, и҆ дерза́ю, и҆ хвалю́сѧ, и҆ притека́ю къ покро́вꙋ твоемꙋ̀, сп҃си́ мѧ.

<rubric class="inline">Припѣ́въ:</rubric> <refrain><red>П</red>рест҃а́ѧ бцⷣе, сп҃сѝ на́съ.</refrain>

<red>Р</red>ѣкꙋ̀ сла́дкꙋю млⷭ҇ти твоеѧ̀, бога́тыми дармѝ ѡ҆роси́вшꙋю всеѡкаѧ́ннꙋю и҆ смире́ннꙋю дꙋ́шꙋ мою̀, всечⷭ҇таѧ, напа́стей и҆ скорбе́й пе́щїю сожже́ннꙋю, велича́ю, проповѣ́дꙋю: и҆ притека́ю къ покро́вꙋ твоемꙋ̀, сп҃си́ мѧ.

<rubric class="inline">Припѣ́въ:</rubric> <refrain><red>П</red>рест҃а́ѧ бцⷣе, сп҃сѝ на́съ.</refrain>

<red>Т</red>ѧ̀ чⷭ҇тꙋю, тѧ̀ дв҃ꙋ и҆ нескве́рнꙋю, є҆ди́нꙋ и҆́мамъ стѣ́нꙋ неѡбори́мꙋю, прибѣ́жище, покро́въ крѣ́пкїй, ѻ҆рꙋ́жїе сп҃се́нїѧ: не пре́зри менѐ блꙋ́днагѡ, наде́ждо ненадѣ́емыхъ, немощствꙋ́ющихъ по́моще, ѡ҆скорблѧ́емыхъ ра́досте и҆ застꙋпле́нїе.

<rubric class="inline">Припѣ́въ:</rubric> <refrain><red>П</red>рест҃а́ѧ бцⷣе, сп҃сѝ на́съ.</refrain>

<red>К</red>а́кѡ и҆зрещѝ твоѧ̑, по досто́инствꙋ возмогꙋ̀, безмѣ̑рныѧ щедрѡ́ты, ѽ влⷣчце! ꙗ҆̀же мою̀ всегда̀ дꙋ́шꙋ лю́тѣ ѡ҆скорблѧ́емꙋю, ꙗ҆́кѡ во́ды ѡ҆быше́дшыѧ; но, ѽ твоегѡ̀ про́мысла и҆ бл҃годѣѧ́нїѧ, є҆го́же безꙋ́мнѡ ѡ҆каѧ́нный погꙋби́хъ!

<rubric class="inline">Припѣ́въ:</rubric> <refrain><red>С</red>т҃ы́й а҆́гг҃ле бж҃їй, храни́телю мо́й, молѝ бг҃а ѡ҆ мнѣ̀.</refrain>

<red>М</red>олѝ чл҃вѣколю́бца бг҃а, ты̀ храни́телю мо́й, и҆ не ѡ҆ста́ви менѐ: но при́снѡ въ ми́рѣ житїѐ моѐ соблюдѝ, и҆ пода́ждь мѝ сп҃се́нїе неѡбори́мое.

<rubric class="inline">Припѣ́въ:</rubric> <refrain><red>С</red>т҃ы́й а҆́гг҃ле бж҃їй, храни́телю мо́й, молѝ бг҃а ѡ҆ мнѣ̀.</refrain>

<red>Ꙗ҆́</red>кѡ застꙋ́пника и҆ храни́телѧ животꙋ̀ моемꙋ̀ прїе́мъ тѧ̀ ѿ бг҃а а҆́гг҃ле, молю́ тѧ ст҃ы́й: ѿ всѧ́кихъ мѧ̀ бѣ́дъ свободѝ.

<rubric class="inline">Припѣ́въ:</rubric> <refrain><red>С</red>т҃ы́й а҆́гг҃ле бж҃їй, храни́телю мо́й, молѝ бг҃а ѡ҆ мнѣ̀.</refrain>

<red>М</red>ою̀ скве́рность твое́ю ст҃ы́нею ѡ҆чи́сти храни́телю мо́й, и҆ ѿ ча́сти шꙋ́їѧ да ѿлꙋче́нъ бꙋ́дꙋ мл҃твами твои́ми, и҆ прича́стникъ сла́вы ꙗ҆влю́сѧ.

<rubric class="inline">Припѣ́въ:</rubric> <refrain><red>С</red>т҃і́и а҆пⷭ҇ⷭ҇ли, моли́те бг҃а ѡ҆ на́съ.</refrain>

<red>Н</red>аве́лъ є҆сѝ на мо́ре ко́ни твоѧ̑ и҆збра̑нныѧ, чл҃вѣколю́бче, ѕловѣ́рїѧ во́ды возмꙋща́ющыѧ, и҆ всѣ̑мъ ра́зꙋмъ тво́й и҆́стинный возвѣща́ющыѧ.

<rubric class="inline">Припѣ́въ:</rubric> <refrain><red>С</red>т҃і́и а҆пⷭ҇ⷭ҇ли, моли́те бг҃а ѡ҆ на́съ.</refrain>

<red>Ѕ</red>вѣ́зды просвѣти́вше бл҃гоче́стїемъ мы́сленнꙋю тве́рдь цр҃ко́внꙋю, сла́внїи а҆пⷭ҇ли, ѿ но́щи невѣ́дѣнїѧ и҆ прегрѣше́нїй и҆зба́вите мѧ̀.

<rubric class="inline">Сла́ва:</rubric> <red>Ꙗ҆́</red>вльшесѧ ꙗ҆́коже стрѣ́лы и҆з̾ѡщре́ни а҆пⷭ҇ли, вра̑жїѧ разжжє́нныѧ стрѣ́лы ѕло́бы моеѧ̀ ны́нѣ ѹ҆гаси́те и҆ помышле́нїе моѐ ѹ҆тверди́те.

<rubric class="inline">И҆ ны́нѣ:</rubric> <red>Д</red>ꙋ́шꙋ мою̀ ѡ҆горче́ннꙋю ꙗ҆́домъ, сопроти́внагѡ ѹ҆грызе́нїемъ, дѣ́йственнымъ врачева́нїемъ и҆сцѣлѝ, мл҃твами хрⷭ҇тѐ, ро́ждшїѧ тѧ̀, и҆ сщ҃е́нныхъ а҆пⷭ҇лъ твои́хъ.
