---
title: "Пѣ́снь є҃"
navigation:
  key: canons-evewednesday-5
  title: "Пѣ́снь є҃"
  parent: canons-evewednesday
  order: 5
type: "canon"
---

## Пѣ́снь є҃.

<rubric class="inline">І҆рмо́съ:</rubric> <irmos><red>Б</red>ж҃їимъ свѣ́томъ твои́мъ, бл҃же, ѹ҆́тренюющихъ тѝ дꙋ́шы любо́вїю ѡ҆зарѝ, молю́сѧ: тѧ̀ вѣ́дѣти, сло́ве бж҃їй, и҆́стиннаго бг҃а, ѿ мра́ка грѣхо́внагѡ взыва́юща.</irmos>

<rubric class="inline">Припѣ́въ:</rubric> <refrain><red>П</red>оми́лꙋй мѧ̀ бж҃е, поми́лꙋй мѧ̀.</refrain>

<red>В</red>оспомѧнѝ, ѻ҆каѧ́нный человѣ́че, ка́кѡ лжа́мъ, клевета́мъ, разбо́ю, не́мощемъ, лю̑тымъ ѕвѣрє́мъ, грѣхѡ́въ ра́ди порабоще́нъ є҆сѝ; дꙋшѐ моѧ̀ грѣ́шнаѧ, тогѡ́ ли восхотѣ́ла є҆сѝ;

<rubric class="inline">Припѣ́въ:</rubric> <refrain><red>П</red>оми́лꙋй мѧ̀ бж҃е, поми́лꙋй мѧ̀.</refrain>

<red>Т</red>репе́щꙋтъ мѝ ѹ҆́ди, всѣ́ми бо сотвори́хъ винꙋ̀: ѻ҆чи́ма взира́ѧй, ѹ҆ши́ма слы́шай, ѧ҆зы́комъ ѕла̑ѧ глаго́лѧй, всего̀ себѐ гее́ннѣ предаѧ́й: дꙋшѐ моѧ̀ грѣ́шнаѧ, сегѡ́ ли восхотѣ́ла є҆сѝ;

<rubric class="inline">Припѣ́въ:</rubric> <refrain><red>П</red>оми́лꙋй мѧ̀ бж҃е, поми́лꙋй мѧ̀.</refrain>

<red>Б</red>лꙋдника̀ и҆ разбо́йника ка̑ющасѧ прїѧ́лъ є҆сѝ, сп҃се: а҆́зъ же є҆ди́нъ лѣ́ностїю грѣхо́вною ѡ҆тѧгчи́хсѧ, и҆ ѕлы̑мъ дѣлѡ́мъ порабо́тихсѧ: дꙋшѐ моѧ̀ грѣ́шнаѧ, сегѡ́ ли восхотѣ́ла є҆сѝ;

<rubric class="inline">Припѣ́въ:</rubric> <refrain><red>П</red>рест҃а́ѧ бцⷣе, сп҃сѝ на́съ.</refrain>

<red>Д</red>и́внаѧ и҆ ско́раѧ помо́щнице всѣ̑мъ человѣ́кѡмъ, мт҃и бж҃їѧ, помозѝ мнѣ̀ недосто́йномꙋ, дꙋша́ бо моѧ̀ грѣ́шнаѧ тогѡ̀ восхотѣ̀.

<rubric class="inline">Припѣ́въ:</rubric> <refrain><red>П</red>рест҃а́ѧ бцⷣе, сп҃сѝ на́съ.</refrain>

<red>Б</red>л҃года́рнѡ вопїю́ ти: ра́дꙋйсѧ, мт҃и дв҃о: ра́дꙋйсѧ, бг҃оневѣ́сто: ра́дꙋйсѧ, бжⷭ҇твенный покро́ве: ра́дꙋйсѧ, ѻ҆рꙋ́жїе и҆ стѣно̀ нерꙋши́маѧ: ра́дꙋйсѧ, предста́тельство и҆ по́моще и҆ сп҃се́нїе, и҆̀же къ тебѣ̀ притека́ющымъ вѣ́рою.

<rubric class="inline">Припѣ́въ:</rubric> <refrain><red>П</red>рест҃а́ѧ бцⷣе, сп҃сѝ на́съ.</refrain>

<red>Н</red>енави́дѧщїи мѧ̀ всꙋ́е, стрѣ́лы и҆ мечѝ и҆ ро́въ ѹ҆гото́ваша, и҆ и҆́щꙋтъ всеѡкаѧ́ннагѡ моегѡ̀ тѣ́ла и҆сто́ргнꙋти, и҆ низвестѝ въ зе́млю жела́ютъ: но ѿ си́хъ чⷭ҇таѧ предвари́вши, сп҃си́ мѧ.

<rubric class="inline">Припѣ́въ:</rubric> <refrain><red>П</red>рест҃а́ѧ бцⷣе, сп҃сѝ на́съ.</refrain>

<red>К</red>і́й тебѣ̀ да́ръ принесꙋ̀ бл҃годаре́нїѧ, за ꙗ҆̀же наслади́хсѧ твои́хъ дарова́нїй, и҆ твоеѧ̀ безмѣ́рныѧ бл҃госты́ни; тѣ́мже ѹ҆́бѡ сла́влю, пѣсносло́влю, и҆ велича́ю твою̀ неизрече́ннꙋю ко мнѣ̀ млⷭ҇ть.

<rubric class="inline">Припѣ́въ:</rubric> <refrain><red>С</red>т҃ы́й а҆́гг҃ле бж҃їй, храни́телю мо́й, молѝ бг҃а ѡ҆ мнѣ̀.</refrain>

<red>Ꙗ҆́</red>кѡ и҆мѣ́ѧ дерзнове́нїе къ бг҃ꙋ, храни́телю мо́й ст҃ы́й, сего̀ ѹ҆молѝ ѿ ѡ҆скорблѧ́ющихъ мѧ̀ ѕѡ́лъ и҆зба́вити.

<rubric class="inline">Припѣ́въ:</rubric> <refrain><red>С</red>т҃ы́й а҆́гг҃ле бж҃їй, храни́телю мо́й, молѝ бг҃а ѡ҆ мнѣ̀.</refrain>

<red>С</red>вѣ́те свѣ́тлый, свѣ́тлѡ просвѣтѝ дꙋ́шꙋ мою̀, наста́вниче мо́й и҆ храни́телю, ѿ бг҃а да́нный мѝ а҆́гг҃ле.

<rubric class="inline">Припѣ́въ:</rubric> <refrain><red>С</red>т҃ы́й а҆́гг҃ле бж҃їй, храни́телю мо́й, молѝ бг҃а ѡ҆ мнѣ̀.</refrain>

<red>С</red>пѧ́ща мѧ̀ ѕлѣ̀ тѧгото́ю грѣхо́вною ꙗ҆́кѡ бдѧ́ща сохранѝ, а҆́гг҃ле бж҃їй, и҆ возста́ви мѧ̀ на славосло́вїе моле́нїемъ твои́мъ.

<rubric class="inline">Припѣ́въ:</rubric> <refrain><red>С</red>т҃і́и а҆пⷭ҇ⷭ҇ли, моли́те бг҃а ѡ҆ на́съ.</refrain>

<red>Л</red>ѡ́зы живѡ́тныѧ, процвѣта́ющѧ гро́здїе, напои́ша всѣ́хъ вїна̀ мы́сленнагѡ весе́лїѧ, сла́внїи а҆пⷭ҇ли.

<rubric class="inline">Припѣ́въ:</rubric> <refrain><red>С</red>т҃і́и а҆пⷭ҇ⷭ҇ли, моли́те бг҃а ѡ҆ на́съ.</refrain>

<red>К</red>ъ свѣ́тꙋ за́повѣдей бж҃їихъ наста́вите, а҆пⷭ҇ли, и҆̀же во тьмѣ̀ дꙋше́внагѡ ѹ҆ны́нїѧ, безꙋ́мнѡ пребыва́ющыѧ.

<rubric class="inline">Сла́ва:</rubric> <red>И҆</red>зба́вите на́съ дꙋше́вныхъ прегрѣше́нїй и҆ сꙋда̀ бꙋ́дꙋщагѡ, и҆ тлѝ, и҆ бѣ́дъ, а҆пⷭ҇ли бл҃же́ннїи.

<rubric class="inline">И҆ ны́нѣ:</rubric> <red>С</red>п҃си́ мѧ бж҃е ꙗ҆́кѡ чл҃вѣколю́бецъ, сп҃си́ мѧ мольба́ми неизрече́ннѡ тебѐ роди́вшїѧ, и҆ всѣ́хъ бж҃е́ственныхъ а҆пⷭ҇лъ твои́хъ.
