---
title: "Мл҃тва ст҃ы̑мъ а҆пⷭ҇лѡмъ"
navigation:
  key: canons-evewednesday-14
  title: "Мл҃тва ст҃ы̑мъ а҆пⷭ҇лѡмъ"
  parent: canons-evewednesday
  order: 14
type: "canon"
---

## Мл҃тва ст҃ы̑мъ а҆пⷭ҇лѡмъ:

<versal>В</versal>лⷣко гдⷭ҇и, тво́й е҆́сть де́нь и҆ твоѧ́ е҆́сть но́щь, тебѣ́ всѧ́ тва́рь рабо́тает, и҆ всѧ́кое дыха́ние сла́вит тѧ̀: а҆́зъ же ѻ҆каѧ́нный, всѐ житїѐ моѐ сконча́въ блꙋ́днѡ, стра́хомъ ѡ҆держи́мь е҆́смь, ꙗ҆́кѡ помѧнꙋ́хъ дни̑ пе́рвыѧ, и҆ до ны́нѣ, въ нѧ́же всѧ̑ безмѣ̑стнаѧ сотвори́хъ ѕла̑ѧ: и҆ тогѡ̀ ра́ди не и҆́мамъ къ тебѣ́ дерзнове́ниѧ, ꙗ҆́кѡ беззакѡ́ниѧ моѧ̑ вели̑ка, и҆ безмѣ́рнїи грѣсѝ моѝ, врази́ же всегда̀ стꙋжа́ютъ мѝ. Но, гдⷭ҇и мо́й, гдⷭ҇и, ѿве́рзый ѹ҆стнѣ̀ нѣмо́мꙋ, и҆ моѧ̑ ѹ҆ста̀ ѿве́рзи, да глаго́лю въ мл҃твѣ ѹ҆гѡ́днаѧ тебѣ̀: се́ бо дꙋша̀ моѧ̀ ꙗ҆́кѡ землѧ̀ безво́днаѧ ѡ҆ста̀, и҆ не мо́жетъ приноси́ти ѡ҆ себѣ̀ плода̀: но да́ждь мѝ ѿ сѣ́мене ст҃а́го твоегѡ̀ дх҃а, и҆ напо́й мѧ̀ росо́ю бл҃года́ти твоеѧ̀, да принесꙋ̀ тебѣ̀ пло́дъ покаѧ́ниѧ. Гдⷭ҇и і҆и҃се хрⷭ҇тѐ, хотѧ́й всѣ̑м человѣ́комъ сп҃сти́сѧ, ѹ҆слы́ши мл҃твꙋ мою̀, мл҃твами ст҃ы́х а҆пⷭ҇лъ твои́хъ, ꙗ҆́кѡ ті́и мо́лѧтсѧ за ны̀, и҆ а҆́зъ тѣ́ми ѹ҆ тебѐ прошꙋ̀ проще́ниѧ, ꙗ҆́кѡ тѣ́хъ мл҃твы при́снѡ послꙋ́шаеши: моле́нїемъ и҆́хъ сп҃си́ мѧ грѣ́шнаго, и҆сцѣлѝ болѣ́зни се́рдца моегѡ̀, ѹ҆врачꙋ́й стрꙋ́пы дꙋшѝ моеѧ̀, разжзѝ ѹ҆трѡ́бы моѧ̑ пла́менемъ стра́ха твоегѡ̀, да поѧ́ст те́рнїе грѣхѡ́въ мои́хъ, и҆ дꙋ́шꙋ мою̀ любо́вїю прохладѝ: къ тебѣ́ бо жела́ю, и҆́стинномꙋ свѣ́тꙋ и҆ пода́телю свѣ́та, ѹ҆ тебѐ е҆ди́нагѡ прошꙋ̀ млⷭ҇ти, сп҃си́ мѧ̀: насы́ти а҆́лчꙋщꙋю, и҆ напо́й жа́ждꙋщꙋю дꙋ́шꙋ мою̀, ѿ пото́ка безчи́сленнагѡ млⷭ҇рдїѧ твоегѡ̀: покры́й мѧ̀ бл҃года́тїю твоегѡ̀ чл҃вѣколю́биѧ ѿ всѧ́кагѡ ѕла̀, да тобо́ю храни́мь, и҆зба́влюсѧ мно́гихъ сѣ́тей лꙋка́вагѡ, по всѧ̑ дни̑ на мѧ̀ пропина́емыхъ, и҆ да не похва́лѧтсѧ вразѝ моѝ ѡ҆ мнѣ̀ рабѣ̀ твое́мъ, ѹ҆пова́ющемъ на тѧ̀: сп҃си́ мѧ̀ по млⷭ҇ти твое́й, да возда́мъ ѻ҆бѣ́ты моѧ̑, до послѣ́днѧго и҆здыха́нїѧ ка́ѧйсѧ ѡ҆ свои́хъ согрѣ́ше́нїихъ, и҆ просла́влю прест҃о́е и҆́мѧ твоѐ, со ѻ҆ц҃е́мъ и҆ ст҃ы́мъ дх҃омъ, ны́нѣ́ и҆ при́снѡ, и҆ во вѣ́ки вѣкѡ́въ, а҆ми́нь.

{% illustration "small-ornaments/jerusalem-cross-gould", "small" %}
