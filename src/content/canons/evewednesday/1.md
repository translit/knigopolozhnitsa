---
title: "Пѣ́снь а҃"
navigation:
  key: canons-evewednesday-1
  title: "Пѣ́снь а҃"
  parent: canons-evewednesday
  order: 1
type: "canon"
---

## Пѣ́снь а҃.

<rubric class="inline">І҆рмо́съ:</rubric> <irmos><red>Ꙗ҆́</red>кѡ по сꙋ́хꙋ пѣшеше́ствовавъ і҆и҃ль, по бе́зднѣ стопа́ми, гони́телѧ фараѡ́на ви́дѧ потоплѧ́ема, бг҃ꙋ побѣ́днꙋю пѣ́снь пои́мъ, вопїѧ́ше.</irmos>

<rubric class="inline">Припѣ́въ:</rubric> <refrain><red>П</red>оми́лꙋй мѧ̀, бж҃е, поми́лꙋй мѧ̀.</refrain>

<red>Н</red>ы́нѣ пристꙋпи́хъ а҆́зъ грѣ́шный и҆ ѡ҆бремене́нный къ тебѣ̀ влⷣцѣ и҆ бг҃ꙋ моемꙋ̀: не смѣ́ю же взира́ти на нб҃о, то́кмѡ молю́сѧ, глаго́лѧ: да́ждь мѝ, гдⷭ҇и, ѹ҆́мъ, да пла́чꙋсѧ дѣ́лъ мои́хъ го́рькѡ.

<rubric class="inline">Припѣ́въ:</rubric> <refrain><red>П</red>оми́лꙋй мѧ̀, бж҃е, поми́лꙋй мѧ̀.</refrain>

<red>Ѽ</red> го́ре мнѣ̀ грѣ́шномꙋ! Па́че всѣ́хъ человѣ̑къ ѻ҆каѧ́ненъ є҆́смь: покаѧ́нїѧ нѣ́сть во мнѣ̀: да́ждь мѝ, гдⷭ҇и, сле́зы, да пла́чꙋсѧ дѣ́лъ мои́хъ го́рькѡ.

<rubric class="inline">Припѣ́въ:</rubric> <refrain><red>П</red>оми́лꙋй мѧ̀, бж҃е, поми́лꙋй мѧ̀.</refrain>

<red>Б</red>езꙋ́мне ѻ҆каѧ́нне человѣ́че, въ лѣ́ности вре́мѧ гꙋби́ши: помы́сли житїѐ твоѐ, и҆ ѡ҆брати́сѧ ко гдⷭ҇ꙋ бг҃ꙋ и҆ пла́чисѧ ѡ҆ дѣ́лѣхъ твои́хъ го́рькѡ.

<rubric class="inline">Припѣ́въ:</rubric> <refrain><red>П</red>рест҃а́ѧ бцⷣе, сп҃сѝ на́съ.</refrain>

<red>М</red>т҃и бж҃їѧ пречⷭ҇таѧ, воззрѝ на мѧ̀ грѣ́шнаго, и҆ ѿ сѣ́ти дїа́воли и҆зба́ви мѧ̀, и҆ на пꙋ́ть покаѧ́нїѧ наста́ви мѧ̀, да пла́чꙋсѧ дѣ́лъ мои́хъ го́рькѡ.

<rubric class="inline">Припѣ́въ:</rubric> <refrain><red>П</red>рест҃а́ѧ бцⷣе, сп҃сѝ на́съ.</refrain>

<red>С</red>ко́рбныхъ наведє́нїѧ ѡ҆бꙋрева́ютъ смире́ннꙋю мою̀ дꙋ́шꙋ, и҆ напа́стей ѻ҆́блацы моѐ покрыва́ютъ се́рдце, бг҃оневѣ́стнаѧ: но свѣ́тъ ро́ждшаѧ бж҃е́ственный и҆ превѣ́чный, возсїѧ́й мнѣ̀ свѣ́тъ ра́достный.

<rubric class="inline">Припѣ́въ:</rubric> <refrain><red>П</red>рест҃а́ѧ бцⷣе, сп҃сѝ на́съ.</refrain>

<rubric class="inline">Ѿ </rubric>безмѣ́рныхъ нꙋ́ждей и҆ скорбе́й, и҆ ѿ врагѡ́въ лю́тыхъ, и҆ напа́стей жите́йскихъ, и҆зба́вльсѧ всепречⷭ҇таѧ, крѣ́пкою си́лою твое́ю, воспѣва́ю, велича́ю безмѣ́рнꙋю твою̀ млⷭ҇ть, и҆ є҆́же ко мнѣ̀ твоѐ ѹ҆тѣше́нїе.

<rubric class="inline">Припѣ́въ:</rubric> <refrain><red>П</red>рест҃а́ѧ бцⷣе, сп҃сѝ на́съ.</refrain>

<red>Н</red>ы́нѣ надѣ́ѧсѧ, къ твоемꙋ̀ прибѣго́хъ застꙋпле́нїю крѣ́пкомꙋ, и҆ къ твоемꙋ̀ покро́вꙋ вседꙋ́шнѡ притеко́хъ: и҆ колѣ̑на приклонѧ́ю влⷣчце, и҆ пла́чꙋ, и҆ стеню̀, не пре́зри менѐ ѡ҆каѧ́ннаго, хрⷭ҇тїа́нѡмъ прибѣ́жище.

<rubric class="inline">Припѣ́въ:</rubric> <refrain><red>П</red>рест҃а́ѧ бцⷣе, сп҃сѝ на́съ.</refrain>

<red>Н</red>е ѹ҆молчꙋ̀ вопи́ти ꙗ҆снѣ́йше вели̑чїѧ твоѧ̑: а҆́ще бо не ты̀, ѻ҆трокови́це, всегда̀ предстоѧ́ла є҆сѝ ѡ҆ мнѣ̀ молѧ́щи сн҃а твоего̀, кто́ бы ѿ толи́кїѧ бꙋ́ри, и҆ лю́тыхъ бѣ́дъ и҆зба́вилъ мѧ̀.

<rubric class="inline">І҆и҃сꙋ:</rubric> <refrain><red>Г</red>дⷭ҇и іи҃се хрⷭ҇тѐ бж҃е мо́й, поми́лꙋй мѧ̀.</refrain>

<red>П</red>ѣ́снь воспѣ́ти, и҆ восхвали́ти сп҃се, твоего̀ раба̀ досто́йнѡ сподо́би, безпло́тномꙋ а҆́гг҃лꙋ, наста́вникꙋ и҆ храни́телю моемꙋ̀.

<rubric class="inline">Припѣ́въ:</rubric> <refrain><red>С</red>т҃ы́й а҆́гг҃ле бж҃їй, храни́телю мо́й, молѝ бг҃а ѡ҆ мнѣ̀.</refrain>

<red>Є҆</red>ди́нъ а҆́зъ въ неразꙋ́мїи и҆ въ лѣ́ности ны́нѣ лежꙋ̀, наста́вниче мо́й и҆ храни́телю, не ѡ҆ста́ви менѐ погиба́юща.

<rubric class="inline">Припѣ́въ:</rubric> <refrain><red>С</red>т҃ы́й а҆́гг҃ле бж҃їй, храни́телю мо́й, молѝ бг҃а ѡ҆ мнѣ̀.</refrain>

<red>Ѹ҆́</red>мъ мо́й твое́ю мл҃твою напра́ви, твори́ти мѝ бж҃їѧ повелѣ̑нїѧ, да полꙋчꙋ̀ ѿ бг҃а ѿда́нїе грѣхѡ́въ, и҆ ненави́дѣти мѝ ѕлы́хъ, наста́ви мѧ̀, молю́сѧ тѝ.

<rubric class="inline">Припѣ́въ:</rubric> <refrain><red>С</red>т҃і́и а҆пⷭ҇ⷭ҇ли, моли́те бг҃а ѡ҆ на́съ.</refrain>

<red>Б</red>ж҃е́ственнїи ѹ҆тѣ́шителѧ ѻ҆рга́ни, возглаша́ющїи сего̀ бж҃е́ственными всегда̀ вдохнове́ньми, воспѣ́ша пѣ́снь на́мъ, ꙗ҆́кѡ вои́стиннꙋ сп҃си́тельнꙋю, бл҃госла́внїи хрⷭ҇тѡ́вы а҆пⷭ҇ли.

<rubric class="inline">Припѣ́въ:</rubric> <refrain><red>С</red>т҃і́и а҆пⷭ҇ⷭ҇ли, моли́те бг҃а ѡ҆ на́съ.</refrain>

<red>Н</red>а ѻ҆дрѣ̀ лѣ́ности слежа̀, и҆ въ сме́рти грѣхо́внѣй недꙋ́гомъ дꙋше́внымъ лю́тѣ и҆ста́емь, посѣще́нїѧ мѧ̀ сла́внїи хрⷭ҇тѡ́вы самови́дцы сподо́бите.

<rubric class="inline">Сла́ва:</rubric> <red>И҆̀</red>же сло́вомъ безслове́сїе разрѣши́вше ꙗ҆зы́кѡвъ а҆пⷭ҇ли, ѿ безслове́сныхъ дѣѧ́нїй лю́тѣ ѡ҆мраче́нное се́рдце моѐ, ѹ҆тѣ́шителѧ бл҃года́тїю просвѣти́те а҆пⷭ҇ли.

<rubric class="inline">И҆ ны́нѣ:</rubric> <red>Д</red>в҃а по ржⷭ҇твѣ̀ нетлѣ́нна пребыла̀ є҆сѝ, на́съ ра́ди ꙗ҆́вльшагосѧ на землѝ, па́че сло́ва ро́ждшаѧ: є҆го́же прилѣ́жнѡ молѝ, просвѣти́ти дꙋ́шы на́шѧ.
