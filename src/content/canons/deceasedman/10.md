---
title: "Пѣ́снь ѕ҃"
navigation:
  key: canons-deceasedman-10
  title: "Пѣ́снь ѕ҃"
  parent: canons-deceasedman
  order: 10
type: "canon"
---

## Пѣ́снь ѕ҃.

<rubric class="inline">І҆рмо́съ:</rubric> <irmos><red>М</red>л҃твꙋ пролїю̀ ко гдⷭ҇ꙋ, и҆ томꙋ̀ возвѣщꙋ̀ печа̑ли моѧ̑, ꙗ҆́кѡ ѕѡ́лъ дꙋша̀ моѧ̀ и҆спо́лнисѧ: и҆ живо́тъ мо́й а҆́дꙋ прибли́жисѧ, и҆ молю́сѧ ꙗ҆́кѡ і҆ѡ́на: ѿ тлѝ бж҃е, возведи́ мѧ.</irmos>

<rubric class="inline">Сті́хъ:</rubric> <refrain><red>П</red>око́й гдⷭ҇и, дꙋ́шꙋ ѹ҆со́пшагѡ раба̀ твоегѡ̀.</refrain>

<red>А҆́</red>да и҆спрове́ргъ влⷣко, воскр҃си́лъ є҆сѝ ѹ҆ме́ршыѧ ѿ вѣ́ка: и҆ ны́нѣ преста́вленнаго ѿ на́съ въ нѣ́дро а҆враа́мле ты̀ бж҃е, вселѝ: прегрѣшє́нїѧ всѧ̑ ѿпꙋсти́въ, ꙗ҆́кѡ млⷭ҇рдъ.

<rubric class="inline">Сті́хъ:</rubric> <refrain><red>П</red>око́й гдⷭ҇и, дꙋ́шꙋ ѹ҆со́пшагѡ раба̀ твоегѡ̀.</refrain>

<red>З</red>а́повѣдь, ю҆́же мѝ да́лъ є҆сѝ бж҃е, престꙋпи́хъ и҆ сме́ртенъ бы́хъ: но ты̀ бж҃е, соше́дый во гро́бъ, и҆ дꙋ́шы ꙗ҆̀же ѿ вѣ́ка воскр҃си́вый, не возста́ви менѐ влⷣко на мꙋче́нїе, но на поко́й, преста́вленный вопїе́тъ тебѣ̀ на́ми, многомлⷭ҇тиве.

<rubric class="inline">Сла́ва:</rubric> <red>М</red>о́лимъ тѧ̀ безнача́льне ѻ҆́ч҃е, и҆ сн҃е, и҆ дш҃е ст҃ы́й, ѕло́бою дꙋшеѕло́бнагѡ мі́ра ѡ҆ѕло́бленнꙋю и҆ къ тебѣ̀ зижди́телю преше́дшꙋю дꙋ́шꙋ, во а҆́дово дно̀ не ѿри́ни бж҃е сп҃се мо́й.

<rubric class="inline">И҆ ны́нѣ:</rubric> <red>С</red>ъ нб҃сѐ хрⷭ҇то́съ бг҃ъ на́шъ, ꙗ҆́кѡ до́ждь на рꙋно̀, пречⷭ҇таѧ, сни́де на тѧ̀, напаѧ́ѧ ве́сь мі́ръ, и҆ и҆зсꙋша́ѧ всѧ̑ безбѡ́жныѧ пото́ки, наводнѧ́ѧй всю̀ зе́млю ра́зꙋмомъ свои́мъ, приснодв҃о. того̀ молѝ да́ти поко́й преста́вленномꙋ рабꙋ̀ твоемꙋ̀.
