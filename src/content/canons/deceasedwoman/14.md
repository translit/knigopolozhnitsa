---
title: "Пѣ́снь ѳ҃"
navigation:
  key: canons-deceasedwoman-14
  title: "Пѣ́снь ѳ҃"
  parent: canons-deceasedwoman
  order: 14
type: "canon"
---

## Пѣ́снь ѳ҃.

<rubric class="inline">І҆рмо́съ:</rubric> <irmos><red>Ѹ҆</red>жасе́сѧ ѡ҆ се́мъ нб҃о, и҆ землѝ ѹ҆диви́шасѧ концы̀, ꙗ҆́кѡ бг҃ъ ꙗ҆ви́сѧ человѣ́кѡмъ пло́тски, и҆ чре́во твоѐ бы́сть простра́ннѣйшее нб҃съ: тѣ́мъ тѧ̀ бцⷣꙋ, а҆́гг҃лѡвъ и҆ человѣ̑къ чинонача̑лїѧ велича́ютъ.</irmos>

<rubric class="inline">Сті́хъ:</rubric> <refrain><red>П</red>око́й гдⷭ҇и, дꙋ́шꙋ ѹ҆со́пшїѧ рабы̀ твоеѧ̀.</refrain>

<red>І҆</red>и҃се бж҃е мо́й сп҃се, а҆да́мле ты̀ взѧ́лъ є҆сѝ престꙋпле́нїе, и҆ сме́рти вкꙋси́лъ є҆сѝ, да человѣ́ки ѿ неѧ̀ свободи́ши млⷭ҇рде. Тѣ́мже мо́лимъ тѧ̀ млⷭ҇тиве: преста́вленнꙋю поко́й, ꙗ҆́кѡ бл҃гъ, во дво́рѣхъ ст҃ы́хъ твои́хъ, ꙗ҆́кѡ є҆ди́нъ всебл҃гі́й и҆ млⷭ҇рдый.

<rubric class="inline">Сті́хъ:</rubric> <refrain><red>П</red>око́й гдⷭ҇и, дꙋ́шꙋ ѹ҆со́пшїѧ рабы̀ твоеѧ̀.</refrain>

<red>Н</red>ѣ́сть никто́же млⷭ҇рде, и҆́же не согрѣшѝ въ человѣ́цѣхъ, то́кмѡ ты̀ є҆ди́нъ і҆и҃се хрⷭ҇тѐ, взе́млѧй грѣхѝ всегѡ̀ мі́ра. Тѣ́мже ѡ҆чи́стивъ рабꙋ̀ твою̀ ѿ прегрѣше́нїй, вчинѝ во ст҃ы́хъ твои́хъ дво́рѣхъ: ты́ бо живо́тъ є҆сѝ и҆ поко́й, и҆ свѣ́тъ, и҆ весе́лїе всѣ́хъ тебѣ̀ бл҃гоꙋгоди́вшихъ.

<rubric class="inline">Сла́ва:</rubric> <red>Ѹ҆</red>диви́сѧ всѐ є҆стество̀ человѣ́ческое, ка́кѡ безнача́льнагѡ ѻ҆ц҃а̀ сн҃ъ, сы́й є҆диноро́дный, пло́ть ѿ дв҃ы дѣ́йствомъ ст҃а́гѡ дх҃а прїѧ́лъ є҆сѝ, и҆ пострада́лъ є҆сѝ ꙗ҆́кѡ человѣ́къ, да ѹ҆ме́ршыѧ ѡ҆живи́ши: тѣ́мъ и҆ преста́вленнꙋю ны́нѣ ѿ на́съ, прилѣ́жнѡ мо́лимъ тѧ̀, во странѣ̀ живы́хъ, ꙗ҆́кѡ бл҃гъ вселѝ.

<rubric class="inline">И҆ ны́нѣ:</rubric> <red>Н</red>евѣ́стꙋ тѧ̀ нарица́емъ пречⷭ҇таѧ, ѻ҆ц҃а̀ неви́димагѡ, и҆ мт҃рь сн҃а, и҆з̾ тебѐ дх҃омъ ст҃ы́мъ воплоще́ннагѡ: и҆ моле́бницꙋ тѧ̀ ѡ҆ ѹ҆со́пшей рабѣ̀ твое́й предлага́емъ: тебе́ бо помо́щницꙋ и҆́мамы земні́и, и҆ любо́вїю пою́ще тѧ̀ велича́емъ.
