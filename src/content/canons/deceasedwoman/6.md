---
title: "Пѣ́снь г҃"
navigation:
  key: canons-deceasedwoman-6
  title: "Пѣ́снь г҃"
  parent: canons-deceasedwoman
  order: 6
type: "canon"
---

## Пѣ́снь г҃.

<rubric class="inline">І҆рмо́съ:</rubric> <irmos><red>Н</red>бⷭ҇нагѡ крꙋ́га верхотво́рче гдⷭ҇и, и҆ цр҃кве зижди́телю, ты̀ менѐ ѹ҆твердѝ въ любвѝ твое́й, жела́нїй кра́ю, вѣ́рныхъ ѹ҆твержде́нїе, є҆ди́не чл҃вѣколю́бче.</irmos>

<rubric class="inline">Сті́хъ:</rubric> <refrain><red>П</red>око́й гдⷭ҇и, дꙋ́шꙋ ѹ҆со́пшїѧ рабы̀ твоеѧ̀.</refrain>

<red>В</red>ъ мѣ́стѣ ѕла́чнѣ, въ мѣ́стѣ поко́йнѣ, и҆дѣ́же ли́цы ст҃ы́хъ веселѧ́тсѧ, дꙋ́шꙋ рабы̀ твоеѧ̀ преста́вленныѧ поко́й хрⷭ҇тѐ, є҆ди́не млⷭ҇тиве.

<rubric class="inline">Сті́хъ:</rubric> <refrain><red>П</red>око́й гдⷭ҇и, дꙋ́шꙋ ѹ҆со́пшїѧ рабы̀ твоеѧ̀.</refrain>

<red>И҆</red>дѣ́же ли́цы ст҃ы́хъ, та́мѡ вчинѝ влⷣко, послꙋжи́вшꙋю тебѣ̀ всѣ́мъ се́рдцемъ, и҆ воздви́гшꙋю и҆́го твоѐ на ра́мо своѐ, ꙗ҆́кѡ є҆ди́нъ влⷣка живота̀ и҆ сме́рти.

<rubric class="inline">Сла́ва:</rubric> <red>Н</red>бⷭ҇ный ѻ҆́ч҃е вседержи́телю, и҆ сн҃е є҆диноро́дный, и҆ дш҃е ст҃ы́й и҆схо́дный, пре́зри ѹ҆ме́ршїѧ согрѣшє́нїѧ, и҆ въ цр҃кви пе́рвенєцъ вселѝ ю҆̀ сла́вити тѧ̀, со всѣ́ми ѹ҆го́ждшими тебѣ̀.

<rubric class="inline">И҆ ны́нѣ:</rubric> <red>Ꙗ҆́</red>кѡ мт҃и ст҃а́ѧ прест҃а́гѡ бг҃а влⷣчце всѧ́ческихъ, мр҃і́е бцⷣе, со всѣ́ми ст҃ы́ми сего̀ молѝ, дꙋ́шꙋ поко́ити рабы̀ твоеѧ̀ въ нбⷭ҇ныхъ селе́нїихъ.
