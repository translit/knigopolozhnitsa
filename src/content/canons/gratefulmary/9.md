---
title: "Мл҃тва а҃"
navigation:
  key: canons-gratefulmary-9
  title: "Мл҃тва а҃"
  parent: canons-gratefulmary
  order: 9
type: "canon"
---

## Мл҃тва а҃ ко прест҃ѣ́й бцⷣѣ:

<versal>П</versal>рїимѝ, всебл҃гомо́щнаѧ, пречтⷭ҇аѧ гпⷭ҇жѐ, влⷣчце бг҃ороди́тельнице, сїѧ̑ честны̑ѧ да́ры, тебѣ̀ є҆ди́нѣй прикла̑дныѧ, ѿ на́съ недосто́йныхъ рабѡ́въ твои́хъ: ѿ всѣ́хъ родѡ́въ и҆збра́ннаѧ, всѣ́хъ тва́рей нбⷭ҇ныхъ и҆ земны́хъ вы́шшаѧ ꙗ҆́вльшаѧсѧ. Поне́же бо тебє̀ ра́ди бы́сть гдⷭ҇ь си́лъ съ на́ми, и҆ тобо́ю сн҃а бж҃їѧ позна́хомъ, и҆ сподо́бихомсѧ ст҃а́гѡ тѣ́ла є҆гѡ̀ и҆ пречⷭ҇тыѧ кро́ве є҆гѡ̀. Тѣ́мже бл҃же́нна є҆сѝ въ ро́дѣхъ родѡ́въ, бг҃облаже́ннаѧ, херꙋві́мѡвъ свѣтлѣ́йши и҆ серафі́мѡвъ чⷭ҇тнѣ́йши сꙋ́щаѧ. И҆ ны́нѣ, всепѣ́таѧ прест҃а́ѧ бцⷣе, не преста́й молѧ́щисѧ ѡ҆ на́съ недосто́йныхъ рабѣ́хъ твои́хъ, є҆́же и҆зба́витисѧ на́мъ ѿ всѧ́кагѡ совѣ́та лꙋка́вагѡ и҆ ѿ всѧ́кагѡ ѡ҆бстоѧ́нїѧ, и҆ сохрани́тисѧ на́мъ невреждє́нымъ ѿ всѧ́кагѡ ꙗ҆дови́тагѡ прило́га дїа́вольскагѡ. Но да́же до конца̀ мл҃твами твои́ми неѡсꙋжде́нныхъ на́съ соблюдѝ: ꙗ҆́кѡ да твои́мъ застꙋпле́нїемъ и҆ по́мощїю сп҃са́еми, сла́вꙋ, хвалꙋ̀, бл҃годаре́нїе и҆ поклоне́нїе за всѧ̑ въ трⷪ҇цѣ є҆ди́номꙋ бг҃ꙋ и҆ всѣ́хъ созда́телю возсыла́емъ, ны́нѣ и҆ при́снѡ, и҆ во вѣ́ки вѣкѡ́въ. <red>А҆</red>ми́нь.
