---
title: "Пѣ́снь д҃"
navigation:
  key: canons-gratefulmary-3
  title: "Пѣ́снь д҃"
  parent: canons-gratefulmary
  order: 3
type: "canon"
---

## Пѣ́снь д҃.

<rubric class="inline">І҆рмо́съ:</rubric> <irmos><red>С</red>ѣдѧ́й въ сла́вѣ на прⷭ҇то́лѣ бжⷭ҇тва̀, во ѻ҆́блацѣ ле́гцѣ, прїи́де і҆и҃съ пребж҃е́ственный, нетлѣ́нною дла́нїю, и҆ сп҃сѐ зовꙋ́щыѧ: сла́ва хрⷭ҇тѐ си́лѣ твое́й. </irmos>

<rubric class="inline">Припѣ́въ:</rubric> <refrain><red>П</red>рест҃а́ѧ бцⷣе, сп҃сѝ на́съ.</refrain>

<red>В</red>о гла́сѣхъ пѣ́нїй, дв҃о, тебѣ̀ вопїе́мъ всепѣ́таѧ: ра́дꙋйсѧ, тꙋ́чнаѧ горо̀ и҆ ѹ҆сыре́ннаѧ дх҃омъ. Ра́дꙋйсѧ свѣ́щниче и҆ ста́мно, ма́ннꙋ носѧ́щаѧ, ѹ҆слажда́ющаѧ всѣ́хъ бл҃гочести́выхъ чꙋ̑вства.

<rubric class="inline">Припѣ́въ:</rubric> <refrain><red>П</red>рест҃а́ѧ бцⷣе, сп҃сѝ на́съ.</refrain>

<red>Ѡ҆</red>чисти́лище мі́рꙋ, ра́дꙋйсѧ, пречⷭ҇таѧ влⷣчце. Ра́дꙋйсѧ лѣ́ствице, ѿ землѝ всѣ́хъ возвы́сившаѧ бл҃года́тїю. Ра́дꙋйсѧ мо́сте, вои́стиннꙋ преводѧ́й всѣ́хъ ѿ сме́рти къ животꙋ̀, пою́щихъ тѧ̀.

<rubric class="inline">Припѣ́въ:</rubric> <refrain><red>П</red>рест҃а́ѧ бцⷣе, сп҃сѝ на́съ.</refrain>

<red>Н</red>б҃съ превы́шшаѧ, ра́дꙋйсѧ: землѝ ѡ҆снова́нїе, во твои́хъ ложесна́хъ пречⷭ҇таѧ, нетрꙋ́днѡ носи́вшаѧ. Ра́дꙋйсѧ червлени́це, багрѧни́цꙋ бж҃е́ственнꙋю ѡ҆мочи́вшаѧ ѿ крове́й твои́хъ, цр҃е́ви си́ламъ.

<rubric class="inline">Сла́ва:</rubric> <red>З</red>аконода́вца ро́ждшаѧ и҆́стиннаго, ра́дꙋйсѧ влⷣчце, беззакѡ́нїѧ всѣ́хъ тꙋ́не ѡ҆чища́ющаго: недовѣ́домаѧ глꙋбино̀, высото̀ неизрече́ннаѧ, браконеискꙋ́снаѧ, є҆́юже мы̀ ѡ҆божи́хомсѧ.

<rubric class="inline">И҆ ны́нѣ:</rubric> <red>Т</red>ѧ̀ и҆спле́тшꙋю мі́рови нерꙋкоплете́нный вѣне́цъ пѣсносло́вимъ: ра́дꙋйсѧ, тебѣ̀ дв҃о зовꙋ́ще, храни́лище всѣ́хъ и҆ ѡ҆гражде́нїе, и҆ ѹ҆твержде́нїе, и҆ сщ҃е́нное прибѣ́жище.
