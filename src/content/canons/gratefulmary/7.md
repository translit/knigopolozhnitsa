---
title: "Пѣ́снь и҃"
navigation:
  key: canons-gratefulmary-7
  title: "Пѣ́снь и҃"
  parent: canons-gratefulmary
  order: 7
type: "canon"
---

## Пѣ́снь и҃.

<rubric class="inline">І҆рмо́съ:</rubric> <irmos><red>Ѻ҆́</red>троки бл҃гочести̑выѧ въ пещѝ ржⷭ҇тво̀ бг҃оро́дичо спасло̀ є҆́сть: тогда̀ ѹ҆́бѡ ѡ҆бразꙋ́емое, ны́нѣ же дѣ́йствꙋемое, вселе́ннꙋю всю̀ воздвиза́етъ пѣ́ти тебѣ̀: гдⷭ҇а по́йте дѣла̀, и҆ превозноси́те є҆го̀ во всѧ̑ вѣ́ки. </irmos>

<rubric class="inline">Припѣ́въ:</rubric> <refrain><red>П</red>рест҃а́ѧ бцⷣе, сп҃сѝ на́съ.</refrain>

<red>Л</red>ожесны̀ сло́во прїѧ́ла є҆сѝ, всѧ̑ носѧ́щаго носи́ла є҆сѝ, млеко́мъ пита́ла є҆сѝ, ма́нїемъ пита́ющаго вселе́ннꙋю всю̀, чⷭ҇таѧ. Є҆мꙋ́же пое́мъ: гдⷭ҇а по́йте дѣла̀, и҆ превозноси́те во всѧ̑ вѣ́ки.

<rubric class="inline">Припѣ́въ:</rubric> <refrain><red>П</red>рест҃а́ѧ бцⷣе, сп҃сѝ на́съ.</refrain>

<red>М</red>ѡѷсе́й ѹ҆разꙋмѣ̀ въ кꙋпинѣ̀, вели́кое та́инство ржⷭ҇тва̀ твоегѡ̀: ѻ҆́троцы же проѡбрази́ша сїѐ ꙗ҆́вственнѣе, посредѣ̀ ѻ҆гнѧ̀ стоѧ́ще, и҆ не ѡ҆палѧ́еми, нетлѣ́ннаѧ ст҃а́ѧ дв҃о. Тѣ́мъ тѧ̀ пое́мъ во всѧ̑ вѣ́ки.

<rubric class="inline">Припѣ́въ:</rubric> <refrain><red>П</red>рест҃а́ѧ бцⷣе, сп҃сѝ на́съ.</refrain>

<red>П</red>ре́жде пре́лестїю ѡ҆бнажи́вшїисѧ, въ ри́зꙋ нетлѣ́нїѧ ѡ҆блеко́хомсѧ ржⷭ҇тво́мъ твои́мъ: и҆ сѣдѧ́щїи во тьмѣ̀ прегрѣше́нїй, свѣ́тъ ви́дѣхомъ, свѣ́та жили́ще ѻ҆трокови́це. Тѣ́мъ тѧ̀ пое́мъ во всѧ̑ вѣ́ки.

<rubric class="inline">Сла́ва:</rubric> <red>М</red>е́ртвїи тобо́ю ѡ҆живлѧ́ютсѧ, жи́знь бо ѵ҆поста́снꙋю родила̀ є҆сѝ: нѣмі́и пре́жде, бл҃гоглаго́ливи быва́ютъ: прокаже́ннїи ѡ҆чища́ютсѧ, недꙋ́зи ѿгонѧ́ютсѧ, дꙋхѡ́въ воздꙋ́шныхъ мно́жєства побѣжда́ютсѧ: дв҃о, человѣ́кѡвъ сп҃се́нїе.

<rubric class="inline">И҆ ны́нѣ:</rubric> <red>М</red>і́рꙋ ро́ждшаѧ сп҃се́нїе, и҆́мже ѿ землѝ на высотꙋ̀ взѧ́ти бы́хомъ, ра́дꙋйсѧ всебл҃гослове́ннаѧ: покро́ве и҆ держа́во, стѣно̀ и҆ ѹ҆твержде́нїе, пою́щымъ чⷭ҇таѧ: гдⷭ҇а по́йте дѣла̀, и҆ превозноси́те во всѧ̑ вѣ́ки.
