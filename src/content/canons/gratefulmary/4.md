---
title: "Пѣ́снь є҃"
navigation:
  key: canons-gratefulmary-4
  title: "Пѣ́снь є҃"
  parent: canons-gratefulmary
  order: 4
type: "canon"
---

## Пѣ́снь є҃.

<rubric class="inline">І҆рмо́съ:</rubric> <irmos><red>Ѹ҆</red>жасо́шасѧ всѧ́чєскаѧ ѡ҆ бж҃е́ственнѣй сла́вѣ твое́й: ты́ бо неискꙋсобра́чнаѧ дв҃о, и҆мѣ́ла є҆сѝ во ѹ҆тро́бѣ над̾ всѣ́ми бг҃а, и҆ родила̀ є҆сѝ безлѣ́тнаго сн҃а, всѣ̑мъ воспѣва́ющымъ тѧ̀ ми́ръ подава́ющаѧ. </irmos>

<rubric class="inline">Припѣ́въ:</rubric> <refrain><red>П</red>рест҃а́ѧ бцⷣе, сп҃сѝ на́съ.</refrain>

<red>П</red>ꙋ́ть ро́ждшаѧ жи́зни, ра́дꙋйсѧ пренепоро́чнаѧ, ѿ пото́па грѣхо́внагѡ мі́ръ спа́сшаѧ. Ра́дꙋйсѧ бг҃оневѣ́сто, слы́шанїе и҆ гл҃го́ланїе стра́шное. Ра́дꙋйсѧ пребыва́нїе влⷣки тва́ри.

<rubric class="inline">Припѣ́въ:</rubric> <refrain><red>П</red>рест҃а́ѧ бцⷣе, сп҃сѝ на́съ.</refrain>

<red>К</red>рѣ́пость и҆ ѹ҆твержде́нїе человѣ́кѡвъ, ра́дꙋйсѧ пречⷭ҇таѧ: мѣ́сто ѡ҆сщ҃е́нїѧ сла́вы, ѹ҆мерщвле́нїе а҆́дово, черто́же всесвѣ́тлый. Ра́дꙋйсѧ а҆́гг҃лѡвъ ра́досте. Ра́дꙋйсѧ по́моще, вѣ́рнѡ молѧ́щихсѧ тебѣ̀.

<rubric class="inline">Припѣ́въ:</rubric> <refrain><red>П</red>рест҃а́ѧ бцⷣе, сп҃сѝ на́съ.</refrain>

<red>Ѻ҆</red>гнеѡбра́знаѧ колесни́це сло́ва, ра́дꙋйсѧ влⷣчце: ѡ҆дꙋшевле́нный раю̀, дре́во посредѣ̀ и҆мꙋ́щи жи́зни, гдⷭ҇а: є҆гѡ́же сла́дость ѡ҆животворѧ́етъ вѣ́рою причаща́ющихсѧ, и҆ тлѝ подклони́вшихсѧ.

<rubric class="inline">Сла́ва:</rubric> <red>Ѹ҆</red>крѣплѧ́еми си́лою твое́ю, вѣ́рнѡ вопїе́мъ тѝ: ра́дꙋйсѧ гра́де всѣ́хъ цр҃ѧ̀, пресла̑внаѧ и҆ достослы̑шаннаѧ ѡ҆ не́йже глагѡ́лана бы́ша ꙗ҆́вѣ, горо̀ несѣко́маѧ. Ра́дꙋйсѧ, глꙋбино̀ неизмѣ́римаѧ.

<rubric class="inline">И҆ ны́нѣ:</rubric> <red>П</red>ростра́нное селе́нїе сло́ва, ра́дꙋйсѧ пречⷭ҇таѧ: сосꙋ́де, бж҃е́ственный би́серъ произве́дшаѧ. Ра́дꙋйсѧ, всечꙋ́дное всѣ́хъ къ бг҃ꙋ примире́нїе, бл҃жа́щихъ тѧ̀ бцⷣе всегда̀.
