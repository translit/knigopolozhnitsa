---
title: "Мл҃тва"
navigation:
  key: canons-allsaints-11
  title: "Мл҃тва"
  parent: canons-allsaints
  order: 11
type: "canon"
---

## Мл҃тва:

<versal>Б</versal>ж҃е ст҃ы́й и҆ на ст҃ы́хъ почива́ѧй, трист҃ы́мъ гла́сомъ на нб҃си ѿ а҆́гг҃лъ воспѣва́емый, на землѝ ѿ человѣ́къ во ст҃ы́хъ свои́хъ хвали́мый, да́вый ст҃ы́мъ твои́мъ дх҃омъ комꙋ́ждо бл҃года́ть по мѣ́рѣ дарова́нїѧ хрⷭ҇то́ва, и҆ то́ю поста́вивый цр҃кви твое́й ст҃ѣ́й, ѻ҆́вы а҆пⷭ҇лы, ѻ҆́вы прⷪ҇ро́ки, ѻ҆́вы же бл҃говѣ́стники, ѻ҆́вы па́стыри и҆ ѹ҆чи́тели, и҆́хже сло́вомъ про́повѣди, тебѣ̀ самомꙋ̀ дѣ́йствꙋющемꙋ всѧ̑ во всѣ́хъ мно́зи соверши́шасѧ ст҃і́и, въ ко́емждо ро́дѣ и҆ ро́дѣ, разли́чными добродѣ́тельми бл҃гоꙋгоди́вшїи тебѣ̀, и҆ къ тебѣ̀ на́мъ ѡ҆́бразъ до́брыхъ по́двиговъ свои́хъ ѡ҆ста́вивше, въ ра́дости прише́дшїи, гото́ви, въ не́мже са́ми и҆скꙋше́ни бы́ша, и҆ на́мъ напа́ствꙋємымъ помога́ти: си́хъ ст҃ы́хъ всѣ́хъ воспомина́ѧ, и҆ и҆́хъ бг҃оꙋго́дное похвалѧ́ѧ житїѐ, тебѐ сама́го, въ ни́хъ дѣ́йствовавшаго и҆ є҆́же хотѣ́ти, и҆ є҆́же твори́ти, похвалѧ́ю, и҆ ѻ҆́нѣхъ бл҃готворе́нїѧ, твоѧ̑ дарова̑нїѧ бы́ти вѣ́рꙋѧ, прилѣ́жнѡ молю́ тѧ, ст҃е ст҃ы́хъ: да́ждь мнѣ̀ грѣ́шномꙋ послѣ́довати и҆́хъ ѹ҆че́нїю, житїю̀, привѣ́тꙋ, вѣ́рѣ, долготерпѣ́нїю, любвѝ, и҆ и҆́хъ моли́твеннымъ посо́бїемъ, па́че же твое́ю вседѣ́йствꙋющею бл҃года́тїю нбⷭ҇ныѧ съ ни́ми сподо́битисѧ сла́вы, и҆ хвали́ти прест҃о́е и҆́мѧ твоѐ, ѻ҆ц҃а̀, сн҃а, и҆ ст҃а́гѡ дх҃а, во вѣ́ки, <red>А҆</red>ми́нь.

{% illustration "small-ornaments/greek-cross-with-letters-gould", "small" %}
