---
title: "Пѣ́снь и҃"
navigation:
  key: canons-allsaints-9
  title: "Пѣ́снь и҃"
  parent: canons-allsaints
  order: 9
type: "canon"
---

## Пѣ́снь и҃.

<rubric class="inline">І҆рмо́съ:</rubric> <irmos><red>Б</red>г҃оглаго́ливїи ѻ҆́троцы въ пещѝ, со ѻ҆гне́мъ пла́мень попира́юще, поѧ́хꙋ: бл҃гослови́те дѣла̀ гдⷭ҇нѧ гдⷭ҇а.</irmos>

<rubric class="inline">Припѣ́въ:</rubric> <refrain><red>В</red>сѝ ст҃і́и, моли́те бг҃а ѡ҆ на́съ.</refrain>

<red>С</red>т҃и́телїе, прⷪ҇ро́цы, а҆пⷭ҇ли мч҃нцы и҆ всѝ ст҃і́и, по́двигъ сконча́вше, сщ҃е́нное ѹ҆лꙋчи́сте водворе́нїе со а҆́гг҃лы: съ ни́мже проси́те ѡ҆чище́нїѧ всѣ̑мъ на́мъ, и҆ ве́лїѧ млⷭ҇ти.

<rubric class="inline">Припѣ́въ:</rubric> <refrain><red>В</red>сѝ ст҃і́и, моли́те бг҃а ѡ҆ на́съ.</refrain>

<red>Ѹ҆</red>мертви́вше пло́ть болѣ́зньми мно́гими, жи́зни сподо́бистесѧ бꙋ́дꙋщїѧ, прпⷣбнїи: ю҆́же полꙋчи́ти и҆ на́мъ моли́тесѧ, ѹ҆гѡ́дницы бж҃їи, мо́лимъ вы̀.

<rubric class="inline">Сла́ва:</rubric> <red>С</red>щ҃е́нницы твоѝ, хрⷭ҇тѐ, пра́вдою ѡ҆блече́ни прпⷣбнѣ, и҆ всѝ ст҃і́и ѿ вѣ́ка ны́нѣ кꙋ́пнѡ ра́дꙋютсѧ, твою̀ добро́тꙋ зрѧ́ще бж҃е́ственнꙋю ꙗ҆снѣ́йше: ю҆́же зрѣ́ти и҆ на́съ, ра́ди ст҃ы́хъ твои́хъ предста́тельства, сподо́би, чл҃вѣколю́бче.

<rubric class="inline">И҆ ны́нѣ:</rubric> <red>Б</red>г҃роди́тельнице чⷭ҇таѧ, со всѣ́ми прⷪ҇ро́ки и҆ мч҃нки, и҆ прпⷣбными, сщ҃енномч҃нки и҆ со всѣ́ми ст҃ы́ми ѹ҆ще́дрити на́съ, всемлⷭ҇тиваго сп҃са молѝ, мо́лимъ ти сѧ.
