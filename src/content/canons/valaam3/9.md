---
title: "Пѣ́снь и҃"
navigation:
  key: canons-valaam3-9
  title: "Пѣ́снь и҃"
  parent: canons-valaam3
  order: 9
type: "canon"
---

## Пѣ́снь и҃.

<rubric class="inline">І҆рмо́съ:</rubric> <irmos><red>В</red>ъ пе́щь ѻ҆́гненнꙋю ко ѻ҆трокѡ́мъ є҆врє́йскимъ снизше́дшаго, и҆ пла́мень въ ро́сꙋ прело́жшаго бг҃а, по́йте дѣла̀ ꙗ҆́кѡ гдⷭ҇а, и҆ превозноси́те во всѧ̑ вѣ́ки.</irmos>

<rubric class="inline">Припѣ́въ:</rubric> <refrain><red>І҆</red>и҃се сладча́йшїй, сп҃си́ мѧ.</refrain>

<red>Т</red>ѧ̀ і҆и҃се мо́й молю̀, ꙗ҆́коже блꙋдни́цꙋ і҆и҃се мо́й и҆зба́вилъ є҆сѝ мно́гихъ согрѣше́нїй: та́кѡ и҆ менѐ і҆и҃се хрⷭ҇тѐ мо́й и҆зба́ви, и҆ ѡ҆чи́сти ѡ҆скверне́ннꙋю дꙋ́шꙋ мою̀, і҆и҃се мо́й.

<rubric class="inline">Припѣ́въ:</rubric> <refrain><red>І҆</red>и҃се сладча́йшїй, сп҃си́ мѧ.</refrain>

<red>П</red>реклони́всѧ і҆и҃се безслове́сными сластьмѝ, безслове́сенъ ꙗ҆ви́хсѧ, и҆ скотѡ́мъ вои́стиннꙋ, ѽ і҆и҃се мо́й, стра́стнѡ ѡ҆каѧ́нный ѹ҆подо́бихсѧ сп҃се. Тѣ́мже і҆и҃се, безслове́сїѧ мѧ̀ и҆зба́ви.

<rubric class="inline">Припѣ́въ:</rubric> <refrain><red>І҆</red>и҃се сладча́йшїй, сп҃си́ мѧ.</refrain>

<red>В</red>па́дъ, ѽ і҆и҃се, въ дꙋшетлѣ̑нныѧ разбо́йники, ѡ҆бнажи́хсѧ ѻ҆де́жды і҆и҃се мо́й бг҃отка́нныѧ ны́нѣ, и҆ лежꙋ̀ ра́нами ѹ҆ѧ́звленъ: є҆ле́й, хрⷭ҇тѐ мо́й, возле́й на мѧ̀ и҆ вїно̀.

<rubric class="inline">Припѣ́въ:</rubric> <refrain><red>П</red>рест҃а́ѧ бцⷣе, сп҃сѝ на́съ.</refrain>

<red>І҆</red>и҃са моего̀ и҆ бг҃а носи́вшаѧ хрⷭ҇та̀ несказа́ннѡ, бцⷣе мр҃і́е, того̀ молѝ при́снѡ, ѿ бѣ́дъ сп҃сти́сѧ рабѡ́мъ твои̑мъ и҆ пѣвцє́мъ твои̑мъ, неискꙋсомꙋ́жнаѧ дв҃о.

<rubric class="inline">Припѣ́въ:</rubric> <refrain><red>П</red>рест҃а́ѧ бцⷣе, сп҃сѝ на́съ.</refrain>

<red>Л</red>ожесны̀ сло́во прїѧ́ла є҆сѝ, всѧ̑ носѧ́щаго носи́ла є҆сѝ, млеко́мъ пита́ла є҆сѝ, ма́нїемъ пита́ющаго вселе́ннꙋю всю̀, чⷭ҇таѧ. Є҆мꙋ́же пое́мъ: гдⷭ҇а по́йте дѣла̀, и҆ превозноси́те во всѧ̑ вѣ́ки.

<rubric class="inline">Припѣ́въ:</rubric> <refrain><red>П</red>рест҃а́ѧ бцⷣе, сп҃сѝ на́съ.</refrain>

<red>М</red>ѡѷсе́й ѹ҆разꙋмѣ̀ въ кꙋпинѣ̀, вели́кое та́инство ржⷭ҇тва̀ твоегѡ̀: ѻ҆́троцы же проѡбрази́ша сїѐ ꙗ҆́вственнѣе, посредѣ̀ ѻ҆гнѧ̀ стоѧ́ще, и҆ не ѡ҆палѧ́еми, нетлѣ́ннаѧ ст҃а́ѧ дв҃о: тѣ́мъ тѧ̀ пое́мъ во всѧ̑ вѣ́ки.

<rubric class="inline">Припѣ́въ:</rubric> <refrain><red>П</red>рест҃а́ѧ бцⷣе, сп҃сѝ на́съ.</refrain>

<red>П</red>ре́жде пре́лестїю ѡ҆бнажи́вшїисѧ, въ ри́зꙋ нетлѣ́нїѧ ѡ҆блеко́хомсѧ ржⷭ҇тво́мъ твои́мъ: и҆ сѣдѧ́щїи во тьмѣ̀ прегрѣше́нїй, свѣ́тъ ви́дѣхомъ, свѣ́та жили́ще ѻ҆трокови́це: тѣ́мъ тѧ̀ пое́мъ во всѧ̑ вѣ́ки.

<rubric class="inline">Припѣ́въ:</rubric> <refrain><red>П</red>рест҃а́ѧ бцⷣе, сп҃сѝ на́съ.</refrain>

<red>М</red>е́ртвїи тобо́ю ѡ҆живлѧ́ютсѧ, жи́знь бо ѵ҆поста́снꙋю родила̀ є҆сѝ: нѣмі́и пре́жде, бл҃гоглаго́ливи быва́ютъ: прокаже́ннїи ѡ҆чища́ютсѧ, недꙋ́зи ѿгонѧ́ютсѧ, дꙋхѡ́въ воздꙋ́шныхъ мно́жєства побѣжда́ютсѧ: дв҃о, человѣ́кѡвъ сп҃се́нїе.

<rubric class="inline">Припѣ́въ:</rubric> <refrain><red>П</red>рест҃а́ѧ бцⷣе, сп҃сѝ на́съ.</refrain>

<red>М</red>і́рꙋ ро́ждшаѧ сп҃се́нїе, и҆́мже ѿ землѝ на высотꙋ̀ взѧ́ти бы́хомъ, ра́дꙋйсѧ всебл҃гослове́ннаѧ: покро́ве и҆ держа́во, стѣно̀ и҆ ѹ҆твержде́нїе, пою́щымъ чⷭ҇таѧ: гдⷭ҇а по́йте дѣла̀, и҆ превозноси́те во всѧ̑ вѣ́ки.

<rubric class="inline">Припѣ́въ:</rubric> <refrain><red>С</red>т҃ы́й а҆́гг҃ле бж҃їй, храни́телю мо́й, молѝ бг҃а ѡ҆ мнѣ̀.</refrain>

<red>Ѿ</red> бг҃а по́сланный, ѹ҆твердѝ живо́тъ мо́й раба̀ твоегѡ̀, пребл҃гі́й а҆́гг҃ле, и҆ не ѡ҆ста́ви менѐ во вѣ́ки.

<rubric class="inline">Припѣ́въ:</rubric> <refrain><red>С</red>т҃ы́й а҆́гг҃ле бж҃їй, храни́телю мо́й, молѝ бг҃а ѡ҆ мнѣ̀.</refrain>

<red>А҆́</red>гг҃ла тѧ̀ сꙋ́ща бл҃га, дꙋшѝ моеѧ̀ наста́вника и҆ храни́телѧ, пребл҃же́нне, воспѣва́ю во вѣ́ки.

<rubric class="inline">Сла́ва:</rubric> <red>Б</red>ꙋ́ди мѝ покро́въ и҆ забра́ло, въ де́нь и҆спыта́нїѧ всѣ́хъ человѣ̑къ, в̾о́ньже ѻ҆гне́мъ и҆скꙋша́ютсѧ дѣла̀ блага̑ѧ же и҆ ѕла̑ѧ.

<rubric class="inline">И҆ ны́нѣ:</rubric> <red>Б</red>ꙋ́ди мѝ помо́щница и҆ тишина̀, бцⷣе приснодв҃о, рабꙋ̀ твоемꙋ̀, и҆ не ѡ҆ста́ви менѐ лише́на бы́ти твоегѡ̀ влⷣчества.
