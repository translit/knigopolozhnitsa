---
title: "Пѣ́снь а҃"
navigation:
  key: canons-valaam3-1
  title: "Пѣ́снь а҃"
  parent: canons-valaam3
  order: 1
type: "canon"
---

## Пѣ́снь а҃.

<rubric class="inline">І҆рмо́съ:</rubric> <irmos><red>В</red>о глꙋбинѣ̀ постла̀ и҆ногда̀ фараѡни́тское всево́инство преѡрꙋже́ннаѧ си́ла, вопло́щшеесѧ же сло́во всеѕло́бный грѣ́хъ потреби́ло є҆́сть: препросла́вленный гдⷭ҇ь, сла́внѡ бо просла́висѧ.</irmos>

<rubric class="inline">Припѣ́въ:</rubric> <refrain><red>І҆</red>и҃се сладча́йшїй, сп҃си́ мѧ.</refrain>

<red>І҆</red>и҃се сладча́йшїй хрⷭ҇тѐ, і҆и҃се долготерпѣли́ве, дꙋшѝ моеѧ̀ ꙗ҆́звы и҆сцѣлѝ і҆и҃се, и҆ ѹ҆сладѝ се́рдце моѐ многомлⷭ҇тиве молю́сѧ, і҆и҃се сп҃се мо́й, да велича́ю тѧ̀ сп҃са́емый.

<rubric class="inline">Припѣ́въ:</rubric> <refrain><red>І҆</red>и҃се сладча́йшїй, сп҃си́ мѧ.</refrain>

<red>І҆</red>и҃се сладча́йшїй хрⷭ҇тѐ, і҆и҃се ѿве́рзи покаѧ́нїѧ мѝ две́рь, чл҃колю́бче і҆и҃се, и҆ прїими́ мѧ тебѣ̀ припа́дающа, и҆ те́плѣ просѧ́ща, і҆и҃се сп҃се мо́й, согрѣше́нїй проще́нїѧ.

<rubric class="inline">Припѣ́въ:</rubric> <refrain><red>І҆</red>и҃се сладча́йшїй, сп҃си́ мѧ.</refrain>

<red>І҆</red>и҃се сладча́йшїй хрⷭ҇тѐ, і҆и҃се и҆схити́ мѧ и҆з̾ рꙋкѝ льсти́вагѡ велїа́ра, і҆и҃се, и҆ сотворѝ десна́го предстоѧ́телѧ сла́вы твоеѧ̀, і҆и҃се сп҃се мо́й, ча́сти шꙋ́їѧ мѧ̀ и҆збавлѧ́ѧй.

<rubric class="inline">Припѣ́въ:</rubric> <refrain><red>П</red>рест҃а́ѧ бцⷣе, сп҃сѝ на́съ.</refrain>

<red>І҆</red>и҃са ро́ждшаѧ бг҃а, влⷣчце, молѝ ѡ҆ непотре́бныхъ рабѣ́хъ пречⷭ҇таѧ, ꙗ҆́кѡ да мꙋ́ки мл҃твами твои́ми и҆зба́вимсѧ нескве́рнаѧ, ѡ҆скверне́ннїи, сла́вы присносꙋ́щныѧ наслажда́ющесѧ.

<rubric class="inline">Припѣ́въ:</rubric> <refrain><red>П</red>рест҃а́ѧ бцⷣе, сп҃сѝ на́съ.</refrain>

<red>Х</red>рⷭ҇то́вꙋ кни́гꙋ ѡ҆дꙋшевле́ннꙋю, запечатлѣ́ннꙋю тѧ̀ дх҃омъ, вели́кїй а҆рха́гг҃лъ, чⷭ҇таѧ, зрѧ̀, возглаша́ше тѝ: ра́дꙋйсѧ, ра́дости прїѧ́телище, є҆́юже прама́тернѧѧ клѧ́тва разрѣши́тсѧ.

<rubric class="inline">Припѣ́въ:</rubric> <refrain><red>П</red>рест҃а́ѧ бцⷣе, сп҃сѝ на́съ.</refrain>

<red>А҆</red>да́мово и҆справле́нїе, ра́дꙋйсѧ дв҃о бг҃оневѣ́сто, а҆́дово ѹ҆мерщвле́нїе: ра́дꙋйсѧ всенепоро́чнаѧ, пала́то всѣ́хъ цр҃ѧ̀: ра́дꙋйсѧ, прⷭ҇то́ле ѻ҆́гненный вседержи́телѧ.

<rubric class="inline">Припѣ́въ:</rubric> <refrain><red>П</red>рест҃а́ѧ бцⷣе, сп҃сѝ на́съ.</refrain>

<red>Ц</red>вѣ́те неꙋвѧда́емый, ра́дꙋйсѧ є҆ди́на прозѧ́бшаѧ ꙗ҆́блоко бл҃гово́нное: ра́дꙋйсѧ ро́ждшаѧ бл҃гоꙋха́нїе, є҆ди́нагѡ цр҃ѧ̀: ра́дꙋйсѧ неискꙋсобра́чнаѧ, мі́рови сп҃се́нїе.

<rubric class="inline">Припѣ́въ:</rubric> <refrain><red>П</red>рест҃а́ѧ бцⷣе, сп҃сѝ на́съ.</refrain>

<red>Ч</red>истоты̀ сокро́вище, ра́дꙋйсѧ, є҆́юже ѿ паде́нїѧ на́шегѡ воста́хомъ: ра́дꙋйсѧ сладкоꙋха́нный крі́не влⷣчце, вѣ́рныхъ бл҃гоꙋха́ѧй, кади́ло бл҃гово́нное, и҆ мѵ́ро многоцѣ́нное.

<rubric class="inline">Припѣ́въ:</rubric> <refrain><red>Г</red>дⷭ҇и і҆и҃се хрⷭ҇тѐ бж҃е мо́й, поми́лꙋй мѧ̀.</refrain>

<red>П</red>ѣ́снь воспѣ́ти, и҆ восхвали́ти сп҃се, твоего̀ раба̀ досто́йнѡ сподо́би, безпло́тномꙋ а҆́гг҃лꙋ, наста́вникꙋ и҆ храни́телю моемꙋ̀.

<rubric class="inline">Припѣ́въ:</rubric> <refrain><red>С</red>т҃ы́й а҆́гг҃ле бж҃їй, храни́телю мо́й, молѝ бг҃а ѡ҆ мнѣ̀.</refrain>

<red>Є҆</red>ди́нъ а҆́зъ въ неразꙋ́мїи и҆ въ лѣ́ности ны́нѣ лежꙋ̀, наста́вниче мо́й и҆ храни́телю, не ѡ҆ста́ви менѐ погиба́юща.

<rubric class="inline">Сла́ва:</rubric> <red>Ѹ҆́</red>мъ мо́й твое́ю мл҃твою напра́ви, твори́ти мѝ бж҃їѧ повелѣ̑нїѧ, да полꙋчꙋ̀ ѿ бг҃а ѿда́нїе грѣхѡ́въ, и҆ ненави́дѣти мѝ ѕлы́хъ, наста́ви мѧ̀, молю́сѧ тѝ.

<rubric class="inline">И҆ ны́нѣ:</rubric> <red>М</red>оли́сѧ дв҃и́це, ѡ҆ мнѣ̀ рабѣ̀ твое́мъ ко бл҃года́телю, со храни́телемъ мои́мъ а҆́гг҃ломъ, и҆ наста́ви мѧ̀ твори́ти за́пѡвѣди сн҃а твоегѡ̀, и҆ творца̀ моегѡ̀.
