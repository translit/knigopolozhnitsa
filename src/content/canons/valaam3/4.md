---
title: "Пѣ́снь д҃"
navigation:
  key: canons-valaam3-4
  title: "Пѣ́снь д҃"
  parent: canons-valaam3
  order: 4
type: "canon"
---

## Пѣ́снь д҃.

<rubric class="inline">І҆рмо́съ:</rubric> <irmos><red>П</red>рише́лъ є҆сѝ ѿ дв҃ы, не хода́тай, ни а҆́гг҃лъ, но са́мъ гдⷭ҇и вопло́щьсѧ, и҆ сп҃слъ є҆сѝ всего́ мѧ человѣ́ка. Тѣ́мъ зовꙋ́ ти: сла́ва си́лѣ твое́й гдⷭ҇и.</irmos>

<rubric class="inline">Припѣ́въ:</rubric> <refrain><red>І҆</red>и҃се сладча́йшїй, сп҃си́ мѧ.</refrain>

<red>И҆</red>сцѣлѝ і҆и҃се мо́й дꙋшѝ моеѧ̀ ꙗ҆́звы, і҆и҃се мо́й молю́сѧ, и҆ рꙋки́ мѧ и҆схитѝ, і҆и҃се мо́й бл҃гоꙋтро́бне, дꙋшетлѣ́ннагѡ велїа́ра, и҆ сп҃сѝ.

<rubric class="inline">Припѣ́въ:</rubric> <refrain><red>І҆</red>и҃се сладча́йшїй, сп҃си́ мѧ.</refrain>

<red>С</red>огрѣши́хъ, і҆и҃се мо́й сладча́йшїй бл҃гоꙋтро́бне: і҆и҃се мо́й, сп҃си́ мѧ прибѣга́ющаго къ покро́вꙋ твоемꙋ̀, і҆и҃се долготерпѣли́ве, и҆ црⷭ҇твїѧ твоегѡ̀ мѧ̀ сподо́би.

<rubric class="inline">Припѣ́въ:</rubric> <refrain><red>І҆</red>и҃се сладча́йшїй, сп҃си́ мѧ.</refrain>

<red>Н</red>икто́же согрѣшѝ і҆и҃се мо́й, ꙗ҆́коже согрѣши́хъ а҆́зъ ѡ҆каѧ́нный: но припа́даю молѧ́сѧ, і҆и҃се мо́й сп҃си́ мѧ, и҆ жи́зни і҆и҃се мо́й наслѣ́дїе мѝ да́рꙋй.

<rubric class="inline">Припѣ́въ:</rubric> <refrain><red>П</red>рест҃а́ѧ бцⷣе, сп҃сѝ на́съ.</refrain>

<red>В</red>сепѣ́таѧ, і҆и҃са ро́ждшаѧ гдⷭ҇а, того̀ молѝ и҆зба́вити мꙋ́ки всѧ̑ пою́щыѧ тѧ̀, и҆ бцⷣꙋ вои́стиннꙋ и҆менꙋ́ющыѧ.

<rubric class="inline">Припѣ́въ:</rubric> <refrain><red>П</red>рест҃а́ѧ бцⷣе, сп҃сѝ на́съ.</refrain>

<red>В</red>о гла́сѣхъ пѣ́нїй, дв҃о, тебѣ̀ вопїе́мъ всепѣ́таѧ: ра́дꙋйсѧ, тꙋ́чнаѧ горо̀ и҆ ѹ҆сыре́ннаѧ дх҃омъ: ра́дꙋйсѧ свѣ́щниче и҆ ста́мно, ма́ннꙋ носѧ́щаѧ, ѹ҆слажда́ющаѧ всѣ́хъ бл҃гочести́выхъ чꙋ̑вства.

<rubric class="inline">Припѣ́въ:</rubric> <refrain><red>П</red>рест҃а́ѧ бцⷣе, сп҃сѝ на́съ.</refrain>

<red>Ѡ҆</red>чисти́лище мі́рꙋ, ра́дꙋйсѧ, пречⷭ҇таѧ влⷣчце: ра́дꙋйсѧ лѣ́ствице, ѿ землѝ всѣ́хъ возвы́сившаѧ бл҃года́тїю: ра́дꙋйсѧ мо́сте, вои́стиннꙋ преводѧ́й всѣ́хъ ѿ сме́рти къ животꙋ̀, пою́щихъ тѧ̀.

<rubric class="inline">Припѣ́въ:</rubric> <refrain><red>П</red>рест҃а́ѧ бцⷣе, сп҃сѝ на́съ.</refrain>

<red>Н</red>б҃съ превы́шшаѧ, ра́дꙋйсѧ: землѝ ѡ҆снова́нїе, во твои́хъ ложесна́хъ пречⷭ҇таѧ, нетрꙋ́днѡ носи́вшаѧ: ра́дꙋйсѧ червлени́це, багрѧни́цꙋ бж҃е́ственнꙋю ѡ҆мочи́вшаѧ ѿ крове́й твои́хъ, цр҃е́ви си́ламъ.

<rubric class="inline">Припѣ́въ:</rubric> <refrain><red>П</red>рест҃а́ѧ бцⷣе, сп҃сѝ на́съ.</refrain>

<red>З</red>аконода́вца ро́ждшаѧ и҆́стиннаго, ра́дꙋйсѧ влⷣчце, беззакѡ́нїѧ всѣ́хъ тꙋ́не ѡ҆чища́ющаго: недовѣ́домаѧ глꙋбино̀, высото̀ неизрече́ннаѧ, браконеискꙋ́снаѧ, є҆́юже мы̀ ѡ҆божи́хомсѧ.

<rubric class="inline">Припѣ́въ:</rubric> <refrain><red>П</red>рест҃а́ѧ бцⷣе, сп҃сѝ на́съ.</refrain>

<red>Т</red>ѧ̀ и҆спле́тшꙋю мі́рови нерꙋкоплете́нный вѣне́цъ пѣсносло́вимъ: ра́дꙋйсѧ, тебѣ̀ дв҃о зовꙋ́ще, храни́лище всѣ́хъ и҆ ѡ҆гражде́нїе, и҆ ѹ҆твержде́нїе, и҆ сщ҃е́нное прибѣ́жище.

<rubric class="inline">Припѣ́въ:</rubric> <refrain><red>С</red>т҃ы́й а҆́гг҃ле бж҃їй, храни́телю мо́й, молѝ бг҃а ѡ҆ мнѣ̀.</refrain>

<red>М</red>олѝ чл҃колю́бца бг҃а, ты̀ храни́телю мо́й, и҆ не ѡ҆ста́ви менѐ: но при́снѡ въ ми́рѣ житїѐ моѐ соблюдѝ, и҆ пода́ждь мѝ сп҃се́нїе неѡбори́мое.

<rubric class="inline">Припѣ́въ:</rubric> <refrain><red>С</red>т҃ы́й а҆́гг҃ле бж҃їй, храни́телю мо́й, молѝ бг҃а ѡ҆ мнѣ̀.</refrain>

<red>Ꙗ҆́</red>кѡ застꙋ́пника и҆ храни́телѧ животꙋ̀ моемꙋ̀ прїе́мъ тѧ̀ ѿ бг҃а, а҆́гг҃ле, молю́ тѧ ст҃ы́й: ѿ всѧ́кихъ мѧ̀ бѣ́дъ свободѝ.

<rubric class="inline">Сла́ва:</rubric> <red>М</red>ою̀ скве́рность твое́ю ст҃ы́нею ѡ҆чи́сти храни́телю мо́й, и҆ ѿ ча́сти шꙋ́їѧ да ѿлꙋче́нъ бꙋ́дꙋ мл҃твами твои́ми, и҆ прича́стникъ сла́вы ꙗ҆влю́сѧ.

<rubric class="inline">И҆ ны́нѣ:</rubric> <red>Н</red>едоꙋмѣ́нїе предлежи́тъ мѝ ѿ ѡ҆быше́дшихъ мѧ̀ ѕѡ́лъ, пречⷭ҇таѧ: но и҆зба́ви мѧ̀ ѿ ни́хъ ско́рѡ, къ тебѣ́ бо є҆ди́нѣй прибѣго́хъ.
