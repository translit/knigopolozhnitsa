---
title: "Мл҃тва ко прест҃ѣ́й бцⷣѣ"
navigation:
  key: canons-valaam3-12
  title: "Мл҃тва ко прест҃ѣ́й бцⷣѣ"
  parent: canons-valaam3
  order: 12
type: "canon"
---

## Мл҃тва ко прест҃ѣ́й бцⷣѣ:

<versal>Ѽ</versal> прест҃а́ѧ гпⷭ҇жѐ влⷣчце бцⷣе, вы́шши є҆сѝ всѣ́хъ а҆́гг҃лъ и҆ а҆рха̑гг҃лъ и҆ всеѧ̀ тва́ри чⷭ҇тнѣ́йши, помо́щнице є҆сѝ ѡ҆би́димыхъ, ненадѣ́ющихсѧ надѣ́ѧнїе, ѹ҆бо́гихъ застꙋ́пнице, печа́льныхъ ѹ҆тѣше́нїе, а҆́лчꙋщихъ корми́тельнице, ни́щихъ ѡ҆дѣѧ́нїе, больны́хъ и҆сцѣле́нїе, грѣ́шныхъ сп҃се́нїе, хрⷭ҇тїа́нъ всѣ́хъ поможе́нїе и҆ застꙋпле́нїе. Ѽ, всемлⷭ҇тиваѧ гпⷭ҇же, дв҃о бцⷣе влⷣчце, млⷭ҇тїю твое́ю сп҃сѝ и҆ поми́лꙋй ст҃ѣ́йшыѧ патрїа́рхи правосла̑вныѧ, преѡсщ҃е́нныѧ митрополі́ты, а҆рхїепⷭ҇копы и҆ є҆пⷭ҇копы, и҆ ве́сь сщ҃е́нническїй и҆ и҆́ноческїй чи́нъ, и҆ всѧ̑ правосла̑вныѧ хрⷭ҇тїаны, ри́зою твое́ю чⷭ҇тно́ю защитѝ: и҆ ѹ҆молѝ гпⷭ҇же, и҆з̾ тебѐ без̾ сѣ́мене воплоти́вшагосѧ хрⷭ҇та̀ бг҃а на́шего, да препоѧ́шетъ на́съ си́лою свое́ю свы́ше на неви̑димыѧ и҆ ви̑димыѧ врагѝ на́шѧ. Ѽ, всемлⷭ҇тиваѧ гпⷭ҇же, влⷣчце бцⷣе, воздви́гни на́съ и҆з̾ глꙋбины̀ грѣхо́вныѧ, и҆ и҆зба́ви на́съ ѿ гла́да, гꙋби́тельства, ѿ трꙋ́са и҆ пото́па, ѿ ѻ҆гнѧ̀ и҆ меча̀, ѿ нахожде́нїѧ и҆ноплѣме́нныхъ, и҆ междоꙋсо́бныѧ бра́ни, и҆ ѿ напра́сныѧ сме́рти, и҆ ѿ нападе́нїѧ вра́жїѧ, и҆ ѿ тлѣтво́рныхъ вє́тръ, и҆ ѿ смерто́носныѧ ꙗ҆́звы, и҆ ѿ всѧ́кагѡ ѕла̀. Пода́ждь гпⷭ҇же, ми́ръ и҆ здра́вїе рабѡ́мъ твои́мъ, всѣ̑мъ правосла̑внымъ хрⷭ҇тїа́нѡмъ, и҆ просвѣтѝ и҆́мъ ѹ҆́мъ и҆ ѻ҆́чи сердє́чныѧ, є҆́же ко сп҃се́нїю: и҆ сподо́би ны̀, грѣ̑шныѧ рабы̑ твоѧ̑, црⷭ҇твїѧ сн҃а твоегѡ̀, хрⷭ҇та̀ бг҃а на́шегѡ: ꙗ҆́кѡ держа́ва є҆гѡ̀ бл҃гослове́на и҆ препросла́влена, со безнача́льнымъ є҆гѡ̀ ѻц҃е́мъ, и҆ съ прест҃ы́мъ и҆ бл҃ги́мъ и҆ животворѧ́щимъ є҆гѡ̀ дх҃омъ, ны́не и҆ при́снѡ, и҆ во вѣ́ки вѣкѡ́въ, а҆ми́нь.
