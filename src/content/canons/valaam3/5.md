---
title: "Пѣ́снь є҃"
navigation:
  key: canons-valaam3-5
  title: "Пѣ́снь є҃"
  parent: canons-valaam3
  order: 5
type: "canon"
---

## Пѣ́снь є҃.

<rubric class="inline">І҆рмо́съ:</rubric> <irmos><red>П</red>росвѣще́нїе во тьмѣ̀ лежа́щихъ, сп҃се́нїе ѿча́ѧнныхъ хрⷭ҇тѐ сп҃се мо́й, къ тебѣ̀ ѹ҆́тренюю цр҃ю̀ ми́ра, просвѣти́ мѧ сїѧ́нїемъ твои́мъ: и҆но́гѡ бо ра́звѣ тебѐ бг҃а не зна́ю.</irmos>

<rubric class="inline">Припѣ́въ:</rubric> <refrain><red>І҆</red>и҃се сладча́йшїй, сп҃си́ мѧ.</refrain>

<red>Т</red>ы̀ просвѣще́нїе і҆и҃се мо́й ѹ҆ма̀ моегѡ̀: ты̀ сп҃се́нїе ѿча́ѧнныѧ дꙋшѝ моеѧ̀ сп҃се. Ты̀ і҆и҃се мо́й, мꙋ́ки и҆зба́ви и҆ гее́нны мѧ̀, зовꙋ́ща: сп҃сѝ і҆и҃се мо́й хрⷭ҇тѐ, мѧ̀ ѡ҆каѧ́ннаго.

<rubric class="inline">Припѣ́въ:</rubric> <refrain><red>І҆</red>и҃се сладча́йшїй, сп҃си́ мѧ.</refrain>

<red>В</red>секоне́чнѡ і҆и҃се мо́й, ко стра́сти безче́стїѧ низве́рженъ ны́нѣ зовꙋ̀: ты̀ і҆и҃се мо́й, по́мощи мѝ рꙋ́кꙋ низпосла́въ, и҆сто́ргни зовꙋ́ща: сп҃сѝ і҆и҃се мо́й хрⷭ҇тѐ, мѧ̀ ѡ҆каѧ́ннаго.

<rubric class="inline">Припѣ́въ:</rubric> <refrain><red>І҆</red>и҃се сладча́йшїй, сп҃си́ мѧ.</refrain>

<red>Ѡ҆</red>скверне́нъ ѹ҆́мъ і҆и҃се мо́й ѡ҆бносѧ̀, взыва́ю тѝ: ѡ҆чи́сти мѧ̀ ѿ скве́рны прегрѣше́нїй, и҆ и҆зба́ви мѧ̀ во глꙋбины̑ ѕло́бы ѿ невѣ́дѣнїѧ низпопо́лзшагосѧ, сп҃се і҆и҃се мо́й, и҆ сп҃си́ мѧ, молю́сѧ.

<rubric class="inline">Припѣ́въ:</rubric> <refrain><red>П</red>рест҃а́ѧ бцⷣе, сп҃сѝ на́съ.</refrain>

<red>І҆</red>и҃са ро́ждшаѧ ѻ҆трокови́це бг҃ороди́тельнице, того̀ ѹ҆молѝ сп҃стѝ всѧ̑ правосла̑вныѧ, мона́хи и҆ мїрскі̑ѧ, и҆ гее́нны и҆зба́вити зовꙋ́щыѧ: ра́звѣ тебѐ предста́тельства тве́рдагѡ не зна́емъ.

<rubric class="inline">Припѣ́въ:</rubric> <refrain><red>П</red>рест҃а́ѧ бцⷣе, сп҃сѝ на́съ.</refrain>

<red>П</red>ꙋ́ть ро́ждшаѧ жи́зни, ра́дꙋйсѧ пренепоро́чнаѧ, ѿ пото́па грѣхо́внагѡ мі́ръ спа́сшаѧ: ра́дꙋйсѧ бг҃оневѣ́сто, слы́шанїе и҆ гл҃го́ланїе стра́шное: ра́дꙋйсѧ пребыва́нїе влⷣки тва́ри.

<rubric class="inline">Припѣ́въ:</rubric> <refrain><red>П</red>рест҃а́ѧ бцⷣе, сп҃сѝ на́съ.</refrain>

<red>К</red>рѣ́пость и҆ ѹ҆твержде́нїе человѣ́кѡвъ, ра́дꙋйсѧ пречⷭ҇таѧ: мѣ́сто ѡ҆сщ҃е́нїѧ сла́вы, ѹ҆мерщвле́нїе а҆́дово, черто́же всесвѣ́тлый: ра́дꙋйсѧ а҆́гг҃лѡвъ ра́досте: ра́дꙋйсѧ по́моще, вѣ́рнѡ молѧ́щихсѧ тебѣ̀.

<rubric class="inline">Припѣ́въ:</rubric> <refrain><red>П</red>рест҃а́ѧ бцⷣе, сп҃сѝ на́съ.</refrain>

<red>Ѻ҆</red>гнеѡбра́знаѧ колесни́це сло́ва, ра́дꙋйсѧ влⷣчце: ѡ҆дꙋшевле́нный раю̀, дре́во посредѣ̀ и҆мꙋ́щи жи́зни, гдⷭ҇а: є҆гѡ́же сла́дость ѡ҆животворѧ́етъ вѣ́рою причаща́ющихсѧ, и҆ тлѝ подклони́вшихсѧ.

<rubric class="inline">Припѣ́въ:</rubric> <refrain><red>П</red>рест҃а́ѧ бцⷣе, сп҃сѝ на́съ.</refrain>

<red>Ѹ҆</red>крѣплѧ́еми си́лою твое́ю, вѣ́рнѡ вопїе́мъ тѝ: ра́дꙋйсѧ гра́де всѣ́хъ цр҃ѧ̀, пресла̑внаѧ и҆ достослы̑шаннаѧ ѡ҆ не́йже глагѡ́лана бы́ша ꙗ҆́вѣ, горо̀ несѣко́маѧ: ра́дꙋйсѧ, глꙋбино̀ неизмѣ́римаѧ.

<rubric class="inline">Припѣ́въ:</rubric> <refrain><red>П</red>рест҃а́ѧ бцⷣе, сп҃сѝ на́съ.</refrain>

<red>П</red>ростра́нное селе́нїе сло́ва, ра́дꙋйсѧ пречⷭ҇таѧ: сосꙋ́де, бж҃е́ственный би́серъ произве́дшаѧ: ра́дꙋйсѧ, всечꙋ́дное всѣ́хъ къ бг҃ꙋ примире́нїе, бл҃жа́щихъ тѧ̀ бцⷣе всегда̀.

<rubric class="inline">Припѣ́въ:</rubric> <refrain><red>С</red>т҃ы́й а҆́гг҃ле бж҃їй, храни́телю мо́й, молѝ бг҃а ѡ҆ мнѣ̀.</refrain>

<red>Ꙗ҆́</red>кѡ и҆мѣ́ѧ дерзнове́нїе къ бг҃ꙋ, храни́телю мо́й ст҃ы́й, сего̀ ѹ҆молѝ ѿ ѡ҆скорблѧ́ющихъ мѧ̀ ѕѡ́лъ и҆зба́вити.

<rubric class="inline">Припѣ́въ:</rubric> <refrain><red>С</red>т҃ы́й а҆́гг҃ле бж҃їй, храни́телю мо́й, молѝ бг҃а ѡ҆ мнѣ̀.</refrain>

<red>С</red>вѣ́те свѣ́тлый, свѣ́тлѡ просвѣтѝ дꙋ́шꙋ мою̀, наста́вниче мо́й и҆ храни́телю, ѿ бг҃а да́нный мѝ а҆́гг҃ле.

<rubric class="inline">Сла́ва:</rubric> <red>С</red>пѧ́ща мѧ̀ ѕлѣ̀ тѧгото́ю грѣхо́вною ꙗ҆́кѡ бдѧ́ща сохранѝ, а҆́гг҃ле бж҃їй, и҆ возста́ви мѧ̀ на славосло́вїе моле́нїемъ твои́мъ.

<rubric class="inline">И҆ ны́нѣ:</rubric> <red>М</red>р҃і́е, гпⷭ҇жѐ бцⷣе безневѣ́стнаѧ, наде́ждо вѣ́рныхъ, вра̑жїѧ возношє́нїѧ низложѝ, пою́щыѧ же тѧ̀ возвеселѝ.
