---
title: "Пѣ́снь ѕ҃"
navigation:
  key: canons-protection-7
  title: "Пѣ́снь ѕ҃"
  parent: canons-protection
  order: 7
type: "canon"
---

## Пѣ́снь ѕ҃

<rubric class="inline">І҆рмо́съ:</rubric> <irmos><red>Б</red>ж҃е́ственное сїѐ и҆ всечестно́е соверша́юще пра́зднество, бг҃омꙋ́дрїи, бг҃ома́тере, прїиди́те, рꙋка́ми воспле́щимъ, ѿ неѧ̀ ро́ждшагосѧ бг҃а сла́вимъ.</irmos>

<red>І҆</red>ере́є бг҃омꙋ́дрїи, въ це́ркви твое́й съ людьмѝ благочести́выми предстоѧ́ще, твоеѧ̀ ѡ҆жида́ютъ, бцⷣе, ми́лости: премѣнѝ на ра́дость на́шꙋ печа́ль, ра́дость бо родила̀ є҆сѝ, всѣ́хъ человѣ́кѡвъ грѣхѝ ѿпꙋсти́вшаго.

<red>Т</red>ебѣ̀ всѧ̀ землѧ̀ да́ры прино́ситъ, ꙗ҆́кѡ цр҃и́цѣ бж҃їи мт҃ри: а҆рхїерє́и кла́нѧютсѧ, и҆ лю́дїе всѝ веселѧ́тсѧ, покрыва́еми ѿ всѧ́кагѡ ѕла̀ твои́ми, бцⷣе, моли́твами.

<rubric class="inline">Сла́ва:</rubric> <red>Г</red>о́рꙋ тѧ̀ вели́кꙋ данїи́лъ пронаписа̀: и҆зъ тебє́ бо без̾ сѣ́мене роди́сѧ хрⷭ҇то́съ, и҆ сокрꙋшѝ всю̀ де́мѡнскꙋю ле́сть, и҆ всю̀ своеѧ̀ вѣ́ры и҆спо́лни зе́млю. къ немꙋ́же за ны̀ бцⷣе моли́сѧ, сла́вѧщыѧ твоегѡ̀ покро́ва пра́здникъ.

<rubric class="inline">И҆ ны́нѣ:</rubric> <red>А҆́</red>гг҃льскїй гла́съ взыва́емъ тѝ, пречⷭ҇таѧ: ра́дꙋйсѧ прⷭ҇то́ле бж҃їй, на не́мже і҆езекі́иль ви́дѣ гдⷭ҇а, въ подо́бїи чл҃вѣ́ка, носи́ма херꙋві́мы. съ ни́миже за ны̀ бцⷣе моли́сѧ, да спасе́тъ дꙋ́шы на́шѧ.
