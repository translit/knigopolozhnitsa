---
title: "Пѣ́снь а҃"
navigation:
  key: canons-protection-2
  title: "Пѣ́снь а҃"
  parent: canons-protection
  order: 2
type: "canon"
---

## Пѣ́снь а҃

<rubric class="inline">І҆рмо́съ:</rubric> <irmos><red>Ѿ</red>ве́рзꙋ ѹ҆ста̀ моѧ̑, и҆ напо́лнѧтсѧ дх҃а, и҆ сло́во ѿры́гнꙋ цр҃и́цѣ мт҃ри, и҆ ꙗ҆влю́сѧ свѣ́тлѡ торжествꙋ́ѧ, и҆ воспою̀ ра́дꙋѧсѧ тоѧ̀ чꙋдеса̀.</irmos>

<rubric class="inline">Припѣ́въ:</rubric> <refrain><red>П</red>рест҃а́ѧ бцⷣе, сп҃сѝ на́съ.</refrain>

<rubric class="inline">Съ</rubric> чи́нми ст҃ы́хъ а҆́гг҃лъ, и҆ съ собѡ́ры прⷪ҇рѡ́къ и҆ а҆пⷭ҇лъ, въ сла́вѣ вели́цѣй, ꙗ҆́кѡ мт҃и бж҃їѧ дне́сь въ це́рковь вше́дши за хрⷭ҇тїа́ны мо́лишисѧ, ѿ напа́сти и҆ печа́ли и҆збавлѧ́еши всѧ̑, покрыва́ющи твое́ю ми́лостїю.

<red>С</red>ки́нїю тѧ̀ мѡѷсе́й, и҆ же́злъ а҆арѡ́новъ и҆менова̀: ты́ бо живо́тное дре́во хрⷭ҇та̀ процвѣла̀ є҆сѝ, къ немꙋ́же дерзнове́нїе и҆мꙋ́щи, за ны̀ чествꙋ́ющыѧ тѧ̀ цр҃и́це, помоли́сѧ, и҆зба́вити на́съ ѿ всѧ́кагѡ ѕла̀: да твоегѡ̀ покро́ва пра́здникъ сла́вимъ.

<rubric class="inline">Сла́ва:</rubric> <red>Н</red>е ꙗ҆́кѡ предъ кївѡ́томъ дре́вле собра́въ дв҃дъ ли́ки, и҆гра́етъ, но па́че ны́нѣ съ чи́нми ст҃ы́хъ предъ тобо́ю текꙋ́ще въ цр҃ковь, тебѣ̀ кла́нѧющесѧ глаго́лютъ: молѝ за чествꙋ́ющыѧ тѧ̀ лю́ди, да тво́й сла́вѧще покро́въ, че́стнѡ пра́зднꙋемъ.

<rubric class="inline">И҆ ны́нѣ:</rubric> <red>П</red>ою́тъ тѧ̀ бцⷣе, а҆́гг҃льстїи чи́ни, и҆ сла́вѧтъ патрїа́рси со ст҃и́тєли, предъ лице́мъ тѝ текꙋ́ще въ це́рковь. съ ни́миже тѧ̀ тогда̀ ст҃ы́й а҆ндре́й ви́дѣ за ны̀ грѣ̑шныѧ къ бг҃ꙋ молѧ́щꙋюсѧ поми́ловати лю́ди, сла́вѧщыѧ твоегѡ̀ покро́ва пра́здникъ.
