---
title: "Пѣ́снь ѳ҃"
navigation:
  key: canons-protection-11
  title: "Пѣ́снь ѳ҃"
  parent: canons-protection
  order: 11
type: "canon"
---

## Пѣ́снь ѳ҃

<rubric class="inline">І҆рмо́съ:</rubric> <irmos><red>В</red>сѧ́къ земноро́дный да взыгра́етсѧ, дх҃омъ просвѣща́емь, да торжествꙋ́етъ же безпло́тныхъ ѹ҆мѡ́въ є҆стество̀, почита́ющее свѧще́нное торжество̀ бг҃ома́тере, и҆ да вопїе́тъ: ра́дꙋйсѧ, всебл҃же́ннаѧ бцⷣе, чⷭ҇таѧ приснодв҃о.</irmos>

<red>В</red>ысо́кїй цр҃ю̀, со ѻ҆ц҃е́мъ сѣдѧ́й, и҆ ѡ҆ серафі̑мъ воспѣва́емый, при́зри на моли́твꙋ мт҃рню, ю҆́же тебѣ̀ за ны̀ грѣ̑шныѧ прино́ситъ, и҆ ѡ҆чи́сти грѣхѝ на́шѧ. спасѝ гра́дъ, и҆ лю́ди ѹ҆мно́жи: да́ждь на́мъ здра́вїе тѣлесѐ, и҆ на пога̑ныѧ побѣ̑ды, моли́твами ро́ждшїѧ тѧ̀.

<red>А҆́</red>гг҃льскїй гла́съ вопїе́мъ тебѣ̀, дв҃о бг҃оизбра́ннаѧ: ра́дꙋйсѧ, ꙗ҆́же а҆да́ма па́ки въ ра́й вве́дшаѧ, ра́дꙋйсѧ, де́мѡны прогонѧ́щи твои́мъ и҆́менемъ. ра́дꙋйсѧ, наде́жде хрⷭ҇тїа́нъ. ра́дꙋйсѧ, ѡ҆свѧще́нїе дꙋ́шъ. ра́дꙋйсѧ, храни́тельнице гра́да на́шегѡ.

<rubric class="inline">Сла́ва:</rubric> <red>П</red>омѧнѝ на́съ во твои́хъ мл҃твахъ, гпⷭ҇жѐ дв҃о бцⷣе, да не поги́бнемъ за ѹ҆множе́нїе грѣхѡ́въ на́шихъ. покры́й на́съ ѿ всѧ́кагѡ ѕла̀ и҆ лю́тыхъ напа́стей: на тѧ́ бо ѹ҆пова́емъ и҆ твоегѡ̀ покро́ва пра́здникъ чествꙋ́юще, тѧ̀ велича́емъ.

<rubric class="inline">И҆ ны́нѣ:</rubric> <red>Д</red>а́ръ ѿ бг҃а прїѧ́ла є҆сѝ, ꙗ҆́кѡ мт҃и бж҃їѧ, всѣ́хъ хрⷭ҇тїа́нъ недꙋ́ги и҆сцѣлѧ́ти, и҆ ѿ бѣ́дъ и҆збавлѧ́ти, и҆ грѣхѝ ѿпꙋща́ти, и҆ ѿ плѣне́нїѧ спаса́ти, и҆ всѧ́кїѧ нꙋ́жды. но и҆ на́съ не пре́зри, гпⷭ҇жѐ: вѣ́си бо, и҆́хже тре́бꙋемъ, здра́вїѧ тѣлесє́мъ, и҆ дꙋша́мъ спасе́нїѧ.
