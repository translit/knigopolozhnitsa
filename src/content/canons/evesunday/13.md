---
title: "Мл҃тва ко ст҃ы́мъ а҆́гг҃лѡмъ"
navigation:
  key: canons-evesunday-13
  title: "Мл҃тва ко ст҃ы́мъ а҆́гг҃лѡмъ"
  parent: canons-evesunday
  order: 13
type: "canon"
---

## Мл҃тва ко ст҃ы́мъ а҆́гг҃лѡмъ:

<versal>К</versal>ъ ва́мъ, ꙗ҆́кѡ застꙋ́пникѡмъ и҆ храни́телємъ живота̀ моегѡ̀ а҆́зъ ѡ҆каѧ́нный припа́даѧ, молю́сѧ: подади́те мнѣ̀ мл҃твами ва́шими дневно́е пребыва́нїе, бг҃оꙋго́днѡ и҆ неискꙋ́снѡ ѿ ѕлы́хъ дѣѧ́нїй и҆ помышле́нїй прейтѝ. Ѿве́рзите слꙋ́хъ ѹ҆́шїю моє́ю, да ѹ҆слы́шꙋ и҆ разꙋмѣ́ю дѣла̀ и҆ словеса̀ бж҃їѧ дꙋшеполє́знаѧ, да прозрю̀ внꙋ́треннима ѻ҆чи́ма, тьмо́ю грѣхо́вною ѡ҆бдержи́мый. Моли́те за мѧ̀, во всѧ̑ часы̀ согрѣша́ющаго, да не поѧ́стъ менѐ ме́чь ꙗ҆́рости гдⷭ҇ни: ѕѣлѡ́ бо превзыдо́ша беззакѡ́нїѧ моѧ̑ на главꙋ̀ мою̀, и҆ ꙗ҆́кѡ бре́мѧ тѧ́жкое ѡ҆тѧготѣ́ша на мнѣ̀. Ты́ же, гдⷭ҇и мо́й гдⷭ҇и, при́зри на мѧ̀, и҆ поми́лꙋй мѧ̀, и҆ и҆зведѝ и҆з̾ темни́цы грѣхо́вныѧ дꙋ́шꙋ мою̀, пре́жде да́же не ѿидꙋ̀ ѿсю́дꙋ, и҆ не прїидꙋ̀ на стра́шный ѻ҆́ный сꙋ́дъ тво́й. Прїимѝ молѧ́щыѧсѧ за ны̀ ст҃ы̑ѧ а҆́гг҃лы твоѧ̑, и҆́же ѻ҆́крестъ прⷭ҇то́ла твоего̀ вы́нꙋ со стра́хомъ предстоѧ́тъ, и҆ тѣ́хъ мл҃твами, и҆зрѧ́днѣе же пречⷭ҇тыѧ твоеѧ̀ мт҃ре, и҆зба́ви мѧ̀ стра́шнагѡ ѻ҆́нагѡ и҆ гро́знагѡ сꙋда̀ твоегѡ̀. Ты́ бо є҆сѝ а҆́гнецъ бж҃їй, взе́млѧй всегѡ̀ мі́ра грѣхѝ, распѧ́тый на крⷭ҇тѣ̀ на́шегѡ ра́ди сп҃се́нїѧ: вонмѝ мл҃твѣ мое́й, и҆ послѝ а҆́гг҃ла храни́телѧ дꙋшѝ мое́й и҆ тѣ́лꙋ, да тѣ́мъ наставлѧ́емь, и҆зба́влюсѧ ѿ всѧ́кихъ врагѡ́въ ви́димыхъ и҆ неви́димыхъ, и҆ сподо́блюсѧ полꙋчи́ти твою̀ ми́лость, со всѣ́ми ѿ вѣ́ка тебѣ̀ бл҃гоꙋгоди́вшими: ꙗ҆́кѡ ты̀ є҆сѝ бг҃ъ на́шъ, и҆ къ тебѣ̀ прибѣга́ю, и҆ на тѧ̀ надѣ́юсѧ, а҆́ще и҆ согрѣши́хъ па́че человѣ́къ, но тебѐ не ѿстꙋпи́хъ, ни рꙋкꙋ̀ моє́ю воздѣ́хъ ко и҆но́мꙋ бо́гꙋ. Тебѣ̀ молю́сѧ, гдⷭ҇и і҆и҃се хрⷭ҇тѐ, тѧ̀ бл҃гословлю̀, и҆ тебѣ̀ покланѧ́юсѧ ѿ трⷪ҇цы є҆ди́номꙋ, со ѻ҆ц҃е́мъ и҆ ст҃ы́мъ дх҃омъ, ны́нѣ и҆ при́снѡ, и҆ во вѣ́ки вѣкѡ́въ, а҆ми́нь.

{% illustration "small-ornaments/golgotha-cross-small-gould", "small" %}
