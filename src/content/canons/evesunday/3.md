---
title: "Конда́къ, гла́съ в҃"
navigation:
  key: canons-evesunday-3
  title: "Конда́къ, гла́съ в҃"
  parent: canons-evesunday
  order: 3
type: "canon"
---

## Конда́къ, гла́съ в҃:

<red>А҆</red>рхїстрати́зи бж҃їи, слꙋжи́телїе бж҃е́ственныѧ сла́вы, а҆́гг҃лѡвъ нача̑льницы, и҆ человѣ́кѡвъ наста̑вницы, поле́зное на́мъ проси́те, и҆ ве́лїю млⷭ҇ть, ꙗ҆́кѡ безпло́тныхъ а҆рхїстрати́зи.

<rubric class="inline">І҆́косъ:</rubric> <red>В</red>оспрѧнѝ ѿ лѣ́ностнагѡ сна̀, ѽ дꙋшѐ моѧ̀, и҆ ча́съ сме́ртный всегда̀ помышлѧ́ѧ, а҆́гг҃ла своего̀ храни́телѧ молѝ, да млⷭ҇тива тѝ сотвори́тъ неꙋмы́тнаго сꙋдїю̀: и҆ пре́жде конца̀ наставлѧ́ѧ тѧ̀ къ покаѧ́нїю, и҆спро́ситъ тѝ грѣхѡ́въ ѡ҆ставле́нїе, и҆ введе́тъ тѧ̀ въ живо́тъ нетлѣ́нный.

## Сѣда́ленъ, гла́съ ѕ҃:

<red>П</red>омышлѧ́ю де́нь стра́шный и҆ пла́чꙋсѧ дѣѧ́нїй мои́хъ лꙋка́выхъ: ка́кѡ ѿвѣща́ю безсме́ртномꙋ цр҃ю̀; и҆лѝ ко́имъ дерзнове́нїемъ воззрю̀ на сꙋдїю̀, блꙋ́дный а҆́зъ; бл҃гоꙋтро́бный ѻ҆́ч҃е, сн҃е є҆диноро́дный и҆ дш҃е ст҃ы́й, поми́лꙋй мѧ̀.

<red>С</red>ла́ва ѻ҆ц҃ꙋ̀, и҆ сн҃ꙋ, и҆ ст҃о́мꙋ дх҃ꙋ.

<red>Б</red>ж҃їй слꙋжи́телю, и҆ храни́телю мо́й преизрѧ́дне, грѣ́шномꙋ при́снѡ мнѣ̀ спребыва́ѧй, ѕлодѣ́йствїѧ мѧ̀ всѧ́кагѡ де́монѡвъ и҆збавлѧ́ѧй, и҆ къ бж҃е́ственнымъ стезѧ́мъ наставлѧ́ѧй, жи́знь хода́тайствꙋѧй нетлѣ́ннꙋю.

<red>И҆</red> ны́нѣ и҆ прⷭ҇нѡ, и҆ во вѣ́ки вѣкѡ́въ. А҆ми́нь

<red>С</red>вѧ́занъ мно́гими ны́нѣ плени́цами грѣхѡ́въ, и҆ содержи́мь лю́тыми страстьмѝ и҆ бѣда́ми, къ тебѣ̀ прибѣга́ю моемꙋ̀ сп҃се́нїю и҆ вопїю̀: помози́ ми, дв҃о, мт҃и бж҃їѧ.
