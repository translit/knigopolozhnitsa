---
title: "Песнь и҃"
navigation:
  key: canons-paisijgreat-10
  title: "Песнь и҃"
  parent: canons-paisijgreat
  order: 10
type: "canon"
---

## Песнь и҃

<rubric class="inline">І҆рмо́съ:</rubric> <irmos><red>Є҆</red>го́же во́инства нбⷭ҇наѧ сла́вѧтъ и҆ трепе́щꙋтъ херꙋві́ми и҆ серафі́ми, всѧ́кѡ дыха́нїе и҆ тва́рь, по́йте, бл҃гослови́те и҆ превозноси́те во всѧ̀ вѣ́ки.</irmos>

<red>П</red>рпⷣбне ѻ҆́тче паі́сїе вели́кїй, молѝ бг҃а ѡ҆ на́съ.

<red>Б</red>л҃года́рнѡ приноси́мое тебѣ̀ пѣ́нїе сїѐ не пре́зри, ѻ҆́тче паі́сїе, но па́че прїимѝ и҆ ра́дости дꙋхо́вныѧ и҆спо́лни, да без̾ закосне́нїѧ поклоню́сѧ твоемꙋ̀ ѻ҆́бразꙋ, и҆дѣ́же є҆́сть напи́санъ, и҆сцѣле́нїѧ всѣ́мъ подава́ющъ.

<red>П</red>рпⷣбне ѻ҆́тче паі́сїе вели́кїй, молѝ бг҃а ѡ҆ на́съ.

<red>В</red>сепремꙋ́дромꙋ житїю̀ поревнова́въ бг҃оꙋго́дныхъ ѻ҆тє́цъ, и҆́же ѿ вѣ́ка пожи́вшихъ, ѻ҆́тче паі́сїе, во смире́нїи и҆ по́стничестве хрⷭ҇та̀ ра́ди всю̀ жи́знь свою̀ мꙋ́ченически сконча́лъ є҆сѝ, и҆ ѿ бѣ́сѡвъ нападе́нїѧ мно́гѡ претерпѣ́лъ є҆сѝ, и҆ си́хъ побѣди́въ. Сегѡ̀ ра́ди молю̀ тѧ̀, ѻ҆́тче: бꙋ́йство, ꙗ҆́рость и҆ небреже́нїе моли́твами твои́ми ѿри́ни ѿ менѐ.

<red>П</red>рпⷣбне ѻ҆́тче паі́сїе вели́кїй, молѝ бг҃а ѡ҆ на́съ.

<red>В</red>лⷣко хрⷭ҇тѐ бж҃е всеще́дрый, и҆́миже ве́си сꙋдьба́ми, да́ждь мѝ ненави́дѣти дѣѧ́нїи лꙋка́вагѡ, ты́ бо є҆сѝ бг҃ъ на́шъ, рекі́й: проси́те и҆ прїи́мете. Да́ждь любо́вь ѿ всеѧ̀ дꙋшѝ моеѧ̀, моли́твами прпⷣбнаго ѻ҆тца̀ паі́сїѧ, твори́ти во́лю твою̀ сп҃си́тельнꙋю.

<rubric class="inline">Сла́ва:</rubric> <red>М</red>олю́ти сѧ̀, на мнѣ̀, грѣ́шнемъ, долготерпѝ, влⷣко, и҆ не посѣцы̀ менѐ ꙗ҆́кѡ непло́дное дре́во, посѣче́нїемъ сме́ртнымъ во ѻ҆́гнь ѿсыла́ѧ, но плодоно́сна мѧ̀ сотворѝ, моли́твами прпⷣбнагѡ ѹ҆моле́нъ быва́ѧ, вре́мѧ покаѧ́нїѧ мѝ да́ждь, ꙗ҆́кѡ чл҃вѣколю́бецъ.

<rubric class="inline">И҆ ны́нѣ:</rubric> <red>С</red>трꙋ́и низпослѝ сле́зъ и҆ стена́нїѧ ѿ дꙋшѝ сотворѝ мѝ, чⷭ҇таѧ, внегда̀ припа́дати твоемꙋ̀ покро́вꙋ, ꙗ҆́кѡ да ѻ҆брѧ́щꙋ разреше́нїе грѣхѡ́въ мои́хъ твое́ю ми́лостїю.
