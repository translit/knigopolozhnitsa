---
title: "Мл҃тва а҃"
navigation:
  key: canons-paisijgreat-12
  title: "Мл҃тва а҃"
  parent: canons-paisijgreat
  order: 12
type: "canon"
---

## Мл҃тва а҃

<versal>П</versal>рпⷣбне ѻ҆́тче паі́сїе. Воззрѝ на на́съ ми́лостивнѡ и҆ къ землѝ приве́рженныхъ возведѝ къ высотѣ̀ нб҃сне́й. Ты̀ горѣ̀ на нб҃сѝ, мы́ на землѝ низꙋ̀, ѹ҆дале́ны ѿ тебѐ, не толи́ко мѣ́стомъ, є҆ли́ко грѣхмѝ свои́ми и҆ беззакѡ́нїи, но къ тебѣ̀ прибѣга́емъ и҆ взыва́емъ: наста́ви на́съ ходи́ти пꙋте́мъ твои́мъ, вразꙋмѝ и҆ рꙋково́дствꙋй. Всѧ̀ твоѧ̀ ст҃а́ѧ жи́знь бы́сть зерца́ломъ всѧ́кїѧ добродѣ́тели. Не преста́ни, ѹ҆го́дниче бж҃ий, ѡ҆ на́съ вопїѧ̀ ко гпⷭ҇дꙋ. И҆спросѝ предста́тельствомъ свои́мъ ѹ҆ всеми́лостивагѡ бг҃а на́шегѡ ми́ръ цр҃кви є҆гѡ, под̾ зна́менїемъ крⷭ҇та̀ вои́нствꙋющей, согла́сїе въ вѣ́рѣ и҆ є҆диномꙋ́дрїе, сꙋемꙋ́дрїѧ же и҆ раско́лѡвъ и҆стребле́нїе, ѹ҆твержде́нїе во бл҃ги́хъ дѣлѣ́хъ, больны́мъ и҆сцѣле́нїе, печа́льнымъ ѹ҆тѣше́нїе, ѡ҆би́женнымъ застꙋпле́нїе, бѣ́дствꙋющимъ по́мощь. Не посрамѝ на́съ, къ тебѣ̀ съ вѣ́рою притека́ющихъ. Всѝ правосла́внїи хрⷭ҇тїа́не, твои́ми чꙋдесы̀ и҆спо́лненнїи и҆ ми́лостѧми ѡ҆бл҃годѣ́тельствованнїи, и҆сповѣ́дꙋютъ тѧ̀ бы́ти своегѡ̀ покрови́телѧ и҆ застꙋ́пника. Ꙗ҆́ви дре́внїѧ ми́лости твоѧ̀, и҆ и҆̀хже ѻ҆тцє́мъ всепомоществова́лъ є҆сѝ, не ѿри́ни и҆ на́съ, ча́дъ и҆̀хъ, стопа́ми и҆̀хъ къ тебѣ̀ ше́ствꙋющихъ. Предстоѧ́ще всечтⷭ҇нѣ́й і҆кѡ́нѣ твое́й, ꙗ҆́кѡ тебѣ̀ жи́вꙋ сꙋ́щꙋ, припа́даемъ и҆ мо́лимсѧ: прїимѝ молє́нїѧ на́ша и҆ вознесѝ и҆̀хъ на же́ртвенникъ бл҃гоꙋтро́бїѧ бж҃їѧ, да прїи́мемъ тобо́ю бл҃года́ть и҆ бл҃говре́меннꙋю въ нꙋ́ждѣхъ на́шихъ по́мощь. Ѹ҆крѣпѝ на́ше малодꙋ́шїе и҆ ѹ҆твердѝ на́съ въ вѣ́рѣ, да несомне́ннѡ ѹ҆пова́емъ полꙋчи́ти всѧ̀ бл҃га́ѧ ѿ бл҃госе́рдїѧ влⷣки моли́твами твои́ми.

<red>Ѽ</red>, превели́кий ѹ҆го́дниче бж҃їй. Всѣ́мъ на́мъ, съ вѣ́рою притека́ющимъ къ тебѣ̀, помозѝ предста́тельствомъ твои́мъ ко гпⷭ҇дꙋ, и҆ всѣ́хъ на́съ ѹ҆пра́ви въ ми́рѣ и҆ покаѧ́нїи сконча́ти живо́тъ на́шъ и҆ пресели́тисѧ со ѹ҆пова́нїемъ въ бл҃же́нныѧ нѣ́дра а҆вра́амова, и҆дѣ́же ты̀ ра́достнѡ во трꙋдѣ́хъ и҆ по́двизѣхъ ны́нѣ почива́еши, прославлѧ́ѧ со все́ми ст҃ы́ми бг҃а, въ трⷪ҇цѣ сла́вимагѡ, ѻ҆ц҃а̀ и҆ сн҃а и҆ ст҃а́гѡ дх҃а, ны́нѣ и҆ при́снѡ и҆ во вѣ́ки вѣкѡ́въ. <red>А҆</red>ми́нь.
