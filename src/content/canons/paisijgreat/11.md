---
title: "Пѣ́снь ѳ҃"
navigation:
  key: canons-paisijgreat-11
  title: "Пѣ́снь ѳ҃"
  parent: canons-paisijgreat
  order: 11
type: "canon"
---

## Пѣ́снь ѳ҃

<rubric class="inline">І҆рмо́съ:</rubric> <irmos><red>Є҆́</red>же ра́дꙋйсѧ ѿ а҆́гг҃ла прїи́мшаѧ, и҆ ро́ждшаѧ созда́телѧ своегѡ̀, дв҃о, сп҃са́й, тѧ̀ велича́ющїѧ.</irmos>

<red>П</red>рпⷣбне ѻ҆́тче паі́сїе вели́кїй, молѝ бг҃а ѡ҆ на́съ.

<red>С</red>ко́рый помо́щникъ бы́лъ є҆сѝ, прпⷣбне, є҆щѐ въ жи́зни се́й, и҆ногда̀ ѹ҆ прпⷣбнагѡ ста́рца ѹ҆ченикꙋ̀ въ преслꙋша́нїи ѹ҆ме́ршꙋ, и҆ веде́нꙋ во а҆́дъ, ѻ҆́нъ же припа́даше, просѧ̀, да ѹ҆мо́лиши всеще́драгѡ ѡ҆ ѹ҆ченицѣ̀ є҆гѡ̀. Ты́ же, ꙗ҆́кѡ ско́рый послꙋ́шникъ и҆ любвѣ̀ храни́тель, наде́ждꙋ возложѝ ко всеще́дромꙋ бг҃ꙋ простре́сѧ на моли́твꙋ, и҆ то́й многоми́лостивъ и҆ во ѻ҆бѣ́тѣхъ нело́жный, во́лю къ боѧ́щимсѧ є҆гѡ̀ сотворѝ, и҆ моли́твꙋ твою̀ ѹ҆слы́шавъ, и҆зведѐ дꙋ́шꙋ ѿ а҆́да. Тогѡ̀ ра́ди и҆ а҆́зъ недосто́йный, припа́даѧ, молю̀ тѧ̀, ѻ҆́тче прпⷣбне, моли́твами твои́ми и҆зба́ви мѧ мꙋ́ки и҆ ѻ҆гнѧ̀ негаси́магѡ.

<red>П</red>рпⷣбне ѻ҆́тче паі́сїе вели́кїй, молѝ бг҃а ѡ҆ на́съ.

<red>Б</red>ы́вша мѧ̀ бѣ́сѡмъ смѣ́хъ, чл҃вѣ́кѡмъ ѹ҆ничиже́нїе, пра́веднымъ рыда́нїе, а҆́гг҃лѡмъ пла́чъ, ѡ҆скверне́нїе воздꙋ́хꙋ, и҆ землѝ, и҆ вода́мъ, тѣ́ло ѡ҆калѧ́хъ и҆ ѹ҆́мъ ѡ҆скверни́хъ па́че сло́ва дѣѧ́ньми, а҆́зъ вра́гъ бг҃ꙋ бы́хъ. Ѹ҆вы̀ мнѣ̀, согрѣши́хъ. Моли́твами прпⷣбнагѡ паі́сїѧ простѝ мѧ̀.

<rubric class="inline">Сла́ва:</rubric> <red>Ꙗ҆́</red>кѡ впады́й въ разбо́йники и҆ ѹ҆ѧ́звенъ, та́кѡ и҆ а҆́зъ впадо́хъ ѿ мно́гихъ грѣхѡ́въ и҆ ѹ҆ѧ́звена мѝ є҆́сть дꙋша̀. Къ комꙋ̀ прибѣ́гнꙋ пови́нный, то́кмѡ къ тебѣ̀, милосе́рдномꙋ дꙋша́мъ врачꙋ̀, прїимѝ моле́бника те́пла прпⷣбнагѡ паі́сїѧ, и҆ моли́твами є҆гѡ̀ и҆зле́й на мѧ̀ ве́ликꙋю твою̀ ми́лость.

<rubric class="inline">И҆ ны́нѣ:</rubric> <red>П</red>регрѣше́нїи моѝ ѹ҆мно́жиша, проше́нїю и҆ сꙋдꙋ̀ досто́инъ, чⷭ҇таѧ, припа́даѧ зовꙋ̀ тѝ: пре́ждѣ конца̀ пода́ждь мѝ ѡ҆чище́нїе и҆ ѹ҆миле́нїе, и҆ нра́вѡмъ и҆справле́нїе.
