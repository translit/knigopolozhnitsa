---
title: "Пѣ́снь з҃"
navigation:
  key: canons-paisijgreat-9
  title: "Пѣ́снь з҃"
  parent: canons-paisijgreat
  order: 9
type: "canon"
---

## Пѣ́снь з҃

<rubric class="inline">І҆рмо́съ:</rubric> <irmos><red>С</red>огрѣши́хомъ, беззако́нновахомъ, непра́вдовахомъ пред̾ тобо́ю, нижѐ соблюдо́хомъ, нижѐ сотвори́хомъ, ꙗ҆́коже заповѣ́далъ є҆сѝ на́мъ, но не преда́ждь на́съ до конца̀, ѻ҆тцє́въ бж҃е.</irmos>

<red>П</red>рпⷣбне ѻ҆́тче паі́сїе вели́кїй, молѝ бг҃а ѡ҆ на́съ.

<red>М</red>но́гихъ грѣхѡ́въ и҆спо́лненъ а҆́зъ, и҆ твоѧ̀ моли́тва ꙗ҆́кѡ кади́ло бл҃гово́ннѡ и҆спра́висѧ, ѻ҆́тче. Бе́зднꙋ грѣхѡ́въ мои́хъ потребѝ, и҆ бꙋѧ́ющее мо́ре ѕла́гѡ житїѧ̀ и҆зсꙋшѝ, и҆ напое́нїе гнѣ́вное ѿженѝ, и҆ цѣломꙋ́дренный ѹ҆́мъ моли́твами твоимѝ ѹ҆твердѝ, ѻ҆́тче паі́сїе.

<red>П</red>рпⷣбне ѻ҆́тче паі́сїе вели́кїй, молѝ бг҃а ѡ҆ на́съ.

<red>Н</red>аста́вника тѧ̀ и҆ моли́твенника те́пла и҆́мꙋщи, и҆ ско́рагѡ помо́щника, ꙗ҆́кѡ стѣ́нꙋ тве́рдꙋ и҆ забра́ло недви́жимо и҆ воево́дꙋ крѣ́пка и҆ непобѣди́ма, мо́лимъ тѧ̀: не забꙋ́ди моли́твенникъ твои́хъ, и҆збавлѧ́ѧ ѿ всѧ́кїѧ печа́ли и҆ навѣ́тъ вра́жїихъ.

<red>П</red>рпⷣбне ѻ҆́тче паі́сїе вели́кїй, молѝ бг҃а ѡ҆ на́съ.

<red>Ѽ</red>, чꙋ́до ве́лїе, во є҆ди́нъ ѿ дне́й сѣдѧ́щꙋ тѝ, ѻ҆́тче паі́сїе, въ пеще́рѣ, бы́сть тѝ гла́съ глаго́лѧй: ми́ръ тебѣ̀, возлю́бленномꙋ моемꙋ̀ ѹ҆го́дникꙋ, ты́ же возста́въ со стра́хомъ и҆ тре́петомъ ѡ҆держи́мь, падѐ, поклони́сѧ и҆ речѐ: сѐ ра́бъ тво́й, гдⷭ҇и. Сегѡ̀ ра́ди мо́лимъ тѧ̀: молѝ чл҃вѣколю́бца, да сп҃се́тъ дꙋ́ши на́ша.

<rubric class="inline">Сла́ва:</rubric> <red>Д</red>а́ждь мѝ, хрⷭ҇тѐ, ра́зꙋмъ и҆ терпѣ́нїе, є҆́же не ѡ҆сꙋжда́ти согрѣша́ющихъ съ киче́нїемъ фарїсе́йскимъ, но ꙗ҆́кѡ мытаре́во покаѧ́нїе прїимѝ, и҆ ꙗ҆́кѡ блꙋ́днагѡ сы́на, бж҃е, ве́чери твоеѧ̀ досто́йна мѧ̀ ꙗ҆вѝ, моли́твами прпⷣбнагѡ паі́сїѧ, и҆ грѣхѡ́въ проще́нїе мѝ да́рꙋй.

<rubric class="inline">И҆ ны́нѣ:</rubric> <red>В</red>озни́кни, ѽ, стра́стнаѧ дꙋшѐ, возста́ни ѡ҆каѧ́ннаѧ, бі́й и҆з̾ глꙋбины̀ въ пе́рси, и҆ и҆спꙋстѝ слє́зъ и҆сто́чники, да тѧ̀ поми́лꙋетъ, ѡ҆каѧ́ннꙋю, милосе́рдаѧ мт҃и хрⷭ҇та̀ бг҃а.
