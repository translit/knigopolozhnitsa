---
title: "Пѣ́снь а҃"
navigation:
  key: canons-paisijgreat-2
  title: "Пѣ́снь а҃"
  parent: canons-paisijgreat
  order: 2
type: "canon"
---

## Пѣ́снь а҃

<rubric class="inline">І҆рмо́съ:</rubric> <irmos><red>П</red>омо́щникъ и҆ покрови́тель бы́сть мнѣ̀ во сп҃се́нїе, се́й мо́й бг҃ъ, и҆ просла́влю є҆гѡ̀, бг҃ъ ѻ҆тца̀ моегѡ̀ и҆ вознесꙋ̀ є҆гѡ̀, сла́вно бо просла́висѧ.</irmos>

<rubric class="inline">Припѣ́въ:</rubric> <refrain><red>П</red>рпⷣбне ѻ҆́тче паі́сїе вели́кїй, молѝ бг҃а ѡ҆ на́съ.</refrain>

<red>И҆́</red>же всѧ̀ ѹ҆мꙋдрѧ́ющемꙋ бг҃ꙋ моли́сѧ, прпⷣбне ѻ҆́тче, ѡ҆ рабѣ̀ свое́мъ, да ѿве́рзетъ мѝ ѹ҆стнѣ̀ недосто́йнїи, и҆ дви́гнетъ мѝ ѧ҆зы́къ недоꙋмѣ́нный, теснотꙋ̀ же и҆ хꙋдогла́сїе, ѻ҆́тче, разве́рзи бл҃года́тїю, и҆́же въ тебѣ̀ ст҃а́гѡ дх҃а къ пѣ́нїю чꙋде́съ твои́хъ.

<red>П</red>рпⷣбне ѻ҆́тче паі́сїе вели́кїй, молѝ бг҃а ѡ҆ на́съ.

<red>Н</red>ачнꙋ̀ ѹ҆́бѡ достохва́льное и҆ дꙋшеполе́зное житиѐ твоѐ ѿ младе́нства, и҆́же дре́влѣ є҆гѵ́петъ вели́кагѡ во прⷪ҇ро́цѣхъ произне́се мѡѷсе́ѧ, и҆́же къ бг҃ꙋ присвое́нїемъ и҆ вели́кими чꙋдесы̀ просла́висѧ, та́кѡ и҆ ны́нѣ втори́цею просла́вленъ показа́сѧ є҆гѵ́петъ тебѣ̀ ра́ди, ѻ҆́тче паі́сїе, чтⷭ҇ны́мъ и҆́менемъ твои́мъ и҆ мно́гими добродѣ́тельми ѡ҆богати́сѧ, є҆́же дарова̀ тебѣ̀ гдⷭ҇ь, є҆го́же молѝ, да сп҃се́тъ дꙋ́ши на́ша.

<rubric class="inline">Сла́ва:</rubric> <red>В</red>ъ црⷭ҇тво нбⷭ҇ное вше́дъ ѹ҆́зкимъ пꙋте́мъ и҆ приско́рбнымъ по за́повѣди влⷣки своегѡ̀, хрⷭ҇та̀, прпⷣбне ѻ҆́тче паі́сїе, широ́кїй и҆ простра́нный пꙋть возненави́дѣвъ, распростра́нившїйсѧ мра́къ ѹ҆ма̀ моегѡ̀ ѿженѝ, да возмогꙋ̀ ма́лое моѐ моле́нїе принестѝ въ пречтⷭ҇нꙋ́ю па́мѧть твою̀.

<rubric class="inline">И҆ ны́нѣ:</rubric> <red>Д</red>х҃ъ сокрꙋше́нъ пода́ждь мѝ, бл҃га́ѧ, смире́ннѡ се́рдце, ѹ҆мꙋ̀ же чⷭ҇тотꙋ̀ и҆ житїю̀ и҆справле́нїе, и҆ прегрѣше́нїємъ ѡ҆ставле́нїе.
