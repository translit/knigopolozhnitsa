---
title: "Пѣ́снь ѕ҃"
navigation:
  key: canons-paisijgreat-7
  title: "Пѣ́снь ѕ҃"
  parent: canons-paisijgreat
  order: 7
type: "canon"
---

## Пѣ́снь ѕ҃

<rubric class="inline">І҆рмо́съ:</rubric> <irmos><red>В</red>озопи́хъ всѣ́мъ се́рдцемъ мои́мъ къ ще́дромꙋ бг҃ꙋ, и҆ ѹ҆слы́ша мѧ̀ ѿ а҆́да преиспо́днѧгѡ, и҆ возведѐ ѿ тлѝ живо́тъ мо́й.</irmos>

<red>П</red>рпⷣбне ѻ҆́тче паі́сїе вели́кїй, молѝ бг҃а ѡ҆ на́съ.

<red>Б</red>ездꙋ́шнаѧ тва́рь, і҆ѻрда́нъ, своегѡ̀ творца̀ ѹ҆стыдѣ́сѧ, вопїѧ́ше: не могꙋ̀ безгрѣ́шнагѡ ѡ҆мы́ти. Ст҃ы́й же ви́дѣ гдⷭ҇а, прїе́мъ во́дꙋ, прикоснꙋ́сѧ неприкоснове́нномꙋ, ѹ҆мы̀ но́зѣ є҆гѡ̀. И҆ пи́въ во́дꙋ, прїѧ̀ да́ръ цѣли́ти недꙋ́ги и҆ прогонѧ́ти ѿ чл҃вѣ́къ бѣ́сы. Сегѡ̀ ра́ди и҆ мы̀ припа́даемъ тѝ, ѻ҆́тче: моли́твами твои́ми поми́лꙋй на́съ ѿ всѧ́кихъ бѣсѡ́вскихъ наведе́нїй.

<red>П</red>рпⷣбне ѻ҆́тче паі́сїе вели́кїй, молѝ бг҃а ѡ҆ на́съ.

<red>П</red>о сло́вꙋ гдⷭ҇а на́шегѡ і҆и҃са хрⷭ҇та̀, ѡ҆брѣто́хомъ тѧ̀, ѻ҆́тче паі́сїе, вели́кое прибѣ́жище, и҆ застꙋ́пника и҆ те́пла моли́твенника ѡ҆ грѣсѣ́хъ на́шихъ, ꙗ҆́кѡ же пе́рвее не ѿве́рже и҆́нока преста́вльшасѧ, и҆ хрⷭ҇тїа́нства ѿчꙋжди́шасѧ и҆ во глꙋбинꙋ̀ а҆́довꙋ па́гꙋбнымъ безвѣ́рїемъ низве́дсѧ, и҆ є҆гда̀ ѡ҆щꙋти́всѧ прите́кша къ тебѣ̀, да ѹ҆мо́лиши всеми́лостивагѡ. Ще́дрый же гдⷭ҇ь ꙗ҆ви́сѧ тебѣ̀ и҆ глаго́ла: ѹ҆го́дниче мой, добро̀ є҆́сть мое́й любвѝ подо́бѧсѧ, пече́шисѧ ѡ҆ грѣ́шныхъ, и҆зволѧѧ̀ мꙋ́ки прїѧ́ти за и҆̀хъ и҆збавле́нїе.

<red>П</red>рпⷣбне ѻ҆́тче паі́сїе вели́кїй, молѝ бг҃а ѡ҆ на́съ.

<red>П</red>ринесе́сѧ моли́тва твоѧ̀ и҆ сле́зы къ бг҃ꙋ, ꙗ҆́кѡ бл҃гово́нный ѳѷмїа́мъ и҆ же́ртва непоро́чна и҆ бл҃гопрїѧ́тна, и҆ менѐ не забꙋ́ди хода́тайствомъ твои́мъ ко прест҃ѣ́й бцⷣѣ, сле́зы ѹ҆миле́нїѧ да́ти мѝ, ѡ҆мы́й грѣхѡ́въ мои́хъ бе́зднꙋ, и҆зба́ви мѧ̀ ѿ сме́ртныѧ глꙋби́ны, и҆ не надѣ́ющимсѧ пода́ждь ве́лїю ми́лость, и҆ простѝ и҆́мъ согрѣше́нїѧ.

<rubric class="inline">Сла́ва:</rubric> <red>В</red>е́сь недоꙋмѣ́нїемъ держи́мъ є҆́смь, є҆гда̀ прїимꙋ̀ во ѹ҆мѣ̀ то́й ча́съ стра́шный и҆спыта́нїѧ сꙋдїѝ и҆ бг҃а, и҆ пла́чꙋсѧ, и҆ сѣ́тꙋю, и҆ рыда́ю, помина́ѧ бе́зднꙋ ѕѡ́лъ мои́хъ. Тѣ́мже сп҃сѝ, чл҃вѣколю́бче, моли́твами твоегѡ̀ ѹ҆го́дника прпⷣбнагѡ паі́сїѧ и҆ и҆зба́ви мѧ̀ мꙋ́ки, ꙗ҆́кѡ бл҃гоꙋтро́бенъ.

<rubric class="inline">И҆ ны́нѣ:</rubric> <red>Ѿ</red> се́рдца стена́нїѧ приноша́ю тѝ, пренепоро́чнаѧ, твоѐ просѧ̀ бл҃гопребы́тное застꙋпле́нїе. Поми́лꙋй всестра́стнꙋю мою̀ дꙋ́шꙋ, ѹ҆милосе́рдисѧ, мт҃и многоми́лостивагѡ бг҃а, и҆зба́вити мѧ̀ сꙋда̀ и҆ є҆́зера ѻ҆́гненнагѡ.

<red>Г</red>дⷭ҇и, поми́лꙋй, <rubric class="inline">три́жды.</rubric>
