---
title: "Тропа́рь, гла́съ в҃"
navigation:
  key: canons-paisijgreat-1
  title: "Тропа́рь, гла́съ в҃"
  parent: canons-paisijgreat
  order: 1
type: "canon"
---

## Тропа́рь, гла́съ в҃

<red>Б</red>ж҃е́ственною любо́вїю ѿ ю҆́ности распалѧ́емь, прпⷣбне, всѧ̀ кра́снаѧ ꙗ҆́же въ мі́рѣ возненави́дѣ, хрⷭ҇та̀ є҆ди́нагѡ возлюби́лъ є҆сѝ, сегѡ̀ ра́ди въ пꙋсты́ню всели́лсѧ, и҆дѣ́же сподо́бисѧ бж҃е́ственнагѡ посѣще́нїѧ, є҆го́же неꙋдо́бь зрѣ́ти и҆ а҆́гг҃льскима ѻ҆чи́ма, падѐ поклони́сѧ. Вели́кїй же дарода́тель, ꙗ҆́кѡ чл҃вѣколю́бецъ, речѐ къ тебѣ̀: не ѹ҆жаса́йсѧ, возлю́бленный мо́й, дѣла̀ твоѧ̀ ѹ҆го́дна мнѣ̀. Сѐ, даю̀ тебѣ̀ да́ръ: ѡ҆ ко́емъ ли́бо грѣ́шницѣ помо́лишисѧ, ѿпꙋ́стѧтсѧ є҆мꙋ̀ грѣсѝ. Ты́ же въ чⷭ҇тотѣ̀ се́рдца твоегѡ̀ возгорѣ́сѧ, прїе́мъ во́дꙋ и҆ прикоснꙋ́сѧ неприкоснове́нномꙋ, ѹ҆мы̀ но́зѣ є҆гѡ̀, и҆ во́дꙋ пи́въ, да́ромъ чꙋде́съ ѡ҆богати́сѧ, болѧ́щыѧ и҆сцѣлѧ́ти, бѣ́сы ѿ чл҃вѣ́къ ѿгонѧ́ти и҆ грѣ́шники ѿ мꙋ́ки моли́твою свое́ю и҆збавлѧ́ти. Ѽ, прпⷣбне ѻ҆́тче паі́сїе, молю̀ тѧ̀, да ѹ҆мо́лиши и҆ ѡ҆ мнѣ̀, ꙗ҆́кѡ же тебѣ̀ бг҃ъ ѻ҆бѣтова̀, и҆́бо ѿ си́хъ грѣ́шникъ пе́рвый а҆́зъ є҆́смь, да да́стъ мѝ гдⷭ҇ь вре́мѧ покаѧ́нїѧ, и҆ прости́тъ моѐ согрѣше́нїе, ꙗ҆́кѡ бл҃гі́й и҆ чл҃вѣколю́бецъ, да со всѣ́ми и҆ а҆́зъ воспою̀ є҆мꙋ̀: <rubric class="inline">А҆ллилꙋ́їа.</rubric>
