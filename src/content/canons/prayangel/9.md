---
title: "Пѣ́снь и҃"
navigation:
  key: canons-prayangel-9
  title: "Пѣ́снь и҃"
  parent: canons-prayangel
  order: 9
type: "canon"
---

## Пѣ́снь и҃.

<rubric class="inline">І҆рмо́съ:</rubric> <irmos><red>С</red>едмери́цею пе́щь халде́йскїй мꙋчи́тель бг҃очести̑вымъ неи́стовнѡ разжжѐ, си́лою же лꙋ́чшею сп҃сє́ны сїѧ̑ ви́дѣвъ, творцꙋ̀ и҆ и҆зба́вителю вопїѧ́ше: ѻ҆́троцы, бл҃гослови́те, сщ҃е́нницы, воспо́йте, лю́дїе, превозноси́те во всѧ̑ вѣ́ки.</irmos>

<rubric class="inline">Припѣ́въ:</rubric> <refrain><red>А҆́</red>гг҃ле хрⷭ҇то́въ, храни́телю мо́й ст҃ы́й, молѝ бг҃а ѡ҆ мнѣ̀.</refrain>

<red>П</red>о бз҃ѣ тѧ̀ прїѧ́хъ ѿ бг҃а застꙋ́пника и҆ рꙋководи́телѧ, и҆ помо́щника, и҆ побо́рника, прест҃ы́й а҆́гг҃ле. тѣ́мже не преста́й, молю́сѧ, и҆ пѣ́стꙋнствꙋѧй, и҆ наказꙋ́ѧй, и҆ ѹ҆ча́й лѣ̑паѧ мнѣ̀ дѣ́ѧти, и҆ просвѣти́ти ѹ҆́мъ мо́й, до́ндеже мѧ̀ предста́виши хрⷭ҇тꙋ̀ сп҃се́на.

<rubric class="inline">Припѣ́въ:</rubric> <refrain><red>А҆́</red>гг҃ле хрⷭ҇то́въ, храни́телю мо́й ст҃ы́й, молѝ бг҃а ѡ҆ мнѣ̀.</refrain>

<red>Є҆</red>гда̀ поста́вѧтсѧ прⷭ҇то́ли, и҆ кни̑ги разгнꙋ́тсѧ, и҆ ве́тхїй де́ньми сѧ́детъ, и҆ сꙋ́дѧтсѧ человѣ́цы, и҆ а҆́гг҃ли предста́нꙋтъ, и҆ землѧ̀ восколе́блетсѧ, и҆ всѧ̑ ѹ҆жа́снꙋтсѧ и҆ вострепе́щꙋтъ: тогда̀ твоѐ чл҃вѣколю́бїе на мнѣ̀ покажѝ, и҆ и҆зба́ви мѧ̀ гее́нны, хрⷭ҇та̀ ѹ҆молѧ́ѧй.

<rubric class="inline">Припѣ́въ:</rubric> <refrain><red>А҆́</red>гг҃ле хрⷭ҇то́въ, храни́телю мо́й ст҃ы́й, молѝ бг҃а ѡ҆ мнѣ̀.</refrain>

<red>Н</red>ы́нѣ ꙗ҆́кѡ пче́лы со́тъ, неви́димѡ ѡ҆крꙋжа́ютъ мѧ̀ бг҃оме́рзцыи гꙋби́телїе де́мѡни, ꙗ҆́кѡ хи́щницы пти̑цы, ꙗ҆́кѡ лꙋка́выѧ лиси̑цы, и҆ ꙗ҆́кѡ сыроѧ́дцы пти́цъ плотоѧ́дныхъ ѻ҆́крестъ менѐ лета́ютъ: покры́й мѧ̀ храни́телю мо́й, ꙗ҆́коже покрыва́етъ ѻ҆ре́лъ птенцы̀ своѧ̑.

<rubric class="inline">Припѣ́въ:</rubric> <refrain><red>А҆́</red>гг҃ле хрⷭ҇то́въ, храни́телю мо́й ст҃ы́й, молѝ бг҃а ѡ҆ мнѣ̀.</refrain>

<red>Ѿ</red> ѻ҆́чїю сле́зы непреста́ннѡ текꙋ́щыѧ, неѡскꙋ́днѡ то́ки да́ждь мѝ, всего́ мѧ ѡ҆мыва́ющыѧ, ѿ верхꙋ̀ и҆ до ногꙋ̀: ꙗ҆́кѡ па́че снѣ́га ѹ҆бѣле́нꙋ ри́зꙋ ѡ҆бле́къ покаѧ́нїемъ, въ черто́гъ бж҃їй вни́дꙋ, тѧ̀ почита́ѧй защи́тителѧ моего̀.

<rubric class="inline">Припѣ́въ:</rubric> <refrain><red>А҆́</red>гг҃ле хрⷭ҇то́въ, храни́телю мо́й ст҃ы́й, молѝ бг҃а ѡ҆ мнѣ̀.</refrain>

<red>Х</red>рⷭ҇то́въ хра́мъ, сꙋ́щее срⷣце моѐ, страстьмѝ свине́й ѹ҆́мныхъ житїѐ соверши́хъ: но ѹ҆крѣпи́ мѧ, помо́щниче дꙋшѝ моеѧ̀, ѡ҆чи́стити сїѐ, покади́ти, ѡ҆кропи́ти а҆рѡма́ты и҆ мѵ́ры моли́твъ и҆ чистоты̀, да па́ки бꙋ́детъ хра́мъ хрⷭ҇то́въ бл҃гоꙋха́ненъ.

<rubric class="inline">Сла́ва:</rubric> <red>Н</red>аста́вниче и҆ храни́телю мо́й, и҆ предста́телю и҆ и҆зба́вителю мо́й, ѿча́ѧнныѧ моеѧ̀ дꙋшѝ блюсти́телю, є҆гда̀ трꙋ́бный стра́шный гла́съ и҆́мать мѧ̀ ѿ землѝ воскреси́ти на сꙋ́дъ, бли́зъ менѐ ста́ни тогда̀ ти́хъ и҆ ра́достенъ, наде́ждею сп҃се́нїѧ ѿе́млѧй мо́й стра́хъ.

<rubric class="inline">И҆ ны́нѣ:</rubric> <red>П</red>ремно́жествомъ бл҃гости тꙋ́не мѧ̀ поми́лꙋй, бл҃гоꙋтро́бїѧ и҆сто́чникъ ро́ждшаѧ: млⷭ҇ти бо досто́йное не и҆́мамъ что̀ принестѝ тебѣ̀: бл҃ги́хъ бо мои́хъ ника́коже тре́бꙋеши, ꙗ҆́кѡ бл҃года́телѧ и҆ сп҃са мі́рꙋ неизрече́ннѡ заче́нши бл҃года́тнаѧ.
