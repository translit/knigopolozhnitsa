---
title: "Пѣ́снь ѳ҃"
navigation:
  key: canons-prayangel-10
  title: "Пѣ́снь ѳ҃"
  parent: canons-prayangel
  order: 10
type: "canon"
---

## Пѣ́снь ѳ҃.

<rubric class="inline">І҆рмо́съ:</rubric> <irmos><red>Ѹ҆</red>страши́сѧ всѧ́къ слꙋ́хъ неизрече́нна бж҃їѧ снизхожде́нїѧ, ꙗ҆́кѡ вы́шнїй во́лею сни́де да́же и҆ до пло́ти, ѿ дв҃и́ческагѡ чре́ва бы́въ чл҃вѣ́къ. Тѣ́мже пречи́стꙋю бцⷣꙋ, вѣ́рнїи, велича́емъ.</irmos>

<rubric class="inline">Припѣ́въ:</rubric> <refrain><red>А҆́</red>гг҃ле хрⷭ҇то́въ, храни́телю мо́й ст҃ы́й, молѝ бг҃а ѡ҆ мнѣ̀.</refrain>

<red>Д</red>а ѹ҆́зрю тѧ̀ ѡ҆деснꙋ́ю ѡ҆каѧ́нныѧ моеѧ̀ дꙋшѝ предстоѧ́ща, свѣ́тла и҆ ти́ха, застꙋ́пника и҆ предста́телѧ моего̀, внегда̀ и҆счеза́ти ѿ менѐ нꙋ́жднѡ дꙋ́хꙋ моемꙋ̀, и҆ и҆́щꙋщыѧ мѧ̀ поѧ́ти, гѡ́рькїѧ врагѝ ѿгонѧ́юща.

<rubric class="inline">Припѣ́въ:</rubric> <refrain><red>А҆́</red>гг҃ле хрⷭ҇то́въ, храни́телю мо́й ст҃ы́й, молѝ бг҃а ѡ҆ мнѣ̀.</refrain>

<red>Ꙗ҆́</red>кѡ ст҃ы́й бж҃їй слꙋжи́тель, и҆ творѧ́й є҆гѡ̀ бжⷭ҇твєннаѧ хотѣ̑нїѧ, мно́гимъ ѡ҆богаща́ешисѧ къ немꙋ̀ дерзнове́нїемъ, ст҃ы́й а҆́гг҃ле: тѣ́мже те́пле ѡ҆ мнѣ̀ того̀ ѹ҆молѝ, ꙗ҆́кѡ да сп҃се́нъ тобо́ю, воспѣва́ю предста́тельство и҆ покро́въ тво́й.

<rubric class="inline">Припѣ́въ:</rubric> <refrain><red>А҆́</red>гг҃ле хрⷭ҇то́въ, храни́телю мо́й ст҃ы́й, молѝ бг҃а ѡ҆ мнѣ̀.</refrain>

<red>В</red>е́сь живо́тъ мо́й во мно́зѣ прете́къ сꙋетѣ̀, къ концꙋ̀ прибли́жихсѧ, и҆ молю̀ тѧ̀ храни́телѧ моего̀: бꙋ́ди мѝ защи́титель, и҆ побо́рникъ непобори́мь, є҆гда̀ прехождꙋ̀ мыта̑рства лю́тагѡ мїроде́ржца.

<rubric class="inline">Припѣ́въ:</rubric> <refrain><red>А҆́</red>гг҃ле хрⷭ҇то́въ, храни́телю мо́й ст҃ы́й, молѝ бг҃а ѡ҆ мнѣ̀.</refrain>

<red>Ѹ҆</red>ма̀ моегѡ̀ погрѣшє́нїѧ, заблꙋждє́нїѧ, плѣнє́нїѧ, лю́тѡсти, и҆ стꙋдомы̑слїѧ нечи́стыхъ и҆ скве́рныхъ помышле́нїй, ѡ҆браща́ѧй въ дѡ́брыѧ мы̑сли, не преста́й предста́телю мо́й, во бл҃га̑ѧ помышлє́нїѧ, ѹ҆миле́нїѧ разжє́нныѧ роди́тели.

<rubric class="inline">Припѣ́въ:</rubric> <refrain>Гдⷭ҇и і҆и҃се хрⷭ҇тѐ бж҃е мо́й, поми́лꙋй мѧ̀.</refrain>

<red>П</red>обѣдѝ мои́хъ ѕлы́хъ, і҆и҃се є҆диноро́дный пребл҃гі́й бл҃гоꙋтро́бїемъ твои́мъ, безмѣ́рїе и҆ премно́жество, твоегѡ̀ невеще́ственнагѡ слꙋжи́телѧ бж҃е́ственными мл҃твами: є҆го́же мѝ приста́вилъ є҆сѝ и҆з̾ младе́нства, ꙗ҆́кѡ чл҃вѣколю́бецъ, храни́телѧ.

<rubric class="inline">Сла́ва:</rubric> <red>В</red>сю̀ мою̀ по бз҃ѣ сп҃се́нїѧ наде́ждꙋ возложи́хъ на тѧ̀, храни́телѧ моего̀, и҆ попечи́телѧ, и҆ застꙋ́пника: ѻ҆́бщꙋю мл҃твꙋ къ бг҃ꙋ ѡ҆ мнѣ̀ сотворѝ, смоле́бники прїи́мъ а҆́гг҃лѡвъ ли́ки, и҆ застꙋ́пники.

<rubric class="inline">И҆ ны́нѣ:</rubric> <red>В</red>озвы́си ро́гъ бл҃гочести́выхъ, и҆ низложѝ ва́рварѡвъ шата̑нїѧ, бг҃ороди́тельнице: неѡбори́мо сп҃са́ющи сїѐ ста́до твоѐ, въ не́мже вели́кое твоѐ и҆́мѧ и҆ многосла́вное, вѣ́рнѡ велича́етсѧ и҆ сла́витсѧ.
