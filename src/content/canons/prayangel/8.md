---
title: "Пѣ́снь з҃"
navigation:
  key: canons-prayangel-8
  title: "Пѣ́снь з҃"
  parent: canons-prayangel
  order: 8
type: "canon"
---

## Пѣ́снь з҃.

<rubric class="inline">І҆рмо́съ:</rubric> <irmos><red>Ѿ</red> і҆ꙋде́и доше́дше ѻ҆́троцы въ вавѷлѡ́нѣ и҆ногда̀, вѣ́рою трⷪ҇ческою пла́мень пе́щный попра́ша, пою́ще: ѻ҆тцє́въ бж҃е, бл҃гослове́нъ є҆сѝ.</irmos>

<rubric class="inline">Припѣ́въ:</rubric> <refrain><red>А҆́</red>гг҃ле хрⷭ҇то́въ, храни́телю мо́й ст҃ы́й, молѝ бг҃а ѡ҆ мнѣ̀.</refrain>

<red>Т</red>ьмы̑ ѻ҆́крестъ напа́дающихъ на мѧ̀ разбѡ́йникъ неви́димыхъ, и҆́щꙋщихъ дꙋ́шꙋ мою̀ и҆сто́ргнꙋти и҆ восхи́тити, ѻ҆́гненнымъ мече́мъ твои́мъ ѿгонѧ́ѧ держа́внѡ, не ѡ҆скꙋдѣва́й помо́щниче мо́й.

<rubric class="inline">Припѣ́въ:</rubric> <refrain><red>А҆́</red>гг҃ле хрⷭ҇то́въ, храни́телю мо́й ст҃ы́й, молѝ бг҃а ѡ҆ мнѣ̀.</refrain>

<red>Є҆</red>гда̀ хо́щетъ мѝ сꙋди́ти сꙋдїѧ̀ и҆ бг҃ъ мо́й, и҆ ѡ҆сꙋди́ти мѧ̀ ѡ҆сꙋжде́ннаго ѿ со́вѣсти, пре́жде ѻ҆́нагѡ сꙋда̀ не забꙋ́ди раба̀ твоегѡ̀, рꙋководи́телю мо́й.

<rubric class="inline">Припѣ́въ:</rubric> <refrain><red>А҆́</red>гг҃ле хрⷭ҇то́въ, храни́телю мо́й ст҃ы́й, молѝ бг҃а ѡ҆ мнѣ̀.</refrain>

<red>В</red>ещество̀ и҆мѣ́ѧ ма́терь, и҆ бре́нїе ѻ҆тца̀, и҆ пра́ѻтца пе́рсть, и҆ си́хъ сро́дствомъ въ зе́млю весьма̀ зрю̀: но да́ждь мѝ, предста́телю мо́й, и҆ горѣ̀ воззрѣ́ти когда̀ къ нбⷭ҇нѣй добро́тѣ.

<rubric class="inline">Припѣ́въ:</rubric> <refrain><red>А҆́</red>гг҃ле хрⷭ҇то́въ, храни́телю мо́й ст҃ы́й, молѝ бг҃а ѡ҆ мнѣ̀.</refrain>

<red>Ꙗ҆́</red>кѡ красе́нъ сы́й добро́тою, и҆ сла́дкїй и҆ весе́лый сл҃нцезра́чный ѹ҆́мъ, свѣ́тлѡ предста́ни мѝ, ѡ҆скла́бленнымъ лице́мъ и҆ ра́достнымъ воззрѣ́нїемъ, є҆гда̀ и҆́мамъ ѿ землѝ взѧ́тисѧ, наста́вниче мо́й.

<rubric class="inline">Сла́ва:</rubric> <red>Б</red>л҃гоꙋтро́бїѧ ра́ди млⷭ҇ти, и҆ мно́жества ра́ди мно́гагѡ чл҃вѣколю́бїѧ, твои́хъ кри́лъ кро́вомъ, храни́телю мо́й, покры́й мѧ̀ и҆сходѧ́ща ѿ тѣ́ла, є҆́же не ви́дѣти мє́рзскаѧ ли́ца де́мѡнскаѧ.

<rubric class="inline">И҆ ны́нѣ:</rubric> <red>Н</red>бⷭ҇наѧ врата̀, сп҃си́тельнаѧ две́рь, лѣ́ствице ѹ҆́мнаѧ, є҆́юже бг҃ъ сни́де, и҆ человѣ́къ взы́де: нбⷭ҇нагѡ црⷭ҇твїѧ, щедро́тами твои́ми чⷭ҇таѧ, сподо́би мѧ̀ раба̀ твоего̀.
