---
title: "Пѣ́снь а҃"
navigation:
  key: canons-prayangel-1
  title: "Пѣ́снь а҃"
  parent: canons-prayangel
  order: 1
type: "canon"
---

<rubric>Творе́нїе і҆ѡа́нна мона́ха черноно́жнагѡ, носѧ̀ краестро́чїе сїе: <acrostic><red>А҆́</red>гг҃ла пою́ тѧ храни́телѧ моего̀. Пѣ́снь мона́ха і҆ѡа́нна.</acrostic> Гла́съ ѕ҃.</rubric>

## Пѣ́снь а҃.

<rubric class="inline">І҆рмо́съ:</rubric> <irmos><red>В</red>о́дꙋ проше́дъ ꙗ҆́кѡ сꙋ́шꙋ, и҆ є҆гѵ́петскагѡ ѕла̀ и҆збѣжа́въ, і҆и҃льтѧнинъ вопїѧ́ше: и҆зба́вителю и҆ бг҃ꙋ на́шемꙋ пои́мъ.</irmos>

<rubric class="inline">Припѣ́въ:</rubric> <refrain><red>А҆́</red>гг҃ле хрⷭ҇то́въ, храни́телю мо́й ст҃ы́й, молѝ бг҃а ѡ҆ мнѣ̀.</refrain>

<red>Н</red>еꙋсыпа́емаго храни́телѧ дꙋшѝ моеѧ̀, и҆ предста́телѧ живота̀ моегѡ̀, и҆ наста́вника ѿ бг҃а, є҆го́же полꙋчи́хъ, пою́ тѧ а҆́гг҃ле бж҃їй, бг҃а вседержи́телѧ.

<rubric class="inline">Припѣ́въ:</rubric> <refrain>Гдⷭ҇и і҆и҃се хрⷭ҇тѐ бж҃е мо́й, поми́лꙋй мѧ̀.</refrain>

<red>Х</red>отѧ́й всѣ̑мъ человѣ́кѡмъ сп҃сти́сѧ, ст҃ы̑ѧ а҆́гг҃лы наста́вники и҆ свѣтоводи́тели приста́вилъ є҆сѝ сло́ве человѣ́кѡмъ, рꙋково́дствꙋющыѧ на́съ къ стра́хꙋ твоемꙋ̀.

<rubric class="inline">Припѣ́въ:</rubric> <refrain><red>А҆́</red>гг҃ле хрⷭ҇то́въ, храни́телю мо́й ст҃ы́й, молѝ бг҃а ѡ҆ мнѣ̀.</refrain>

<red>Н</red>о́щїю содержи́ма мра́чною, и҆ те́мнымъ мра́комъ покрыва́емаго страсте́й, свѣ́томъ покаѧ́нїѧ ѡ҆зари́ мѧ, наста́вниче, и҆ предста́телю, и҆ храни́телю мо́й.

<rubric class="inline">Сла́ва:</rubric> <red>С</red>тꙋ́дныхъ помышле́нїй во мнѣ̀ то́читъ, наводне́нїе ти́нное и҆ мра́чное, ѿ бг҃а разлꙋча́ющее ѹ҆́мъ мо́й, є҆́же и҆зсꙋшѝ, ѽ застꙋ́пниче мо́й!

<rubric class="inline">И҆ ны́нѣ:</rubric> <red>Т</red>ишина̀ ты̀ влⷣчце и҆ приста́нище, ѡ҆бꙋрева́емыхъ въ пꙋчи́нѣ грѣхо́внѣй: тѣ́мже къ твоемꙋ̀ притека́ю приста́нищꙋ, волнꙋ́емь бꙋ́рею разли́чныхъ страсте́й.
