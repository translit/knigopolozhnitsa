---
title: "Пѣ́снь є҃"
navigation:
  key: canons-prayangel-5
  title: "Пѣ́снь є҃"
  parent: canons-prayangel
  order: 5
type: "canon"
---

## Пѣ́снь є҃.

<rubric class="inline">І҆рмо́съ:</rubric> <irmos><red>В</red>скꙋ́ю мѧ̀ ѿри́нꙋлъ є҆сѝ ѿ лица̀ твоегѡ̀, свѣ́те незаходи́мый, и҆ покры́ла мѧ̀ є҆́сть чꙋжда́ѧ тма̀ ѻ҆каѧ́ннаго, но ѡ҆брати́ мѧ, и҆ къ свѣ́тꙋ за́повѣдей твои́хъ пꙋти̑ моѧ̑ напра́ви, молю́сѧ.</irmos>

<rubric class="inline">Припѣ́въ:</rubric> <refrain><red>А҆́</red>гг҃ле хрⷭ҇то́въ, храни́телю мо́й ст҃ы́й, молѝ бг҃а ѡ҆ мнѣ̀.</refrain>

<red>Т</red>ѧ̀ храни́телѧ стѧжа́въ спребы́телѧ, собесѣ́дника, ст҃ы́й а҆́гг҃ле, соблюда́юща, спꙋ́тьствꙋюща, спребыва́юща, и҆ сп҃си́тєльнаѧ предлага́юща при́снѡ мнѣ̀: ко́е проще́нїе прїимꙋ̀ неразꙋ́менъ сы́й;

<rubric class="inline">Припѣ́въ:</rubric> <refrain><red>А҆́</red>гг҃ле хрⷭ҇то́въ, храни́телю мо́й ст҃ы́й, молѝ бг҃а ѡ҆ мнѣ̀.</refrain>

<red>М</red>но́зѣмъ дерзнове́нїемъ прⷭ҇то́лꙋ предстоѧ̀ вседержи́телѧ, и҆ сликовствꙋ́ѧ ѹ҆ цр҃ѧ̀ тва́ри, мно́гихъ ѕѡ́лъ мои́хъ пода́ти мѝ проще́нїе, защи́тителю мо́й, помоли́сѧ.

<rubric class="inline">Припѣ́въ:</rubric> <refrain><red>А҆́</red>гг҃ле хрⷭ҇то́въ, храни́телю мо́й ст҃ы́й, молѝ бг҃а ѡ҆ мнѣ̀.</refrain>

<red>М</red>ꙋ̑ки прови́дѧ и҆ мꙋчє́нїѧ ѡ҆жида̑ющаѧ мѧ̀, и҆ ѡ҆жесточе́нїе моѐ, и҆ безꙋ́мїе, и҆ ѡ҆слѣпле́нїе, ми́лꙋѧ стене́ши, и҆ сѣ́тꙋеши, и҆ дрѧ́хлꙋеши, посꙋпле́нїѧ и҆спо́лненъ, и҆зба́вителю мо́й.

<rubric class="inline">Сла́ва:</rubric> <red>Н</red>ижѐ ко є҆ди́номꙋ часꙋ̀, но нижѐ чертѣ̀, и҆лѝ и҆ сеѧ̀ кра́тши ѡ҆ста́вихъ тѧ̀, бл҃годѣ́телѧ моего̀ и҆ храни́телѧ, ѡ҆ мнѣ̀ пора́доватисѧ и҆ возвесели́тисѧ и҆ взыгра́ти, грѣхмѝ при́снѡ срастлѣва́емый.

<rubric class="inline">И҆ ны́нѣ:</rubric> <red>Н</red>о́вый млⷣнцъ ꙗ҆ви́сѧ недомы́сленный ѿ тебѐ пренепоро́чнаѧ, ста́виломъ дꙋбра̑вы, и҆ го́ры мѣ́риломъ ра́зꙋма поста́вивый: ли́къ ѕвѣзда́мъ и҆счита́ѧй, и҆ ка̑пли росы̀, и҆ вѣ́трѡвъ дыха́нїе преложи́вый.
