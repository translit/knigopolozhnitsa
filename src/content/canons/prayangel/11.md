---
title: "Мл҃тва ко ст҃о́мꙋ а҆́гг҃лꙋ храни́телю"
navigation:
  key: canons-prayangel-11
  title: "Мл҃тва ко ст҃о́мꙋ а҆́гг҃лꙋ храни́телю"
  parent: canons-prayangel
  order: 11
type: "canon"
---

## Мл҃тва ко ст҃о́мꙋ а҆́гг҃лꙋ храни́телю.
<versal data-diacritics="true">Ѽ</versal> ст҃ы́й а҆́гг҃ле, храни́телю и҆ покрови́телю мо́й бл҃гі́й! Съ се́рдцемъ сокрꙋше́ннымъ и҆ дꙋше́ю болѣ́зненною предстою́ ти, молѧ́сѧ: ѹ҆слы́ши мѧ̀, грѣ́шнаго раба твоего <red>и҆́мⷬ҇къ</red> съ во́племъ крѣ́пкимъ и҆ пла́чемъ го́рькимъ вопїю́щаго: не помѧнѝ беззако́нїй мои́хъ и҆ непра́вдъ, и҆́миже а҆́зъ ѡ҆каѧ́нный, прогнѣвлѧ́ю тѧ̀ по всѧ̑ дни̑ и҆ часы̀, и҆ ме́рзостна себѐ творю̀ пред̾ созда́телемъ на́шимъ гдⷭ҇емъ: ꙗ҆ви́сѧ мнѣ̀ милосе́рдъ, и҆ не ѿлꙋча́йсѧ менѐ скве́рнагѡ, да́же до кончи́ны моеѧ̀: возбꙋди́ мѧ ѿ сна̀ грѣхо́внагѡ, и҆ посо́бствꙋй твои́ми мл҃твами про́чее вре́мѧ живота̀ моегѡ̀ без̾ поро́ка прейтѝ, и҆ сотвори́ти плоды̀ досто́йны покаѧ́нїѧ: па́че же ѿ сме́ртныхъ паде́нїй грѣхо́вныхъ соблюди́ мѧ, да не поги́бнꙋ во ѿча́ѧнїи, и҆ да не пора́дꙋетсѧ вра́гъ ѡ҆ поги́бели мое́й. Вѣ́мъ вои́стиннꙋ, и҆ ѹ҆сты̀ и҆сповѣ́дꙋю, ꙗ҆́кѡ никто́же тако́въ дрꙋ́гъ и҆ предста́тель, защи́титель и҆ побо́рникъ, ꙗ҆́коже ты̀, ст҃ы́й а҆́гг҃ле: предстоѧ́ бо прⷭ҇то́лꙋ гдⷭ҇ню, мо́лишисѧ ѡ҆ мнѣ̀, непотре́бнѣмъ и҆ па́че всѣ́хъ грѣ́шнѣйшемъ, да не и҆з̾и́метъ пребл҃гі́й дꙋшѝ моеѧ̀ въ де́нь неча́ѧнїѧ моегѡ̀ и҆ въ день творе́нїѧ ѕло́бы. Не преста́й ѹ҆̀бо ѹ҆милостивлѧ́ѧ премлⷭ҇рдаго гдⷭ҇а и҆ бг҃а моего̀, да ѿпꙋ́ститъ согрѣшє́нїѧ моѧ̑, ꙗ҆̀же сотвори́хъ во все́мъ житїѝ мое́мъ дѣ́ломъ, сло́вомъ и҆ всѣ́ми мои́ми чꙋ́вствы, и҆ и҆́миже вѣ́сть сꙋдьба́ми, да сп҃се́тъ мѧ̀: да нака́жетъ мѧ̀ здѣ̀ по неизрече́ннѣй млⷭ҇ти свое́й, но да не ѡ҆бличи́тъ и҆ не и҆стѧ́жетъ мѧ̀ ѻ҆́намѡ по нелицепрїѧ́тномꙋ правосꙋ́дїю своемꙋ̀: да сподо́битъ мѧ̀ покаѧ́нїе принестѝ, съ покаѧ́нїемъ же бж҃е́ственное причаще́нїе досто́йнѣ прїѧ́ти: ѡ҆ се́мъ па́че молю̀, и҆ такова́гѡ да́ра всеꙋсе́рднѡ жела́ю. Въ стра́шный же ча́съ сме́рти неѿстꙋ́пенъ бꙋ́ди мѝ, бл҃гі́й храни́телю мо́й, прогонѧ́ѧ мра̑чныѧ де́моны, и҆мꙋ́щыѧ ѹ҆страши́ти претре́петнꙋю дꙋ́шꙋ мою̀: защити́ мѧ ѿ тѣ́хъ ловле́нїѧ, є҆гда̀ и҆́мамъ преходи́ти воздꙋ̑шныѧ мыта̑рства, да, храни́мь тобо́ю, безбѣ́днѡ дости́гнꙋ раѧ̀, мѝ вожделе́ннагѡ, и҆дѣ́же ли́цы ст҃ыхъ и҆ го́рнихъ си́лъ непреста́ннѡ восхвалѧ́ютъ всечⷭ҇тно́е и҆ великолѣ́пое и҆́мѧ въ трⷪ҇цѣ сла́вимагѡ бг҃а, ѻ҆ц҃а̀ и҆ сн҃а и҆ ст҃а́гѡ дх҃а, є҆мꙋ́же подоба́етъ че́сть и҆ поклоне́нїе во вѣ́ки вѣкѡ́въ. <red>А҆</red>ми́нь.

{% illustration "small-ornaments/greek-cross-with-letters-gould", "small" %}
