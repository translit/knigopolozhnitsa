---
title: "Пѣ́снь ѕ҃"
navigation:
  key: canons-prayangel-6
  title: "Пѣ́снь ѕ҃"
  parent: canons-prayangel
  order: 6
type: "canon"
---

## Пѣ́снь ѕ҃.

<rubric class="inline">І҆рмо́съ:</rubric> <irmos><red>М</red>оли́твꙋ пролїю̀ ко гдⷭ҇ꙋ, и҆ томꙋ̀ возвѣщꙋ̀ печа̑ли моѧ̑, ꙗ҆́кѡ ѕѡ́лъ дꙋша̀ моѧ̀ и҆спо́лнисѧ, и҆ живо́тъ мо́й а҆́дꙋ прибли́жисѧ, и҆ молю́сѧ ꙗ҆́кѡ і҆ѡ́на: ѿ тлѝ бж҃е, возведи́ мѧ.</irmos>

<rubric class="inline">Припѣ́въ:</rubric> <refrain><red>А҆́</red>гг҃ле хрⷭ҇то́въ, храни́телю мо́й ст҃ы́й, молѝ бг҃а ѡ҆ мнѣ̀.</refrain>

<red>С</red>охранѧ́ѧй, и҆ ѡ҆полча́ѧйсѧ ѻ҆́крестъ менѐ, и҆ стремлє́нїѧ возбранѧ́ѧй де́монѡвъ, и҆ тѣ́хъ ѕвѣрови̑днаѧ нахождє́нїѧ ꙗ҆̀же на мѧ̀ ѿрѣ́ѧй всегда̀, не преста́й храни́телю мо́й: тѧ́ бо и҆́мамъ те́пла застꙋ́пника.

<rubric class="inline">Припѣ́въ:</rubric> <refrain><red>А҆́</red>гг҃ле хрⷭ҇то́въ, храни́телю мо́й ст҃ы́й, молѝ бг҃а ѡ҆ мнѣ̀.</refrain>

<red>П</red>речⷭ҇тно́е и҆ бл҃гоꙋха́нное сы́й мѵ́ро, не гнꙋша́йсѧ моеѧ̀ смра́дности, не ѿстꙋпѝ ѿ менѐ да́же до конца̀: но неѿстꙋ́пенъ бꙋ́ди мнѣ̀ храни́тель при́снѡ: и҆ со́лнце бо, мѣста̀ сквє́рнаѧ преходѧ̀, не ѡ҆сквернѧ́етсѧ.

<rubric class="inline">Припѣ́въ:</rubric> <refrain><red>А҆́</red>гг҃ле хрⷭ҇то́въ, храни́телю мо́й ст҃ы́й, молѝ бг҃а ѡ҆ мнѣ̀.</refrain>

<red>К</red>а̑пли слезотѡ́чныѧ и҆сточи́ти, покрыва́ющаго вода́ми сло́вомъ своѧ̑ высѡ́каѧ превы́спрєннѧѧ, бл҃года́ть мнѣ̀ да́ти ѹ҆молѝ предста́телю мо́й, ꙗ҆́кѡ да тѣ́ми ѡ҆чи́ститсѧ се́рдце моѐ, и҆ ѹ҆́зритъ бг҃а.

<rubric class="inline">Припѣ́въ:</rubric> <refrain><red>А҆́</red>гг҃ле хрⷭ҇то́въ, храни́телю мо́й ст҃ы́й, молѝ бг҃а ѡ҆ мнѣ̀.</refrain>

<red>Н</red>евеще́ственнѣ ꙗ҆́кѡ чи́стъ и҆ невеще́ственъ, предстоѧ̀ чⷭ҇томꙋ и҆ невеще́ственномꙋ: и҆ къ томꙋ̀ стѧжа́въ бога́тное дерзнове́нїе и҆ присвое́нїе, того̀ молѝ прилѣ́жнѡ, дꙋ́шꙋ мою̀ сп҃се́нꙋ дарова́ти мѝ.

<rubric class="inline">Сла́ва:</rubric> <red>Д</red>а покры́етъ сра́мъ и҆ стꙋ́дъ, стꙋ̑днаѧ и҆ смра̑днаѧ и҆ мра̑чнаѧ ли́ца вра̑жїѧ, є҆гда̀ смире́ннаѧ моѧ̀ дꙋша̀ ѿ тѣ́ла распрѧга́етсѧ: тꙋ́южде да покры́ютъ, наста́вниче мо́й, свѣ̑тлаѧ твоѧ̑ и҆ пресщ҃є́ннаѧ кри́ла.

<rubric class="inline">И҆ ны́нѣ:</rubric> <red>С</red>т҃ы́хъ ст҃ѣ́йшаѧ а҆́гг҃лъ, херꙋві̑мъ и҆ серафі̑мъ превы́шшаѧ, землере́тный мо́й ѹ҆́мъ земна́гѡ и҆ ве́щнагѡ жела́нїѧ превы́шши покажѝ, ѿ землѝ къ нбⷭ҇нѣй любвѝ возвы́сивши.

<red>Г</red>дⷭ҇и, поми́лꙋй, <rubric class="inline">три́жды.</rubric> <rubric class="inline">Сла́ва, и҆ ны́нѣ:</rubric>
