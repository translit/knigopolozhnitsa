---
title: "Пѣ́снь є҃"
navigation:
  key: canons-evefriday-5
  title: "Пѣ́снь є҃"
  parent: canons-evefriday
  order: 5
type: "canon"
---

## Пѣ́снь є҃.

<rubric class="inline">І҆рмо́съ:</rubric> <irmos><red>П</red>росвѣще́нїе во тьмѣ̀ лежа́щихъ, сп҃се́нїе ѿча́ѧнныхъ хрⷭ҇тѐ сп҃се мо́й, къ тебѣ̀ ѹ҆́тренюю цр҃ю̀ ми́ра, просвѣти́ мѧ сїѧ́нїемъ твои́мъ: и҆но́гѡ бо ра́звѣ тебѐ бг҃а не зна́ю.</irmos>

<rubric class="inline">Гдⷭ҇ꙋ:</rubric> <refrain><red>І҆</red>и҃се сладча́йшїй, сп҃си́ мѧ.</refrain>

<red>Т</red>ы̀ просвѣще́нїе і҆и҃се мо́й ѹ҆ма̀ моегѡ̀: ты̀ сп҃се́нїе ѿча́ѧнныѧ дꙋшѝ моеѧ̀ сп҃се. Ты̀ і҆и҃се мо́й, мꙋ́ки и҆зба́ви и҆ гее́нны мѧ̀, зовꙋ́ща: сп҃сѝ і҆и҃се мо́й хрⷭ҇тѐ, мѧ̀ ѡ҆каѧ́ннаго.

<rubric class="inline">Припѣ́въ:</rubric> <refrain><red>І҆</red>и҃се сладча́йшїй, сп҃си́ мѧ.</refrain>

<red>В</red>секоне́чнѡ і҆и҃се мо́й, къ стра́сти безче́стїѧ низве́рженъ ны́нѣ зовꙋ̀: ты̀ і҆и҃се мо́й, по́мощи мѝ рꙋ́кꙋ низпосла́въ, и҆сто́ргни зовꙋ́ща: сп҃сѝ і҆и҃се мо́й хрⷭ҇тѐ, мѧ̀ ѡ҆каѧ́ннаго.

<rubric class="inline">Припѣ́въ:</rubric> <refrain><red>І҆</red>и҃се сладча́йшїй, сп҃си́ мѧ.</refrain>

<red>Ѡ҆</red>скверне́нъ ѹ҆́мъ і҆и҃се мо́й ѡ҆бносѧ̀, взыва́ю тѝ: ѡ҆чи́сти мѧ̀ ѿ скве́рны прегрѣше́нїй, и҆ и҆зба́ви мѧ̀ во глꙋбины̑ ѕло́бы ѿ невѣ́дѣнїѧ низпопо́лзшагосѧ, сп҃се і҆и҃се мо́й, и҆ сп҃си́ мѧ, молю́сѧ.

<rubric class="inline">Припѣ́въ:</rubric> <refrain><red>П</red>рест҃а́ѧ бцⷣе, сп҃сѝ на́съ.</refrain>

<red>І҆</red>и҃са ро́ждшаѧ ѻ҆трокови́це бг҃ороди́тельнице, того̀ ѹ҆молѝ сп҃стѝ всѧ̑ правосла̑вныѧ, мона́хи и҆ мїрскі̑ѧ, и҆ гее́нны и҆зба́вити зовꙋ́щыѧ: ра́звѣ тебѐ предста́тельства тве́рдагѡ не зна́емъ.

<rubric class="inline">Бцⷣѣ:</rubric> <refrain><red>П</red>рест҃а́ѧ бцⷣе, сп҃сѝ на́съ.</refrain>

<red>И҆</red>спо́лни, чⷭ҇таѧ, весе́лїѧ се́рдце моѐ, твою̀ нетлѣ́ннꙋю даю́щи ра́дость, весе́лїѧ ро́ждшаѧ вино́внаго.

<rubric class="inline">Припѣ́въ:</rubric> <refrain><red>П</red>рест҃а́ѧ бцⷣе, сп҃сѝ на́съ.</refrain>

<red>И҆</red>зба́ви на́съ ѿ бѣ́дъ, бцⷣе чⷭ҇таѧ, вѣ́чное ро́ждши и҆збавле́нїе, и҆ ми́ръ, всѧ́къ ѹ҆́мъ преимꙋ́щїй.

<rubric class="inline">Припѣ́въ:</rubric> <refrain><red>П</red>рест҃а́ѧ бцⷣе, сп҃сѝ на́съ.</refrain>

<red>Р</red>азрѣшѝ мглꙋ̀ прегрѣше́нїй мои́хъ, бг҃оневѣ́сто, просвѣще́нїемъ твоеѧ̀ свѣ́тлости, свѣ́тъ ро́ждшаѧ бж҃е́ственный и҆ превѣ́чный.

<rubric class="inline">Припѣ́въ:</rubric> <refrain><red>П</red>рест҃а́ѧ бцⷣе, сп҃сѝ на́съ.</refrain>

<red>И҆</red>сцѣлѝ чⷭ҇таѧ, дꙋшѝ моеѧ̀ неможе́нїе, посѣще́нїѧ твоегѡ̀ сподо́бльшаѧ, и҆ здра́вїе мл҃твами твои́ми пода́ждь мѝ.

<rubric class="inline">Всѣ́мъ ст҃ы́мъ:</rubric> <refrain><red>В</red>сѝ ст҃і́и, моли́те бг҃а ѡ҆ на́съ.</refrain>

<red>С</red>т҃и́телїе, прⷪ҇ро́цы, прпⷣбнѣйшїи ѻ҆тцы̀ и҆ бг҃оно́сцы, лꙋча́ми дх҃а просвѣща́юще всю̀ тва́рь, тьмꙋ̀ разорѧ́йте страсте́й на́шихъ, мо́лимъ вы̀.

<rubric class="inline">Припѣ́въ:</rubric> <refrain><red>В</red>сѝ ст҃і́и, моли́те бг҃а ѡ҆ на́съ.</refrain>

<red>Р</red>а̑ны ва́ша и҆ ꙗ҆́звы, врагꙋ̀ ꙗ҆ви́шасѧ ꙗ҆́звы неисцѣ̑льныѧ: ꙗ҆́звы же ны́нѣ и҆сцѣлѧ́ютъ всѣ̑мъ вѣ̑рнымъ, страда́льцы гдⷭ҇ни.

<rubric class="inline">Припѣ́въ:</rubric> <refrain><red>В</red>сѝ ст҃і́и, моли́те бг҃а ѡ҆ на́съ.</refrain>

<red>І҆</red>ера́рхи твоѧ̑ и҆ сщ҃енномч҃нки, и҆ всѧ̑ сты̑ѧ просвѣти́вый, гдⷭ҇и, тѣ́хъ мл҃твами ѹ҆ще́дри мѧ̀, вѣ́дый безмѣ̑рнаѧ моѧ̑ прегрѣшє́нїѧ.

<rubric class="inline">Припѣ́въ:</rubric> <refrain><red>П</red>рест҃а́ѧ бцⷣе, сп҃сѝ на́съ.</refrain>

<red>П</red>речⷭ҇таѧ дв҃о, похвало̀ мч҃нковъ и҆ прпⷣбныхъ, и҆ првⷣныхъ, и҆ всѣ́хъ ст҃ы́хъ, ѿ всѧ́кагѡ мꙋчи́тельства лꙋка́вагѡ и҆зми́ мѧ, молю́сѧ.

<rubric class="inline">Ѹ҆со́пшимъ:</rubric> <refrain><red>Д</red>и́венъ бг҃ъ во ст҃ы́хъ свои́хъ, бг҃ъ і҆и҃левъ.</refrain>

<red>Ѹ҆</red>мерщвле́ныхъ на́съ, и҆ положе́ныхъ во тлѝ, возве́лъ є҆сѝ ѿ мра́чныхъ а҆́довыхъ сокро́вищъ, и҆ восхи́тилъ є҆сѝ бл҃же, и҆ сочета́въ ст҃ы́хъ а҆́гг҃лъ во́инствѡмъ.

<rubric class="inline">Припѣ́въ:</rubric> <refrain><red>Ѹ҆</red>поко́й гдⷭ҇и, дꙋ́шы ѹ҆со́пшихъ ра̑бъ твои́хъ.</refrain>

<red>З</red>а є҆́же сп҃стѝ на́съ ꙗ҆́кѡ прише́лъ є҆сѝ хрⷭ҇тѐ прїимѝ ны́нѣ и҆̀же бл҃гоче́стнѡ къ тебѣ̀ преста́влєнныѧ, ꙗ҆́кѡ є҆ди́нъ бл҃гъ, на ло́нѣхъ а҆враа́ма, и҆ съ ла́заремъ тѣ́хъ вселѝ.

<rubric class="inline">Сла́ва:</rubric> <red>Р</red>азрѣши́лъ є҆сѝ влⷣко, лѣ́тнꙋю мою̀ и҆ до́лгꙋю бра́нь, тебѣ̀ пре́жде хода́таю, и҆ мл҃твенникꙋ примире́нїѧ бы́вшꙋ: и҆ ны́нѣ твоѧ̑ рабы̑ ѹ҆ще́дривъ ѹ҆поко́й.

<rubric class="inline">И҆ ны́нѣ:</rubric> <red>П</red>од̾ кро́вомъ твои́мъ мт҃и бж҃їѧ, и҆̀же надѣ́ющїисѧ на тѧ̀ сп҃са́ютсѧ: жизнода́вца бо родила̀ є҆сѝ на́мъ, животворѧ́щаго всѧ̑ во́лею.
