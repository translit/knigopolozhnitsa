---
title: "Пѣ́снь ѳ҃"
navigation:
  key: canons-evefriday-35
  title: "Пѣ́снь ѳ҃"
  parent: canons-evefriday
  order: 35
type: "canon"
---

## Пѣ́снь ѳ҃.

<rubric class="inline">І҆рмо́съ:</rubric> <irmos><red>Ѿ</red> бг҃а бг҃а сло́ва, неизрече́нною мꙋ́дростїю, прише́дшаго ѡ҆бнови́ти а҆да́ма, ꙗ҆́дїю въ тлѣ́нїе па́дшаго лю́тѣ: ѿ ст҃ы́ѧ дв҃ы неизрече́ннѡ воплоти́вшагосѧ на́съ ра́ди, вѣ́рнїи є҆диномꙋ́дреннѡ пѣ́сньми велича́емъ.</irmos>

<rubric class="inline">Гдⷭ҇ꙋ:</rubric> <refrain><red>І҆</red>и҃се сладча́йшїй, сп҃си́ мѧ.</refrain>

<red>М</red>анассі́ю і҆и҃се мо́й, мытарѧ̀, блꙋдни́цꙋ, блꙋ́днаго, ще́дре і҆и҃се, и҆ разбо́йника преидо́хъ, і҆и҃се мо́й, въ дѣ́лѣхъ стꙋ́дныхъ и҆ безмѣ́стныхъ, і҆и҃се: но ты̀ і҆и҃се мо́й, предвари́въ мѧ̀ сп҃сѝ.

<rubric class="inline">Припѣ́въ:</rubric> <refrain><red>І҆</red>и҃се сладча́йшїй, сп҃си́ мѧ.</refrain>

<red>Ѿ</red> а҆да́ма і҆и҃се мо́й согрѣши́вшыѧ всѧ̑, пре́жде зако́на и҆ въ зако́нѣ, і҆и҃се, и҆ по зако́нѣ, ѡ҆каѧ́нный, и҆ бл҃года́ти, і҆и҃се мо́й, побѣди́хъ страстьмѝ ѡ҆каѧ́ннѡ: но ты̀ і҆и҃се мо́й, сꙋдьба́ми твои́ми сп҃си́ мѧ.

<rubric class="inline">Припѣ́въ:</rubric> <refrain><red>І҆</red>и҃се сладча́йшїй, сп҃си́ мѧ.</refrain>

<red>Д</red>а не ѿлꙋче́нъ бꙋ́дꙋ і҆и҃се мо́й неизрече́нныѧ твоеѧ̀ сла́вы, да не ѹ҆лꙋчꙋ̀ ча́сти і҆и҃се шꙋ́їѧ, сладча́йшїй і҆и҃се: но ты́ мѧ дєсны́мъ ѻ҆вца́мъ твои̑мъ хрⷭ҇тѐ і҆и҃се мо́й сочета́въ, ѹ҆поко́й ꙗ҆́кѡ бл҃гоꙋтро́бенъ.

<rubric class="inline">Припѣ́въ:</rubric> <refrain><red>П</red>рест҃а́ѧ бцⷣе, сп҃сѝ на́съ.</refrain>

<red>І҆</red>и҃са бцⷣе, є҆го́же носи́ла є҆сѝ, є҆ди́на неискꙋсомꙋ́жнаѧ дв҃о мр҃і́е, того̀ чⷭ҇таѧ ѹ҆ми́лостиви, ꙗ҆́кѡ сн҃а твоего̀ и҆ зижди́телѧ, и҆зба́вити притека́ющыѧ къ тебѣ̀ и҆скꙋше́нїй и҆ бѣ́дъ, и҆ ѻ҆гнѧ̀ бꙋ́дꙋщагѡ.

<rubric class="inline">Бцⷣѣ:</rubric> <refrain><red>П</red>рест҃а́ѧ бцⷣе, сп҃сѝ на́съ.</refrain>

<red>Т</red>о́ка сле́зъ мои́хъ не ѿврати́сѧ, ꙗ҆́же ѿ всѧ́кагѡ лица̀ всѧ́кꙋ сле́зꙋ ѿе́мшаго, дв҃о, хрⷭ҇та̀ ро́ждшаѧ.

<rubric class="inline">Припѣ́въ:</rubric> <refrain><red>П</red>рест҃а́ѧ бцⷣе, сп҃сѝ на́съ.</refrain>

<red>Р</red>а́дости моѐ се́рдце и҆спо́лни, дв҃о, ꙗ҆́же ра́дости прїе́мшаѧ и҆сполне́нїе, грѣхо́внꙋю печа́ль потреблѧ́ющи.

<rubric class="inline">Припѣ́въ:</rubric> <refrain><red>П</red>рест҃а́ѧ бцⷣе, сп҃сѝ на́съ.</refrain>

<red>П</red>риста́нище и҆ предста́тельство къ тебѣ̀ прибѣга́ющихъ бꙋ́ди, дв҃о, и҆ стѣна̀ нерꙋши́маѧ, прибѣ́жище же, и҆ покро́въ, и҆ весе́лїе.

<rubric class="inline">Припѣ́въ:</rubric> <refrain><red>П</red>рест҃а́ѧ бцⷣе, сп҃сѝ на́съ.</refrain>

<red>С</red>вѣ́та твоегѡ̀ зарѧ́ми просвѣтѝ, дв҃о, мра́къ невѣ́дѣнїѧ ѿгонѧ́ющи, бл҃говѣ́рнѡ бцⷣꙋ тѧ̀ и҆сповѣ́дающихъ.

<rubric class="inline">Припѣ́въ:</rubric> <refrain><red>П</red>рест҃а́ѧ бцⷣе, сп҃сѝ на́съ.</refrain>

<red>Н</red>а мѣ́стѣ ѡ҆ѕлобле́нїѧ не́мѡщи смири́вшагѡсѧ, дв҃о, и҆сцѣлѝ, и҆з̾ нездра́вїѧ во здра́вїе претворѧ́ющи.

<rubric class="inline">Всѣ́мъ ст҃ы́мъ:</rubric> <refrain><red>В</red>сѝ ст҃і́и, моли́те бг҃а ѡ҆ на́съ.</refrain>

<red>В</red>а́съ сщ҃еннодѣ́йственнїи па́стырїе, прⷪ҇ро́къ ст҃ы́хъ ли́къ, првⷣныхъ безчи́сленное мно́жество, мч҃нкъ собо́ръ, по́стникѡвъ, дѣ́вственникѡвъ и҆ всѣ́хъ ст҃ы́хъ, сщ҃е́нными пѣ́сньми ѹ҆блажа́емъ: да мо́лите всѣ́хъ влⷣкꙋ ѡ҆ сп҃се́нїи дꙋ́шъ на́шихъ.

<rubric class="inline">Припѣ́въ:</rubric> <refrain><red>В</red>сѝ ст҃і́и, моли́те бг҃а ѡ҆ на́съ.</refrain>

<red>Ꙗ҆́</red>кѡ слꙋжи́телїе влⷣцѣ, сщ҃еннотаи̑нницы ꙗ҆́вльшесѧ, совокꙋпи́тесѧ слꙋжи́телємъ нбⷭ҇нымъ: съ ни́миже ѡ҆ на́съ молє́нїѧ приноси́те, мо́лимъ ва́съ.

<rubric class="inline">Припѣ́въ:</rubric> <refrain><red>В</red>сѝ ст҃і́и, моли́те бг҃а ѡ҆ на́съ.</refrain>

<red>С</red>о сщ҃енномч҃нки кꙋ́пнѡ, и҆ со всѣ́ми прⷪ҇ро́ки, ѹ҆блажа́емъ всѧ̑ прпⷣбныѧ, и҆ првⷣныѧ, дѣ́вы и҆ жєны̀ свѣ́тлѡ до́бльствовашыѧ, тѣ́хъ мольба́ми, хрⷭ҇тѐ, и҆зба́ви гее́ны дꙋ́шы на́шѧ.

<rubric class="inline">Припѣ́въ:</rubric> <refrain><red>П</red>рест҃а́ѧ бцⷣе, сп҃сѝ на́съ.</refrain>

<red>Щ</red>едролюби́ваго бг҃а ро́ждшаѧ пло́тїю, со ст҃ы́ми всѣ́ми молѝ того̀ при́снѡ, ѿ бѣ́дъ сп҃тѝ на́съ, всегда̀ тѧ̀ велича́ющихъ, мт҃и дв҃о чⷭ҇таѧ.

<rubric class="inline">Ѹ҆со́пшимъ:</rubric> <refrain><red>Д</red>и́венъ бг҃ъ во ст҃ы́хъ свои́хъ, бг҃ъ і҆и҃левъ.</refrain>

<red>И҆</red>мѣ́ѧй вла́сть живы́ми и҆ ме́ртвыми живота̀ нача́льниче, ѿ землѝ къ тебѣ̀ преше́дшымъ, наслѣ́дїе нбⷭ҇ное пода́ждь влⷣко, и҆ свѣ́тлость ст҃ы́хъ, и҆ пресла́вныхъ страстоте́рпєцъ твои́хъ.

<rubric class="inline">Припѣ́въ:</rubric> <refrain><red>Ѹ҆</red>поко́й гдⷭ҇и, дꙋ́шы ѹ҆со́пшихъ ра̑бъ твои́хъ.</refrain>

<red>С</red>ло́во сы́й, є҆́же дре́вле бы́ти мѝ подаѧ̀ живонача́льнѣйшее, и҆ є҆́же до́брѣ бы́ти па́ки да́рꙋѧ, въ нѣ́дрѣхъ жела́нныхъ а҆враа́ма пра́ѻтца, преста́вльшыѧсѧ рабы̑ твоѧ̑, ꙗ҆́кѡ млⷭ҇тивъ вселѝ.

<rubric class="inline">Сла́ва:</rubric> <red>В</red>е́сь є҆сѝ сп҃се мо́й сла́дость свѣтови́днѣйшаѧ, ве́сь є҆сѝ жела́нїе ненасыща́емое: пото́ки твоеѧ̀ пи́щи, и҆ водо́ю ѡ҆ставле́нїѧ ѹ҆со́пшыѧ напо́й, непреста́ннѡ тебѐ сла́вѧщыѧ.

<rubric class="inline">И҆ ны́нѣ:</rubric> <red>Т</red>ѧ̀ бцⷣе, досто́йнѡ вѣ́рнїи ны́нѣ ѹ҆блажа́емъ, бг҃одохнове́ннымъ словесє́мъ твои̑мъ послѣ́дꙋюще: ты́ бо є҆ди́на земны̑мъ бг҃а родила̀ є҆сѝ, сме́рти разо́ршаго си́лꙋ, мт҃и дв҃о.
