---
title: "Пѣ́снь г҃"
navigation:
  key: canons-evefriday-2
  title: "Пѣ́снь г҃"
  parent: canons-evefriday
  order: 2
type: "canon"
---

## Пѣ́снь г҃.

<rubric class="inline">І҆рмо́съ:</rubric> <irmos><red>Н</red>а ка́мени мѧ̀ вѣ́ры ѹ҆тверди́въ, разшири́лъ є҆сѝ ѹ҆ста̀ моѧ̑ на врагѝ моѧ̑. Возвесели́ бо сѧ дꙋ́хъ мо́й, внегда̀ пѣ́ти: нѣ́сть ст҃ъ ꙗ҆́коже бг҃ъ на́шъ, и҆ нѣ́сть пра́веденъ па́че тебѐ гдⷭ҇и.</irmos>

<rubric class="inline">Гдⷭ҇ꙋ:</rubric> <refrain><red>І҆</red>и҃се сладча́йшїй, сп҃си́ мѧ.</refrain>

<red>Ѹ҆</red>слы́ши чл҃колю́бче і҆и҃се мо́й раба̀ твоего̀, вопїю́ща во ѹ҆миле́нїи: и҆ и҆зба́ви мѧ̀ і҆и҃се ѡ҆сꙋжде́нїѧ и҆ мꙋ́ки, є҆ди́не долготерпѣли́ве, і҆и҃се сладча́йшїй многомлⷭ҇тиве.

<rubric class="inline">Припѣ́въ:</rubric> <refrain><red>І҆</red>и҃се сладча́йшїй, сп҃си́ мѧ.</refrain>

<red>П</red>од̾имѝ раба̀ твоего̀ і҆и҃се мо́й, припа́дающа со слеза́ми, і҆и҃се мо́й, и҆ сп҃сѝ і҆и҃се мо́й ка́ющагосѧ мѧ̀, и҆ гее́нны влⷣко и҆зба́ви, і҆и҃се сладча́йшїй многомлⷭ҇тиве.

<rubric class="inline">Припѣ́въ:</rubric> <refrain><red>І҆</red>и҃се сладча́йшїй, сп҃си́ мѧ.</refrain>

<red>В</red>ре́мѧ і҆и҃се мо́й, є҆́же да́лъ мѝ є҆сѝ во стра́сти и҆жди́хъ і҆и҃се мо́й: тѣ́мже і҆и҃се мо́й, не ѿве́ржи мѧ̀, но воззовѝ, молю́сѧ, влⷣко і҆и҃се сладча́йшїй, и҆ сп҃сѝ.

<rubric class="inline">Припѣ́въ:</rubric> <refrain><red>П</red>рест҃а́ѧ бцⷣе, сп҃сѝ на́съ.</refrain>

<red>Д</red>в҃о ро́ждшаѧ і҆и҃са моего̀, молѝ и҆зба́вити мѧ̀ гее́нны, є҆ди́но предста́тельство ѡ҆скорблѧ́емыхъ бг҃обл҃года́тнаѧ, и҆ сподо́би мѧ̀ жи́зни всенепоро́чнаѧ нестарѣ́ющїѧсѧ.

<rubric class="inline">Бцⷣѣ:</rubric> <refrain><red>П</red>рест҃а́ѧ бцⷣе, сп҃сѝ на́съ.</refrain>

<red>П</red>редста́тельство и҆ покро́въ жи́зни моеѧ̀, полага́ю тѧ̀ бг҃ороди́тельнице дв҃о, ты̀ мѧ̀ ѡ҆кормѝ ко приста́нищꙋ твоемꙋ̀, бл҃ги́хъ вино́вна, вѣ́рныхъ ѹ҆твержде́нїе, є҆ди́на всепѣ́таѧ.

<rubric class="inline">Припѣ́въ:</rubric> <refrain><red>П</red>рест҃а́ѧ бцⷣе, сп҃сѝ на́съ.</refrain>

<red>М</red>олю̀ дв҃о, дꙋше́вное смꙋще́нїе, и҆ печа́ли моеѧ̀ бꙋ́рю разори́ти: ты̀ бо бг҃оневѣ́стнаѧ, нача́льника тишины̀ хрⷭ҇та̀ родила̀ є҆сѝ, є҆ди́на пречⷭ҇таѧ.

<rubric class="inline">Припѣ́въ:</rubric> <refrain><red>П</red>рест҃а́ѧ бцⷣе, сп҃сѝ на́съ.</refrain>

<red>Б</red>л҃годѣ́телѧ ро́ждши до́брыхъ вино́внаго, бл҃годѣѧ́нїѧ бога́тство всѣ̑мъ и҆сточѝ, всѧ̑ бо мо́жеши, ꙗ҆́кѡ си́льнаго въ крѣ́пости хрⷭ҇та̀ ро́ждши, бг҃обл҃же́ннаѧ.

<rubric class="inline">Припѣ́въ:</rubric> <refrain><red>П</red>рест҃а́ѧ бцⷣе, сп҃сѝ на́съ.</refrain>

<red>Л</red>ю́тыми недꙋ́ги, и҆ болѣ́зненными страстьмѝ и҆стѧза́емꙋ, дв҃о, ты̀ мѝ помозѝ: и҆сцѣле́нїй бо неѡскꙋ́дное тѧ̀ зна́ю сокро́вище, пренепоро́чнаѧ, неиждива́емое.

<rubric class="inline">Всѣ́мъ ст҃мъ:</rubric> <refrain><red>В</red>сѝ ст҃і́и, моли́те бг҃а ѡ҆ на́съ.</refrain>

<red>С</red>щ҃е́ннѣйшїй ли́къ ва́съ бж҃е́ственныхъ прⷪ҇ро́къ велича́емъ, и҆ мч҃нкъ мно́жество пострада́вшихъ крѣ́пкѡ, почита́емъ молѧ́щесѧ: да ю҆́же сла́вꙋ полꙋчи́сте, сеѧ̀ и҆ мы̀ прича̑стницы бы́ти сподо́бимсѧ, ва́шими мл҃твами.

<rubric class="inline">Припѣ́въ:</rubric> <refrain><red>В</red>сѝ ст҃і́и, моли́те бг҃а ѡ҆ на́съ.</refrain>

<red>С</red>т҃ѣ́йшїе хрⷭ҇тѡ́вы і҆ера́рси, и҆ чⷭ҇тні́и прпⷣбныхъ собо́ри, со всѣ́ми ст҃ы́ми, ѡ҆ всѣ́хъ на́съ чл҃вѣколю́бца бг҃а моли́те, мо́лимъ вы̀.

<rubric class="inline">Припѣ́въ:</rubric> <refrain><red>В</red>сѝ ст҃і́и, моли́те бг҃а ѡ҆ на́съ.</refrain>

<red>З</red>ако́нꙋ повинꙋ́ющесѧ твоемꙋ̀ ѹ҆го́дникѡвъ твои́хъ собо́ри, многоѡбра́зными добродѣ́тельми ѡ҆свѣти́шасѧ сегѡ̀ ра́ди наслѣ̑дницы бы́ша ѻ҆би́телей твои́хъ нбⷭ҇ныхъ, влⷣко цр҃ю̀. и҆́хже мл҃твами, да и҆ на́съ та́можде всели́ши, всемлⷭ҇тиве.

<rubric class="inline">Припѣ́въ:</rubric> <refrain><red>П</red>рест҃а́ѧ бцⷣе, сп҃сѝ на́съ.</refrain>

<red>Б</red>г҃ора́дованнаѧ чⷭ҇таѧ, со всѣ́ми прⷪ҇ро́ки, мꙋ́дрыми а҆пⷭ҇лы, сщ҃енномч҃нки, и҆ со првⷣными, молѝ гдⷭ҇а, ꙗ҆́кѡ да соверше́нное разрѣше́нїе прегрѣше́нїй прїи́мемъ.

<rubric class="inline">Ѹ҆со́пшимъ:</rubric> <refrain><red>Д</red>и́венъ бг҃ъ во ст҃ы́хъ свои́хъ, бг҃ъ і҆и҃левъ.</refrain>

<red>Т</red>воеѧ̀ красоты̀ сїѧ́нїемъ ѡ҆зари́тисѧ въ вѣ́рѣ ѹ҆со́пшымъ бл҃говолѝ, съ мч҃нки твои́ми, и҆́же бога́тый въ млⷭ҇ти: ты́ бо є҆сѝ бг҃ъ на́шъ, и҆ нѣ́сть пра́веденъ па́че тебѐ гдⷭ҇и.

<rubric class="inline">Припѣ́въ:</rubric> <refrain><red>Ѹ҆</red>поко́й гдⷭ҇и, дꙋ́шы ѹ҆со́пшихъ ра̑бъ твои́хъ.</refrain>

<red>Н</red>а мѣ́стѣ прохлажде́нїѧ, въ нѣ́дрѣхъ а҆враа́мовыхъ, и҆збра́ннагѡ твоегѡ̀, сподо́би водворѧ́тисѧ рабѡ́мъ твои̑мъ, ꙗ҆́кѡ ще́дръ, тебѣ̀ вопїю́щымъ: ты́ бо є҆сѝ бг҃ъ на́шъ, и҆ нѣ́сть пра́веденъ па́че тебѐ гдⷭ҇и.

<rubric class="inline">Сла́ва:</rubric> <red>В</red>ъ черто́зѣхъ нбⷭ҇ныхъ водворѧ́тисѧ, съ мꙋ́дрыми дѣ́вами совше́дшими влⷣко, прїимѝ рабы̑ твоѧ̑ свѣщено́сцы, и҆̀хже преста́вилъ є҆сѝ твое́ю во́лею ѿ вре́менныхъ, є҆ди́не чл҃вѣколю́бче.

<rubric class="inline">И҆ ны́нѣ:</rubric> <red>Ѹ҆</red>мерщвле́на мѧ̀ и҆ къ землѝ возвраще́на воздви́гнꙋла є҆сѝ, ро́ждши жизнода́вца, и҆ возвела̀ є҆си́ мѧ и҆з̾ а҆́да преиспо́днѣйшагѡ, бцⷣꙋ тѧ̀ вѣ́рою сла́вѧщаго, и҆ почита́ющаго пречⷭ҇таѧ, тебѐ всепѣ́тꙋю.

<red>Г</red>дⷭ҇и поми́лꙋй, <rubric class="inline">три́жды.</rubric>
