---
title: "Мл҃тва ко гдⷭ҇ꙋ за̀ ѹ҆со́пшихъ"
navigation:
  key: canons-evefriday-39
  title: "Мл҃тва ко гдⷭ҇ꙋ за̀ ѹ҆со́пшихъ"
  parent: canons-evefriday
  order: 39
type: "canon"
---

## Мл҃тва ко гдⷭ҇ꙋ за̀ ѹ҆со́пшихъ:

<versal>П</versal>омѧнѝ, гдⷭ҇и бж҃е на́шъ, въ вѣ́рѣ и҆ надѣ́жди живота̀ вѣ́чнаго ѹ҆со́пшихъ ра́бъ твои́х <red>[</red>ѹ҆со̀пшꙋю рабꙋ̀ твою̀, ѹ҆со́пшаго раба̀ твоего̀<red>]</red> <red>и҆мена̀ и҆́хъ</red>, и ꙗ҆́ко бл҃гъ и҆ чл҃вѣколю́бецъ, ѿпꙋща́ѧй грѣхѝ, и҆ потреблѧ́ѧй непра́вды, ѡ҆сла́би, ѡ҆ста́ви, и҆ простѝ всѧ̀ во́льнаѧ и҆́хъ <red>[</red>е҆ѧ̀, е҆го̀<red>]</red> согрѣше́нїѧ и҆ нево́льнаѧ, возставлѧ́ѧ ѧ҆ <red>[</red>ю҆, е҆го̀<red>]</red> во̀ свѧто́е второ́е прише́ствїе твоѐ въ прича́стїе вѣ́чныхъ твои́хъ бла́гъ, и҆́хже ра́ди въ тѧ̀ е҆ди́наго вѣ́рова, и҆́стиннаго бг҃а и҆ чл҃вѣколю́бца; ꙗ҆́ко ты̀ е҆сѝ воскресѣ́нїе и҆ живо́тъ, и҆ поко́й рабо́мъ твои́мъ <red>[</red>рабѣ̀ твое́й, рабꙋ̀ твоемꙋ̀<red>]</red> <red>и҆мена̀ и҆́хъ</red>, хрⷭ҇тѐ бж҃е на́шъ, и҆ тебѣ̀ сла́вꙋ возсыла́емъ, со̀ безнача́льнымъ твои́мъ ѻ҆ц҃е́м, и҆ съ прест҃ы́мъ дх҃омъ, ны́нѣ и҆ при́снѡ и҆ во̀ вѣ́ки вѣко́въ, а҆ми́нь.

{% illustration "small-ornaments/golgotha-cross-small-gould", "small" %}
