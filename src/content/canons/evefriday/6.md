---
title: "Пѣ́снь ѕ҃"
navigation:
  key: canons-evefriday-6
  title: "Пѣ́снь ѕ҃"
  parent: canons-evefriday
  order: 6
type: "canon"
---

## Пѣ́снь ѕ҃.

<rubric class="inline">І҆рмо́съ:</rubric> <irmos><red>В</red>ъ бе́зднѣ грѣхо́внѣй валѧ́ѧсѧ, неизслѣ́днꙋю млⷭ҇рдїѧ твоегѡ̀ призыва́ю бе́зднꙋ: ѿ тлѝ бж҃е мѧ̀ возведѝ.</irmos>

<rubric class="inline">Гдⷭ҇ꙋ:</rubric> <refrain><red>І҆</red>и҃се сладча́йшїй, сп҃си́ мѧ.</refrain>

<red>І҆</red>и҃се мо́й хрⷭ҇тѐ многомлⷭ҇тиве, и҆сповѣ́дающасѧ прїими́ мѧ влⷣко, ѽ і҆и҃се, и҆ сп҃си́ мѧ, и҆ ѿ тлѝ і҆и҃се мѧ̀ и҆схитѝ.

<rubric class="inline">Припѣ́въ:</rubric> <refrain><red>І҆</red>и҃се сладча́йшїй, сп҃си́ мѧ.</refrain>

<red>І҆</red>и҃се мо́й, никто́же бы́сть и҆́нъ блꙋдни́къ, ꙗ҆́коже а҆́зъ стра́стный, ѽ і҆и҃се чл҃колю́бче: но ты̀ і҆и҃се мѧ̀ сп҃сѝ.

<rubric class="inline">Припѣ́въ:</rubric> <refrain><red>І҆</red>и҃се сладча́йшїй, сп҃си́ мѧ.</refrain>

<red>І҆</red>и҃се мо́й, блꙋдни́цꙋ и҆ блꙋ́днаго, и҆ манассі́ю и҆ мытарѧ̀, преидо́хъ ѽ і҆и҃се мо́й страстьмѝ, и҆ разбо́йника і҆и҃се, и҆ нїнеѵі́тѧны.

<rubric class="inline">Припѣ́въ:</rubric> <refrain><red>П</red>рест҃а́ѧ бцⷣе, сп҃сѝ на́съ.</refrain>

<red>І҆</red>и҃са хрⷭ҇та̀ моего̀ ро́ждшаѧ, пречⷭ҇таѧ дв҃о, є҆ди́на нескве́рнаѧ, ѡ҆скверне́на сꙋ́ща мѧ̀, мл҃твъ твои́хъ ѵ҆ссѡ́помъ ны́нѣ ѡ҆чи́сти.

<rubric class="inline">Бцⷣѣ:</rubric> <refrain><red>П</red>рест҃а́ѧ бцⷣе, сп҃сѝ на́съ.</refrain>

<red>С</red>ме́рти и҆ тлѝ ꙗ҆́кѡ сп҃слъ є҆́сть, са́мъ сѧ и҆зда́въ сме́рти, тлѣ́нїемъ и҆ сме́ртїю моѐ є҆стество̀, ꙗ҆́то бы́вшее, дв҃о, молѝ гдⷭ҇а и҆ сн҃а твоего̀, врагѡ́въ ѕлодѣ́йствїѧ мѧ̀ и҆зба́вити.

<rubric class="inline">Припѣ́въ:</rubric> <refrain><red>П</red>рест҃а́ѧ бцⷣе, сп҃сѝ на́съ.</refrain>

<red>П</red>редста́тельницꙋ тѧ̀ живота̀ вѣ́мъ, и҆ храни́тельницꙋ тве́рдꙋ дв҃о, и҆ напа́стей рѣша́щꙋ мѡлвы̀, и҆ нало́ги бѣсѡ́въ ѿгонѧ́ющꙋ: и҆ молю́сѧ всегда̀, ѿ тлѝ страсте́й мои́хъ и҆зба́вити мѧ̀.

<rubric class="inline">Припѣ́въ:</rubric> <refrain><red>П</red>рест҃а́ѧ бцⷣе, сп҃сѝ на́съ.</refrain>

<red>Ꙗ҆́</red>кѡ стѣ́нꙋ прибѣ́жища стѧжа́хомъ, и҆ дꙋ́шъ всесоверше́нное сп҃се́нїе, и҆ простра́нство въ ско́рбехъ, ѻ҆трокови́це, и҆ просвѣще́нїемъ твои́мъ при́снѡ ра́дꙋемсѧ. Ѽ влⷣчце, и҆ ны́нѣ на́съ ѿ страсте́й и҆ бѣ́дъ сп҃сѝ.

<rubric class="inline">Припѣ́въ:</rubric> <refrain><red>П</red>рест҃а́ѧ бцⷣе, сп҃сѝ на́съ.</refrain>

<red>Н</red>а ѻ҆дрѣ̀ ны́нѣ немощствꙋ́ѧй лежꙋ̀, и҆ нѣ́сть и҆сцѣле́нїѧ пло́ти мое́й: но бг҃а и҆ сп҃са мі́рꙋ, и҆ и҆зба́вителѧ недꙋ́гѡвъ ро́ждшаѧ, тебѣ̀ молю́сѧ бл҃го́й: ѿ тлѝ недꙋ̑гъ возста́ви мѧ̀.

<rubric class="inline">Всѣ́мъ ст҃ы́мъ:</rubric> <refrain><red>В</red>сѝ ст҃і́и, моли́те бг҃а ѡ҆ на́съ.</refrain>

<red>Д</red>енни́ца свѣтоза́рнаѧ, позна́ни бы́сте на землѝ, бл҃гоче́стїѧ свѣ́томъ ѡ҆зари́вше вѣ̑рныѧ, пресла́внїии хрⷭ҇тѡ́вы ѻ҆рꙋ́жницы, и҆ ст҃и́телїе првⷣнїи.

<rubric class="inline">Припѣ́въ:</rubric> <refrain><red>В</red>сѝ ст҃і́и, моли́те бг҃а ѡ҆ на́съ.</refrain>

<red>Ѹ҆</red>мерщвле́ни бы́вше ра̑нъ мно́гихъ наведе́ньми, жи́знь и҆́стиннꙋю наслѣ́довасте, тѣ́мже моли́те хрⷭ҇та̀, сп҃стѝ всѧ̑ вѣ̑рныѧ, ст҃і́и мч҃нцы.

<rubric class="inline">Припѣ́въ:</rubric> <refrain><red>В</red>сѝ ст҃і́и, моли́те бг҃а ѡ҆ на́съ.</refrain>

<red>С</red>ла́ва премꙋ̑дрымъ ст҃и́телємъ и҆ прпⷣбнымъ, и҆ всѣ̑мъ ст҃ы̑мъ, ты̀ є҆сѝ, хрⷭ҇тѐ: мл҃твами и҆́хъ лю́ди ѹ҆ще́дри, и҆́хже свое́ю кро́вїю ꙗ҆́кѡ чл҃вѣколю́бецъ стѧжа́лъ є҆сѝ.

<rubric class="inline">Припѣ́въ:</rubric> <refrain><red>П</red>рест҃а́ѧ бцⷣе, сп҃сѝ на́съ.</refrain>

<red>В</red>оспѣва́емъ тѧ̀ вѣ́рнїии, бг҃ора́дованнаѧ влⷣчце: препѣ́таго бо бг҃а родила̀ є҆сѝ, є҆го́же молѝ, прчⷭ҇таѧ, гра́дꙋ и҆ лю́демъ твои̑мъ въ ми́рѣ сп҃сти́сѧ.

<rubric class="inline">Ѹ҆со́пшимъ:</rubric> <refrain><red>Д</red>и́венъ бг҃ъ во ст҃ы́хъ свои́хъ, бг҃ъ і҆и҃левъ.</refrain>

<red>Н</red>еизрече́нныѧ, и҆ бжⷭ҇твенныѧ свѣ́тлости, и҆дѣ́же мꙋ́ченичестїи ли́цы, сподо́би, ꙗ҆̀же ѿ землѝ преста́вилъ є҆сѝ, вседѣ́тельною твое́ю во́лею чл҃вѣколю́бче.

<rubric class="inline">Припѣ́въ:</rubric> <refrain><red>Ѹ҆</red>поко́й гдⷭ҇и, дꙋ́шы ѹ҆со́пшихъ ра̑бъ твои́хъ.</refrain>

<red>Н</red>еизрече́нныѧ, и҆ бжⷭ҇твенныѧ свѣ́тлости, и҆дѣ́же мꙋ́ченичестїи ли́цы, сподо́би, ꙗ҆̀же ѿ землѝ преста́вилъ є҆сѝ, вседѣ́тельною твое́ю во́лею чл҃вѣколю́бче.

<rubric class="inline">Сла́ва:</rubric> <red>Ѡ҆</red>зари́тисѧ добро́тою сла́вы твоеѧ̀ сподо́би, ѡ҆ста́вльшыѧ житїѐ, и҆ къ свѣ́тꙋ твоемꙋ̀ неизрече́нномꙋ влⷣко преше́дшыѧ ѹ҆поко́й.

<rubric class="inline">И҆ ны́нѣ:</rubric> <red>И҆</red>збавлѧ́ющи ѹ҆се́рднѡ ꙗ҆ви́сѧ призыва́ющыѧ тѧ̀, пречⷭ҇таѧ влⷣчце, ꙗ҆́же бг҃а ро́ждшаѧ живото́мъ и҆ сме́ртїю ѡ҆блада́юща.
