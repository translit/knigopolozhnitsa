---
title: "Пѣ́снь д҃"
navigation:
  key: canons-evefriday-4
  title: "Пѣ́снь д҃"
  parent: canons-evefriday
  order: 4
type: "canon"
---

## Пѣ́снь д҃.

<rubric class="inline">І҆рмо́съ:</rubric> <irmos><red>П</red>рише́лъ є҆сѝ ѿ дв҃ы, не хода́тай, ни а҆́гг҃лъ, но са́мъ гдⷭ҇и вопло́щьсѧ, и҆ сп҃слъ є҆сѝ всего́ мѧ человѣ́ка. Тѣ́мъ зовꙋ́ ти: сла́ва си́лѣ твое́й гдⷭ҇и.</irmos>

<rubric class="inline">Гдⷭ҇ꙋ:</rubric> <refrain><red>І҆</red>и҃се сладча́йшїй, сп҃си́ мѧ.</refrain>

<red>И҆</red>сцѣлѝ і҆и҃се мо́й дꙋшѝ моеѧ̀ ꙗ҆́звы, і҆и҃се мо́й молю́сѧ, и҆ рꙋки́ мѧ и҆схитѝ, і҆и҃се мо́й бл҃гоꙋтро́бне, дꙋшетлѣ́ннагѡ велїа́ра, и҆ сп҃сѝ.

<rubric class="inline">Припѣ́въ:</rubric> <refrain><red>І҆</red>и҃се сладча́йшїй, сп҃си́ мѧ.</refrain>

<red>С</red>огрѣши́хъ, і҆и҃се мо́й сладча́йшїй бл҃гоꙋтро́бне: і҆и҃се мо́й, сп҃си́ мѧ прибѣга́ющаго къ покро́вꙋ твоемꙋ̀, і҆и҃се долготерпѣли́ве, и҆ црⷭ҇твїѧ твоегѡ̀ мѧ̀ сподо́би.

<rubric class="inline">Припѣ́въ:</rubric> <refrain><red>І҆</red>и҃се сладча́йшїй, сп҃си́ мѧ.</refrain>

<red>Н</red>икто́же согрѣшѝ і҆и҃се мо́й, ꙗ҆́коже согрѣши́хъ а҆́зъ ѡ҆каѧ́нный: но припа́даю молѧ́сѧ, і҆и҃се мо́й сп҃си́ мѧ, и҆ жи́зни і҆и҃се мо́й наслѣ́дїе мѝ да́рꙋй.

<rubric class="inline">Припѣ́въ:</rubric> <refrain><red>П</red>рест҃а́ѧ бцⷣе, сп҃сѝ на́съ.</refrain>

<red>В</red>сепѣ́таѧ, і҆и҃са ро́ждшаѧ гдⷭ҇а, того̀ молѝ и҆зба́вити мꙋ́ки всѧ̑ пою́щыѧ тѧ̀, и҆ бцⷣꙋ вои́стиннꙋ и҆менꙋ́ющыѧ.

<rubric class="inline">Бцⷣѣ:</rubric> <refrain><red>П</red>рест҃а́ѧ бцⷣе, сп҃сѝ на́съ.</refrain>

<red>С</red>трасте́й мои́хъ смꙋще́нїе, ко́рмчїю ро́ждшаѧ гдⷭ҇а, и҆ бꙋ́рю ѹ҆тишѝ мои́хъ прегрѣше́нїй, бг҃оневѣ́стнаѧ.

<rubric class="inline">Припѣ́въ:</rubric> <refrain><red>П</red>рест҃а́ѧ бцⷣе, сп҃сѝ на́съ.</refrain>

<red>М</red>лⷭ҇рдїѧ твоегѡ̀ бе́зднꙋ призыва́ющꙋ, пода́ждь мѝ, ꙗ҆́же бл҃госе́рдаго ро́ждшаѧ, и҆ сп҃са всѣ́хъ пою́щихъ тѧ̀.

<rubric class="inline">Припѣ́въ:</rubric> <refrain><red>П</red>рест҃а́ѧ бцⷣе, сп҃сѝ на́съ.</refrain>

<red>Н</red>аслажда́ющесѧ, пречⷭ҇таѧ, твои́хъ дарова́нїй, бл҃года́рственное воспѣва́емъ пѣ́нїе, вѣ́дꙋще тѧ̀ бг҃ома́терь.

<rubric class="inline">Припѣ́въ:</rubric> <refrain><red>П</red>рест҃а́ѧ бцⷣе, сп҃сѝ на́съ.</refrain>

<red>Н</red>а ѻ҆дрѣ̀ болѣ́зни моеѧ̀ и҆ не́мощи низлежа́щꙋ мѝ, ꙗ҆́кѡ бл҃голюби́ва помозѝ бцⷣе, є҆ди́на приснодв҃о.

<rubric class="inline">Припѣ́въ:</rubric> <refrain><red>П</red>рест҃а́ѧ бцⷣе, сп҃сѝ на́съ.</refrain>

<red>Н</red>аде́ждꙋ и҆ ѹ҆твержде́нїе, и҆ сп҃се́нїѧ стѣ́нꙋ недви́жимꙋ, и҆мꙋ́ще тѧ̀ всепѣ́таѧ, неꙋдо́бства всѧ́кагѡ и҆збавлѧ́емсѧ.

<rubric class="inline">Всѣ́мъ ст҃ы́мъ:</rubric> <refrain><red>В</red>сѝ ст҃і́и, моли́те бг҃а ѡ҆ на́съ.</refrain>

<red>В</red>осхвалѧ́емъ ва́съ бг҃оглаго́ливїи прⷪ҇ро́цы, и҆ воспѣва́емъ бг҃ови́дцы а҆пⷭ҇ли, со всѣ́ми до́брѣ ѡ҆ гдⷭ҇е тече́нїе соверши́вшими, ꙗ҆́кѡ да мл҃твами ва́шими, и҆ мы̀ настоѧ́щагѡ житїѧ̀ тече́нїе бг҃оꙋго́днѡ соверши́ти возмо́жемъ.

<rubric class="inline">Припѣ́въ:</rubric> <refrain><red>В</red>сѝ ст҃і́и, моли́те бг҃а ѡ҆ на́съ.</refrain>

<red>Ꙗ҆́</red>кѡ многосвѣ̑тлыѧ ѕвѣ́зды, добродѣ́телей свѣ́тлостїю ѡ҆зарѧ́ете вѣ́рныхъ и҆сполнє́нїѧ, прпⷣбнїи ѻ҆тцы̀ на́ши, и҆ всѝ бж҃їи ѹ҆гѡ́дницы: сегѡ̀ ра́ди ва́съ ѹ҆блажа́емъ.

<rubric class="inline">Припѣ́въ:</rubric> <refrain><red>В</red>сѝ ст҃і́и, моли́те бг҃а ѡ҆ на́съ.</refrain>

<red>С</red>овокꙋ́пльсѧ собо́ръ ст҃ы́хъ твои́хъ, гдⷭ҇и, ра́ди любвѐ и҆ тоѧ̀ наслажда́ющьсѧ, со а҆́гг҃лы ликꙋ́етъ ѡ҆ тебѣ̀, всеви́дче, гдⷭ҇и всѣ́хъ. є҆го́же ликовствова́нїѧ да и҆ на́съ сподо́биши, мл҃твами ѹ҆го́дникѡвъ твои́хъ, всеси́льне.

<rubric class="inline">Припѣ́въ:</rubric> <refrain><red>П</red>рест҃а́ѧ бцⷣе, сп҃сѝ на́съ.</refrain>

<red>Є҆</red>ди́на бг҃а воплоще́ннаго ро́ждши, всест҃а́ѧ, того̀ ѹ҆молѝ въ де́нъ стра́шный всѣ́хъ на́съ сп҃стѝ, и҆ жи́зни вѣ́чныѧ, и҆ свѣ́та сподо́бити, є҆го́же зрѧ́тъ всѝ, до́брѣ ѹ҆годи́вшїи.

<rubric class="inline">Ѹ҆со́пшимъ:</rubric> <refrain><red>Д</red>и́венъ бг҃ъ во ст҃ы́хъ свои́хъ, бг҃ъ і҆и҃левъ.</refrain>

<red>Ѹ҆</red>пова́нїемъ и҆ любо́вїю пожи́вшыѧ, и҆ ѹ҆мо́мъ правосла́внымъ, ꙗ҆́же па́че ѹ҆ма̀ сла́вы твоеѧ̀ сподо́би рабы̑ твоѧ̑ хрⷭ҇тѐ, мно́гимъ твои́мъ чл҃вѣколю́бїемъ, и҆ и҆збра́нныхъ мꙋ́чєникъ мольба́ми.

<rubric class="inline">Припѣ́въ:</rubric> <refrain><red>Ѹ҆</red>поко́й гдⷭ҇и, дꙋ́шы ѹ҆со́пшихъ ра̑бъ твои́хъ.</refrain>

<red>Ꙗ҆́</red>кѡ и҆мы́й сла́дости приснотекꙋ́щїй пото́къ, при́снѡ напоѧ́еши и҆збра̑нныѧ гдⷭ҇и: съ ни́миже и҆ ны́нѣ преста́влєнныѧ хрⷭ҇тѐ къ тебѣ̀, неизрече́ннымъ твои́мъ млⷭ҇рдїемъ пита́еши при вода́хъ ѡ҆ставле́нїѧ.

<rubric class="inline">Сла́ва:</rubric> <red>Т</red>ы̀ живы́ми гдⷭ҇ьствꙋеши влⷣко, и҆ ме́ртвыми владѣ́еши. Ты̀ въ землѝ пе́рсть сꙋ́щꙋю си́лою твое́ю воскреси́ши. Тѣ́мже къ тебѣ̀ преше́дшыѧ во дво́рѣхъ твои́хъ сп҃се вселѝ.

<rubric class="inline">И҆ ны́нѣ:</rubric> <red>И҆</red>сцѣли́ла є҆сѝ є҆́ѵино сокрꙋше́нїе, и҆ дре́внее ѻ҆каѧ́нство: зижди́телѧ бо родила̀ є҆сѝ, могꙋ́щаго и҆спра́вити на́съ прегрѣше́ньми пове́рженыхъ, бг҃ороди́тельнице є҆ди́на мт҃и дв҃о.
