---
title: "Пѣ́снь з҃"
navigation:
  key: canons-evefriday-33
  title: "Пѣ́снь з҃"
  parent: canons-evefriday
  order: 33
type: "canon"
---

## Пѣ́снь з҃.

<rubric class="inline">І҆рмо́съ:</rubric> <irmos><red>Ѡ҆́</red>бразꙋ злато́мꙋ на по́лѣ деи́рѣ слꙋжи́мꙋ, трїѐ твоѝ ѻ҆́троцы небрего́ша безбо́жнагѡ велѣ́нїѧ: посредѣ́ же ѻ҆гнѧ̀ вве́ржени, ѡ҆роша́еми поѧ́хꙋ: бл҃гослове́нъ є҆сѝ бж҃е ѻ҆тє́цъ на́шихъ.</irmos>

<rubric class="inline">Гдⷭ҇ꙋ:</rubric> <refrain><red>І҆</red>и҃се сладча́йшїй, сп҃си́ мѧ.</refrain>

<red>Х</red>рⷭ҇тѐ і҆и҃се, никто́же согрѣшѝ на землѝ ѿ вѣ́ка, ѽ і҆и҃се мо́й, ꙗ҆́коже согрѣши́хъ а҆́зъ ѡ҆каѧ́нный и҆ блꙋ́дный. Тѣ́мже і҆и҃се мо́й, вопїю́ ти: пою́ща мѧ̀ ѹ҆ще́дри, бл҃гослове́нъ є҆сѝ бж҃е ѻ҆тє́цъ на́шихъ.

<rubric class="inline">Припѣ́въ:</rubric> <refrain><red>І҆</red>и҃се сладча́йшїй, сп҃си́ мѧ.</refrain>

<red>Х</red>рⷭ҇тѐ і҆и҃се, ко стра́хꙋ твоемꙋ̀ вопїю̀ пригвозди́ мѧ, ѽ і҆и҃се мо́й, и҆ ѡ҆кормѝ ны́нѣ ко приста́нищꙋ бл҃гоѡти́шномꙋ, ꙗ҆́кѡ да, і҆и҃се мо́й ще́дре, пою́ ти сп҃са́емый: бл҃гослове́нъ є҆сѝ бж҃е ѻ҆тє́цъ на́шихъ.

<rubric class="inline">Припѣ́въ:</rubric> <refrain><red>І҆</red>и҃се сладча́йшїй, сп҃си́ мѧ.</refrain>

<red>Х</red>рⷭ҇тѐ і҆и҃се, тьма́ми ѡ҆бѣща́хъ тебѣ̀ стра́стный, ѽ і҆и҃се мо́й, покаѧ́нїе, но солга́хъ ѡ҆каѧ́нный. Тѣ́мже і҆и҃се мо́й, вопїю́ ти: нечꙋ́вственнѣ пребыва́ющꙋю дꙋ́шꙋ мою̀ просвѣтѝ хрⷭ҇тѐ, ѻ҆тцє́въ бж҃е бл҃гослове́нъ є҆сѝ.

<rubric class="inline">Припѣ́въ:</rubric> <refrain><red>П</red>рест҃а́ѧ бцⷣе, сп҃сѝ на́съ.</refrain>

<red>Х</red>рⷭ҇та̀ і҆и҃са ро́ждшаѧ стра́ннѡ, и҆ па́че є҆стества̀, того̀ молѝ всенепоро́чнаѧ, ꙗ҆̀же чрез̾ є҆стество̀ моѧ̑ прегрѣшє́нїѧ всѧ̑ прости́ти мѝ ѻ҆трокови́це, да зовꙋ̀ сп҃са́емь: бл҃гослове́на є҆сѝ бг҃а пло́тїю ро́ждшаѧ.

<rubric class="inline">Бцⷣѣ:</rubric> <refrain><red>П</red>рест҃а́ѧ бцⷣе, сп҃сѝ на́съ.</refrain>

<red>Н</red>а́ше сп҃се́нїе ꙗ҆́коже восхотѣ́лъ є҆сѝ, сп҃се, ѹ҆стро́ити, во ѹ҆тро́бꙋ дв҃ыѧ всели́лсѧ є҆сѝ, ю҆́же мі́рꙋ предста́тельницꙋ показа́лъ є҆сѝ: ѻ҆тє́цъ на́шихъ бж҃е, бл҃гослове́нъ є҆сѝ.

<rubric class="inline">Припѣ́въ:</rubric> <refrain><red>П</red>рест҃а́ѧ бцⷣе, сп҃сѝ на́съ.</refrain>

<red>В</red>оли́телѧ млⷭ҇ти, є҆го́же родила̀ є҆сѝ мт҃и чⷭ҇таѧ, ѹ҆молѝ, и҆зба́витисѧ ѿ прегрѣше́нїй и҆ дꙋше́вныхъ скве́рнъ, вѣ́рою зовꙋ́щымъ: ѻ҆тє́цъ на́шихъ бж҃е, бл҃гослове́нъ є҆сѝ.

<rubric class="inline">Припѣ́въ:</rubric> <refrain><red>П</red>рест҃а́ѧ бцⷣе, сп҃сѝ на́съ.</refrain>

<red>С</red>окро́вище сп҃се́нїѧ, и҆ и҆сто́чникъ нетлѣ́нїѧ, тѧ̀ ро́ждшꙋю, и҆ сто́лпъ ѹ҆твержде́нїѧ, и҆ две́рь покаѧ́нїѧ зовꙋ́щымъ показа́лъ є҆сѝ: ѻ҆тє́цъ на́шихъ бж҃е, бл҃гослове́нъ є҆сѝ.

<rubric class="inline">Припѣ́въ:</rubric> <refrain><red>П</red>рест҃а́ѧ бцⷣе, сп҃сѝ на́съ.</refrain>

<red>Т</red>ѣлє́сныѧ сла́бѡсти, и҆ дꙋшє́вныѧ недꙋ́ги, бг҃ороди́тельнице, любо́вїю пристꙋпа́ющихъ къ кро́вꙋ твоемꙋ̀ дв҃о, и҆сцѣли́ти сподо́би, сп҃са хрⷭ҇та̀ на́мъ ро́ждшаѧ.

<rubric class="inline">Всѣ́мъ ст҃ы́мъ:</rubric> <refrain><red>В</red>сѝ ст҃і́и, моли́те бг҃а ѡ҆ на́съ.</refrain>

<red>С</red>т҃ы́хъ чи́ни во ст҃ы́хъ почива́ющаго немо́лчнѡ восхвалѧ́юще, пи́щи нбⷭ҇ныѧ наслажда́етесѧ, и҆ ра́дꙋющесѧ ликꙋ́ете пою́ще: ѻ҆тцє́въ на́шихъ бж҃е, бл҃гослове́нъ є<red></red>҆сѝ.

<rubric class="inline">Припѣ́въ:</rubric> <refrain><red>В</red>сѝ ст҃і́и, моли́те бг҃а ѡ҆ на́съ.</refrain>

<red>С</red>вѣтозра́чнїи ст҃и́телїе, и҆ прпⷣбнїи, и҆ прⷪ҇ро́цы, сщ҃енномч҃нкъ досточꙋ́дное мно́жество, и҆ въ по́стничестве просїѧ́вшїи свѣ́тлѡ, при́снѡ ѡ҆ на́съ моли́тесѧ, да поми́ловани бꙋ́демъ, пою́щїи съ ва́ми: ѻ҆тцє́въ на́шихъ бж҃е, бл҃гослове́нъ є҆сѝ.

<rubric class="inline">Припѣ́въ:</rubric> <refrain><red>В</red>сѝ ст҃і́и, моли́те бг҃а ѡ҆ на́съ.</refrain>

<red>Р</red>а́дꙋющесѧ пое́мъ твои́хъ, гдⷭ҇и, всѣ́хъ ст҃ы́хъ собо́ръ, ѿвсю́дꙋ собра́вшихсѧ, и҆ ро́ды вкꙋ́пѣ, и҆ достѡ́инства, и҆ жи́тельства, и҆ съ ни́ми пое́мъ зовꙋ́ще: ѻ҆тцє́въ на́шихъ бж҃е, бл҃гослове́нъ є҆сѝ.

<rubric class="inline">Припѣ́въ:</rubric> <refrain><red>П</red>рест҃а́ѧ бцⷣе, сп҃сѝ на́съ.</refrain>

<red>С</red>ъ мч҃нки, пречⷭ҇таѧ, съ прпⷣбными ѻ҆тцы̀, со прⷪ҇ро́ки, и҆ со всѣ́ми ст҃ы́ми, во ст҃ы́хъ є҆ди́наго почива́ющаго ѹ҆молѝ, всѣ́хъ ѡ҆ст҃и́ти на́съ, славосло́вѧщихъ тѧ̀ во всѧ̑ вѣ́ки.

<rubric class="inline">Ѹ҆со́пшимъ:</rubric> <refrain><red>Д</red>и́венъ бг҃ъ во ст҃ы́хъ свои́хъ, бг҃ъ і҆и҃левъ.</refrain>

<red>И҆́</red>же вездѣ̀ сы́й, низше́лъ є҆сѝ гдⷭ҇и, є҆́же сп҃стѝ и҆́же дре́вле прельща́емый человѣ́чь ро́дъ. Тѣ́мже тѧ̀ мч҃нцы мо́лѧтъ: си́хъ ꙗ҆̀же преста́вилъ є҆сѝ ѿ землѝ, въ землѝ кро́ткихъ сп҃се ѹ҆поко́й.

<rubric class="inline">Припѣ́въ:</rubric> <refrain><red>Ѹ҆</red>поко́й гдⷭ҇и, дꙋ́шы ѹ҆со́пшихъ ра̑бъ твои́хъ.</refrain>

<red>М</red>е́ртвости ѹ҆мерщвле́нїе ѿтрѧ́слъ є҆сѝ въ ме́ртвыхъ свобо́дь бы́въ, са́мъ є҆ди́нъ хрⷭ҇тѐ: и҆ ны́нѣ ѹ҆мерщвле́нїѧ грѣхо́внагѡ влⷣко и҆зба́ви рабы̑ твоѧ̑, ꙗ҆влѧ́ѧ и҆́хъ наслѣ́дники црⷭ҇твїѧ твоегѡ̀.

<rubric class="inline">Сла́ва:</rubric> <red>М</red>но́гимъ твои́мъ и҆ неизрече́ннымъ млⷭ҇рдїемъ, и҆ неизмѣ́рною бе́здною чл҃вѣколю́бїѧ твоегѡ̀ хрⷭ҇тѐ, прегрѣше́нїй ѹ҆́бѡ ѡ҆ставле́нїе преста́влєннымъ да́ждь, и҆ бл҃года́тїю твое́ю ѡ҆чище́ны си́хъ ꙗ҆вѝ.

<rubric class="inline">И҆ ны́нѣ:</rubric> <red>С</red>вѣти́льникъ была̀ є҆сѝ бж҃е́ственныѧ сла́вы, сїѧ́нїе носѧ́щи дв҃о дх҃омъ, и҆ пло́тїю на́мъ ꙗ҆́вльшагосѧ, и҆ а҆́довꙋ мглꙋ̀ свѣ́тлостїю бж҃ества̀ своегѡ̀ потре́бльша, бг҃ора́дованнаѧ.
