---
title: "Пѣ́снь и҃"
navigation:
  key: canons-evefriday-34
  title: "Пѣ́снь и҃"
  parent: canons-evefriday
  order: 34
type: "canon"
---

## Пѣ́снь и҃.

<rubric class="inline">І҆рмо́съ:</rubric> <irmos><red>В</red>ъ пе́щь ѻ҆́гненнꙋю ко ѻ҆трокѡ́мъ є҆врє́йскимъ снизше́дшаго, и҆ пла́мень въ ро́сꙋ прело́жшаго бг҃а, по́йте дѣла̀ ꙗ҆́кѡ гдⷭ҇а, и҆ превозноси́те во всѧ̑ вѣ́ки.</irmos>

<rubric class="inline">Гдⷭ҇ꙋ:</rubric> <refrain><red>І҆</red>и҃се сладча́йшїй, сп҃си́ мѧ.</refrain>

<red>Т</red>ѧ̀ і҆и҃се мо́й молю̀, ꙗ҆́коже блꙋдни́цꙋ і҆и҃се мо́й и҆зба́вилъ є҆сѝ мно́гихъ согрѣше́нїй: та́кѡ и҆ менѐ і҆и҃се хрⷭ҇тѐ мо́й и҆зба́ви, и҆ ѡ҆чи́сти ѡ҆скверне́ннꙋю дꙋ́шꙋ мою̀, і҆и҃се мо́й.

<rubric class="inline">Припѣ́въ:</rubric> <refrain><red>І҆</red>и҃се сладча́йшїй, сп҃си́ мѧ.</refrain>

<red>П</red>реклони́всѧ і҆и҃се безслове́сными сластьмѝ, безслове́сенъ ꙗ҆ви́хсѧ, и҆ скотѡ́мъ вои́стиннꙋ, ѽ і҆и҃се мо́й, стра́стнѡ ѡ҆каѧ́нный ѹ҆подо́бихсѧ сп҃се. Тѣ́мже і҆и҃се, безслове́сїѧ мѧ̀ и҆зба́ви.

<rubric class="inline">Припѣ́въ:</rubric> <refrain><red>І҆</red>и҃се сладча́йшїй, сп҃си́ мѧ.</refrain>

<red>В</red>па́дъ, ѽ і҆и҃се, въ дꙋшетлѣ̑нныѧ разбо́йники, ѡ҆бнажи́хсѧ ѻ҆де́жды і҆и҃се мо́й бг҃отка́нныѧ ны́нѣ, и҆ лежꙋ̀ ра́нами ѹ҆ѧ́звленъ: є҆ле́й, хрⷭ҇тѐ мо́й, возле́й на мѧ̀ и҆ вїно̀.

<rubric class="inline">Припѣ́въ:</rubric> <refrain><red>П</red>рест҃а́ѧ бцⷣе, сп҃сѝ на́съ.</refrain>

<red>І҆</red>и҃са моего̀ и҆ бг҃а носи́вшаѧ хрⷭ҇та̀ несказа́ннѡ, бцⷣе мр҃і́е, того̀ молѝ при́снѡ, ѿ бѣ́дъ сп҃сти́сѧ рабѡ́мъ твои̑мъ и҆ пѣвцє́мъ твои̑мъ, неискꙋсомꙋ́жнаѧ дв҃о.

<rubric class="inline">Бцⷣѣ:</rubric> <refrain><red>П</red>рест҃а́ѧ бцⷣе, сп҃сѝ на́съ.</refrain>

<red>П</red>о́мощи, ꙗ҆́же ѿ тебѐ, тре́бꙋющыѧ не пре́зри, дв҃о, пою́щыѧ и҆ превозносѧ́щыѧ тѧ̀ во вѣ́ки.

<rubric class="inline">Припѣ́въ:</rubric> <refrain><red>П</red>рест҃а́ѧ бцⷣе, сп҃сѝ на́съ.</refrain>

<red>Н</red>еможе́нїе дꙋшѝ моеѧ̀ и҆сцѣлѧ́еши, и҆ тѣлє́сныѧ болѣ̑зни, дв҃о: да тѧ̀ просла́влю, чⷭ҇таѧ, во вѣ́ки.

<rubric class="inline">Припѣ́въ:</rubric> <refrain><red>П</red>рест҃а́ѧ бцⷣе, сп҃сѝ на́съ.</refrain>

<red>И҆</red>сцѣле́нїй бога́тство и҆злива́еши, вѣ́рнѡ пою́щымъ тѧ̀ дв҃о, и҆ превозносѧ́щымъ неизрече́нное твоѐ ржⷭ҇тво̀.

<rubric class="inline">Припѣ́въ:</rubric> <refrain><red>П</red>рест҃а́ѧ бцⷣе, сп҃сѝ на́съ.</refrain>

<red>Н</red>апа́стей ты̀ прило́ги ѿгонѧ́еши, и҆ страсте́й нахо́ды, дв҃о: тѣ́мже тѧ̀ пое́мъ во всѧ̀ вѣ́ки.

<rubric class="inline">Всѣ́мъ ст҃ы́мъ:</rubric> <refrain><red>В</red>сѝ ст҃і́и, моли́те бг҃а ѡ҆ на́съ.</refrain>

<red>С</red>т҃и́телїе, прⷪ҇ро́цы, а҆пⷭ҇ли мч҃нцы и҆ всѝ ст҃і́и, по́двигъ сконча́вше, сщ҃е́нное ѹ҆лꙋчи́сте водворе́нїе со а҆́гг҃лы: съ ни́мже проси́те ѡ҆чище́нїѧ всѣ̑мъ на́мъ, и҆ ве́лїѧ млⷭ҇ти.

<rubric class="inline">Припѣ́въ:</rubric> <refrain><red>В</red>сѝ ст҃і́и, моли́те бг҃а ѡ҆ на́съ.</refrain>

<red>Ѹ҆</red>мертви́вше пло́ть болѣ́зньми мно́гими, жи́зни сподо́бистесѧ бꙋ́дꙋщїѧ, прпⷣбнїи: ю҆́же полꙋчи́ти и҆ на́мъ моли́тесѧ, ѹ҆гѡ́дницы бж҃їи, мо́лимъ вы̀.

<rubric class="inline">Припѣ́въ:</rubric> <refrain><red>В</red>сѝ ст҃і́и, моли́те бг҃а ѡ҆ на́съ.</refrain>

<red>С</red>щ҃е́нницы твоѝ, хрⷭ҇тѐ, пра́вдою ѡ҆блече́ни прпⷣбнѣ, и҆ всѝ ст҃і́и ѿ вѣ́ка ны́нѣ кꙋ́пнѡ ра́дꙋютсѧ, твою̀ добро́тꙋ зрѧ́ще бж҃е́ственнꙋю ꙗ҆снѣ́йше: ю҆́же зрѣ́ти и҆ на́съ, ра́ди ст҃ы́хъ твои́хъ предста́тельства, сподо́би, чл҃вѣколю́бче.

<rubric class="inline">Припѣ́въ:</rubric> <refrain><red>П</red>рест҃а́ѧ бцⷣе, сп҃сѝ на́съ.</refrain>

<red>Б</red>г҃роди́тельнице чⷭ҇таѧ, со всѣ́ми прⷪ҇ро́ки и҆ мч҃нки, и҆ прпⷣбными, сщ҃енномч҃нки и҆ со всѣ́ми ст҃ы́ми ѹ҆ще́дрити на́съ, всемлⷭ҇тиваго сп҃са молѝ, мо́лимъ ти сѧ.

<rubric class="inline">Ѹ҆со́пшимъ:</rubric> <refrain><red>Д</red>и́венъ бг҃ъ во ст҃ы́хъ свои́хъ, бг҃ъ і҆и҃левъ.</refrain>

<red>П</red>оказа́лъ є҆сѝ на́мъ врагѡ́въ сме́рть, схожде́нїемъ твои́мъ ꙗ҆́кѡ безсме́ртенъ: бж҃е́ственною же си́лою твое́ю, вхо́ды ꙗ҆ви́лъ є҆сѝ живота̀ безсме́ртне, є҆го́же мꙋ́чєницы твоѝ ны́нѣ досто́йнѡ полꙋчи́ша.

<rubric class="inline">Припѣ́въ:</rubric> <refrain><red>Ѹ҆</red>поко́й гдⷭ҇и, дꙋ́шы ѹ҆со́пшихъ ра̑бъ твои́хъ.</refrain>

<red>Д</red>обро́ты ѹ҆́мныѧ твоеѧ̀ наслади́тисѧ преста́влєннымъ сподо́би, стꙋ́дъ грѣха̀ ѕлоѡбра́знагѡ ѡ҆чища́ѧ, ꙗ҆́кѡ чл҃вѣколю́бецъ: є҆ди́нъ бо ты̀ влⷣко, ꙗ҆ви́лсѧ є҆сѝ грѣха̀ ѿчꙋжде́нъ.

<rubric class="inline">Сла́ва:</rubric> <red>И҆</red>спра́вилъ є҆сѝ на́съ хрⷭ҇тѐ, па́дшыѧ въ пе́рсть сме́ртнꙋю, сме́ртїю твое́ю живо́тъ да́рꙋѧ, и҆ пи́щꙋ безконе́чнꙋю, и҆ ра́дость присносꙋ́щнꙋю, є҆ѧ́же ны́нѣ преста́влєнныѧ сподо́би, ꙗ҆́кѡ млⷭ҇тивъ.

<rubric class="inline">И҆ ны́нѣ:</rubric> <red>В</red>е́лїѧ и҆ стра́шна є҆́сть та́йна бг҃ома́ти твоегѡ̀ рождества̀: бг҃а бо родила̀ є҆сѝ, є҆гѡ́же сме́рть не претерпѣ̀, и҆ гро́бъ не растлѝ. Тѣ́мже тѧ̀ пречⷭ҇таѧ, всѝ ꙗ҆зы́цы сла́вимъ.
