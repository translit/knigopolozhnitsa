---
title: "Пѣ́снь и҃"
navigation:
  key: canons-spiridon-10
  title: "Пѣ́снь и҃"
  parent: canons-spiridon
  order: 10
type: "canon"
---

## Пѣ́снь и҃

<rubric class="inline">І҆рмо́съ:</rubric> <irmos><red>П</red>е́щь и҆ногда̀ ѻ҆́гненнаѧ въ вавѷлѡ́нѣ дѣ́йства раздѣлѧ́ше бж҃їимъ велѣ́нїемъ, халдє́и ѡ҆палѧ́ющаѧ, вѣ̑рныѧ же ѡ҆роша́ющаѧ, пою́щыѧ: благослови́те, всѧ̑ дѣла̀ гдⷭ҇нѧ, гдⷭ҇а.</irmos>

<red>П</red>е́щь страсте́й бжⷭ҇твенными ѡ҆дожде́ньми бжⷭ҇твеннагѡ дх҃а погаси́лъ є҆сѝ, и҆ ро́сꙋ и҆сточи́лъ є҆сѝ недꙋ́гѡвъ, ѻ҆́ч҃е, зно́й ѿе́млющꙋю, вѣ́рнѡ къ тебѣ̀ приходѧ́щихъ всегда̀, бл҃же́нне спѷрїдѡ́не пребога́те.

<red>Б</red>езѕло́бивъ, пра́въ, кро́токъ же и҆ ми́лостивъ, и҆ неѕлопа́мѧтливъ бы́лъ є҆сѝ, любо́венъ, страннолю́бецъ, і҆ера́рхъ свѧще́ннѣйшїй, мꙋ́дростїю ѹ҆кра́шенъ, прпⷣбне, правосла́вїѧ. Тѣ́мже тѧ̀ вѣ́рою почита́емъ.

<rubric class="inline">Сла́ва:</rubric> <red>Д</red>ре́вле тебѣ̀ гла́съ, ꙗ҆́кѡ жива̀, ѹ҆ме́ршаѧ, вопро́шшꙋ тѝ, ѻ҆́ч҃е, дадѐ. Ѽ чꙋдесѐ и҆зрѧ́дна! Ѽ пресла́внагѡ та́инства! Ѽ бл҃года́ти, ю҆́же полꙋчи́лъ є҆сѝ, житїе́мъ ѹ҆краша́емь а҆́гг҃льскимъ, досточꙋ́дне!

<rubric class="inline">И҆ ны́нѣ:</rubric> <red>С</red>тра̑сти моегѡ̀ се́рдца и҆сцѣлѝ ми́лостїю твое́ю, всепѣ́таѧ, ѹ҆́мъ моѝ ѹ҆мирѝ, и҆ дꙋ́шꙋ мою̀ просвѣтѝ: и҆ ходи́ти мѧ̀ возблагопꙋ́тстви на стєзѝ спаси́тєльныѧ, ꙗ҆́кѡ да при́снѡ пою́ тѧ, всепѣ́таѧ.
