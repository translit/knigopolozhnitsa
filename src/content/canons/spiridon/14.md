---
title: "Мл҃тва в҃"
navigation:
  key: canons-spiridon-14
  title: "Мл҃тва в҃"
  parent: canons-spiridon
  order: 14
type: "canon"
---

## Мл҃тва в҃

<versal>Ѽ</versal> пребл҃же́нне ст҃и́телю спѷрїдѡ́не, вели́кїй ѹ҆го́дниче хрⷭ҇то́въ и҆ пресла́вный чꙋдотво́рче! Предстоѧ̀ на нб҃сѝ прⷭ҇то́лꙋ бж҃їю съ ли̑ки а҆́гг҃лъ, при́зри ми́лостивымъ ѻ҆́комъ на предстоѧ́щыѧ здѣ̀ лю́ди и҆ просѧ́щыѧ си́льныѧ твоеѧ̀ по́мощи. Ѹ҆молѝ бл҃госе́рдїе чл҃вѣколю́бца бг҃а, да не ѡ҆сꙋ́дитъ на́съ по беззако́нїємъ на́шымъ, но да сотвори́тъ съ на́ми по ми́лости свое́й. И҆спросѝ на́мъ ѹ҆ хрⷭ҇та̀ и҆ бг҃а на́шегѡ ми́рное и҆ безмѧте́жное житїѐ, здра́вїе дꙋше́вное и҆ тѣле́сное, землѝ бл҃гопло́дїе и҆ во все́мъ всѧ́кое и҆з̾ѻби́лїе и҆ бл҃годе́нствїе, и҆ да не во ѕло̀ ѡ҆брати́мъ бл҃га̑ѧ дарꙋ́ємаѧ на́мъ ѿ ще́драгѡ бг҃а, но во сла́вꙋ є҆гѡ̀ и҆ въ прославле́нїе твоегѡ̀ застꙋпле́нїѧ. И҆зба́ви всѣ́хъ, вѣ́рою несꙋмнѣ́нною къ бг҃ꙋ приходѧ́щихъ, ѿ всѧ́кихъ бѣ́дъ дꙋше́вныхъ и҆ тѣле́сныхъ, ѿ всѣ́хъ томле́нїй и҆ дїа́вольскихъ навѣ́тѡвъ. Бꙋ́ди печа̑льнымъ ѹ҆тѣ́шитель, недꙋ́гꙋющымъ вра́чь, въ напа́стехъ помо́щникъ, наги̑мъ покрови́тель, вдови́цамъ застꙋ́пникъ, си̑рымъ защи́тникъ, младе́нцємъ пита́тель, ста̑рымъ ѹ҆крѣпи́тель, стра́нствꙋющымъ пꙋтево́ждь, пла́вающымъ ко́рмчїй, и҆ и҆схода́тайствꙋй всѣ̑мъ, крѣ́пкїѧ по́мощи твоеѧ̀ тре́бꙋющымъ, всѧ̑ ко сп҃се́нїю полє́знаѧ, ꙗ҆́кѡ да твои́ми мл҃твами наставлѧ́еми и҆ соблюда́еми, дости́гнемъ вѣ́чнагѡ поко́ѧ и҆ кꙋ́пнѡ съ тобо́ю просла́вимъ бг҃а, въ трⷪ҇цѣ ст҃ѣ́й сла́вимаго, ѻ҆ц҃а̀ и҆ сн҃а и҆ ст҃а́го дх҃а, ны́нѣ и҆ при́снѡ и҆ во вѣ́ки вѣкѡ́въ.

{% illustration "small-ornaments/golgotha-cross-small-gould", "small" %}
