---
title: "Свѣти́ленъ"
navigation:
  key: canons-nicholas-12
  title: "Свѣти́ленъ"
  parent: canons-nicholas
  order: 12
type: "canon"
---

## Свѣти́ленъ:

<podoben>Подо́бенъ: <incipit><red>Ж</red>єны̀ ѹ҆слы́шите:</incipit></podoben>

<red>В</red>ели́каго а҆рхїпа́стырѧ и҆ і҆ера́рха всѝ, предсѣда́телѧ мѷрлѷкі́йскаго нїкола́а восхва́лимъ: мно́ги бо мꙋ́жы спасѐ, непра́веднѡ ѹ҆мре́ти и҆мꙋ́щыѧ, и҆ царю̀ ꙗ҆влѧ́етсѧ со а҆вла́вїемъ во снѣ̀, рѣшѧ̀ непра́ведный сꙋ́дъ.

<rubric class="inline">Сла́ва:</rubric> <red>В</red>ельми́ тѧ просла́ви въ чꙋдесѣ́хъ гдⷭ҇ь, и҆ жи́ва и҆ по концѣ̀, і҆ера́рше нїко́лае: кто́ бо ѿ любвѐ вѣ́ры то́кмѡ ст҃о́е твоѐ и҆́мѧ призове́тъ, и҆ не а҆́бїе ѹ҆слы́шанъ, те́пла тѧ̀ предста́телѧ ѡ҆брѣта́етъ;

<rubric class="inline">И҆ ны́нѣ, бг҃оро́диченъ:</rubric> <red>М</red>ꙋ́дрость ѵ҆поста́снꙋю, и҆ сло́во пресꙋ́щественное, и҆ врача̀ всѣ́хъ хрⷭ҇та̀ ро́ждши, дв҃о, гноє́нїѧ и҆ ꙗ҆́звы дꙋшѝ моеѧ̀ и҆сцѣлѝ лю̑тыѧ и҆ многовре́мєнныѧ, и҆ срⷣца моегѡ̀ стра̑стнаѧ помышлє́нїѧ ѹ҆мертвѝ.
