---
title: "Пѣ́снь з҃"
navigation:
  key: canons-nicholas-9
  title: "Пѣ́снь з҃"
  parent: canons-nicholas
  order: 9
type: "canon"
---

## Пѣ́снь з҃.

<rubric class="inline">І҆рмо́съ:</rubric> <irmos><red>Н</red>е послꙋжи́ша тва́ри бг҃омꙋ́дрїи па́че созда́вшагѡ, но ѻ҆́гненное преще́нїе мꙋ́жески попра́вше, ра́довахꙋсѧ пою́ще: препѣ́тый ѻ҆ц҃є́въ гдⷭ҇ь и҆ бг҃ъ, бл҃гослове́нъ є҆сѝ.</irmos>

<rubric class="inline">Припѣ́въ:</rubric> <refrain><red>С</red>т҃и́телю ѻ҆́ч҃е нїко́лае, молѝ бг҃а ѡ҆ на́съ.</refrain>

<red>С</red>т҃е нїко́лае, ст҃и́телю хрⷭ҇то́въ ра́дꙋйсѧ, ты̀ бо є҆сѝ ра́дость всѣ̑мъ неизглаго́ланнаѧ, и҆ мнѣ̀ пода́ждь рꙋ́кꙋ по́мощи, да глаго́лю тѝ: ра́дꙋйсѧ, всебл҃же́нне.

<rubric class="inline">Припѣ́въ:</rubric> <refrain><red>С</red>т҃и́телю ѻ҆́ч҃е нїко́лае, молѝ бг҃а ѡ҆ на́съ.</refrain>

<red>Є҆</red>гда̀ ѹ҆слы́шаша воевѡ́ды ѿпꙋще́нїе и҆з̾ темни́цы повелѣ́нїемъ твои́мъ, взе́мше свѣ́щники принесо́ша тѝ со свѣща́ми, ве́лїимъ вопїю́ще гла́сомъ: ра́дꙋйсѧ, ѻ҆́ч҃е прпⷣбне, и҆збавле́нїе на́ше.

<rubric class="inline">Сла́ва:</rubric> <red>Н</red>ѣ́когда ѹ҆слы́шалъ є҆сѝ въ темни́цѣ свѧ҆занныѧ, ѹ҆слы́ши и҆ менѐ, нїко́лае, ра́дꙋйсѧ приносѧ́ща тѝ, и҆ и҆схи́ти мѧ̀ ѻ҆гнѧ̀ гее́нскагѡ.

<rubric class="inline">И҆ ны́нѣ:</rubric> <red>М</red>р҃і́е гпⷭ҇жѐ, мт҃и и҆зба́вителѧ, прїими́ мѧ̀, ка́ющагосѧ, и҆ прибѣга́ющаго под̾ кро́въ тво́й, ꙗ҆́кѡ да не престаѧ̀ вопїю̀ къ тебѣ̀: ра́дꙋйсѧ, бл҃года́тнаѧ бцⷣе приснодв҃о.
