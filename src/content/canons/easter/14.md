---
title: "Стїхи̑ры па́схи, гла́съ є҃"
navigation:
  key: canons-easter-14
  title: "Стїхи̑ры па́схи, гла́съ є҃"
  parent: canons-easter
  order: 14
type: "canon"
---

## Стїхи̑ры па́схи, гла́съ є҃:

<rubric class="inline">Сті́хъ:</rubric> <red>Д</red>а воскре́снетъ бг҃ъ, и҆ расточа́тсѧ вразѝ є҆гѡ̀.

<red>П</red>а́сха сщ҃е́ннаѧ на́мъ дне́сь показа́сѧ: па́сха но́ва ст҃а́ѧ: па́сха та́инственнаѧ: па́сха всечестна́ѧ: па́сха хрⷭ҇то́съ и҆зба́витель: па́сха непоро́чнаѧ: па́сха вели́каѧ: па́сха вѣ́рныхъ: па́сха двє́ри ра̑йскїѧ на́мъ ѿверза́ющаѧ: па́сха всѣ́хъ ѡ҆свѧща́ющаѧ вѣ́рныхъ.

<rubric class="inline">Сті́хъ:</rubric> <red>Ꙗ҆́</red>кѡ и҆счеза́етъ ды́мъ, да и҆сче́знꙋтъ.

<red>П</red>рїиди́те ѿ видѣ́нїѧ жєны̀ бл҃говѣ̑стницы, и҆ сїѡ́нꙋ рцы́те: прїимѝ ѿ на́съ ра́дости бл҃говѣ́щенїѧ, воскресе́нїѧ хрⷭ҇то́ва: красꙋ́йсѧ, ликꙋ́й, и҆ ра́дꙋйсѧ і҆ерꙋсали́ме, цр҃ѧ̀ хрⷭ҇та̀ ѹ҆зрѣ́въ и҆з̾ гро́ба, ꙗ҆́кѡ жениха̀ происходѧ́ща.

<rubric class="inline">Сті́хъ:</rubric> <red>Т</red>а́кѡ да поги́бнꙋтъ грѣ́шницы ѿ лица̀ бж҃їѧ, а҆ пра́вєдницы да возвеселѧ́тсѧ.

<red>М</red>ѷронѡ́сицы жєны̀, ѹ҆́трꙋ глꙋбокꙋ̀, предста́вшѧ гро́бꙋ живода́вца, ѡ҆брѣто́ша а҆́гг҃ла на ка́мени сѣдѧ́ща, и҆ то́й провѣща́въ и҆̀мъ си́це глаго́лаше: что̀ и҆́щете жива́гѡ съ ме́ртвыми; что̀ пла́чете нетлѣ́ннагѡ во тлѝ; ше́дше проповѣ́дите ѹ҆ченикѡ́мъ є҆гѡ̀.

<rubric class="inline">Сті́хъ:</rubric> <red>С</red>е́й де́нь, є҆го́же сотворѝ гдⷭ҇ь, возра́дꙋемсѧ и҆ возвесели́мсѧ во́нь.

<red>П</red>а́сха кра́снаѧ, па́сха, гдⷭ҇нѧ па́сха, па́сха всечестна́ѧ на́мъ возсїѧ̀. па́сха, ра́достїю дрꙋ́гъ дрꙋ́га ѡ҆б̾и́мемъ. ѽ па́сха! и҆збавле́нїе ско́рби, и҆́бо и҆з̾ гро́ба дне́сь ꙗ҆́кѡ ѿ черто́га возсїѧ́въ хрⷭ҇то́съ, жєны̀ ра́дости и҆спо́лни глаго́лѧ: проповѣ́дите а҆пⷭ҇лѡмъ.

<rubric>Сла́ва и҆ ны́нѣ:</rubric>

<rubric class="inline">Гла́съ є҃:</rubric> <red>В</red>оскрⷭ҇нїѧ де́нь, и҆ просвѣти́мсѧ торжество́мъ, и҆ дрꙋ́гъ дрꙋ́га ѡ҆б̾и́мемъ. рце́мъ бра́тїе, и҆ ненави́дѧщымъ на́съ, прости́мъ всѧ̑ воскрⷭ҇нїемъ, и҆ та́кѡ возопїи́мъ: <red>Х</red>рⷭ҇то́съ воскре́се и҆з̾ ме́ртвыхъ, сме́ртїю сме́рть попра́въ, и҆ сꙋ́щымъ во гробѣ́хъ живо́тъ дарова́въ.

<rubric class="inline">Та́же,</rubric> <red>Х</red>рⷭ҇то́съ воскре́се: <rubric class="inline">три́жды.</rubric>

{% illustration "small-ornaments/greek-cross-with-letters-gould", "small" %}
