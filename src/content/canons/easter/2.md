---
title: "Пѣ́снь а҃"
navigation:
  key: canons-easter-2
  title: "Пѣ́снь а҃"
  parent: canons-easter
  order: 2
type: "canon"
---

<rubric>Канѡ́нъ, творе́нїе ст҃а́гѡ і҆ѡа́нна дамаски́на, гла́съ а҃.</rubric>

## Пѣ́снь а҃.

<rubric class="inline">І҆рмо́съ:</rubric> <irmos><red>В</red>оскресе́нїѧ де́нь, просвѣти́мсѧ лю́дїе: па́сха, гдⷭ҇нѧ па́сха! ѿ сме́рти бо къ жи́зни, и҆ ѿ землѝ къ нб҃сѝ, хрⷭ҇то́съ бг҃ъ на́съ преведѐ, побѣ́днꙋю пою́щыѧ.</irmos>

<rubric class="inline">Припѣ́въ:</rubric> <refrain><red>Х</red>рⷭ҇то́съ воскре́се и҆з̾ ме́ртвыхъ.</refrain>

<red>Ѡ҆</red>чи́стимъ чꙋ̑вствїѧ, и҆ ѹ҆́зримъ непристꙋ́пнымъ свѣ́томъ воскресе́нїѧ, хрⷭ҇та̀ блиста́ющасѧ, и҆ ра́дꙋйтесѧ, рекꙋ́ща ꙗ҆́снѡ да ѹ҆слы́шимъ, побѣ́днꙋю пою́ще.

<rubric class="inline">Припѣ́въ:</rubric> <refrain><red>Х</red>рⷭ҇то́съ воскре́се и҆з̾ ме́ртвыхъ.</refrain>

<red>Н</red>б҃са̀ ѹ҆̀бо досто́йнѡ да веселѧ́тсѧ, землѧ́ же да ра́дꙋетсѧ, да пра́зднꙋетъ же мі́ръ, ви́димый же ве́сь и҆ неви́димый: хрⷭ҇то́съ бо воста̀, весе́лїе вѣ́чное.

<rubric>И҆́ный канѡ́нъ бг҃оро́диченъ, подо́бенъ, творенїе гдⷭ҇и́на ѳеофа́на и҆ гдⷭ҇и́на і҆ѡ́сифа, є҆гѡ́же краестро́чїе на пе́рвыхъ тропарѣ́хъ: Ѳеофа́нꙋсъ. Гла́съ то́йже. Сі́и же бг҃ро́дичны гл҃ютсѧ кромѣ̀ пе́рвагѡ днѐ.</rubric>

<rubric class="inline">Припѣ́въ:</rubric> <refrain><red>П</red>рест҃а́ѧ бцⷣе, сп҃сѝ на́съ.</refrain>

<red>Ѹ҆</red>мерщвле́нїѧ предѣ́лъ сломи́ла є҆сѝ, вѣ́чнꙋю жи́знь ро́ждшаѧ хрⷭ҇та̀, и҆з̾ гро́ба возсїѧ́вшаго дне́сь, дв҃о всенепоро́чнаѧ, и҆ мі́ръ просвѣти́вшаго.

<rubric class="inline">Припѣ́въ:</rubric> <refrain><red>П</red>рест҃а́ѧ бцⷣе, сп҃сѝ на́съ.</refrain>

<red>В</red>оскре́сшаго ви́дѣвши сн҃а твоего̀ и҆ бг҃а, ра́дꙋйсѧ со а҆пⷭ҇лы бг҃обл҃года́тнаѧ чⷭ҇таѧ: и҆ є҆́же ра́дꙋйсѧ пе́рвѣе, ꙗ҆́кѡ всѣ́хъ ра́дости вина̀, воспрїѧ́ла є҆сѝ, бг҃омт҃и всенепоро́чнаѧ.
