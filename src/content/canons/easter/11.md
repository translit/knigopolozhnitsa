---
title: "Пѣ́снь и҃"
navigation:
  key: canons-easter-11
  title: "Пѣ́снь и҃"
  parent: canons-easter
  order: 11
type: "canon"
---

## Пѣ́снь и҃.

<rubric class="inline">І҆рмо́съ:</rubric> <irmos><red>С</red>е́й нарече́нный и҆ ст҃ы́й де́нь, є҆ди́нъ сꙋббѡ́тъ цр҃ь и҆ гдⷭ҇ь, пра́здникѡвъ пра́здникъ, и҆ торжество̀ є҆́сть торже́ствъ: во́ньже благослови́мъ хрⷭ҇та̀ во вѣ́ки.</irmos>

<rubric class="inline">Припѣ́въ:</rubric> <refrain><red>Х</red>рⷭ҇то́съ воскре́се и҆з̾ ме́ртвыхъ.</refrain>

<red>П</red>рїиди́те но́вагѡ вїногра́да рождє́нїѧ, бж҃е́ственнагѡ весе́лїѧ, въ наро́читомъ днѝ воскрⷭ҇нїѧ, црⷭ҇твїѧ хрⷭ҇то́ва прїѡбщи́мсѧ, пою́ще є҆го̀ ꙗ҆́кѡ бг҃а во вѣ́ки.

<rubric class="inline">Припѣ́въ:</rubric> <refrain><red>Х</red>рⷭ҇то́съ воскре́се и҆з̾ ме́ртвыхъ.</refrain>

<red>В</red>озведѝ ѻ҆́крестъ ѻ҆́чи твоѝ сїѡ́не и҆ ви́ждь: се́ бо прїидо́ша къ тебѣ̀ ꙗ҆́кѡ бг҃освѣ̑тлаѧ свѣти̑ла, ѿ за́пада, и҆ сѣ́вера, и҆ мо́рѧ, и҆ восто́ка ча̑да твоѧ̑, въ тебѣ̀ благословѧ̑щаѧ хрⷭ҇та̀ во вѣ́ки.

<rubric class="inline">Трⷪ҇ченъ:</rubric> <red>П</red>рест҃а́ѧ трⷪ҇це, бж҃е на́шъ, сла́ва тебѣ̀.

<red>Ѻ҆́</red>ч҃е вседержи́телю, и҆ сло́ве, и҆ дш҃е, тремѝ соединѧ́емое во ѵ҆поста́сѣхъ є҆стество̀, пресꙋ́щественне и҆ пребж҃е́ственне, въ тѧ̀ крⷭ҇ти́хомсѧ, и҆ тѧ̀ бл҃гослови́мъ во всѧ̑ вѣ́ки.

<rubric class="inline">Припѣ́въ:</rubric> <refrain><red>П</red>рест҃а́ѧ бцⷣе, сп҃сѝ на́съ.</refrain>

<red>П</red>рїи́де тобо́ю въ мі́ръ гдⷭ҇ь дв҃о бцⷣе, и҆ чре́во а҆́дово расто́ргъ, смє́ртнымъ на́мъ воскресе́нїе дарова̀: тѣ́мже бл҃гослови́мъ є҆го̀ во вѣ́ки.

<rubric class="inline">Припѣ́въ:</rubric> <refrain><red>П</red>рест҃а́ѧ бцⷣе, сп҃сѝ на́съ.</refrain>

<red>В</red>сю̀ низложи́въ сме́рти держа́вꙋ сн҃ъ тво́й дв҃о, свои́мъ воскресе́нїемъ, ꙗ҆́кѡ бг҃ъ крѣ́пкїй совознесѐ на́съ и҆ ѡ҆божѝ: тѣ́мже воспѣва́емъ є҆го̀ во вѣ́ки.
