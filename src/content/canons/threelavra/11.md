---
title: "Мл҃тва ко гдⷭ҇ꙋ на́шемꙋ і҆и҃сꙋ хрⷭ҇тꙋ̀"
navigation:
  key: canons-threelavra-11
  title: "Мл҃тва ко гдⷭ҇ꙋ на́шемꙋ і҆и҃сꙋ хрⷭ҇тꙋ̀"
  parent: canons-threelavra
  order: 11
type: "canon"
---

## Мл҃тва ко гдⷭ҇ꙋ на́шемꙋ і҆и҃сꙋ хрⷭ҇тꙋ̀:

<versal>В</versal>лⷣко гдⷭ҇и і҆и҃се хрⷭ҇тѐ, бж҃е на́шъ, и҆́же неизрече́ннагѡ ра́ди твоегѡ̀ чл҃вѣколю́бїѧ, на коне́цъ вѣкѡ́въ во пло́ть ѡ҆болкі́йсѧ ѿ приснодв҃ы мр҃і́и, сла́вимъ ѡ҆ на́съ твоѐ сп҃си́тельное промышле́нїе рабѝ твоѝ, влⷣко: пѣсносло́вимъ тѧ̀, ꙗ҆́кѡ тебѐ ра́ди ѻ҆ц҃а̀ позна́хомъ: бл҃гослови́мъ тѧ̀, є҆гѡ́же ра́ди и҆ дх҃ъ ст҃ы́й въ мі́ръ прїи́де: покланѧ́емсѧ твое́й по пло́ти пречⷭ҇тѣй мт҃ри, таковѣ́й стра́шнѣй та́йнѣ послꙋжи́вшей: восхвалѧ́емъ твоѧ̑ а҆́гг҃льскаѧ ликостоѧ̑нїѧ, ꙗ҆́кѡ воспѣва́тєли и҆ слꙋжи́тєли твоегѡ̀ вели́чествїѧ: ѹ҆бл҃жа́емъ прⷣте́чꙋ і҆ѡа́нна, тебѐ крⷭ҇ти́вшаго, гдⷭ҇и: почита́емъ и҆ провозвѣсти́вшыѧ тѧ̀ прⷪ҇ро́ки: прославлѧ́емъ а҆пⷭ҇лы твоѧ̑ ст҃ы̑ѧ: торжествꙋ́емъ же и҆ мч҃нки, сщ҃е́нники же твоѧ̑ сла́вимъ, и҆ покланѧ́емсѧ прпⷣбнымъ твои̑мъ, и҆ всѧ̑ твоѧ̑ првⷣники пѣ́стꙋнствꙋемъ. Такова́го и҆ толи́кѡ мно́гаго и҆ неизрече́ннаго ли́ка бж҃е́ственнаго въ мл҃твꙋ приво́димъ тебѣ̀ всеще́дромꙋ бг҃ꙋ рабѝ твоѝ: и҆ сегѡ̀ ра́ди про́симъ на́шымъ согрѣше́нїємъ проще́нїѧ, є҆́же да́рꙋй на́мъ всѣ́хъ твои́хъ ра́ди ст҃ы́хъ, и҆зрѧ́днѣе же ст҃ы́хъ твои́хъ щедро́тъ: ꙗ҆́кѡ бл҃гослове́нъ є҆сѝ во вѣ́ки, а҆ми́нь.
