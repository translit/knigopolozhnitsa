---
title: "Пѣ́снь и҃"
navigation:
  key: canons-communionsymeon-9
  title: "Пѣ́снь и҃"
  parent: canons-communionsymeon
  order: 9
type: "canon"
---

## Пѣ́снь и҃.

<rubric class="inline">І҆рмо́съ:</rubric> <irmos><red>В</red>ъ пе́щь ѻ҆́гненнꙋю ко ѻ҆трокѡ́мъ є҆врє́йскимъ снизше́дшаго, и҆ пла́мень въ ро́сꙋ прело́жшаго бг҃а, по́йте дѣла̀ ꙗ҆́кѡ гдⷭ҇а, и҆ превозноси́те во всѧ̑ вѣ́ки.</irmos>

<rubric class="inline">Припѣ́въ:</rubric> <refrain><red>С</red>е́рдце чи́сто сози́жди во мнѣ̀, бж҃е, и҆ дꙋ́хъ пра́въ ѡ҆бновѝ во ѹ҆тро́бѣ мое́й.</refrain>

<red>Ѻ҆</red>ц҃а̀ взыва́еши и҆ вопїе́ши, предстоѧ́щи, дꙋшѐ, всеви́дцꙋ, и҆ ника́коже и҆сполнѧ́ющи повелѣ́нїе є҆гѡ̀ преподо́бно. прилѣ́жнѡ, ѻ҆каѧ́ннаѧ, смотрѝ, ꙗ҆̀же глаго́леши, да не ѡ҆сꙋ́дишисѧ.

<rubric class="inline">Припѣ́въ:</rubric> <refrain><red>Н</red>е ѿве́ржи менѐ ѿ лица̀ твоегѡ̀ и҆ дх҃а твоегѡ̀ ст҃а́гѡ не ѿимѝ ѿ менє̀.</refrain>

<red>Г</red>дⷭ҇ь заповѣ́даетъ на́мъ и҆ ѹ҆чи́тъ, бра́тїе, ꙗ҆́вѣ, всегда̀ поꙋча́тисѧ и҆ боѧ́тисѧ при́снѡ сме́рти, и҆ съ вѣ́рою пречⷭ҇тое тѣ́ло є҆гѡ̀ и҆ кро́вь прїима́ти во вѣ́ки всѧ̑.

<rubric class="inline">Сла́ва:</rubric> <red>И҆</red>стѧзꙋ́ющемꙋ ѹ҆тро́бы и҆ сердца̀ и҆́стиннѡ и҆спыта́ющемꙋ, ка́кѡ смѣ́емъ глаго́лати: ѡ҆ста́ви на́мъ, бж҃е, ѡ҆ ни́хъ же тѝ должнѝ є҆смы̀; и҆мꙋ́ще нена́висть ко всѣ́мъ бра́тїѧмъ свои̑мъ.

<rubric class="inline">И҆ ны́нѣ, бг҃оро́диченъ:</rubric> <red>Б</red>жⷭ҇твенный хлѣ́бъ жи́зни во чре́вѣ твое́мъ, бг҃ома́ти, и҆́стиннѡ и҆спече́сѧ, сохрани́въ невре́дна ложесна̀ твоѧ̑, пренепоро́чнаѧ. тѣ́мже ꙗ҆́кѡ пита́тельницꙋ на́шꙋ пое́мъ тѧ̀ во всѧ̑ вѣ́ки.
