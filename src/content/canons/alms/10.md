---
title: "Мл҃тва за творѧ́щихъ ми́лостыню"
navigation:
  key: canons-alms-10
  title: "Мл҃тва за творѧ́щихъ ми́лостыню"
  parent: canons-alms
  order: 10
type: "canon"
---

## Мл҃тва за творѧ́щихъ ми́лостыню:

<versal>Г</versal>дⷭ҇и бж҃е на́шъ, помѧнѝ на́съ грѣ́шныхъ и҆ недосто́йныхъ ра́бъ свои́хъ, внегда̀ призыва́ти на́мъ ст҃о́е и҆ поклонѧ́емое и҆́мѧ твоѐ, и҆ да не посрами́ши на́съ ѿ ча́ѧнїѧ млⷭ҇ти твоеѧ̀, но неи҆зрече́ннымъ свои́мъ млрⷭ҇дїемъ поми́лꙋй. Не и҆́мамы бо и҆но́гѡ ѹ҆пова́нїѧ, ра́звѣ тебѐ. Пре́зри всѧ̀ согрѣше́ннаѧ на́ми, не ꙗ҆́кѡ бо что̀ сотвори́хомъ бл҃го пред̾ тобо́ю. Что́ же принесе́мъ тѝ, и҆́хже тре́бꙋеши бл҃ги́хъ; но да́ждь на́мъ, гдⷭ҇и, по бл҃года́ти твое́й положи́ти нача́ло бл҃го, ꙗ҆́коже заповѣ́далъ є҆сѝ люби́ти дрꙋ́гъ дрꙋ́га, и҆ моли́тисѧ дрꙋ́гъ за́ дрꙋга, и҆ за всѧ̀ во вла́сти сꙋ́щыѧ. Са́мъ бо ре́клъ є҆сѝ, влⷣко, проси́те и҆ да́стсѧ ва́мъ, и҆щи́те и҆ ѡ҆брѧ́щете, толцы́те и҆ ѿве́рзетсѧ ва́мъ. Тѣ́мже и҆ мы̀ грѣ́шнїи про́симъ, да́ждь на́мъ ны́нѣшнее проше́нїе, поми́лꙋй ра́бъ свои́хъ <red>и҆́мⷬ҇къ</red>, прїи́мшихъ на́съ и҆ напита́вшихъ, и҆ ѹ҆поко́ившихъ ѿ́ домꙋ бл҃ги́хъ свои́хъ, и҆́мене ра́ди ст҃а́гѡ твоегѡ̀. И҆спо́лни, гдⷭ҇и, до́мы и҆́хъ и҆ жили́ща бл҃ги́хъ твои́хъ, и҆ дꙋ́ши и҆́хъ во ѡ҆сщ҃е́нїи соблюдѝ, и҆ є҆́же ѿ ни́хъ приноси́мое бл҃гоꙋго́днѣ прїимѝ и҆ въ вѣ́чныхъ сокро́вищахъ положѝ. И҆ да́рꙋй тѣ́мъ въ ми́рѣ твои́хъ бл҃гъ ѻ҆би́льнѡ воспрїѧ́тїе, со всѣ́ми просѧ́щими. Да́телю бл҃ги́хъ и҆ пода́телю живота̀ на́шегѡ, сохранѝ тѣ́хъ под̾ кро́вомъ крилꙋ̀ твое́ю, воз̾сїѧ́й въ сердца́хъ и҆́хъ пра́вдꙋ и҆ мно́жество ми́ра. И҆ ѹ҆дивѝ на ни́хъ, промышлѧ́ющихъ и҆ пекꙋ́щихсѧ ѡ҆ на́съ, млⷭ҇ть свою̀. Цѣ́лы и҆ невре́дны тѣ́хъ сохранѝ, вы́ше всѧ́кагѡ навѣ́та и҆ ѕло́бы. Мо́лимсѧ тебѣ́, и҆ къ тебѣ̀ прибѣга́емъ, млⷭ҇тиве чл҃колю́бче гдⷭ҇и, на́шѧ мольбы̀ чл҃колю́бнѣ прїимѝ и҆ настоѧ́щихъ зо́лъ, и҆ бꙋ́дꙋщыѧ вѣ́чныѧ мꙋ́ки свободѝ, и҆ црⷭ҇твїѧ нбⷭ҇нагѡ тѣ́хъ сподо́би. На тѧ́ бо ѹ҆пова́хомъ, и҆ кромѣ̀ тебѐ и҆но́гѡ бг҃а не зна́емъ, и҆ є҆́же ѿ тебѐ млⷭ҇ти ча́емъ. Ты́ бо є҆сѝ бг҃ъ на́шъ, бг҃ъ ми́ловати и҆ спаса́ти, и҆ тебѣ̀ сла́вꙋ воз̾сыла́емъ ѻ҆ц҃ꙋ и҆ сн҃ꙋ и҆ ст҃о́мꙋ дх҃ꙋ, ны́нѣ и҆ при́снѡ, и҆ во вѣ́ки вѣкѡ́въ. <red>А҆</red>ми́нь.

{% illustration "small-ornaments/greek-cross-with-letters-gould", "small" %}
