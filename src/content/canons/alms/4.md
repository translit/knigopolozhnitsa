---
title: "Пѣ́снь є҃"
navigation:
  key: canons-alms-4
  title: "Пѣ́снь є҃"
  parent: canons-alms
  order: 4
type: "canon"
---

## Пѣ́снь є҃.

<rubric class="inline">І҆рмо́съ:</rubric> <irmos><red>Б</red>ж҃їимъ свѣ́томъ твои́мъ, бл҃же, ѹ҆́тренюющихъ тѝ дꙋ́шы любо́вїю ѡ҆зарѝ, молю́сѧ: тѧ̀ вѣ́дѣти, сло́ве бж҃їй, и҆́стиннаго бг҃а, ѿ мра́ка грѣхо́внагѡ взыва́юща.</irmos>

<rubric class="inline">Припѣ́въ:</rubric> <refrain><red>М</red>лⷭ҇тиве гдⷭ҇и, поми́лꙋй ра́бъ свои́хъ, на́съ пита́ющихъ.</refrain>

<red>Б</red>ж҃е ще́дрыи, млⷭ҇тивыи бж҃е и҆ гдⷭ҇и, по мно́жествꙋ бл҃гости твоеѧ̀ при́зри свы́ше влⷣко чл҃колю́бче на рабы̀ своѧ̀ <red>и҆́мⷬ҇къ</red> и҆ ѹ҆дивѝ млⷭ҇ть свою̀ на ни́хъ, и҆ спасѝ ѹ҆пова́ющихъ на тѧ̀ ѿ проти́вѧщихсѧ десни́цѣ твое́й и҆ сохранѝ и҆́хъ ꙗ҆́кѡ ѕѣ́ницꙋ ѻ҆́ка.

<rubric class="inline">Припѣ́въ:</rubric> <refrain><red>М</red>лⷭ҇тиве гдⷭ҇и, поми́лꙋй ра́бъ свои́хъ, на́съ пита́ющихъ.</refrain>

<red>Б</red>ж҃е пребл҃гі́и, посѣтѝ на́съ ѻ҆бы́чнымъ свои́мъ чл҃колю́бїемъ, и҆ моле́бнꙋю прїимѝ мл҃твꙋ ѿ ѹ҆́стъ грѣ́шныхъ, и҆ поми́лꙋй, влⷣко, на тѧ̀ надѣ́ющихсѧ, сохранѝ и҆ поми́лꙋй рабы̀ своѧ̀ <red>и҆́мⷬ҇къ</red>, на́съ пита́ющиѧ̀, да тѧ̀ всѝ ꙗ҆́кѡ бл҃года́телѧ прославлѧ́емъ.

<rubric class="inline">Сла́ва:</rubric> <red>П</red>ревѣ́чномꙋ ѻ҆ц҃ꙋ, съ собез̾нача́льнымъ сы́номъ, и҆ всест҃ы́мъ дх҃омъ поклонѧ́емсѧ во є҆ди́нствѣ, непосты́днымъ ꙗ҆ви́тисѧ рабо́мъ твои́мъ <red>и҆́мⷬ҇къ</red> на стра́шнѣмъ сꙋдѣ̀ твое́мъ мо́лимсѧ, десна́гѡ стоѧ́нїѧ, и҆ бл҃ги́хъ воспрїѧ́тїѧ сподо́би.

<rubric class="inline">И҆ ны́нѣ:</rubric> <red>П</red>одви́гни чи́стаѧ а҆́гг҃лы и҆ а҆рха́гг҃лы, проро́ки и҆ мч҃нки, прпⷣбныѧ и҆ ст҃ли на моли́твꙋ къ сн҃ꙋ своемꙋ̀ и҆ бг҃ꙋ, въ де́нь сꙋ́дный рабо́мъ твои́мъ <red>и҆́мⷬ҇къ</red> полꙋчи́ти ѡ҆бѣтова́нныхъ бл҃гъ, и҆ здѣ̀ въ житїѝ и҆справле́нїе и҆ неѡ҆скꙋ́днꙋю бл҃года́ть.
