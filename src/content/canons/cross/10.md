---
title: "Пѣ́снь и҃"
navigation:
  key: canons-cross-10
  title: "Пѣ́снь и҃"
  parent: canons-cross
  order: 10
type: "canon"
---

## Пѣ́снь и҃.

<rubric class="inline">І҆рмо́съ:</rubric> <irmos><red>Ѻ҆́</red>троки бл҃гочєсти́выѧ въ пещѝ, ржⷭ҇тво̀ бг҃оро́дично сп҃сло̀ є҆́сть: тогда̀ ѹ҆́бѡ ѡ҆бразꙋ́емое, ны́нѣ же дѣ́йствꙋемое, вселе́ннꙋю всю̀ воздвиза́етъ пѣ́ти тебѣ̀: гдⷭ҇а по́йте дѣла̀, и҆ превозноси́те є҆го̀ во всѧ̀ вѣ́ки.</irmos>

<rubric class="inline">Припѣ́въ:</rubric> <refrain><red>С</red>ла́ва гдⷭ҇и, крⷭ҇тꙋ̀ твоемꙋ̀ чⷭ҇тно́мꙋ.</refrain>

<red>В</red>ысота̀ хрⷭ҇то́выхъ стрⷭ҇те́й, и҆ лꙋ́къ и҆ ѻ҆рꙋ́жїе и҆ ме́чь, ѻ҆рꙋ́жїе непосты́дное, и҆ си́ла непобѣди́маѧ, хрⷭ҇то́во подно́жїе и҆ побѣди́тельство на врагѝ, зна́менїе црⷭ҇твїѧ, ски́птре вѣ́рныхъ, показа́лсѧ є҆сѝ, крⷭ҇те побѣдоно́сне.

<rubric class="inline">Припѣ́въ:</rubric> <refrain><red>С</red>ла́ва гдⷭ҇и, крⷭ҇тꙋ̀ твоемꙋ̀ чⷭ҇тно́мꙋ.</refrain>

<red>В</red>оздви́глъ є҆сѝ на́ше па́дшее є҆стество̀, хрⷭ҇то́мъ распе́ншимсѧ, совозста́вивъ, высото̀ бж҃е́ственнаѧ, глꙋбино̀ неизглаго́ланнаѧ: хрⷭ҇то́во ты̀ є҆сѝ зна́менїе крⷭ҇те пребога́те, и҆ широта̀ безмѣ́рнаѧ, и҆ зна́менїе непостижи́мыѧ трⷪ҇цы жизноно́сче.

<rubric class="inline">Сла́ва:</rubric> <red>Ѹ҆</red>стна́ми, дꙋше́ю же и҆ се́рдцемъ крⷭ҇тъ гдⷭ҇нь лобыза́юще, прїиди́те ны́нѣ вознесе́мъ всѝ и҆ возвели́чимъ, покланѧ́ющесѧ рце́мъ вкꙋ́пѣ, пѣ́снь пречи́стꙋю вопїю́ще: ра́дꙋйсѧ, вели́кое бога́тство крⷭ҇те, цр҃ко́вное ѹ҆краше́нїе.

<rubric class="inline">И҆ ны́нѣ:</rubric> <red>Д</red>ре́во жи́зни и҆ сп҃се́нїѧ, дре́во безсме́ртїѧ, дре́во ра́зꙋма, дре́во трилюбе́зно, нетлѣ́нно и҆ неизнꙋрѧ́емо, крⷭ҇тъ трисоста́вный, чⷭ҇тно́е дре́во: трⷪ҇цы бо но́ситъ трїѷпоста́сныѧ ѡ҆́бразъ.
