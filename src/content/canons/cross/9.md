---
title: "Пѣ́снь з҃"
navigation:
  key: canons-cross-9
  title: "Пѣ́снь з҃"
  parent: canons-cross
  order: 9
type: "canon"
---

## Пѣ́снь з҃.

<rubric class="inline">І҆рмо́съ:</rubric> <irmos><red>Н</red>е послꙋжи́ша тва́ри бг҃омꙋ́дрїи па́че созда́вшагѡ, но ѻ҆́гненное преще́нїе мꙋ́жески попра́вше ра́довахꙋсѧ пою́ще: препѣ́тый ѻ҆тцє́въ гдⷭ҇ь и҆ бг҃ъ, бл҃гослове́нъ є҆сѝ.</irmos>

<rubric class="inline">Припѣ́въ:</rubric> <refrain><red>П</red>рест҃а́ѧ трⷪ҇це бж҃е на́шъ, сла́ва тебѣ̀.</refrain>

<red>Н</red>ераздѣ́льнꙋю трⷪ҇цꙋ и҆ неслїѧ́ннꙋ, є҆стество̀ є҆ди́нствомъ бг҃осло́вимъ, ѻ҆ц҃а̀ нерожде́нна, и҆ рожде́нна сн҃а, и҆ ст҃а́го и҆сходи́тельнаго бж҃е́ственнаго дх҃а, пѣ́сньми пою́ще: бл҃гослове́нъ бг҃ъ ѻ҆тє́цъ на́шихъ.

<rubric class="inline">Припѣ́въ:</rubric> <refrain><red>П</red>рест҃а́ѧ трⷪ҇це бж҃е на́шъ, сла́ва тебѣ̀.</refrain>

<red>Н</red>езаходи́тельными мо́лнїѧми твои́ми трїѷпоста́сне, на́ши ѡ҆зарѝ ѹ҆́мныѧ ѻ҆́чи, добро́тꙋ твою̀ трисвѣ́тле пресꙋ́щественнꙋю зрѣ́ти, ꙗ҆́же человѣ́кѡмъ невѣ́домаѧ, и҆ непристꙋ́пнаѧ а҆́гг҃лѡмъ.

<rubric class="inline">Сла́ва:</rubric> <red>Л</red>ꙋча́ми свѣ́та твоегѡ̀, па́дшꙋю мою̀ дꙋ́шꙋ возведѝ ѿ глꙋбины̀ бл҃гі́й бж҃е препѣ́тый и҆ всеси́льный, попо́лзшꙋюсѧ ѿ свѣ́та бл҃года́тнагѡ, и҆ во тьмꙋ̀ воглꙋ́бльшꙋюсѧ.

<rubric class="inline">И҆ ны́нѣ:</rubric> <red>К</red>рⷭ҇тоѡбра́знѡ просте́рши рꙋ́цѣ чⷭ҇таѧ, къ распросте́ршемꙋ своѝ рꙋ́цѣ на дре́вѣ крⷭ҇тнѣмъ, и҆ возне́сшемꙋ є҆стество̀ на́ше, и҆ ѹ҆мертви́вшемꙋ враждє́бныѧ полкѝ, молѧ́щи не преста́й.
