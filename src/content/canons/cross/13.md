---
title: "Мл҃тва чтⷭ҇но́мꙋ крⷭ҇тꙋ̀"
navigation:
  key: canons-cross-13
  title: "Мл҃тва чтⷭ҇но́мꙋ крⷭ҇тꙋ̀"
  parent: canons-cross
  order: 13
type: "canon"
---

## Мл҃тва чтⷭ҇но́мꙋ крⷭ҇тꙋ̀:
<versal data-diacritics="true">Ѽ</versal> крⷭ҇те гдⷭ҇ень, кро́вїю хрⷭ҇та̀ бг҃а на́шегѡ ѡ҆свѧще́нный! Ты̀ є҆сѝ зна́менїе побѣ́ды на врагѝ на́шѧ ви̑димыѧ и҆ неви̑димыѧ: ты̀ и҆́маши ꙗ҆ви́тисѧ въ ча́съ стра́шнагѡ сꙋда̀ хрⷭ҇то́ва. Тебѣ̀ смире́ннѡ покланѧ́юсѧ, че́стнѡ прикаса́юсѧ и҆ любе́знѡ тѧ̀ лобыза́ю, ны́нѣшнее моле́нїе къ распѧ́томꙋ на тебѣ̀ приносѧ̀, да и҆сцѣли́тъ мѧ̀ си́лою въ тебѣ̀ свое́ю ѿ всѣ́хъ недꙋ́гѡвъ дꙋше́вныхъ и҆ тѣле́сныхъ, и҆ сохрани́тъ ѿ вра̑гъ ви́димыхъ и҆ неви́димыхъ, и҆ неѡсꙋжде́нна на сꙋдѣ̀ свое́мъ ѡ҆деснꙋ́ю поста́витъ. Є҆́й, животворѧ́щїй крⷭ҇те ст҃ы́й! На тебѣ̀ сп҃съ, ѹ҆мира́ѧ за ѹ҆ме́ршыѧ грѣхмѝ человѣ́ки, дꙋ́хъ сво́й ꙗ҆́кѡ человѣ́къ и҆спꙋстѝ, кро́вь же и҆ во́дꙋ и҆сточѝ, и҆ си́ми тремѝ є҆ди́но, є҆́же па́че всѣ́хъ є҆́сть на потре́бꙋ, сп҃се́нїе на́мъ содѣ́ла, во сла́вꙋ и҆сто́чника во́дъ живы́хъ бг҃а ѻ҆ц҃а̀, себє́ же ѿ крове́й дв҃и́ческихъ воплоще́нна бг҃а сн҃а, и҆ бг҃а дх҃а ст҃а́гѡ, ѡ҆живлѧ́ющагѡ дꙋ́хъ человѣ́чь: и҆̀хже трїе́хъ во є҆ди́номъ бж҃ествѣ̀ сла́вити и҆ мнѣ̀ пособѝ ѿ воды̀ креще́нїѧ воспрїѧ́тою вѣ́рою непоро́чною, во прича́стїи же пло́ти и҆ кро́ве гдⷭ҇нихъ наде́ждою несꙋмнѣ́нною, и҆ въ покаѧ́нїи дꙋ́хомъ сокрꙋше́ннымъ, и҆ любо́вїю нелицемѣ́рною, да та́кѡ не то́кмѡ въ жи́зни се́й плаче́внѣй, ꙗ҆́кѡ вода̀ мимотекꙋ́щей, но и҆ въ бꙋ́дꙋщемъ бл҃же́ннѣмъ животѣ̀ просла́влю гдⷭ҇а, посо́бїемъ си́лы твоеѧ̀, крⷭ҇те требл҃же́нне, и҆ поклоню́сѧ є҆мꙋ̀ са́мымъ лица̀ зрѣ́нїемъ вѣ́рованномꙋ, ѡ҆держа́нїемъ же ча́ѧнномꙋ и҆ наслажде́нїемъ люби́момꙋ, є҆ди́номꙋ въ трⷪ҇цѣ сла́вимомꙋ въ безконє́чныѧ вѣ́ки. <red>А҆</red>ми́нь.

{% illustration "small-ornaments/jerusalem-cross-gould", "small" %}
