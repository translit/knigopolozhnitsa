---
title: "Пѣ́снь а҃"
navigation:
  key: canons-cross-2
  title: "Пѣ́снь а҃"
  parent: canons-cross
  order: 2
type: "canon"
---

<rubric>Канѡ́нъ чтⷭ҇но́мꙋ и҆ животворѧ́щемꙋ крⷭ҇тꙋ̀ хрⷭ҇то́вꙋ. Творе́нїе григо́рїа сїнаи́та. Гла́съ д҃.</rubric>

## Пѣ́снь а҃.

<rubric class="inline">І҆рмо́съ:</rubric> <irmos><red>Ѿ</red>ве́рзꙋ ѹ҆ста̀ моѧ̑ и҆ напо́лнѧтсѧ дх҃а, и҆ сло́во ѿры́гнꙋ цр҃и́цѣ мт҃ри, и҆ ꙗ҆влю́сѧ свѣ́тло торжествꙋ́ѧ, и҆ воспою̀ ра́дꙋѧсѧ тоѧ̀ чꙋдеса̀.</irmos>

<rubric class="inline">Припѣ́въ:</rubric> <refrain><red>С</red>ла́ва гдⷭ҇и, крⷭ҇тꙋ̀ твоемꙋ̀ чⷭ҇тно́мꙋ.</refrain>

<red>К</red>рⷭ҇те всеси́льне, а҆пⷭ҇лѡвъ похвала̀, прпⷣбныхъ ѹ҆твержде́нїе, и҆ вѣ́рныхъ зна́менїе, і҆ера́рхѡвъ и҆ мч҃нкѡвъ сла́ва, побѣ́да и҆ ѹ҆твержде́нїе всѣ́хъ хва́лѧщихъ тѧ̀.

<rubric class="inline">Припѣ́въ:</rubric> <refrain><red>С</red>ла́ва гдⷭ҇и, крⷭ҇тꙋ̀ твоемꙋ̀ чⷭ҇тно́мꙋ.</refrain>

<red>К</red>рⷭ҇те всечⷭ҇тны́й, четвероконе́чнаѧ си́ла, а҆пⷭ҇лѡвъ бл҃голѣ́пїе, и҆ мч҃никѡвъ крѣ́пость, немощны́хъ здра́вїе показа́лсѧ є҆сѝ, мє́ртвымъ воскрⷭ҇нїе, па́дающымъ воздви́женїе.

<rubric class="inline">Сла́ва:</rubric> <red>К</red>рⷭ҇те, ты́ ми си́ла бꙋ́ди, крѣ́пость и҆ держа́ва, и҆зба́витель и҆ предра́тникъ на борю́щыѧ мѧ̀, щи́тъ и҆ храни́тель, побѣ́да и҆ ѹ҆твержде́нїе моѐ, при́снѡ соблюда́ѧ мѧ̀ и҆ покрыва́ѧ.

<rubric class="inline">И҆ ны́нѣ:</rubric> <red>Н</red>а крⷭ҇тѣ̀, всенепоро́чнаѧ, твоего̀ сн҃а ꙗ҆́кѡ ѹ҆зрѣ́ла є҆сѝ, ѻ҆рꙋ́жїе ско́рбное ѹ҆тро́бꙋ твою̀ растерза̀, и҆ восклица́ла є҆сѝ рыда́ющи въ болѣ́зни: но а҆́бїе просла́вила є҆сѝ крⷭ҇та̀ си́лꙋ.
