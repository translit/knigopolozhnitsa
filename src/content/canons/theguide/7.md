---
title: "Конда́къ, гла́съ ѕ҃"
navigation:
  key: canons-theguide-7
  title: "Конда́къ, гла́съ ѕ҃"
  parent: canons-theguide
  order: 7
type: "canon"
---

## Конда́къ, гла́съ ѕ҃:

<versal>Н</versal>е и҆́мамы и҆ны́ѧ по́мощи, не и҆́мамы и҆ны́ѧ наде́жды, ра́звѣ тебѐ, пречⷭ҇таѧ дв҃о, ты̀ на́мъ помозѝ, на тебѐ надѣ́емсѧ и҆ тобо́ю хва́лимсѧ: твои́ бо є҆смы̀ рабѝ, да не постыди́мсѧ.

## Дрꙋгі́й конда́къ, гла́съ то́йже:

<red>П</red>редста́тельство хрⷭ҇тїа́нъ непосты́дное, хода́тайство ко творцꙋ̀ непрело́жное, не пре́зри грѣ́шныхъ моле́нїй гла́сы, но предварѝ ꙗ҆́кѡ бл҃га́ѧ на по́мощь на́съ, вѣ́рнѡ зовꙋ́щихъ тѝ: ѹ҆скорѝ на мл҃твꙋ, и҆ потщи́сѧ на ѹ҆моле́нїе, предста́тельствꙋющи при́снѡ бцⷣе чтꙋ́щихъ тѧ̀.

## І҆́косъ:

<red>П</red>рострѝ дла̑ни твоѧ̑, и҆́миже всѣ́хъ влⷣкꙋ ꙗ҆́кѡ млⷣнца прїѧ́ла є҆сѝ: за мно́жество бл҃гости не ѡ҆ста́ви на́съ, всегда̀ надѣ́ющихсѧ на тѧ̀. Бо́дренною твое́ю мл҃твою, и҆ неизче́тною просты́нею, ѹ҆ще́дри на́съ: и҆ пода́ждь дꙋша́мъ на́шимъ млⷭ҇рдїе твоѐ, во вѣ́ки и҆сточа́ющи: тебе́ бо и҆́мамы грѣ́шнїи застꙋ́пницꙋ, ѿ находѧ́щихъ на ны̀ бѣ́дъ и҆ ѕѡ́лъ. Но ꙗ҆́кѡ и҆мꙋ́щи млⷭ҇рдїѧ щедрѡ́ты: ѹ҆скорѝ на мл҃твꙋ, и҆ потщи́сѧ на ѹ҆моле́нїе, предста́тельствꙋющи при́снѡ бцⷣе чтꙋ́щихъ тѧ̀.

## Стїхи́ра, гла́съ ѕ҃:

<red>Н</red>е ввѣ́ри мѧ̀ человѣ́ческомꙋ предста́тельствꙋ, прест҃а́ѧ влⷣчце, но прїимѝ моле́нїе раба̀ твоегѡ̀: ско́рбь бо ѡ҆бдержи́тъ мѧ̀, терпѣ́ти не могꙋ̀ де́мѡнскагѡ стрѣлѧ́нїѧ, покро́ва не и҆́мамъ, нижѐ гдѣ̀ прибѣ́гнꙋ ѡ҆каѧ́нный, всегда̀ побѣжда́емь, и҆ ѹ҆тѣше́нїѧ не и҆́мамъ, ра́звѣ тебѐ влⷣчце мі́ра: ѹ҆пова́нїе и҆ предста́тельство вѣ́рныхъ, не пре́зри моле́нїе моѐ, поле́зно сотворѝ.
