---
title: "Пѣ́снь є҃"
navigation:
  key: canons-theguide-5
  title: "Пѣ́снь є҃"
  parent: canons-theguide
  order: 5
type: "canon"
---

## Пѣ́снь є҃.

<rubric class="inline">І҆рмо́съ:</rubric> <irmos><red>Ѹ҆</red>жасо́шасѧ всѧ́чєскаѧ ѡ҆ бж҃е́ственнѣй сла́вѣ твое́й: ты́ бо неискꙋсобра́чнаѧ дв҃о, и҆мѣ́ла є҆сѝ во ѹ҆тро́бѣ над̾ всѣ́ми бг҃а, и҆ родила̀ є҆сѝ безлѣ́тнаго сн҃а, всѣ̑мъ воспѣва́ющымъ тѧ̀ ми́ръ подава́ющаѧ.</irmos>

<rubric class="inline">Припѣ́въ:</rubric> <refrain><red>Ѽ</red> чꙋдотво́рнаѧ влⷣчце, помозѝ, млⷭ҇рдовавши на ны̀, ꙗ҆́кѡ погиба́емъ ѿ мно́жества грѣхѡ́въ: не ѿврати́ раба̀ своего̀, молѧ́щагосѧ тебѣ̀.</refrain>

<red>Б</red>л҃госты́ни бе́здно и҆ щедро́тъ є҆сѝ, ра́дꙋйсѧ, ѻ҆диги́трїе дв҃и́це. Ра́дꙋйсѧ всѣ̑мъ ра́дость творѧ́щи вѣ́рнымъ. Ѽ ра́дꙋйсѧ, сꙋ́щихъ въ бѣда́хъ и҆ скорбѧ́щихъ, пребы́страѧ застꙋ́пнице.

<rubric class="inline">Припѣ́въ:</rubric> <refrain><red>Ѽ</red> чꙋдотво́рнаѧ влⷣчце, помозѝ, млⷭ҇рдовавши на ны̀, ꙗ҆́кѡ погиба́емъ ѿ мно́жества грѣхѡ́въ: не ѿврати́ раба̀ своего̀, молѧ́щагосѧ тебѣ̀.</refrain>

<red>Р</red>а́дости ѿ и҆сполне́нїѧ, вели̑чїѧ чꙋде́съ твои́хъ зрѧ́ще, и҆сполнѧ́емсѧ всѝ не зрѧ́щїи, слы́шаще же вѣ́рнїи. Тѣ́мже ра́дꙋйсѧ, тебѣ̀ при́снѡ всю́дꙋ и҆ всѝ ѻ҆диги́трїе пое́мъ.

<rubric class="inline">Сла́ва:</rubric> <red>Х</red>рⷭ҇та̀ бг҃а на́шегѡ, ѽ ра́дꙋйсѧ ѻ҆диги́трїе, жили́ще: и҆ до́мъ неизрече́нныѧ и҆ пребж҃е́ственныѧ, дв҃о, сла́вы є҆гѡ̀! Ѽ ра́дꙋйсѧ пала́то преꙋкраше́ннаѧ. Ра́дꙋйсѧ гра́де ѡ҆дꙋшевле́нный, при́снѡ црⷭ҇твꙋющїй!

<rubric class="inline">И҆ ны́нѣ:</rubric> <red>Р</red>а́дость неѡскꙋ́днꙋю тѧ̀ разсмотрѧ́юще, ꙗ҆́кѡ мо́ре ѻ҆трокови́це, ѻ҆диги́трїе дв҃и́це, ра́дꙋющесѧ всѝ, ра́дꙋйсѧ, вопїе́мъ тѝ: и҆ пою́ще, бж҃е́ственныхъ дарѡ́въ неви́димѡ при́снѡ ѿ тебѐ ѡ҆жида́юще.
