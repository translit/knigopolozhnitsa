---
title: "Пѣ́снь д҃"
navigation:
  key: canons-theguide-4
  title: "Пѣ́снь д҃"
  parent: canons-theguide
  order: 4
type: "canon"
---

## Пѣ́снь д҃.

<rubric class="inline">І҆рмо́съ:</rubric> <irmos><red>С</red>ѣдѧ́й въ сла́вѣ на прⷭ҇то́лѣ бжⷭ҇тва̀, во ѻ҆́блацѣ ле́гцѣ, прїи́де і҆и҃съ пребж҃е́ственный, нетлѣ́нною дла́нїю, и҆ сп҃сѐ зовꙋ́щыѧ: сла́ва хрⷭ҇тѐ си́лѣ твое́й.</irmos>

<rubric class="inline">Припѣ́въ:</rubric> <refrain><red>Ѽ</red> чꙋдотво́рнаѧ влⷣчце, ты̀ є҆сѝ предста́тельница мі́рꙋ, прїимѝ моле́нїе недосто́йныхъ ра̑бъ твои́хъ, молѧ́щихъ ти сѧ.</refrain>

<red>Р</red>а́дꙋйсѧ, чꙋ́до чꙋде́съ, ѻ҆диги́трїе влⷣчце. Ра́дꙋйсѧ всѣ́хъ ра́досте: градѡ́въ и҆ ве́сей непобѣди́мое хрⷭ҇тїа́нское въ бѣда́хъ храни́лище, и҆ предгра́дїе, и҆ на врагѝ побѣжде́нїе.

<rubric class="inline">Припѣ́въ:</rubric> <refrain><red>Ѽ</red> чꙋдотво́рнаѧ цр҃и́це, мо́лишисѧ за ны̀ къ ро́ждшемꙋсѧ и҆з̾ тебє̀: влⷣчце, бꙋ́ди мѝ ско́раѧ застꙋ́пница.</refrain>

<red>Р</red>а́дꙋйсѧ, ра́дꙋйсѧ люде́й правосла́вныхъ похвало̀: и҆ хрⷭ҇толюби́выхъ во́инствъ покро́въ пребыва́еши, всѣ́хъ цр҃и́це. Ра́дꙋйсѧ ѻ҆диги́трїе, прибѣ́жище всѣ́хъ на́съ и҆ ѹ҆твержде́нїе.

<rubric class="inline">Сла́ва:</rubric> <red>Р</red>а́дꙋйсѧ, всѣ́хъ ско́рое въ бѣда́хъ и҆збавле́нїе. Ра́дꙋйсѧ, гото́вое всѣ́хъ скорбѧ́щихъ ѹ҆тѣше́нїе. Ра́дꙋйсѧ всепѣ́таѧ. Ра́дꙋйсѧ ѻ҆диги́трїе, всебл҃гослове́ннаѧ, всѣ́хъ немощны́хъ и҆сцѣли́тельнице.

<rubric class="inline">И҆ ны́нѣ:</rubric> <red>Р</red>а́дꙋйсѧ, є҆ѧ́же вели̑чїѧ всѧ̀ тва́рь сла́вити ѹ҆́бѡ спѣши́тъ по достоѧ́нїю, но не возмога́етъ, ѻ҆диги́трїе. И҆ сегѡ̀ ра́ди зове́тъ тѝ: ра́дꙋйсѧ влⷣчце, бг҃овмѣсти́мое жили́ще.
