---
title: "Пѣ́снь з҃"
navigation:
  key: canons-theguide-8
  title: "Пѣ́снь з҃"
  parent: canons-theguide
  order: 8
type: "canon"
---

## Пѣ́снь з҃.

<rubric class="inline">І҆рмо́съ:</rubric> <irmos><red>Н</red>е послꙋжи́ша тва́ри бг҃омꙋ́дрїи па́че созда́вшагѡ, но ѻ҆́гненное преще́нїе мꙋ́жески попра́вше, ра́довахꙋсѧ пою́ще: препѣ́тый ѻ҆тцє́въ гдⷭ҇ь и҆ бг҃ъ, бл҃гослове́нъ є҆сѝ.</irmos>

<rubric class="inline">Припѣ́въ:</rubric> <refrain><red>Ѽ</red> чꙋдотво́рнаѧ мр҃і́е, мт҃и бг҃а вы́шнѧго чл҃вѣколюби́ваѧ, не пре́зри грѣ́шнагѡ моле́нїѧ моегѡ̀.</refrain>

<red>Р</red>а́дꙋйсѧ, ра́дꙋйсѧ бцⷣе ѻ҆диги́трїе, всѣ́хъ и҆ всегда̀ наставлѧ́ющи вѣ́рныхъ, ше́ствовати ко всѧ́комꙋ пꙋтѝ сп҃си́тельномꙋ. Ра́дꙋйсѧ влⷣчце, тобо́ю бо при́снѡ и҆збавлѧ́емсѧ настоѧ́щїѧ ва́рварскїѧ бѣды̀.

<rubric class="inline">Припѣ́въ:</rubric> <refrain><red>Ѽ</red> чꙋдотво́рнаѧ мр҃і́е, мт҃и бг҃а вы́шнѧго чл҃вѣколюби́ваѧ, не пре́зри грѣ́шнагѡ моле́нїѧ моегѡ̀.</refrain>

<red>Р</red>а́дꙋйсѧ, ра́дꙋйсѧ ѻ҆диги́трїе, бдѧ́щи и҆ молѧ́щисѧ ѡ҆ на́съ къ бг҃ꙋ: и҆ всѧ́кїѧ ѕло́бы хода́тайствомъ твои́мъ, всѧ́ческихъ скорбе́й бг҃ороди́тельнице, всѣ́хъ люде́й и҆збавлѧ́ющи.

<rubric class="inline">Сла́ва:</rubric> <red>Р</red>а́дꙋйсѧ, ра́дꙋйсѧ прест҃а́ѧ ѻ҆диги́трїе, ꙗ҆́же прошє́нїѧ на̑ша къ по́льзѣ на́мъ и҆сполнѧ́ющи, и҆ хотѧ́щи всѣ̑мъ при́снѡ всегда̀ любодрꙋ́жное бл҃го́е є҆ди́нство, спѣ́шное же во и҆зѧ́щныхъ.

<rubric class="inline">И҆ ны́нѣ:</rubric> <red>Р</red>а́дꙋйсѧ, ра́дꙋйсѧ, кораблє́мъ ѻ҆диги́трїе нꙋ́жднѡ пла́вающымъ, и҆збавлѧ́ющи вѣ́рныхъ, и҆ всѣ̑мъ и҆збавле́нїе ѿ всѧ́кїѧ ско́рби, и҆ недꙋ́ги пестрѡ́тныѧ и҆ ме́длєнныѧ разрѣша́ющи вско́рѣ.
