---
title: "Пѣ́снь ѳ҃"
navigation:
  key: canons-theguide-10
  title: "Пѣ́снь ѳ҃"
  parent: canons-theguide
  order: 10
type: "canon"
---

## Пѣ́снь ѳ҃.

<rubric class="inline">І҆рмо́съ:</rubric> <irmos><red>В</red>сѧ́къ земноро́дный да взыгра́етсѧ дх҃омъ просвѣща́емь, да торжествꙋ́етъ же безпло́тныхъ ѹ҆мѡ́въ є҆стество̀, почита́ющее сщ҃е́нное торжество̀ бг҃омт҃ре, и҆ да вопїе́тъ: ра́дꙋйсѧ всебл҃же́ннаѧ бцⷣе, чⷭ҇таѧ приснодв҃о.</irmos>

<rubric class="inline">Припѣ́въ:</rubric> <refrain><red>Ѽ</red> чꙋдотво́рнаѧ мт҃и, своегѡ̀ сн҃а и҆ моегѡ̀ бл҃года́телѧ и҆ гдⷭ҇а, мт҃рнее дерзнове́нїе и҆мѣ́ѧ, ѹ҆молѝ ѡ҆ непотре́бномъ рабѣ̀ твое́мъ, крѣ́пкаѧ помо́щнице.</refrain>

<red>Р</red>а́дꙋйсѧ свѣщѐ, свѣ́тъ невече́рнїй поне́сшаѧ, и҆ въ ржⷭ҇твѣ̀ твое́мъ многобо́жїѧ тьмꙋ̀ разрꙋши́вшаѧ, и҆ а҆́довы про́пасти и҆зба́вльшаѧ лю́ди. Ра́дꙋйсѧ ѻ҆диги́трїе бцⷣе, добро́тъ всѣ́хъ предхода́таице.

<rubric class="inline">Припѣ́въ:</rubric> <refrain><red>Ѽ</red> чꙋдотво́рнаѧ мт҃и, своегѡ̀ сн҃а и҆ моегѡ̀ бл҃года́телѧ и҆ гдⷭ҇а, мт҃рнее дерзнове́нїе и҆мѣ́ѧ, ѹ҆молѝ ѡ҆ непотре́бномъ рабѣ̀ твое́мъ, крѣ́пкаѧ помо́щнице.</refrain>

<red>Р</red>а́дꙋйсѧ землѐ, и҆з̾ неѧ́же кла́съ прозѧ́бшїй нбⷭ҇ный вѣ̑рнымъ, и҆ мі́ръ ве́сь дꙋшегꙋби́тельнагѡ гла́да и҆зба́ви, разꙋ́мнаѧ и҆ ѡ҆дꙋшевле́ннаѧ. Ѽ ра́дꙋйсѧ вїногра́де, ꙗ҆́же гро́здъ живо́тный ро́ждшаѧ, бцⷣе чⷭ҇таѧ ѻ҆диги́трїе.

<rubric class="inline">Сла́ва:</rubric> <red>Р</red>а́дꙋйсѧ та́йныхъ цвѣтѡ́въ прекра́сный сꙋ́щїй раю̀. Ра́дꙋйсѧ мт҃и дв҃о, неви́димыхъ ра́зꙋмъ, чⷭ҇тото́ю страннолѣ́пнѡ побѣ́ждши, бг҃ороди́тельнице. Ра́дꙋйсѧ ѻ҆трокови́це. Ра́дꙋйсѧ ѻ҆диги́трїе, всемі́рное чꙋ́до и҆ слы́шанїе.

<rubric class="inline">И҆ ны́нѣ:</rubric> <red>Л</red>ѣ́то живота̀ на́шегѡ про́чее сохранѝ неврежде́нно, поможе́нїемъ твои́мъ, дв҃о ѻ҆трокови́це: и҆ сподо́би коне́цъ бл҃гі́й полꙋчи́ти на́мъ, воспѣва́ющымъ тѧ̀ и҆ взыва́ющымъ: ра́дꙋйсѧ всебл҃же́ннаѧ, бцⷣе чⷭ҇таѧ, ѻ҆диги́трїе.
