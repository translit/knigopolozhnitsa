---
title: "Пѣ́снь а҃"
navigation:
  key: canons-baptist-2
  title: "Пѣ́снь а҃"
  parent: canons-baptist
  order: 2
type: "canon"
---

<rubric>Канѡ́нъ ко ст҃о́мꙋ чⷭ҇тнѣ́йшемꙋ прⷪ҇ро́кꙋ і҆ѡа́ннꙋ прⷣте́чи, гла́съ в҃, творе́нїе і҆ѡ́сифово, є҆гѡ́же краегране́сїе си́це: <acrostic><red>К</red>рⷭ҇ти́телю, мольбꙋ̀ прїимѝ.</acrostic></rubric>

## Пѣ́снь а҃.

<rubric class="inline">І҆рмо́съ:</rubric> <irmos><red>В</red>о глꙋбинѣ̀ постла̀ и҆ногда̀ фараѡни́тское всево́инство преѡрꙋже́ннаѧ си́ла: вопло́щшеесѧ же сло́во всеѕло́бный грѣ́хъ потреби́ло є҆́сть, препросла́вленный гдⷭ҇ь, сла́внѡ бо просла́висѧ.</irmos>

<rubric class="inline">Припѣ́въ:</rubric> <refrain><red>С</red>т҃ы́й вели́кїй і҆ѡа́нне прⷣте́че гдⷭ҇ень, молѝ бг҃а ѡ҆ на́съ.</refrain>

<red>К</red>рⷭ҇ти́телю и҆ прⷣте́че хрⷭ҇то́въ, погрꙋжа́емый всегда̀ сластьмѝ тѣле́сными ѹ҆́мъ мо́й ѹ҆пра́ви, и҆ во́лны страсте́й ѹ҆кротѝ, ꙗ҆́кѡ да въ тишинѣ̀ бж҃е́ственнѣй бы́въ пѣсносло́влю тѧ̀.

<rubric class="inline">Припѣ́въ:</rubric> <refrain><red>С</red>т҃ы́й вели́кїй і҆ѡа́нне прⷣте́че гдⷭ҇ень, молѝ бг҃а ѡ҆ на́съ.</refrain>

<red>Н</red>едоꙋмѣ́ннымъ просвѣти́всѧ просвѣще́нїемъ, ꙗ҆́кѡ многосвѣ́тлаѧ ѕвѣзда̀, мы́сленномꙋ восто́кꙋ предте́клъ є҆сѝ: и҆́мже ѡ҆зари́тисѧ се́рдцꙋ моемꙋ̀, крⷭ҇ти́телю молѝ, ѡ҆мраче́нномꙋ всѣ́ми бѣсо́вскими преложе́нїи.

<rubric class="inline">Сла́ва:</rubric> <red>В</red>ъ рѣцѣ̀ бе́зднꙋ и҆ногда̀ всемꙋ́дре погрꙋзи́лъ є҆сѝ, пото́пъ содѣва́ющꙋю бл҃года́тїю, всегѡ̀ престꙋпле́нїѧ: но молю́сѧ, пото́ки бл҃же́нне мои́хъ прегрѣше́нїй и҆зсꙋшѝ, бж҃е́ственнымъ хода́тайствомъ твои́мъ.

<rubric class="inline">И҆ ны́нѣ:</rubric> <red>Чⷭ҇</red>тыѧ дв҃ы бг҃а воплоти́вшїѧ сро́дникъ бы́лъ є҆сѝ бл҃же́нне прⷣте́че, съ не́юже тѧ̀ чти́мъ и҆ мо́лимъ, и҆̀же въ бж҃е́ственнѣмъ хра́мѣ твое́мъ ны́нѣ живꙋ́ще, хра́мы и҆ на́съ сотворѝ дх҃а ст҃а́гѡ.
