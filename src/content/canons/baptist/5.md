---
title: "Пѣ́снь д҃"
navigation:
  key: canons-baptist-5
  title: "Пѣ́снь д҃"
  parent: canons-baptist
  order: 5
type: "canon"
---

## Пѣ́снь д҃.

<rubric class="inline">І҆рмо́съ:</rubric> <irmos><red>П</red>рише́лъ є҆сѝ ѿ дв҃ы не хода́тай, ни а҆́гг҃лъ, но са́мъ гдⷭ҇и вопло́щьсѧ, и҆ спа́слъ є҆сѝ всего́ мѧ человѣ́ка. Тѣ́мъ зовꙋ́ ти: сла́ва си́лѣ твое́й гдⷭ҇и.</irmos>

<rubric class="inline">Припѣ́въ:</rubric> <refrain><red>С</red>т҃ы́й вели́кїй і҆ѡа́нне прⷣте́че гдⷭ҇ень, молѝ бг҃а ѡ҆ на́съ.</refrain>

<red>П</red>рекло́ньшемꙋ нб҃са̀, и҆ человѣ́кѡмъ бесѣ́довавшꙋ, главꙋ̀ преклони́лъ є҆сѝ, десни́цею твое́ю пребога́те: є҆́юже мѧ̀ соблюдѝ, во смире́нїи сохранѧ́ѧ се́рдце моѐ.

<rubric class="inline">Припѣ́въ:</rubric> <refrain><red>С</red>т҃ы́й вели́кїй і҆ѡа́нне прⷣте́че гдⷭ҇ень, молѝ бг҃а ѡ҆ на́съ.</refrain>

<red>П</red>ꙋсты́нѧ тебѐ граждани́на непрохо́днаѧ и҆мѧ́ше, бл҃же́нне прⷣте́че. Тѣ́мже вопїю́ ти: пꙋ́стꙋ всѧ́кагѡ бж҃е́ственнагѡ дѣѧ́нїѧ бы́вшꙋ, дꙋ́шꙋ мою̀ снабдѝ.

<rubric class="inline">Припѣ́въ:</rubric> <refrain><red>С</red>т҃ы́й вели́кїй і҆ѡа́нне прⷣте́че гдⷭ҇ень, молѝ бг҃а ѡ҆ на́съ.</refrain>

<red>З</red>ако́нъ бж҃е́ственный ѹ҆правлѧ́ѧ, беззако́ннѡ закла́нъ бы́лъ є҆сѝ. Тѣ́мже молю́сѧ тебѣ̀, беззако́ннꙋюща мѧ̀ всегда̀, и҆ прельща́ема бѣсо́вскими прельще́ньми и҆спра́ви.

<rubric class="inline">Сла́ва:</rubric> <red>С</red>озда́въ са́мъ себѐ хра́мъ влⷣцѣ цр҃ю̀, къ бж҃е́ствєннымъ селе́нїємъ ны́нѣ преше́лъ є҆сѝ прⷣте́че: и҆́хже полꙋчи́ти молѝ тебѣ̀ прест҃ы́й до́мъ воздви́гшаго.

<rubric class="inline">И҆ ны́нѣ:</rubric> <red>П</red>ри́зри на мѧ̀ недꙋ́гꙋющаго всенепоро́чнаѧ, и҆ разрѣшѝ стра̑сти моѧ̑ лю̑тыѧ, и҆ неꙋдо́бь и҆сцѣ̑льныѧ: ꙗ҆́кѡ да велича́ю тѧ̀, возвели́чившꙋю всѐ человѣ́чество.
