---
title: "Мл҃тва ко ст҃о́мꙋ і҆ѡа́ннꙋ прⷣтє́чи"
navigation:
  key: canons-baptist-13
  title: "Мл҃тва ко ст҃о́мꙋ і҆ѡа́ннꙋ прⷣтє́чи"
  parent: canons-baptist
  order: 13
type: "canon"
---

## Мл҃тва ко ст҃о́мꙋ і҆ѡа́ннꙋ прⷣтє́чи.

<versal>К</versal>рⷭ҇ти́телю хрⷭ҇то́въ, проповѣ́дниче покаѧ́нїѧ, ка́ющагѡсѧ не пре́зри менѐ, но совокꙋплѧ́ѧсѧ съ вѡ́и нбⷭ҇ными, моли́сѧ ко влⷣцѣ за менѐ, недосто́йнаго, ѹ҆ны́лаго, немощна́го, и҆ печа́льнаго, во мнѡ́гїѧ бѣды̑ впа́дшаго, ѹ҆трꙋжде́ннаго бꙋ́рными пѡ́мыслы ѹ҆ма̀ моегѡ̀. А҆́зъ бо є҆́смь верте́пъ ѕлы́хъ дѣ́лъ, ѿню́дъ не и҆мѣ́ѧй конца̀ грѣхо́вномꙋ ѻ҆бы́чаю: пригвожде́нъ бо є҆́сть ѹ҆́мъ мо́й земны̑мъ ве́щємъ. Что̀ сотворю̀; не вѣ́мъ, и҆ къ комꙋ̀ прибѣ́гнꙋ, да сп҃се́на бꙋ́детъ дꙋша̀ моѧ̀; то́кмѡ къ тебѣ̀, ст҃ы́й і҆ѡа́нне, бл҃года́ти тезоимени́те, ꙗ҆́кѡ тѧ̀ пред̾ гдⷭ҇емъ по бг҃оро́дицѣ вѣ́мъ бо́льша бы́ти рожде́нныхъ всѣ́хъ: и҆́бо ты̀ сподо́билсѧ є҆сѝ коснꙋ́тисѧ верхꙋ̀ цр҃ѧ хрⷭ҇та̀, взе́млющагѡ грѣхѝ мі́ра, а҆́гнца бж҃їѧ: є҆го́же молѝ за грѣ́шнꙋю мою̀ дꙋ́шꙋ, да понѐ ѿны́нѣ, въ первыйна́десѧть ча́съ, понесꙋ̀ тѧготꙋ̀ бл҃гꙋ́ю и҆ прїимꙋ̀ мздꙋ̀ съ послѣ́дними. Є҆́й, крⷭ҇ти́телю хрⷭ҇то́въ, чтⷭ҇ны́й прⷣте́че, кра́йнїй прⷪ҇ро́че, пе́рвый мч҃нче, по́стникѡвъ и҆ пꙋсты́нникѡвъ наста́вниче, чистоты̀ ѹ҆чи́телю и҆ бли́жнїй дрꙋ́же хрⷭ҇то́въ, тѧ̀ молю̀, къ тебѣ̀ прибѣга́ю: не ѿри́ни менѐ ѿ твоегѡ̀ застꙋпле́нїѧ, но возста́ви мѧ̀, па́дшагосѧ мно́гими грѣхѝ: ѡ҆бновѝ дꙋ́шꙋ мою̀ покаѧ́нїемъ, ꙗ҆́кѡ вторы́мъ кр҃ще́нїемъ, поне́же ѻ҆бо́егѡ нача́льникъ є҆сѝ: кр҃ще́нїемъ ѡ҆мыва́ѧй прароди́тельный грѣ́хъ, покаѧ́нїемъ же ѡ҆чища́ѧй коегѡ́ждо дѣ́ло скве́рно. Ѡ҆чи́сти мѧ̀, грѣха́ми ѡ҆скверне́ннаго, и҆ понꙋ́ди вни́ти, а҆́може ничто́же скве́рно вхо́дитъ, въ црⷭ҇твїе нбⷭ҇ное. <red>А҆</red>ми́нь.

{% illustration "small-ornaments/jerusalem-cross-gould", "small" %}
