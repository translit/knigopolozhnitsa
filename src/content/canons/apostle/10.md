---
title: "Пѣ́снь ѳ҃"
navigation:
  key: canons-apostle-10
  title: "Пѣ́снь ѳ҃"
  parent: canons-apostle
  order: 10
type: "canon"
---

## Пѣ́снь ѳ҃.

<rubric class="inline">І҆рмо́съ:</rubric> <irmos><red>К</red>а́мень нерꙋкосѣ́чный ѿ несѣко́мыѧ горы̀ тебѐ дв҃о, краеꙋго́льный ѿсѣче́сѧ: хрⷭ҇то́съ, совокꙋпи́вый разстоѧ̑щаѧсѧ є҆стєства̀. тѣ́мъ веселѧ́щесѧ, тѧ̀ бцⷣе велича́емъ.</irmos>

<rubric class="inline">Припѣ́въ:</rubric> <refrain><red>С</red>т҃і́и а҆пⷭ҇ли, моли́те бг҃а ѡ҆ на́съ.</refrain>

<red>К</red>а́менїе и҆збра́нное, положе́ннагѡ во главꙋ̀ ѹ҆́гла ка́мене, созда́сте всѣ́хъ вѣ́рныхъ сердца̀, ка́менемъ вѣ́ры вра̑жїѧ созда̑нїѧ а҆пⷭ҇ли разве́ргшїи.

<rubric class="inline">Припѣ́въ:</rubric> <refrain><red>С</red>т҃і́и а҆пⷭ҇ли, моли́те бг҃а ѡ҆ на́съ.</refrain>

<red>Р</red>ѣши́ти и҆ вѧза́ти ѿ хрⷭ҇та̀ прїе́мше вла́сть, разрѣши́те ѕѡ́лъ мои́хъ соꙋ́зъ, и҆ къ любвѝ бж҃їей привѧжи́те, и҆ црⷭ҇твїѧ прича́стника бж҃е́ственнагѡ содѣ́лайте а҆пⷭ҇ли.

<rubric class="inline">Сла́ва:</rubric> <red>Б</red>ж҃е́ственнїи влⷣки ѻ҆́блацы, и҆зсо́хшее моѐ се́рдце всѧ́кимъ лꙋка́вымъ дѣѧ́нїемъ, бж҃е́ственными тꙋ́чами ны́нѣ напо́йте, и҆ плодоно́сно покажи́те, а҆пⷭ҇ли бг҃обл҃же́ннїи.

<rubric class="inline">И҆ ны́нѣ:</rubric> <red>С</red>о ст҃ы́ми а҆́гг҃лы, съ бж҃е́ственными а҆пⷭ҇лы, съ сла́вными мч҃нки, твоего̀ молѝ сн҃а и҆ гдⷭ҇а бг҃ороди́тельнице пречⷭ҇таѧ, ѿ бѣ́дъ и҆зба́вити дꙋ́шы на́шѧ.
