---
title: "Пѣ́снь з҃"
navigation:
  key: canons-incorporeal-9
  title: "Пѣ́снь з҃"
  parent: canons-incorporeal
  order: 9
type: "canon"
---

## Пѣ́снь з҃.

<rubric class="inline">І҆рмо́съ:</rubric> <irmos><red>Ѻ҆́</red>троцы є҆вре́йстїи въ пещѝ попра́ша пла́мень дерзнове́ннѡ, и҆ на ро́сꙋ ѻ҆́гнь преложи́ша, вопїю́ще: бл҃гослове́нъ є҆сѝ гдⷭ҇и бж҃е во вѣ́ки.</irmos>

<rubric class="inline">Припѣ́въ:</rubric> <refrain><red>С</red>т҃і́и а҆рха́гг҃ли и҆ а҆́гг҃ли моли́те бг҃а ѡ҆ на́съ.</refrain>

<red>С</red>вѣ́ты ꙗ҆ви́лъ є҆сѝ ще́дре, а҆́гг҃лъ твои́хъ невеще́ственное сꙋщество̀ неизрече́ннагѡ свѣ́та и҆сполнѧ́емы, непреста́ннѡ зовꙋ́щыѧ: бл҃гослове́нъ є҆сѝ гдⷭ҇и бж҃е во вѣ́ки.

<rubric class="inline">Припѣ́въ:</rubric> <refrain><red>С</red>т҃і́и а҆рха́гг҃ли и҆ а҆́гг҃ли моли́те бг҃а ѡ҆ на́съ.</refrain>

<red>Є҆</red>мꙋ́же предстоѧ́тъ непреста́ннѡ слꙋжа́ще тьмы̑ а҆́гг҃льскїѧ, лица́ же зрѣ́ти не терпѧ́тъ бж҃ества̀, бл҃гослове́нъ є҆сѝ зовꙋ́ще, бж҃е во вѣ́ки.

<rubric class="inline">Сла́ва:</rubric> <red>С</red>ло́вомъ твои́мъ ѵ҆поста́снымъ гдⷭ҇и, а҆́гг҃льское є҆стество̀ содѣ́лалъ є҆сѝ, ѡ҆ст҃и́въ же бж҃е́ственнымъ дх҃омъ, трⷪ҇цꙋ бг҃осло́вити наꙋчи́лъ є҆сѝ бж҃е во вѣ́ки.

<rubric class="inline">И҆ ны́нѣ, трⷪ҇ченъ:</rubric> <red>Т</red>рѝ ѹ҆́бѡ зрѧ́ще сꙋ́щыѧ ѵ҆поста̑си, неѡпи́санное сла́вимъ сꙋщество̀, ѻ҆ц҃а̀ и҆ сло́ва со дх҃омъ, вопїю́ще: бл҃гослове́нъ є҆сѝ гдⷭ҇и бж҃е ѻ҆тє́цъ на́шихъ.
