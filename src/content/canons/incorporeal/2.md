---
title: "Пѣ́снь а҃"
navigation:
  key: canons-incorporeal-2
  title: "Пѣ́снь а҃"
  parent: canons-incorporeal
  order: 2
type: "canon"
---

<rubric>Канѡ́нъ, гла́съ и҃, є҆гѡ́же краегране́сїе сицево̀: <acrostic><red>Д</red>а торжествꙋ́емъ бг҃омꙋ́дрїи похвалꙋ̀ собо́рꙋ безпло́тныхъ.</acrostic> Творе́нїе і҆ѡа́нна мона́ха.</rubric>

## Пѣ́снь а҃.

<rubric class="inline">І҆рмо́съ:</rubric> <irmos><red>П</red>ѣ́снь возсле́мъ лю́дїе чꙋ́дномꙋ бг҃ꙋ на́шемꙋ, свободи́вшемꙋ і҆и҃лѧ ѿ рабо́ты, пѣ́снь побѣ́днꙋю пою́ще, и҆ вопїю́ще: пои́мъ тебѣ̀ є҆ди́номꙋ влⷣцѣ.</irmos>

<rubric class="inline">Припѣ́въ:</rubric> <refrain><red>С</red>т҃і́и а҆рха́гг҃ли и҆ а҆́гг҃ли моли́те бг҃а ѡ҆ на́съ.</refrain>

<red>В</red>сѝ воспои́мъ лю́дїе, всѧ̑ направлѧ́ющꙋю невеще́ствєнныѧ ли́ки вы́шнѧгѡ чинонача́лїѧ, трⷪ҇цꙋ несозда́ннꙋю, пою́ще: ст҃ъ, ст҃ъ, ст҃ъ є҆сѝ бж҃е вседержи́телю.

<rubric class="inline">Припѣ́въ:</rubric> <refrain><red>С</red>т҃і́и а҆рха́гг҃ли и҆ а҆́гг҃ли моли́те бг҃а ѡ҆ на́съ.</refrain>

<red>П</red>оложи́лъ є҆сѝ тва́рємъ нача́токъ, сꙋщество̀ безпло́тное, тво́рче а҆́гг҃лѡвъ, пречⷭ҇тый тво́й прⷭ҇то́лъ ѡ҆крꙋжа́ющѧ, зва́ти тѝ: ст҃ъ, ст҃ъ, ст҃ъ є҆сѝ бж҃е вседержи́телю.

<rubric class="inline">Сла́ва:</rubric> <red>Р</red>а́дꙋйсѧ гаврїи́ле, бж҃їѧ воплоще́нїѧ возвѣсти́телю, мїхаи́ле же, чинѡ́въ невеще́ственныхъ предста́телю, непреста́ннѡ зовꙋ́ще: ст҃ъ, ст҃ъ, ст҃ъ є҆сѝ бж҃е вседержи́телю.

<rubric class="inline">И҆ ны́нѣ, бг҃оро́диченъ:</rubric> <red>Т</red>репе́щꙋ та́инства хрⷭ҇тѐ, твоегѡ̀ схожде́нїѧ, ꙗ҆́кѡ и҆́же є҆стество́мъ бг҃ъ, прїѧ́лъ є҆сѝ ѿ дв҃ы роди́тисѧ ꙗ҆́кѡ человѣ́къ, да сп҃се́ши мі́ръ ѿ рабо́ты сопроти́внагѡ.
