---
title: "Мл҃тва и҆на́ѧ"
navigation:
  key: canons-angel-13
  title: "Мл҃тва и҆на́ѧ"
  parent: canons-angel
  order: 13
type: "canon"
---

## Мл҃тва и҆на́ѧ

<versal>Ѽ</versal> ст҃ы́й а҆́гг҃ле, храни́телю и҆ покрови́телю мо́й бл҃гі́й! Съ сокрꙋше́ннымъ се́рдцемъ и҆ болѣ́зненною дꙋше́ю предстою́ ти, молѧ́сѧ: ѹ҆слы́ши мѧ̀ грѣ́шнаго раба̀ своего̀ <red>и҆́мⷬ҇къ</red>, съ во́племъ крѣ́пкимъ и҆ пла́чемъ го́рькимъ вопїю́щаго: не помѧнѝ мои́хъ беззакѡ́нїй и҆ непра́вдъ, и҆̀миже а҆́зъ ѻ҆каѧ́нный прогневлѧ́ю тѧ̀ по всѧ̑ днѝ и҆ часы̀, и҆ ме́рзостна себѐ творю̀ пред̾ созда́телемъ на́шимъ гдⷭ҇емъ: ꙗ҆ви́сѧ мнѐ млⷭ҇рдъ и҆ не ѿлꙋча́йсѧ менѐ скве́рнагѡ да́же до кончи́ны моеѧ̀: возбꙋди́ мѧ ѿ сна̀ грѣховнагѡ и҆ посо́бствꙋй твои́ми мл҃твами про́чее вре́мѧ живота̀ моегѡ̀ без̾ поро́ка прейтѝ и҆ сотвори́ти плоды̀ досто́йны покаѧ́нїѧ, па́че же ѿ сме́ртныхъ паде́нїй грѣхо́вныхъ соблюди́ мѧ, да не поги́бнꙋ во ѿча́ѧнїи, и҆ да не пора́дꙋетсѧ вра́гъ ѡ҆ поги́бели мо́ей. Вѣ́мъ вои́стиннꙋ и҆ ѹ҆сты̀ и҆сповѣ́дꙋю, ꙗ҆́ко никто́же тако́въ дрꙋ́гъ и҆ предста́тель, защи́титель и҆ побо́рникъ, ꙗ҆́коже ты̀, ст҃ый а҆́гг҃ле: предстоѧ́ бо прⷭ҇то́лꙋ гдⷭ҇ню, мо́лишисѧ ѡ҆ мнѣ̀ непотре́бнѣмъ и҆ па́че всѣ́хъ грѣ́шнѣйшемъ, да не и҆з̾иметъ пребл҃гі́й дꙋшѝ моеѧ̀ въ де́нь неча́ѧнїѧ моегѡ̀ и҆ въ де́нь творе́нїѧ ѕло́бы. Не преста́й ѹ҆́бо ѹ҆млⷭ҇тивлѧ́ѧ премлⷭ҇рдаго гдⷭ҇а и҆ бг҃а моего̀, да ѿпꙋ́ститъ согрѣше́нїѧ моѧ̑, ꙗ҆̀же сотвори́хъ во всѣ́мъ житїѝ мое́мъ, дѣ́ломъ, сло́вомъ и҆ всѣ́ми мои́ми чꙋ́вствы, и҆ и҆̀миже ве́сть сꙋдьба́ми, да спасе́тъ мѧ̀: да нака́жетъ мѧ̀ здѣ̀ по свое́й неизрече́ннѣй млⷭ҇ти, но да не ѡ҆бличи́тъ и҆ не и҆стѧ́жетъ мѧ̀ ѻ҆на́мѡ по своемꙋ̀ нелицепрїѧ́тномꙋ правѡсꙋ́дїю: да сподо́битъ мѧ̀ покаѧ́нїе принестѝ, съ покаѧ́нїемъ же бж҃е́ственное причаще́нїе досто́йнѣ прїѧ́ти, ѡ҆ се́мъ па́че молю̀ и҆ такова́го да́ра всеꙋсе́рднѡ жела́ю. Въ стра́шный же ча́съ сме́рти, неѿстꙋ́пенъ бꙋ́ди ми, бл҃гі́й храни́телю мо́й, прогонѧ́ѧ мра́чныѧ де́мѡны, и҆мꙋ́щыѧ ѹ҆страши́ти притре́петнꙋю дꙋ́шꙋ мо́ю: защити́ мѧ ѿ тѣ́хъ ловле́нїѧ, є҆гда̀ и҆́мамъ преходи́ти воздꙋ́шнаѧ мыта̑рства, да храни́мъ тобо́ю, без̾бѣ́днѡ дости́гнꙋ ра́ѧ мѝ вожделе́ннагѡ, и҆дѣ́же ли̑цы ст҃ыхъ и҆ гѡ́рнихъ си́лъ непреста́ннѡ восхвалѧ́ютъ всечⷭ҇тно́е и҆ великолѣ́пое и҆́мѧ въ трⷪ҇цѣ сла́вимагѡ бг҃а, ѻ҆ц҃а̀, и҆ сн҃а, и҆ ст҃агѡ дх҃а, є҆мꙋ́же подоба́еть че́сть и҆ поклоне́нїе, во вѣ́ки вѣко́въ. <red>А҆</red>ми́нь.

{% illustration "small-ornaments/golgotha-cross-small-gould", "small" %}
