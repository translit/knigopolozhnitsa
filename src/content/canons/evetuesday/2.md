---
title: "Пѣ́снь г҃"
navigation:
  key: canons-evetuesday-2
  title: "Пѣ́снь г҃"
  parent: canons-evetuesday
  order: 2
type: "canon"
---

## Пѣ́снь г҃.

<rubric class="inline">І҆рмо́съ:</rubric> <irmos><red>Н</red>а ка́мени мѧ̀ вѣ́ры ѹ҆тверди́въ, разшири́лъ є҆сѝ ѹ҆ста̀ моѧ̑ на врагѝ моѧ̑. Возвесели́ бо сѧ дꙋ́хъ мо́й, внегда̀ пѣ́ти: нѣ́сть ст҃ъ ꙗ҆́коже бг҃ъ на́шъ, и҆ нѣ́сть првⷣнъ па́че тебѐ гдⷭ҇и.</irmos>

<rubric class="inline">Припѣ́въ:</rubric> <refrain><red>І҆</red>и҃се сладча́йшїй, сп҃си́ мѧ.</refrain>

<red>Ѹ҆</red>слы́ши чл҃вѣколю́бче і҆и҃се мо́й раба̀ твоего̀, вопїю́ща во ѹ҆миле́нїи: и҆ и҆зба́ви мѧ̀ і҆и҃се ѡ҆сꙋжде́нїѧ и҆ мꙋ́ки, є҆ди́не долготерпѣли́ве, і҆и҃се сладча́йшїй многомлⷭ҇тиве.

<rubric class="inline">Припѣ́въ:</rubric> <refrain><red>І҆</red>и҃се сладча́йшїй, сп҃си́ мѧ.</refrain>

<red>П</red>од̾имѝ раба̀ твоего̀ і҆и҃се мо́й, припа́дающа со слеза́ми, і҆и҃се мо́й, и҆ сп҃сѝ і҆и҃се мо́й ка́ющагосѧ мѧ̀, и҆ гее́нны влⷣко и҆зба́ви, і҆и҃се сладча́йшїй многомлⷭ҇тиве.

<rubric class="inline">Припѣ́въ:</rubric> <refrain><red>І҆</red>и҃се сладча́йшїй, сп҃си́ мѧ.</refrain>

<red>В</red>ре́мѧ і҆и҃се мо́й, є҆́же да́лъ мѝ є҆сѝ во стра́сти и҆жди́хъ і҆и҃се мо́й. Тѣ́мже і҆и҃се мо́й, не ѿве́ржи мѧ̀, но воззовѝ, молю́сѧ, влⷣко, і҆и҃се сладча́йшїй, и҆ сп҃сѝ.

<rubric class="inline">Припѣ́въ:</rubric> <refrain><red>П</red>рест҃а́ѧ бцⷣе, сп҃сѝ на́съ.</refrain>

<red>Д</red>в҃о ро́ждшаѧ і҆и҃са моего̀, молѝ и҆зба́вити мѧ̀ гее́нны, є҆ди́но предста́тельство ѡ҆скорблѧ́емыхъ бг҃обл҃года́тнаѧ, и҆ сподо́би мѧ̀ жи́зни всенепоро́чнаѧ нестарѣ́ющїѧсѧ.

<rubric class="inline">Припѣ́въ:</rubric> <refrain><red>П</red>рест҃а́ѧ бцⷣе, сп҃сѝ на́съ.</refrain>

<red>Х</red>рⷭ҇та̀ вы́шнѧгѡ цр҃ѧ̀, ѽ ра́дꙋйсѧ, непоколеби́маѧ, чⷭ҇таѧ и҆ ѡ҆дꙋшевле́ннаѧ пала́то! Ра́дꙋйсѧ, ѻ҆диги́трїе, ра́дꙋйсѧ: тобо́ю нерꙋши́мь на́шъ гра́дъ сохранѧ́етсѧ.

<rubric class="inline">Припѣ́въ:</rubric> <refrain><red>П</red>рест҃а́ѧ бцⷣе, сп҃сѝ на́съ.</refrain>

<red>В</red>мѣсти́ти є҆го́же не возмо́же тва́рь, во ѹ҆тро́бꙋ неискꙋсобра́чнꙋю, ѻ҆диги́трїе дв҃и́це, тѣле́снѡ вмѣсти́ла є҆сѝ. Тѣ́мже тѝ, ра́дꙋйсѧ, пое́мъ: по до́лгꙋ велича́юще.

<rubric class="inline">Припѣ́въ:</rubric> <refrain><red>П</red>рест҃а́ѧ бцⷣе, сп҃сѝ на́съ.</refrain>

<red>Р</red>а́дость многопѣ́таѧ мі́рови, ра́достнѡ тѝ пою́ще при́снѡ, вѣ́чнꙋющїѧ чⷭ҇таѧ ра́дости сподоблѧ́емсѧ, твои́ми мт҃рними мл҃твами, къ ро́ждшемꙋсѧ и҆з̾ тебѐ, ѻ҆диги́трїе.

<rubric class="inline">Припѣ́въ:</rubric> <refrain><red>П</red>рест҃а́ѧ бцⷣе, сп҃сѝ на́съ.</refrain>

<red>З</red>латꙋ́ю тѧ̀ ста́мнꙋ, и҆ свѣ́щникъ, и҆ же́злъ, и҆ трапе́зꙋ, чⷭ҇таѧ призыва́емъ ѻ҆диги́трїе: и҆ гла́съ, є҆́же ра́дꙋйсѧ, тебѣ̀ при́снѡ привноша́емъ, съ си́ми же и҆мены̀.

<rubric class="inline">Припѣ́въ:</rubric> <refrain><red>С</red>т҃ы́й а҆́гг҃ле бж҃їй, храни́телю мо́й, молѝ бг҃а ѡ҆ мнѣ̀.</refrain>

<red>В</red>сѐ помышле́нїе моѐ, и҆ дꙋ́шꙋ мою̀ къ тебѣ̀ возложи́хъ храни́телю мо́й, ты̀ ѿ всѧ́кїѧ мѧ̀ напа́сти вра́жїѧ и҆зба́ви.

<rubric class="inline">Припѣ́въ:</rubric> <refrain><red>С</red>т҃ы́й а҆́гг҃ле бж҃їй, храни́телю мо́й, молѝ бг҃а ѡ҆ мнѣ̀.</refrain>

<red>В</red>ра́гъ попира́етъ мѧ̀ и҆ ѡ҆ѕлоблѧ́етъ, и҆ поꙋча́етъ всегда̀ твори́ти своѧ̑ хотѣ̑нїѧ: но ты̀, наста́вниче мо́й, не ѡ҆ста́ви менѐ погиба́юща.

<rubric class="inline">Сла́ва:</rubric> <red>П</red>ѣ́ти пѣ́снь со бл҃годаре́нїемъ и҆ ѹ҆се́рдїемъ творцꙋ̀ и҆ бг҃ꙋ да́ждь мѝ, и҆ тебѣ̀ бл҃го́мꙋ а҆́гг҃лꙋ храни́телю моемꙋ̀, и҆зба́вителю мо́й, и҆зми́ мѧ ѿ вра̑гъ ѡ҆ѕлоблѧ́ющихъ мѧ̀.

<rubric class="inline">И҆ ны́нѣ:</rubric> <red>И҆</red>сцѣлѝ, пречⷭ҇таѧ, моѧ̑ многонедꙋ̑жныѧ стрꙋ́пы, ꙗ҆̀же въ дꙋшѝ: проженѝ врагѝ, и҆̀же при́снѡ бо́рютсѧ со мно́ю.

<red>Г</red>дⷭ҇и, поми́лꙋй, <rubric class="inline">три́жды.</rubric>
