---
title: "Мл҃тва по канѡ́нѣ"
navigation:
  key: canons-evetuesday-11
  title: "Мл҃тва по канѡ́нѣ"
  parent: canons-evetuesday
  order: 11
type: "canon"
---

## Мл҃тва по канѡ́нѣ:

<versal>В</versal>лⷣко гдⷭ҇и і҆и҃се хрⷭ҇тѐ бж҃е мо́й, и҆́же неизрече́ннагѡ ра́ди твоегѡ̀ чл҃вѣколю́бїѧ на коне́цъ вѣкѡ́въ во пло́ть ѡ҆болкі́йсѧ ѿ приснодв҃ы мр҃і́и! Сла́влю ѡ҆ мнѣ̀ твоѐ сп҃си́тельное промышле́нїе ра́бъ тво́й, влⷣко: пѣсносло́влю тѧ̀, ꙗ҆́кѡ тебє̀ ра́ди ѻ҆ц҃а̀ позна́хъ: бл҃гословлю̀ тѧ̀, є҆гѡ́же ра́ди и҆ дх҃ъ ст҃ы́й въ мі́ръ прїи́де: покланѧ́юсѧ твое́й по пло́ти пречⷭ҇тѣй мт҃ри, таковѣ́й стра́шнѣй та́йнѣ послꙋжи́вшей: восхвалѧ́ю твоѧ̑ а҆́гг҃льскаѧ ликостоѧ̑нїѧ, ꙗ҆́кѡ воспѣва́тели и҆ слꙋжи́тели твоегѡ̀ вели́чествїѧ: ѹ҆бл҃жа́ю прⷣте́чꙋ і҆ѡа́нна, тебѐ крести́вшаго, гдⷭ҇и: почита́ю и҆ провозвѣсти́вшыѧ тѧ̀ прⷪ҇ро́ки: прославлѧ́ю а҆пⷭ҇лы твоѧ̑ ст҃ы̑ѧ: торжествꙋ́ю же и҆ мч҃нки, сщ҃е́нники же твоѧ̑ сла́влю: покланѧ́юсѧ прпⷣбнымъ твои̑мъ, и҆ всѧ̑ твоѧ̑ првⷣники пѣ́стꙋнствꙋю. Такова́го и҆ толи́кѡ мно́гаго и҆ неизрече́ннаго ли́ка бжⷭ҇твеннаго въ мл҃твꙋ привождꙋ̀ тебѣ̀ всеще́дромꙋ бг҃ꙋ ра́бъ тво́й, и҆ сегѡ̀ ра́ди прошꙋ̀ мои̑мъ согрѣше́нїємъ проще́нїѧ, є҆́же да́рꙋй мѝ всѣ́хъ твои́хъ ра́ди ст҃ы́хъ, и҆зрѧ́днѣе же ст҃ы́хъ твои́хъ щедро́тъ: ꙗ҆́кѡ бл҃гослове́нъ є҆сѝ во вѣ́ки. <red>А҆</red>ми́нь.
