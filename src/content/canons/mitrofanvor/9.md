---
title: "Пѣ́снь з҃"
navigation:
  key: canons-mitrofanvor-9
  title: "Пѣ́снь з҃"
  parent: canons-mitrofanvor
  order: 9
type: "canon"
---

## Пѣ́снь з҃

<rubric class="inline">І҆рмо́съ:</rubric> <irmos><red>Ѿ</red> і҆ꙋде́и доше́дше ѻ҆́троцы, въ вавѷлѡ́нѣ и҆ногда̀ вѣ́рою тро́ическою пла́мень пе́щный попра́ша, пою́ще: ѻ҆тцє́въ бж҃е, бл҃гослове́нъ є҆сѝ.</irmos>

<red>С</red>т҃и́телю ѻ҆́тче на́шъ митрофа́не, молѝ бг҃а ѡ҆ на́съ.

<red>Н</red>а́съ ѡ҆бнови́ти хотѧ̀ и҆ на́шемꙋ сп҃се́нїю, сп҃се, бл҃гопоспѣши́ти, ты̀ но́вагѡ цр҃кви своеѧ̀ воздви́глъ є҆сѝ свѣти́льника, митрофа́на, къ тебѣ̀ зовꙋ́ща: ѻ҆тцє́въ бж҃е, бл҃гослове́нъ є҆сѝ.

<red>С</red>т҃и́телю ѻ҆́тче на́шъ митрофа́не, молѝ бг҃а ѡ҆ на́съ.

<red>Ч</red>л҃вѣколю́бца сп҃са ѡ҆ на́съ, ст҃и́телю хрⷭ҇то́въ, ѹ҆молѝ разреши́тисѧ на́мъ ѿ прегрѣше́нїй на́шихъ и҆ дꙋше́вныхъ скве́рнъ, да и҆ мы томꙋ̀ ꙗ҆́кѡ всеси́льномꙋ и҆зба́вителю зове́мъ: ѻ҆тцє́въ бж҃е, бл҃гослове́нъ є҆сѝ.

<rubric class="inline">Сла́ва:</rubric> <red>В</red>ъ сла́вꙋ бж҃їю ѻ҆дѣ́ѧнный ст҃и́тель и҆ чꙋдотво́рецъ на́мъ ѿ бг҃а показа́лсѧ є҆сѝ, митрофа́не всехва́льне, да свѣ́тлостьми чꙋде́съ твои́хъ па́че со́лнечныхъ лꙋ̑чъ ѡ҆зарѧ́емы, зове́мъ ди́внаѧ тобо́ю соверша́ющемꙋ: ѻ҆тцє́въ бж҃е, бл҃гослове́нъ є҆сѝ.

<rubric class="inline">И҆ ны́нѣ:</rubric> <red>В</red>ели́каѧ дарова́нїѧ тобо́ю ѿ гдⷭ҇а прїѧ́хомъ, дв҃о пречи́стаѧ, сегѡ̀ ра́ди бл҃года́рственное пѣ́нїе прино́симъ мѝ и҆ зове́мъ: бл҃гослове́нна ты̀ въ жена́хъ є҆сѝ, всенепоро́чнаѧ влⷣчице.
