---
title: "Мл҃тва а҃"
navigation:
  key: canons-mitrofanvor-12
  title: "Мл҃тва а҃"
  parent: canons-mitrofanvor
  order: 12
type: "canon"
---

## Мл҃тва а҃

<versal>Ѽ</versal> ст҃и́телю ѻ҆́тче митрофа́не, сѐ мы̀ грѣ́шнїи, нетлѣ́нїемъ чтⷭ҇ны́хъ моще́й твои́хъ и҆ мно́гими бл҃годѣѧ́ньми, чꙋде́снѡ содѣ́ѧнными и҆ содѣва́емыми тобо́ю, ѹ҆вѣ́рившесѧ, и҆сповѣ́дꙋемъ, ꙗ҆́кѡ и҆́маши ве́лїю бл҃года́ть ѹ҆ гдⷭ҇а бг҃а на́шегѡ, и҆ всесмїре́ннѡ ко твоемꙋ̀ бл҃госе́рдїю припа́дающе, тебѣ̀ мо́лимсѧ си́це: молѝ ѡ҆ на́съ хрⷭ҇та̀ бг҃а на́шегѡ, да низпосле́тъ всѣ́мъ чтꙋ́щимъ ст҃ꙋ́ю па́мѧть твою̀ и҆ ѹ҆се́рднѡ къ тебѣ̀ прибѣга́ющимъ бога́тыѧ ми́лости своѧ̀: да ѹ҆тверди́тъ во ст҃ѣ́й свое́й правосла́вной цр҃кви живы́й дх҃ъ пра́выѧ вѣ́ры и҆ бл҃гоче́стїѧ, дх҃ъ вѣ́дѣнїѧ и҆ любвѐ, дх҃ъ ми́ра и҆ ра́дости ѡ҆ дс҃ѣ ст҃ѣ, да всѧ̀ ча́да є҆ѧ̀, чи́ста сꙋ́ща ѿ мїрски́хъ и҆скꙋше́нїй и҆ пло́тскихъ по́хотей и҆ ѕла́гѡ дѣ́йствїѧ ѕлы́хъ дꙋ́хѡвъ, дꙋ́хомъ и҆ и҆́стиною покланѧ́ютсѧ є҆мꙋ̀, и҆ ѹ҆се́рднѡ ѡ҆ соблюде́нїи за́повѣдей є҆гѡ̀ ко сп҃се́нїю дꙋ́шъ свои́хъ да потща́тсѧ. Па́стырємъ є҆ѧ̀ да да́стъ гдⷭ҇ь ст҃ꙋ́ю ре́вность попече́нїѧ ѡ҆ сп҃се́нїи люде́й, во є҆́же невѣ́рꙋющїѧ просвѣти́ти, невѣ́дꙋщїѧ наста́вити, сомнѧѧ́щїѧсѧ вразꙋми́ти, ѿпа́дшїѧ ѿ правосла́вныѧ цр҃квѣ къ не́й возврати́ти, вѣ́рꙋющїѧ въ вѣ́рѣ соблюстѝ, грѣ́шныѧ на покаѧ́нїе подви́гнꙋти, ка́ющїѧсѧ ѹ҆тѣ́шити и҆ во и҆справле́нїи жи́зни ѹ҆тверди́ти, и҆ та́кѡ всѧ̀ лю́ди ко ѹ҆гото́ванномꙋ вѣ́чномꙋ цр҃ствꙋ ст҃ы́хъ є҆гѡ̀ привестѝ. Ѹ҆молѝ гдⷭ҇а, ѹ҆го́дниче хрⷭ҇то́въ: вѣ́рных рабѡ́въ є҆гѡ̀, въ ско́рби и҆ печа́ли де́нь и҆ но́щь вопїю́щих къ немꙋ̀, многоболѣ́зенный во́пль да ѹ҆слы́шитъ и҆ да изведе́тъ ѿ поги́бели живо́тъ на́шъ. Всѣ́мъ же въ держа́вѣ лю́демъ да да́рꙋетъ бл҃гі́й бг҃ъ на́шъ ми́ръ, тишинꙋ̀, безмѧѧте́жїе ѝ и҆зѻби́лїе плодѡ́въ земны́хъ, па́че же ко и҆сполне́нїю за́повѣдей є҆гѡ̀ тща́нїе нелѣ́ностное: и҆ да и҆зба́витъ ца́рствꙋющїѧ гра́ды, гра́дъ се́й и҆ всѧ̀ и҆ны́ѧ гра́ды и҆ ве́си, ѿ гла́да, трꙋ́са, пото́па, ѻ҆гнѧ̀, меча̀, наше́ствїѧ и҆ноплеме́нныхъ, междоꙋсо́бныѧ бра́ни, смертоно́сныѧ ꙗ҆́звы и҆ ѿ всѧ́кагѡ ѕла̀. Є҆́й, ст҃и́телю бж҃їй, да ѹ҆стро́иши моли́твами твои́ми всѧ̀ бл҃га́ѧ дꙋ́шамъ и҆ тѣлесє́мъ на́шимъ: да и҆ мы̀ просла́вимъ въ дꙋ́шахъ и҆ тѣлесє́хъ на́ших гдⷭ҇а и҆ бг҃а на́шегѡ, і҆и҃са хрⷭ҇та̀, є҆мꙋ́же со ѻ҆ц҃е́мъ и ст҃ы́мъ дх҃омъ сла́ва и҆ держа́ва во вѣ́ки вѣкѡ́въ. <red>А҆</red>ми́нь.
