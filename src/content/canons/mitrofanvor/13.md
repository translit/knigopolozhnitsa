---
title: "Мл҃тва в҃"
navigation:
  key: canons-mitrofanvor-13
  title: "Мл҃тва в҃"
  parent: canons-mitrofanvor
  order: 13
type: "canon"
---

## Мл҃тва в҃

<versal>Ѽ</versal> ст҃и́телю ѻ҆́тче митрофа́не. Прїимѝ сїѐ ма́лое моле́нїе ѿ на́съ, грѣ́шныхъ ра́бъ бж҃їихъ <rubric class="inline">и҆мена̀</rubric>, къ тебѣ̀ прибѣга́ющихъ, и҆ те́плымъ твои́мъ предста́тельствомъ ѹ҆молѝ гдⷭ҇а и҆ бг҃а на́шегѡ, і҆и҃са хрⷭ҇та̀, ꙗ҆́кѡ да пода́стъ на́мъ согрѣше́нїй на́шихъ проще́нїе и҆ и҆зба́витъ на́съ ѿ бѣ́дъ, печа́лей, ско́рби и҆ болѣ́зней дꙋше́вныхъ и҆ тѣле́сныхъ, ѡ҆бдержа́щихъ на́съ: да пода́стъ всѧ̀ на по́льзꙋ настоѧ́щагѡ житїѧ̀ на́шегѡ потре́бнаѧѧ: да да́рꙋетъ на́мъ сконча́ти житїѐ сїѐ привреме́нное въ покаѧ́нїи и҆ да сподо́битъ на́съ, грѣ́шныхъ и҆ недосто́йныхъ, нбⷭ҇нагѡ црⷭ҇твїѧ своегѡ̀, во є҆́же со все́ми ст҃ы́ми сла́вити є҆гѡ̀ безконе́чное милосе́рдїе, со безнача́льнымъ є҆гѡ̀ ѻ҆ц҃е́мъ и҆ ст҃ы́мъ и҆ животворѧ́щимъ є҆гѡ̀ дх҃о́мъ, во вѣ́ки вѣкѡ́въ. <red>А҆</red>ми́нь.

{% illustration "small-ornaments/jerusalem-cross-gould", "small" %}
