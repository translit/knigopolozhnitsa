---
title: "Ѱало́мъ п҃ѕ"
navigation:
  key: psalter-kathisma12-2
  title: "Ѱало́мъ п҃ѕ"
  parent: psalter-kathisma12
  order: 2
type: "psalter"
---
## Сынѡ́мъ коре́ѡвымъ, ѱало́мъ пѣ́сни, п҃ѕ.
<!-- transclude:psalm-86 -->
<versal data-diacritics="true">Ѡ҆</versal>снова̑нїѧ є҆гѡ̀ на гора́хъ ст҃ы́хъ: лю́битъ гдⷭ҇ь врата̀ сїѡ̑нѧ па́че всѣ́хъ селе́нїй і҆а́кѡвлихъ.
<red>П</red>ресла̑внаѧ глаго́лашасѧ ѡ҆ тебѣ̀, гра́де бж҃їй.
<red>П</red>омѧнꙋ̀ раа́въ и҆ вавѷлѡ́на вѣ́дꙋщымъ мѧ̀: и҆ сѐ, и҆ноплемє́нницы и҆ тѵ́ръ и҆ лю́дїе є҆ѳїо́пстїи, сі́и бы́ша та́мѡ.
<red>М</red>а́ти сїѡ́нъ рече́тъ: человѣ́къ и҆ человѣ́къ роди́сѧ въ не́мъ, и҆ то́й ѡ҆снова̀ и҆̀ вы́шнїй.
<red>Г</red>дⷭ҇ь повѣ́сть въ писа́нїи люде́й и҆ кнѧзе́й, си́хъ бы́вшихъ въ не́мъ.
<red>Ꙗ҆́</red>кѡ веселѧ́щихсѧ всѣ́хъ жили́ще въ тебѣ̀.
<!-- /transclude:psalm-86 -->
