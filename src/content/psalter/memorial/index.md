---
title: "Помѧ́нникъ,"
subtitle: "є҆го́же до́лжно є҆́сть и҆́нокꙋ и҆лѝ мїрѧни́нꙋ на всѧ́къ де́нь, по сконча́нїи своегѡ̀ келе́йнагѡ пра́вила, со всѧ́кимъ ѹ҆миле́нїемъ и҆ ѹ҆се́рдїемъ честѝ."
navigation:
  key: psalter-memorial
  title: "Помѧ́нникъ"
  parent: psalter
type: "psalter"
source: wikisource.org
---

{fold-h2-open:Ѡ҆ живы́хъ:}

<versal>П</versal>омѧнѝ, гдⷭ҇и і҆и҃се хрⷭ҇тѐ бж҃е на́шъ, млⷭ҇ти и҆ щедрѡ́ты твоѧ̑ ѿ вѣ́ка сꙋ́щыѧ, и҆́хже ра́ди и҆ вочл҃вѣ́чилсѧ є҆сѝ, и҆ распѧ́тїе и҆ сме́рть, сп҃се́нїѧ ра́ди пра́вѡ въ тѧ̀ вѣ́рꙋющихъ, претерпѣ́ти и҆зво́лилъ є҆сѝ: и҆ воскр҃съ и҆з̾ ме́ртвыхъ, возне́слсѧ є҆сѝ на нб҃са̀, и҆ сѣди́ши ѡ҆деснꙋ́ю бг҃а ѻ҆ц҃а̀, и҆ призира́еши на смирє́нныѧ мольбы̑ всѣ́мъ се́рдцемъ призыва́ющихъ тѧ̀: приклонѝ ѹ҆́хо твоѐ, и҆ ѹ҆слы́ши смире́нное моле́нїе менє̀ непотре́бнагѡ раба̀ твоегѡ̀, въ воню̀ бл҃гоꙋха́нїѧ дх҃о́внагѡ тебѣ̀ за всѧ̑ лю́ди твоѧ̑ приносѧ́щагѡ. И҆ въ пе́рвыхъ помѧнѝ цр҃ковь твою̀ ст҃ꙋ́ю, собо́рнꙋю и҆ а҆пⷭ҇льскꙋю, ю҆́же снабдѣ́лъ є҆сѝ чⷭ҇тно́ю твое́ю кро́вїю, и҆ ѹ҆твердѝ, и҆ ѹ҆крѣпѝ, и҆ разширѝ, ѹ҆мно́жи, ѹ҆мирѝ, и҆ непреѡбори́мꙋ а҆́довыми враты̀ во вѣ́ки сохранѝ: раздира̑нїѧ цр҃кве́й ѹ҆тишѝ, шата̑нїѧ ꙗ҆зы́чєскаѧ ѹ҆гасѝ, и҆ є҆ресе́й воста̑нїѧ ско́рѡ разорѝ и҆ и҆скоренѝ, и҆ въ ничто́же си́лою ст҃а́гѡ твоегѡ̀ дх҃а ѡ҆братѝ. <rubric class="inline">Покло́нъ.</rubric>

<red>С</red>п҃сѝ, гдⷭ҇и, и҆ поми́лꙋй бг҃охрани́мꙋю странꙋ̀ на́шꙋ, вла̑сти и҆ во́инство є҆ѧ̀, да ти́хое и҆ безмо́лвное житїѐ поживе́мъ во всѧ́комъ бл҃гоче́стїи и҆ чистотѣ̀. <rubric class="inline">Покло́нъ.</rubric>

<red>С</red>п҃сѝ, гдⷭ҇и, и҆ поми́лꙋй вели́каго господи́на и҆ ѻ҆тца̀ на́шего ст҃ѣ́йшаго патрїа́рха <red>и҆́мⷬ҇къ</red>, преѡсщ҃є́нныѧ митрополі́ты, а҆рхїепⷭ҇кпы и҆ є҆пⷭ҇кпы правосла̑вныѧ, і҆ерє́и же и҆ дїа́коны, и҆ ве́сь при́четъ цр҃ко́вный, ꙗ҆̀же поста́вилъ є҆сѝ пастѝ слове́сное твоѐ ста́до: и҆ мл҃твами и҆́хъ поми́лꙋй, и҆ сп҃си́ мѧ грѣ́шнаго. <rubric class="inline">Покло́нъ.</rubric>

<red>С</red>п҃сѝ, гдⷭ҇и, и҆ поми́лꙋй ѻ҆тца̀ моего̀ дꙋхо́внаго <red>и҆́мⷬ҇къ</red>, и҆ ст҃ы́ми є҆гѡ̀ мл҃твами простѝ моѧ̑ согрѣшє́нїѧ. <rubric class="inline">Покло́нъ.</rubric>

<red>С</red>п҃сѝ, гдⷭ҇и, и҆ поми́лꙋй роди́тели моѧ̑ <red>и҆́мⷬ҇къ</red>, бра́тїю и҆ сестры̑, и҆ сро́дники моѧ̑ по пло́ти, и҆ всѧ̑ бли̑жнїѧ ро́да моегѡ̀, и҆ дрꙋ́ги, и҆ да́рꙋй и҆̀мъ мі̑рнаѧ твоѧ̑ и҆ премі̑рнаѧ бл҃га̑ѧ. <rubric class="inline">Покло́нъ.</rubric>

<red>С</red>п҃сѝ, гдⷭ҇и, и҆ поми́лꙋй по мно́жествꙋ щедро́тъ твои́хъ всѧ̑ сщ҃еннои́ноки, и҆́ноки же и҆ и҆́нѡкини, и҆ всѧ̑ въ дѣ́вствѣ же и҆ бл҃гоговѣ́нїи и҆ по́стничествѣ живꙋ́щыѧ въ монастырѣ́хъ, въ пꙋсты́нѧхъ, въ пеще́рахъ, гора́хъ, столпѣ́хъ, затво́рѣхъ, разсѣ́линахъ ка́менныхъ, ѻ҆стровѣ́хъ же морски́хъ, и҆ на всѧ́комъ мѣ́стѣ влады́чествїѧ твоегѡ̀ правовѣ́рнѡ живꙋ́щыѧ, и҆ бл҃гоче́стнѡ слꙋжа́щыѧ тѝ, и҆ молѧ́щыѧсѧ тебѣ̀: ѡ҆блегчѝ и҆̀мъ тѧготꙋ̀, и҆ ѹ҆тѣ́ши и҆̀хъ ско́рбь, и҆ къ по́двигꙋ ѿ тебѐ си́лꙋ и҆ крѣ́пость и҆̀мъ пода́ждь, и҆ мл҃твами и҆̀хъ да́рꙋй мѝ ѡ҆ставле́нїе грѣхѡ́въ. <rubric class="inline">Покло́нъ.</rubric>

<red>С</red>п҃сѝ, гдⷭ҇и, и҆ поми́лꙋй ста́рцы и҆ ю҆̀ныѧ, ни́щыѧ и҆ сироты̑ и҆ вдови̑цы, и҆ сꙋ́щыѧ въ болѣ́зни и҆ въ печа́лѣхъ, бѣда́хъ же и҆ ско́рбехъ, ѡ҆бстоѧ́нїихъ и҆ плѣне́нїихъ, темни́цахъ же и҆ заточе́нїихъ, и҆зрѧ́днѣе же въ гоне́нїихъ тебє̀ ра́ди и҆ вѣ́ры правосла́вныѧ ѿ ꙗ҆зы̑къ безбо́жныхъ, ѿ ѿстꙋ̑пникъ и҆ ѿ є҆ретїкѡ́въ, сꙋ́щыѧ рабы̑ твоѧ̑: и҆ помѧнѝ ѧ҆̀, посѣтѝ, ѹ҆крѣпѝ, ѹ҆тѣ́ши, и҆ вско́рѣ си́лою твое́ю ѡ҆сла́бꙋ, свобо́дꙋ и҆ и҆зба́вꙋ и҆̀мъ пода́ждь. <rubric class="inline">Покло́нъ.</rubric>

<red>С</red>п҃сѝ, гдⷭ҇и, и҆ поми́лꙋй благотворѧ́щыѧ на́мъ, ми́лꙋющыѧ и҆ пита́ющыѧ на́съ, да́вшыѧ на́мъ ми́лостыню, и҆ заповѣ́давшыѧ на́мъ недостѡ́йнымъ моли́тисѧ ѡ҆ ни́хъ, и҆ ѹ҆покоева́ющыѧ на́съ: и҆ сотворѝ млⷭ҇ть твою̀ съ ни́ми, да́рꙋѧ и҆̀мъ всѧ̑ ꙗ҆̀же ко сп҃се́нїю прошє́нїѧ, и҆ вѣ́чныхъ бл҃гъ воспрїѧ́тїѧ. <rubric class="inline">Покло́нъ.</rubric>

<red>С</red>п҃сѝ, гдⷭ҇и, и҆ поми́лꙋй пѡ́сланныѧ въ слꙋ́жбꙋ, пꙋтеше́ствꙋющыѧ, ѻ҆тцы̀ и҆ бра́тїю на́шꙋ, и҆ сестры̑, и҆ всѧ̑ правосла̑вныѧ хрⷭ҇тїа́ны. <rubric class="inline">Покло́нъ.</rubric>

<red>С</red>п҃сѝ, гдⷭ҇и, и҆ поми́лꙋй и҆̀хже а҆́зъ безꙋ́мїемъ мои́мъ соблазни́хъ, и҆ ѿ пꙋтѝ сп҃си́тельнагѡ ѿврати́хъ, къ дѣлѡ́мъ ѕлы̑мъ и҆ неподѡ́бнымъ приведо́хъ: бжⷭ҇твеннымъ твои́мъ про́мысломъ къ пꙋти сп҃се́нїѧ па́ки возвратѝ. <rubric class="inline">Покло́нъ.</rubric>

<red>С</red>п҃сѝ, гдⷭ҇и, и҆ поми́лꙋй ненави́дѧщыѧ и҆ ѡ҆би́дѧщыѧ мѧ̀, и҆ творѧ́щыѧ мѝ па́кѡсти, и҆ не ѡ҆ста́ви и҆̀хъ поги́бнꙋти менє̀ ра́ди грѣ́шнагѡ. <rubric class="inline">Покло́нъ.</rubric>

<red>Ѿ</red>стꙋпи́вшыѧ ѿ правосла́вныѧ вѣ́ры, и҆ поги́бельными є҆ресьмѝ ѡ҆слѣплє́нныѧ, свѣ́томъ твоегѡ̀ позна́нїѧ просвѣтѝ, и҆ ст҃ѣ́й твое́й а҆пⷭ҇льстѣй собо́рнѣй цр҃кви причтѝ. <rubric class="inline">Покло́нъ.</rubric>

<red>М</red>е́рзкое и҆ бг҃охꙋ́льное а҆га́рѧнское ца́рство вско́рѣ и҆спрове́ржи, и҆ правовѣ̑рнымъ царе́мъ преда́ждь: правовѣ́рїе же ѹ҆твердѝ, и҆ воздви́гни ро́гъ хрⷭ҇тїа́нскїй, и҆ низпослѝ на на́съ млⷭ҇ти твоѧ̑ бога̑тыѧ. <rubric class="inline">Покло́нъ.</rubric>

{/fold}

{fold-h2-open:Ѡ҆ ѹ҆со́пшихъ:}

<versal>П</versal>омѧнѝ, гдⷭ҇и, ѿ житїѧ̀ сегѡ̀ ѿше́дшыѧ правовѣ̑рныѧ цари̑ и҆ цари̑цы, бл҃говѣ̑рныѧ кнѧ́зи и҆ кн҃ги̑ни, ст҃ѣ́йшыѧ патрїа́рхи, преѡсщ҃є́нныѧ митрополі́ты, а҆рхїепⷭ҇кпы и҆ є҆пⷭ҇кпы правосла̑вныѧ, во і҆ере́йстѣмъ же и҆ при́чтѣ цр҃ко́внѣмъ и҆ и҆́ночестѣмъ чи́нѣ тебѣ̀ послꙋжи́вшыѧ, и҆ въ вѣ́чныхъ твои́хъ селе́нїихъ со ст҃ы́ми ѹ҆поко́й. <rubric class="inline">Покло́нъ.</rubric>

<red>П</red>омѧнѝ, гдⷭ҇и, дꙋ́шы ѹ҆со́пшихъ рабѡ́въ твои́хъ, <red>[</red>роди́телей мои́хъ<red>]</red> <red>и҆́мⷬ҇къ</red>, и҆ всѣ́хъ сро́дникѡвъ по пло́ти: и҆ простѝ и҆́хъ всѧ̑ согрѣшє́нїѧ вѡ́льнаѧ и҆ невѡ́льнаѧ, да́рꙋѧ и҆̀мъ црⷭ҇твїе и҆ прича́стїе вѣ́чныхъ твои́хъ бл҃ги́хъ, и҆ твоеѧ̀ безконе́чныѧ и҆ бл҃же́нныѧ жи́зни наслажде́нїе. <rubric class="inline">Покло́нъ.</rubric>

<red>П</red>омѧнѝ, гдⷭ҇и, и҆ всѧ̑ въ наде́жди воскрⷭ҇нїѧ и҆ жи́зни вѣ́чныѧ ѹ҆со́пшыѧ ѻ҆тцы̀ и҆ бра́тїю на́шꙋ, и҆ сестры̑, и҆ здѣ̀ лежа́щыѧ, и҆ повсю́дꙋ, правосла̑вныѧ хрⷭ҇тїа́ны, и҆ со ст҃ы́ми твои́ми, и҆дѣ́же присѣща́етъ свѣ́тъ лица̀ твоегѡ̀, вселѝ, и҆ на́съ поми́лꙋй, ꙗ҆́кѡ бл҃гъ и҆ чл҃вѣколю́бецъ. <red>А҆</red>ми́нь. <rubric class="inline">Покло́нъ.</rubric>

{/fold}

## Сїѐ глаго́ли три́жды:

<red>П</red>ода́ждь, гдⷭ҇и, ѡ҆ставле́нїе грѣхѡ́въ всѣ̑мъ пре́жде ѿше́дшымъ въ вѣ́рѣ и҆ наде́жди воскрⷭ҇нїѧ ѻ҆тцє́мъ, бра́тїѧмъ и҆ сестра́мъ на́шымъ, и҆ сотворѝ и҆̀мъ вѣ́чнꙋю па́мѧть.

{% illustration "small-ornaments/golgotha-cross-small-gould", "small" %}
