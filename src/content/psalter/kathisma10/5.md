---
title: "Ѱало́мъ ѻ҃д"
navigation:
  key: psalter-kathisma10-5
  title: "Ѱало́мъ ѻ҃д"
  parent: psalter-kathisma10
  order: 5
type: "psalter"
---
## Въ коне́цъ, да не растли́ши, ѱало́мъ пѣ́сни а҆са́фꙋ, ѻ҃д.
<!-- transclude:psalm-74 -->
<versal data-diacritics="true">И҆</versal>сповѣ́мысѧ тебѣ̀, бж҃е, и҆сповѣ́мысѧ тебѣ̀ и҆ призове́мъ и҆́мѧ твоѐ: повѣ́мъ всѧ̑ чꙋдеса̀ твоѧ̑.
<red>Є҆</red>гда̀ прїимꙋ̀ вре́мѧ, а҆́зъ правѡты̀ возсꙋждꙋ̀.
<red>Р</red>аста́ѧсѧ землѧ̀ и҆ всѝ живꙋ́щїи на не́й, а҆́зъ ѹ҆тверди́хъ столпы̀ є҆ѧ̀.
<red>Р</red>ѣ́хъ беззако́ннꙋющымъ, не беззако́ннꙋйте: и҆ согрѣша́ющымъ, не возноси́те ро́га.
<red>Н</red>е воздвиза́йте на высотꙋ̀ ро́га ва́шегѡ и҆ не глаго́лите на бг҃а непра́вдꙋ:
<red>Ꙗ҆́</red>кѡ нижѐ ѿ и҆схѡ́дъ, нижѐ ѿ за̑падъ, нижѐ ѿ пꙋсты́хъ го́ръ.
<red>Ꙗ҆́</red>кѡ бг҃ъ сꙋдїѧ̀ є҆́сть: сего̀ смирѧ́етъ, и҆ сего̀ возно́ситъ.
<red>Ꙗ҆́</red>кѡ ча́ша въ рꙋцѣ̀ гдⷭ҇ни, вїна̀ нерастворе́на и҆спо́лнь растворе́нїѧ, и҆ ѹ҆клонѝ ѿ сеѧ̀ въ сїю̀: ѻ҆ба́че дро́ждїе є҆гѡ̀ не и҆стощи́сѧ, и҆спїю́тъ всѝ грѣ́шнїи землѝ.
<red>А҆́</red>зъ же возра́дꙋюсѧ въ вѣ́къ, воспою̀ бг҃ꙋ і҆а́кѡвлю:
<red>И҆</red> всѧ̑ ро́ги грѣ́шныхъ сломлю̀, и҆ вознесе́тсѧ ро́гъ првⷣнагѡ.
<!-- /transclude:psalm-74 -->
