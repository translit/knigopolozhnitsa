---
title: "Ѱало́мъ ѻ҃ѳ"
navigation:
  key: psalter-kathisma11-3
  title: "Ѱало́мъ ѻ҃ѳ"
  parent: psalter-kathisma11
  order: 3
type: "psalter"
---
## Въ коне́цъ, ѡ҆ и҆змѣ́ншихсѧ, свидѣ́нїе а҆са́фꙋ, ѱало́мъ ѻ҃ѳ.
<!-- transclude:psalm-79 -->
<versal>П</versal>асы́й і҆и҃лѧ вонмѝ: наставлѧ́ѧй ꙗ҆́кѡ ѻ҆вча̀ і҆ѡ́сифа, сѣдѧ́й на херꙋві́мѣхъ, ꙗ҆ви́сѧ:
<red>П</red>ред̾ є҆фре́момъ и҆ венїамі́номъ и҆ манассі́емъ воздви́гни си́лꙋ твою̀, и҆ прїидѝ во є҆́же сп҃стѝ на́съ.
<red>Б</red>ж҃е, ѡ҆брати́ ны, и҆ просвѣтѝ лицѐ твоѐ, и҆ спасе́мсѧ.
<red>Г</red>дⷭ҇и бж҃е си́лъ, доко́лѣ гнѣ́ваешисѧ на моли́твꙋ ра̑бъ твои́хъ;
<red>Н</red>апита́еши на́съ хлѣ́бомъ сле́знымъ, и҆ напои́ши на́съ слеза́ми въ мѣ́рꙋ.
<red>П</red>оложи́лъ є҆сѝ на́съ въ прерѣка́нїе сосѣ́дѡмъ на́шымъ, и҆ вразѝ на́ши подражни́ша ны̀.
<red>Г</red>дⷭ҇и бж҃е си́лъ, ѡ҆брати́ ны, и҆ просвѣтѝ лицѐ твоѐ, и҆ спасе́мсѧ.
<red>В</red>їногра́дъ и҆з̾ є҆гѵ́пта прене́слъ є҆сѝ: и҆згна́лъ є҆сѝ ꙗ҆зы́ки, и҆ насади́лъ є҆сѝ и҆̀:
<red>П</red>ꙋтесотвори́лъ є҆сѝ пред̾ ни́мъ, и҆ насади́лъ є҆сѝ корє́нїѧ є҆гѡ̀, и҆ и҆спо́лни зе́млю.
<red>П</red>окры̀ го́ры сѣ́нь є҆гѡ̀, и҆ вѣ̑твїѧ є҆гѡ̀ ке́дры бж҃їѧ:
<red>П</red>рострѐ ро́зги <a href="#fn1" id="ref1-a">꙾</a>є҆гѡ̀<a href="#fn1" id="ref1-b">꙾</a> до мо́рѧ, и҆ да́же до рѣ́къ ѻ҆́трасли <a href="#fn1" id="ref1-c">꙾</a>є҆гѡ̀<a href="#fn1" id="ref1-d">꙾</a>.
<red>В</red>скꙋ́ю низложи́лъ є҆сѝ ѡ҆пло́тъ є҆гѡ̀, и҆ ѡ҆б̾има́ютъ и҆̀ всѝ мимоходѧ́щїи пꙋте́мъ;
<red>Ѡ҆</red>зоба̀ и҆̀ ве́прь ѿ дꙋбра́вы, и҆ ѹ҆едине́нный ди́вїй поѧдѐ и҆̀.
<red>Б</red>ж҃е си́лъ, ѡ҆брати́сѧ ѹ҆̀бо, и҆ при́зри съ нб҃сѐ и҆ ви́ждь, и҆ посѣтѝ вїногра́дъ се́й:
<red>И҆</red> совершѝ и҆̀, є҆го́же насадѝ десни́ца твоѧ̀, и҆ на сы́на человѣ́ческаго, є҆го́же ѹ҆крѣпи́лъ є҆сѝ себѣ̀.
<red>П</red>ожже́нъ ѻ҆гне́мъ и҆ раско́панъ: ѿ запреще́нїѧ лица̀ твоегѡ̀ поги́бнꙋтъ.
<red>Д</red>а бꙋ́детъ рꙋка̀ твоѧ̀ на мꙋ́жа десни́цы твоеѧ̀ и҆ на сы́на человѣ́ческаго, є҆го́же ѹ҆крѣпи́лъ є҆сѝ себѣ̀,
<red>И҆</red> не ѿстꙋ́пимъ ѿ тебє̀: ѡ҆живи́ши ны̀, и҆ и҆́мѧ твоѐ призове́мъ.
<red>Г</red>дⷭ҇и бж҃е си́лъ, ѡ҆брати́ ны, и҆ просвѣтѝ лицѐ твоѐ, и҆ спасе́мсѧ.
<!-- /transclude:psalm-79 -->

<p id="fn1"><a href="#ref1-a">꙾</a>своѧ̑<a href="#ref1-a">꙾</a></p>
