---
title: "Ѱало́мъ п҃г"
navigation:
  key: psalter-kathisma11-7
  title: "Ѱало́мъ п҃г"
  parent: psalter-kathisma11
  order: 7
type: "psalter"
---
## Въ коне́цъ, ѡ҆ точи́лѣхъ, сынѡ́мъ коре́ѡвымъ, ѱало́мъ, п҃г.
<!-- transclude:psalm-83 -->
<versal>К</versal>о́ль возлю́блєнна селє́нїѧ твоѧ̑, гдⷭ҇и си́лъ.
<red>Ж</red>ела́етъ и҆ скончава́етсѧ дꙋша̀ моѧ̀ во дворы̀ гдⷭ҇ни: се́рдце моѐ и҆ пло́ть моѧ̀ возра́довастасѧ ѡ҆ бз҃ѣ жи́вѣ.
<red>И҆́</red>бо пти́ца ѡ҆брѣ́те себѣ̀ хра́минꙋ, и҆ го́рлица гнѣздо̀ себѣ̀, и҆дѣ́же положи́тъ птенцы̀ своѧ̑, ѻ҆лтарѝ твоѧ̑, гдⷭ҇и си́лъ, цр҃ю̀ мо́й и҆ бж҃е мо́й.
<red>Б</red>л҃же́ни живꙋ́щїи въ домꙋ̀ твое́мъ: въ вѣ́ки вѣкѡ́въ восхва́лѧтъ тѧ̀.
<red>Б</red>л҃же́нъ мꙋ́жъ, є҆мꙋ́же є҆́сть застꙋпле́нїе є҆гѡ̀ ѹ҆ тебє̀: восхождє́нїѧ въ се́рдцы свое́мъ положѝ,
<red>В</red>о <a href="#fn1" id="ref1-a">꙾</a>ю҆до́ль плаче́внꙋю, въ мѣ́сто є҆́же положѝ<a href="#fn1" id="ref1-b">꙾</a>: и҆́бо бл҃гослове́нїе да́стъ законополага́ѧй.
<red>П</red>о́йдꙋтъ ѿ си́лы въ си́лꙋ: ꙗ҆ви́тсѧ бг҃ъ богѡ́въ въ сїѡ́нѣ.
<red>Г</red>дⷭ҇и бж҃е си́лъ, ѹ҆слы́ши моли́твꙋ мою̀, внꙋшѝ, бж҃е і҆а́кѡвль.
<red>З</red>ащи́тниче на́шъ, ви́ждь, бж҃е, и҆ при́зри на лицѐ хрїста̀ твоегѡ̀.
<red>Ꙗ҆́</red>кѡ лꙋ́чше де́нь є҆ди́нъ во дво́рѣхъ твои́хъ па́че ты́сѧщъ: и҆зво́лихъ примета́тисѧ въ домꙋ̀ бг҃а моегѡ̀ па́че, не́же жи́ти мѝ въ селе́нїихъ грѣ́шничихъ.
<red>Ꙗ҆́</red>кѡ млⷭ҇ть и҆ и҆́стинꙋ лю́битъ гдⷭ҇ь, бг҃ъ блгⷣть и҆ сла́вꙋ да́стъ: гдⷭ҇ь не лиши́тъ бл҃ги́хъ ходѧ́щихъ неѕло́бїемъ.
<red>Г</red>дⷭ҇и бж҃е си́лъ, бл҃же́нъ человѣ́къ ѹ҆пова́ѧй на тѧ̀.
<!-- /transclude:psalm-83 -->

<p id="fn1"><a href="#ref1-a">꙾</a>во ю҆до́ли плаче́внѣй, въ мѣ́стѣ, є҆́же положѝ<a href="#ref1-a">꙾</a></p>
