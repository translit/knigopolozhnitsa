---
title: "Тропарѝ, гла́съ и҃"
navigation:
  key: psalter-kathisma13-11
  title: "Тропарѝ, гла́съ и҃"
  parent: psalter-kathisma13
  order: 11
type: "psalter"
---
<rubric class="inline">По г҃і-й каѳі́смѣ:</rubric> <red>Трист҃о́е,</red> <rubric class="inline">по</rubric> <red>Ѻ҆́</red>ч҃е на́шъ:

## Тропарѝ, гла́съ и҃:

<red>Ѻ҆́</red>комъ бл҃гоꙋтро́бнымъ, гдⷭ҇и, ви́ждь моѐ смире́нїе, ꙗ҆́кѡ пома́лѣ жи́знь моѧ̀ и҆ждива́етсѧ, и҆ ѿ дѣ́лъ нѣ́сть мнѣ̀ сп҃се́нїѧ. сегѡ̀ ра́ди молю́сѧ: ѻ҆́комъ бл҃гоꙋтро́бнымъ гдⷭ҇и, ви́ждь моѐ смире́нїе, и҆ сп҃си́ мѧ.

<rubric class="inline">Сла́ва:</rubric> <red>Ꙗ҆́</red>кѡ сꙋдїѝ предстоѧ́щꙋ, попецы́сѧ дꙋшѐ, и҆ стра́шнагѡ днѐ ча́съ помышлѧ́й: сꙋ́дъ бо немлⷭ҇тивъ є҆́сть не сотво́ршымъ млⷭ҇ти. возопі́й ѹ҆̀бо хрⷭ҇тꙋ̀ бг҃ꙋ: сердцевѣ́дче, согрѣши́хъ, пре́жде да́же не ѡ҆сꙋ́диши, поми́лꙋй мѧ̀.

<rubric class="inline">И҆ ны́нѣ:</rubric> <red>С</red>тра́шнагѡ твоегѡ̀ и҆ гро́знагѡ и҆ неꙋмы́тнагѡ сꙋда̀ хрⷭ҇тѐ, во ѹ҆мѣ̀ прїе́мъ де́нь и҆ ча́съ трепе́щꙋ ꙗ҆́кѡ ѕлодѣ́й, стꙋда̀ дѣла̀ и҆ дѣѧ̑нїѧ и҆мѣ́ѧ лю̑таѧ, ꙗ҆̀же є҆ди́нъ а҆́зъ содѣ́ѧхъ прилѣ́жнѡ. тѣ́мже стра́хомъ припа́даю тебѣ̀, вопїѧ̀ болѣ́зненнѡ: мл҃твами ро́ждшїѧ тѧ̀ многомлⷭ҇тиве, сп҃си́ мѧ.

<red>Г</red>дⷭ҇и поми́лꙋй, <rubric class="inline">м҃.</rubric>
