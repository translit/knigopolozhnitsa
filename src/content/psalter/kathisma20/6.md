---
title: "Ѱало́мъ рм҃и"
navigation:
  key: psalter-kathisma20-6
  title: "Ѱало́мъ рм҃и"
  parent: psalter-kathisma20
  order: 6
type: "psalter"
---
## А҆ллилꙋ́їа, а҆гге́а и҆ заха́рїи, рм҃и.
<!-- transclude:psalm-148 -->
<versal>Х</versal>вали́те гдⷭ҇а съ нб҃съ, хвали́те є҆го̀ въ вы́шнихъ.
<red>Х</red>вали́те є҆го̀ всѝ а҆́гг҃ли є҆гѡ̀: хвали́те є҆го̀, всѧ̑ си̑лы є҆гѡ̀.
<red>Х</red>вали́те є҆го̀, со́лнце и҆ лꙋна̀: хвали́те є҆го̀ всѧ̑ ѕвѣ́зды и҆ свѣ́тъ.
<red>Х</red>вали́те є҆го̀, нб҃са̀ нб҃съ и҆ вода̀, ꙗ҆́же превы́ше небе́съ.
<red>Д</red>а восхва́лѧтъ и҆́мѧ гдⷭ҇не: ꙗ҆́кѡ то́й речѐ, и҆ бы́ша: то́й повелѣ̀, и҆ созда́шасѧ.
<red>П</red>оста́ви ѧ҆̀ въ вѣ́къ и҆ въ вѣ́къ вѣ́ка: повелѣ́нїе положѝ, и҆ не ми́мѡ и҆́детъ.
<red>Х</red>вали́те гдⷭ҇а ѿ землѝ, ѕмі́евє и҆ всѧ̑ бє́здны:
<red>Ѻ҆́</red>гнь, гра́дъ, снѣ́гъ, го́лоть, дꙋ́хъ бꙋ́ренъ, творѧ̑щаѧ сло́во є҆гѡ̀:
<red>Г</red>о́ры и҆ всѝ хо́лми, древа̀ плодонѡ́сна и҆ всѝ ке́дри:
<red>Ѕ</red>вѣ́рїе и҆ всѝ ско́ти, га́ди и҆ пти̑цы перна̑ты:
<red>Ц</red>а́рїе зе́мстїи и҆ всѝ лю́дїе, кнѧ̑зи и҆ всѝ сꙋдїи̑ зе́мстїи:
<red>Ю҆́</red>нѡши и҆ дѣ̑вы, ста́рцы съ ю҆́нотами.
<red>Д</red>а восхва́лѧтъ и҆́мѧ гдⷭ҇не: ꙗ҆́кѡ вознесе́сѧ и҆́мѧ тогѡ̀ є҆ди́нагѡ, и҆сповѣ́данїе є҆гѡ̀ на землѝ и҆ на нб҃сѝ.
<red>И҆</red> вознесе́тъ ро́гъ люде́й свои́хъ: пѣ́снь всѣ̑мъ прпⷣбнымъ є҆гѡ̀, сыновѡ́мъ і҆и҃лєвымъ, лю́демъ приближа́ющымсѧ є҆мꙋ̀.
<!-- /transclude:psalm-148 -->
