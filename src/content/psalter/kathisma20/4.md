---
title: "Ѱало́мъ рм҃ѕ"
navigation:
  key: psalter-kathisma20-4
  title: "Ѱало́мъ рм҃ѕ"
  parent: psalter-kathisma20
  order: 4
type: "psalter"
---
## А҆ллилꙋ́їа, рм҃ѕ.
<!-- transclude:psalm-146 -->
<versal>Х</versal>вали́те гдⷭ҇а, ꙗ҆́кѡ бл҃гъ ѱало́мъ: бг҃ови на́шемꙋ да ѹ҆слади́тсѧ хвале́нїе.
<red>З</red>и́ждай і҆ерⷭ҇ли́ма гдⷭ҇ь: разсѣ̑ѧнїѧ і҆и҃лєва собере́тъ:
<red>И҆</red>сцѣлѧ́ѧй сокрꙋшє́нныѧ се́рдцемъ и҆ ѡ҆бѧзꙋ́ѧй сокрꙋшє́нїѧ и҆́хъ:
<red>И҆</red>счита́ѧй мно́жество ѕвѣ́здъ, и҆ всѣ̑мъ и҆̀мъ и҆мена̀ нарица́ѧй.
<red>В</red>е́лїй гдⷭ҇ь на́шъ, и҆ ве́лїѧ крѣ́пость є҆гѡ̀, и҆ ра́зꙋма є҆гѡ̀ нѣ́сть числа̀.
<red>П</red>рїе́млѧй крѡ́ткїѧ гдⷭ҇ь, смирѧ́ѧй же грѣ́шники до землѝ.
<red>Н</red>ачни́те гдⷭ҇еви во и҆сповѣ́данїи, по́йте бг҃ови на́шемꙋ въ гꙋ́слехъ:
<red>Ѡ҆</red>дѣва́ющемꙋ не́бо ѻ҆́блаки, ѹ҆готовлѧ́ющемꙋ землѝ до́ждь: прозѧба́ющемꙋ на гора́хъ травꙋ̀ и҆ ѕла́къ на слꙋ́жбꙋ человѣ́кѡмъ:
<red>Д</red>аю́щемꙋ скотѡ́мъ пи́щꙋ и҆́хъ, и҆ птенцє́мъ вра́нѡвымъ призыва́ющымъ є҆го̀.
<red>Н</red>е въ си́лѣ ко́нстѣй восхо́щетъ, нижѐ въ лы́стѣхъ мꙋ́жескихъ бл҃говоли́тъ:
<red>Б</red>л҃говоли́тъ гдⷭ҇ь въ боѧ́щихсѧ є҆гѡ̀ и҆ во ѹ҆пова́ющихъ на млⷭ҇ть є҆гѡ̀.
<!-- /transclude:psalm-146 -->
