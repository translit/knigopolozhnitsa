---
title: "Тропарѝ, гла́съ а҃"
navigation:
  key: psalter-kathisma01-9
  title: "Тропарѝ, гла́съ а҃"
  parent: psalter-kathisma01
  order: 9
type: "psalter"
---
<rubric class="inline">По а҃-й каѳі́смѣ:</rubric> <red>Трист҃о́е,</red> <rubric class="inline">по</rubric> <red>Ѻ҆́</red>ч҃е на́шъ:

## Тропарѝ, гла́съ а҃:

<red>В</red>ъ беззако́нїихъ зача́всѧ а҆́зъ блꙋ́дный, не дерза́ю взира́ти на высотꙋ̀ нбⷭ҇нꙋю, но дерза́ѧ на чл҃вѣколю́бїе твоѐ, зовꙋ̀: бж҃е, ѡ҆чи́сти мѧ̀ грѣ́шнаго, и҆ сп҃си́ мѧ.

<red>А҆́</red>ще првⷣникъ є҆два̀ сп҃са́етсѧ, а҆́зъ гдѣ̀ ꙗ҆влю́сѧ грѣ́шный; тѧготы̀ и҆ зно́ѧ дневна́гѡ не понесо́хъ, но съ нае́мники є҆динонадесѧ́тагѡ часа̀ сопричти́ мѧ бж҃е, и҆ сп҃си́ мѧ.

<rubric class="inline">Сла́ва:</rubric> <red>Ѡ҆</red>б̾ѧ̑тїѧ ѻ҆́ч҃а ѿве́рсти мѝ потщи́сѧ, блꙋ́днѡ моѐ и҆жди́хъ житїѐ, на бога́тство неиждива́емое взира́ѧй щедро́тъ твои́хъ сп҃се: ны́нѣ ѡ҆бнища́вшее моѐ да не пре́зриши се́рдце, тебѣ́ бо гдⷭ҇и, ѹ҆миле́нїемъ зовꙋ̀: согрѣши́хъ на нб҃о и҆ пред̾ тобо́ю.

<rubric class="inline">И҆ ны́нѣ:</rubric> <red>Ѹ҆</red>пова́нїе хрⷭ҇тїа́нъ прест҃а́ѧ дв҃о, є҆го́же родила̀ є҆сѝ бг҃а па́че ѹ҆ма́ же и҆ сло́ва, непреста́ннѡ молѝ съ го́рними си́лами, да́ти ѡ҆ставле́нїе грѣхѡ́въ на́мъ всѣ̑мъ, и҆ и҆справле́нїе житїѧ̀, вѣ́рою и҆ любо́вїю при́снѡ тѧ̀ чтꙋ́щымъ.

<red>Г</red>дⷭ҇и поми́лꙋй, <rubric class="inline">м҃.</rubric>
