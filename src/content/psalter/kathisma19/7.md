---
title: "Ѱало́мъ р҃м"
navigation:
  key: psalter-kathisma19-7
  title: "Ѱало́мъ р҃м"
  parent: psalter-kathisma19
  order: 7
type: "psalter"
---
## Ѱало́мъ дв҃дꙋ, р҃м.
<!-- transclude:psalm-140 -->
<versal>Г</versal>дⷭ҇и, воззва́хъ къ тебѣ̀, ѹ҆слы́ши мѧ̀: вонмѝ гла́сꙋ моле́нїѧ моегѡ̀, внегда̀ воззва́ти мѝ къ тебѣ̀.
<red>Д</red>а и҆спра́витсѧ моли́тва моѧ̀ ꙗ҆́кѡ кади́ло пред̾ тобо́ю: воздѣѧ́нїе рꙋкꙋ̀ моє́ю, же́ртва вече́рнѧѧ.
<red>П</red>оложѝ, гдⷭ҇и, хране́нїе ѹ҆стѡ́мъ мои̑мъ и҆ две́рь ѡ҆гражде́нїѧ ѡ҆ ѹ҆стна́хъ мои́хъ.
<red>Н</red>е ѹ҆клонѝ се́рдце моѐ въ словеса̀ лꙋка́вствїѧ, непщева́ти вины̀ ѡ҆ грѣсѣ́хъ съ человѣ́ки дѣ́лающими беззако́нїе: и҆ не сочтꙋ́сѧ со и҆збра́нными и҆́хъ.
<red>Н</red>ака́жетъ мѧ̀ првⷣникъ ми́лостїю и҆ ѡ҆бличи́тъ мѧ̀, є҆ле́й же грѣ́шнагѡ да не нама́ститъ главы̀ моеѧ̀: ꙗ҆́кѡ є҆щѐ и҆ моли́тва моѧ̀ во бл҃говоле́нїихъ и҆́хъ.
<red>П</red>ожє́рты бы́ша при ка́мени сꙋдїи̑ и҆́хъ: ѹ҆слы́шатсѧ глаго́ли моѝ, ꙗ҆́кѡ <a href="#fn1" id="ref1-a">꙾</a>возмого́ша<a href="#fn1" id="ref1-b">꙾</a>.
<red>Ꙗ҆́</red>кѡ то́лща землѝ просѣ́десѧ на землѝ, расточи́шасѧ кѡ́сти и҆́хъ при а҆́дѣ.
<red>Ꙗ҆́</red>кѡ къ тебѣ̀, гдⷭ҇и, гдⷭ҇и, ѻ҆́чи моѝ: на тѧ̀ ѹ҆пова́хъ, не ѿимѝ дꙋ́шꙋ мою̀:
<red>С</red>охрани́ мѧ ѿ сѣ́ти, ю҆́же соста́виша мѝ, и҆ ѿ собла̑знъ дѣ́лающихъ беззако́нїе.
<red>П</red>адꙋ́тъ во мре́жꙋ свою̀ грѣ̑шницы: є҆ди́нъ є҆́смь а҆́зъ, до́ндеже прейдꙋ̀.
<!-- /transclude:psalm-140 -->

<p id="fn1"><a href="#ref1-a">꙾</a>ѹ҆слади́шасѧ<a href="#ref1-a">꙾</a></p>
