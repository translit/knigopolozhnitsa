---
title: "Ѱало́мъ р҃а"
navigation:
  key: psalter-kathisma14-1
  title: "Ѱало́мъ р҃а"
  parent: psalter-kathisma14
  order: 1
type: "psalter"
---
## Моли́тва ни́щагѡ, є҆гда̀ ѹ҆ны́етъ и҆ пред̾ гдⷭ҇емъ пролїе́тъ моле́нїе своѐ, р҃а.
<!-- transclude:psalm-101 -->
<versal>Г</versal>дⷭ҇и, ѹ҆слы́ши моли́твꙋ мою̀, и҆ во́пль мо́й къ тебѣ̀ да прїи́детъ.
<red>Н</red>е ѿвратѝ лица̀ твоегѡ̀ ѿ менѐ: во́ньже а҆́ще де́нь скорблю̀, приклонѝ ко мнѣ̀ ѹ҆́хо твоѐ: во́ньже а҆́ще де́нь призовꙋ́ тѧ, ско́рѡ ѹ҆слы́ши мѧ̀.
<red>Ꙗ҆́</red>кѡ и҆счезо́ша ꙗ҆́кѡ ды́мъ дні́е моѝ, и҆ кѡ́сти моѧ̑ ꙗ҆́кѡ сꙋши́ло сосхо́шасѧ.
<red>Ѹ҆</red>ѧ́звленъ бы́хъ ꙗ҆́кѡ трава̀, и҆ и҆́зсше се́рдце моѐ, ꙗ҆́кѡ забы́хъ снѣ́сти хлѣ́бъ мо́й.
<red>Ѿ</red> гла́са воздыха́нїѧ моегѡ̀ прильпѐ ко́сть моѧ̀ пло́ти мое́й.
<red>Ѹ҆</red>подо́бихсѧ неѧ́сыти пꙋсты́ннѣй, бы́хъ ꙗ҆́кѡ нощны́й вра́нъ <a href="#fn1" id="ref1-a">꙾</a>на ны́рищи<a href="#fn1" id="ref1-b">꙾</a>.
<red>Б</red>дѣ́хъ и҆ бы́хъ ꙗ҆́кѡ пти́ца ѡ҆со́бѧщаѧсѧ <a href="#fn2" id="ref2-a">꙾꙾</a>на здѣ̀<a href="#fn2" id="ref2-b">꙾꙾</a>.
<red>В</red>е́сь де́нь поноша́хꙋ мѝ вразѝ моѝ, и҆ хва́лѧщїи мѧ̀ <a href="#fn3" id="ref3-a">꙾꙾꙾</a>мно́ю<a href="#fn3" id="ref3-b">꙾꙾꙾</a> кленѧ́хꙋсѧ.
<red>З</red>анѐ пе́пелъ ꙗ҆́кѡ хлѣ́бъ ꙗ҆дѧ́хъ и҆ питїѐ моѐ съ пла́чемъ растворѧ́хъ,
<red>Ѿ</red> лица̀ гнѣ́ва твоегѡ̀ и҆ ꙗ҆́рости твоеѧ̀: ꙗ҆́кѡ возне́съ низве́рглъ мѧ̀ є҆сѝ.
<red>Д</red>ні́е моѝ ꙗ҆́кѡ сѣ́нь ѹ҆клони́шасѧ, и҆ а҆́зъ ꙗ҆́кѡ сѣ́но и҆зсхо́хъ.
<red>Т</red>ы́ же, гдⷭ҇и, во вѣ́къ пребыва́еши, и҆ па́мѧть твоѧ̀ въ ро́дъ и҆ ро́дъ.
<red>Т</red>ы̀ воскр҃съ ѹ҆ще́дриши сїѡ́на: ꙗ҆́кѡ вре́мѧ ѹ҆ще́дрити є҆го̀, ꙗ҆́кѡ прїи́де вре́мѧ.
<red>Ꙗ҆́</red>кѡ бл҃говоли́ша рабѝ твоѝ <a href="#fn4" id="ref4-a">꙾꙾꙾꙾</a>ка́менїе<a href="#fn4" id="ref4-b">꙾꙾꙾꙾</a> є҆гѡ̀, и҆ пе́рсть є҆гѡ̀ ѹ҆ще́дрѧтъ.
<red>И҆</red> ѹ҆боѧ́тсѧ ꙗ҆зы́цы и҆́мене гдⷭ҇нѧ, и҆ всѝ ца́рїе зе́мстїи сла́вы твоеѧ̀:
<red>Ꙗ҆́</red>кѡ сози́ждетъ гдⷭ҇ь сїѡ́на и҆ ꙗ҆ви́тсѧ во сла́вѣ свое́й.
<red>П</red>ризрѣ̀ на моли́твꙋ смире́нныхъ и҆ не ѹ҆ничижѝ моле́нїѧ и҆́хъ.
<red>Д</red>а напи́шетсѧ сїѐ въ ро́дъ и҆́нъ, и҆ лю́дїе зи́ждемїи восхва́лѧтъ гдⷭ҇а:
<red>Ꙗ҆́</red>кѡ прини́че съ высоты̀ ст҃ы́ѧ своеѧ̀, гдⷭ҇ь съ нб҃сѐ на зе́млю призрѣ̀,
<red>Ѹ҆</red>слы́шати воздыха́нїе ѡ҆кова́нныхъ, разрѣши́ти сы́ны ѹ҆мерщвле́нныхъ:
<red>В</red>озвѣсти́ти въ сїѡ́нѣ и҆́мѧ гдⷭ҇не и҆ хвалꙋ̀ є҆гѡ̀ во і҆ерⷭ҇ли́мѣ,
<red>В</red>негда̀ собра́тисѧ лю́демъ вкꙋ́пѣ и҆ царє́мъ, є҆́же рабо́тати гдⷭ҇еви.
<red>Ѿ</red>вѣща̀ є҆мꙋ̀ на пꙋтѝ крѣ́пости є҆гѡ̀: ѹ҆мале́нїе дні́й мои́хъ возвѣсти́ ми:
<red>Н</red>е возведѝ менѐ во преполове́нїе дні́й мои́хъ: въ ро́дѣ родѡ́въ лѣ̑та твоѧ̑.
<red>В</red>ъ нача́лѣхъ ты̀, гдⷭ҇и, зе́млю ѡ҆снова́лъ є҆сѝ, и҆ дѣла̀ рꙋкꙋ̀ твоє́ю сꙋ́ть небеса̀.
<red>Т</red>а̑ поги́бнꙋтъ, ты́ же пребыва́еши: и҆ всѧ̑ ꙗ҆́кѡ ри́за ѡ҆бетша́ютъ, и҆ ꙗ҆́кѡ ѻ҆де́ждꙋ свїе́ши ѧ҆̀, и҆ и҆змѣнѧ́тсѧ.
<red>Т</red>ы́ же то́йжде є҆сѝ, и҆ лѣ̑та твоѧ̑ не ѡ҆скꙋдѣ́ютъ.
<red>С</red>ы́нове ра̑бъ твои́хъ вселѧ́тсѧ, и҆ сѣ́мѧ и҆́хъ во вѣ́къ и҆спра́витсѧ.
<!-- /transclude:psalm-101 -->

<p id="fn1"><a href="#ref1-a">꙾</a>на разва́линѣ<a href="#ref1-a">꙾</a></p>
<p id="fn2"><a href="#ref2-a">꙾꙾</a>на кро́вѣ<a href="#ref2-a">꙾꙾</a></p>
<p id="fn3"><a href="#ref3-a">꙾꙾꙾</a>на мѧ̀<a href="#ref3-a">꙾꙾꙾</a></p>
<p id="fn4"><a href="#ref4-a">꙾꙾꙾꙾</a>ѡ҆ ка́менїи<a href="#ref4-a">꙾꙾꙾꙾</a></p>
