---
title: "Ѹ҆ста́въ ст҃ы́хъ ѻ҆тє́цъ,"
subtitle: "бг҃омъ пре́данный всѣ̑мъ хотѧ́щымъ пѣ́ти ѱалти́рь, въ молча́нїи живꙋ́щымъ мона́хѡмъ, и҆ всѣ̑мъ бг҃обоѧзнивымъ правосла́внымъ хрⷭ҇тїа́нѡмъ."
navigation:
  key: psalter-fathers
  title: "Ѹ҆ста́въ ст҃ы́хъ ѻ҆тє́цъ"
  parent: psalter
type: "psalter"
---

<versal>Б</versal>г҃оно́снїи, и҆ прпⷣбнїи, и҆ пребл҃же́ннїи ѻ҆тцы̀ на́ши, всемꙋ̀ мі́рꙋ свѣти̑ла, землені́и а҆́гг҃ли, нбⷭ҇нїи чл҃вѣ́цы, и҆спе́рва ѿ ст҃а́гѡ дх҃а преда́нїѧ и҆́ночествовати навы́кше, и҆ бл҃года́тїю бж҃їею ѿню́дъ просвѣще́ни бы́ша, хрⷭ҇та̀ всели́вше въ прекра̑сныѧ и҆́хъ дꙋ́шы, чи́стагѡ ра́ди житїѧ̀ и҆́хъ, и҆ побѣ́дꙋ показа́ша на дїа́вола, а҆́ще и҆ мно́гими ѿ негѡ̀ и҆скꙋше́нїи разжиза́еми: но ѡ҆долѣ́вше є҆го̀, ꙗ҆снѣ́е зла́та и҆скꙋше́на сїѧ́ютъ, и҆ па́че снѣ́га ѹ҆бѣли́шасѧ, и҆ невеще́ствєнна зла́та кри̑ла впери́вше мы́слєннаѧ, на нб҃са̀ возлетѣ́ша, ꙗ҆́кѡ небопа́рнїи ѻ҆рлѝ, на́мъ ѡ҆ста́виша ѹ҆ста́въ, бг҃омъ пре́даннагѡ пѣ́нїѧ и҆́хъ, и҆ ѹ҆милє́нныѧ мл҃твы, и҆́миже бг҃а млⷭ҇тива себѣ̀ сотвори́ша. ѻ҆́ви бо и҆́хъ часы̀ съ междоча́сїемъ поѧ́хꙋ, соста́вивше и҆збра̑нныѧ ѱалмы̀, съ тропари̑ и҆ съ мл҃твами, и҆ нареко́ша сїѧ̑ часосло́вецъ: дрꙋзі́и є҆ди́нъ ѱалти́рь поѧ́хꙋ, и҆ні́и же подви́жнѣйшїи сꙋ́ще, по всѧ́кой каѳі́смѣ, трист҃о́е съ покло́ны, и҆ съ тропари̑ покаѧ̑нны, и҆ съ мл҃твами ѱалти́рь поѧ́хꙋ.

## Васі́лїа вели́кагѡ.
<versal>Н</versal>икі̑ѧ же бо и҆ны̑ѧ кни̑ги та́кѡ бг҃а сла́вѧтъ, ꙗ҆́коже ѱалти́рь, дꙋшеполе́зна є҆́сть: ѻ҆́во бг҃а сла́витъ со а҆́гг҃лы вкꙋ́пѣ, и҆ превозно́ситъ, и҆ воспѣва́етъ ве́лїимъ гла́сомъ, и҆ а҆́гг҃лы подража́етъ: ѻ҆вогда̀ бѣ́сы клене́тъ и҆ прогонѧ́етъ, и҆ вели́къ пла́чь и҆ ꙗ҆́звы твори́тъ: за царѝ и҆ кнѧ́зи и҆ за ве́сь мі́ръ бг҃а мо́литъ. ѱалти́рїю и҆ ѡ҆ себѣ̀ само́мъ бг҃а ѹ҆мо́лиши: бо́льше бо и҆ вы́ше є҆́сть всѣ́х̾ кни́гъ. Сїѧ̀ ѹ҆́бѡ нарица́емаѧ ѱалти́рь подо́бна є҆́сть вели́комꙋ мо́рю: ѿ мо́рѧ бо не ѡ҆скꙋдѣва́етъ вода̀ никогда̀же, ни ѹ҆малѧ́етсѧ и҆злива́нїемъ рѣ́къ и҆ и҆стѡ́чникъ: та́кѡ и҆ ѿ ѱалти́ри не ѡ҆скꙋдѣва́етъ пѣ́нїе никогда̀же. Ѱалти́рь бо нарече́сѧ до́блесть и҆ де́рзость къ бг҃ꙋ ѡ҆ сп҃се́нии дꙋшѝ: велика̀ бо мзда̀ въ постѣ̀ и҆ въ покло́нѣх̾ и҆ прочита́нїи ѱалти́рнѣмъ. А҆́ще ли, бра́те, рече́ши, ꙗ҆́кѡ не́мощенъ є҆́смь: воззрѝ на воздꙋ́хъ, и҆ ви́ждь, ка́кѡ со́лнце и҆ лꙋна̀ и҆ ѕвѣ́зды, де́нь и҆ но́щь не почива̀ютъ ходѧ́ще пꙋте́мъ свои́мъ, за́пѡвѣди гдⷭ҇ни творѧ́тъ. И҆ ꙗ҆́кѡ ѻ҆́но ѻ҆́гненное сотворе́нїе ни ꙗ҆́стъ, ни пїе́тъ, ни мꙋ́ки ча́етъ бꙋ́дꙋщїѧ, а҆ бг҃а бои́тсѧ, и҆ повелѣ̑нїѧ є҆гѡ̀ не престаѧ̀ твори́тъ. Ты́ же, бра́те, а҆́ще и пло́ть є҆сѝ, но тѣ́ло твоѐ покрове́но и҆́маши: є҆ли̑ка ти до и҆збы́тка ꙗ҆́си и҆ пїе́ши, и҆ спѝши дово̀льнѡ. Сꙋ́ть бо и҆ні́и въ полꙋ́нощи востаю́ще и҆ покланѧ́ющесѧ, и҆ молѧ́щесѧ бг҃ꙋ, и҆ рꙋкодѣ́лїю прилѣжа́тъ, а҆ творца̀ своего̀ благодарѧ́тъ ѡ҆ все́мъ. И҆ па́ки глаго́летъ ко́ль сла́бо є҆стество̀ водно́е и҆ не́мощно є҆́сть, а҆ бг҃а бои́тсѧ, де́нь и҆ но́щь не пре́стаетъ напаѧ́ющи и҆ текꙋ́щи, не то́кмѡ человѣ́ки, но и҆ че́рность и҆́х ѡ҆мыва́етъ, скоты̀, и҆ пти̑цы, и҆ ѕвѣ́ри, и҆ га̑ды всѧ̑ напаѧ́етъ. И҆ ты̀, бра́те, ка́кѡ себѐ не разсмотрѧ́еши, ни себѣ́ внима́еши; всѧ̑ возмѡ́жна ѿ бг҃а, а҆ ѿ человѣ́къ ничто́же: то́кмѡ мꙋжа́йсѧ, и҆ крѣпи́сѧ, ѝ бг҃ъ помо́жетъ тѝ. глаго́летъ бо дв҃дъ: потерпѝ гдⷭ҇а, и҆ сохранѝ пꙋти̑ є҆гѡ̀, и҆ вознесе́тъ тѧ̀, є҆́же наслѣ́дити зе́млю, а҆ не мозѝ ни є҆ди́нагѡ днѐ ѡ҆ста́вити без̾ пѣ́ниѧ ѱалти́рнагѡ. А҆́ще нѣ́коею нꙋ́ждею ѡ҆ста̀виши, ѿто́лѣ заложѝвъ, во ѹ҆трїе па́ки начнѝ, а҆ не преста́ни лѣ́ности ра́ди. Глаго́летъ бо верхо́вный апⷭ҇лъ пе́тръ: є҆ди́нъ де́нь житїѧ̀ на́шегѡ, ꙗ҆́кѡ ты́сѧща лѣ́тъ, ꙗ҆́кѡ де́нь є҆ди́нъ, и҆ ничто́же въ ни́хъ по́льзꙋет. Всѧ̑ бо, бра́тїе, вре́мєнна свѣ́та сегѡ̀, ꙗ҆́кѡ ко́ло врати́тсѧ. Дне́сь со́лнце, а҆ заꙋ́тра мра́къ, и҆ до́ждь и҆ снѣ́гъ: дне́сь пи́рове и҆ бра́ки, а҆ заꙋ́тра пла́чь и сѣ́тованїе. но а҆́ще са́мъ подви́гнешисѧ ѡ҆ сп҃се́нїи дꙋшѝ твоеѧ̀, и҆спра́виши речє́ннаѧ, и҆ наꙋчи́шисѧ за́повѣдемъ бж҃їимъ, и҆ ѿкры́етъ ѻ҆́чи твоѝ, да разꙋмѣ́еши чꙋдеса̀ ѿ зако́на гдⷭ҇нѧ.

## І҆ѡа́нна златоꙋ́стагѡ.
<versal>В</versal>опроше́нъ бы́сть вели́кїй і҆ѡа́ннъ златоꙋ́стый ѿ бра́тїй: добро̀ ли є҆́сть ѡ҆ста́вити ѱалти́рь; Ѻ҆́нъ же речѐ: ѹ҆́не є҆́сть со́лнцꙋ преста́ти ѿ тече́нїѧ своегѡ̀ не́жели ѡ҆ста́вити ѱалти́рь: вельмѝ бо є҆́сть поле́зно є҆́же поꙋча́тисѧ ѱалмѡ́мъ, и҆ прочита́ти прилѣ́жно ѱалти́рь. Всѧ̑ бо на́мъ кни̑ги на по́льзꙋ сꙋ́ть, и҆ печа́ль творѧ́тъ бѣсовѡ́мъ, но не ꙗ҆́коже ѱалти́рь, да не неради́мъ.

{% illustration "small-ornaments/star-2-gould", "small" %}
