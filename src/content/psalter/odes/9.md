---
title: "Пѣ́снь девѧ́таѧ"
navigation:
  key: psalter-odes-9
  title: "Пѣ́снь девѧ́таѧ"
  parent: psalter-odes
  order: 9
type: "psalter"
---

## Пѣ́снь девѧ́таѧ.<br>Пѣ́снь бцⷣы, ѿ лꙋкѝ свѧта́гѡ є҆ѵⷢ҇лїа.<br>Сн҃а пое́тъ и҆ бг҃а мт҃рь ѻ҆трокови́ца.<br>Бцⷣꙋ въ пѣ́снехъ велича́емъ.

<versal>В</versal>ели́читъ дш҃а̀ моѧ̀ гдⷭ҇а, и҆ возра́довасѧ дх҃ъ мо́й ѡ҆ бз҃ѣ сп҃сѣ мое́мъ.
Ꙗ҆́кѡ призрѣ̀ на смире́нїе рабы̀ своеѧ̀, се́ бо ѿ ны́нѣ ѹ҆блажа́тъ мѧ̀ всѝ ро́ди.
Ꙗ҆́кѡ сотворѝ мнѣ̀ вели́чїе си́льный, и҆ ст҃о и҆́мѧ є҆гѡ̀, и҆ млⷭ҇ть є҆гѡ̀ въ ро́ды родѡ́въ боѧ́щымсѧ є҆гѡ̀.
Сотворѝ держа́вꙋ мы́шцею свое́ю, расточѝ гѡ́рдыѧ мы́слїю се́рдца и҆́хъ.
Низложѝ си̑льныѧ со престѡ́лъ, и҆ вознесѐ смирє́нныѧ, а҆́лчꙋщыѧ и҆спо́лни бла̑гъ, и҆ богатѧ́щыѧсѧ ѿпꙋстѝ тщы̀.
Воспрїѧ́тъ і҆и҃лѧ ѻ҆́трока своего̀, помѧнꙋ́ти млⷭ҇ти, ꙗ҆́коже глаго́ла ко ѻ҆тцє́мъ на́шымъ, а҆враа́мꙋ и҆ сѣ́мени є҆гѡ̀ да́же до вѣ́ка.

<rubric class="inline">Къ коемꙋ́ждо же стїхꙋ̀ припѣва́емъ:</rubric> <incipit><red>Чⷭ҇</red>тнѣ́йшꙋю херꙋві̑мъ:</incipit>

## Заха́рїа бл҃гословлѧ́етъ ѻ҆троча́те рожде́нїе.<br>Мл҃тва заха́рїи, ѻ҆тца̀ прⷣте́чева.

<versal>Б</versal>л҃гослове́нъ гдⷭ҇ь бг҃ъ і҆и҃левъ, ꙗ҆́кѡ посѣтѝ и҆ сотворѝ и҆збавле́нїе лю́демъ свои̑мъ.
И҆ воздви́же ро́гъ спасе́нїѧ на́мъ, въ домꙋ̀ дв҃довѣ ѻ҆́трока своегѡ̀:
Ꙗ҆́коже глаго́ла ѹ҆сты̀ ст҃ы́хъ сꙋ́щихъ ѿ вѣ́ка прⷪ҇рѡ́къ є҆гѡ̀:
Спасе́нїе ѿ вра̑гъ на́шихъ, и҆ и҆з̾ рꙋкѝ всѣ́хъ ненави́дѧщихъ на́съ.
Сотвори́ти млⷭ҇ть со ѻ҆тцы̑ на́шими, и҆ помѧнꙋ́ти завѣ́тъ ст҃ы́й сво́й.

<rubric class="inline">На и҃:</rubric> Клѧ́твꙋ, є҆́юже клѧ́тсѧ ко а҆враа́мꙋ ѻ҆тцꙋ̀ на́шемꙋ, да́ти на́мъ, без̾ стра́ха, и҆з̾ рꙋкѝ вра̑гъ на́шихъ и҆зба́вльшымсѧ,
Слꙋжи́ти є҆мꙋ̀ преподо́бїемъ и҆ пра́вдою пред̾ ни́мъ всѧ̑ дни̑ живота̀ на́шегѡ.

<rubric class="inline">На ѕ҃:</rubric> И҆ ты̀, ѻ҆троча̀, прⷪ҇ро́къ вы́шнѧгѡ нарече́шисѧ: пред̾и́деши бо пред̾ лице́мъ гдⷭ҇нимъ, ѹ҆гото́вати пꙋти̑ є҆гѡ̀,
Да́ти ра́зꙋмъ спасе́нїѧ лю́демъ є҆гѡ̀, во ѡ҆ставле́нїе грѣ̑хъ и҆́хъ, милосе́рдїѧ ра́ди млⷭ҇ти бг҃а на́шегѡ.

<rubric class="inline">На д҃:</rubric> Въ ни́хже посѣтѝ на́съ восто́къ съ высоты̀, ꙗ҆ви́тисѧ во тьмѣ̀ и҆ сѣ́ни сме́ртнѣй сѣдѧ́щымъ.
Напра́вити но́ги на́шѧ на пꙋ́ть ми́ренъ.

## Сла́ва, и҆ ны́нѣ:

{% illustration "small-ornaments/star-3-gould", "small" %}
