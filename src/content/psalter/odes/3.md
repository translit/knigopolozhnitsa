---
title: "Пѣ́снь тре́тіѧ"
navigation:
  key: psalter-odes-3
  title: "Пѣ́снь тре́тіѧ"
  parent: psalter-odes
  order: 3
type: "psalter"
---

## Пѣ́снь тре́тіѧ.<br>Мл҃тва а҆́нны ма́тере самꙋ́ила прⷪ҇рока. Бг҃а почита́етъ непло́ды ражда́ющаѧ стра́ннѡ.<br>Ст҃ъ є҆сѝ, гдⷭ҇и, и҆ тѧ̀ пое́тъ дꙋ́хъ мо́й.

<versal data-diacritics="true">Ѹ҆</versal>тверди́сѧ се́рдце моѐ во гдⷭ҇ѣ, вознесе́сѧ ро́гъ мо́й ѡ҆ бз҃ѣ мое́мъ: разшири́шасѧ ѹ҆ста̀ моѧ̑ на врагѝ моѧ̑, возвесели́хсѧ ѡ҆ спасе́нїи твое́мъ.
Ꙗ҆́кѡ нѣ́сть ст҃ъ ꙗ҆́кѡ гдⷭ҇ь, и҆ нѣ́сть првⷣнъ ꙗ҆́кѡ бг҃ъ на́шъ, и҆ нѣ́сть ст҃ъ па́че тебѐ.
Не хвали́тесѧ, и҆ не глаго́лите высѡ́каѧ въ горды́ни, нижѐ да и҆зы́детъ велерѣ́чїе и҆з̾ ѹ҆́стъ ва́шихъ:
Ꙗ҆́кѡ бг҃ъ ра́зꙋмѡвъ гдⷭ҇ь, и҆ бг҃ъ ѹ҆готовлѧ́ѧй начина̑нїѧ своѧ̑.
Лꙋ́къ си́льныхъ и҆знемо́же, и҆ немощствꙋ́ющїи препоѧ́сашасѧ си́лою.
И҆спо́лненнїи хлѣ́ба лиши́шасѧ, и҆ а҆́лчꙋщїи прише́лствоваша зе́млю.
Ꙗ҆́кѡ непло́ды родѝ се́дмь, и҆ мно́гаѧ въ ча́дѣхъ и҆знемо́же.
Гдⷭ҇ь мертви́тъ и҆ живи́тъ, низво́дитъ во а҆́дъ и҆ возво́дитъ.
Гдⷭ҇ь ѹ҆бо́житъ и҆ богати́тъ, смирѧ́етъ и҆ вы́ситъ: возставлѧ́етъ ѿ землѝ ѹ҆бо́га, и҆ ѿ гно́ища воздвиза́етъ ни́ща.
Посади́ти є҆го̀ съ могꙋ́щими люде́й, и҆ престо́лъ сла́вы наслѣ́дꙋѧ є҆мꙋ̀.

<rubric class="inline">На и҃:</rubric> Даѧ́й моли́твꙋ молѧ́щемꙋсѧ, и҆ блгⷭ҇вѝ лѣ̑та првⷣнагѡ.
Ꙗ҆́кѡ не ѹ҆крѣплѧ́етсѧ си́ленъ мꙋ́жъ крѣ́постїю свое́ю, гдⷭ҇ь не́мощна сотворѝ сопоста́та є҆гѡ̀, гдⷭ҇ь ст҃ъ.

<rubric class="inline">На ѕ҃:</rubric> Да не хва́литсѧ премꙋ́дрый премꙋ́дростїю свое́ю, и҆ да не хва́литсѧ си́льный си́лою свое́ю, и҆ да не хва́литсѧ бога́тый бога́тствомъ свои́мъ.
Но ѡ҆ се́мъ да хва́литсѧ хвалѧ́йсѧ, є҆́же разꙋмѣ́ти и҆ зна́ти гдⷭ҇а, и҆ твори́ти сꙋ́дъ и҆ пра́вдꙋ посредѣ̀ землѝ.

<rubric class="inline">На д҃:</rubric> Гдⷭ҇ь взы́де на нб҃са̀ и҆ возгремѣ̀, то́й сꙋ́дитъ концє́мъ землѝ, првⷣнъ сы́й.
И҆ да́стъ крѣ́пость царю̀ на́шемꙋ, и҆ вознесе́тъ ро́гъ хрїста̀ своегѡ̀.

## Сла́ва, и҆ ны́нѣ:
