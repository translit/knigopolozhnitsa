---
title: "Пѣ́снь шеста́ѧ"
navigation:
  key: psalter-odes-6
  title: "Пѣ́снь шеста́ѧ"
  parent: psalter-odes
  order: 6
type: "psalter"
---

## Пѣ́снь шеста́ѧ.<br>Ꙗ҆́кѡ прⷪ҇ро́ка і҆ѡ́нꙋ сп҃си на́съ, гдⷭ҇и. Мл҃тва і҆ѡ́ны прⷪ҇ро́ка.<br>Ѿ ѕвѣ́рѧ воззва̀ і҆ѡ́на глаго́лѧ:

<versal>В</versal>озопи́хъ въ ско́рби мое́й ко гдⷭ҇ꙋ бг҃ꙋ моемꙋ̀, и҆ ѹ҆слы́ша мѧ̀.
И҆з̾ чре́ва а҆́дова во́пль мо́й, ѹ҆слы́шалъ є҆сѝ гла́съ мо́й.
Ѿве́рглъ мѧ̀ є҆сѝ во глꙋбины̑ се́рдца морска́гѡ, и҆ рѣ́ки ѡ҆быдо́ша мѧ̀.
Всѧ̑ высоты̀ твоѧ̑ и҆ вѡ́лны твоѧ̑ на мнѣ̀ преидо́ша.
И҆ а҆́зъ рѣ́хъ: ѿри́нꙋсѧ ѿ ѻ҆́чїю твое́ю є҆да̀ приложꙋ̀ призрѣ́ти мѝ ко хра́мꙋ ст҃о́мꙋ твоемꙋ̀;
Возлїѧ́сѧ вода̀ до дꙋшѝ моеѧ̀, бе́здна ѡ҆бы́де мѧ̀ послѣ́днѧѧ.

<rubric class="inline">На и҃:</rubric> Понрѐ глава̀ моѧ̀ въ разсѣ̑ли го́ръ, снидо́хъ въ зе́млю, є҆ѧ́же верєѝ є҆ѧ̀ закле́пи вѣ́чнїи.
И҆ да взы́детъ и҆з̾ и҆стлѣ́нїѧ живо́тъ мо́й къ тебѣ̀, гдⷭ҇и бж҃е мо́й.

<rubric class="inline">На ѕ҃:</rubric> Внегда̀ скончава́тисѧ ѿ менє̀ дꙋшѝ мое́й, гдⷭ҇а помѧнꙋ́хъ.
И҆ да прїи́детъ къ тебѣ̀ моли́тва моѧ̀ ко хра́мꙋ ст҃о́мꙋ твоемꙋ̀.

<rubric class="inline">На д҃:</rubric> Хранѧ́щїи сꙋ́єтнаѧ и҆ лѡ́жнаѧ млⷭ҇ть свою̀ ѡ҆ста́виша.
А҆́зъ же со гла́сомъ хвале́нїѧ и҆ и҆сповѣ́данїѧ пожрꙋ̀ тебѣ̀, є҆ли̑ка ѡ҆бѣща́хъ, возда́мъ тебѣ̀ во спасе́нїе моѐ гдⷭ҇еви.

## Сла́ва, и҆ ны́нѣ:
