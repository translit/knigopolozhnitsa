---
title: "Ѿ ста́рчества ѡ҆ келе́йномъ пра́вилѣ,"
subtitle: "и҆ ѡ҆ мл҃твѣ, ю҆́же предадѐ а҆́гг҃лъ гдⷭ҇нь вели́комꙋ пахѡ́мїю."
navigation:
  key: psalter-pachomius
  title: "Ѿ ста́рчества ѡ҆ келе́йномъ пра́вилѣ"
  parent: psalter
type: "psalter"
---

<red>Б</red>ра́тъ вопросѝ ста́рца, глаго́лѧ: молю́сѧ тебѣ̀, ѻ҆́тче, рцы́ ми, ка́кѡ до́лженъ є҆́смь бы́ти въ ке́ллїи;

И҆ ѿвѣща̀ ста́рецъ: а҆́зъ ѹ҆́бѡ держꙋ̀ пра́вило своѐ си́це: четы́ре часы̀ сплю̀ ѿ но́щи, и҆ четы́ре часы̀ стою̀ на пѣ́нїи, и҆ дѣ́лаю четы́ре часы̀: и҆ во днѝ па́ки дѣ́лаю до шеста́гѡ часа̀, и҆ ѿ шеста́гѡ прочита́ю да́же до девѧ́тагѡ: ѿ девѧ́тагѡ же пекꙋ́сѧ ѡ҆ пи́щи, и҆ ꙗ҆̀же и҆́мать ке́ллїа подѣ̑лїѧ̀.

И҆ па́ки бра́тъ: мл҃твы же коли́кѡ до́лженъ є҆́смь тво́рити;

И҆ ста́рецъ ѿвѣща́въ речѐ: а҆́зъ по завѣща́нїю а҆́гг҃ловꙋ держꙋ́, є҆́же завѣща̀ ст҃о́мꙋ пахѡ́мїю съ писа́нїемъ, ты́ же ꙗ҆́коже мо́жеши.

И҆ бра́тꙋ ре́кшꙋ: ка́кѡ є҆́сть завѣща́нїе а҆́гг҃лово, ѻ҆́тче;

И҆ речѐ ста́рецъ: пи́сано є҆́сть во а҆́гг҃ловѣ напи́саннѣмъ завѣща́нїи, ꙗ҆́кѡ да творѧ́тъ и҆̀же под̾ вла́стїю ст҃а́гѡ пахѡ́мїа и҆́ноцы во днѝ мл҃твъ в҃і, и҆ въ нощѝ в҃і: и҆ въ девѧ́тый ча́съ трѝ мл҃твы, и҆ коеѧ́ждо мл҃твы пре́жде пѣ́ти ѱало́мъ. И҆ сїѧ̑ ѹ҆́бѡ речѐ, си́це воѡбрази́хъ ма́лѡ, ꙗ҆́кѡ да и҆ ма́лїи доспѣва́ютъ въ пра́вило, и҆ не скорбѧ́тъ: соверше́ннїи же законоположе́нїѧ не тре́бꙋютъ, слы́шаще глаго́лющаго: непреста́ннѡ моли́тесѧ.

## Пра́вило, є҆́же дадѐ а҆́гг҃лъ гдⷭ҇нь вели́комꙋ пахѡ́мїю.

<rubric class="inline">Нача́ло си́це:</rubric> <incipit><red>Трист҃о́е:</red></incipit> <rubric class="inline">и҆ по</rubric> <incipit><red>Ѻ҆́</red>ч҃е на́шъ:</incipit> <red>Г</red>дⷭ҇и, поми́лꙋй, <rubric class="inline">в҃і,</rubric> <red>С</red>ла́ва, и҆ ны́нѣ: <incipit><red>П</red>рїиди́те, поклони́мсѧ:</incipit> <rubric class="inline">три́жды.</rubric> <rubric class="inline">Ѱало́мъ н҃-й:</rubric> <incipit><red>П</red>оми́лꙋй мѧ̀, бж҃е:</incipit> <incipit><red>В</red>ѣ́рꙋю во є҆ди́наго бг҃а:</incipit> <rubric class="inline">Сто̀ мл҃твъ:</rubric> <red>Г</red>дⷭ҇и і҆и҃се хрⷭ҇тѐ сн҃е бж҃їй, поми́лꙋй мѧ̀ грѣ́шнаго. <rubric class="inline">И҆ посе́мъ,</rubric> <incipit><red>Д</red>осто́йно є҆́сть:</incipit> <rubric class="inline">И҆ ѿпꙋ́стъ.</rubric>

<rubric>И҆ сїѐ, є҆ди́на мл҃тва.</rubric>

<rubric>Си́хъ соверша́ти повелѣ́ двана́десѧть въ де́нь, и҆ въ но́щь двана́десѧть.</rubric>

## Коне́цъ, и҆ бг҃ꙋ сла́ва.
