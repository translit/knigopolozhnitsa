---
title: "Ѱало́мъ к҃є"
navigation:
  key: psalter-kathisma04-2
  title: "Ѱало́мъ к҃є"
  parent: psalter-kathisma04
  order: 2
type: "psalter"
---
## Ѱало́мъ дв҃дꙋ, к҃є.
<!-- transclude:psalm-25 -->
<versal>С</versal>ꙋди́ ми, гдⷭ҇и, ꙗ҆́кѡ а҆́зъ неѕло́бою мое́ю ходи́хъ: и҆ на гдⷭ҇а ѹ҆пова́ѧ не и҆знемогꙋ̀.
<red>И҆</red>скꙋси́ мѧ, гдⷭ҇и, и҆ и҆спыта́й мѧ̀, разжзѝ ѹ҆трѡ́бы моѧ̑ и҆ се́рдце моѐ.
<red>Ꙗ҆́</red>кѡ млⷭ҇ть твоѧ̀ пред̾ ѻ҆чи́ма мои́ма є҆́сть, и҆ бл҃гоꙋгоди́хъ во и҆́стинѣ твое́й.
<red>Н</red>е сѣдо́хъ съ со́нмомъ сꙋ́етнымъ, и҆ со законопрестꙋ́пными не вни́дꙋ.
<red>В</red>озненави́дѣхъ це́рковь лꙋка́внꙋющихъ, и҆ съ нечести́выми не сѧ́дꙋ.
<red>Ѹ҆</red>мы́ю въ непови́нныхъ рꙋ́цѣ моѝ, и҆ ѡ҆бы́дꙋ же́ртвенникъ тво́й, гдⷭ҇и,
<red>Є҆́</red>же ѹ҆слы́шати мѝ гла́съ хвалы̀ твоеѧ̀ и҆ повѣ́дати всѧ̑ чꙋдеса̀ твоѧ̑.
<red>Г</red>дⷭ҇и, возлюби́хъ бл҃голѣ́пїе до́мꙋ твоегѡ̀ и҆ мѣ́сто селе́нїѧ сла́вы твоеѧ̀.
<red>Д</red>а не погꙋби́ши съ нечести́выми дꙋ́шꙋ мою̀ и҆ съ мꙋ̑жи крове́й живо́тъ мо́й,
<red>И҆́</red>хже въ рꙋкꙋ̀ беззакѡ́нїѧ, десни́ца и҆́хъ и҆спо́лнисѧ мзды̀.
<red>А҆́</red>зъ же неѕло́бою мое́ю ходи́хъ: и҆зба́ви мѧ̀, гдⷭ҇и, и҆ поми́лꙋй мѧ̀.
<red>Н</red>ога̀ моѧ̀ ста̀ на правотѣ̀: въ цр҃квахъ бл҃гословлю́ тѧ, гдⷭ҇и.
<!-- /transclude:psalm-25 -->
