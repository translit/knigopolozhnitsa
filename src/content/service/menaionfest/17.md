---
title: "Мѣ́сѧца деке́мврїа въ к҃є де́нь"
navigation:
  key: service-menaionfest-17
  title: "Мѣ́сѧца деке́мврїа въ к҃є де́нь"
  parent: service-menaionfest
  order: 17
type: "service"
---

# Мѣ́сѧца деке́мврїа въ к҃є де́нь.

<rubric>Є҆́же по пло́ти ржⷭ҇тво̀ гдⷭ҇а бг҃а и҆ сп҃са на́шегѡ і҆и҃са хрⷭ҇та̀.</rubric>

<rubric>И҆ воспомина́нїе и҆збавле́нїѧ цр҃кви и҆ держа́вы рѡссі́йскїѧ ѿ наше́ствїѧ га́ллѡвъ, и҆ съ ни́ми два́десѧти ꙗ҆зы̑къ.</rubric>



<rubric>При часѣ̀ з҃-мъ днѐ, ѹ҆дарѧ́етъ въ вели́кїй кампа́нъ, и҆ во всѧ̑ тѧ̑жкаѧ: и҆ собра́вшесѧ въ хра́мъ, начина́емъ вече́рню по ѻ҆бы́чаю.</rubric>

<rubric class="inline">Дїа́конъ глаго́летъ:</rubric> <red>Б</red>л҃гословѝ, влⷣко.

<rubric class="inline">І҆ере́й:</rubric> <incipit><red>Б</red>л҃гослове́но црⷭ҇тво:</incipit>

<rubric>И҆ по а҆ми́нѣ предстоѧ́тель:</rubric>

<incipit><red>Ц</red>р҃ю̀ нбⷭ҇ный:</incipit> <incipit><red>Трист҃о́е.</red></incipit> <red>П</red>о <incipit><red>Ѻ҆́</red>ч҃е на́шъ:</incipit>

<red>Г</red>дⷭ҇и, поми́лꙋй, <rubric class="inline">в҃і.</rubric>

<rubric>Сла́ва, и҆ ны́нѣ:</rubric>

<incipit><red>П</red>рїиди́те, поклони́мсѧ:</incipit> <rubric class="inline">Три́жды.</rubric>

<rubric class="inline">И҆ ѱало́мъ:</rubric> <red>Б</red>л҃гословѝ, дꙋшѐ моѧ̀, гдⷭ҇а:

<rubric>Посе́мъ дїа́конъ глаго́летъ є҆ктенїю̀ вели́кꙋю. И҆ а҆́ще ѹ҆́бѡ въ сꙋббѡ́тꙋ ве́чера, пое́мъ <incipit><red>Б</red>л҃же́нъ мꙋ́жъ:</incipit> каѳі́смꙋ всю̀. А҆́ще же въ недѣ́лю ве́чера, пое́мъ то́чїю а҃-й а҆нтїфѡ́нъ. А҆́ще ли и҆́нъ де́нь, стїхоло́гїа не быва́етъ, но по є҆ктенїѝ а҆́бїе пое́мъ:</rubric>

<red>Г</red>дⷭ҇и, воззва́хъ къ тебѣ̀: <rubric class="inline">на гла́съ в҃.</rubric>

<rubric>І҆ере́й же твори́тъ проскомі́дїю, та́же дїа́конъ кади́тъ хра́мъ по ѻ҆бы́чаю: ли́кове же пою́тъ стїхи̑ры пра́здника на и҃.</rubric>

<rubric>Гла́съ в҃, самогла́сны:</rubric>

<rubric class="inline">Ге́рманово:</rubric> <red>П</red>рїиди́те возра́дꙋемсѧ гдⷭ҇еви, настоѧ́щꙋю та́йнꙋ сказꙋ́юще: средостѣ́нїе граде́жа разрꙋши́сѧ, пла́менное ѻ҆рꙋ́жїе плещы̀ дае́тъ, и҆ херꙋві́мъ ѿстꙋпа́етъ ѿ дре́ва жи́зни и҆ а҆́зъ ра́йскїѧ пи́щи причаща́юсѧ, ѿ негѡ́же произгна́нъ бы́хъ преслꙋша́нїѧ ра́ди. Неизмѣ́нный бо ѡ҆́бразъ ѻ҆те́чь, ѡ҆́бразъ присносꙋ́щїѧ є҆гѡ̀, зра́къ раба̀ прїе́млетъ, ѿ неискꙋсобра́чныѧ мт҃ре проше́дъ, не преложе́нїе претерпѣ́въ: є҆́же бо бѣ̀, пребы́сть, бг҃ъ сы́й и҆́стиненъ: и҆ є҆́же не бѣ̀ прїѧ́тъ, чл҃вѣ́къ бы́въ чл҃вѣколю́бїѧ ра́ди, томꙋ̀ возопїи́мъ: рожде́йсѧ ѿ дв҃ы бж҃е, поми́лꙋй на́съ. <rubric class="inline">Два́жды.</rubric>

<rubric class="inline">А҆нато́лїево:</rubric> <red>Г</red>дⷭ҇ꙋ і҆и҃сꙋ ро́ждшꙋсѧ ѿ ст҃ы́ѧ дв҃ы, просвѣти́шасѧ всѧ́чєскаѧ: па́стырємъ бо свирѧ́ющымъ, и҆ волхвѡ́мъ покланѧ́ющымсѧ, а҆́гг҃лѡмъ воспѣва́ющымъ, и҆́рѡдъ мѧтѧ́шесѧ, ꙗ҆́кѡ бг҃ъ во пло́ти ꙗ҆ви́сѧ, сп҃съ дꙋ́шъ на́шихъ. <rubric class="inline">Два́жды.</rubric>

<red>Ц</red>рⷭ҇тво твоѐ хрⷭ҇тѐ бж҃е, црⷭ҇тво всѣ́хъ вѣкѡ́въ, и҆ влⷣчество твоѐ во всѧ́комъ ро́дѣ и҆ ро́дѣ, воплоти́выйсѧ ѿ дх҃а ст҃а́гѡ, и҆ ѿ приснодв҃ы мр҃і́и вочл҃вѣ́чивыйсѧ, свѣ́тъ на́мъ возсїѧ̀ хрⷭ҇тѐ бж҃е твоѐ прише́ствїе, свѣ́тъ ѿ свѣ́та, ѻ҆́ч҃ее сїѧ́нїе, всю̀ тва́рь просвѣти́лъ є҆сѝ. Всѧ́кое дыха́нїе хва́литъ тѧ̀, ѡ҆́бразъ сла́вы ѻ҆́ч҃їѧ: сы́й, и҆ пре́жде сы́й, и҆ возсїѧ́вый ѿ дв҃ы бж҃е, поми́лꙋй на́съ. <rubric class="inline">Два́жды.</rubric>

<red>Ч</red>то̀ тебѐ принесе́мъ хрⷭ҇тѐ ꙗ҆́кѡ ꙗ҆ви́лсѧ є҆сѝ на землѝ, ꙗ҆́кѡ чл҃вѣ́къ на́съ ра́ди; ка́ѧждо бо ѿ тебѐ бы́вшихъ тва́рей, бл҃годаре́нїе тебѣ̀ прино́ситъ: а҆́гг҃ли пѣ́нїе, нб҃са̀ ѕвѣздꙋ̀, волсвѝ да́ры, па́стырїе чꙋ́до, землѧ̀ верте́пъ, пꙋсты́нѧ ꙗ҆́сли: мы́ же мт҃ръ дв҃ꙋ. И҆́же пре́жде вѣ̑къ бж҃е, поми́лꙋй на́съ. <rubric class="inline">Два́жды.</rubric>

<rubric>Сла́ва, и҆ ны́нѣ, гла́съ то́йже:</rubric>

<rubric class="inline">Кассі́ино:</rubric> <red>А҆́</red>ѵгꙋстꙋ є҆динонача́льствꙋющꙋ на землѝ, многонача́лїе человѣ́кѡвъ преста̀: и҆ тебѣ̀ вочл҃вѣ́чшꙋсѧ ѿ чтⷭ҇ыѧ, многобо́жїе і҆́дѡлѡвъ ѹ҆праздни́сѧ. Под̾ є҆ди́нѣмъ црⷭ҇твомъ мїрски́мъ гра́ди бы́ша, и҆ во є҆ди́но влⷣчество бжⷭ҇тва̀ ꙗ҆зы́цы вѣ́роваша. Написа́шасѧ лю́дїе повеле́нїемъ ке́саревымъ: написа́хомсѧ вѣ́рнїи и҆́менемъ бж҃ества̀, тебѐ вочл҃вѣ́чшагѡсѧ бг҃а на́шегѡ. Ве́лїѧ твоѧ̀ млⷭ҇ть, гдⷭ҇и, сла́ва тебѣ̀.

<rubric>Вхо́дъ со є҆ѵⷢ҇лїемъ.</rubric>

<incipit><red>С</red>вѣ́те ти́хїй:</incipit>

<rubric>Прокі́менъ днѐ. И҆ чтє́нїѧ по чинꙋ̀ и҆́хъ, съ тропарѝ и҆ со стїхѝ и҆́хъ.</rubric>

<rubric>(А҆́ще прилꙋчи́тсѧ на́вечерїе ржⷭ҇тва̀ хрⷭ҇то́ва въ пѧто́къ, прокі́менъ пое́тсѧ: Кто̀ бг҃ъ ве́лїй, ꙗ҆́кѡ бг҃ъ на́шъ: со стїхѝ свои́ми. Дневны́й же ѡ҆ставлѧ́етсѧ.)</rubric>

<rubric>Бытїѧ̀ чте́нїе. (Глава̀ а҃, ст. а҃-г҃і.)</rubric>

<versal>В</versal>ъ нача́лѣ сотворѝ бг҃ъ нб҃о и҆ зе́млю. Землѧ́ же бѣ̀ неви́дима, и҆ неꙋстро́ена, и҆ тьма̀ верхꙋ̀ бе́здны: и҆ дх҃ъ бж҃їй ноша́шесѧ верхꙋ̀ воды̀. И҆ речѐ бг҃ъ: да бꙋ́детъ свѣ́тъ: и҆ бы́сть свѣ́тъ. И҆ ви́дѣ бг҃ъ свѣ́тъ, ꙗ҆́кѡ добро̀: и҆ разлꙋчѝ бг҃ъ междꙋ̀ свѣ́томъ, и҆ междꙋ̀ тьмо́ю. И҆ наречѐ бг҃ъ свѣ́тъ де́нь, а҆ тьмꙋ̀ наречѐ но́щь. И҆ бы́сть ве́черъ, и҆ бы́сть ѹ҆́тро, де́нь є҆ди́нъ. И҆ речѐ бг҃ъ: да бꙋ́детъ тве́рдь посредѣ̀ воды̀, и҆ да бꙋ́детъ разлꙋча́ющи посредѣ̀ воды̀ и҆ воды̀: и҆ бы́сть та́кѡ. И҆ сотворѝ бг҃ъ тве́рдь: и҆ разлꙋчѝ бг҃ъ междꙋ̀ водо́ю, ꙗ҆́же бѣ̀ под̾ тве́рдїю, и҆ междꙋ̀ водо́ю, ꙗ҆́же бѣ̀ над̾ тве́рдїю. И҆ наречѐ бг҃ъ тве́рдь, нб҃о: и҆ ви́дѣ бг҃ъ, ꙗ҆́кѡ добро̀. И҆ бы́сть ве́черъ, и҆ бы́сть ѹ҆́тро, де́нь вторы́й. И҆ речѐ бг҃ъ: да собере́тсѧ вода̀, ꙗ҆́же под̾ нб҃се́мъ, въ собра́нїе є҆ди́но, и҆ да ꙗ҆ви́тсѧ сꙋ́ша. И҆ бы́сть та́кѡ: и҆ собра́сѧ вода̀, ꙗ҆́же под̾ нб҃се́мъ, въ собра̑нїѧ своѧ̑, и҆ ꙗ҆ви́сѧ сꙋ́ша. И҆ наречѐ бг҃ъ сꙋ́шꙋ, зе́млю: и҆ собра̑нїѧ во́дъ наречѐ морѧ̀: и҆ ви́дѣ бг҃ъ, ꙗ҆́кѡ добро̀. И҆ речѐ бг҃ъ: да прорасти́тъ землѧ̀ бы́лїе травно́е, сѣ́ющее сѣ́мѧ по ро́дꙋ и҆ по подо́бїю, и҆ дре́во плодови́тое творѧ́щее пло́дъ, є҆мꙋ́же сѣ́мѧ є҆гѡ̀ въ не́мъ по ро́дꙋ на землѝ: и҆ бы́сть та́кѡ. И҆ и҆знесѐ землѧ̀ бы́лїе травно́е, сѣ́ющее сѣ́мѧ по ро́дꙋ и҆ по подо́бїю, и҆ дре́во плодови́тое творѧ́щее пло́дъ, є҆мꙋ́же сѣ́мѧ є҆гѡ̀ въ не́мъ по ро́дꙋ на землѝ: и҆ ви́дѣ бг҃ъ, ꙗ҆́кѡ добро̀. И҆ бы́сть ве́черъ, и҆ бы́сть ѹ҆́тро, де́нь тре́тїй.

<rubric>Чи́слъ чте́нїе: (Глава̀ к҃д.)</rubric>

<versal>Б</versal>ы́сть дх҃ъ бж҃їй на валаа́мѣ, и҆ воспрїе́мъ при̑тчи своѧ̑, речѐ: ко́ль добрѝ до́ми твоѝ і҆а́кѡве, и҆ ски̑нїѧ твоѧ̑ і҆и҃лю; ꙗ҆́кѡ страны̑ ѡ҆сѣнѧ́ющыѧ, ꙗ҆́кѡ са́дїе при рѣка́хъ и҆ ꙗ҆́кѡ ски̑нїѧ, ꙗ҆̀же водрꙋзѝ гдⷭ҇ь, и҆ ꙗ҆́кѡ ке́дри при вода́хъ. И҆зы́детъ человѣ́къ ѿ сѣ́мене є҆гѡ̀, и҆ ѡ҆блада́етъ ꙗ҆зы́ки мно́гими, и҆ возвы́ситсѧ црⷭ҇тво є҆гѡ̀, и҆ возрасте́тъ. Бг҃ъ наста́витъ є҆го̀ и҆з̾ є҆гѵ́пта, ꙗ҆́кѡ сла́вꙋ є҆диноро́га є҆гѡ̀. Поѧ́стъ ꙗ҆зы́ки вра̑гъ свои́хъ, и҆ то́лщꙋ и҆́хъ и҆зможди́тъ: и҆ стрѣла́ми свои́ми ѹ҆стрѣли́тъ врага̀. Возле́гъ почѝ ꙗ҆́кѡ ле́въ, и҆ ꙗ҆́кѡ скѵ́менъ, кто̀ возста́витъ є҆го̀; Бл҃гословѧ́щїи тѧ̀ бл҃гослове́ни и҆ проклина́ющїи тѧ̀ про́клѧти. Возсїѧ́етъ ѕвѣзда̀ ѿ і҆а́кѡва, и҆ воста́нетъ человѣ́къ ѿ і҆и҃лѧ, и҆ ссѣче́тъ кнѧ́зи мѡави̑тскїѧ: и҆ плѣни́тъ всѧ̑ сы́ны си́ѳѡвы, и҆ бꙋ́детъ є҆дѡ́мъ достоѧ́нїе, и҆ бꙋ́детъ наслѣ́дїе и҆са́ѵъ вра̑гъ є҆гѡ̀: и҆ і҆и҃ль сотворѝ крѣ́пость.

<rubric>Прⷪ҇ро́чества мїхе́ина чте́нїе. (Главы̑ д҃ и҆ є҃.)</rubric>

<versal>В</versal>о дне́хъ ѻ҆́нѣхъ, глаго́летъ гдⷭ҇ь: соберꙋ̀ сокрꙋше́ннꙋю, и҆ ѿринове́ннꙋю прїимꙋ̀, ꙗ҆̀же ѿри́нꙋхъ: И҆ положꙋ̀ сотре́ннꙋю во ѡ҆ста́нокъ, и҆ ѿринове́ннꙋю въ ꙗ҆зы́къ крѣ́покъ, и҆ воцр҃и́тсѧ гдⷭ҇ь над̾ ни́ми въ горѣ̀ сїѡ́нстѣй, ѿ ны́нѣ и҆ во вѣ́ки. И҆ ты̀, виѳлее́ме до́ме є҆ѵфра́ѳовъ, є҆да̀ ма́лъ є҆сѝ, є҆́же бы́ти въ ты́сѧщахъ і҆ꙋ́довыхъ; И҆з̾ тебе́ бо мнѣ̀ и҆зы́детъ старѣ́йшина, є҆́же бы́ти въ кнѧ́зѧ во і҆и҃ли: и҆ и҆схо́ди є҆гѡ̀ и҆з̾ нача́ла, ѿ дне́й вѣ́ка. Сегѡ̀ ра́ди да́стъ ѧ҆̀ до вре́мене ражда́ющїѧ, породи́тъ, и҆ про́чїи ѿ бра́тїй є҆гѡ̀ ѡ҆братѧ́тсѧ къ сынѡ́мъ і҆и҃лєвымъ. И҆ ста́нетъ, и҆ ѹ҆́зритъ, и҆ ѹ҆пасе́тъ па́ствꙋ свою̀ крѣ́постїю гдⷭ҇ь. И҆ въ сла́вѣ и҆́мене гдⷭ҇а бг҃а своегѡ̀ пребꙋ́дꙋтъ, занѐ ны́нѣ возвели́читсѧ да́же до конє́цъ землѝ.

<rubric>Та́же возгласи́тъ чте́цъ, гла́съ ѕ҃: и҆ на́мъ воста́вшымъ, глаго́летъ тропа́рь се́й:</rubric>

<red>Т</red>а́йнѡ роди́лсѧ є҆сѝ въ верте́пѣ, но нб҃о тѧ̀ всѣ̑мъ проповѣ́да, ꙗ҆́коже ѹ҆ста̀ ѕвѣздꙋ̀ предлага́ѧ, сп҃се, и҆ волхвы́ ти приведѐ вѣ́рою покланѧ́ющыѧсѧ тебѣ̀: съ ни́миже поми́лꙋй на́съ.

<rubric class="inline">Сті́хъ а҃:</rubric> <red>Ѡ҆</red>снова̑нїѧ є҆гѡ̀ на гора́хъ ст҃ы́хъ, лю́битъ гдⷭ҇ь врата̀ сїѡ́нѧ, па́че всѣ́хъ селе́нїй і҆а́кѡвлихъ. Пресла̑внаѧ глаго́лашасѧ ѡ҆ тебѣ̀, гра́де бж҃їй. Помѧнꙋ̀ раа́въ и҆ вавѷлѡ́на вѣ́дꙋщымъ мѧ̀.

<rubric class="inline">И҆ пое́мъ коне́цъ:</rubric> <red>И҆</red> волхвы́ ти приведѐ вѣ́рою покланѧ́ющыѧсѧ тебѣ̀: съ ни́миже поми́лꙋй на́съ.

<rubric class="inline">Сті́хъ в҃:</rubric> <red>И҆</red> сѐ и҆ноплемє́нницы, и҆ тѵ́ръ, и҆ лю́дїе є҆ѳїо́пстїи, сі́и бы́ша та́мѡ. Ма́ти сїѡ́нъ рече́тъ: человѣ́къ и҆ человѣ́къ роди́сѧ въ не́мъ, и҆ то́й ѡ҆снова̀ и҆ вы́шнїй.

<rubric class="inline">И҆ па́ки:</rubric> <red>И҆</red> волхвы́ ти приведѐ вѣ́рою покланѧ́ющыѧсѧ тебѣ̀: съ ни́миже поми́лꙋй на́съ.

<rubric class="inline">Сті́хъ г҃:</rubric> <red>Г</red>дⷭ҇ь повѣ́сть въ писа́нїи люде́й, и҆ кнѧзе́й си́хъ бы́вшихъ въ не́мъ, ꙗ҆́кѡ веселѧ́щихсѧ всѣ́хъ жили́ще въ тебѣ̀.

<rubric class="inline">И҆ па́ки:</rubric> <red>И҆</red> волхвы́ ти приведѐ вѣ́рою покланѧ́щыѧсѧ тебѣ̀: съ ни́миже поми́лꙋй на́съ.

<rubric>Та́же, Сла́ва, пое́тъ ли́къ пра́вый коне́цъ тропарѧ̀. </rubric>

<rubric>И҆ ны́нѣ, лѣ́вый пое́тъ та́кожде коне́цъ.</rubric>

<rubric>Посе́мъ глаго́летъ чте́цъ ве́сь тропа́рь. И҆ пое́тъ са́мъ коне́цъ є҆гѡ̀:</rubric>

<red>Т</red>а́йнѡ роди́лсѧ є҆сѝ въ верте́пѣ, но нб҃о тѧ̀ всѣ̑мъ проповѣ́да, ꙗ҆́коже ѹ҆ста̀ ѕвѣздꙋ̀ предлага́ѧ сп҃се, и҆ волхвы̀ тѝ приведѐ вѣ́рою покланѧ́ющыѧсѧ тебѣ̀: съ ни́миже поми́лꙋй на́съ.

<rubric>И҆ чтꙋ́тсѧ па́ки чтє́нїѧ сїѧ̑:</rubric>

<rubric>Прⷪ҇ро́чества и҆са́їина чте́нїе. (Глава̀ а҃і.)</rubric>

<versal>Т</versal>а́кѡ глаго́летъ гдⷭ҇ь: и҆зы́детъ же́злъ ѿ ко́рене і҆ессе́ова, и҆ цвѣ́тъ ѿ ко́рене є҆гѡ̀ взы́детъ. И҆ почі́етъ на не́мъ дх҃ъ бж҃їй: дх҃ъ мꙋ́дрости и҆ ра́зꙋма: дх҃ъ совѣ́та и҆ крѣ́пости: дх҃ъ вѣ́дѣнїѧ и҆ бл҃гоче́стїѧ: Дх҃ъ стра́ха бж҃їѧ и҆спо́лнитъ є҆го̀. Не по сла́вѣ сꙋ́дитъ, нижѐ по глаго́ланїю ѡ҆бличи́тъ: Но сꙋ́дитъ пра́вдою смире́нныхъ сꙋ́дъ, и҆ ѡ҆бличи́тъ пра́востїю сла̑вныѧ землѝ. И҆ порази́тъ зе́млю сло́вомъ ѹ҆́стъ свои́хъ, и҆ дх҃омъ ѹ҆сте́нъ ѹ҆бїе́тъ нечести́ваго. И҆ бꙋ́детъ пра́вдою препоѧ́санъ по чре́слѣхъ свои́хъ, и҆ и҆́стиною ѡ҆бви́тъ по ре́брѡмъ свои̑мъ. Тогда̀ пожирꙋ́етъ во́лкъ со а҆́гнцемъ, и҆ ры́сь почі́етъ съ ко́злищемъ: и҆ теле́цъ, и҆ ле́въ, и҆ ю҆не́цъ вкꙋ́пѣ пожирꙋ́ютъ, и҆ ѻ҆троча̀ ма́ло поведе́тъ и҆̀хъ, теле́цъ и҆ ле́въ вкꙋ́пѣ пасꙋ́тсѧ, и҆ вкꙋ́пѣ ча̑да и҆́хъ бꙋ́дꙋтъ: и҆ ле́въ ꙗ҆́кѡ во́лъ снѣ́сть плє́вы. И҆ ѻ҆троча̀ мла́до на пеще́рꙋ а҆́спїдскꙋ, и҆ на ло́же пле́мене а҆́спїдска рꙋ́кꙋ возложи́тъ. И҆ не сотворѧ́тъ ѕла̀, нижѐ и҆́мꙋтъ погꙋби́ти ни є҆ди́нагѡ же на горѣ̀ ст҃ѣ́й мое́й: зане́же напо́лнисѧ всѧ̀ землѧ̀ позна́ти гдⷭ҇а, ꙗ҆́кѡ водѣ̀ мно́зѣ покры́ти морѧ̀. И҆ бꙋ́детъ въ де́нь ѻ҆́нъ ко́рень і҆ессе́евъ, и҆ востаѧ́й владѣ́ти ꙗ҆зы́ки: на него̀ ꙗ҆зы́цы ѹ҆пова́ютъ, и҆ бꙋ́детъ поко́й є҆гѡ̀ че́сть.

<rubric>Прⷪ҇ро́чества і҆еремі́ина чте́нїе. (Варꙋ́ха, главы̑ г҃ и҆ д҃.)</rubric>

<versal>С</versal>е́й бг҃ъ на́шъ, не приложи́тсѧ и҆́нъ къ немꙋ̀. И҆з̾ѡбрѣ́те всѧ́къ пꙋ́ть хꙋдо́жества, и҆ дадѐ і҆а́кѡвꙋ ѻ҆́трокꙋ своемꙋ̀, и҆ і҆и҃лю возлю́бленномꙋ ѿ негѡ̀. Посе́мъ же на землѝ ꙗ҆ви́сѧ, и҆ съ человѣ́ки поживѐ. Сїѧ̀ кни́га повелѣ́нїй бж҃їихъ, и҆ зако́нъ сы́й во вѣ́ки, всѝ держа́щїисѧ є҆ѧ̀ въ живо́тъ, ѡ҆ста́вившїи же є҆ѧ̀ ѹ҆́мрꙋтъ. Ѡ҆брати́сѧ і҆а́кѡве, и҆ и҆ми́сѧ є҆ѧ̀, поидѝ къ сїѧ́нїю прѧ́мѡ свѣ́та є҆ѧ̀. Не да́ждь и҆но́мꙋ сла́вы твоеѧ̀, и҆ поле́зныхъ тебѣ̀ ꙗ҆зы́кꙋ чꙋжде́мꙋ. Бл҃же́ни є҆смы̀ і҆и҃лю, ꙗ҆́кѡ ѹ҆гѡ́днаѧ бг҃ꙋ на́мъ разꙋ́мна сꙋ́ть.

<rubric>Прⷪ҇ро́чества данїи́лова чте́нїе. (Глава̀ в҃.)</rubric>

<versal>Р</versal>ечѐ данїи́лъ навꙋходоно́сорꙋ: ты̀ царю̀ ви́дѣлъ є҆сѝ, и҆ сѐ ѡ҆́бразъ є҆ди́нъ, ѡ҆́бразъ ѻ҆́ный вели́къ, и҆ ѡ҆бли́чїе є҆гѡ̀ ѡ҆крꙋ́гло, стоѧ́ше пред̾ лице́мъ твои́мъ: и҆ видѣ́нїе є҆гѡ̀ стра́шно, ѡ҆́бразъ, є҆гѡ́же глава̀ ѿ зла́та чи́ста: рꙋ́цѣ и҆ пе́рси и҆ мы́шцы є҆гѡ̀ сре́брѧны: чре́во и҆ сте́гны мѣ́дѧны: Го́лени желѣ́зны: но́зѣ ча́сть ѹ҆́бѡ желѣ́зна, и҆ ча́сть нѣ́каѧ скꙋде́льна. Ви́дѣлъ є҆сѝ, до́ндеже ѿто́ржесѧ ка́мень ѿ горы̀ без̾ рꙋ́къ, и҆ поразѝ ѡ҆́бразъ, на но́ги желѣ̑зныѧ, и҆ скꙋдє́льныѧ, и҆ и҆стнѝ ѧ҆̀ до конца̀. Тогда̀ и҆стни́шасѧ во є҆ди́но, скꙋде́ль, желѣ́зо, мѣ́дь, сребро̀, зла́то и҆ бы́ша ꙗ҆́кѡ пра́хъ ѿ гꙋмна̀ жа́твеннагѡ, и҆ взѧ́тъ ѧ҆̀ мно́жество дохнове́нїѧ, и҆ мѣ́сто не ѡ҆брѣ́тесѧ и҆̀мъ: ка́мень же порази́вый ѡ҆́бразъ, бы́сть въ го́рꙋ ве́лїю, и҆ и҆спо́лни всю̀ зе́млю. Сїѐ є҆́сть со́нїе: а҆ сказа́нїе є҆гѡ̀ рече́мъ пред̾ царе́мъ: Возста́витъ бг҃ъ нбⷭ҇ный црⷭ҇тво, є҆́же во вѣ́ки не и҆стлѣ́етъ, и҆ црⷭ҇тво є҆гѡ̀ лю́демъ и҆ны̑мъ не ѡ҆ста́витсѧ, и҆ и҆стни́тъ и҆ и҆зможди́тъ всѧ̑ црⷭ҇твїѧ, и҆ то̀ воста́нетъ во вѣ́ки. И҆́мже ѡ҆́бразомъ ви́дѣлъ є҆сѝ, ꙗ҆́кѡ ѿ горы̀ ѿсѣче́сѧ ка́мень без̾ рꙋ́къ, и҆ сотры̀ скꙋде́ль, желѣ́зо, мѣ́дь, сребро̀, зла́то. Бг҃ъ вели́кїй сказа̀ царю̀, и҆̀мже подоба́етъ бы́ти по си́хъ и҆ и҆́стинно со́нїе, и҆ вѣ́рно сказа́нїе є҆гѡ̀.

<rubric>Посе́мъ чте́цъ глаго́летъ тропа́рь се́й, гла́съ ѕ҃:</rubric>

<red>В</red>озсїѧ́лъ є҆сѝ хрⷭ҇тѐ, ѿ дв҃ы разꙋ́мное сл҃нце пра́вды: и҆ ѕвѣзда̀ показа̀ въ верте́пѣ вмѣща́ющасѧ невмѣсти́маго. Волхвы̀ наста́вилъ є҆сѝ на поклоне́нїе твоѐ, съ ни́миже тѧ̀ велича́емъ: жизнода́вче, сла́ва тебѣ̀.

<rubric class="inline">Сті́хъ а҃,</rubric> <rubric class="inline">Ѱало́мъ ч҃в:</rubric> <red>Г</red>дⷭ҇ь воцр҃и́сѧ, въ лѣ́потꙋ ѡ҆блече́сѧ: ѡ҆блече́сѧ гдⷭ҇ь въ си́лꙋ, и҆ препоѧ́сасѧ: и҆́бо ѹ҆твердѝ вселе́ннꙋю, ꙗ҆́же не подви́житсѧ. Гото́въ престо́лъ тво́й ѿто́лѣ, ѿ вѣ́ка ты̀ є҆сѝ.

<rubric class="inline">Та́же, па́ки:</rubric> <red>В</red>олхвы̀ наста́вилъ є҆сѝ на поклоне́нїе твоѐ, съ ни́миже тѧ̀ велича́емъ: жизнода́вче, сла́ва тебѣ̀.

<rubric class="inline">Сті́хъ в҃:</rubric> <red>В</red>оздвиго́ша рѣ́ки гдⷭ҇и, воздвиго́ша рѣ́ки гла́сы своѧ̑. Во́змꙋтъ рѣ́ки сотрє́нїѧ своѧ̑, ѿ гласѡ́въ во́дъ мно́гихъ.

<rubric class="inline">Та́же, па́ки:</rubric> <red>В</red>олхвы̀ наста́вилъ є҆сѝ на поклоне́нїе твоѐ, съ ни́миже тѧ̀ велича́емъ: жизнода́вче, сла́ва тебѣ̀.

<rubric class="inline">Сті́хъ г҃:</rubric> <red>Д</red>и́вны высѡты̀ морскі̑ѧ, ди́венъ въ высо́кихъ гдⷭ҇ь: свидѣ̑нїѧ твоѧ̑ ѹ҆вѣ́ришасѧ ѕѣлѡ̀: до́мꙋ твоемꙋ̀ подоба́етъ ст҃ы́нѧ гдⷭ҇и, въ долготꙋ̀ дні́й.

<rubric>Сла́ва, коне́цъ тропарѧ̀: И҆ ны́нѣ, па́ки коне́цъ.</rubric>

<rubric>Та́же тропа́рь ве́сь:</rubric>

<red>В</red>озсїѧ́лъ є҆сѝ хрⷭ҇тѐ ѿ дв҃ы, разꙋ́мное сл҃нце пра́вды, и҆ ѕвѣзда́ тѧ показа̀ въ верте́пѣ вмѣща́ющасѧ невмѣсти́маго. Волхвы̀ наста́вилъ є҆сѝ на поклоне́нїе твоѐ, съ ни́миже тѧ̀ велича́емъ: жизнода́вче, сла́ва тебѣ̀.

<rubric>Коне́цъ же тропарѧ̀ пое́тъ чте́цъ са́мъ, и҆ посе́мъ чте́тъ:</rubric>

<rubric>Прⷪ҇ро́чества и҆са́їина чте́нїе. (Глава̀ ѳ҃.)</rubric>

<versal data-diacritics="true">Ѻ҆</versal>троча̀ роди́сѧ на́мъ, сн҃ъ и҆ даде́сѧ на́мъ, є҆гѡ́же нача́льство бы́сть на ра́мѣ є҆гѡ̀ и҆ нарица́етсѧ и҆́мѧ є҆гѡ̀ вели́кагѡ совѣ́та а҆́гг҃лъ. Чꙋ́денъ совѣ́тникъ, бг҃ъ крѣ́покъ, власти́тель, нача́льникъ ми́ра, ѻ҆ц҃ъ бꙋ́дꙋщагѡ вѣ́ка: приведе́тъ бо ми́ръ на нача́льники, и҆ здра́вїе є҆гѡ̀. И҆ ве́лїе нача́льство є҆гѡ̀, и҆ ми́ра є҆гѡ̀ нѣ́сть предѣ́ла, на прⷭ҇то́лъ дв҃довъ, и҆ на црⷭ҇тво є҆гѡ̀ и҆спра́вити є҆̀, и҆ застꙋпи́ти є҆̀ сꙋдьбо́ю и҆ пра́вдою, ѿ ны́нѣ и҆ до вѣ́ка: ре́вность гдⷭ҇а саваѡ́ѳа сотвори́тъ сїѧ̑.

<rubric>Прⷪ҇ро́чества и҆са́їина чте́нїе, (Главы̑ з҃ и҆ и҃.)</rubric>

<versal>П</versal>риложѝ гдⷭ҇ь глаго́лати ко а҆ха́зꙋ, глаго́лѧ: просѝ себѣ̀ зна́менїѧ ѹ҆ гдⷭ҇а бг҃а твоегѡ̀, во глꙋбинꙋ̀ и҆лѝ въ высотꙋ̀. И҆ речѐ а҆ха́зъ: не и҆́мамъ проси́ти, нижѐ и҆скꙋси́ти гдⷭ҇а. И҆ речѐ и҆са́їа: ѹ҆слы́шите ѹ҆̀бо до́ме дв҃довъ, є҆да̀ ма́лѡ ва́мъ трꙋ́дъ подаѧ́ти человѣ́кѡмъ, и҆ ка́кѡ гдⷭ҇ꙋ трꙋ́дъ даетѐ; Сегѡ̀ ра́ди да́стъ гдⷭ҇ь са́мъ ва́мъ зна́менїе: сѐ дв҃а во чре́вѣ прїи́метъ, и҆ роди́тъ сн҃а, и҆ нарекꙋ́тъ и҆́мѧ є҆гѡ̀ є҆мманꙋ́илъ. Ма́сло и҆ ме́дъ и҆́мать снѣ́сти, пре́жде не́же ѹ҆вѣ́дѣти є҆мꙋ̀, и҆лѝ и҆зво́лити лꙋка́вое, и҆збере́тъ бл҃го́е: занѐ пре́жде не́же разꙋмѣ́ти ѻ҆троча́ти бл҃го́е и҆лѝ ѕло́е, ѿри́нетъ лꙋка̑ваѧ, и҆ и҆збере́тъ бл҃го́е. И҆ речѐ гдⷭ҇ь ко мнѣ̀: прїимѝ себѣ̀ сви́токъ но́въ вели́къ, и҆ напишѝ въ не́мъ писа́ломъ человѣ́ческимъ, є҆́же ско́рѡ плѣне́нїе сотвори́ти коры́стемъ: настоѧ́тъ бо. И҆ свидѣ́тели мнѣ̀ сотворѝ вѣ́рны человѣ́ки, ѹ҆рі́ю і҆ере́а, и҆ заха́рїю сы́на варахі́ина. И҆ пристꙋпи́хъ ко прⷪ҇ро́чицѣ, и҆ во чре́вѣ прїѧ́тъ, и҆ родѝ сн҃а. И҆ речѐ мнѣ̀ гдⷭ҇ь: нарцы̀ и҆́мѧ є҆мꙋ̀, ско́рѡ плѣнѝ, и҆ напра́снѡ и҆спрове́рзи. Занѐ пре́жде не́же разꙋмѣ́ти ѻ҆троча́ти прозва́ти ѻ҆тца̀ и҆лѝ ма́терь, прїи́метъ си́лꙋ дама́сковꙋ, и҆ коры̑сти самарі̑йскїѧ, прѧ́мѡ царю̀ а҆ссѷрі́йскомꙋ. Съ на́ми бг҃ъ, разꙋмѣ́йте ꙗ҆зы́цы, и҆ покарѧ́йтесѧ: ѹ҆слы́шите да́же до послѣ́днихъ землѝ, могꙋ́щїи покарѧ́йтесѧ: а҆́ще бо па́ки возмо́жете, и҆ па́ки побѣжде́ни бꙋ́дете. И҆ и҆́же а҆́ще совѣ́тъ совѣщава́ете, разори́тъ гдⷭ҇ь. И҆ сло́во, є҆́же а҆́ще возглаго́лете, не пребꙋ́детъ въ ва́съ: ꙗ҆́кѡ съ на́ми бг҃ъ.

<rubric>Посе́мъ є҆ктенїа̀ ма́лаѧ.</rubric>

<rubric class="inline">И҆ возгла́съ:</rubric> <red>Ꙗ҆́</red>кѡ ст҃ъ є҆сѝ бж҃е на́шъ:

<rubric>И҆ по возгла́сѣ, трист҃о́е.</rubric>

<rubric>И҆ прокі́менъ, гла́съ а҃:</rubric>

<red>Г</red>дⷭ҇ь речѐ ко мнѣ̀: сн҃ъ мо́й є҆сѝ ты̀, а҆́зъ дне́сь роди́хъ тѧ̀.

<rubric class="inline">Сті́хъ:</rubric> <red>П</red>росѝ ѿ менѐ, и҆ да́мъ тѝ ꙗ҆зы́ки достоѧ́нїе твоѐ, и҆ ѡ҆держа́нїе твоѐ концы̀ землѝ.

<rubric>А҆по́столъ къ є҆вре́ємъ, зача́ло т҃г:</rubric>

<red>М</red>ногоча́стнѣ и҆ многоѡбра́знѣ:

<rubric class="inline">Коне́цъ:</rubric> <red>И҆</red> лѣ̑та твоѧ̑ не ѡ҆скꙋдѣ́ютъ.

<rubric class="inline">А҆ллилꙋ́їа, гла́съ є҃:</rubric> <incipit><red>Р</red>ечѐ гдⷭ҇ь гдⷭ҇ви моемꙋ̀:</incipit> сѣдѝ ѡ҆деснꙋ́ю менѐ, до́ндеже положꙋ̀ врагѝ твоѧ̑ подно́жїе но́гъ твои́хъ.

<rubric class="inline">Сті́хъ:</rubric> <red>Ж</red>е́злъ си́лы по́слетъ тѝ гдⷭ҇ь ѿ сїѡ́на.

<rubric class="inline">Сті́хъ:</rubric> <red>И҆</red>з̾ чре́ва пре́жде денни́цы роди́хъ тѧ̀:

<rubric>Є҆ѵⷢ҇лїе лꙋ́ки, зача́ло є҃:</rubric>

<incipit><red>В</red>о дне́хъ ѻ҆́нѣхъ и҆зы́де повелѣ́нїе ѿ ке́сарѧ а҆́ѵгꙋста:</incipit>

<rubric class="inline">Коне́цъ:</rubric> <red>Ꙗ҆́</red>коже глаго́лано бы́сть къ ни̑мъ.

<rubric>(Дне́ же рѧ́дъ, прокі́менъ, а҆пⷭ҇лъ и҆ є҆ѵⷢ҇лїе, въ на́вечерїи ржⷭ҇тва̀ хрⷭ҇то́ва, и҆ бг҃оѧвле́нїѧ, не чте́тсѧ.)</rubric>

<rubric>И҆ по рѧ́дꙋ бж҃е́ственнаѧ лїтꙋргі́а вели́кагѡ васі́лїа. Вмѣ́стѡ: Досто́йно пое́мъ:</rubric>

<red>Ѡ҆</red> тебѣ̀ ра́дꙋетсѧ:

<rubric class="inline">Прича́стенъ є҆ди́нъ:</rubric> <incipit><red>Х</red>вали́те гдⷭ҇а съ нб҃съ:</incipit>

<red>А҆</red>ллилꙋ́їа, <rubric class="inline">три́жды.</rubric>

<rubric>И҆ по ѿпꙋ́стѣ лїтꙋргі́и вжига́етъ параекклисїа́рхъ свѣ́щникъ, и҆ поставлѧ́етъ средѝ цр҃кве. Кли́рїцы же ста́вше ѻ҆́ба ли̑ка вкꙋ́пѣ, пою́тъ возгла́снѡ тропа́рь пра́здника, гла́съ д҃:</rubric>

<red>Р</red>жⷭ҇тво̀ твоѐ хрⷭ҇тѐ бж҃е на́шъ:

<rubric>Сла́ва, и҆ ны́нѣ, конда́къ, гла́съ г҃:</rubric>

<incipit><red>Д</red>в҃а дне́сь пресꙋ́щественнаго ражда́етъ:</incipit>

<rubric>По сконча́нїи же кондака̀ многолѣ́тствꙋютъ патрїа́рха, и҆ настоѧ́телѧ. И҆ вхо́димъ въ трапе́зꙋ и҆ ꙗ҆ди́мъ варе́нїе съ є҆ле́емъ, ры́бы же не ꙗ҆ди́мъ: вїно́ же пїе́мъ, благодарѧ́ще бг҃а.</rubric>



<rubric>Вѣ́стнѡ бꙋ́ди:</rubric>

<rubric>(Зрѝ) А҆́ще слꙋчи́тсѧ на́вечерїе хрⷭ҇то́ва ржⷭ҇тва̀ въ сꙋббѡ́тꙋ, и҆лѝ недѣ́лю:</rubric>

<red>П</red>о́стъ не быва́етъ, и҆ тропарѝ ца́рскихъ часѡ́въ со чте́нїѧми въ сꙋббѡ́тꙋ и҆ недѣ́лю не пою́тсѧ: но пое́мъ часы̀ ца́рскїѧ пре́жде въ пѧто́къ, по ѻ҆бы́чаю, ꙗ҆́коже ѹ҆каза́сѧ на рѧдꙋ̀. Глаго́лемъ же: <incipit><red>В</red>ѣ́рꙋю во є҆ди́наго бг҃а:</incipit> и҆ ѱало́мъ л҃г, <red>Б</red>л҃гословлю̀ гдⷭ҇а, и҆ ѿпꙋ́стъ. Лїтꙋргі́а же въ то́й де́нь не быва́етъ: но пое́мъ вече́рню во своѐ вре́мѧ. Въ сꙋббѡ́тꙋ же и҆ недѣ́лю лїтꙋргі́а быва́етъ во своѐ вре́мѧ златоꙋ́стагѡ. По ѿпꙋще́нїи же снѣда́емъ по ѹ҆ло́мкꙋ хлѣ́ба, и҆ ѿ вїна̀ вкꙋша́емъ ма́лѡ: и҆ ѿхо́димъ въ кє́ллїи своѧ̑. При часѣ́ же з҃-мъ днѐ, начина́емъ вече́рню. А҆́ще ли въ сꙋббѡ́тꙋ ве́чера, пое́мъ: <red>Б</red>л҃же́нъ мꙋ́жъ, каѳі́смꙋ всю̀. А҆́ще ли въ недѣ́лю ве́чера, а҃-й а҆нтїфѡ́нъ. Посе́мъ на <red>Г</red>дⷭ҇и воззва́хъ, пое́мъ стїхи̑ры на и҃, гла́съ в҃. Самогла́сны: <red>П</red>рїиди́те возра́дꙋемсѧ: и҆ прѡ́чаѧ. <red>С</red>ла́ва, и҆ ны́нѣ, гла́съ то́йже. <red>А҆́</red>ѵгꙋстꙋ є҆динонача́льствꙋющꙋ на землѝ: Вхо́дъ со є҆ѵⷢ҇лїемъ. <incipit><red>С</red>вѣ́те ти́хїй:</incipit> <red>П</red>рокі́менъ днѐ: А҆́ще въ сꙋббѡ́тꙋ ве́чера, пое́мъ прокі́менъ: <incipit><red>Г</red>дⷭ҇ь воцр҃и́сѧ:</incipit> и҆ чтє́нїѧ по чи́нꙋ и҆́хъ. По сконча́нїи же чте́нїй, Трист҃о́е не пое́мъ: но быва́етъ по паремїа́хъ є҆ктенїа̀ ма́лаѧ, и҆ по возгла́сѣ: <red>П</red>рокі́менъ, гла́съ а҃: <red>Г</red>дⷭ҇ь речѐ ко мнѣ̀: сн҃ъ мо́й є҆сѝ ты̀: Сті́хъ: <red>П</red>росѝ ѿ менѐ: А҆по́столъ къ гала́тѡмъ, зача́ло с҃з: <red>П</red>о чл҃вѣ́кꙋ глаго́лю: <red>А҆</red>ллилꙋ́їа, гла́съ є҃: <incipit><red>Р</red>ечѐ гдⷭ҇ь гдⷭ҇ви моемꙋ̀:</incipit> Сті́хъ: <red>Ж</red>е́злъ си́лы по́слетъ тѝ гдⷭ҇ь: Сті́хъ: <red>И҆</red>з̾ чре́ва пре́жде денни́цы роди́хъ тѧ̀: Є҆ѵⷢ҇лїе матѳе́а, зача́ло н҃г: <red>П</red>одо́бно є҆́сть црⷭ҇твїе нбⷭ҇ное зе́рнꙋ горꙋ́шичнꙋ: Посе́мъ є҆ктенїа̀, <incipit><red>Р</red>це́мъ всѝ:</incipit> Та́же, <incipit><red>С</red>подо́би гдⷭ҇и:</incipit> <incipit><red>И҆</red>спо́лнимъ вече́рнюю:</incipit> и҆ возгла́съ. И҆ посе́мъ дїа́конъ глаго́летъ: <red>П</red>ремꙋ́дрость: ли́къ, <red>Б</red>л҃гословѝ. И҆ про́чее по ѻ҆бы́чаю, и҆ ѿпꙋ́стъ. По ѿпꙋ́стѣ же вжига́емъ свѣ́щникъ средѝ цр҃кве, и҆ ста́вше ѻ҆́ба ли̑ка вкꙋ́пѣ пою́тъ тропа́рь пра́здника: <red>С</red>ла́ва, и҆ ны́нѣ, конда́къ. И҆ вхо́димъ въ трапе́зꙋ, и҆ ꙗ҆ди́мъ соверше́ннѡ, ры́бы же не ꙗ҆ди́мъ, но со древѧнома́слїемъ, и҆ со́чиво ѡ҆бварено̀, и҆лѝ кꙋтїю̀ съ ме́домъ. И҆спива́емъ же и҆ вїна̀ въ сла́вꙋ бж҃їю: въ не и҆мꙋ́щихъ же страна́хъ пїе́мъ пи́во. Предлага́етсѧ же и҆ чте́нїе: Поꙋче́нїе кѷрі́лла а҆рхїепⷭ҇кпа і҆ерⷭ҇ли́мскагѡ, є҆мꙋ́же нача́ло: <red>Ꙗ҆́</red>коже ѹ҆́бѡ во і҆и҃са хрⷭ҇та̀ надѣ́емсѧ:



<rubric>(Зрѝ) Вѣ́дати подоба́етъ, ꙗ҆́кѡ пра́здникъ ржⷭ҇тва̀ хрⷭ҇то́ва въ кі́й де́нь ни слꙋчи́тсѧ, пое́тсѧ повече́рїе вели́кое си́це:</rubric>

<rubric>Ѡ҆ часѣ̀ девѧ́томъ но́щи быва́етъ бла́говѣстъ, и҆ пото́мъ трезво́нъ во всѧ̑ кампа́ны: і҆ере́й же со дїа́кономъ ѡ҆бо́лкшесѧ, творѧ́тъ нача́ло, ꙗ҆́коже во всѧ̑ пра́здники влⷣчни.</rubric>

<rubric class="inline">Дїа́конъ глаго́летъ:</rubric> <red>Б</red>л҃гословѝ влⷣко.

<rubric class="inline">І҆ере́й:</rubric> <incipit><red>Б</red>л҃гослове́нъ бг҃ъ на́шъ:</incipit>

<rubric>И҆ кадѧ́щꙋ і҆ере́ю, глаго́лемъ повече́рїе вели́кое ѿ нача́ла:</rubric>

<red>С</red>ла́ва тебѣ̀ бж҃е на́шъ, сла́ва тебѣ̀.

<incipit><red>Ц</red>р҃ю̀ нбⷭ҇ный:</incipit> <incipit><red>Трист҃о́е,</red></incipit> <rubric class="inline">и҆ про́чее.</rubric>

<red>С</red>ъ на́ми бг҃ъ, <rubric class="inline">пое́мъ съ пѣ́нїемъ.</rubric>

<rubric>Вмѣ́стѡ тропаре́й ѻ҆бы́чныхъ, Просвѣтѝ ѻ҆́чи моѝ: глаго́лемъ тропа́рь пра́здника. И҆ вмѣ́стѡ: Поми́лꙋй на́съ гдⷭ҇и, поми́лꙋй на́съ: глаго́лемъ конда́къ пра́здника.</rubric>

<rubric>По Сла́ва въ вы́шнихъ, и҆схо́димъ въ притво́ръ, пою́ще:</rubric>

<rubric>На лїті́и стїхи̑ры самогла́сны, гла́съ а҃.</rubric>

<rubric class="inline">І҆ѡа́нна мона́ха:</rubric> <red>Н</red>б҃о и҆ землѧ̀ дне́сь прⷪ҇ро́чески да возвеселѧ́тсѧ, а҆́гг҃ли и҆ человѣ́цы дх҃о́внѡ да торжествꙋ́ютъ: ꙗ҆́кѡ бг҃ъ во пло́ти ꙗ҆ви́сѧ, сꙋ́щымъ во тмѣ̀ и҆ сѣ́ни сѣдѧ́щымъ, рожде́йсѧ ѿ дв҃ы, верте́пъ и҆ ꙗ҆́сли прїѧ́ша того̀: па́стырїе чꙋ́до проповѣ́дꙋютъ, волсвѝ ѿ востѡ́къ въ виѳлее́мъ да́ры прино́сѧтъ. Мы́ же хвалꙋ̀ недосто́йными ѹ҆стна́ми, а҆́гг҃льски томꙋ̀ принесе́мъ: сла́ва въ вы́шнихъ бг҃ꙋ, и҆ на землѝ ми́ръ: прїи́де бо ча́ѧнїе ꙗ҆зы́кѡвъ, прише́дъ сп҃сѐ на́съ ѿ рабо́ты вра́жїѧ.

<red>Н</red>б҃о и҆ землѧ̀ дне́сь совокꙋпи́шасѧ, ро́ждшꙋсѧ хрⷭ҇тꙋ̀: дне́сь бг҃ъ на зе́млю прїи́де, и҆ чл҃вѣ́къ на нб҃са̀ взы́де: дне́сь ви́димъ є҆́сть пло́тїю, є҆стество́мъ неви́димый, человѣ́ка ра́ди. Сегѡ̀ ра́ди и҆ мы̀ славосло́вѧще возопїи́мъ є҆мꙋ̀: сла́ва въ вы́шнихъ бг҃ꙋ, и҆ на землѝ ми́ръ: дарова́ бо прише́ствїе твоѐ, сп҃се на́шъ, сла́ва тебѣ̀.

<red>С</red>ла́ва въ вы́шихъ бг҃ꙋ, въ виѳлее́ме слы́шꙋ ѿ безпло́тныхъ дне́сь, на землѝ ми́ръ бл҃говоли́вшемꙋ бы́ти: ны́нѣ дв҃а нб҃съ ши́рши. Возсїѧ́ бо свѣ́тъ ѡ҆мрачє́ннымъ, и҆ смирє́нныѧ возвы́си а҆́гг҃льски пою́щыѧ: сла́ва въ вы́шнихъ бг҃ꙋ.

<red>П</red>о ѡ҆́бразꙋ и҆ по подо́бїю, и҆стлѣ́вша престꙋпле́нїемъ ви́дѣвъ і҆и҃съ, приклони́въ нб҃са̀ сни́де, и҆ всели́сѧ во ѹ҆тро́бꙋ дѣ́вственнꙋю неизмѣ́ннѡ, да въ не́й и҆стлѣ́вшаго а҆да́ма ѡ҆бнови́тъ, зовꙋ́ща: сла́ва ꙗ҆вле́нїю твоемꙋ̀, и҆зба́вителю мо́й и҆ бж҃е.

<rubric>Сла́ва, гла́съ є҃:</rubric>

<rubric class="inline">І҆ѡа́нна мона́ха:</rubric> <red>В</red>олсвѝ персі́дстїи ца́рїе, позна́вше ꙗ҆́вѣ на землѝ ро́ждшагосѧ цр҃ѧ̀ нбⷭ҇наго, ѿ свѣ́тлыѧ ѕвѣзды̀ води́ми, достиго́ша въ виѳлее́мъ, да́ры носѧ́ще и҆збра̑нныѧ, зла́то, и҆ лїва́нъ, и҆ смѵ́рнꙋ, и҆ па́дше поклони́шаса: ви́дѣша бо въ верте́пѣ млⷣнца лежа́ща безлѣ́тнаго.

<rubric>И҆ ны́нѣ, гла́съ ѕ҃.</rubric>

<rubric class="inline">Ге́рманово:</rubric> <red>Л</red>икꙋ́ютъ а҆́гг҃ли всѝ на нб҃сѝ, и҆ ра́дꙋютсѧ человѣ́цы дне́сь: и҆гра́етъ же всѧ̀ тва́рь ро́ждшагѡсѧ ра́ди въ виѳлее́мѣ сп҃са гдⷭ҇а: ꙗ҆́кѡ всѧ́каѧ ле́сть і҆́дѡльскаѧ преста̀, и҆ црⷭ҇твꙋетъ хрⷭ҇то́съ во вѣ́ки.

<rubric>На стїхо́внѣ стїхи̑ры, самогла́сны, гла́съ в҃.</rubric>

<rubric class="inline">Ге́рманово:</rubric> <red>В</red>е́лїе и҆ пресла́вное чꙋ́до соверши́сѧ дне́сь: дв҃а ражда́етъ и҆ ѹ҆тро́ба не и҆стлѣва́етъ: сло́во воплоща́етсѧ и҆ ѻ҆ц҃а̀ не ѿлꙋча́етсѧ. А҆́гг҃ли съ па́стырьми сла́вѧтъ, и҆ мы̀ съ ни́ми вопїе́мъ: сла́ва въ вы́шнихъ бг҃ꙋ, и҆ на землѝ ми́ръ.

<rubric>Гла́съ г҃.</rubric>

<rubric class="inline">Сті́хъ:</rubric> <red>И҆</red>з̾ чре́ва пре́жде денни́цы роди́хъ тѧ̀: клѧ́тсѧ гдⷭ҇ь, и҆ не раска́етсѧ.

<red>Д</red>не́сь ражда́етъ дв҃а творца̀ всѣ́хъ: є҆де́мъ прино́ситъ верте́пъ, и҆ ѕвѣзда̀ показꙋ́етъ хрⷭ҇та̀, сл҃нца сꙋ́щымъ во тьмѣ̀. Съ да́ры волсвѝ поклони́шасѧ, вѣ́рою просвѣща́еми: и҆ па́стырїе ви́дѣша чꙋ́до, а҆́гг҃лѡмъ воспѣва́ющымъ и҆ глаго́лющымъ: сла́ва въ вы́шнихъ бг҃ꙋ.

<rubric>Гла́съ то́йже.</rubric>

<rubric class="inline">Сті́хъ:</rubric> <incipit><red>Р</red>ечѐ гдⷭ҇ь гдⷭ҇ви моемꙋ̀:</incipit> сѣдѝ ѡ҆деснꙋ́ю менѐ.

<rubric class="inline">А҆нато́лїево:</rubric> <red>Г</red>дⷭ҇ꙋ і҆и҃сꙋ ро́ждшꙋсѧ въ виѳлее́мѣ і҆ꙋде́йстѣмъ, ѿ востѡ́къ прише́дше волсвѝ, поклони́шасѧ бг҃ꙋ вочл҃вѣ́чшꙋсѧ, и҆ сокрѡ́вища своѧ̑ ѹ҆се́рднѡ ѿве́рзши, да́ры чⷭ҇тны̑ѧ приноша́хꙋ: и҆скꙋше́но зла́то, ꙗ҆́кѡ цр҃ю̀ вѣкѡ́въ: и҆ лїва́нъ, ꙗ҆́кѡ бг҃ꙋ всѣ́хъ: ꙗ҆́кѡ тридне́вномꙋ же мертвецꙋ̀, смѵ́рнꙋ безсме́ртномꙋ. Всѝ ꙗ҆зы́цы прїиди́те поклони́мсѧ ро́ждшемꙋсѧ, сп҃стѝ дꙋ́шы на́шѧ.

<rubric>Сла́ва, гла́съ д҃.</rubric>

<rubric class="inline">І҆ѡа́нна мона́ха:</rubric> <red>В</red>есели́сѧ і҆ерⷭ҇ли́ме, торжествꙋ́йте всѝ лю́бѧщїи сїѡ́на: дне́сь вре́менный разрѣши́сѧ соꙋ́зъ ѡ҆сꙋжде́нїѧ а҆да́мова, ра́й на́мъ ѿве́рзесѧ, ѕмі́й ѹ҆праздни́сѧ: ю҆́же бо прельстѝ пе́рвѣе, ны́нѣ ѹ҆зрѣ̀ содѣ́телевꙋ бы́вшꙋ мт҃рь. Ѽ глꙋбина̀ бога́тства, и҆ премꙋ́дрости, и҆ ра́зꙋма бж҃їѧ! Ꙗ҆́же и҆схода́таивши сме́рть все́й пло́ти, грѣхо́вный сосꙋ́дъ, сп҃се́нїѧ нача́ло бы́сть мі́рꙋ всемꙋ̀, бцⷣы ра́ди. Млⷣнцъ бо ражда́етсѧ и҆з̾ неѧ̀ всесоверше́нный бг҃ъ, и҆ ржⷭ҇тво́мъ дѣ́вство печа́тствꙋетъ: плени̑цы грѣхѡ́вныѧ разрѣша́ѧ пелена́ми, и҆ млⷣнства ра́ди, є҆́ѵины врачꙋ́етъ ꙗ҆̀же въ печа́лехъ бѡлѣ́зни. Да ликовствꙋ́етъ ѹ҆́бѡ всѧ̀ тва́рь, и҆ да и҆гра́етъ: ѡ҆бнови́ти бо ю҆̀ прїи́де хрⷭ҇то́съ, и҆ сп҃стѝ дꙋ́шы на́шѧ.

<rubric>И҆ ны́нѣ, гла́съ то́йже:</rubric>

<red>В</red>ъ верте́пъ всели́лсѧ є҆сѝ хрⷭ҇тѐ бж҃е, ꙗ҆́сли тѧ̀ воспрїѧ́ша, па́стырїе же и҆ волсвѝ поклони́шасѧ. Тогда̀ ѹ҆́бѡ прⷪ҇ро́ческаѧ и҆спо́лнисѧ про́повѣдь, и҆ а҆́гг҃льскїѧ си̑лы дивлѧ́хꙋсѧ, вопїю́ще и҆ глаго́люще: сла́ва схожде́нїю твоемꙋ̀, є҆ди́не чл҃вѣколю́бче.

<rubric class="inline">Та́же,</rubric> <incipit><red>Н</red>ы́нѣ ѿпꙋща́еши:</incipit> <incipit><red>Трист҃о́е.</red></incipit> <rubric class="inline">По</rubric> <incipit><red>Ѻ҆́</red>ч҃е на́шъ:</incipit>

<rubric>Тропа́рь, гла́съ д҃:</rubric>

<red>Р</red>жⷭ҇тво̀ твоѐ хрⷭ҇тѐ бж҃е на́шъ, возсїѧ̀ мі́рови свѣ́тъ ра́зꙋма: въ не́мъ бо ѕвѣзда́мъ слꙋжа́щїи, ѕвѣздо́ю ѹ҆ча́хꙋсѧ, тебѣ̀ кла́нѧтисѧ сл҃нцꙋ пра́вды, и҆ тебѐ вѣ́дѣти съ высоты̀ восто́ка: гдⷭ҇и, сла́ва тебѣ̀. <rubric class="inline">Три́жды.</rubric>

<rubric class="inline">Та́же,</rubric> <incipit><red>Б</red>ꙋ́ди и҆́мѧ гдⷭ҇не:</incipit>

<incipit><red>Б</red>л҃гословлю̀ гдⷭ҇а на всѧ́кое вре́мѧ:</incipit> Коне́цъ: Не лиша́тсѧ всѧ́кагѡ бла́га. Та́же, чте́нїе пра́здника, въ толкова́нїи є҆́же ѿ матѳе́а, сло́во д҃. Посе́мъ, <incipit><red>С</red>ла́ва въ вы́шнихъ бг҃ꙋ:</incipit> и҆ є҆ѯа̀ ѱалмы̀, по ѻ҆бы́чаю.



<rubric>На ѹ҆́трени, на <incipit><red>Б</red>г҃ъ гдⷭ҇ь:</incipit> тропа́рь пра́здника три́жды.</rubric>

<rubric>По а҃-мъ стїхосло́вїи сѣда́ленъ, гла́съ а҃.</rubric>

<podoben>Подо́бенъ: <incipit><red>Г</red>ро́бъ тво́й сп҃се:</incipit></podoben>

<red>В</red>ъ ꙗ҆́слехъ на́съ ра́ди безслове́сныхъ положи́лсѧ є҆сѝ, долготерпѣли́ве сп҃се, млⷣнствовавъ во́лею, па́стырїе же тѧ̀ воспѣ́ша со а҆́гг҃лы, зовꙋ́ще: сла́ва и҆ хвала̀ на землѝ рожде́нномꙋ и҆ ѡ҆божи́вшемꙋ земноро́дныхъ сꙋщество̀, хрⷭ҇тꙋ̀ бг҃ꙋ на́шемꙋ.

<rubric>Сла́ва, и҆ ны́нѣ, то́йже, и҆ чте́нїе.</rubric>

<rubric>По в҃-мъ стїхосло́вїи сѣда́ленъ, гла́съ г҃.</rubric>

<podoben>Подо́бенъ: <incipit><red>К</red>расотѣ̀ двⷭ҇тва:</incipit></podoben>

<red>П</red>ревѣ́чнаго и҆ непостижи́маго, соприсносꙋ́щнаго неви́димомꙋ ѻ҆ц҃ꙋ̀, во ѹ҆тро́бѣ пло́тски носи́ла є҆сѝ бцⷣе, є҆ди́но и҆ неслїѧ́нное трⷪ҇цы бж҃ество̀. Просїѧ̀ бл҃года́ть твоѧ̀ въ мі́рѣ, всепѣ́таѧ, тѣ́мже непреста́ннѡ вопїе́мъ: ра́дꙋйсѧ, чтⷭ҇аѧ дв҃о мт҃и.

<rubric>Сла́ва, и҆ ны́нѣ, то́йже, и҆ чте́нїе.</rubric>

<rubric>По полѷеле́и сѣда́ленъ, гла́съ д҃:</rubric>

<podoben>Подо́бенъ: <incipit><red>Ѹ҆</red>диви́сѧ і҆ѡ́сифъ:</incipit></podoben>

<red>П</red>рїиди́те, ви́димъ вѣ́рнїи, гдѣ̀ роди́сѧ хрⷭ҇то́съ: послѣ́дꙋемъ про́чее, а҆́може и҆́детъ ѕвѣзда̀, съ волхвы̀ восто́чными царѝ: є҆го́же а҆́гг҃ли пою́тъ непреста́ннѡ та́мѡ, па́стырїе свирѧ́ютъ пѣ́снь досто́йнꙋю, сла́ва въ вы́шнихъ, глаго́люще дне́сь въ верте́пѣ ро́ждшемꙋсѧ ѿ дв҃ы и҆ бцⷣы, въ виѳлее́мѣ і҆ꙋде́йстѣмъ.

<rubric>Сла́ва, и҆ ны́нѣ, то́йже.</rubric>

<rubric>Степє́нна, а҃-й а҆нтїфѡ́нъ д҃-гѡ гла́са.</rubric>

<rubric>Прокі́менъ, гла́съ д҃:</rubric>

<red>И҆</red>з̾ чре́ва пре́жде денни́цы роди́хъ тѧ̀, клѧ́тсѧ гдⷭ҇ь и҆ не раска́етсѧ.

<rubric class="inline">Сті́хъ:</rubric> <incipit><red>Р</red>ечѐ гдⷭ҇ь гдⷭ҇ви моемꙋ̀:</incipit> сѣдѝ ѡ҆деснꙋ́ю менѐ: до́ндеже положꙋ̀ врагѝ твоѧ̑ подно́жїе но́гъ твои́хъ.

<red>В</red>сѧ́кое дыха́нїе да хва́литъ гдⷭ҇а.

<red>Х</red>вали́те бг҃а во ст҃ы́хъ є҆гѡ̀.

<rubric>Є҆ѵⷢ҇лїе ѿ матѳе́а, зача́ло в҃:</rubric>

<incipit><red>І҆</red>и҃съ хрⷭ҇то́во ржⷭ҇тво̀ си́це бѣ̀:</incipit>

<rubric>По н҃-мъ ѱалмѣ̀ вмѣ́стѡ Мл҃твами: пое́мъ:</rubric>

<red>С</red>ла́ва ѻ҆ц҃ꙋ̀ и҆ сн҃ꙋ и҆ ст҃о́мꙋ дх҃ꙋ:

<red>В</red>сѧ́чєскаѧ дне́сь ра́дости и҆сполнѧ́ютсѧ, хрⷭ҇то́съ роди́сѧ ѿ дв҃ы.

<red>И҆</red> ны́нѣ, и҆ при́снѡ, и҆ во вѣ́ки вѣкѡ́въ, а҆ми́нь.

<red>В</red>сѧ́чєскаѧ дне́сь ра́дости и҆сполнѧ́ютсѧ, хрⷭ҇то́съ роди́сѧ въ виѳлее́мѣ.

<rubric class="inline">Та́же:</rubric> <incipit><red>П</red>оми́лꙋй мѧ̀ бж҃е:</incipit>

<rubric>И҆ стїхи́ра, гла́съ ѕ҃:</rubric>

<red>С</red>ла́ва въ вы́шнихъ бг҃ꙋ, и҆ на землѝ ми́ръ, дне́сь воспрїе́млетъ виѳлее́мъ сѣдѧ́щаго при́снѡ со ѻ҆ц҃е́мъ, дне́сь а҆́гг҃ли млⷣнца рожде́ннаго бг҃олѣ́пнѡ славосло́вѧтъ, сла́ва въ вы́шнихъ бг҃ꙋ, и҆ на землѝ ми́ръ, въ человѣ́цѣхъ бл҃говоле́нїе.

<rubric>Канѡ̑на два̀, і҆рмосы̀ ѻ҆бою̀ канѡ́нѡвъ по два́жды: тропари́ же на в҃і.</rubric>

<rubric>Канѡ́нъ пе́рвый, творе́нїе кѵ́ръ космы̀, є҆гѡ́же краестро́чїе: Хрⷭ҇то́съ вочл҃вѣ́чивсѧ, є҆́же бѣ̀, бг҃ъ пребыва́етъ. Гла́съ а҃.</rubric>

## Пѣ́снь а҃.

<rubric class="inline">І҆рмо́съ:</rubric> <irmos><red>Х</red>рⷭ҇то́съ ражда́етсѧ, сла́вите. Хрⷭ҇то́съ съ нб҃съ, срѧ́щите. Хрⷭ҇то́съ на землѝ, возноси́тесѧ. По́йте гдⷭ҇ви всѧ̀ землѧ̀ и҆ весе́лїемъ воспо́йте, лю́дїе, ꙗ҆́кѡ просла́висѧ.</irmos>

<red>И҆</red>стлѣ́вша престꙋпле́нїемъ, по бж҃їю ѡ҆́бразꙋ бы́вшаго, всего̀ тлѣ́нїѧ сꙋ́ща, лꙋ́чшїѧ ѿпа́дша бж҃е́ственныѧ жи́зни па́ки ѡ҆бновлѧ́етъ мꙋ́дрый содѣ́тель, ꙗ҆́кѡ просла́висѧ.

<red>В</red>и́дѣвъ зижди́тель ги́блема человѣ́ка, рꙋка́ми є҆го́же созда̀, приклони́въ нб҃са̀ схо́дитъ, сего́ же ѿ дв҃ы бж҃е́ственныѧ чⷭ҇тыѧ, всего̀ ѡ҆сꙋществꙋ́етъ, вои́стиннꙋ вопло́щьсѧ, ꙗ҆́кѡ просла́висѧ.

<red>М</red>ꙋ́дрость, сло́во, и҆ си́ла, сн҃ъ сы́й ѻ҆́ч҃їй, и҆ сїѧ́нїе, хрⷭ҇то́съ бг҃ъ, си́лъ ѹ҆таи́всѧ, є҆ли́кѡ премі́рныхъ, и҆ є҆ли́кѡ на землѝ, и҆ вчл҃овѣ́чьсѧ ѡ҆бнови́лъ є҆́сть на́съ, ꙗ҆́кѡ просла́висѧ.

<rubric>Дрꙋгі́й канѡ́нъ. Творе́нїе кѵ́ръ і҆ѡа́нна, гла́съ то́йже.</rubric>

<rubric class="inline">І҆рмо́съ:</rubric> <irmos><red>С</red>п҃сѐ лю́ди чꙋдодѣ́йствꙋѧй влⷣка, мо́крꙋю мо́рѧ во́лнꙋ ѡ҆землени́въ дре́вле: во́лею же ро́ждьсѧ ѿ дв҃ы, стезю̀ прохо́днꙋ нб҃сѐ полага́етъ на́мъ, є҆го́же по сꙋществꙋ̀, ра́вна же ѻ҆ц҃ꙋ̀ и҆ человѣ́кѡмъ сла́вимъ.</irmos>

<red>И҆</red>знесѐ чре́во сщ҃е́нное сло́во, ꙗ҆́вѣ неѡпа́льнѡ живопи́санное кꙋпино́ю, смѣше́на зра́комъ человѣ́чимъ бг҃а, є҆́ѵы ѻ҆каѧ́ннꙋю ѹ҆тро́бꙋ клѧ́твы дре́внїѧ разрѣша́ющее го́рькїѧ, є҆го́же земні́и сла́вимъ.

<red>П</red>оказа̀ ѕвѣзда̀ пре́жде со́лнца сло́во прише́дшее ѹ҆ста́вити грѣхѝ, волхвѡ́мъ ꙗ҆́вѣ во ѹ҆бо́зѣмъ верте́пѣ, млⷭ҇тиваго тебѐ пелена́ми пови́та: є҆го́же ра́дꙋющесѧ ви́дѧхꙋ самого̀ и҆ человѣ́ка и҆ гдⷭ҇а.

<rubric>Катава́сїа а҃-гѡ канѡ́на і҆рмо́съ, а҃-й ли́къ: и҆ в҃- гѡ, в҃-й ли́къ.</rubric>

## Пѣ́снь г҃.

<rubric class="inline">І҆рмо́съ:</rubric> <irmos><red>П</red>ре́жде вѣ̑къ ѿ ѻ҆ц҃а̀ рожде́нномꙋ нетлѣ́ннѡ сн҃ꙋ и҆ въ послѣ̑днѧѧ ѿ дв҃ы воплоще́нномꙋ безсѣ́меннѡ хрⷭ҇тꙋ̀ бг҃ꙋ возопїи́мъ: вознесы́й ро́гъ на́шъ, ст҃ъ є҆сѝ, гдⷭ҇и.</irmos>

<red>И҆́</red>же дꙋхнове́нїѧ прича́щьсѧ лꙋ́чшагѡ а҆да́мъ пе́рстный, и҆ къ тлѣ́нїю попо́лзсѧ же́нскою ле́стїю, хрⷭ҇та̀ ѿ жены̀ ви́дѧ, вопїе́тъ: и҆́же менѐ ра́ди по мнѣ̀ бы́въ, ст҃ъ є҆сѝ, гдⷭ҇и.

<red>С</red>оѡбра́зенъ бре́нномꙋ ѹ҆мале́нїю, растворе́нїемъ, хрⷭ҇тѐ, бы́въ, и҆ прича́стїемъ пло́ти го́ршїѧ, пода́въ бж҃е́ственнагѡ є҆стества̀, зе́мленъ бы́въ, и҆ пребы́въ бг҃ъ, и҆ возвы́сивый ро́гъ на́шъ, ст҃ъ є҆сѝ, гдⷭ҇и.

<red>В</red>иѳлее́ме, весели́сѧ, кнѧзе́й і҆ꙋ́довыхъ сы́й ца́рь: і҆и҃лѧ бо пасы́й, на ра́мѣхъ херꙋві́мскихъ, и҆з̾ тебѐ про́йде хрⷭ҇то́съ ꙗ҆́вѣ: и҆ вознесы́й ро́гъ на́шъ, над̾ всѣ́ми воцр҃и́сѧ.

## И҆́нъ.

<rubric class="inline">І҆рмо́съ:</rubric> <irmos><red>П</red>ри́зри на пѣ̑нїѧ рабѡ́въ бл҃годѣ́телю, врага̀ смирѧ́ѧ вознесе́ннꙋю горды́ню: носѧ́й же, всеви́дче, грѣха̀ превы́ше непоколе́блемѡ, ѹ҆твержде́нныѧ, бл҃же, пѣвцы̀, ѡ҆снова́нїемъ вѣ́ры.</irmos>

<red>Н</red>евѣ́сты пречтⷭ҇ыѧ пребога́тое ржⷭ҇тво̀, ви́дѣти па́че ѹ҆ма̀ сподо́бивсѧ ли́къ свирѧ́ющихъ, преклонѧ́шесѧ стра́ннымъ ѡ҆́бразомъ: чи́нъ же пою́щихъ безпло́тныхъ цр҃ѧ̀ хрⷭ҇та̀, безсѣ́меннѡ вопло́щшагосѧ.

<red>В</red>ысото́ю црⷭ҇твꙋѧй нб҃съ, млⷭ҇рдїемъ соверша́етъ ѡ҆ на́съ и҆з̾ безневѣ́стныѧ ѻ҆трокови́цы, невеще́ственъ сы́й пре́жде: но по́слѣжде сло́во ѡ҆дебелѣ́вшо пло́тїю, да па́дшаго къ себѣ̀ привлече́тъ первозда́ннаго.

<rubric>Ѵ҆пакоѝ, гла́съ и҃:</rubric>

<red>Н</red>ача́токъ ꙗ҆зы́кѡвъ, нб҃о тебѣ̀ принесѐ, лежа́щемꙋ млⷣнцꙋ во ꙗ҆́слехъ, ѕвѣздо́ю волхвы̀ призва́вый, ꙗ҆́же и҆ ѹ҆жаса́ше, не ски́птры и҆ прⷭ҇то́ли, но послѣ́днѧѧ нищета̀: что́ бо хꙋ́ждше верте́па; что́ же смире́ншее пеле́нъ; въ ни́хже просїѧ̀ бж҃ества̀ твоегѡ̀ бога́тство, гдⷭ҇и, сла́ва тебѣ̀.

## Пѣ́снь д҃.

<rubric class="inline">І҆рмо́съ:</rubric> <irmos><red>Ж</red>е́злъ и҆з̾ ко́рене і҆ессе́ова, и҆ цвѣ́тъ ѿ негѡ̀, хрⷭ҇тѐ, ѿ дв҃ы прозѧ́блъ є҆сѝ, и҆з̾ горы̀ хва́льный прїѡсѣне́нныѧ ча́щи, прише́лъ є҆сѝ вопло́щьсѧ ѿ неискꙋсомꙋ́жныѧ невеще́ственный и҆ бж҃е, сла́ва си́лѣ твое́й, гдⷭ҇и.</irmos>

<red>Є҆</red>го́же дре́вле проречѐ і҆а́кѡвъ, ꙗ҆зы́кѡвъ ѡ҆жида́нїе, хрⷭ҇тѐ, ѿ колѣ́на і҆ꙋ́дова возсїѧ́лъ є҆сѝ, и҆ си́лꙋ дама́сковꙋ, самарі́йскꙋю же коры́сть прише́лъ є҆сѝ и҆спроврещѝ, ле́сть премѣнѧ́ѧ въ вѣ́рꙋ бг҃олѣ́пнꙋ: сла́ва си́лѣ твое́й, гдⷭ҇и.

<red>В</red>олхва̀ дре́вле валаа́ма словесы̀ ѹ҆ченикѝ, мꙋ̑дрыѧ ѕвѣздоблюсти́тели, ра́дости и҆спо́лнилъ є҆сѝ, ѕвѣзда̀ ѿ і҆а́кѡва возсїѧ́въ, влⷣко, ꙗ҆зы́кѡвъ нача́токъ вводи́мый, прїѧ́лъ же є҆сѝ ꙗ҆́вѣ: сла́ва си́лѣ твое́й, гдⷭ҇и.

<red>Ꙗ҆́</red>кѡ на рꙋно̀, во чре́во дв҃ы сше́лъ є҆сѝ до́ждь, хрⷭ҇тѐ, и҆ ꙗ҆́кѡ ка̑пли на зе́млю ка́плющыѧ. Є҆ѳїо́пїа и҆ ѳарсі́съ, и҆ а҆раві́тстїи ѻ҆́строви же, сава̀, ми́дѡвъ всю̀ зе́млю держа́щїи, припадо́ша тебѣ̀, сп҃се: сла́ва си́лѣ твое́й, гдⷭ҇и.

## И҆́нъ.

<rubric class="inline">І҆рмо́съ:</rubric> <irmos><red>Р</red>о́да человѣ́ча ѡ҆бновле́нїе, дре́вле поѧ̀ прⷪ҇ро́къ а҆ввакꙋ́мъ предвозвѣща́етъ, ви́дѣти неизрече́ннѡ сподо́бивсѧ ѡ҆́бразъ: млады́й млⷣнцъ бо и҆з̾ горы̀ дв҃ы и҆зы́де, люде́й во ѡ҆бновле́нїе сло́во.</irmos>

<red>Р</red>а́венъ произы́де человѣ́кѡмъ вы́шнїй, во́лею пло́ть прїи́мъ ѿ дв҃ы, ꙗ҆́дъ ѡ҆чи́стити ѕмі́евы главы̀, приводѧ̀ всѧ̑ къ свѣ́тꙋ живоно́сномꙋ, бг҃ъ сы́й, ѿ вра́тъ безсо́лнечныхъ.

<red>Ꙗ҆</red>зы́цы и҆̀же дре́вле тле́ю погрꙋже́ни, па́гꙋбы ѕѣлѡ̀ вра́жїѧ ѹ҆бѣжа́вше, возно́сѧтъ рꙋ́ки съ похва́льными пѣ́сньми, є҆ди́наго чтꙋ́ще хрⷭ҇та̀ ꙗ҆́кѡ бл҃годѣ́телѧ, къ на́мъ млⷭ҇тивнѡ прише́дшаго.

<red>И҆</red>з̾ ко́рене и҆зра́стши і҆ессе́ова дв҃о, ѹ҆ста́вы прешла̀ є҆сѝ человѣ́ческагѡ сꙋщества̀, ѻ҆́ч҃ее ро́ждши превѣ́чное сло́во, ꙗ҆́кѡ бл҃говолѝ са́мъ запеча́таннꙋю ѹ҆тро́бꙋ проитѝ и҆стоща́нїемъ стра́ннымъ.

## Пѣ́снь є҃.

<rubric class="inline">І҆рмо́съ:</rubric> <irmos><red>Б</red>г҃ъ сы́й ми́ра, ѻ҆ц҃ъ щедро́тъ вели́кагѡ совѣ́та твоегѡ̀ а҆́гг҃ла, ми́ръ подава́юща посла́лъ є҆сѝ на́мъ: тѣ́мъ бг҃оразꙋ́мїѧ къ свѣ́тꙋ наста́вльшесѧ, ѿ но́щи ѹ҆́тренююще, славосло́вимъ тѧ̀, чл҃вѣколю́бче.</irmos>

<red>В</red>ъ рабѣ́хъ ке́саревымъ повелѣ́нїемъ написа́тисѧ поко́рьсѧ, и҆ на́съ рабы̑ сꙋ́щыѧ врага̀ и҆ грѣха̀, свободи́лъ є҆сѝ, хрⷭ҇тѐ: ве́сь же по на́мъ ѡ҆бнища́въ, и҆ пе́рстнаго ѿ самагѡ̀ є҆дине́нїѧ и҆ ѻ҆бще́нїѧ бг҃осодѣ́лалъ є҆сѝ.

<red>С</red>ѐ дв҃а, ꙗ҆́коже дре́вле речѐ, во чре́вѣ прїе́мши родила̀ є҆́сть бг҃а вочл҃вѣ́чшасѧ, и҆ пребыва́етъ дв҃а. Є҆ѧ́же ра́ди примири́вшесѧ бг҃ꙋ грѣ́шнїи. Бцⷣꙋ сꙋ́щꙋю вои́стиннꙋ, вѣ́рнїи, воспои́мъ.

## И҆́нъ.

<rubric class="inline">І҆рмо́съ:</rubric> <irmos><red>И҆</red>з̾ но́щи дѣ́лъ ѡ҆мраче́нныѧ пре́лести, ѡ҆чище́нїе на́мъ, хрⷭ҇тѐ, бо́дреннѡ ны́нѣ соверша́ющымъ пѣ́снь ꙗ҆́кѡ бл҃годѣ́телю, прїидѝ, подава́ѧй ѹ҆до́бнꙋ стезю̀, по не́йже востека́юще, ѡ҆брѧ́щемъ сла́вꙋ.</irmos>

<red>Л</red>ю́тꙋю враждꙋ̀, ю҆́же къ на́мъ, влⷣка ѿсѣка́ѧ па́ки плотски́мъ прише́ствїемъ, да держа́щаго разрꙋши́тъ дꙋшетлѣ́ющаго, мі́ръ сочета́ѧ съ невеще́ственными сꙋществы̀, положи́въ пристꙋ́пна ро́ждшаго тва́ри.

<red>Л</red>ю́дїе ви́дѣша дре́вле ѡ҆мраче́ннїи, по дне́хъ свѣ́тъ вы́шнїѧ свѣ́тлости: ꙗ҆зы́ки же бг҃ꙋ наслѣ́дїе сн҃ъ прино́ситъ, подаѧ̀ та́мѡ неизрече́ннꙋю бл҃года́ть, и҆дѣ́же мно́жайшїй процвѣтѐ грѣ́хъ.

## Пѣ́снь ѕ҃.

<rubric class="inline">І҆рмо́съ:</rubric> <irmos><red>И҆</red>з̾ ѹ҆тро́бы і҆ѡ́нꙋ млⷣнца и҆зблева̀ морскі́й ѕвѣ́рь, ꙗ҆кова̀ прїѧ́тъ: въ дв҃ꙋ же все́льшеесѧ сло́во, и҆ пло́ть прїе́мшее, про́йде сохра́ншее нетлѣ́ннꙋ. Є҆гѡ́же бо не пострада̀ и҆стлѣ́нїѧ, ро́ждшꙋю сохранѝ неврежде́ннꙋ.</irmos>

<red>П</red>рїи́де вопло́щьсѧ хрⷭ҇то́съ бг҃ъ на́шъ и҆з̾ чре́ва, є҆го́же ѻ҆ц҃ъ пре́жде денни́цы ражда́етъ: правлє́нїѧ же держѧ̀ пречтⷭ҇ыхъ си́лъ, въ ꙗ҆́слехъ ско́тїѧхъ возлежи́тъ, и҆ пелена́ми повива́етсѧ, разрѣша́етъ же многоплетє́нныѧ плени̑цы прегрѣше́нїй.

<red>Ю҆́</red>но и҆з̾ а҆да́ма ѻ҆троча̀ смѣше́нїѧ, роди́сѧ сн҃ъ, и҆ вѣ̑рнымъ даде́сѧ, бꙋ́дꙋщагѡ вѣ́ка се́й є҆́сть ѻ҆ц҃ъ, и҆ нача́льникъ, и҆ нарица́етсѧ вели́кагѡ совѣ́та а҆́гг҃лъ: се́й крѣ́покъ бг҃ъ є҆́сть, и҆ держа́й ѻ҆́бластїю всю̀ тва́рь.

## И҆́нъ.

<rubric class="inline">І҆рмо́съ:</rubric> <irmos><red>Ѡ҆</red>бита́ѧ і҆ѡ́нꙋ въ преиспо́днихъ морски́хъ, прїитѝ молѧ́шесѧ и҆ бꙋ́рю ѹ҆толи́ти: ѹ҆нзе́нъ же а҆́зъ мꙋ́чащагѡ стрѣло́ю, хрⷭ҇тꙋ̀ воспѣва́ю, ѕѡ́лъ гꙋби́телю, ско́рѡ прїитѝ тебѣ̀ къ мое́й лѣ́ности.</irmos>

<red>И҆́</red>же бѣ̀ и҆спе́рва къ бг҃ꙋ, бг҃ъ сло́во, ны́нѣ ѹ҆твержда́етъ немощно́е дре́вле: ви́дѣвъ сохрани́ти є҆́же по на́мъ сꙋщество̀, и҆́мже себѐ вторы́мъ ѻ҆бще́нїемъ, а҆́бїе проѧвлѧ́ѧ страсте́й свобо́дное.

<red>Г</red>рѧде́тъ на́съ ра́ди и҆з̾ а҆враа́млихъ чре́слъ, темнопа́дшыѧ во мра́цѣ прегрѣше́нїй, сы́ны воздви́гнꙋти до́лꙋ пони́кшихъ, и҆́же во свѣ́тѣ ѡ҆бита́ѧй и҆ ꙗ҆́слехъ, чрез̾ достоѧ́нїе, ны́нѣ бл҃говоли́въ въ человѣ́ческое сп҃се́нїе.

<rubric>Конда́къ, гла́съ г҃. Подо́бенъ:</rubric>

<red>Д</red>в҃а дне́сь пресꙋ́щественнаго ражда́етъ, и҆ землѧ̀ верте́пъ непристꙋ́пномꙋ прино́ситъ: а҆́гг҃ли съ па́стырьми славосло́вѧтъ, волсви́ же со ѕвѣздо́ю пꙋтеше́ствꙋютъ: на́съ бо ра́ди роди́сѧ ѻ҆троча̀ мла́до, превѣ́чный бг҃ъ.

<rubric class="inline">І҆́косъ:</rubric> <red>Є҆</red>де́мъ виѳлее́мъ ѿве́рзе, прїиди́те ви́димъ, пи́щꙋ въ та́йнѣ ѡ҆брѣто́хомъ: прїиди́те, прїи́мемъ сꙋ̑щаѧ ра̑йскаѧ внꙋ́трь верте́па. Та́мѡ ꙗ҆ви́сѧ ко́рень ненапое́нъ, прозѧба́ѧ ѿпꙋще́нїе: та́мѡ ѡ҆брѣ́тесѧ кла́дезь неиско́панъ, и҆з̾ негѡ́же дв҃дъ пи́ти дре́вле возжада́сѧ. Та́мѡ дв҃а ро́ждши млⷣнца, жа́ждꙋ ѹ҆ста́ви а҆́бїе а҆да́мовꙋ и҆ дв҃довꙋ. Сегѡ̀ ра́ди къ немꙋ̀ и҆́демъ, гдѣ̀ роди́сѧ ѻ҆троча̀ мла́до, превѣ́чный бг҃ъ.

## Пѣ́снь з҃.

<rubric class="inline">І҆рмо́съ:</rubric> <irmos><red>Ѻ҆́</red>троцы бл҃гоче́стїю совоспита́ни, ѕлочести́вагѡ велѣ́нїѧ небре́гше, ѻ҆́гненнагѡ преще́нїѧ не ѹ҆боѧ́шасѧ, но посредѝ пла́мене стоѧ́ще поѧ́хꙋ: ѻ҆тцє́въ бж҃е, бл҃гослове́нъ є҆сѝ.</irmos>

<red>П</red>а́стырїе свирѧ́юще, ѹ҆жа́снѡ свѣтоѧвле́нїе полꙋчи́ша: сла́ва бо гдⷭ҇нѧ ѡ҆блиста̀ и҆́хъ, и҆ а҆́гг҃лъ, воспо́йте, вопїѧ̀: ꙗ҆́кѡ роди́сѧ хрⷭ҇то́съ, ѻ҆тцє́въ бг҃ъ бл҃гослове́нный.

<red>В</red>неза́пꙋ съ сло́вомъ а҆́гг҃ловымъ нбⷭ҇наѧ вѡ́инства, сла́ва, вопїѧ́хꙋ, бг҃ꙋ въ вы́шнихъ, на землѝ ми́ръ, въ человѣ́цѣхъ бл҃говоле́нїе: хрⷭ҇то́съ возсїѧ̀, ѻ҆тцє́въ бг҃ъ бл҃гослове́нный.

<red>Г</red>лаго́лъ что̀ се́й, реко́ша па́стырїе, преше́дше ѹ҆ви́димъ бы́вшее, бж҃е́ственнаго хрⷭ҇та̀: виѳлее́ма же доше́дше, съ ро́ждшею покланѧ́хꙋсѧ, воспѣва́юще: ѻ҆тцє́въ бж҃е, бл҃гослове́нъ є҆сѝ.

## И҆́нъ.

<rubric class="inline">І҆рмо́съ:</rubric> <irmos><red>В</red>сецр҃ѧ̀ любо́вїю ѹ҆ловле́ннїи, ѻ҆́троцы, ѹ҆кори́ша безчи́сленнѡ ꙗ҆рѧ́щасѧ мꙋчи́телѧ ѕлобо́жное ѧ҆зыковре́дїе: и҆̀мже повинꙋ́сѧ ѻ҆́гнь мно́гїй влⷣцѣ глаго́лющымъ: во вѣ́ки бл҃гослове́нъ є҆сѝ.</irmos>

<red>С</red>лꙋги̑ ѹ҆́бѡ неи́стовнѡ попалѧ́етъ, сп҃са́етъ же всепалѧ́щаѧ со стра́хомъ ю҆́ныѧ, седмочи́сленнымъ разжже́нїемъ возвы́шена: и҆̀хже вѣнча̀ пла́мень, незави́стнѡ гдⷭ҇ꙋ подаю́щꙋ бл҃гоче́стїѧ ра́ди ро́сꙋ.

<red>П</red>омо́щниче хрⷭ҇тѐ человѣ́кѡмъ, проти́вное гада́нїе, воплоще́нїе неизглаго́ланное и҆мѣ́ѧй, посрами́лъ є҆сѝ, бога́тство ѡ҆боже́нїѧ носѧ́й воѡбра́жьсѧ ны́нѣ, є҆гѡ́же ра́ди ѹ҆пова́нїемъ, свы́ше въ преиспо́днїй прїидо́хомъ мра́къ.

<red>Ѕ</red>лѣ̀ неꙋдержа́ннѡ возвыша́емый, нече́стнѡ бѣсѧ́щїйсѧ ѿ развраще́нїѧ мі́ра, низложи́лъ є҆сѝ всемо́щнѣ грѣ́хъ, ꙗ҆̀же привлечѐ пре́жде, дне́сь же ѿ сѣ́тей сп҃са́еши, вопло́щьсѧ во́лею бл҃годѣ́телю.

## Пѣ́снь и҃.

<rubric class="inline">І҆рмо́съ:</rubric> <irmos><red>Ч</red>ꙋ́да преесте́ственнагѡ, росода́тельнаѧ и҆з̾ѡбразѝ пе́щь ѡ҆́бразъ: не бо̀ ꙗ҆̀же прїѧ́тъ пали́тъ ю҆́ныѧ, ꙗ҆́кѡ нижѐ ѻ҆́гнь бж҃ества̀ дв҃ы, въ ню́же вни́де ѹ҆тро́бꙋ. Тѣ́мъ воспѣва́юще воспое́мъ: да бл҃гослови́тъ тва́рь всѧ̀ гдⷭ҇а, и҆ превозно́ситъ во всѧ̑ вѣ́ки.</irmos>

<red>В</red>лече́тъ вавѷлѡ́нѧ дщѝ ѻ҆́троки плѣнє́нныѧ дв҃дѡвы ѿ сїѡ́на къ себѣ̀: дароно́сцы же сле́тъ волхвы̀ дѣ́ти, дв҃довѣ бг҃опрїѧ́тнѣй дще́ри молѧ́щыѧсѧ. Тѣ́мъ воспѣва́юще воспои́мъ: да бл҃гослови́тъ тва́рь всѧ̀ гдⷭ҇а, и҆ превозно́ситъ во всѧ̑ вѣ́ки.

<red>Ѻ҆</red>рга́ны ѹ҆клони́ша плачє́вныѧ пѣ̑сни, не поѧ́хꙋ бо въ землѝ чꙋжде́й ѻ҆́троцы сїѡ́новы: вавѷлѡ́нскꙋю же разрѣша́етъ ле́сть всю̀, и҆ мꙋсїкі̑йскїѧ соста́вы, въ виѳлее́мѣ возсїѧ́въ хрⷭ҇то́съ. Тѣ́мъ воспѣва́юще воспои́мъ: да бл҃гослови́тъ тва́рь всѧ̀ гдⷭ҇а, и҆ превозно́ситъ во всѧ̑ вѣ́ки.

<red>К</red>ѡры́сти вавѷлѡ́нъ црⷭ҇тва сїѡ́нѧ, и҆ плѣне́нное бога́тство прїѧ́тъ: сокро́вища же хрⷭ҇то́съ въ сїѡ́нъ сегѡ̀, и҆ царѝ ѕвѣздо́ю наставлѧ́ѧ ѕвѣздоблюсти́тели влече́тъ. Тѣ́мъ воспѣва́юще воспои́мъ: да бл҃гослови́тъ тва́рь всѧ̀ гдⷭ҇а, и҆ превозно́ситъ во всѧ̑ вѣ́ки.

## И҆́нъ.

<rubric class="inline">І҆рмо́съ:</rubric> <irmos><red>Ѹ҆</red>тро́бꙋ неѡпа́льнѡ ѡ҆бразꙋ́ютъ ѻ҆трокови́цы, и҆̀же въ ве́тсѣмъ ѡ҆палѧ́емїи ю҆́нѡши, преесте́ственнѡ ражда́ющꙋю, запечатлѣ́ннꙋ: ѡ҆боѧ́ же содѣва́ющи чꙋдодѣ́йство є҆ди́но, лю́ди къ пѣ́нїю возставлѧ́етъ бл҃года́ть.</irmos>

<red>П</red>а́гꙋбы ѹ҆бѣжа́вши, є҆́же ѡ҆божи́тисѧ пре́лестїю, непреста́ннѡ пое́тъ и҆злїѧ́вшагосѧ сло́ва, ю҆́ношески всѧ̑ съ тре́петомъ тва́рь, несла́внꙋ хвалꙋ̀ боѧ́щисѧ прино́ситъ, тлѣ́нна сꙋ́щи, а҆́ще и҆ мꙋ́дрѣ терпѧ́ше.

<red>Г</red>рѧде́ши заблꙋ́ждшее на па́жить ѡ҆браща́ѧ цвѣтотво́рнꙋю, и҆з̾ пꙋсты́нныхъ холмѡ́въ, ꙗ҆зы́кѡвъ воста́нїе, человѣ́ческое є҆стество̀, си́лꙋ нꙋ́жнꙋю человѣкоꙋбі́йцы ѹ҆гаси́ти, мꙋ́жъ же ꙗ҆ви́всѧ и҆ бг҃ъ промышле́нїемъ.

<rubric>На ѳ҃-й пѣ́сни вжига́ютъ свѣщы̀ бра́тїѧ.</rubric>

<rubric>Чтⷭ҇нѣ́йшꙋю не пое́мъ, но пое́мъ припѣ́въ пра́здника:</rubric>

<red>В</red>елича́й, дꙋшѐ моѧ̀, чтⷭ҇нѣ́йшꙋю, и҆ сла́внѣйшꙋю го́рнихъ во́инствъ, дв҃ꙋ пречⷭ҇тꙋю бцⷣꙋ.

<rubric class="inline">И҆ і҆рмо́съ:</rubric> <red>Т</red>а́инство стра́нное ви́жꙋ и҆ пресла́вное: нб҃о, верте́пъ: престо́лъ херꙋві́мскїй, дв҃ꙋ: ꙗ҆́сли, вмѣсти́лище, въ ни́хже возлежѐ невмѣсти́мый хрⷭ҇то́съ бг҃ъ, є҆го́же воспѣва́юще велича́емъ.

<rubric>Та́же вторы́й ли́къ пое́тъ то́йже припѣ́въ, и҆ і҆рмо́съ.</rubric>

<rubric>И҆ про́чихъ ше́сть припѣ́вѡвъ припѣва́емъ на кі́йждо тропа́рь по є҆ди́ножды:</rubric>

<red>В</red>елича́й, дꙋшѐ моѧ̀, ѿ дв҃ы бг҃а пло́тїю ро́ждшагосѧ.

<red>В</red>елича́й, дꙋшѐ моѧ̀, въ верте́пѣ ро́ждшагосѧ цр҃ѧ̀.

<red>И҆</red>зрѧ́дное тече́нїе зрѧ́щи волсвѝ, неѻбы́чныѧ но́выѧ ѕвѣзды̀ новосїѧ́ющїѧ, нб҃са̀ просвѣща́ющїѧ, хрⷭ҇та̀ цр҃ѧ̀ зна́менꙋютъ, на землѝ ро́ждшагосѧ въ виѳлее́мѣ, на сп҃се́нїе на́ше.

<red>В</red>елича́й, дꙋшѐ моѧ̀, ѿ волхвѡ́въ бг҃а покланѧ́емаго.

<red>В</red>елича́й, дꙋшѐ моѧ̀, ѿ ѕвѣзды̀ волхвѡ́мъ возвѣще́ннаго.

<red>Н</red>оворожде́нное, волхвѡ́мъ глаго́лющымъ, ѻ҆троча̀ цр҃ь, є҆го́же ѕвѣзда̀ ꙗ҆вѝ, гдѣ̀ є҆́сть; томꙋ́ бо поклони́тисѧ прїидо́хомъ: ꙗ҆рѧ́сѧ и҆́рѡдъ смꙋща́шесѧ, хрⷭ҇та̀ ѹ҆би́ти бг҃обо́рецъ шата́ѧсѧ.

<red>В</red>елича́й, дꙋшѐ моѧ̀, чтⷭ҇ꙋю дв҃ꙋ, и҆ є҆ди́нꙋ бцⷣꙋ, ро́ждшꙋю хрⷭ҇та̀ цр҃ѧ̀.

<red>В</red>олсвѝ и҆ па́стырїе прїидо́ша поклони́тисѧ хрⷭ҇тꙋ̀ ро́дшемꙋсѧ въ виѳлее́мѣ гра́дѣ.

<red>И҆</red>спыта̀ и҆́рѡдъ вре́мѧ ѕвѣзды̀, є҆ѧ́же вожде́нїемъ волсвѝ въ виѳлее́мѣ покланѧ́хꙋсѧ хрⷭ҇тꙋ̀ съ да́ры: є҆́юже ко ѻ҆те́чествꙋ наставлѧ́еми, лю́таго дѣтоꙋбі́йцꙋ ѡ҆ста́виша порꙋ́гана.

<rubric>Та́же пе́рвый ли́къ пое́тъ втора́гѡ канѡ́на припѣ́въ:</rubric>

<red>Д</red>не́сь дв҃а ражда́етъ влⷣкꙋ внꙋ́трь верте́па.

<rubric class="inline">И҆ і҆рмо́съ:</rubric> <red>Л</red>юби́ти ѹ҆́бѡ на́мъ, ꙗ҆́кѡ безбѣ́дное стра́хомъ ѹ҆до́бѣе молча́нїе, любо́вїю же дв҃о пѣ̑сни тка́ти спротѧже́ннѡ сложє́нныѧ, неꙋдо́бно є҆́сть: но и҆ мт҃и си́лꙋ, є҆ли́ко є҆́сть произволе́нїе, да́ждь.

<rubric>Вторы́й же ли́къ пое́тъ припѣ́въ:</rubric>

<red>Д</red>не́сь влⷣка ражда́етсѧ ꙗ҆́кѡ млⷣнцъ ѿ мт҃ре дв҃ы.

<rubric class="inline">И҆ і҆рмо́съ то́йже:</rubric> <red>Л</red>юби́ти ѹ҆́бѡ на́мъ:

<rubric>Про́чыѧ же припѣва́емъ къ тропарє́мъ.</rubric>

<red>Д</red>не́сь па́стырїе ви́дѧтъ сп҃са пелена́ми ѡ҆бви́та, и҆ лежа́ща во ꙗ҆́слехъ.

<red>Д</red>не́сь влⷣка рꙋ́бищемъ пелена́етсѧ неѡсѧ́зный, ꙗ҆́кѡ млⷣнцъ.

<red>Д</red>не́сь всѧ́ка тва́рь весели́тсѧ и҆ ра́дꙋетсѧ, ꙗ҆́кѡ хрⷭ҇то́съ роди́сѧ ѿ дв҃ы ѻ҆трокови́цы.

<red>Ѡ҆́</red>бразы несвѣ́тлы, и҆ сѣ́ни приведе́ны, ѽ мт҃и чтⷭ҇аѧ! Ви́дѣвше сло́ва но́ва ꙗ҆́вльшагосѧ ѿ вра́тъ заключе́нныхъ: мнѧ́щїи же и҆́стиннꙋю свѣ́тлость, досто́йнѡ твою̀ бл҃гослови́мъ ѹ҆тро́бꙋ.

<red>Н</red>бⷭ҇ныѧ си̑лы ро́ждшагосѧ сп҃са гдⷭ҇а и҆ влⷣкꙋ возвѣща́ютъ мі́рꙋ.

<rubric>Вмѣ́стѡ Сла́ва:</rubric>

<red>В</red>елича́й, дꙋшѐ моѧ̀, трїѷпоста́снагѡ и҆ нераздѣ́льнагѡ бж҃ества̀ держа́вꙋ

<rubric>Вмѣ́стѡ же И҆ ны́нѣ:</rubric>

<red>В</red>елича́й, дꙋшѐ моѧ̀, и҆зба́вльшꙋю на́съ ѿ клѧ́твы.

<red>Ж</red>ела́нїе полꙋчи́вше, и҆ бж҃їѧ прише́ствїѧ хрⷭ҇токра́снїи лю́дїе сподо́бльшесѧ, ны́нѣ ѹ҆тѣша́ютсѧ па́ки бытїе́мъ, ꙗ҆́кѡ живоно́снꙋ бл҃года́ть дае́ши дв҃о чтⷭ҇аѧ, поклони́тисѧ сла́вѣ.

<rubric>Та́же ѻ҆́ба ли̑ка соше́дшесѧ вкꙋ́пѣ, пою́тъ пе́рвый припѣ́въ пра́здника, и҆ і҆рмо́съ:</rubric>

<red>Т</red>а́инство стра́нное ви́жꙋ и҆ пресла́вное:

<rubric>Посе́мъ втора́гѡ канѡ́на припѣ́въ и҆ і҆рмо́съ:</rubric>

<red>Л</red>юби́ти ѹ҆́бѡ на́мъ: <rubric class="inline">И҆ покло́нъ.</rubric>

<rubric class="inline">Свѣти́ленъ:</rubric> <red>П</red>осѣти́лъ ны̀ є҆́сть свы́ше сп҃съ на́шъ, восто́къ восто́кѡвъ, и҆ сꙋ́щїи во тьмѣ̀ и҆ сѣ́ни ѡ҆брѣто́хомъ и҆́стинꙋ, и҆́бо ѿ дв҃ы роди́сѧ гдⷭ҇ь. <rubric class="inline">Три́жды.</rubric>

<rubric>На хвали́техъ пое́мъ стїхи̑ры самогла́сны, д҃:</rubric>

<rubric>Гла́съ д҃:</rubric>

<rubric class="inline">А҆ндре́а і҆ерⷭ҇ли́мскагѡ:</rubric> <red>В</red>есели́тесѧ првⷣнїи, нб҃са̀ ра́дꙋйтесѧ, взыгра́йте го́ры, хрⷭ҇тꙋ̀ ро́ждшꙋсѧ: дв҃а сѣди́тъ херꙋві́мѡмъ подо́бѧщисѧ, носѧ́щи въ нѣ́дрѣхъ бг҃а сло́ва воплоще́нна: па́стырїе рожде́нномꙋ дивѧ́тсѧ: волсвѝ влⷣцѣ да́ры прино́сѧтъ: а҆́гг҃ли воспѣва́юще глаго́лютъ: непостижи́ме, гдⷭ҇и, сла́ва тебѣ̀.

<red>Б</red>цⷣе дв҃о, ро́ждшаѧ сп҃са, ѹ҆праздни́ла є҆сѝ пе́рвꙋю клѧ́твꙋ є҆́ѵинꙋ: ꙗ҆́кѡ мт҃и была̀ є҆сѝ бл҃говоле́нїѧ ѻ҆́ч҃а, носѧ́щи въ нѣ́дрѣхъ бж҃їе сло́во воплоще́нное. Не терпи́тъ та́йна и҆спыта́нїѧ. Вѣ́рою є҆ди́ною сїю̀ всѝ сла́вимъ, зовꙋ́ще съ тобо́ю и҆ глаго́люще: неизрече́нне, гдⷭ҇и, сла́ва тебѣ̀.

<red>П</red>рїиди́те воспои́мъ мт҃рь сп҃совꙋ, по ржⷭ҇твѣ̀ па́ки ꙗ҆́вльшꙋюсѧ дв҃ꙋ: ра́дꙋйсѧ гра́де ѡ҆дꙋшевле́нный цр҃ѧ̀ и҆ бг҃а, въ не́мже хрⷭ҇то́съ пожи́въ сп҃се́нїе содѣ́ла. Съ гаврїи́ломъ воспое́мъ: съ па́стырьми просла́вимъ зовꙋ́ще: бцⷣе, молѝ и҆з̾ тебѐ воплоще́ннаго сп҃сти́сѧ на́мъ.

<red>Ѻ҆</red>ц҃ъ бл҃гоизво́ли, сло́во пло́ть бы́сть, и҆ дв҃а родѝ бг҃а вочл҃вѣ́чшасѧ, ѕвѣзда̀ возвѣща́етъ, волсвѝ покланѧ́ютсѧ, па́стырїе чꙋдѧ́тсѧ, и҆ тва́рь ра́дꙋетсѧ.

<rubric>Сла́ва, гла́съ ѕ҃:</rubric>

<rubric class="inline">Ге́рманово:</rubric> <red>Є҆</red>гда̀ вре́мѧ є҆́же на зе́млю прише́ствїѧ твоегѡ̀, пе́рвое написа́нїе вселе́ннѣй бы́сть, тогда̀ восхотѣ́лъ є҆сѝ человѣ́кѡвъ написа́ти и҆мена̀, вѣ́рꙋющихъ ржⷭ҇твꙋ̀ твоемꙋ̀. Сегѡ̀ ра́ди таково́е повелѣ́нїе ѿ ке́сарѧ возгласи́сѧ: вѣ́чнагѡ бо твоегѡ̀ црⷭ҇твїѧ безнача́льное ржⷭ҇тво́мъ твои́мъ ѡ҆бнови́сѧ. Тѣ́мъ тебѣ̀ прино́симъ и҆ мы̀ па́че и҆мѣ́ннагѡ данносло́вїѧ, правосла́внагѡ бога́тство бг҃осло́вїѧ, ꙗ҆́кѡ бг҃ꙋ и҆ сп҃сꙋ дꙋ́шъ на́шихъ.

<rubric>И҆ ны́нѣ, гла́съ в҃:</rubric>

<rubric class="inline">І҆ѡа́нна мона́ха:</rubric> <red>Д</red>не́сь хрⷭ҇то́съ въ виѳлее́мѣ ражда́етсѧ ѿ дв҃ы: дне́сь безнача́льный начина́етсѧ, и҆ сло́во воплоща́етсѧ: си̑лы нбⷭ҇ныѧ ра́дꙋютсѧ, и҆ землѧ̀ съ человѣ́ки весели́тсѧ: волсвѝ влⷣцѣ да́ры прино́сѧтъ: па́стырїе рожде́нномꙋ дивѧ́тсѧ. Мы́ же непреста́ннѡ вопїе́мъ: сла́ва въ вы́шнихъ бг҃ꙋ, и҆ на землѝ ми́ръ, въ человѣ́цѣхъ бл҃говоле́нїе.

<rubric>Славосло́вїе вели́кое.</rubric>

<rubric>По трист҃о́мъ тропа́рь пра́здника. Є҆ктєнїѝ: и҆ ѿпꙋ́стъ.</rubric>

<rubric>И҆ зна́менꙋетъ и҆гꙋ́менъ ст҃ы́мъ є҆ле́емъ бра́тїю, ѿ канди́ла, є҆́же пред̾ пра́здничною і҆кѡ́ною. Пою́щымъ на́мъ стїхи́рꙋ самогла́снꙋ пра́здника. И҆ ча́съ а҃. На а҃-мъ часѣ̀ тропа́рь пра́здника. По трист҃о́мъ конда́къ пра́здника. И҆ прѡ́чаѧ. И҆ соверше́нный ѿпꙋ́стъ.</rubric>



<rubric>Въ сі́й де́нь быва́етъ лїтꙋргі́а пора́нꙋ, трꙋда̀ ра́ди бдѣ́ннагѡ.</rubric>

<rubric>На лїтꙋргі́и: А҆нтїфѡ́нъ а҃, ѱало́мъ р҃і, гла́съ в҃:</rubric>

<rubric class="inline">Сті́хъ а҃:</rubric> <red>И҆</red>сповѣ́мсѧ тебѣ̀, гдⷭ҇и, всѣ́мъ се́рдцемъ мои́мъ, повѣ́мъ всѧ̑ чꙋдеса̀ твоѧ̑.

<rubric class="inline">Припѣ́въ:</rubric> <refrain><red>М</red>л҃твами бцⷣы, сп҃се, сп҃сѝ на́съ.</refrain>

<rubric class="inline">Сті́хъ в҃:</rubric> <red>В</red>ъ совѣ́тѣ пра́выхъ и҆ со́нмѣ, вє́лїѧ дѣла̀ гдⷭ҇нѧ.

<incipit><red>М</red>л҃твами бцⷣы:</incipit>

<rubric class="inline">Сті́хъ г҃:</rubric> <red>И҆</red>зы́скана во всѣ́хъ во́лѧхъ є҆гѡ̀.

<incipit><red>М</red>л҃твами бцⷣы:</incipit>

<rubric class="inline">Сті́хъ д҃:</rubric> <red>И҆</red>сповѣ́данїе и҆ великолѣ́пїе дѣ́ло є҆гѡ̀, и҆ пра́вда є҆гѡ̀ пребыва́етъ въ вѣ́къ вѣ́ка.

<incipit><red>М</red>л҃твами бцⷣы:</incipit>

<rubric class="inline">Та́же ѻ҆́ба ли̑ка:</rubric> <red>С</red>ла́ва, и҆ ны́нѣ:

<incipit><red>М</red>л҃твами бцⷣы:</incipit>

<rubric>А҆нтїфѡ́нъ в҃, ѱало́мъ ра҃і, гла́съ в҃:</rubric>

<rubric class="inline">Сті́хъ а҃:</rubric> <red>Б</red>л҃же́нъ мꙋ́жъ боѧ́йсѧ гдⷭ҇а, въ за́повѣдехъ є҆гѡ̀ восхо́щетъ ѕѣлѡ̀.

<rubric class="inline">Припѣ́въ:</rubric> <refrain><red>С</red>п҃си́ ны, сн҃е бж҃їй, рожде́йсѧ ѿ дв҃ы пою́щыѧ тѝ: а҆ллилꙋ́їа.</refrain>

<rubric class="inline">Сті́хъ в҃:</rubric> <red>С</red>и́льно на землѝ бꙋ́детъ сѣ́мѧ є҆гѡ̀, ро́дъ пра́выхъ бл҃гослови́тсѧ.

<incipit><red>С</red>п҃си́ ны, сн҃е бж҃їй:</incipit>

<rubric class="inline">Сті́хъ г҃:</rubric> <red>С</red>ла́ва и҆ бога́тство въ домꙋ̀ є҆гѡ̀, и҆ пра́вда є҆гѡ̀ пребыва́етъ въ вѣ́къ вѣ́ка.

<incipit><red>С</red>п҃си́ ны, сн҃е бж҃їй:</incipit>

<rubric class="inline">Сті́хъ д҃:</rubric> <red>В</red>озсїѧ̀ во тьмѣ̀ свѣ́тъ пра̑вымъ, млⷭ҇тивъ и҆ ще́дръ и҆ првⷣнъ.

<incipit><red>С</red>п҃си́ ны, сн҃е бж҃їй:</incipit>

<rubric class="inline">Та́же ѻ҆́ба ли̑ка вкꙋ́пѣ:</rubric> <red>С</red>ла́ва, и҆ ны́нѣ:

<incipit><red>Є҆</red>диноро́дный сн҃е:</incipit>

<rubric>А҆нтїфѡ́нъ г҃, ѱало́мъ р҃ѳ, гла́съ д҃:</rubric>

<rubric class="inline">Сті́хъ а҃:</rubric> <incipit><red>Р</red>ечѐ гдⷭ҇ь гдⷭ҇ви моемꙋ̀:</incipit> сѣдѝ ѡ҆деснꙋ́ю менѐ.

<rubric class="inline">Тропа́рь:</rubric> <red>Р</red>жⷭ҇тво̀ твоѐ хрⷭ҇тѐ бж҃е на́шъ, возсїѧ̀ мі́рови свѣ́тъ ра́зꙋма: въ не́мъ бо ѕвѣзда́мъ слꙋжа́щїи, ѕвѣздо́ю ѹ҆ча́хꙋсѧ, тебѣ̀ кла́нѧтисѧ сл҃нцꙋ пра́вды, и҆ тебѐ вѣ́дѣти съ высоты̀ восто́ка: гдⷭ҇и, сла́ва тебѣ̀.

<rubric class="inline">Сті́хъ в҃:</rubric> <red>Д</red>о́ндеже положꙋ̀ врагѝ твоѧ̑, подно́жїе но́гъ твои́хъ.

<rubric class="inline">Тропа́рь:</rubric> <incipit><red>Р</red>жⷭ҇тво̀ твоѐ, хрⷭ҇тѐ бж҃е на́шъ:</incipit>

<rubric class="inline">Сті́хъ г҃:</rubric> <red>Ж</red>е́злъ си́лы по́слетъ тѝ гдⷭ҇ь ѿ сїѡ́на, и҆ гдⷭ҇ьствꙋй посредѣ̀ врагѡ́въ твои́хъ.

<incipit><red>Р</red>жⷭ҇тво̀ твоѐ, хрⷭ҇тѐ бж҃е на́шъ:</incipit>

<rubric class="inline">Сті́хъ д҃:</rubric> <red>С</red>ъ тобо́ю нача́ло въ де́нь си́лы твоеѧ̀ во свѣ́тлостехъ ст҃ы́хъ твои́хъ.

<incipit><red>Р</red>жⷭ҇тво̀ твоѐ, хрⷭ҇тѐ бж҃е на́шъ:</incipit>

<rubric class="inline">Вхо́дное:</rubric> <red>И҆</red>з̾ чре́ва пре́жде денни́цы роди́хъ тѧ̀, клѧ́тсѧ гдⷭ҇ь и҆ не раска́етсѧ: ты̀ і҆ере́й во вѣ́къ по чи́нꙋ мелхїседе́ковꙋ.

<rubric>Тропа́рь высоча́йшимъ гла́сомъ:</rubric>

<incipit><red>Р</red>жⷭ҇тво̀ твоѐ, хрⷭ҇тѐ бж҃е на́шъ:</incipit>

<red>С</red>ла́ва, и҆ ны́нѣ:

<rubric class="inline">Конда́къ:</rubric> <red>Д</red>в҃а дне́сь:

<rubric>Вмѣ́стѡ трист҃а́гѡ:</rubric>

<incipit><red>Є҆</red>ли́цы во хрⷭ҇та̀ крⷭ҇ти́стесѧ:</incipit>

<rubric>Прокі́менъ, гла́съ и҃:</rubric>

<incipit><red>В</red>сѧ̀ землѧ̀ да покло́нитсѧ тебѣ̀, и҆ пое́тъ тебѣ̀:</incipit>

<rubric class="inline">Сті́хъ:</rubric> <red>В</red>оскли́кните гдⷭ҇ви всѧ̀ землѧ̀:

<rubric>А҆пⷭ҇лъ къ гала́тѡмъ, зача́ло с҃ѳ:</rubric>

<red>Є҆</red>гда̀ прїи́де кончи́на лѣ́та:

<red>А҆</red>ллилꙋ́їа, гла́съ а҃: <red>Н</red>б҃са̀ повѣ́даютъ сла́вꙋ бж҃їю:

<rubric class="inline">Сті́хъ:</rubric> <red>Д</red>е́нь днѝ ѿрыга́етъ глаго́лъ:

<rubric>Є҆ѵⷢ҇лїе матѳе́а, зача́ло г҃:</rubric>

<red>І҆</red>и҃сꙋ ро́ждшꙋсѧ:

<rubric class="inline">Прича́стенъ:</rubric> <red>И҆</red>збавле́нїе посла̀ гдⷭ҇ь лю́демъ свои̑мъ.

<red>А҆</red>ллилꙋ́їа, <rubric class="inline">три́жды.</rubric>

<rubric>На трапе́зѣ быва́етъ ѹ҆тѣше́нїе бра́тїи вели́кое: и҆ чте́мъ сло́во златоꙋ́стагѡ, є҆мꙋ́же нача́ло:</rubric>

<incipit><red>Д</red>ре́вле ѹ҆́бѡ патрїа́рхъ:</incipit>



<rubric>(Зрѝ) А҆́ще пра́здникъ ржⷭ҇тва̀ хрⷭ҇то́ва, слꙋчи́тсѧ бы́ти въ сре́дꙋ, и҆ пѧто́къ: разрѣша́емъ ѹ҆́бѡ мїрѧ́не на мѧ́со, мона́си же на сы́ръ и҆ ꙗ҆́ица, и҆ ꙗ҆ди́мъ ѹ҆́бѡ ѡ҆ ржⷭ҇тва̀ хрⷭ҇то́ва, по всѧ̑ дни̑ до на́вечерїѧ ст҃а́гѡ бг҃оѧвле́нїѧ, мїрсті́и ѹ҆́бѡ мѧ́со, мона́си же сы́ръ и҆ ꙗ҆́ица.</rubric>
