---
title: "Недѣ́лѧ ст҃ы́хъ пра́ѻтцєвъ"
navigation:
  key: service-menaionfest-13
  title: "Недѣ́лѧ ст҃ы́хъ пра́ѻтцєвъ"
  parent: service-menaionfest
  order: 13
type: "service"
---

# Недѣ́лѧ ст҃ы́хъ пра́ѻтцєвъ.

<rubric>Подоба́етъ вѣ́дати ѡ҆ недѣ́ли ст҃ы́хъ пра́ѻтецъ. Є҆гда̀ ѹ҆́бѡ быва́етъ недѣ́лѧ ст҃ы́хъ пра́ѻтєцъ, ѡ҆ставлѧ́етсѧ возслѣ́дованїе прилꙋчи́вшагѡсѧ ст҃а́гѡ въ тꙋ̀ недѣ́лю, и҆ пое́мъ пре́жде въ пѧто́къ на повече́рїи.</rubric>



<rubric>Въ сꙋббѡ́тꙋ на ма́лѣй вече́рни пое́мъ по ѻ҆бы́чаю.</rubric>



<rubric>На вели́цѣй вече́рни, по ѻ҆бы́чной каѳі́смѣ, на <incipit><red>Г</red>дⷭ҇и воззва́хъ:</incipit> стїхи̑ры воскрⷭ҇ны, г҃: и҆ а҆нато́лїевы г҃: и҆ пра́ѻтцєвъ на д҃: Гла́съ и҃.</rubric>

<podoben>Подо́бенъ: <incipit><red>И҆́</red>же во є҆де́мѣ:</incipit></podoben>

<red>П</red>ра́ѻтцєвъ дне́сь вѣ́рнїи, соверша́юще па́мѧть, воспои́мъ хрⷭ҇та̀ и҆зба́вителѧ, возвели́чившаго и҆̀хъ во всѣ́хъ ꙗ҆зы́цѣхъ, и҆ чꙋде́съ пресла̑внаѧ вѣ́рнѡ соверши́вшаго гдⷭ҇а, ꙗ҆́кѡ держа́вна и҆ си́льна, и҆ ѿ ни́хъ показа́вша же́злъ си́лы на́мъ, є҆ди́нꙋ неискꙋсомꙋ́жнꙋю, и҆ бг҃оѻтрокови́цꙋ мр҃і́ю чтⷭ҇ꙋю: и҆з̾ неѧ́же цвѣ́тъ про́йде хрⷭ҇то́съ, и҆зрасти́вый всѣ̑мъ жи́знь, и҆ неиждива́емꙋю пи́щꙋ, и҆ сп҃се́нїе вѣ́чное.

<red>И҆́</red>же ст҃ы̑ѧ ѻ҆́троки и҆з̾ ѻ҆гнѧ̀ и҆зба́вивый, влⷣко, и҆ ѿ ѹ҆́стъ льво́выхъ данїи́ла, бл҃гослови́вый а҆враа́ма, и҆ і҆саа́ка раба̀ твоего̀, и҆ сегѡ̀ сн҃а і҆а́кѡва, бл҃говоли́вый ѿ сѣ́мене и҆́хъ бы́ти по на́мъ, да пре́жде поползнꙋ́вшыѧсѧ сп҃се́ши пра́ѻтцы на́шѧ крⷭ҇то́мъ твои́мъ и҆ воскрⷭ҇нїемъ, и҆ расто́ргнꙋвъ смє́ртныѧ ѹ҆́зы, совозста́виши всѧ̑, ꙗ҆̀же ѿ вѣ́ка сꙋ́щыѧ въ ме́ртвыхъ, покланѧ́ющыѧсѧ тебѣ̀, хрⷭ҇тѐ цр҃ю̀ вѣкѡ́въ.

<red>Ꙗ҆́</red>коже въ хла́дѣ посредѣ̀ пла́мене росо́ю дх҃а, ра́дꙋющесѧ ѻ҆́троцы бж҃їи хожда́хꙋ, та́инственнѡ въ не́мъ проѡбрази́вше трⷪ҇цꙋ, и҆ воплоще́нїе хрⷭ҇то́во, и҆ ꙗ҆́кѡ мꙋ́дрїи вѣ́рою ѹ҆гаси́ша си́лꙋ ѻ҆́гненнꙋю. И҆ данїи́лъ же пра́ведный львѡ́въ ꙗ҆ви́сѧ ѡ҆бꙋзда́тель. И҆́хже мл҃твами ѹ҆моле́нъ бы́въ, чл҃вѣколю́бче сп҃се, и҆ на́съ негаси́магѡ и҆ вѣ́чнагѡ и҆зба́ви ѻ҆гнѧ̀, и҆ сподо́би ны̀ црⷭ҇твїѧ твоегѡ̀, гдⷭ҇и.

<red>Ꙗ҆́</red>коже въ росѣ̀ сꙋ́ще вѣ́рнїи и҆ ст҃і́и ѻ҆́троцы твоѝ, въ пещѝ пла́мене ѻ҆́гненнагѡ предживописа́хꙋ та́инственнѡ є҆́же и҆з̾ дв҃ы твоѐ прише́ствїе, неѡпа́льнѡ возсїѧ́вшее на́мъ. И҆ данїи́лъ же првⷣный, и҆ во прⷪ҇ро́цѣхъ чꙋ́дный, ꙗ҆́снѡ бж҃е́ственное второ́е твоѐ прише́ствїе проѧвлѧ́ѧ, ви́дѣхъ до́ндеже прⷭ҇то́ли поста́вишасѧ, глаго́летъ, и҆ сꙋдїѧ̀ сѣ́де, и҆ ѻ҆́гненнаѧ потечѐ рѣка̀. Є҆ѧ́же да и҆зба́вимсѧ, хрⷭ҇тѐ, мл҃твами и҆́хъ, влⷣко.

<rubric>Сла́ва, гла́съ ѕ҃:</rubric>

<rubric class="inline">А҆нато́лїа:</rubric> <red>И҆̀</red>же пре́жде зако́на ѻ҆тцы̀ всѧ̑ восхва́лимъ дне́сь вѣ́рнїи, а҆враа́ма бг҃олюби́ваго, и҆ і҆саа́ка ѿ ѡ҆бѣща́нїѧ рожде́ннаго, и҆ і҆а́кѡва, и҆ двана́десѧть патрїа́рхи, дв҃да кротча́йшаго, и҆ данїи́ла жела́нїй прⷪ҇ро́ка, и҆ трѝ ѻ҆́троки съ ни́ми сла́вѧще, пе́щь въ ро́сꙋ преложи́вшыѧ, просѧ́ще ѡ҆ставле́нїѧ ѿ хрⷭ҇та̀ бг҃а, прославлѧ́емагѡ во ст҃ы́хъ свои́хъ.

<rubric>И҆ ны́нѣ, бг҃оро́диченъ пе́рвый, гла́са.</rubric>

<rubric>На лїті́и стїхи́ра хра́ма.</rubric>

<rubric>Сла́ва, гла́съ а҃:</rubric>

<red>Л</red>ꙋча́ми ѡ҆блиста́вшесѧ бг҃оглаго́ланїѧ, великоимени́тїи прⷪ҇ро́цы при́снѡ бл҃жа́тсѧ, и҆ речє́нїѧ дх҃а пло́дствꙋюще, несказа́нное ржⷭ҇тво̀ хрⷭ҇та̀ бг҃а всѣ̑мъ проповѣ́даша, зако́ннѡ же кончи́нꙋ соверши́ша, пожи́вше жи́знь пречꙋ́днꙋю.

<rubric>И҆ ны́нѣ, бг҃оро́диченъ:</rubric>

<red>С</red>ѐ и҆спо́лнисѧ и҆са́їино прорече́нїе:

<rubric>Стїхо́вна воскрⷭ҇на.</rubric>

<rubric>Сла́ва, гла́съ г҃.</rubric>

<rubric class="inline">Ге́рманово:</rubric> <red>П</red>ра́ѻтцєвъ собо́ръ, празднолю́бцы прїиди́те, ѱало́мски да восхва́лимъ: а҆да́ма пра́ѻтца, є҆нѡ́ха, нѡ́ѧ, мелхїседе́ка, а҆враа́ма, і҆саа́ка, и҆ і҆а́кѡва: по зако́нѣ мѡѷсе́а и҆ а҆арѡ́на: і҆исꙋ́са, самꙋ́ила, и҆ дв҃да: съ ни́миже и҆са́їю, і҆еремі́ю, и҆ і҆езекі́илѧ, и҆ данїи́ла, и҆ двана́десѧть, кꙋ́пнѡ и҆лїю̀, є҆лїссе́а и҆ всѧ̑: заха́рїю, и҆ крⷭ҇ти́телѧ, и҆ проповѣ́давшыѧ хрⷭ҇та̀, жи́знь и҆ воскрⷭ҇нїе ро́да на́шегѡ.

<rubric>И҆ ны́нѣ, бг҃оро́диченъ:</rubric>

<incipit><red>Б</red>ез̾ сѣ́мене ѿ бж҃е́ственнагѡ дх҃а:</incipit>

<rubric>На бл҃гослове́нїи хлѣ́бѡвъ, тропа́рь:</rubric>

<incipit><red>Б</red>цⷣе дв҃о:</incipit> <rubric class="inline">Два́жды.</rubric>

<rubric>Та́же пра́ѻтцєвъ, є҆ди́ножды. Гла́съ в҃:</rubric>

<red>В</red>ѣ́рою пра́ѻтцы ѡ҆правда́лъ є҆сѝ, ѿ ꙗ҆зы̑къ тѣ́ми пред̾ѡбрꙋчи́вый цр҃ковь, хва́лѧтсѧ въ сла́вѣ ст҃і́и, ꙗ҆́кѡ ѿ сѣ́мене и҆́хъ є҆́сть пло́дъ бл҃госла́венъ, без̾ сѣ́мене ро́ждшаѧ тѧ̀. Тѣ́хъ мл҃твами, хрⷭ҇тѐ бж҃е, поми́лꙋй на́съ.



<rubric>На ѹ҆́трени,на <incipit><red>Б</red>г҃ъ гдⷭ҇ь:</incipit> тропа́рь воскрⷭ҇нъ, два́жды. Сла́ва, и҆ ны́нѣ, пра́ѻтцєвъ. По ѻ҆бои́хъ каѳі́смахъ сѣда́льны во ѻ҆ктѡ́ихѣ, и҆ чте́нїе.</rubric>

<rubric>Та́же полѷеле́й, и҆ тропарѝ:</rubric>

<incipit><red>А҆́</red>гг҃льскїй собо́ръ:</incipit>

<rubric>И҆ ѵ҆пакоѝ гла́са: и҆ пра́ѻтцєвъ сѣда́ленъ. Гла́съ и҃:</rubric>

<podoben>Подо́бенъ: <incipit><red>П</red>ремꙋ́дрости:</incipit></podoben>

<red>А҆</red>враа́ма, і҆саа́ка же и҆ і҆а́кѡва восхва́лимъ всѝ пѣ́сненнѡ: дв҃да кро́ткаго, і҆исꙋ́са, и҆ двана́десѧть патрїа́рхи, кꙋ́пнѡ съ тремѝ ю҆́ношами, ѹ҆гаси́вшими ѻ҆́гненный пла́мень си́лою дх҃о́вною: ра́дꙋйтесѧ, вопїю́ще къ ни́мъ, пре́лесть до́блественнѣ ѡ҆бличи́вше царѧ̀ безꙋ́мнагѡ, и҆ хрⷭ҇тꙋ̀ моли́тесѧ, согрѣше́нїй ѡ҆ставле́нїе дарова́ти пра́зднꙋющымъ любо́вїю ст҃ꙋ́ю па́мѧть ва́шꙋ. <rubric class="inline">Два́жды.</rubric>

<rubric>Сла́ва, и҆ ны́нѣ, бг҃оро́диченъ:</rubric>

<red>Б</red>л҃года́рственное похвале́нїе до́лжнѡ, ꙗ҆́коже вдови́ца ѻ҆́наѧ два̀ лє́пта, приношꙋ̀ тебѣ̀, влⷣчце, ѡ҆ всѣ́хъ дарова́нїихъ твои́хъ: ты́ бо ꙗ҆ви́ласѧ є҆сѝ покро́въ кꙋ́пнѡ и҆ по́мощь, напа́стей и҆ скорбе́й при́снѡ мѧ̀ и҆з̾има́ющи. Тѣ́мже ꙗ҆́кѡ ѿ среды̀ горѧ́щїѧ пе́щи и҆зба́вльсѧ ѡ҆скорблѧ́ющихъ мѧ̀, ѿ се́рдца взыва́ю тебѣ̀: бцⷣе, помози́ ми, молѧ́щи хрⷭ҇та̀ бг҃а, согрѣше́нїй ѡ҆ставле́нїе да́ти мнѣ̀, тѧ́ бо и҆мѣ́ю наде́ждꙋ ра́бъ тво́й.

<rubric>Канѡ́ни трѝ: Воскре́сенъ со і҆рмосо́мъ на д҃: И҆ ст҃ы́хъ трїе́хъ ѻ҆трокѡ́въ на д҃: И҆ пра́ѻтцєвъ на ѕ҃.</rubric>

<rubric>Канѡ́нъ ст҃ы́хъ трїе́хъ ѻ҆трокѡ́въ. Творе́нїе ѳеофа́ново. Гла́съ и҃. Є҆го́же краестро́чїе: <acrostic><red>Т</red>рѝ ѻ҆́троки пою̀, и҆ данїи́ла вели́каго.</acrostic></rubric>



## Пѣ́снь а҃.

<rubric class="inline">І҆рмо́съ:</rubric> <irmos><red>В</red>о́дꙋ проше́дъ ꙗ҆́кѡ сꙋ́шꙋ, и҆ є҆гѵ́петскагѡ ѕла̀ и҆збѣжа́въ, і҆и҃льтѧнинъ вопїѧ́ше: и҆зба́вителю и҆ бг҃ꙋ на́шемꙋ пои́мъ.</irmos>

<red>Б</red>езнача́льное сло́во и҆з̾ ѻ҆ц҃а̀, пре́жде всѣ́хъ вѣкѡ́въ рожде́нно бг҃олѣ́пнѡ, въ пещѝ ю҆́ношамъ ѡ҆бра́знѡ ви́дѣно бы́вше просла́вимъ.

<red>Г</red>лаго́лы мꙋчи́телѧ ѕлочести́вагѡ, бл҃горо́днїи ѻ҆́троцы ѡ҆плева́вше терпѣли́внѡ, снѣ́дьми беззако́нныхъ ѡ҆скверни́тисѧ халде́йски не восхотѣ́ша.

<red>П</red>ита́стесѧ ѹ҆́бѡ сло́вомъ дꙋше́внѣ, снѣ́дьми же самора́сленными пло́тски, па́че пита́ющихсѧ дебе́лыми снѣ́дьми, цр҃ю̀ краснѣ́йши ли́цы ꙗ҆ви́стесѧ.

<rubric class="inline">Бг҃оро́диченъ:</rubric> <red>Ꙗ҆́</red>дъ ѕмїи́нъ въ слꙋ́хи го́рькѡ и҆злїѧ́вшїйсѧ є҆́ѵины, ꙗ҆́же и҆з̾ дв҃да возра́стшаѧ ѻ҆трокови́це и҆сцѣлѧ́еши, и҆зба́вителѧ ро́ждши.

<rubric>Канѡ́нъ ст҃ы́хъ пра́ѻтцєвъ, Творе́нїе і҆ѡ́сифово. Гла́съ а҃. Є҆го́же краестро́чїе: <acrostic><red>Ѻ҆</red>тцє́мъ хвалꙋ̀ въ лѣ́потꙋ ны́нѣ приноша́ю.</acrostic></rubric>



## Пѣ́снь а҃.

<rubric class="inline">І҆рмо́съ:</rubric> <irmos><red>Х</red>рⷭ҇то́съ ражда́етсѧ, сла́вите: хрⷭ҇то́съ съ нб҃съ, срѧ́щите: хрⷭ҇то́съ на землѝ, возноси́тесѧ. По́йте гдⷭ҇ви всѧ̀ землѧ̀, и҆ весе́лїемъ воспо́йте, лю́дїе, ꙗ҆́кѡ просла́висѧ.</irmos>

<red>Ѻ҆</red>тцє́мъ пѣ́нїе принесе́мъ, пре́жде зако́на и҆ въ зако́нѣ возсїѧ́вшымъ, и҆ и҆з̾ дв҃ы возсїѧ́вшемꙋ гдⷭ҇ꙋ и҆ влⷣцѣ во́лею пра́вою ѹ҆годи́вшымъ, и҆ незаходи́магѡ просвѣще́нїѧ ны́нѣ наслажда́ющымсѧ.

<red>А҆</red>да́ма пе́рваго почти́мъ, рꙋко́ю почте́ннаго зижди́телѧ, и҆ всѣ́хъ на́съ пра́ѻтца ѹ҆жѐ бы́вшаго, и҆ въ ски́нїѧхъ нбⷭ҇ныхъ со всѣ́ми и҆збра́нными почива́юща.

<red>А҆́</red>велѧ да́ры прине́сшаго дꙋше́ю бл҃горо́днѣйшею, прїѧ́тъ всѣ́хъ бг҃ъ и҆ гдⷭ҇ь: сего́ же па́ки скверноꙋбі́йственною рꙋко́ю ѹ҆мерщвле́на, принесѐ къ свѣ́тꙋ, ꙗ҆́кѡ бж҃е́ственна мꙋ́ченика.

<rubric class="inline">Бг҃оро́диченъ:</rubric> <red>Р</red>ече́нїе бж҃е́ственныхъ ѹ҆слы́шимъ вопїю́щихъ хрⷭ҇то́во ꙗ҆вле́нїе: се́ бо въ верте́пѣ ражда́етсѧ и҆з̾ ѻ҆трокови́цы неискꙋсомꙋ́жныѧ, є҆гѡ́же стра́шное ржⷭ҇тво̀ провозвѣща́етъ ѕвѣздосло́вцємъ ѕвѣзда̀ ꙗ҆́вльшаѧсѧ.

<rubric class="inline">Катава́сїа:</rubric> <irmos><red>Х</red>рⷭ҇то́съ ражда́етсѧ:</irmos>

## Пѣ́снь г҃.

<rubric class="inline">І҆рмо́съ:</rubric> <irmos><red>Т</red>ы̀ є҆сѝ ѹ҆твержде́нїе притека́ющихъ къ тебѣ̀, гдⷭ҇и, ты̀ є҆сѝ свѣ́тъ ѡ҆мраче́нныхъ, и҆ пое́тъ тѧ̀ дꙋ́хъ мо́й.</irmos>

<red>Р</red>а́зꙋмъ стѧжа́вше бг҃онаꙋче́нный, влⷣко, ѻ҆́троцы дв҃дѡвы, зако́ны ѻ҆ч҃єскїѧ бг҃омꙋ́дреннѡ соблюдо́ша.

<red>Ѻ҆́</red>гнь не ѡ҆палѝ чтⷭ҇ѣ̑йшаѧ тѣлеса̀ бл҃гочести́выхъ, посто́мъ бо дꙋшепита́тельнымъ напаѧ́хꙋсѧ.

<red>Х</red>валꙋ̀ всемі́рнꙋю и҆ многопѣ́тꙋю пою́тъ ѻ҆́троцы трїѐ, посредѣ̀ пе́щи чꙋ́днѡ ѡ҆роша́еми.

<rubric class="inline">Бг҃оро́диченъ:</rubric> <red>Д</red>а ржⷭ҇тво̀, влⷣко, и҆з̾ дѣ́вствꙋющагѡ тѣлесѐ пока́жеши на́мъ, сп҃са́еши въ пещѝ дѣ̑вствꙋющаѧ тѣлеса̀.

## И҆́нъ.

<rubric class="inline">І҆рмо́съ:</rubric> <irmos><red>П</red>ре́жде вѣ̑къ ѿ ѻ҆ц҃а̀ рожде́нномꙋ нетлѣ́ннѡ сн҃ꙋ, и҆ въ послѣ̑днѧѧ ѿ дв҃ы воплоще́нномꙋ безсѣ́меннѡ хрⷭ҇тꙋ̀ бг҃ꙋ возопїи́мъ: вознесы́й ро́гъ на́шъ, ст҃ъ є҆сѝ, гдⷭ҇и.</irmos>

<red>П</red>ое́тсѧ въ мі́рѣ си́ѳово къ зижди́телю разжже́нїе: и҆́бо въ непоро́чнѣмъ жи́тельствѣ и҆ дꙋше́внѣй любвѝ, томꙋ̀ и҆́стиннѡ ѹ҆годѝ: ны́нѣ во странѣ̀ живы́хъ вопїе́тъ: ст҃ъ є҆сѝ, гдⷭ҇и.

<red>Ѹ҆</red>сты̀ и҆ ѧ҆зы́комъ и҆ се́рдцемъ є҆нѡ́съ чꙋ́дный, призва́ти бг҃омꙋ́дреннѡ влⷣкꙋ всѣ́хъ и҆ бг҃а, надѣ́ѧшесѧ въ дс҃ѣ: и҆ бл҃гоꙋго́днѡ пожи́въ на землѝ, сла́вꙋ воспрїѧ́тъ.

<red>С</red>щ҃енносло́вїи сщ҃е́нными є҆нѡ́ха ѹ҆бл҃жи́мъ, бл҃гоꙋгоди́въ бо гдⷭ҇ꙋ преста́вилсѧ въ сла́вѣ, ꙗ҆ви́всѧ лꙋ́чши сме́рти, ꙗ҆́коже писа́сѧ: и҆́мже бж҃їй бы́въ ра́бъ и҆́скреннѣйшїй.

<rubric class="inline">Бг҃оро́диченъ:</rubric> <red>Н</red>ы́нѣ ча́ѧнїе ꙗ҆зы́кѡвъ ѿ дв҃ы предгрѧде́тъ, и҆ виѳлее́мъ заключе́нный ѿверза́етъ свѣ́тлѡ є҆де́ма, сло́во воплоща́емое прїе́млѧ, и҆ въ ꙗ҆́слехъ пло́тїю возле́гшаго.

<rubric class="inline">Катава́сїа:</rubric> <irmos><red>П</red>ре́жде вѣ̑къ:</irmos>

<rubric>Ѵ҆пакоѝ, гла́съ в҃:</rubric>

<red>В</red>ъ ро́сꙋ дѣ́темъ ѻ҆́гнь прелага́шесѧ, пла́чь въ ра́дость жена́мъ премѣнѧ́шесѧ, а҆́гг҃лъ бо во ѻ҆бои́хъ слꙋжа́ше чꙋдесѣ́хъ: ѻ҆́вымъ ѹ҆́бѡ во ѹ҆покое́нїе претвори́вый пе́щь, си̑мъ же воскрⷭ҇нїе возвѣсти́вый тридне́вное, нача́льниче жи́зни на́шеѧ, гдⷭ҇и, сла́ва тебѣ̀. <rubric class="inline">Є҆ди́ножды.</rubric>

## Пѣ́снь д҃.

<rubric class="inline">І҆рмо́съ:</rubric> <irmos><red>Ѹ҆</red>слы́шахъ, гдⷭ҇и, смотре́нїѧ твоегѡ̀ та́инство, разꙋмѣ́хъ дѣла̀ твоѧ̑, и҆ просла́вихъ твоѐ бж҃ество̀.</irmos>

<red>Д</red>анїи́лъ мꙋдрѣ́йшїй, бж҃е́ственнѣ ѹ҆мо́мъ просвѣща́емь, сѡ́нїѧ разрѣшѝ самоде́ржцєвъ, бж҃е́ственною бл҃года́тїю.

<red>Ѡ҆</red>блиста́етъ чꙋдесы̀ є҆́же въ пещѝ ѻ҆трокѡ́въ страда́нїе, мꙋчи́телѧ бо ѹ҆лови́ша къ позна́нїю твоемꙋ̀, всеси́льне.

<red>С</red>огла́сїѧ ѻ҆рга́ны, и҆ мꙋсїкі́и пѣ̑сни всесли̑чныѧ, до́блественныхъ не привлеко́ша, и҆ злато́мꙋ ѡ҆́бразꙋ не подклони́ша.

<rubric class="inline">Бг҃оро́диченъ:</rubric> <red>П</red>ѣ́сньми, всепѣ́таѧ, и҆̀же въ вавѷлѡ́нѣ дѣ́ти почита́ютъ сн҃а твоего̀ пребж҃е́ственнаго, є҆го́же въ пещѝ позна́ша.

## И҆́нъ.

<rubric class="inline">І҆рмо́съ:</rubric> <irmos><red>Ж</red>е́злъ и҆з̾ ко́рене і҆ессе́ова, и҆ цвѣ́тъ ѿ негѡ̀, хрⷭ҇тѐ, ѿ дв҃ы прозѧ́блъ є҆сѝ, и҆з̾ горы̀ хва́льный прїѡсѣне́нныѧ ча́щи, прише́лъ є҆сѝ вопло́щьсѧ, ѿ неискꙋсомꙋ́жныѧ невеще́ственный и҆ бж҃е: сла́ва си́лѣ твое́й, гдⷭ҇и.</irmos>

<red>Х</red>валꙋ̀ принесе́мъ бг҃ꙋ, чтꙋ́ще пѣ́сньми нѡ́ѧ, вои́стиннꙋ сꙋ́ща првⷣнаго: во всѣ́хъ бо за́повѣдехъ бж҃е́ственныхъ ѹ҆краша́емь ꙗ҆ви́сѧ, хрⷭ҇тꙋ̀ бл҃гоꙋгоди́въ. Є҆мꙋ́же пѣснопое́мъ вѣ́рнїи: сла́ва си́лѣ твое́й, гдⷭ҇и.

<red>В</red>и́дѣвъ твоѐ бг҃ъ бл҃горо́дное нра́ва, и҆ просто́е, и҆ по всемꙋ̀ нѡ́ѧ соверше́нна, втора́гѡ мі́ра ꙗ҆́вѣ началовожда̀ тѧ̀ показꙋ́етъ, спа́сшаго томꙋ̀ всѧ́кагѡ ро́да, ѿ пото́па чꙋ́вственнагѡ сѣ́мѧ, ꙗ҆́коже са́мъ повелѣ̀.

<red>Н</red>ѡ́ѧ сохра́ньшаго бж҃їй зако́нъ невреди́мь, и҆ ѡ҆брѣ́тшасѧ тогда̀ пра́ведна въ ро́дѣ свое́мъ, и҆ дре́вѧнымъ сп҃сша дре́вле ковче́гомъ безслове́сныхъ ро́ды, повелѣ́нїемъ вседѣ́тельнымъ, пѣ́сньми бл҃гоче́стнѡ ѹ҆бл҃жи́мъ.

<red>В</red>їно̀ ѹ҆миле́нїѧ на́мъ то́читъ чтꙋ́щымъ тѧ̀, нѡ́е бл҃же́нне, па́мѧть твоѧ̀, веселѧ́щее и҆ дꙋ́шы и҆ сердца̀ всегда̀, чи́стѣ бл҃жа́щихъ нра́вы твоѧ̑ чтⷭ҇ны̑ѧ, и҆ жи́тельство бж҃е́ственное.

<rubric class="inline">Бг҃оро́диченъ:</rubric> <red>Н</red>ы́нѣ и҆збавле́нїе на́ше въ ꙗ҆́слехъ возлега́етъ, и҆ пелена́ми повива́етсѧ ꙗ҆́коже младе́нецъ, и҆ волсвѝ восто́чнїи ца́рїе прихо́дѧтъ, сего̀ ꙗ҆́кѡ бг҃а и҆ цр҃ѧ̀ ро́ждшагосѧ ѿ чтⷭ҇ыѧ, ви́дѣти и҆ поклони́тисѧ съ да́ры вѣ́рнѡ.

<rubric class="inline">Катава́сїа:</rubric> <irmos><red>Ж</red>е́злъ и҆з̾ ко́рене:</irmos>

## Пѣ́снь є҃.

<rubric class="inline">І҆рмо́съ:</rubric> <irmos><red>В</red>скꙋ́ю мѧ̀ ѿри́нꙋлъ є҆сѝ ѿ лица̀ твоегѡ̀, свѣ́те незаходи́мый, и҆ покры́ла мѧ̀ є҆́сть чꙋжда́ѧ тьма̀ ѻ҆каѧ́ннаго; но ѡ҆брати́ мѧ и҆ къ свѣ́тꙋ за́повѣдей твои́хъ пꙋти̑ моѧ̑ напра́ви, молю́сѧ.</irmos>

<red>Н</red>аꙋчи́вшесѧ зако́нꙋ, сп҃се, не ѿверго́шасѧ твоѝ ѹ҆гѡ́дницы, данїи́лъ вели́кїй съ тремѝ ю҆́ношами бг҃омꙋ́дрыми: но крѣ́пость прїе́мше ѿ тебѐ бл҃годѣ́телѧ, мꙋчи́телей мꙋ́жески побѣди́ша.

<red>М</red>ы́сленнѡ наꙋча́шесѧ данїи́лъ, чл҃вѣколю́бче, твои̑мъ та́йнамъ: на ѻ҆́блацѣ бо ꙗ҆́кѡ сн҃а тѧ̀ чл҃вѣ́ча грѧдꙋ́ща, ꙗ҆зы́кѡвъ всѣ́хъ ꙗ҆́кѡ сꙋдїю̀ и҆ цр҃ѧ̀, зрѧ́ше ѹ҆ма̀ чистото́ю.

<red>Ѹ҆</red>краси́сѧ, ѽ дѣ́ти, па́че ка́мене сапфі́ра ва́ше совокꙋпле́нїе, ꙗ҆́кѡ зарѧ̀ злата́ѧ бл҃гоче́стїѧ ре́вностїю распа́льшесѧ, ходѧ́ще ра́достнѡ въ пещѝ, и҆ собира́юще ликова́нїе всемі́рное.

<rubric class="inline">Бг҃оро́диченъ:</rubric> <red>Д</red>анїи́лъ тѧ̀, дв҃о, го́рꙋ прописа̀ ꙗ҆́вѣ бж҃е́ственный, трїе́ же ѻ҆́троцы ви́дѣвше пла́мень ѡ҆роша́ющь, твоѐ бж҃е́ственное ржⷭ҇тво̀ пѣснопѣ́сненнѡ восхвалѧ́ютъ, ꙗ҆́кѡ сп҃са и҆ зижди́телѧ, и҆ гдⷭ҇а.

## И҆́нъ.

<rubric class="inline">І҆рмо́съ:</rubric> <irmos><red>Б</red>г҃ъ сы́й ми́ра, ѻ҆ц҃ъ щедро́тъ, вели́кагѡ совѣ́та твоегѡ̀ а҆́гг҃ла, ми́ръ подава́юща посла́лъ є҆сѝ на́мъ: тѣ́мъ бг҃оразꙋ́мїѧ къ свѣ́тꙋ наста́вльшесѧ, ѿ но́щи ѹ҆́тренююще, славосло́вимъ тѧ̀, чл҃вѣколю́бче.</irmos>

<red>Х</red>вала́ми бж҃е́ственными да почти́тсѧ си́мъ, ѻ҆ч҃еское бл҃гослове́нїе приплоди́въ: и҆ пред̾ бг҃омъ бл҃гоꙋго́денъ ꙗ҆́вльсѧ къ пра̑ѻтеческимъ ликѡ́мъ причте́сѧ, и҆ во странѣ̀ живы́хъ ра́достнѡ почива́етъ.

<red>В</red>и́дѣти сподо́бисѧ ꙗ҆́кѡ дрꙋ́гъ бж҃їй, а҆враа́мъ де́нь зижди́телѧ своегѡ̀, и҆ и҆спо́лнь быва́етъ ра́дости дх҃о́вныѧ: сего̀ ѹ҆̀бо ѹ҆ма̀ пра́востїю чтꙋ́ще ѹ҆бл҃жи́мъ всѝ, ꙗ҆́кѡ хрⷭ҇то́ва бж҃е́ственна пра́ѻтца.

<red>В</red>и́дѣлъ є҆сѝ ꙗ҆́коже є҆́сть мо́щно человѣ́кꙋ ви́дѣти трⷪ҇цꙋ, и҆ тꙋ́ю ѹ҆гости́лъ є҆сѝ ꙗ҆́кѡ дрꙋ́гъ при́сный, пребл҃же́нне а҆враа́ме: тѣ́мже мздꙋ̀ прїѧ́лъ є҆сѝ стра́ннагѡ гоще́нїѧ, є҆́же бы́ти тебѣ̀ безчи́сленныхъ ꙗ҆зы́кѡвъ ѻ҆тцꙋ̀ вѣ́рою.

<rubric class="inline">Бг҃оро́диченъ:</rubric> <red>П</red>о́лный и҆стощава́етсѧ пло́тїю на́съ ра́ди, и҆ нача́ло безнача́льный прїе́млетъ: ѡ҆бнищава́етъ же бога́тый, и҆ сло́во сы́й бг҃ъ, во ꙗ҆́слехъ безслове́сныхъ возлежи́тъ ꙗ҆́кѡ млⷣнцъ, воззва́нїе всѣ́хъ сꙋ́щихъ ѿ вѣ́ка содѣ́ловаѧ.

<rubric class="inline">Катава́сїа:</rubric> <irmos><red>Б</red>г҃ъ сы́й ми́ра:</irmos>

## Пѣ́снь ѕ҃.

<rubric class="inline">І҆рмо́съ:</rubric> <irmos><red>Б</red>е́здна грѣхѡ́въ, и҆ прегрѣше́нїй бꙋ́рѧ мѧ̀ смꙋща́етъ, и҆ во глꙋбинꙋ̀ нꙋ́жднагѡ рѣ́етъ мѧ̀ ѿча́ѧнїѧ: но твою̀ крѣ́пкꙋю рꙋ́кꙋ мнѣ̀ прострѝ ꙗ҆́кѡ петро́ви, ѽ ѹ҆пра́вителю! И҆ сп҃сѝ.</irmos>

<red>Ѡ҆</red>блада́вше дꙋше́вными страстьмѝ си́лою сло́ва, страны̀ ꙗ҆зы̑къ халде́йскихъ вла́стели бы́сте: вѣ́сть бо добродѣ́тель че́сть дарова́ти стѧжа́вшымъ ю҆̀, ѽ дв҃дѡвы мꙋ́дрїи внꙋ́цы!

<red>В</red>ъ ме́ртвость данїи́лъ живоно́снꙋю ѡ҆дѣ́ѧвсѧ дре́вле, ꙗ҆́кѡ бг҃а халде́ємъ ѕлочести́внѡ мни́маго, ѹ҆бива́етъ снѣ́дїю ѕмі́ѧ ѕлѣ́йшаго: сщ҃е́нники же ѕлочести̑выѧ мꙋ́дрѣ ѹ҆би́лъ є҆́сть.

<rubric class="inline">Бг҃оро́диченъ:</rubric> <red>М</red>лⷭ҇тива мѝ сꙋдїю̀ сн҃а твоего̀, бцⷣе дв҃о, твои́ми мл҃твами бы́ти въ де́нь сꙋда̀, и҆зба́вителѧ же лю́тыхъ, мт҃и ѹ҆молѝ: на тѧ́ бо є҆ди́нꙋ наде́ждꙋ мою̀ возлага́ю.

## И҆́нъ.

<rubric class="inline">І҆рмо́съ:</rubric> <irmos><red>И҆</red>з̾ ѹ҆тро́бы і҆ѡ́нꙋ млⷣнца и҆зблева̀ морскі́й ѕвѣ́рь, ꙗ҆кова̀ прїѧ́тъ: въ дв҃ꙋ же все́льшеесѧ сло́во, и҆ пло́ть прїе́мшее, про́йде сохра́ньшее нетлѣ́ннꙋ, є҆гѡ́же бо не пострада̀ и҆стлѣ́нїѧ, ро́ждшꙋю сохранѝ неврежде́ннꙋ.</irmos>

<red>Ѡ҆́</red>бразъ хрⷭ҇то́вы стрⷭ҇ти бы́лъ є҆сѝ ꙗ҆́вѣ, і҆саа́че пребл҃же́нне, возводи́мь ѻ҆́ч҃имъ бл҃гопокоре́нїемъ є҆́же закала́тисѧ. Сегѡ̀ ра́ди ѹ҆бл҃жи́лсѧ є҆сѝ, и҆ ра́бъ бж҃їй вои́стиннꙋ ꙗ҆ви́лсѧ є҆сѝ бли́жнїй, со всѣ́ми првⷣными вселѧ́ѧсѧ.

<red>Ꙗ҆</red>ви́сѧ і҆а́кѡвъ ѹ҆го́дникъ вѣ́рнѣйшїй всѣ́хъ бг҃а: тѣ́мже и҆ бра́сѧ со а҆́гг҃ломъ, ѹ҆́мъ зрѧ̀ бг҃а нарече́сѧ, и҆ спѧ̀ бж҃е́ственнꙋю лѣ́ствицꙋ ви́дѣ, на не́йже бг҃ъ ѹ҆твержда́шесѧ, пло́тїю ѡ҆бложи́выйсѧ за бл҃госты́ню.

<red>Л</red>юбѧ̀ і҆ѡ́сифъ ко ѻ҆тцꙋ̀ бл҃гопокоре́нїе, въ ро́въ вве́рженъ, продаде́сѧ во ѡ҆́бразъ закла́ннагѡ, и҆ въ ро́вѣ положе́ннагѡ хрⷭ҇та̀: пшеницода́вецъ же є҆гѵ́пта бы́сть, цѣломꙋ́дръ бы́въ и҆ првⷣнъ, ца́рь же страсте́й и҆́стиннѣйшїй.

<rubric class="inline">Бг҃оро́диченъ:</rubric> <red>М</red>ла́до на землѝ ѻ҆троча̀ познава́етсѧ, сы́й со ѻ҆ц҃е́мъ при́снѡ и҆ дх҃омъ, пелена́ми же повива́етсѧ, и҆́же зе́млю повива́ѧй мгло́ю ꙗ҆́вѣ, и҆ въ ꙗ҆́слехъ безслове́сныхъ возлежи́тъ. Сегѡ̀ ны́нѣ предпра́зднꙋимъ ра́дꙋющесѧ безсѣ́менное ржⷭ҇тво̀.

<rubric class="inline">Катава́сїа:</rubric> <irmos><red>И҆</red>з̾ ѹ҆тро́бы і҆ѡ́нꙋ:</irmos>

<rubric>Конда́къ, гла́съ ѕ҃:</rubric>

<red>Р</red>ꙋкопи́саннагѡ ѡ҆́браза не поче́тше, но неѡпи́саннымъ сꙋщество́мъ защити́вшесѧ, требл҃же́ннїи, въ по́двизѣ ѻ҆гнѧ̀ просла́вистесѧ: средѣ́ же пла́мене нестерпи́магѡ стоѧ́ще, бг҃а призва́сте: ѹ҆скорѝ, ѽ ще́дрый! И҆ потщи́сѧ ꙗ҆́кѡ млⷭ҇тивъ въ по́мощь на́шꙋ, ꙗ҆́кѡ мо́жеши хотѧ́й.

<rubric class="inline">І҆́косъ:</rubric> <red>П</red>рострѝ твою̀ рꙋ́кꙋ, є҆́юже дре́вле прїѧ́ша и҆скꙋше́нїе є҆гѵ́птѧне борю́щїи, и҆ є҆вре́є бори́мїи. Не ѡ҆ста́ви на́съ, да не пожре́тъ на́съ сме́рть жа́ждꙋщаѧ на́съ, и҆ сатана̀ ненави́дѧй на́съ: но прибли́жисѧ на́мъ, и҆ пощадѝ дꙋ́шы на́шѧ, ꙗ҆́коже пощади́лъ є҆сѝ и҆ногда̀ ѻ҆́троки твоѧ̑ сꙋ́щыѧ въ вавѷлѡ́нѣ, непреста́ннѡ сла́вѧщыѧ тѧ̀, и҆ вве́ржєнныѧ тебѐ ра́ди въ пе́щь, и҆ ѿ сеѧ̀ вопїю́щыѧ тѝ: ѹ҆скорѝ ще́дрый, и҆ потщи́сѧ ꙗ҆́кѡ млⷭ҇тивъ на по́мощь на́шꙋ ꙗ҆́кѡ мо́жеши хотѧ́й.

## Пѣ́снь з҃.

<rubric class="inline">І҆рмо́съ:</rubric> <irmos><red>Ѻ҆́</red>троцы бл҃гочести́вїи въ вавѷлѡ́нѣ ѡ҆́бразꙋ злато́мꙋ не поклони́шасѧ, но посредѣ̀ пе́щи ѻ҆́гненныѧ ѡ҆роша́еми, пѣ́снь воспѣва́хꙋ глаго́люще: превозноси́мый ѻ҆тцє́въ и҆ на́съ, бж҃е, бл҃гослове́нъ є҆сѝ.</irmos>

<red>Г</red>ла́съ бг҃олюбе́зенъ поѧ́шесѧ и҆з̾ среды̀ ѻ҆гнѧ̀ вседержи́телю: а҆за́рїа бо бж҃е́ственный ли́къ соста́вивъ, пѣ́снь воспѣва́ѧ глаго́лаше: бл҃гослове́нъ бг҃ъ ѻ҆тє́цъ на́шихъ.

<red>Ц</red>ѣвни́ца ю҆́ношей бг҃осло́вствꙋетъ всѣ́хъ бг҃а и҆ вседержи́телѧ, тѣ̑мъ въ пещѝ ꙗ҆́снѡ ꙗ҆́вльшагосѧ, и҆ пѣ́снь воспѣва́хꙋ глаго́люще: бл҃гослове́нъ бг҃ъ ѻ҆тє́цъ на́шихъ.

<red>Т</red>рѝ въ пе́щь вве́ржєнныѧ ви́дѣвъ ца́рь, ꙗ҆́кѡ ѹ҆зрѣ̀ четве́ртагѡ ви́дъ, сн҃а пронаречѐ бж҃їѧ, и҆ всѣ̑мъ возопѝ: бл҃гослове́нъ бг҃ъ ѻ҆тє́цъ на́шихъ.

<rubric class="inline">Бг҃оро́диченъ:</rubric> <red>И҆</red>мѣ́ѧ просвѣще́нъ бж҃е́ственною заре́ю ѹ҆́мъ, данїи́ле бг҃обл҃же́нне, дв҃ы ржⷭ҇тво̀ ꙗ҆́вѣ предви́дѣлъ є҆сѝ, та́инственными ѡ҆́бразы ѡ҆бразꙋ́емо: бл҃гослове́нъ, вопїѧ̀, бг҃ъ ѻ҆тє́цъ на́шихъ.

## И҆́нъ.

<rubric class="inline">І҆рмо́съ:</rubric> <irmos><red>Ѻ҆́</red>троцы бл҃гоче́стїю совоспита́ни, ѕлочести́вагѡ велѣ́нїѧ небре́гше, ѻ҆́гненнагѡ преще́нїѧ не ѹ҆боѧ́шесѧ, но посредѝ пла́мене стоѧ́ще поѧ́хꙋ: ѻ҆тцє́въ бж҃е, бл҃гослове́нъ є҆сѝ.</irmos>

<red>Д</red>а воспое́тсѧ а҆на́нїа, а҆за́рїа, мїсаи́лъ съ данїи́ломъ, пе́щь ѹ҆гаси́вше ѻ҆́гненнꙋю, и҆ львѡ́въ ѡ҆бꙋзда́вше стремлє́нїѧ, и҆ хрⷭ҇тꙋ̀ согла́снѡ пою́ще: ѻ҆тцє́въ бж҃е, бл҃гослове́нъ є҆сѝ.

<red>З</red>ако́ннѡ пострада́въ въ напа́стехъ, и҆ неѡсла́бныхъ ско́рбехъ, ѹ҆го́дникъ нарече́сѧ і҆́ѡвъ бж҃їй, всеи́стиннѣйшїй, кро́токъ, неѕло́бивъ, пра́въ, соверше́нъ, непоро́ченъ, вопїѧ̀: ѻ҆тцє́въ бж҃е, бл҃гослове́нъ є҆сѝ.

<red>В</red>ѣ́рою мѡѷсе́а, а҆арѡ́на же, и҆ ѡ҆́ра почти́мъ, восхвалѧ́юще і҆исꙋ́са, и҆ леѵі́ю сщ҃е́ннѣйшаго, гедеѡ́на же и҆ самѱѡ́на, и҆ взыва́емъ: ѻ҆тцє́въ бж҃е, бл҃гослове́нъ є҆сѝ.

<rubric class="inline">Бг҃оро́диченъ:</rubric> <red>С</red>ѐ ꙗ҆́коже проречѐ прⷪ҇ро́къ, во чре́вѣ зача̀ неискꙋсобра́чнаѧ бг҃а, и҆ роди́ти ꙗ҆́вѣ и҆́детъ въ верте́пѣ виѳлее́млѣ. Є҆мꙋ́же всѝ пое́мъ: ѻ҆тцє́въ бж҃е, бл҃гослове́нъ є҆сѝ.

<rubric class="inline">Катава́сїа:</rubric> <irmos><red>Ѻ҆́</red>троцы бл҃гоче́стїю:</irmos>

## Пѣ́снь и҃.

<rubric class="inline">І҆рмо́съ:</rubric> <irmos><red>С</red>едмери́цею пе́щь, халде́йскїй мꙋчи́тель, бг҃очести̑вымъ неи́стовнѡ разжжѐ, си́лою же лꙋ́чшею сп҃се́ны сїѧ̑ ви́дѣвъ, творцꙋ̀ и҆ и҆зба́вителю вопїѧ́ше: ѻ҆́троцы бл҃гослови́те, сщ҃е́нницы воспо́йте, лю́дїе превозноси́те во всѧ̑ вѣ́ки.</irmos>

<red>А҆</red>враа́мово бл҃горо́дїе сохрани́ти тща́щесѧ, сво́йственное къ немꙋ̀ стѧжа́сте ѡ҆снова́нїе вѣ́ры, и҆ наде́жды преподо́бнїи, терпѣ́нїе и҆ напа́стемъ пожда́нїе, вопїю́ще: бл҃гослови́те сщ҃е́нницы влⷣкꙋ, лю́дїе превозноси́те є҆го̀ во вѣ́ки.

<red>Ꙗ҆́</red>кѡ свѣти̑ла просїѧ́вше, и҆ зе́млю ѡ҆небеси́вше, и҆ бл҃гоче́стїѧ просвѣще́нїемъ ѡ҆сїѧ́вшесѧ, всемі́рное соста́вльше ликостоѧ́нїе, пою́тъ ѿ напа́стей сп҃сшемꙋ влⷣцѣ: ѻ҆́троцы бл҃гослови́те, сщ҃е́нницы воспо́йте, лю́дїе превозноси́те во всѧ̑ вѣ́ки.

<red>Ю҆́</red>ношески погаси́вше распали́мꙋю пе́щь, и҆ львѡ́въ чє́люсти загра́ждше, дв҃дѡвы внꙋ́цы ны́нѣ ра́дꙋющесѧ пою́тъ тѧ̀ бл҃годѣ́телѧ цр҃ѧ̀ всѣ́хъ: ѻ҆́троцы бл҃гослови́те, сщ҃е́нницы воспо́йте, лю́дїе превозноси́те во всѧ̑ вѣ́ки.

<rubric class="inline">Бг҃оро́диченъ:</rubric> <red>Т</red>айнонаꙋча́етъ, пречⷭ҇таѧ, данїи́лъ мꙋдрѣ́йшїй, и҆ предживописꙋ́ютъ ѻ҆́троцы трїѐ ржⷭ҇тво̀ твоѐ бг҃омꙋ́дреннїи, ѡ҆́бразы зрѧ́ще и҆з̾ ѹ҆тро́бы твоеѧ̀ проше́дшаго несказа́ннѡ. Є҆го́же дѣ́ти бл҃гословѧ́тъ, сщ҃е́нницы воспѣва́ютъ, лю́дїе превозно́сѧтъ во всѧ̑ вѣ́ки.

## И҆́нъ.

<rubric class="inline">І҆рмо́съ:</rubric> <irmos><red>Ч</red>ꙋ́да преесте́ственнагѡ росода́тельнаѧ и҆з̾ѡбразѝ пе́щь ѡ҆́бразъ: не бо̀ ꙗ҆̀же прїѧ́тъ пали́тъ ю҆́ныѧ, ꙗ҆́кѡ нижѐ ѻ҆́гнь бж҃ества̀ дв҃ы, въ ню́же вни́де ѹ҆тро́бꙋ. Тѣ́мъ воспѣва́юще воспое́мъ: да бл҃гослови́тъ тва́рь всѧ̀ гдⷭ҇а, и҆ превозно́ситъ во всѧ̑ вѣ́ки.</irmos>

<red>Д</red>не́сь сꙋ́щихъ ѿ вѣ́ка бж҃е́ственнꙋю па́мѧть соверша́емъ чтⷭ҇ны́хъ ѻ҆тє́цъ, а҆да́ма, а҆́велѧ же, си́ѳа, и҆ нѡ́а, и҆ є҆нѡ́са, и҆ є҆нѡ́ха и҆ а҆враа́ма, мелхїседе́ка, и҆ і҆́ѡва, і҆саа́ка, и҆ вѣ́рнагѡ і҆а́кѡва. Да бл҃гослови́тъ тва́рь, вопїю́щи, гдⷭ҇а, и҆ превозно́ситъ во всѧ̑ вѣ́ки.

<red>П</red>о́лкъ бг҃окра́сный бж҃е́ственныхъ ѻ҆тє́цъ да восхва́лимъ, вара́ка, и҆ наѳа́на, и҆ є҆леаза́ра, і҆ѡсі́ю, и҆ дв҃да, і҆ефѳа́ѧ, самꙋ́ила же, прє́днѧѧ зрѧ́ща чтⷭ҇нѣ, и҆ взыва́юща: да бл҃гослови́тъ тва́рь всѧ̀ гдⷭ҇а, и҆ превозно́ситъ є҆го̀ во вѣ́ки.

<red>П</red>охвалꙋ̀ пѣснопѣ́сненнѡ да принесе́мъ бж҃їимъ прⷪ҇ро́кѡмъ, восхвалѧ́юще і҆ѡсі́ю, и҆ мїхе́а, софѡ́нїа, и҆ а҆ввакꙋ́ма: заха́рїю, и҆ і҆ѡ́нꙋ: а҆гге́а же и҆ а҆ммѡ́са, и҆ со а҆вді́емъ малахі́а, и҆ наꙋ́ма: и҆са́їю, и҆ і҆еремі́ю и҆ і҆езекі́илѧ: кꙋ́пнѡ данїи́ла, и҆лїю̀ и҆ є҆лїссе́а.

<red>Г</red>лаго́лы тро́йческими всест҃ꙋ́ю воспои́мъ, вѣ́рнїи, трⷪ҇цꙋ, ѻ҆ц҃а̀ безнача́льнаго, сн҃а же, и҆ пра́ваго дх҃а ст҃а́го, є҆ди́ницꙋ трїѷпоста́снꙋю, ю҆́же всѧ́кое дыха́нїе сла́витъ, зовꙋ́ще: да бл҃гослови́тъ тва́рь всѧ̀ гдⷭ҇а, и҆ превозно́ситъ во всѧ̑ вѣ́ки.

<rubric class="inline">Бг҃оро́диченъ:</rubric> <red>Ꙗ҆</red>ви́лсѧ є҆сѝ ѿ дѣ́вственныхъ, хрⷭ҇тѐ, крове́й воплоща́емь неизрече́ннымъ сло́вомъ, и҆ ꙗ҆́кѡ младе́нецъ соверше́нъ въ верте́пѣ, премно́жествомъ бл҃гоꙋтро́бїѧ, і҆и҃се, ражда́ѧсѧ, ѕвѣзда́ же тѧ̀ и҆здале́ча возвѣстѝ ѕвѣздосло́вцємъ, по́йте вѣ́рою зовꙋ́щымъ, и҆ превозноси́те хрⷭ҇та̀ во вѣ́ки.

<rubric class="inline">Катава́сїа:</rubric> <irmos><red>Ч</red>ꙋ́да преесте́ственнагѡ:</irmos>

## Пѣ́снь ѳ҃.

<rubric class="inline">І҆рмо́съ:</rubric> <irmos><red>В</red>ои́стиннꙋ бцⷣꙋ тѧ̀ и҆сповѣ́дꙋемъ, сп҃се́ннїи тобо́ю, дв҃о чтⷭ҇аѧ, съ безпло́тными ли́ки тѧ̀ велича́юще.</irmos>

<red>Д</red>остиго́сте кончи́нꙋ жела́емꙋю, и҆ жела́нїй кра́йнѣйшемꙋ предстоитѐ въ нбⷭ҇ныхъ черто́зѣхъ, ѻ҆́троцы всебога́тїи.

<red>Р</red>а́дꙋющесѧ рꙋкоѧ́тїе є҆́же ѿ сле́зъ, до́брагѡ ва́шегѡ земледѣ́ланїѧ прїѧ́сте, нетлѣ́нїѧ кла́съ плодоноси́вше.

<red>В</red>озсїѧ̀ свѣ́тлость ны́нѣ ва́мъ досто́йнѡ, и҆ весе́лїе се́рдца процвѣтѐ: ѿѻнꙋ́дꙋже бо ѿбѣжѐ печа́ль, всели́стесѧ.

<rubric class="inline">Бг҃оро́диченъ:</rubric> <red>П</red>а́жить сме́ртнꙋю ѹ҆ста́вила є҆сѝ, дв҃о, жизнода́вца ро́ждши и҆ гдⷭ҇а, животворѧ́щаго вѣ́рою велича́ющыѧ тѧ̀.

## И҆́нъ.

<rubric class="inline">І҆рмо́съ:</rubric> <irmos><red>Т</red>а́инство стра́нное ви́жꙋ и҆ пресла́вное: нб҃о, верте́пъ, прⷭ҇то́лъ херꙋві́мскїй, дв҃ꙋ: ꙗ҆́сли, вмѣсти́лище: въ ни́хже возлежѐ невмѣсти́мый хрⷭ҇то́съ бг҃ъ, є҆го́же воспѣва́юще велича́емъ.</irmos>

<red>К</red>рѣ́постїю твое́ю дре́вле си̑лы сотвори́ша дщє́ри гдⷭ҇и, а҆́нна, и҆ і҆ꙋді́ѳь, и҆ девѡ́ра, ѻ҆лда̀, і҆аи́ль же, є҆сѳи́рь, са́рра, марїа́мъ же мѡѷсе́ева, рахи́ль и҆ реве́кка, и҆ рꙋ́ѳь, велемꙋ̑дрыѧ.

<red>Ꙗ҆́</red>кѡ ѹ҆гаси́вшыѧ ѻ҆́троки ст҃ы̑ѧ пе́щь сщ҃е́ннѡ почти́мъ, кꙋ́пнѡ съ данїи́ломъ прⷪ҇ро́комъ, и҆ всѣ́ми првⷣными ꙗ҆́вѣ, пре́жде зако́на ѡ҆блиста́вшими до́брѣ, и҆ въ зако́нѣ влⷣцѣ ѹ҆годи́вшими.

<red>П</red>ремꙋ́дрїи бж҃е́ственнїи прⷪ҇ро́цы бы́вше а҆враа́мѡвы внꙋ́цы, є҆́же ѿ а҆враа́ма и҆ і҆ꙋ́ды ро́ждшеесѧ сло́во бж҃їе провозвѣсти́ша дх҃омъ. Тѣ́хъ мольба́ми, і҆и҃се, всѧ̑ ѹ҆ще́дри.

<red>Ѡ҆</red>ст҃и́сѧ всѧ̀ тва́рь па́мѧтїю ва́шею, и҆ торжествꙋ́ющи зове́тъ ра́бски вопїю́щи: мольбꙋ̀ гдⷭ҇ꙋ при́снѡ принеси́те, бл҃же́ннїи, ѹ҆лꙋчи́ти вѣ́чныхъ бл҃гъ бл҃гохва́лѧщымъ ва́съ.

<rubric class="inline">Бг҃оро́диченъ:</rubric> <red>Ѡ҆</red>блекі́йсѧ въ мѧ̀ ѿ дв҃ы предгрѧде́тъ, и҆ въ верте́пѣ ражда́етсѧ сло́во ѻ҆́ч҃ее несли́тнѡ. Ликꙋ́й тва́рь гла́сы бл҃года́рственными велича́ющи тогѡ̀ є҆́же за млⷭ҇рдїе всест҃о́е снизше́ствїе.

<rubric class="inline">Катава́сїа:</rubric> <irmos><red>Т</red>а́инство стра́нное:</irmos>

<rubric>Свѣти́ленъ воскрⷭ҇нъ.</rubric>

<rubric>Сла́ва, пра́ѻтцєвъ:</rubric>

<podoben>Подо́бенъ: <incipit><red>Ж</red>єны̀ ѹ҆слы́шите:</incipit></podoben>

<red>А҆</red>да́ма восхва́лимъ, а҆́велѧ, си́ѳа, и҆ є҆нѡ́са: є҆нѡ́ха, и҆ нѡ́ѧ: а҆враа́ма, і҆саа́ка и҆ і҆а́кѡва: мѡѷсе́а, і҆́ѡва, и҆ а҆арѡ́на: є҆леаза́ра, и҆ і҆исꙋ́са: вара́ка, самѱѡ́на, и҆ і҆ефѳа́ѧ: дв҃да, и҆ соломѡ́на.

<rubric class="inline">И҆ ны́нѣ:</rubric> <red>С</red>л҃нце вели́кое, созда́тель ѿ неискꙋсомꙋ́жныѧ дв҃ы, ꙗ҆́же ѿ а҆да́ма просвѣти́ти въ виѳлее́мъ тщи́тсѧ. Тѣ́мже возвѣща́етъ чꙋ́до пра́ѻтецъ всесвѣтлѣ́йшаѧ па́мѧть.

<red>Н</red>а хвали́техъ стїхи̑ры воскрⷭ҇ны, на д҃: и҆ ст҃ы́хъ пра́ѻтцєвъ, д҃. Гла́съ в҃.

<podoben>Подо́бенъ: <incipit><red>Д</red>о́ме є҆ѵфра́ѳовъ:</incipit></podoben>

<red>В</red>сѝ чтⷭ҇ны́хъ ны́нѣ пра́ѻтєцъ па́мѧть соверша́емъ, пою́ще бг҃оꙋго́дное си́хъ житїѐ є҆гѡ́же ра́ди возвели́чишасѧ. <rubric class="inline">Два́жды.</rubric>

<rubric class="inline">Сті́хъ:</rubric> <red>Б</red>л҃гослове́нъ є҆сѝ, гдⷭ҇и бж҃е ѻ҆тє́цъ на́шихъ, и҆ хва́льно и҆ просла́влено и҆́мѧ твоѐ во вѣ́ки.

<red>Ѹ҆</red>гаси́ша си́лꙋ ѻ҆́троцы ѻ҆́гненнꙋю, ликꙋ́юще посредѣ̀ пе́щи, и҆ пою́ще бг҃а всеси́льнаго.

<rubric class="inline">Сті́хъ:</rubric> <red>Ꙗ҆́</red>кѡ првⷣнъ є҆сѝ ѡ҆ всѣ́хъ, ꙗ҆̀же сотвори́лъ є҆сѝ на́мъ.

<red>В</red>ъ ро́вѣ заключе́нъ, ѕвѣрє́мъ соѻбита́тель, данїи́лъ прⷪ҇ро́къ, неприча́стенъ си́хъ показа́сѧ ѡ҆ѕлобле́нїѧ.

<rubric>Сла́ва, гла́съ з҃.</rubric>

<rubric class="inline">Ге́рманово:</rubric> <red>П</red>рїиди́те всѝ вѣ́рнѡ торжествꙋ́имъ, пре́жде зако́на ѻ҆тє́цъ, а҆враа́ма и҆ сꙋ́щихъ съ ни́мъ, лѣ́тнюю па́мѧть, і҆ꙋ́дово пле́мѧ досто́йнѡ почти́мъ, и҆̀же въ вавѷлѡ́нѣ ѻ҆́троки ѹ҆гаси́вшыѧ пе́щный пла́мень, ꙗ҆́кѡ трⷪ҇цы ѡ҆́бразъ, съ данїи́ломъ восхва́лимъ, прⷪ҇рѡ́ческаѧ проречє́нїѧ и҆звѣ́стнѡ держа́ще, со и҆са́їемъ велегла́снѡ возопїи́мъ: сѐ дв҃а во чре́вѣ прїи́метъ, и҆ роди́тъ сн҃а є҆мманꙋ́ила, и҆́же є҆́сть съ на́ми бг҃ъ.

<rubric>И҆ ны́нѣ:</rubric>

<incipit><red>П</red>ребл҃гослове́нна є҆сѝ, бцⷣе дв҃о:</incipit>

<rubric>Славосло́вїе вели́кое. Є҆ктєнїѝ, и҆ ѿпꙋ́стъ.</rubric>

<rubric>И҆ стїхи́ра є҆ѵⷢ҇льскаѧ. Ча́съ а҃. И҆ коне́чный ѿпꙋ́стъ.</rubric>



<rubric>На лїтꙋргі́и: Бл҃жє́нна, ѻ҆ктѡ́иха, на ѕ҃: и҆ пра́ѻтцєвъ пѣ́снь г҃-ѧ, на д҃.</rubric>

<rubric>По вхо́дѣ тропа́рь, воскрⷭ҇нъ, и҆ пра́ѻтцєвъ: Сла́ва, и҆ ны́нѣ, конда́къ пра́ѻтцєвъ.</rubric>

<rubric>Прокі́менъ, пѣ́снь ѻ҆тцє́въ, гла́съ д҃:</rubric>

<red>Б</red>л҃гослове́нъ є҆сѝ, гдⷭ҇и бж҃е ѻ҆тє́цъ на́шихъ, и҆ хва́льно и҆ просла́влено и҆́мѧ твоѐ во вѣ́ки:

<rubric class="inline">Сті́хъ:</rubric> <red>Ꙗ҆́</red>кѡ првⷣнъ є҆сѝ ѡ҆ всѣ́хъ, ꙗ҆̀же сотвори́лъ є҆сѝ на́мъ.

<rubric>А҆пⷭ҇лъ пра́ѻтцевъ къ колосса́емъ, зача́ло сн҃з.</rubric>

<rubric class="inline">А҆ллилꙋ́їа, гла́съ д҃:</rubric> <red>М</red>ѡѷсе́й и҆ а҆арѡ́нъ во і҆ере́ехъ є҆гѡ̀, и҆ самꙋ́илъ въ призыва́ющихъ и҆́мѧ є҆гѡ̀.

<rubric>Є҆ѵⷢ҇лїе лꙋкѝ, зача́ло ѻ҃ѕ.</rubric>

<rubric class="inline">Прича́стенъ:</rubric> <incipit><red>Х</red>вали́те гдⷭ҇а съ нб҃съ:</incipit>

<rubric class="inline">Дрꙋгі́й:</rubric> <red>Р</red>а́дꙋйтесѧ, првⷣнїи ѡ҆ гдⷭ҇ѣ:



<rubric>Подоба́етъ вѣ́дати, а҆́ще слꙋчи́тсѧ ст҃ы́хъ трїе́хъ ѻ҆трокѡ́въ, и҆ ст҃а́гѡ прⷪ҇ро́ка данїи́ла въ недѣ́лю ст҃ы́хъ пра́ѻтєцъ: Пое́тсѧ возслѣ́дованїе и҆́хъ вкꙋ́пѣ съ воскрⷭ҇ною слꙋ́жбою си́це.</rubric>

<rubric class="inline">На ма́лѣй вече́рни:</rubric> <red>Н</red>а <red>Г</red>дⷭ҇и воззва́хъ, стїхи̑ры воскрⷭ҇ны и҆ бцⷣы по ѻ҆бы́чаю.

<rubric class="inline">На вели́цѣй вече́рни:</rubric> <red>Н</red>а Гдⷭ҇и воззва́хъ, стїхи̑ры воскрⷭ҇ны г҃: и҆ пра́ѻтцєвъ г҃: и҆ прⷪ҇ро́ка данїи́ла в҃, гла́съ д҃. Подо́бенъ: <red>Ꙗ҆́</red>кѡ до́блѧ: и҆ ѻ҆трокѡ́въ в҃, гла́съ то́йже: Подо́бенъ: <red>Д</red>а́лъ є҆сѝ зна́менїе: <red>С</red>ла́ва, пра́ѻтцєвъ, гла́съ ѕ҃: <red>И҆̀</red>же пре́жде зако́на: <red>И҆</red> ны́нѣ, бг҃оро́диченъ а҃-й, гла́са: Вхо́дъ. Прокі́менъ днѐ. На лїті́и: Стїхи́ра хра́ма: И҆ прⷪ҇ро́ка данїи́ла, гла́съ д҃: <red>Н</red>а прⷭ҇то́лѣ сѣдѧ́щаго: И҆ ѻ҆трокѡ́въ, гла́съ то́йже: <red>С</red>ловесѐ премꙋ́дрости твоеѧ̀: И҆ гла́съ в҃: <red>Д</red>х҃о́внѡ на́съ вѣ́рнїи: <red>С</red>ла́ва, пра́ѻтцєвъ, гла́съ а҃: <red>Л</red>ꙋча́ми ѡ҆блиста́вшесѧ: <red>И҆</red> ны́нѣ, бг҃оро́диченъ: <red>С</red>ѐ и҆спо́лнисѧ: На стїхо́внѣ, стїхи̑ры воскрⷭ҇ны. <red>С</red>ла́ва, пра́ѻтцєвъ, гла́съ г҃: <red>П</red>ра́ѻтцєвъ собо́ръ: <red>И҆</red> ны́нѣ, прⷪ҇ро́ка, гла́съ ѕ҃: <red>Д</red>анїи́лъ мꙋ́жъ жела́нїй: На бл҃гослове́нїи хлѣ́бѡвъ, тропа́рь. <incipit><red>Б</red>цⷣе дв҃о:</incipit> два́жды: И҆ пра́ѻтцєвъ, є҆ди́ножды. И҆ <incipit><red>Б</red>ꙋ́ди и҆́мѧ гдⷭ҇не:</incipit> три́жды. Ѱало́мъ л҃г: <incipit><red>Б</red>л҃гословлю̀ гдⷭ҇а:</incipit> И҆ чте́нїе въ посла́нїихъ а҆пⷭ҇льскихъ. А҆ и҆дѣ́же бдѣ́нїе не зрѝ быва́етъ, на повече́рїи по <red>Д</red>осто́йнѣ и҆ по <red>Т</red>рист҃о́мъ, конда́къ ст҃ы́хъ пра́ѻтцевъ.

<rubric class="inline">На ѹ҆́трени:</rubric> <red>Н</red>а <red>Б</red>г҃ъ гдⷭ҇ь, тропа́рь воскрⷭ҇нъ, два́жды: <red>С</red>ла́ва, ѻ҆трокѡ́въ: <red>И҆</red> ны́нѣ, пра́ѻтцєвъ. По каѳі́смахъ, сѣда́льны воскрⷭ҇ны, съ бг҃оро́дичны и҆́хъ. И҆ чте́нїе во є҆ѵⷢ҇лїи толково́мъ: недѣ́лѧ рѧ́дъ. По полѷеле́и тропарѝ: <incipit><red>А҆́</red>гг҃льскїй собо́ръ:</incipit> ѵ҆пакоѝ гла́са, и҆ сѣда́ленъ пра́ѻтцєвъ, и҆ чте́нїе во є҆ѵⷢ҇лїи: <red>Н</red>едѣ́лѧ ст҃ы́хъ пра́ѻтцєвъ. Степє́нна, и҆ прокі́менъ гла́са: Є҆ѵⷢ҇лїе воскрⷭ҇но. Ѱало́мъ н҃. Стїхи́ра воскрⷭ҇на, и҆ про́чее. Канѡ́нъ воскрⷭ҇нъ со і҆рмосо́мъ, на д҃. Прⷪ҇ро́ка, и҆ ѻ҆трокѡ́въ, ѻ҆́ба канѡ́на на ѕ҃. И҆ пое́мъ въ ко́ейждо пѣ́сни прⷪ҇ро́ка г҃ тропарѧ̑: бг҃оро́диченъ ѡ҆ставлѧ́етсѧ. И҆ ѻ҆трокѡ́въ пє́рвыѧ стїхѝ два̀ за є҆ди́нъ: та́же тропа́рь є҆ди́нъ, и҆ бг҃оро́диченъ. И҆ пра́ѻтцєвъ на д҃: и҆ держи́мъ стїхѡ́въ в҃і, кромѣ̀ <red>С</red>ла́ва, и҆ ны́нѣ: всѣ́хъ же на д҃і. Катава́сїа: <red>Х</red>рⷭ҇то́съ ражда́етсѧ: По г҃-й пѣ́сни, конда́къ и҆ і҆́косъ прⷪ҇ро́ка, и҆ сѣда́ленъ є҆гѡ̀: <red>С</red>ла́ва, ѻ҆трокѡ́въ: <red>И҆</red> ны́нѣ, ѵ҆пакоѝ пра́ѻтцєвъ, и҆ чте́нїе. По ѕ҃-й пѣ́сни конда́къ пра́ѻтцєвъ, и҆ і҆́косъ, и҆ чте́мъ про́логъ. По ѳ҃-й пѣ́сни, свѣти́ленъ воскрⷭ҇нъ, и҆ пра́ѻтцєвъ: <red>С</red>ла́ва, прⷪ҇ро́ка. <red>И҆</red> ны́нѣ: <red>С</red>л҃нце вели́кое: На хвали́техъ стїхи̑ры воскрⷭ҇ны д҃: И҆ ст҃ы́хъ пра́ѻтцєвъ на д҃, съ припѣ́вы: <red>Б</red>л҃гослове́нъ є҆сѝ, гдⷭ҇и: в҃-й: <red>Ꙗ҆́</red>кѡ првⷣнъ є҆сѝ: <red>С</red>ла́ва, пра́ѻтцєвъ, гла́съ з҃: <red>П</red>рїиди́те всѝ вѣ́рнѡ торжествꙋ́имъ: <red>И҆</red> ны́нѣ: <red>П</red>ребл҃гослове́нна є҆сѝ. Славосло́вїе вели́кое. По <red>Т</red>рист҃о́мъ, тропа́рь воскрⷭ҇нъ. Є҆ктєнїѝ: и҆ ѿпꙋ́стъ: и҆ ѻ҆бы́чное и҆схожде́нїе. <red>С</red>ла́ва, и҆ ны́нѣ, стїхи́ра є҆ѵⷢ҇льскаѧ, и҆ ча́съ а҃-й. На а҃-мъ часѣ̀ тропа́рь воскрⷭ҇нъ: <red>С</red>ла́ва пра́ѻтцєвъ: <red>И҆</red> ны́нѣ, бг҃оро́диченъ часѡ́въ. По <red>Т</red>рист҃о́мъ конда́къ пра́ѻтцєвъ: и҆ про́чее. И҆ соверше́нный ѿпꙋ́стъ. На г҃-мъ часѣ̀ тропа́рь воскрⷭ҇нъ. <red>С</red>ла́ва, прⷪ҇ро́ка: <red>И҆</red> ны́нѣ, бг҃оро́диченъ часѡ́въ. По <red>Т</red>рист҃о́мъ, конда́къ пра́ѻтцєвъ.

<rubric class="inline">На лїтꙋргі́и:</rubric> <red>Б</red>л҃же́нна гла́са на д҃: и҆ пра́ѻтцєвъ пѣ́снь г҃-ѧ, на д҃: и҆ прⷪ҇ро́ка пѣ́снь ѕ҃-ѧ, на д҃. По вхо́дѣ тропа́рь воскрⷭ҇нъ: та́же ст҃ы́хъ. <red>С</red>ла́ва, конда́къ прⷪ҇ро́ка: <red>И҆</red> ны́нѣ, пра́ѻтцєвъ. Прокі́менъ, пѣ́снь ѻ҆тцє́въ, и҆ ст҃ы́хъ. А҆пⷭ҇лъ, и҆ є҆ѵⷢ҇лїе недѣ́ли пра́ѻтцєвъ и҆ ст҃ы́хъ: рѧ́дъ же недѣ́ли ѡ҆ставлѧ́етсѧ. Прича́стенъ: <red>Х</red>вали́те гдⷭ҇а: дрꙋгі́й: Ра́дꙋйтесѧ, првⷣнїи ѡ҆ гдⷭ҇ѣ:



<rubric>(Зрѝ) Си́це пое́мъ слꙋ́жбꙋ и҆ вели́кагѡ ст҃а́гѡ пра́зднꙋемагѡ, а҆́ще слꙋчи́тсѧ въ сїю̀ недѣ́лю, то́кмѡ по полѷеле́и. И҆ ны́нѣ, сѣда́ленъ пра́ѻтцєвъ.</rubric>

<rubric class="inline">На лїтꙋргі́и:</rubric> <red>П</red>рокі́менъ пра́ѻтцєвъ, и҆ ст҃а́гѡ: и҆ всѧ̀ слꙋ́жба, ꙗ҆́коже пре́жде ꙗ҆вле́но є҆́сть.
