---
title: "Мѣ́сѧца феврꙋа́рїа во в҃-й де́нь"
navigation:
  key: service-menaionfest-24
  title: "Мѣ́сѧца феврꙋа́рїа во в҃-й де́нь"
  parent: service-menaionfest
  order: 24
type: "service"
---

# Мѣ́сѧца феврꙋа́рїа во в҃-й де́нь.

<rubric>Срѣ́тенїе гдⷭ҇а бг҃а и҆ сп҃са на́шегѡ і҆и҃са хрⷭ҇та̀.</rubric>



<rubric>На ма́лѣй вече́рни стїхи̑ры, гла́съ а҃.</rubric>

<podoben>Подо́бенъ: <incipit><red>Н</red>бⷭ҇ныхъ чинѡ́въ:</incipit></podoben>

<red>Н</red>еѡпи́санное сло́во и҆ пресꙋ́щное, нбⷭ҇ными прⷭ҇то́лы носи́мое со сла́вою, прїе́млетъ на рꙋ́ки сѷмеѡ́нъ, вопїѧ̀: ны́нѣ ѿпꙋсти́ мѧ, по глаго́лꙋ твоемꙋ̀ сп҃се, вѣ́рныхъ сп҃се́нїе и҆ наслажде́нїе. <rubric class="inline">Два́жды.</rubric>

<red>М</red>лⷣнца ви́дѣвъ тѧ̀, вопїѧ́ше чꙋ́дный сѷмеѡ́нъ: превѣ́чнаго сло́ва, ѿ ѻ҆ц҃а̀ рожде́нна, страшꙋ́сѧ и҆ бою́сѧ рꙋка́ми мои́ми ѡ҆б̾ѧ́ти, влⷣко: но съ ми́ромъ раба̀ твоего̀ и҆скі́й, ны́нѣ ѿпꙋстѝ ꙗ҆́кѡ млⷭ҇рдъ.

<red>Н</red>ы́нѣ да ѿве́рзетсѧ две́рь нбⷭ҇наѧ: и҆́же ѿ ѻ҆ц҃а̀ без̾ сѣ́мене ро́ждьсѧ бг҃ъ сло́во, роди́сѧ ѿ дв҃ы, пло́ть прїе́мъ человѣ́чꙋ во́лею, ѡ҆бнови́ти є҆стество̀ ꙗ҆́кѡ бл҃гъ, и҆ посади́ти ѡ҆деснꙋ́ю ѻ҆ц҃а̀.

<rubric>Сла́ва, и҆ ны́нѣ, гла́съ д҃, самогла́сенъ.</rubric>

<rubric class="inline">А҆ндре́а кри́тскагѡ:</rubric> <red>Д</red>не́сь сщ҃е́ннаѧ мт҃и, и҆ ст҃и́лища вы́шши, во ст҃и́лище прїи́де, ꙗ҆́вльшаѧ мі́рꙋ законода́вца, и҆ зако́на творца̀.є҆го́же на рꙋ́ки прїе́мъ ста́рецъ сѷмеѡ́нъ, ра́дꙋѧсѧ взыва́ше: ны́нѣ ѿпꙋща́еши раба̀ твоего̀, ꙗ҆́кѡ ви́дѣхъ тѧ̀ сп҃са дꙋ́шъ на́шихъ.

<rubric>На стїхо́внѣ стїхи̑ры, гла́съ в҃:</rubric>

<podoben>Подо́бенъ: <incipit><red>Д</red>о́ме є҆ѵфра́ѳовъ:</incipit></podoben>

<red>Д</red>не́сь сп҃си́тель, ꙗ҆́кѡ млⷣнцъ принесе́нъ бы́сть въ цр҃ковь гдⷭ҇ню: и҆ рꙋка́ми престарѣ́лыми ста́рецъ того̀ под̾е́млетъ.

<rubric class="inline">Сті́хъ:</rubric> <red>Н</red>ы́нѣ ѿпꙋща́еши раба̀ твоего̀, влⷣко, по глаго́лꙋ твоемꙋ̀ съ ми́ромъ.

<red>Ѹ҆́</red>гль проѧвле́йсѧ, бж҃е́ственномꙋ и҆са́їи хрⷭ҇то́съ, ꙗ҆́кѡ клеща́ми рꙋка́ми бцⷣы, ны́нѣ ста́рцꙋ дае́тсѧ.

<rubric class="inline">Сті́хъ:</rubric> <red>С</red>вѣ́тъ во ѿкрове́нїе ꙗ҆зы́кѡвъ, и҆ сла́вꙋ люде́й твои́хъ і҆и҃лѧ.

<red>С</red>тра́хомъ же и҆ ра́достїю, на рꙋка́хъ влⷣкꙋ, сѷмеѡ́нъ держѧ̀, живота̀ проша́ше разрѣше́нїѧ, поѧ̀ бг҃омт҃рь.

<rubric>Сла́ва, и҆ ны́нѣ, гла́съ и҃ подо́бенъ то́йже:</rubric>

<red>П</red>рїимѝ, ѽ сѷмеѡ́не! Всечⷭ҇таѧ вопїѧ́ше, во ѡ҆б̾ѧ́тїѧ ꙗ҆́кѡ млⷣнца гдⷭ҇а сла́вы, и҆ мі́ра сп҃се́нїе.

<rubric>Тропа́рь, гла́съ а҃:</rubric>

<red>Р</red>а́дꙋйсѧ бл҃года́тнаѧ бцⷣе дв҃о, и҆з̾ тебе́ бо возсїѧ̀ сл҃нце пра́вды хрⷭ҇то́съ бг҃ъ на́шъ, просвѣща́ѧй сꙋ́щыѧ во тьмѣ̀: весели́сѧ и҆ ты̀ ста́рче првⷣный, прїе́мый во ѡ҆б̾ѧ́тїѧ свободи́телѧ дꙋ́шъ на́шихъ, да́рꙋющаго на́мъ воскрⷭ҇нїе.

<rubric>Та́же, є҆ктенїа̀ ма́лаѧ. И҆ ѿпꙋ́стъ:</rubric>



<rubric>На вели́цѣй вече́рни, <incipit><red>Б</red>л҃же́нъ мꙋ́жъ,</incipit> а҃-й а҆нтїфѡ́нъ.</rubric>

<rubric>На <incipit><red>Г</red>дⷭ҇и воззва́хъ:</incipit> пое́мъ стїхи̑ры на и҃, гла́съ а҃-й самогла́сны:</rubric>

<rubric class="inline">Ге́рмана патрїа́рха.</rubric> <red>Г</red>лаго́ли сѷмеѡ́не, кого̀ носѧ̀ на рꙋкꙋ̀ въ цр҃кви ра́дꙋешисѧ; комꙋ̀ зове́ши и҆ вопїе́ши: ны́нѣ свободи́хсѧ, ви́дѣхъ бо сп҃са моего̀: се́й є҆́сть ѿ дв҃ы рожде́йсѧ: се́й є҆́сть ѿ бг҃а бг҃ъ сло́во, воплоти́выйсѧ на́съ ра́ди, и҆ сп҃сы́й человѣ́ка, томꙋ̀ поклони́мсѧ. <rubric class="inline">Три́жды.</rubric>

<red>П</red>рїимѝ, сѷмеѡ́не, є҆го́же под̾ мра́комъ мѡѷсе́й законополага́юща, прови́дѣ въ сїна́и, млⷣнца бы́вша, зако́нꙋ повинꙋ́ющасѧ: се́й є҆́сть зако́номъ глаго́лавый, се́й є҆́сть во прⷪ҇ро́цѣхъ рече́нный: воплоти́выйсѧ на́съ ра́ди и҆ сп҃сы́й человѣ́ка, томꙋ̀ поклони́мсѧ. <rubric class="inline">Три́жды.</rubric>

<red>П</red>рїи́демъ и҆ мы̀, пѣ́сньми бж҃е́ственными хрⷭ҇та̀ ѹ҆срѧ́щемъ, и҆ прїи́мемъ є҆го̀, є҆гѡ́же сп҃се́нїе сѷмеѡ́нъ ви́дѣ, се́й є҆́сть, є҆го́же дв҃дъ провозвѣстѝ, се́й є҆́сть во прⷪ҇ро́цѣхъ глаго́лавый, воплоти́выйсѧ на́съ ра́ди, и҆ зако́номъ вѣща́вый, томꙋ̀ поклони́мсѧ. <rubric class="inline">Два́жды.</rubric>

<rubric>Сла́ва, и҆ ны́нѣ, гла́съ ѕ҃.</rubric>

<rubric class="inline">І҆ѡа́нна мона́ха:</rubric> <red>Д</red>а ѿве́рзетсѧ две́рь нбⷭ҇наѧ дне́сь: безнача́льное бо сло́во ѻ҆́ч҃ее, нача́ло прїи́мъ под̾ лѣ́ты, не ѿстꙋ́пль своегѡ̀ бж҃ества̀, ѿ дв҃ы ꙗ҆́кѡ млⷣнцъ четыредесѧтодне́венъ, мт҃рїю во́льнѣ прино́ситсѧ въ цр҃ковь зако́ннꙋю: и҆ сего̀ на рꙋ́ки прїе́млетъ ста́рецъ, ѿпꙋстѝ, зовы́й, раба̀ влⷣко: и҆́бо ѻ҆́чи моѝ ви́дѣста сп҃се́нїе твоѐ. Прише́дый въ мі́ръ сп҃стѝ ро́дъ человѣ́чь, гдⷭ҇и, сла́ва тебѣ̀.

<rubric>Вхо́дъ. Прокі́менъ днѐ: и҆ чтє́нїѧ г҃.</rubric>

<rubric>И҆схо́да чте́нїе. (Главы̑ і҃ и҆ г҃і.)</rubric>

<versal>Г</versal>лаго́ла гдⷭ҇ь къ мѡѷсе́ю въ де́нь ѻ҆́нъ, во́ньже и҆зведѐ сы́ны і҆и҃лєвы ѿ землѝ є҆гѵ́петскїѧ, глаго́лѧй: Ѡ҆ст҃ѝ мнѣ̀ всѧ́каго пе́рвенца перворожде́ннаго, разверза́ющаго ложесна̀ въ сынѣ́хъ і҆и҃левыхъ. И҆ и҆́де мѡѷсе́й, и҆ собра̀ всѧ̑ лю́ди, и҆ речѐ: По́мните де́нь се́й, во́ньже и҆зыдо́сте ѿ землѝ є҆гѵ́петскїѧ, и҆з̾ до́мꙋ рабо́ты. Рꙋко́ю бо крѣ́пкою гдⷭ҇ь и҆зведѐ на́съ ѿтꙋ́дꙋ: И҆ сохрани́те зако́нъ є҆гѡ̀. И҆ бꙋ́детъ, ꙗ҆́кѡ а҆́ще введе́тъ ва́съ бг҃ъ въ зе́млю ханане́йскꙋ, и҆́мже ѡ҆́бразомъ клѧ́тсѧ ѻ҆тцє́мъ твои̑мъ. И҆ ѿлꙋчи́ши всѧ́каго перворо́днаго, разверза́ющаго ложесна̀, мꙋ́жескъ по́лъ гдⷭ҇ꙋ. И҆ бꙋ́детъ, ꙗ҆́кѡ а҆́ще вопро́ситъ тѧ̀ по си́хъ сы́нъ тво́й, глаго́лѧ: что̀ сїѐ; и҆ рече́ши є҆мꙋ̀: ꙗ҆́кѡ рꙋко́ю крѣ́пкою и҆зведѐ на́съ гдⷭ҇ь ѿ землѝ є҆гѵ́петскїѧ, и҆з̾ до́мꙋ рабо́ты. Є҆гда́ бо ѡ҆жесточѝ фараѡ́на не ѿпꙋсти́ти на́съ, побѝ гдⷭ҇ь всѧ̑ перворѡ́дныѧ въ землѝ є҆гѵ́петстѣй, ѿ перворо́дныхъ человѣ́ческихъ, да́же до перворо́дныхъ ско́тскихъ. Сегѡ̀ ра́ди а҆́зъ же́ртвꙋ гдⷭ҇ꙋ приношꙋ̀: всѧ́каго ѿверза́ющаго ложесна̀, мꙋ́жеска по́лꙋ, и҆ всѧ́каго перворо́днаго сынѡ́въ мои́хъ и҆зба́влю. И҆ бꙋ́детъ въ зна́менїе непоколеби́мо пред̾ ѻ҆чи́ма твои́ма. Ꙗ҆́кѡ та́кѡ речѐ гдⷭ҇ь бг҃ъ вседержи́тель: ꙗ҆́кѡ перворождє́ннаѧ сынѡ́въ твои́хъ да́си мнѣ̀. И҆ бꙋ́детъ, всѧ́къ и҆́же а҆́ще роди́тъ ѻ҆троча̀ мꙋ́жескъ по́лъ, въ де́нь ѻ҆смы́й ѡ҆брѣ́жете є҆мꙋ̀ пло́ть кра́йнюю є҆гѡ̀: И҆ три́десѧть и҆ трѝ днѝ не вни́детъ во ст҃и́лище бж҃їе ко сщ҃е́нникꙋ, до́ндеже и҆спо́лнѧтсѧ дні́е ѡ҆чище́нїѧ. И҆ по си́хъ принесе́ши гдⷭ҇ꙋ а҆́гнѧ є҆динолѣ́тно, непоро́чно, во всесожже́нїе, и҆ птенца̀ голꙋби́на, и҆лѝ го́рличищна, при две́рехъ ски́нїи свидѣ́нїѧ, ко ст҃и́телю. И҆лѝ вмѣ́стѡ си́хъ принесе́ши пред̾ гдⷭ҇емъ два̀ птенца̑ голꙋби̑на, и҆лѝ два̀ гѡ́рличища, и҆ помо́литсѧ ѡ҆ не́мъ сщ҃е́нникъ. Ꙗ҆́кѡ воздаѧ́нїе воздаю́щїи сі́и мнѣ̀ сꙋ́ть, ѿ всѣ́хъ сынѡ́въ і҆и҃левыхъ, и҆ прїѧ́хъ и҆̀хъ, И҆ ѡ҆ст҃и́хъ ѧ҆̀ мнѣ̀, вмѣ́стѡ перворо́дныхъ є҆гѵ́петскихъ, во́ньже де́нь порази́хъ всѧ́каго пе́рвенца въ землѝ є҆гѵ́петстѣй, ѿ человѣ́ка до скота̀: речѐ бг҃ъ вы́шнїй ст҃ы́й і҆и҃левъ.

<rubric>Прⷪ҇ро́чества и҆са́їина чте́нїе. (Глава̀ ѕ҃.)</rubric>

<versal>Б</versal>ы́сть въ лѣ́то, въ не́же ѹ҆́мре ѻ҆зі́а ца́рь, ви́дѣхъ гдⷭ҇а сѣдѧ́ща на прⷭ҇то́лѣ высо́цѣ, и҆ превознесе́ннѣ, и҆ и҆спо́лнь до́мъ сла́вы є҆гѡ̀. И҆ серафі́ми стоѧ́хꙋ ѻ҆́крестъ є҆гѡ̀, ше́сть кри́лъ є҆ди́номꙋ, и҆ ше́сть кри́лъ дрꙋго́мꙋ. И҆ двѣма̀ ѹ҆́бѡ покрыва́хꙋ ли́ца своѧ̑, двѣма́ же покрыва́хꙋ но́ги своѧ̑, и҆ двѣма̀ лета́хꙋ. И҆ взыва́хꙋ дрꙋ́гъ ко дрꙋ́гꙋ, и҆ глаго́лахꙋ: ст҃ъ, ст҃ъ, ст҃ъ гдⷭ҇ь саваѡ́ѳъ, и҆спо́лнь всѧ̀ землѧ̀ сла́вы є҆гѡ̀. И҆ взѧ́тсѧ наддве́рїе ѿ гла́са и҆́мже вопїѧ́хꙋ, и҆ до́мъ и҆спо́лнисѧ ды́ма. И҆ рѣ́хъ: ѽ ѻ҆каѧ́нный а҆́зъ! Ꙗ҆́кѡ ѹ҆мили́хсѧ, ꙗ҆́кѡ человѣ́къ сы́й, и҆ нечи́сты ѹ҆стнѣ̀ и҆мѣ́ѧ, посредѣ̀ люде́й нечи̑стаѧ ѹ҆стна̀ и҆мꙋ́щихъ а҆́зъ живꙋ̀: и҆ цр҃ѧ̀ гдⷭ҇а саваѡ́ѳа ви́дѣхъ ѻ҆чи́ма мои́ма. И҆ по́сланъ бы́сть ко мнѣ̀ є҆ди́нъ ѿ серафі́мѡвъ, и҆ въ рꙋцѣ̀ свое́й и҆мѧ́ше ѹ҆́гль ѻ҆́гненный, є҆го́же клеща́ми взѧ́тъ ѿ же́ртвенника. И҆ прикоснꙋ́сѧ ѹ҆стѡ́мъ мои̑мъ, и҆ речѐ: сѐ прикоснꙋ́сѧ сїѐ ѹ҆стна́мъ твои̑мъ, и҆ ѿи́метъ беззако́нїѧ твоѧ̑, и҆ грѣхѝ твоѧ̑ ѡ҆чи́ститъ. И҆ слы́шахъ гла́съ гдⷭ҇а глаго́лющагѡ: кого̀ послю̀, и҆ кто̀ по́йдетъ къ лю́демъ си̑мъ; и҆ реко́хъ: сѐ а҆́зъ є҆́смь, посли́ мѧ. И҆ речѐ: и҆дѝ, и҆ рцы̀ лю́демъ си̑мъ: слꙋ́хомъ ѹ҆слы́шите, и҆ не ѹ҆разꙋмѣ́ете, и҆ ви́дѧще ѹ҆́зрите, и҆ не ѹ҆ви́дите. Ѡ҆дебелѣ́ бо се́рдце люде́й си́хъ, и҆ ѹ҆ши́ма свои́ма тѧ́жкѡ слы́шаша, и҆ ѻ҆́чи своѧ̑ смѣжи́ша, да не ка́кѡ ѹ҆ви́дѧтъ ѻ҆чи́ма, и҆ ѹ҆ши́ма ѹ҆слы́шатъ, и҆ се́рдцемъ ѹ҆разꙋмѣ́ютъ, и҆ ѡ҆братѧ́тсѧ, и҆ и҆сцѣлю̀ ѧ҆̀. И҆ реко́хъ: доко́лѣ, гдⷭ҇и; и҆ речѐ: до́ндеже а҆́ще запꙋстѣ́ютъ гра́ди, ѿ є҆́же не пожи́ти: и҆ до́ми, ѿ є҆́же не бы́ти человѣ́кѡмъ, и҆ землѧ̀ ѡ҆ста́влена бꙋ́детъ пꙋста̀. И҆ по си́хъ продолжи́тъ бг҃ъ человѣ́ки, и҆ ѹ҆мно́жатсѧ ѡ҆ста́вльшїисѧ на землѝ.

<rubric>Прⷪ҇ро́чества и҆са́їина чте́нїе. (Глава̀ ѳ҃і.)</rubric>

<versal>С</versal>ѐ гдⷭ҇ь сѣди́тъ на ѻ҆́блацѣ ле́гцѣ, и҆ прїи́детъ во є҆гѵ́петъ, и҆ сотрѧсꙋ́тсѧ рꙋкотворє́ннаѧ є҆гѵ́петскаѧ ѿ лица̀ є҆гѡ̀: и҆ се́рдце и҆́хъ ѹ҆ма́литсѧ въ ни́хъ. И҆ смѧте́тсѧ дꙋ́хъ и҆́хъ въ ни́хъ, и҆ совѣ́тъ и҆́хъ разори́тъ. И҆ преда́стъ є҆гѵ́пта въ рꙋ́ки господе́й, занѐ сїѧ̑ глаго́летъ гдⷭ҇ь влⷣка ст҃ы́й саваѡ́ѳъ: Пїю́тъ є҆гѵ́птѧне во́дꙋ ꙗ҆́же при мо́ри, Рѣка́ же ѡ҆скꙋдѣ́етъ и҆ и҆́зсхнетъ. Сїѧ̑ глаго́летъ гдⷭ҇ь: гдѣ̀ сꙋ́ть ны́нѣ премꙋ́дрїи твоѝ; да возвѣстѧ́тъ тѝ, и҆ да рекꙋ́тъ тебѣ̀, что̀ совѣща̀ гдⷭ҇ь саваѡ́ѳъ на є҆гѵ́пта. Въ де́нь ѻ҆́нъ бꙋ́дꙋтъ є҆гѵ́птѧне въ стра́сѣ и҆ тре́петѣ, ѿ лица̀ рꙋ́ки гдⷭ҇а саваѡ́ѳа, ю҆́же ѻ҆́нъ возложи́тъ на ни́хъ. И҆ бꙋ́детъ ѻ҆лта́рь гдⷭ҇нь въ странѣ̀ є҆гѵ́петстѣй, и҆ сто́лпъ въ предѣ́лѣхъ є҆гѡ̀ гдⷭ҇ви. И҆ бꙋ́детъ въ зна́менїе въ вѣ́ки гдⷭ҇ꙋ саваѡ́ѳꙋ, въ странѣ̀ є҆гѵ́петстѣй: Ꙗ҆́кѡ воззовꙋ́тъ ко гдⷭ҇ꙋ, и҆ по́слетъ и҆̀мъ гдⷭ҇ь человѣ́ка, и҆́же спасе́тъ и҆̀хъ. И҆ вѣ́домъ бꙋ́детъ гдⷭ҇ь є҆гѵ́птѧнѡмъ, и҆ позна́ютъ є҆гѵ́птѧне гдⷭ҇а въ де́нь ѻ҆́нъ, и҆ сотворѧ́тъ же́ртвꙋ и҆ да́ръ, и҆ помо́лѧтсѧ, и҆ воздадѧ́тъ ѻ҆бѣ́ты своѧ̑ гдⷭ҇ви.

<rubric>На лїті́и стїхи̑ры самогла́сны, гла́съ а҃. </rubric>

<rubric class="inline">А҆нато́лїа:</rubric> <red>В</red>е́тхїй де́ньми, и҆́же зако́нъ дре́вле въ сїна́и да́лъ мѡѷсе́ю, дне́сь млⷣнцъ ви́дитсѧ, и҆ по зако́нꙋ, ꙗ҆́кѡ зако́на творе́цъ, зако́нъ и҆сполнѧ́ѧ, во хра́мъ прино́ситсѧ, и҆ ста́рцꙋ дае́тсѧ. Прїе́мъ же сего̀ сѷмеѡ́нъ првⷣный, и҆ ѡ҆бѣща́нїй сбытїѐ ви́дѣвъ соверша́емое, ра́достнѡ вопїѧ́ше: ви́дѣша ѻ҆́чи моѝ, є҆́же ѿ вѣ́ка та́инство сокрове́нное, напослѣ́докъ дні́й си́хъ ꙗ҆́вльшеесѧ, свѣ́тъ разорѧ́ѧ невѣ́рныхъ ꙗ҆зы́кѡвъ ѡ҆мраче́нїе, и҆ сла́вꙋ даѧ̀ новоизбра́ннꙋ і҆и҃лю. Тѣ́мже ѿпꙋстѝ раба̀ твоего̀ ѿ соꙋ́зъ сеѧ̀ пло́ти, къ нестарѣ́емомꙋ и҆ чꙋ́дномꙋ неконча́емомꙋ животꙋ̀, подаѧ̀ мі́рови ве́лїю млⷭ҇ть.

<rubric class="inline">І҆ѡа́нна мона́ха:</rubric> <red>Д</red>не́сь дре́вле мѡѷсе́ю въ сїна́и зако́нъ пода́вый, закѡ́ннымъ повинꙋ́етсѧ велѣ́нїємъ, на́съ ра́ди ꙗ҆́кѡ млⷭ҇рдъ по на́мъ бы́въ. Ны́нѣ чтⷭ҇ый бг҃ъ, ꙗ҆́кѡ ѻ҆троча̀ ст҃о, ложесна̀ разве́рзъ чтⷭ҇ыѧ, себѣ̀ самомꙋ̀ ꙗ҆́кѡ бг҃ъ прино́ситсѧ, зако́нныѧ клѧ́твы свобожда́ѧ, и҆ просвѣща́ѧ дꙋ́шы на́шѧ.

<rubric>Гла́съ в҃.</rubric>

<rubric class="inline">А҆ндре́а пѵ́рра:</rubric> <red>Є҆</red>мꙋ́же вы́шнїи слꙋжи́телїе съ тре́петомъ мо́лѧтсѧ, до́лꙋ ны́нѣ сѷмеѡ́нъ ве́щными рꙋка́ми прїе́мъ, бг҃а человѣ́кѡмъ соедини́тисѧ проповѣ́да, и҆ чл҃вѣ́ка нбⷭ҇на бг҃а ви́дѧй, ѿлꙋча́ѧсѧ сꙋ́щихъ на землѝ ра́достнѡ взыва́ше: и҆́же во тьмѣ̀ сꙋ́щымъ невече́рнїй свѣ́тъ ѿкрыва́ѧй, гдⷭ҇и сла́ва тебѣ̀.

<rubric class="inline">Ге́рманово:</rubric> <red>Д</red>не́сь сѷмеѡ́нъ на рꙋ́ки гдⷭ҇а сла́вы под̾е́млетъ, є҆го́же под̾ мра́комъ пе́рвѣе мѡѷсе́й ви́дѣ, на горѣ̀ сїна́йстѣй скрижа̑ли даю́ща є҆мꙋ̀: се́й є҆́сть, и҆́же во прⷪ҇ро́цѣхъ глаго́лѧй, и҆ зако́на творе́цъ. Се́й є҆́сть, є҆го́же дв҃дъ возвѣща́етъ: и҆́же всѣ̑мъ стра́шный, и҆мѣ́ѧй ве́лїю и҆ бога́тꙋю млⷭ҇ть.

<red>С</red>щ҃е́ннаго сщ҃е́ннаѧ дв҃а принесѐ во ст҃и́лище ст҃и́телю, просте́ръ же рꙋ́цѣ сѷмеѡ́нъ прїѧ́тъ сего̀ ра́дꙋѧсѧ, и҆ возопѝ: ны́нѣ ѿпꙋща́еши раба̀ твоего̀, влⷣко, по глаго́лꙋ твоемꙋ̀, съ ми́ромъ, гдⷭ҇и.

<red>З</red>ижди́тель нб҃сѐ и҆ землѝ на рꙋка́хъ ноша́шесѧ, ст҃ы́мъ сѷмеѡ́номъ ста́рцемъ дне́сь: то́й бо дх҃омъ ст҃ы́мъ глаго́лаше: ны́нѣ свободи́хсѧ, ви́дѣхъ бо сп҃са моего̀.

<rubric class="inline">А҆нато́лїа:</rubric> <red>Д</red>не́сь сѷмеѡ́нъ ста́рецъ во хра́мъ вхо́дитъ, ра́дꙋѧсѧ дꙋ́хомъ, законода́вца мѡѷсе́ева, и҆ и҆сполни́телѧ зако́на на рꙋ́ки воспрїѧ́ти. ѻ҆́нъ ѹ҆́бѡ мра́комъ и҆ гла́сомъ неѧвле́ннымъ бг҃ови́децъ сподо́бисѧ бы́ти, покрове́ннымъ лице́мъ є҆вре́євъ невѣ̑рнаѧ сердца̀ и҆з̾ѡбличѝ: се́й же первовѣ́чное сло́во ѻ҆́ч҃ее воплоще́нное понесѐ, и҆ ꙗ҆зы́кѡмъ ѿкры̀ свѣ́тъ, крⷭ҇тъ и҆ воскрⷭ҇нїе: и҆ а҆́нна прⷪ҇ро́чица показа́сѧ, сп҃са и҆зба́вителѧ і҆и҃лю проповѣ́дающи. Томꙋ̀ возопїи́мъ хрⷭ҇тꙋ̀ бг҃ꙋ на́шемꙋ: бцⷣы ра́ди поми́лꙋй на́съ.

<rubric>Сла́ва, гла́съ є҃.</rubric>

<rubric class="inline">А҆ндре́а кри́тскагѡ:</rubric> <red>И҆</red>спыта́йте писа̑нїѧ, ꙗ҆́коже речѐ во є҆ѵⷢ҇лїихъ хрⷭ҇то́съ бг҃ъ на́шъ: въ ни́хъ бо ѡ҆брѣта́емъ того̀ ражда́ема, и҆ пелена́ми повива́ема, въ ꙗ҆́слехъ полага́ема, и҆ млеко́мъ пита́ема, ѡ҆брѣ́занїе прїе́млюща, и҆ сѷмеѡ́номъ носи́ма, не мнѣ́нїемъ, ни привидѣ́нїемъ, но и҆́стиною мі́рови ꙗ҆́вльшасѧ. Къ немꙋ́же возопїи́мъ: превѣ́чный бж҃е, сла́ва тебѣ̀.

<rubric>И҆ ны́нѣ, гла́съ то́йже.</rubric>

<rubric class="inline">Ге́рманово:</rubric> <red>В</red>е́тхїй де́ньми младе́нствовавъ пло́тїю, мт҃рїю дв҃ою въ цр҃ковь прино́ситсѧ, своегѡ̀ зако́на и҆сполнѧ́ѧ ѡ҆бѣща́нїе. Є҆го́же сѷмеѡ́нъ прїи́мъ глаго́лаше: ны́нѣ ѿпꙋща́еши съ ми́ромъ, по глаго́лꙋ твоемꙋ̀, раба̀ твоего̀: ви́дѣша бо ѻ҆́чи моѝ сп҃се́нїе твоѐ ст҃ы́й.

<rubric>На стїхо́внѣ стїхи̑ры, гла́съ з҃.</rubric>

<rubric class="inline">Космы̀ мона́ха:</rubric> <red>Ѹ҆</red>красѝ тво́й черто́гъ, сїѡ́не, и҆ под̾имѝ цр҃ѧ̀ хрⷭ҇та̀: цѣлꙋ́й мр҃і́ю нбⷭ҇нꙋю две́рь, та́ бо прⷭ҇то́лъ херꙋві́мскїй ꙗ҆ви́сѧ: та̀ но́ситъ цр҃ѧ̀ сла́вы. ѻ҆́блакъ свѣ́та є҆́сть дв҃а, носѧ́щи на рꙋка́хъ сн҃а пре́жде денни́цы: є҆го́же прїе́мъ сѷмеѡ́нъ на рꙋ́ки своѧ̑, проповѣ́да лю́демъ, влⷣкꙋ сего̀ бы́ти живота̀ и҆ сме́рти, и҆ сп҃са мі́рꙋ.

<rubric class="inline">Сті́хъ:</rubric> <red>Н</red>ы́нѣ ѿпꙋща́еши раба̀ твоего̀, влⷣко, по глаго́лꙋ твоемꙋ̀ съ ми́ромъ.

<red>В</red>озсїѧ́вшаго пре́жде вѣ̑къ ѿ ѻ҆ц҃а̀, напослѣ́докъ же ѿ ложе́снъ дв҃и́ческихъ, носѧ́щи въ цр҃ковь, неискꙋсобра́чнаѧ мт҃и, въ сїна́йстѣй горѣ̀ законоположи́вшаго, повелѣ́нїю зако́нномꙋ повинꙋ́ющасѧ, принесѐ ст҃и́телю ста́рцꙋ и҆ првⷣникꙋ, хрⷭ҇та̀ гдⷭ҇а ви́дѣти ѡ҆бѣща́нна, є҆го́же прїе́мъ сѷмеѡ́нъ на рꙋ́ки своѧ̑, возра́довасѧ вопїѧ̀: бг҃ъ є҆́сть се́й ѻ҆ц҃ꙋ̀ соприсносꙋ́щный, и҆ и҆зба́витель дꙋ́шъ на́шихъ.

<rubric class="inline">Сті́хъ:</rubric> <red>С</red>вѣ́тъ во ѡ҆крове́нїе ꙗ҆зы́кѡвъ, и҆ сла́вꙋ люде́й твои́хъ і҆и҃лѧ.

<red>Н</red>оси́маго на колесни́цѣ херꙋві́мстѣй, и҆ пѣва́емаго въ пѣ́снехъ серафі́мскихъ, носѧ́щи на рꙋкꙋ̀ бцⷣа мр҃і́а, неискꙋсобра́чнѡ и҆з̾ неѧ̀ вопло́щшагосѧ, законода́вца, зако́на и҆сполнѧ́юща чи́нъ, подаѧ́ше рꙋка́мъ ста́рца і҆ере́а: живо́тъ же носѧ́й, живота̀ проша́ше разрѣше́нїѧ, глаго́лѧ: влⷣко, ны́нѣ ѿпꙋсти́ мѧ возвѣсти́ти а҆да́мꙋ, ꙗ҆́кѡ ви́дѣхъ непрело́жна ѻ҆троча̀, бг҃а превѣ́чнаго, и҆ сп҃са мі́ра.

<rubric>Сла́ва, и҆ ны́нѣ, гла́съ и҃.</rubric>

<rubric class="inline">А҆ндре́а кри́тскагѡ:</rubric> <red>И҆́</red>же на херꙋві́мѣхъ носи́мый, и҆ пѣва́емый ѿ серафі̑мъ, дне́сь въ бж҃е́ственное ст҃и́лище по зако́нꙋ приноси́мь, на ста́рческихъ ꙗ҆́кѡ на прⷭ҇то́лѣ сѣди́тъ рꙋка́хъ: и҆ ѿ і҆ѡ́сифа прїе́млетъ да́ры бг҃олѣ́пнѡ, ꙗ҆́кѡ сꙋпрꙋ̑гъ го́рличищъ, нескве́рнꙋю цр҃ковь и҆ ѿ ꙗ҆зы̑къ новоизбра̑нныѧ лю́ди: голꙋби̑на же два̀ птенца̑, ꙗ҆́кѡ нача́льникъ ве́тхагѡ же и҆ но́вагѡ. Є҆́же къ немꙋ̀ ѡ҆бѣща́нїѧ сѷмеѡ́нъ коне́цъ прїе́мъ, бл҃госло́вѧ дв҃ꙋ мр҃і́ю бцⷣꙋ, страсте́й ѡ҆́бразы и҆̀же и҆з̾ неѧ̀ провозгласѝ и҆ ѿ негѡ̀ проша́ше ѿпꙋще́нїѧ, вопїѧ̀: ны́нѣ ѿпꙋсти́ мѧ, влⷣко, ꙗ҆́коже пре́жде возвѣсти́ ми: ꙗ҆́кѡ ви́дѣхъ тѧ̀ первовѣ́чнаго свѣ́та, и҆ сп҃са гдⷭ҇а хрⷭ҇тоимени̑тымъ лю́демъ.

<rubric class="inline">Та́же,</rubric> <incipit><red>Н</red>ы́нѣ ѿпꙋща́еши:</incipit> <incipit><red>Трист҃о́е.</red></incipit> <rubric class="inline">По</rubric> <incipit><red>Ѻ҆́</red>ч҃е на́шъ:</incipit>

<rubric>На бл҃гослове́нїи хлѣ́бѡвъ тропа́рь пра́здника:</rubric>

<red>Р</red>а́дꙋйсѧ бл҃года́тнаѧ бцⷣе дв҃о, и҆з̾ тебе́ бо возсїѧ̀ сл҃нце пра́вды хрⷭ҇то́съ бг҃ъ на́шъ, просвѣща́ѧй сꙋ́щыѧ во тьмѣ̀: весели́сѧ и҆ ты̀ ста́рче првⷣный, прїе́мый во ѡ҆б̾ѧ́тїѧ свободи́телѧ дꙋ́шъ на́шихъ, да́рꙋющаго на́мъ воскрⷭ҇нїе. <rubric class="inline">Три́жды.</rubric>

<rubric>И҆ чте́нїе. </rubric>

<rubric>А҆́ще же нѣ́сть бдѣ́нїѧ: По Ны́нѣ ѿпꙋща́еши, тропа́рь пра́здника: и҆ ѿпꙋ́стъ.</rubric>

<rubric>На повече́рїи по <incipit><red>Д</red>осто́йно:</incipit> конда́къ пра́здника. Полꙋ́нощницꙋ пое́мъ по ѻ҆бы́чаю съ каѳі́смою. По а҃-мъ трист҃о́мъ, вмѣ́стѡ Сѐ жени́хъ, глаго́лемъ тропа́рь пра́здника: По в҃-мъ трист҃о́мъ, вмѣ́стѡ Помѧнѝ гдⷭ҇и, ꙗ҆́кѡ бл҃гъ, глаго́лемъ конда́къ пра́здника.</rubric>

<rubric class="inline">Та́же,</rubric> <red>Г</red>дⷭ҇и поми́лꙋй, <rubric class="inline">в҃і.</rubric>

<rubric>И҆ ѿпꙋ́стъ.</rubric>

<rubric>Мл҃твы же, Помѧнѝ гдⷭ҇и въ наде́жди, не глаго́лемъ.</rubric>



<rubric>На ѹ҆́трени, на <incipit><red>Б</red>г҃ъ гдⷭ҇ь:</incipit> тропа́рь, три́жды.</rubric>

<rubric>По а҃-мъ стїхосло́вїи сѣда́ленъ, гла́съ а҃. Самоподо́бенъ:</rubric>

<red>Л</red>и́къ а҆́гг҃льскїй да ѹ҆диви́тсѧ чꙋдесѝ: земні́и же гла́сы возопїе́мъ пѣ́нїе, зрѧ́ще неизрече́нное бж҃їе снизхожде́нїе: є҆гѡ́же бо трепе́щꙋтъ нбⷭ҇ныѧ си̑лы, ны́нѣ ста́рчи ѡ҆б̾е́млютъ рꙋ́цѣ є҆ди́наго чл҃вѣколю́бца.

<rubric>Сла́ва, и҆ ны́нѣ, то́йже.</rubric>

<rubric>По в҃-мъ стїхосло́вїи сѣда́ленъ, гла́съ а҃:</rubric>

<podoben>Подо́бенъ: <incipit><red>Л</red>и́къ а҆́гг҃льскїй:</incipit></podoben>

<red>С</red>ы́й со ѻ҆ц҃е́мъ на прⷭ҇то́лѣ ст҃ѣ́мъ, прише́дъ на зе́млю ѿ дв҃ы роди́сѧ, и҆ млⷣнцъ бы́сть лѣ́ты сы́й неѡпи́санъ, є҆го́же прїи́мъ сѷмеѡ́нъ на рꙋ́ки, ра́дꙋѧсѧ глаго́лаше: ны́нѣ ѿпꙋща́еши, ще́дре, возвесели́въ раба̀ твоего̀.

<rubric>Сла́ва, и҆ ны́нѣ то́йже.</rubric>

<rubric>По полѷеле́и сѣда́ленъ, гла́съ д҃:</rubric>

<podoben>Подо́бенъ: <incipit><red>Ѹ҆</red>диви́сѧ і҆ѡ́сифъ:</incipit></podoben>

<red>М</red>ладе́нствꙋеши менѐ ра́ди, ве́тхїй де́ньми: чище́нїємъ прїѡбща́ешисѧ, чтⷭ҇ѣ́йшїй бж҃е, да пло́ть ѹ҆вѣ́риши мнѣ̀ ю҆́же ѿ дв҃ы. И҆ си̑мъ сѷмеѡ́нъ поꙋча́ѧсѧ, позна́ тѧ бг҃а ꙗ҆́вльшагосѧ пло́тїю. И҆ ꙗ҆́кѡ жи́знь лобза́ше, и҆ ра́дꙋѧсѧ ста́рчески взыва́ше: ѿпꙋстѝ менѐ, тебе́ бо ви́дѣхъ живота̀ всѧ́ческихъ.

<rubric>Сла́ва, и҆ ны́нѣ, то́йже.</rubric>

<rubric>Та́же степє́нна, а҃-й а҆нтїфѡ́нъ д҃-гѡ гла́са.</rubric>

<rubric class="inline">Прокі́менъ, гла́съ д҃:</rubric> <red>П</red>омѧнꙋ̀ и҆́мѧ твоѐ во всѧ́комъ ро́дѣ и҆ ро́дѣ.

<rubric class="inline">Сті́хъ:</rubric> <red>Ѿ</red>ры́гнꙋ се́рдце моѐ сло́во бл҃го:

<incipit><red>В</red>сѧ́кое дыха́нїе:</incipit>

<rubric>Є҆ѵⷢ҇лїе лꙋкѝ, зача́ло и҃.</rubric>

<rubric>По н҃-мъ ѱалмѣ̀ стїхи́ра, гла́съ ѕ҃:</rubric>

<red>Д</red>а ѿве́рзетсѧ две́рь нбⷭ҇наѧ дне́сь: безнача́льное бо сло́во ѻ҆́ч҃ее, нача́ло прїи́мъ под̾ лѣ́ты, не ѿстꙋ́пль своегѡ̀ бж҃ества̀, ѿ дв҃ы ꙗ҆́кѡ млⷣнцъ четыредесѧтодне́венъ, мт҃рїю во́льнѣ прино́ситсѧ въ цр҃ковь зако́ннꙋю: и҆ сего̀ на рꙋ́ки прїе́млетъ ста́рецъ, ѿпꙋстѝ, зовы́й раба̀ влⷣко: и҆́бо ѻ҆́чи моѝ ви́дѣста сп҃се́нїе твоѐ. Прише́дый въ мі́ръ сп҃стѝ ро́дъ человѣ́чь, гдⷭ҇и, сла́ва тебѣ̀.

<rubric>Канѡ́нъ, гла́съ г҃. Творе́нїе господи́на космы̀. І҆рмо́сы̀ по два́жды. Тропарѝ на в҃і. Є҆гѡ́же краестро́чїе: <acrostic><red>Х</red>рⷭ҇та̀ ра́достнѣ ста́рецъ ѡ҆б̾е́млетъ.</acrostic></rubric>



## Пѣ́снь а҃.

<rubric class="inline">І҆рмо́съ:</rubric> <irmos><red>С</red>ꙋ́шꙋ глꙋбороди́тельнꙋю зе́млю со́лнце наше́ствова и҆ногда̀, ꙗ҆́кѡ стѣна́ бо ѡ҆гꙋстѣ̀ ѻ҆бапо́лы вода̀, лю́демъ пѣшомореходѧ́щымъ, и҆ бг҃оꙋго́днѡ пою́щымъ: пои́мъ гдⷭ҇ви, сла́внѡ бо просла́висѧ.</irmos>

<red>Д</red>а ка́плютъ во́дꙋ ѻ҆́блацы, сл҃нце бо на ѻ҆́блацѣ ле́гцѣ носи́мо наста́ло є҆́сть, на нетлѣ́ннꙋю рꙋ́кꙋ, хрⷭ҇то́съ въ цр҃кви, ꙗ҆́кѡ млⷣнцъ. Тѣ́мже, вѣ́рнїи, возопїи́мъ: пои́мъ гдⷭ҇ви, сла́внѡ бо просла́висѧ.

<red>К</red>рѣпи́тѣсѧ рꙋ́цѣ сѷмеѡ́ни ста́ростїю ѡ҆сла́бленнїи, лы̑ста же претрꙋждє́нна ста́рча, правобыстрѡ̀ движи́тасѧ хрⷭ҇тꙋ̀ на срѣ́тенїе, ли́къ со безпло́тными соста́вльше, пои́мъ гдⷭ҇ви, сла́внѡ бо просла́висѧ.

<red>Р</red>а́зꙋмомъ простє́ртаѧ нб҃са̀ весели́тесѧ, и҆ ра́дꙋйсѧ, землѐ: и҆з̾ пребж҃е́ственныхъ бо нѣ́дръ хитре́цъ проше́дъ хрⷭ҇то́съ, мт҃рїю дв҃ою бг҃ꙋ ѻ҆ц҃ꙋ̀ прино́ситсѧ млⷣнцъ, и҆́же пре́жде всѣ́хъ: сла́внѡ бо просла́висѧ.

<rubric>Катава́сїа, і҆рмо́съ то́йже.</rubric>

## Пѣ́снь г҃.

<rubric class="inline">І҆рмо́съ:</rubric> <irmos><red>Ѹ҆</red>твержде́нїе на тѧ̀ надѣ́ющихсѧ, ѹ҆твердѝ, гдⷭ҇и, цр҃ковь, ю҆́же стѧжа́лъ є҆сѝ чⷭ҇тно́ю твое́ю кро́вїю.</irmos>

<red>П</red>ерворожде́нъ и҆з̾ ѻ҆ц҃а̀ пре́жде вѣ̑къ, перворожде́нъ млⷣнцъ и҆з̾ дв҃ы нетлѣ́нныѧ, а҆да́мꙋ рꙋ́кꙋ простира́ѧ ꙗ҆ви́сѧ.

<red>М</red>ладоꙋ́мна бы́вша пре́лестїю первозда́ннаго, па́ки и҆справлѧ́ѧй бг҃ъ сло́во, млⷣнствовавъ ꙗ҆ви́сѧ.

<red>З</red>емлѝ и҆сча́дїе, па́ки поте́кшее въ ню̀, бж҃ества̀ соѡбра́зное є҆стество̀ зижди́тель, ꙗ҆́кѡ непрело́жнѣ, млⷣнствовавъ ꙗ҆вѝ.

<rubric>Сѣда́ленъ, гла́съ д҃.</rubric>

<podoben>Подо́бенъ: <incipit><red>Ѹ҆</red>диви́сѧ і҆ѡ́сифъ:</incipit></podoben>

<red>Н</red>а горѣ̀ сїна́йстѣй дре́вле ви́дѣ мѡѷсе́й за̑днѧѧ бж҃їѧ, и҆ то́нкїй бж҃е́ственный гла́съ сподо́бисѧ во мра́цѣ же и҆ ви́хрѣ слы́шати: ны́нѣ же сѷмеѡ́нъ воплоще́ннаго бг҃а, непрело́жнѣ на́съ ра́ди, на рꙋ́ки прїѧ́тъ, и҆ ра́достнѡ тща́шесѧ и҆тѝ ѿ сꙋ́щихъ здѣ̀ къ животꙋ̀ вѣ́чномꙋ. Тѣ́мже вопїѧ́ше: ны́нѣ ѿпꙋща́еши раба̀ твоего̀, влⷣко.

<rubric>Сла́ва, и҆ ны́нѣ, то́йже.</rubric>

## Пѣ́снь д҃.

<rubric class="inline">І҆рмо́съ:</rubric> <irmos><red>П</red>окры́ла є҆́сть нб҃са̀ добродѣ́тель твоѧ̀, хрⷭ҇тѐ, и҆з̾ кївѡ́та бо проше́дъ, ст҃ы́ни твоеѧ̀ нетлѣ́нныѧ мт҃ре, въ хра́мѣ сла́вы твоеѧ̀ ꙗ҆ви́лсѧ є҆сѝ, ꙗ҆́кѡ млⷣнцъ рꙋконоси́мь: и҆ и҆спо́лнишасѧ всѧ̑ твоегѡ̀ хвале́нїѧ.</irmos>

<red>Р</red>а́дꙋйсѧ, сѷмеѡ́не, неизрече́нныхъ таи́нниче, бцⷣа вопїѧ́ше, ѡ҆ не́мже ѿ ст҃а́гѡ дре́вле и҆звѣсти́сѧ тебѣ̀ дх҃а, млⷣнствовавшаго сло́ва хрⷭ҇та̀ на рꙋ́ки прїимѝ, зовы́й є҆мꙋ̀: и҆спо́лнишасѧ всѧ̑ твоегѡ̀ хвале́нїѧ.

<red>Н</red>а него́же ѹ҆пова́лъ є҆сѝ, сѷмеѡ́не, во́зрастъ дѣ́тищный ра́дꙋѧсѧ под̾имѝ хрⷭ҇та̀, і҆и҃лѧ бж҃е́ственнагѡ ѹ҆тѣше́нїе, зако́на творца̀ и҆ влⷣкꙋ, и҆сполнѧ́ющаго зако́на чи́нъ, зовы́й є҆мꙋ̀: и҆спо́лнишасѧ всѧ̑ твоегѡ̀ хвале́нїѧ.

<red>В</red>и́дѧ сѷмеѡ́нъ сло́во безнача́льное, съ пло́тїю ꙗ҆́кѡ на прⷭ҇то́лѣ херꙋві́мстѣмъ дв҃ою носи́мо, вино́внаго є҆́же бы́ти всѧ́ческихъ, ꙗ҆́кѡ млⷣнцꙋ дивѧ́сѧ вопїѧ́ше є҆мꙋ̀: и҆спо́лнишасѧ всѧ̑ твоегѡ̀ хвале́нїѧ.

## Пѣ́снь є҃.

<rubric class="inline">І҆рмо́съ:</rubric> <irmos><red>Ꙗ҆́</red>кѡ ви́дѣ и҆са́їа ѡ҆́бразнѡ на прⷭ҇то́лѣ превознесе́на бг҃а, ѿ а҆́гг҃лъ сла́вы дорѷноси́ма, ѽ ѻ҆каѧ́нный, вопїѧ́ше а҆́зъ: прови́дѣхъ бо воплоща́ема бг҃а, свѣ́та невече́рнѧ, и҆ ми́ромъ влады́чествꙋюща.</irmos>

<red>Р</red>азꙋмѣ́въ бж҃е́ственный ста́рецъ проѧвле́ннꙋю дре́вле прⷪ҇ро́кꙋ сла́вꙋ, рꙋка́ми сло́во зрѧ̀ мт҃рними держи́мо: ѽ ра́дꙋйсѧ, вопїѧ́ше, чтⷭ҇аѧ, ꙗ҆́кѡ прⷭ҇то́лъ бо держи́ши бг҃а, свѣ́та невече́рнѧго, и҆ ми́ромъ влады́чествꙋюща.

<red>П</red>окло́ньсѧ ста́рецъ, и҆ стопа́мъ бж҃е́ственнѣ прикоснꙋ́всѧ неискꙋсобра́чныѧ и҆ бг҃омт҃ре: ѻ҆́гнь, речѐ, но́сиши чⷭ҇таѧ, млⷣнца бою́сѧ ѡ҆б̾ѧ́ти бг҃а, свѣ́та невече́рнѧго, и҆ ми́ромъ влады́чествꙋюща.

<red>Ѡ҆</red>чища́етсѧ и҆са́їа ѿ серафі́ма ѹ҆́гль прїе́мь, ста́рецъ вопїѧ́ше бг҃омт҃ри: ты̀ ꙗ҆́коже клеща́ми рꙋка́ми просвѣща́еши мѧ̀, пода́вши є҆го́же но́сиши, свѣ́та невече́рнѧго, и҆ ми́ромъ влады́чествꙋюща.

## Пѣ́снь ѕ҃.

<rubric class="inline">І҆рмо́съ:</rubric> <irmos><red>В</red>озопѝ къ тебѣ̀ ви́дѣвъ ста́рецъ ѻ҆чи́ма сп҃се́нїе, є҆́же лю́демъ прїи́де ѿ бг҃а: хрⷭ҇тѐ ты̀ бг҃ъ мо́й.</irmos>

<red>С</red>їѡ́нꙋ ты̀ ка́мень возложи́лсѧ є҆сѝ, непокори̑вымъ претыка́нїе, и҆ собла́зна ка́мень: нерꙋши́мое вѣ́рныхъ сп҃се́нїе.

<red>И҆</red>звѣ́стнѣ носѧ̀ начерта́нїе, и҆́же пре́жде вѣ̑къ тѧ̀ и҆зрасти́вшаго, земны́хъ за млⷭ҇рдїе ны́нѣ не́мощїю ѡ҆бложи́сѧ.

<red>С</red>н҃ꙋ вы́шнѧгѡ, сн҃ꙋ дв҃ы, бг҃ꙋ ѻ҆троча́ти бы́вшемꙋ, покло́ншасѧ тебѣ̀ ны́нѣ ѿпꙋстѝ съ ми́ромъ.

<rubric>Конда́къ, гла́съ а҃:</rubric>

<red>Ѹ҆</red>тро́бꙋ дв҃и́чꙋ ѡ҆ст҃и́вый ржⷭ҇тво́мъ твои́мъ, и҆ рꙋ́цѣ сѷмеѡ́нѣ бл҃гослови́вый, ꙗ҆́коже подоба́ше, предвари́въ, и҆ ны́нѣ сп҃слъ є҆сѝ на́съ, хрⷭ҇тѐ бж҃е: но ѹ҆мирѝ во бранѣ́хъ жи́тельство, и҆ ѹ҆крѣпѝ і҆мпера́тора, є҆го́же возлюби́лъ є҆сѝ, є҆ди́не чл҃вѣколю́бче.

<rubric class="inline">І҆́косъ:</rubric> <red>К</red>ъ бцⷣѣ притеце́мъ, хотѧ́щїи сн҃а є҆ѧ̀ ви́дѣти, къ сѷмеѡ́нꙋ носи́ма, є҆го́же съ нб҃сѐ безпло́тнїи ви́дѧще, дивлѧ́хꙋсѧ глаго́люще: чꙋ̑днаѧ зри́мъ ны́нѣ и҆ пресла̑внаѧ, непостижи̑маѧ, несказа̑ннаѧ. И҆́же бо а҆да́ма созда́вый, но́ситсѧ ꙗ҆́кѡ млⷣнецъ: невмѣсти́мый вмѣща́етсѧ на рꙋка́хъ ста́рчихъ: и҆́же въ нѣ́дрѣхъ неѡпи́санныхъ сы́й ѻ҆ц҃а̀ своегѡ̀, во́лею ѡ҆писꙋ́етсѧ пло́тїю, а҆ не бж҃ество́мъ, є҆ди́нъ чл҃вѣколю́бецъ.

## Пѣ́снь з҃.

<rubric class="inline">І҆рмо́съ:</rubric> <irmos><red>Т</red>ебѐ во ѻ҆гнѝ ѡ҆роси́вшаго ѻ҆́троки бг҃осло́вившыѧ, и҆ въ дв҃ꙋ нетлѣ́ннꙋ все́льшагосѧ, бг҃а сло́ва пои́мъ, бл҃гоче́стнѡ пою́ще: бл҃гослове́нъ бг҃ъ ѻ҆тє́цъ на́шихъ.</irmos>

<red>А҆</red>да́мꙋ и҆звѣсти́ти хотѧ́й и҆дꙋ̀, во а҆́дѣ живꙋ́щꙋ, и҆ є҆́ѵѣ принестѝ бл҃говѣ́стїе, сѷмеѡ́нъ вопїѧ́ше, со прⷪ҇ро́ки ликꙋ́ѧ: бл҃гослове́нъ бг҃ъ ѻ҆тє́цъ на́шихъ.

<red>Р</red>о́да зе́мна и҆збавлѧ́ѧй бг҃ъ, да́же до а҆́да прїи́детъ: плѣ̑ннымъ же пода́стъ всѣ̑мъ ѡ҆ставле́нїе, и҆ прозрѣ́нїе слѣпы̑мъ, ꙗ҆́кѡ и҆ нѣмы̑мъ вопи́ти: бл҃гослове́нъ бг҃ъ ѻ҆тє́цъ на́шихъ.

<red>И҆</red> твоѐ се́рдце, нетлѣ́ннаѧ, ѻ҆рꙋ́жїе про́йдетъ, сѷмеѡ́нъ бцⷣѣ провозгласѝ, на крⷭ҇тѣ̀ зрѧ́щи твоего̀ сн҃а, є҆мꙋ́же вопїе́мъ: бл҃гослове́нъ бг҃ъ ѻ҆тє́цъ на́шихъ.

## Пѣ́снь и҃.

<rubric class="inline">І҆рмо́съ:</rubric> <irmos><red>Н</red>естерпи́момꙋ ѻ҆гню̀ соедини́вшесѧ, бг҃оче́стїѧ предстоѧ́ще ю҆́нѡши, пла́менемъ же неврежде́ни, бж҃е́ственнꙋю пѣ́снь поѧ́хꙋ: бл҃гослови́те, всѧ̑ дѣла̀ гдⷭ҇нѧ, гдⷭ҇а, и҆ превозноси́те во всѧ̑ вѣ́ки.</irmos>

<red>Л</red>ю́дїе і҆и҃лєвы, твою̀ сла́вꙋ є҆мманꙋ́ила, зрѧ́ще ѻ҆троча̀ и҆з̾ дв҃ы, пред̾ лице́мъ бж҃е́ственнагѡ ковче́га ны́нѣ ликꙋ́йте: бл҃гослови́те, всѧ̑ дѣла̀ гдⷭ҇нѧ, гдⷭ҇а, и҆ превозноси́те во всѧ̑ вѣ́ки.

<red>С</red>ѐ сѷмеѡ́нъ вопїѧ́ше, прерѣка́емое зна́менїе се́й бꙋ́детъ, бг҃ъ сы́й и҆ ѻ҆троча̀. Семꙋ̀ вѣ́рнїи возопїи́мъ: бл҃гослови́те, всѧ̑ дѣла̀ гдⷭ҇нѧ, гдⷭ҇а, и҆ превозноси́те во всѧ̑ вѣ́ки.

<red>Ж</red>иво́тъ сы́й, се́й бꙋ́детъ паде́нїе непокори̑вымъ, младе́нствовавъ бг҃ъ сло́во, ꙗ҆́кѡ воста́нїе всѣ̑мъ вѣ́рою пою́щымъ: бл҃гослови́те, всѧ̑ дѣла̀ гдⷭ҇нѧ, гдⷭ҇а, и҆ превозноси́те во всѧ̑ вѣ́ки.

<rubric>Припѣ́вы на ѳ҃-й пѣ́сни.</rubric>

<red>Б</red>цⷣе дв҃о, ѹ҆пова́нїе хрⷭ҇тїа́нѡмъ, покры́й, соблюдѝ и҆ сп҃сѝ на тѧ̀ ѹ҆пова́ющихъ.

<red>Б</red>цⷣе дв҃о, мі́рꙋ бл҃га́ѧ помо́щнице, покры́й и҆ соблюдѝ ѿ всѧ́кїѧ нꙋ́жды и҆ печа́ли.

<red>Б</red>г҃оно́се сѷмеѡ́не, прїидѝ под̾имѝ хрⷭ҇та̀, є҆го́же родѝ дв҃а чⷭ҇таѧ мр҃і́а.

<red>Ѡ҆</red>б̾е́млетъ рꙋка́ми ста́рецъ сѷмеѡ́нъ содѣ́телѧ зако́на, и҆ влⷣкꙋ всѧ́ческихъ.

<red>Н</red>е ста́рецъ менѐ держи́тъ, но а҆́зъ держꙋ̀ є҆го̀: то́й бо ѿ менѐ ѿпꙋще́нїѧ про́ситъ.

<red>К</red>лещѐ та́инственнаѧ, ка́кѡ ѹ҆́гль но́сиши; ка́кѡ пита́еши пита́ющаго всѧ̑.

<red>Ѽ</red> дщѝ фанꙋ́илева! Прїидѝ ста́ни съ на́ми, и҆ бл҃годарѝ хрⷭ҇та̀ сп҃са сн҃а бж҃їѧ.

<red>А҆́</red>нна цѣломꙋ́дреннаѧ провѣща́етъ стра̑шнаѧ, и҆сповѣ́дающи хрⷭ҇та̀, творца̀ нб҃ꙋ и҆ землѝ.

<red>Н</red>епостижи́мо є҆́сть содѣ́ѧнное ѡ҆ тебѣ̀ а҆́гг҃лѡмъ и҆ человѣ́кѡмъ, мт҃и дв҃о чⷭ҇таѧ.

<red>Ч</red>тⷭ҇аѧ голꙋби́ца, нескве́рнаѧ а҆́гница, а҆́гнца и҆ па́стырѧ прино́ситъ въ цр҃ковь.

<red>Ѽ</red> хрⷭ҇тѐ всѣ́хъ цр҃ю̀! Побѣ̑ды на врагѝ вѣ́рномꙋ твоемꙋ̀ рабꙋ̀, і҆мпера́торꙋ на́шемꙋ, да́рꙋй.

<red>Ѽ</red> хрⷭ҇тѐ всѣ́хъ цр҃ю̀! Пода́ждь мѝ сле́зы те́плы, да пла́чꙋ мою̀ дꙋ́шꙋ, ю҆́же ѕлѣ̀ погꙋби́хъ.

<rubric>Вмѣ́стѡ Сла́ва:</rubric>

<red>Т</red>рисїѧ́тельное, и҆ трїѷпоста́сное бж҃ество̀ бл҃гоче́стнѡ да похва́лимъ.

<rubric>Вмѣ́стѡ И҆ ны́нѣ:</rubric>

<red>Ѽ</red> дв҃и́це мр҃і́е! Просвѣтѝ мою̀ дꙋ́шꙋ, помраче́ннꙋю лю́тѣ жите́йскими сластьмѝ.

<rubric>Вѣ́домо да бꙋ́детъ, ꙗ҆́кѡ два̀ сꙋ́щыѧ припѣ́вы въ нача́лѣ, припѣва́емъ ко і҆рмосꙋ̀.</rubric>

<rubric>Та́же къ коемꙋ́ждо тропарю̀ припѣва́емъ по д҃ припѣ́вы.</rubric>

<rubric>И҆ по соверше́нїи д҃і припѣ́вѡвъ съ тропарѝ, къ катава́сїи пое́мъ ѻ҆́ба ли̑ка вкꙋ́пѣ, припѣ́въ а҃-й:</rubric>

<red>Б</red>цⷣе дв҃о, ѹ҆пова́нїе хрⷭ҇тїа́нѡмъ:

## Пѣ́снь ѳ҃.

<rubric class="inline">І҆рмо́съ:</rubric> <irmos><red>В</red>ъ зако́нѣ сѣ́ни и҆ писа́нїй ѡ҆́бразъ ви́димъ, вѣ́рнїи: всѧ́къ мꙋ́жескїй по́лъ, ложесна̀ разверза́ѧ, ст҃ъ бг҃ꙋ. Тѣ́мъ перворожде́нное сло́во ѻ҆ц҃а̀ безнача́льна, сн҃а первородѧ́щасѧ мт҃рїю неискꙋсомꙋ́жнѡ, велича́емъ.</irmos>

<red>И҆́</red>же дрє́внимъ новорожде́нныхъ го́рличищъ сꙋпрꙋ̑гъ, дво́ица же бѧ́ше птенцє́въ, въ ни́хже мѣ́сто бж҃е́ственный ста́рецъ, и҆ цѣломꙋ́дреннаѧ а҆́нна прⷪ҇ро́чица, ѿ дв҃ы рожде́нномꙋ, и҆ сн҃ꙋ є҆диноро́дномꙋ ѻ҆́ч҃ꙋ, въ цр҃ковь приноси́мꙋ, слꙋ́жатъ велича́юще.

<red>С</red>озда́лъ є҆сѝ мнѣ̀, вопїѧ́ше сѷмеѡ́нъ, сп҃се́нїѧ твоегѡ̀, хрⷭ҇тѐ, ра́дованїе, воспрїимѝ твоего̀ слꙋжи́телѧ сѣ́нїю претрꙋ́жденнаго, но́выѧ бл҃года́ти сщ҃еннопроповѣ́дника та́йнаго, во хвале́нїи велича́юща.

<red>С</red>щ҃еннолѣ́пнѡ и҆сповѣ́дашесѧ а҆́нна прорица́ющи, цѣломꙋ́дреннаѧ и҆ прпⷣбнаѧ, и҆ ста́рица влⷣцѣ, въ цр҃кви ꙗ҆́вственнѡ: бцⷣꙋ же проповѣ́дающи всѣ̑мъ сꙋ́щымъ велича́ше.

<rubric>Свѣти́ленъ самоподо́бенъ:</rubric>

<red>Д</red>х҃омъ во свѧти́лищи предста́въ ста́рецъ на рꙋ́ки воспрїѧ́тъ зако́на влⷣкꙋ, вопїѧ̀: ны́нѣ соꙋ́зъ мѧ̀ плотски́хъ разрѣшѝ, ꙗ҆́коже ре́клъ є҆сѝ, съ ми́ромъ: ви́дѣхъ бо ѻ҆чи́ма ѿкрове́нїе ꙗ҆зы́кѡвъ, и҆ і҆и҃лю сп҃се́нїе. <rubric class="inline">Три́жды.</rubric>

<rubric>На хвали́техъ стїхи̑ры, на д҃:</rubric>

<podoben>Подо́бенъ: <incipit><red>Д</red>а́лъ є҆сѝ зна́менїе:</incipit></podoben>

<red>З</red>ако́нъ и҆́же въ писа́нїи и҆сполнѧ́ѧ чл҃вѣколю́бецъ, въ цр҃ковь ны́нѣ прино́ситсѧ, и҆ сегѡ̀ прїе́млетъ ста́рыми рꙋка́ми сѷмеѡ́нъ ста́рецъ, ны́нѣ ѿпꙋща́еши мѧ̀, вопїѧ̀, ко ѻ҆́номꙋ бл҃же́нствꙋ: ви́дѣхъ бо тѧ̀ дне́сь пло́тїю ме́ртвенною ѡ҆бложе́наго, живото́мъ гдⷭ҇ьствꙋюща, и҆ сме́ртїю влады́чествꙋюща. <rubric class="inline">Два́жды.</rubric>

<red>С</red>вѣ́тъ во ѿкрове́нїе ꙗ҆зы́кѡвъ ꙗ҆ви́лсѧ є҆сѝ, гдⷭ҇и, на ѻ҆́блацѣ сѣдѧ̀ ле́гцѣ, сл҃нце пра́вды, зако́на сѣно́вное и҆сполнѧ́ѧ, и҆ нача́ло и҆з̾ѧвлѧ́ѧ но́выѧ бл҃года́ти. Тѣ́мъ тѧ̀ ви́дѣвъ сѷмеѡ́нъ взыва́ше: и҆з̾ и҆стлѣ́нїѧ мѧ̀ разрѣшѝ ꙗ҆́кѡ ви́дѣхъ тѧ̀ дне́сь.

<red>Н</red>ѣ́дръ роди́телѧ не ѿлꙋ́чьсѧ бж҃ество́мъ, вопло́щьсѧ ꙗ҆́коже и҆зво́лилъ є҆сѝ, ѡ҆б̾ѧ́тїѧми держи́мь приснодв҃ы: на рꙋ́ки пода́лсѧ є҆сѝ бг҃опрїи́мца сѷмеѡ́на, рꙋко́ю твое́ю держа́й всѧ́чєскаѧ. Тѣ́мже ны́нѣ ѿпꙋща́еши мѧ̀, ра́достнѡ взыва́ше, въ ми́рѣ раба̀ твоего̀, ꙗ҆́кѡ ви́дѣхъ тѧ̀ влⷣко.

<rubric>Сла́ва, и҆ ны́нѣ, гла́съ ѕ҃.</rubric>

<rubric class="inline">Ге́рманово:</rubric> <red>Н</red>а рꙋка́хъ ста́рческихъ во дне́шнїй де́нь, ꙗ҆́кѡ на колесни́цѣ херꙋві́мстѣй, восклони́тисѧ бл҃гоизво́ливый, хрⷭ҇тѐ бж҃е, и҆ на́съ пою́щихъ тѧ̀ страсте́й мꙋчи́тельства призыва́емый и҆зба́ви, и҆ сп҃сѝ ꙗ҆́кѡ чл҃вѣколю́бецъ.

<rubric>Славосло́вїе вели́кое. По трист҃о́мъ тропа́рь пра́здника: є҆ктенїѝ и҆ ѿпꙋ́стъ. И҆ ча́съ а҃-й. На а҃-мъ часѣ̀ тропа́рь пра́здника. По <incipit><red>Ѻ҆́</red>ч҃е на́шъ:</incipit> конда́къ пра́здника, и҆ про́чее: и҆ соверше́нный ѿпꙋ́стъ.</rubric>

<rubric>Ѡ҆ часѣ́ же второ́мъ днѐ и҆схо́димъ съ лїті́ею внѣ̀ ѻ҆би́тели, пою́ще стїхи̑ры пра́здника, и҆ канѡ́нъ, по ѻ҆бы́чаю.</rubric>

<rubric>И҆ возвра́щшесѧ пое́мъ часы̀ и҆ лїтꙋргі́ю.</rubric>



<rubric>На лїтꙋргі́и: Бл҃жє́нна ѿ канѡ́на пра́здника, пѣ́снь г҃-ѧ: и҆ ѕ҃.</rubric>

<rubric class="inline">Вхо́дное:</rubric> <red>С</red>каза̀ гдⷭ҇ь сп҃се́нїе своѐ, пред̾ ꙗ҆зы́ки ѿкры̀ пра́вдꙋ свою̀.

<rubric>Та́же тропа́рь пра́здника: Сла́ва, и҆ ны́нѣ, конда́къ.</rubric>

<rubric>Прокі́менъ, пѣ́снь бцⷣы, гла́съ г҃:</rubric>

<red>В</red>ели́читъ дꙋша̀ моѧ̀ гдⷭ҇а, и҆ возра́довасѧ дх҃ъ мо́й ѡ҆ бз҃ѣ сп҃сѣ мое́мъ.

<rubric class="inline">Сті́хъ:</rubric> <red>Ꙗ҆́</red>кѡ призрѣ̀ на смире́нїе рабы̀ своеѧ̀, се́ бо ѿ ны́нѣ ѹ҆бл҃жа́тъ мѧ̀ всѝ ро́ди.

<rubric>А҆по́столъ ко є҆вре́ємъ, зача́ло тѕ҃і.</rubric>

<rubric class="inline">А҆ллилꙋ́їа, гла́съ и҃:</rubric> <red>Н</red>ы́нѣ ѿпꙋща́еши раба̀ твоегѡ̀, влⷣко, по глаго́лꙋ твоемꙋ̀, съ ми́ромъ.

<rubric class="inline">Сті́хъ:</rubric> <red>С</red>вѣ́тъ во ѿкрове́нїе ꙗ҆зы́кѡвъ и҆ сла́вꙋ люде́й твои́хъ і҆и҃лѧ.

<rubric>Є҆ѵⷢ҇лїе лꙋкѝ, зача́ло з҃.</rubric>

<rubric class="inline">Прича́стенъ:</rubric> <red>Ч</red>а́шꙋ сп҃се́нїѧ прїимꙋ̀, и҆ и҆́мѧ гдⷭ҇не призовꙋ̀.



<rubric>Вѣ́домо бꙋ́ди, ꙗ҆́кѡ а҆́ще слꙋчи́тсѧ пра́здникъ срѣ́тенїѧ гдⷭ҇нѧ въ недѣ́лю, пре́жде недѣ́ли мытарѧ̀ и҆ фарїсе́а, зрѝ всеѧ̀ слꙋ́жбы ве́черъ и҆ ѹ҆́тро, и҆ лїтꙋргі́и, септе́мврі҆а во и҃ де́нь, то́чїю катава́сїа пра́здника.</rubric>

<rubric>А҆́ще же слꙋчи́тсѧ пра́здникъ срѣ́тенїѧ гдⷭ҇нѧ въ кі́йлибо де́нь недѣ́ли мытарѧ̀ и҆ фарїсе́а, и҆лѝ блꙋ́днагѡ, и҆лѝ мѧсопꙋ́стныѧ, и҆лѝ сыропꙋ́стныѧ: ѹ҆ста́въ ма́рковыхъ гла́въ смотрѝ въ трїѡ́ди по́стной и҆ тѷпїко́нѣ.</rubric>
