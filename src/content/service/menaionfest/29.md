---
title: "Мѣ́сѧца ма́їа въ к҃а де́нь"
navigation:
  key: service-menaionfest-29
  title: "Мѣ́сѧца ма́їа въ к҃а де́нь"
  parent: service-menaionfest
  order: 29
type: "service"
---

# Мѣ́сѧца ма́їа въ к҃а де́нь.

<rubric>Ст҃ы́хъ вели́кихъ царе́й, и҆ равноапⷭ҇лѡвъ, кѡнстанті́на и҆ є҆ле́ны.</rubric>



<rubric>Ве́черъ на <incipit><red>Г</red>дⷭ҇и воззва́хъ:</incipit> стїхи̑ры пра́здника г҃:</rubric>

<rubric>Та́же ст҃ы́хъ є҃. Гла́съ д҃:</rubric>

<podoben>Подо́бенъ: <incipit><red>Д</red>а́лъ є҆сѝ зна́менїе:</incipit></podoben>

<red>Ѻ҆</red>рꙋ́жїе крѣпча́йшее царю̀ на́шемꙋ да́лъ є҆сѝ, крⷭ҇тъ тво́й чтⷭ҇ны́й, и҆́мже ца́рствова на землѝ првⷣнѣ, просїѧ́въ бл҃гоче́стїемъ, и҆ црⷭ҇твїѧ нбⷭ҇нагѡ сподо́бисѧ млⷭ҇рдїемъ твои́мъ. Съ ни́мже твоѐ чл҃вѣколю́бное смотре́нїе сла́вимъ, і҆и҃се всеси́льне, сп҃се дꙋ́шъ на́шихъ.

<red>Д</red>а́лъ є҆сѝ, чл҃вѣколю́бче, бл҃гочести́вомꙋ твоемꙋ̀ ѹ҆го́дникꙋ соломѡ́новꙋ мꙋ́дрость, дв҃довꙋ кро́тость, и҆ а҆пⷭ҇льское правосла́вїе, ꙗ҆́кѡ царе́й цр҃ь, гдⷭ҇ьствꙋющихъ всѣ́хъ гдⷭ҇ь. Тѣ́мже твоѐ чл҃вѣколю́бное смотре́нїе сла́вимъ, і҆и҃се всеси́льне, сп҃се дꙋ́шъ на́шихъ.

<red>П</red>е́рвый повинꙋ́лъ є҆сѝ багрѧни́цꙋ, приснопо́мнимый царю̀, во́лею хрⷭ҇тꙋ̀. Того̀ позна́въ бг҃а, и҆ всѣ́ми црⷭ҇твꙋющаго всѣ́хъ бл҃годѣ́телѧ, побѣдотво́рна всѧ́комꙋ нача́лꙋ, и҆ вла́сти превы́шшаго. Ѿсю́дꙋ тебѐ, хрⷭ҇толю́бче, црⷭ҇тво и҆спра́вилъ є҆́сть, і҆и҃съ чл҃вѣколю́бецъ, и҆ сп҃съ дꙋ́шъ на́шихъ.

<rubric>Сла́ва, гла́съ в҃.</rubric>

<rubric class="inline">Вѷзанті́ево:</rubric> <red>Б</red>ога́тыхъ дарѡ́въ лꙋ̑чшаѧ прїе́мъ ѿ бг҃а царю̀ держа́внѣйшїй, кѡнстанті́не превели́кїй, до́брѣ въ си́хъ преꙋспѣ́въ: ѡ҆зари́всѧ бо зарѧ́ми прест҃а́гѡ дх҃а, ѿ сїлве́стра ст҃и́телѧ кр҃ще́нїемъ, во царѣ́хъ ꙗ҆ви́лсѧ є҆сѝ непобѣди́мь, вселе́ннꙋю ꙗ҆́кѡ да́ръ да́лъ є҆сѝ зижди́телю твоемꙋ̀, и҆ ца́рствꙋющїй гра́дъ бл҃гочести́вый. Тѣ́мже молѧ́сѧ не преста́й хрⷭ҇тꙋ̀ бг҃ꙋ, дарова́ти всѣ̑мъ творѧ́щымъ па́мѧть твою̀, ꙗ҆́кѡ дерзнове́нїе и҆мѣ́ѧ, согрѣше́нїй проще́нїе и҆ ве́лїю млⷭ҇ть.

<rubric>И҆ ны́нѣ, пра́здника.</rubric>

<rubric>Вхо́дъ. Прокі́менъ днѐ. И҆ чте́нїѧ.</rubric>

<rubric>Црⷭ҇твъ тре́тїихъ чте́нїе. (Глава̀ и҃.)</rubric>

<versal>С</versal>та̀ соломѡ́нъ пред̾ лице́мъ же́ртвенника гдⷭ҇нѧ, пред̾ всѣ́мъ собо́ромъ і҆и҃левымъ. И҆ воздѣ́въ рꙋ́цѣ своѝ на нб҃о, и҆ речѐ: гдⷭ҇и бж҃е і҆и҃левъ, нѣ́сть бг҃ъ, ꙗ҆́коже ты̀ на нб҃сѝ горѣ̀, и҆ на землѝ до́лѣ. А҆́ще бо нб҃о, и҆ нб҃о нбⷭ҇ѐ не довлѣ́ютъ тебѣ̀, ка́кѡ до́мъ се́й, є҆го́же созда́хъ и҆́мени твоемꙋ̀; Ѻ҆ба́че и҆ при́зриши на мл҃твꙋ мою̀, гдⷭ҇и бж҃е і҆и҃левъ, ѹ҆слы́шати молє́нїѧ и҆ мл҃твꙋ, є҆́юже ра́бъ тво́й мо́литсѧ пред̾ тобо́ю къ тебѣ̀ дне́сь: Да бꙋ́дꙋтъ ѻ҆́чи твоѝ ѿве́рсты на до́мъ се́й де́нь и҆ но́щь, на мѣ́сто сїѐ, ѡ҆ не́мже глаго́лалъ є҆сѝ: да бꙋ́детъ и҆́мѧ моѐ та́мѡ, є҆́же ѹ҆слы́шати мл҃твꙋ, є҆́юже мо́литсѧ ра́бъ тво́й на мѣ́стѣ се́мъ, во днѝ и҆ но́щи: И҆ послꙋ́шати мольбы̑ раба̀ твоегѡ̀, и҆ люде́й твои́хъ і҆и҃лѧ. И҆ є҆ли̑ка а҆́ще помо́лѧтсѧ къ тебѣ̀ на мѣ́сте се́мъ, и҆ ты̀ ѹ҆слы́шиши на мѣ́стѣ жили́ща твоегѡ̀ на нб҃сѝ: и҆ сотвори́ши, и҆ млⷭ҇тивъ бꙋ́деши и҆̀мъ.

<rubric>Прⷪ҇ро́чества и҆са́їина чте́нїе. (Главы̑ ѯ҃а и҆ ѯ҃в.)</rubric>

<versal>Д</versal>а возра́дꙋетсѧ дꙋша̀ моѧ̀ ѡ҆ гдⷭ҇ѣ, ѡ҆блече́ бо мѧ̀ въ ри́зꙋ сп҃се́нїѧ, и҆ ѻ҆де́ждею весе́лїѧ ѡ҆дѣ́ѧ мѧ̀, ꙗ҆́кѡ женихꙋ̀ возложѝ мнѣ̀ вѣне́цъ, ꙗ҆́кѡ невѣ́стꙋ ѹ҆красѝ мѧ̀ красото́ю. И҆ ꙗ҆́кѡ землѧ̀ растѧ́щаѧ цвѣ́тъ сво́й, и҆ ꙗ҆́кѡ вертогра́дъ сѣ́мена своѧ̑ прозѧба́етъ: та́кѡ возсїѧ́етъ гдⷭ҇ь пра́вдꙋ, и҆ ра́дость пред̾ всѣ́ми ꙗ҆зы́ки. Сїѡ́на ра́ди не ѹ҆мо́лкнꙋ, и҆ і҆ерⷭ҇ли́ма ра́ди не попꙋщꙋ̀, до́ндеже ѹ҆́бѡ и҆зы́детъ ꙗ҆́кѡ свѣ́тъ пра́вда моѧ̀, сп҃се́нїе же моѐ ꙗ҆́кѡ свѣща̀ разжже́тсѧ. И҆ ѹ҆́зрѧтъ ꙗ҆зы́цы пра́вдꙋ твою̀, и҆ всѝ ца́рїе зе́мстїи сла́вꙋ твою̀, и҆ нарекꙋ́тсѧ и҆́менемъ твои́мъ но́вымъ, є҆́же гдⷭ҇ь и҆менꙋ́етъ є҆̀. И҆ бꙋ́деши вѣне́цъ добро́ты въ рꙋцѣ̀ гдⷭ҇ни, и҆ дїади́ма црⷭ҇твїѧ въ рꙋцѣ̀ бг҃а твоегѡ̀. И҆ ктомꙋ̀ не нарече́шисѧ ѡ҆ста́вленъ, и҆ землѧ̀ твоѧ̀ ктомꙋ̀ не нарече́тсѧ пꙋста̀. Тебѣ́ бо нарече́тсѧ во́лѧ моѧ̀, и҆ землѧ̀ твоѧ̀ вселе́ннаѧ, ꙗ҆́кѡ бл҃говоли́тъ гдⷭ҇ь въ тебѣ̀, и҆ землѧ̀ твоѧ̀ насели́тсѧ. И҆ ꙗ҆́кѡ живы́й ю҆́ноша съ дѣ́вою, та́кѡ поживꙋ́тъ сы́нове твоѝ съ тобо́ю. И҆ бꙋ́детъ, и҆́мже ѡ҆́бразомъ возвесели́тсѧ жени́хъ ѡ҆ невѣ́стѣ, та́кѡ возвесели́тсѧ гдⷭ҇ь ѡ҆ тебѣ̀.

<rubric>Прⷪ҇ро́чества и҆са́їина чте́нїе. (Глава̀ ѯ҃.)</rubric>

<versal>С</versal>вѣти́сѧ, свѣти́сѧ, і҆ерⷭ҇ли́ме: прїи́де бо тво́й свѣ́тъ, и҆ сла́ва гдⷭ҇нѧ на тебѣ̀ возсїѧ̀. Ꙗ҆́кѡ сѐ тьма̀ покры́етъ зе́млю, и҆ мра́къ на ꙗ҆зы́ки: на тебѣ̀ бо ꙗ҆ви́тсѧ гдⷭ҇ь и҆ сла́ва є҆гѡ̀ на тебѣ̀ ѹ҆́зритсѧ. И҆ по́йдꙋтъ ца́рїе свѣ́томъ твои́мъ, и҆ ꙗ҆зы́цы свѣ́тлостїю восто́ка твоегѡ̀. Возведѝ ѻ҆́крестъ ѻ҆́чи твоѝ, и҆ ви́ждь сѡ́браннаѧ ча̑да твоѧ̑: прїи́дꙋтъ всѝ сы́нове твоѝ и҆здале́ча, и҆ дщє́ри твоѧ̑ на ра́мѣхъ во́змꙋтсѧ. Тогда̀ ѹ҆́зриши, и҆ возра́дꙋешисѧ, и҆ ѹ҆бои́шисѧ, и҆ ѹ҆жа́снешисѧ се́рдцемъ, є҆гда̀ преложи́тъ на тѧ̀ бога́тство мо́рѧ, и҆ ꙗ҆зы̑къ, и҆ люде́й. И҆ прїи́дꙋтъ тѝ стада̀ велблю̑дъ, и҆ покры́ютъ тѧ̀ велблꙋ̑ды мадїа́мстїи и҆ гефа́рстїи, всѝ ѿ сава̀ прїи́дꙋтъ носѧ́ще тебѣ̀ зла́то и҆ лїва́нъ, принесꙋ́тъ тебѣ̀ и҆ ка́мень че́стенъ, и҆ сп҃се́нїе ѿ гдⷭ҇а бл҃говѣстѧ́тъ. И҆ всѧ̑ ѻ҆́вцы кида̑рскїѧ соберꙋ́тсѧ тебѣ̀, и҆ ѻ҆́вни навеѡ́ѳстїи прїи́дꙋтъ тебѣ̀, и҆ вознесꙋ́тсѧ прїѧ̑тнаѧ на же́ртвенникъ мо́й, и҆ до́мъ мл҃твы моеѧ̀ просла́витсѧ. Кі́и сꙋ́ть, и҆̀же ꙗ҆́кѡ ѻ҆́блацы лета́ютъ, и҆ ꙗ҆́кѡ го́лꙋбїе со птенцы̀ свои́ми; Со мно́ю є҆́сть сїѡ́нъ. Менѐ ѻ҆́строви ѡ҆жида́ша, и҆ кораблѝ ѳарсі́йстїи въ пе́рвыхъ, є҆́же привестѝ ча̑да твоѧ̑ и҆здале́ча, и҆ сребро̀ и҆ зла́то и҆́хъ съ ни́ми, за и҆́мѧ гдⷭ҇не ст҃о́е, и҆ за є҆́же ст҃о́мꙋ і҆и҃левꙋ сла́внꙋ бы́ти. И҆ сози́ждꙋтъ сы́нове и҆норо́днїи стѣ́ны твоѧ̑, и҆ ца́рїе и҆́хъ предста́нꙋтъ тебѣ̀: за гнѣ́въ бо мо́й порази́хъ тѧ̀, и҆ за млⷭ҇ть мою̀ возлюби́хъ тѧ̀. И҆ ѿве́рзꙋтсѧ врата̀ твоѧ̑, і҆ерⷭ҇ли́ме, вы́нꙋ де́нь и҆ но́щь, и҆ не затворѧ́тсѧ, є҆́же ввестѝ къ тебѣ̀ си́лꙋ ꙗ҆зы́кѡвъ, и҆ царѝ и҆́хъ ведѡ́мыѧ. Ꙗ҆зы́цы бо и҆ ца́рїе, и҆̀же тебѣ̀ не порабо́таютъ, поги́бнꙋтъ, и҆ ꙗ҆зы́цы запꙋстѣ́нїемъ запꙋстѣ́ютъ. И҆ сла́ва лїва́нова къ тебѣ̀ прїи́детъ, въ кѷпарі́сѣ и҆ пе́ѵкѣ и҆ ке́дрѣ вкꙋ́пѣ, просла́вити мѣ́сто ст҃о́е моѐ, и҆ мѣ́сто но́гъ мои́хъ просла́влю. И҆ по́йдꙋтъ къ тебѣ̀ боѧ́щїисѧ сы́нове смири́вшихъ тѧ̀, и҆ прогнѣ́вавшихъ тѧ̀, и҆ покло́нѧтсѧ слѣда́мъ но́гъ твои́хъ всѝ прогнѣ́вавшїи тѧ̀, и҆ нарече́шисѧ гра́дъ гдⷭ҇нь сїѡ́нъ ст҃а́гѡ і҆и҃лева. За є҆́же бы́ти тебѣ̀ ѡ҆ста́вленꙋ и҆ возненави́дѣнꙋ, и҆ не бѣ̀ помога́ѧй тебѣ̀: и҆ положꙋ́ тѧ въ ра́дость вѣ́чнꙋю, весе́лїе родѡ́мъ родѡ́въ. И҆ и҆зссе́ши млеко̀ ꙗ҆зы́кѡвъ, и҆ бога́тство царе́й снѣ́си, и҆ разꙋмѣ́еши, ꙗ҆́кѡ а҆́зъ гдⷭ҇ь сп҃са́ѧй тѧ̀, и҆ и҆збавлѧ́ѧй тѧ̀ бг҃ъ і҆и҃левъ.

<rubric>На лїті́и, стїхи́ра хра́ма.</rubric>

<rubric>Та́же ст҃ы́хъ, гла́съ а҃:</rubric>

<red>Д</red>остодо́лжнѡ соверша́емъ па́мѧть твою̀, кѡнстанті́не равноапⷭ҇льне, всѣ́хъ царе́й степе́нь и҆ похвало̀. Просвѣще́нъ бо бы́въ лꙋча́ми дх҃а, всю̀ ѹ҆ѧсни́лъ є҆сѝ цр҃ковь хрⷭ҇то́вꙋ, собо́ры вѣ́рныхъ ѿвсю́дꙋ собра́въ, въ свѣ́тлѣмъ гра́дѣ нїке́йстѣмъ: и҆дѣ́же ѕлочести́выхъ ѹ҆гаси́сѧ шата́нїе, и҆ є҆реті́чєскїѧ и҆знемого́ша ѧ҆зы́ки, и҆ ѡ҆бꙋѧ́ша: правосла́вныхъ же вознесе́сѧ вѣне́цъ, ꙗ҆́вльшейсѧ вѣ́рѣ. Ѿню́дꙋже ѿ ни́хъ просла́висѧ правосла́внѣйшїй, и҆ всѣ̑мъ царє́мъ проповѣ́данъ бы́лъ є҆сѝ ѻ҆те́цъ, ꙗ҆́кѡ пе́рвый багрѧни́цꙋ ѿ бг҃а прїе́мъ. Тѣ́мже мо́лимъ ти сѧ соверша́ющїи па́мѧть твою̀ вѣ́рнѡ: и҆спросѝ ѡ҆чище́нїе прегрѣше́нїй дꙋша́мъ на́шымъ.

<rubric>Гла́съ в҃.</rubric>

<rubric class="inline">Вѷзанті́ево:</rubric> <red>Н</red>е ѿ человѣ̑къ зва́нїе прїи́мъ, но ꙗ҆́кѡ бж҃е́ственный па́ѵелъ, и҆мѣ́лъ є҆сѝ сїѐ па́че свы́ше, пресла́вне кѡнстанті́не, ѿ хрⷭ҇та̀ бг҃а: зна́менїе бо крⷭ҇та̀ на нб҃сѝ ви́дѣвъ, си́мъ ѹ҆лови́лсѧ є҆сѝ ꙗ҆́кѡ добрѣ́йшїй ло́въ: ѡ҆ се́мъ и҆ побѣди́тель проти́вꙋ ви́димыхъ и҆ неви́димыхъ врагѡ́въ ꙗ҆ви́лсѧ є҆сѝ непобѣди́мь. Тѣ́мже мо́лимъ тѧ̀ ꙗ҆́кѡ те́пла моли́твенника земні́и, досто́йнѡ па́мѧть твою̀ почита́юще, въ дерзнове́нїи и҆спроси́ти на́мъ просвѣще́нїѧ, ѡ҆чище́нїѧ, и҆ ве́лїѧ млⷭ҇ти.

<red>Б</red>л҃гочести́вагѡ кѡнстанті́на па́мѧть, ꙗ҆́кѡ мѵ́ро и҆стощава́емо дне́сь возсїѧ̀: хрⷭ҇та́ бо возжелѣ́въ, і҆́дѡлы пренебрежѐ, хра́мъ воздви́гъ на землѝ распе́ншемꙋсѧ на́съ ра́ди: на нб҃сѣ́хъ же воспрїѧ̀ наде́жды вѣне́цъ.

<rubric>Гла́съ г҃.</rubric>

<red>Ю҆́</red>ношескїй провожда́ѧ во́зрастъ, ꙗ҆́коже бж҃е́ственный па́ѵелъ, съ вы́шнихъ прїѧ́лъ є҆сѝ бж҃е́ственное дарова́нїе: и҆ лю́тагѡ борца̀ ра́ть всеѻрꙋ́жествомъ крⷭ҇та̀ низве́рглъ є҆сѝ, царе́й похвало̀, кѡнстанті́не а҆пⷭ҇ле, ѡ҆ на́съ ко гдⷭ҇ꙋ моли́сѧ, сп҃сти́сѧ дꙋша́мъ на́шымъ.

<rubric>Гла́съ д҃.</rubric>

<red>Х</red>вала̀ бг҃ꙋ ѿ бре́нныхъ ѹ҆сте́нъ воспѣва́ема є҆́сть, въ бж҃е́ственнѣй па́мѧти твое́й, кѡнстанті́не всехва́льне: ты́ бо ꙗ҆ви́лсѧ є҆сѝ преизѧ́щный во́инъ словесѐ вѣ́ры, порꙋга́въ и҆зва̑ѧнныѧ і҆́дѡлѡвъ зра́ки: и҆ ны́нѣ приче́лсѧ є҆сѝ свѣ́тлости трⷪ҇чнѣй, просвѣща́ѧй помышлє́нїѧ на̑ша мольба́ми твои́ми.

<rubric>Сла́ва, гла́съ є҃.</rubric>

<red>Ц</red>р҃ковь дне́сь ѹ҆краси́вшисѧ держа́вою твое́ю царю̀, та́йнѡ весели́тсѧ, и҆ твою̀ всечⷭ҇тнꙋ́ю па́мѧть по достоѧ́нїю прехва́льнѡ почита́етъ, зовꙋ́щи: ра́дꙋйсѧ, и҆́же па́ѵлꙋ поревнова́вый, и҆ крⷭ҇тъ хрⷭ҇то́въ взе́мый, и҆ сѣ̑ти сокрꙋши́вый сопротивобо́рца: ра́дꙋйсѧ, царе́й всеизрѧ́дне, и҆ а҆пⷭ҇лѡмъ равноче́стне. Ра́дꙋйсѧ, вѣ́рныхъ ѹ҆твержде́нїе, и҆ царе́й крѣ́пкое забра́ло, кѡнстанті́не бл҃же́нне: ѡ҆ на́съ ко гдⷭ҇ꙋ не ѡ҆скꙋдѣ́й молѧ́сѧ, ꙗ҆́кѡ дерзнове́нїе и҆мѣ́ѧй, царе́й ѹ҆краше́нїе.

<rubric>И҆ ны́нѣ, пра́здника, и҆лѝ бг҃оро́диченъ.</rubric>

<rubric>На стїхо́внѣ стїхи̑ры, гла́съ в҃:</rubric>

<podoben>Подо́бенъ: <incipit><red>Є҆</red>гда̀ ѿ дре́ва:</incipit></podoben>

<red>П</red>е́рвый ца́рь во хрⷭ҇тїа́нѣхъ, ѿ бг҃а, кѡнстанті́не, ски́петръ воспрїѧ́лъ є҆сѝ: тебѣ́ бо ꙗ҆ви́сѧ въ землѝ кры́емо сп҃си́тельное зна́менїе, и҆́мже и҆ ꙗ҆зы́ки всѧ̑ покори́лъ є҆сѝ под̾ нога́ми ри́млѧнъ, ѻ҆рꙋ́жїе неѡбори́мое и҆мѣ́ѧй животворѧ́щїй крⷭ҇тъ, бл҃же́нне: и҆́мже и҆ приве́лсѧ є҆сѝ бг҃ꙋ на́шемꙋ.

<rubric class="inline">Сті́хъ:</rubric> <red>В</red>ознесо́хъ и҆збра́ннаго ѿ люде́й мои́хъ, ѡ҆брѣто́хъ дв҃да раба̀ моего̀.

<red>В</red>ои́стиннꙋ бл҃же́нно чре́во, и҆ ѡ҆сщ҃е́нна ѹ҆тро́ба тебѐ носи́вшаѧ, царю̀ мировожделѣ́нне, хрⷭ҇тїа́нѡвъ ра́досте, кѡнстанті́не бг҃овѣнча́нне: ри́млѧнъ сла́во, бога́тство и҆ побо́рниче си́рыхъ и҆ вдови́цъ, покро́въ смире́нныхъ, и҆ недоꙋмѣ́ющихсѧ въ ско́рбехъ и҆справле́нїе, вои́стиннꙋ и҆ плѣ́нныхъ и҆збавле́нїе.

<rubric class="inline">Сті́хъ:</rubric> <red>С</red>егѡ̀ ра́ди пома́за тѧ̀, бж҃е, бг҃ъ тво́й є҆ле́емъ ра́дости.

<red>Ж</red>ела́нїемъ и҆ любо́вїю хрⷭ҇то́вою ѹ҆ѧзви́вшисѧ мт҃и пресла́дкїѧ ѻ҆́трасли, со тща́нїемъ прїи́де въ ст҃ы́й сїѡ́нъ, на мѣ́сто ст҃о́е, на не́мже распѧ́тсѧ во́лею сп҃съ на́шъ, во є҆́же сп҃стѝ на́съ, и҆дѣ́же крⷭ҇тъ взе́мше, ра́дꙋющисѧ взыва́ше: сла́ва дарова́вшемꙋ мнѣ̀, є҆гѡ́же надѣ́ѧхсѧ.

<rubric>Сла́ва, гла́съ и҃:</rubric>

<red>С</red>вѣ́тъ пресвѣ́тлый, ца́рскаѧ ѕвѣзда̀ невече́рнѧѧ, ѿ невѣ́рїѧ въ вѣ́рꙋ бж҃ества̀ преше́дши, приведе́сѧ ѡ҆ст҃и́ти лю́ди, и҆ гра́дъ, и҆ ѡ҆́бразъ крⷭ҇та̀ на нб҃сѝ ви́дѣвъ, ѹ҆слы́ша ѿтꙋ́дꙋ: си́мъ побѣжда́й врагѝ твоѧ̑! Ѿѻнꙋ́дꙋже прїе́мъ разꙋмѣ́нїе дх҃а, сщ҃е́нникъ и҆звѣще́нъ, и҆ ца́рь, є҆ле́емъ ѹ҆тверди́лъ є҆сѝ цр҃ковь бж҃їю, правосла́вныхъ царе́й, ѻ҆́тче. Є҆гѡ́же и҆ ра́ка и҆сцѣле́нїе то́читъ, кѡнстанті́не равноапⷭ҇льне, моли́сѧ ѡ҆ дꙋша́хъ на́шихъ.

<rubric>И҆ ны́нѣ, пра́здника.</rubric>

<rubric>Тропа́рь, гла́съ и҃:</rubric>

<red>К</red>рⷭ҇та̀ твоегѡ̀ ѡ҆́бразъ на нб҃сѝ ви́дѣвъ, и҆ ꙗ҆́коже па́ѵелъ зва́нїе не ѿ человѣ̑къ прїе́мъ, въ царѣ́хъ а҆пⷭ҇лъ тво́й, гдⷭ҇и, ца́рствꙋющїй гра́дъ въ рꙋцѣ̀ твое́й положѝ: є҆го́же сп҃са́й всегда̀ въ ми́рѣ, мл҃твами бцⷣы, є҆ди́не чл҃вѣколю́бче.



<rubric>На ѹ҆́трени, на <incipit><red>Б</red>г҃ъ гдⷭ҇ь:</incipit> тропа́рь пра́здника два́жды.</rubric>

<rubric>Сла́ва, ст҃ы́хъ: И҆ ны́нѣ, пра́здника.</rubric>

<rubric>По а҃-й каѳі́смѣ сѣда́ленъ, гла́съ г҃:</rubric>

<podoben>Подо́бенъ: <incipit><red>Б</red>ж҃е́ственныѧ вѣ́ры:</incipit></podoben>

<red>Н</red>о́вый бы́лъ є҆сѝ дв҃дъ ѡ҆́бразы, ро́гъ свы́ше воспрїе́мъ црⷭ҇твїѧ ве́рхъ тво́й, є҆ле́емъ бо дх҃а пома́за тѧ̀, сла́вне, пресꙋ́щное сло́во и҆ гдⷭ҇ь: ѿѻнꙋ́дꙋже прїѧ́лъ є҆сѝ и҆ ски́птръ, премꙋ́дре, ца́рскїй, просѧ̀ на́мъ ве́лїѧ млⷭ҇ти. <rubric class="inline">Два́жды.</rubric>

<rubric>Сла́ва, и҆ ны́нѣ, пра́здника, и҆лѝ бг҃оро́диченъ:</rubric>

<red>Б</red>ж҃е́ственнаѧ ски́нїѧ была̀ є҆сѝ сло́ва, є҆ди́на пречⷭ҇таѧ мт҃и дв҃о, чистото́ю а҆́гг҃лы превозше́дшаѧ, па́че всѣ́хъ менѐ пе́рсть бы́вша, ѡ҆скверне́на плотски́ми прегрѣше́ньми: ѡ҆чи́сти мл҃твъ твои́хъ бж҃е́ственными вода́ми, подаю́щи чтⷭ҇аѧ, ве́лїю млⷭ҇ть.

<rubric>По в҃-й каѳі́смѣ сѣда́ленъ, гла́съ ѕ҃:</rubric>

<podoben>Подо́бенъ: <incipit><red>А҆́</red>гг҃льскїѧ:</incipit></podoben>

<red>Ѹ҆</red>ѧзвлѧ́емь на крⷭ҇тѣ̀ творе́цъ со́лнца и҆ тва́ри, тебѐ ꙗ҆́кѡ ѕвѣздꙋ̀ свѣ́тлꙋю, съ нб҃сѐ ѕвѣзда́ми привлечѐ: є҆мꙋ́же и҆ держа́вꙋ пе́рвомꙋ ца́рскꙋю возложѝ. Тѣ́мже тѧ̀ восхвалѧ́емъ, кѡнстанті́не царю̀ бл҃гочести́вѣйшїй, съ є҆ле́ною ма́терїю бг҃омꙋ́дрою. <rubric class="inline">Два́жды.</rubric>

<rubric>Сла́ва, и҆ ны́нѣ, пра́здника, и҆лѝ бг҃оро́диченъ:</rubric>

<red>П</red>реднаписꙋ́етъ гедеѡ́нъ зача́тїе, и҆ сказꙋ́етъ дв҃дъ ржⷭ҇тво̀ твоѐ, бцⷣе: сни́де бо ꙗ҆́кѡ до́ждь на рꙋно̀, сло́во во чре́во твоѐ, и҆ прозѧбла̀ є҆сѝ без̾ сѣ́мене, землѐ ст҃а́ѧ, мі́рови сп҃се́нїе хрⷭ҇та̀ бг҃а на́шего, бл҃года́тнаѧ.

<rubric>По полѷеле́и сѣда́ленъ, гла́съ д҃:</rubric>

<podoben>Подо́бенъ: <incipit><red>С</red>ко́рѡ предварѝ:</incipit></podoben>

<red>Б</red>л҃гонаро́чита па́мѧть твоѧ̀ ꙗ҆́вльшисѧ на́мъ, ѡ҆зарѧ́етъ концы̀ бг҃оразꙋ́мїѧ свѣ́томъ, кѡнстанті́не бг҃одохнове́нне: ты́ бо въ царѣ́хъ бл҃гочести́внѣ показа́лсѧ є҆сѝ, зако́ны нбⷭ҇нагѡ цр҃ѧ̀ соблю́дъ. Тѣ́мже мл҃твами твои́ми и҆зба́ви на́съ ѿ и҆скꙋше́нїй. <rubric class="inline">Два́жды.</rubric>

<rubric>Сла́ва, и҆ ны́нѣ, бг҃оро́диченъ:</rubric>

<red>Ѡ҆</red>бнови́ла є҆сѝ, чтⷭ҇аѧ, бж҃е́ственнымъ ржⷭ҇тво́мъ твои́мъ и҆стлѣ́вшее во страсте́хъ земноро́дныхъ ме́ртвенное сꙋщество̀, и҆ воздви́гла є҆сѝ всѧ̑ ѿ сме́рти къ животꙋ̀ нетлѣ́нїѧ: тѣ́мже тѧ̀ по до́лгꙋ бл҃жи́мъ всѝ, дв҃о препросла́вленнаѧ, ꙗ҆́коже прорекла̀ є҆сѝ.

<rubric>Степє́нна, а҃-й а҆нтїфѡ́нъ, д҃-гѡ гла́са.</rubric>

<rubric>Прокі́менъ, гла́съ д҃:</rubric>

<red>В</red>ознесо́хъ и҆збра́ннаго ѿ люде́й мои́хъ.

<rubric class="inline">Сті́хъ:</rubric> <red>С</red>егѡ̀ ра́ди пома́за тѧ̀ бж҃е бг҃ъ тво́й, є҆ле́емъ ра́дости, па́че прича̑стникъ твои́хъ.

<incipit><red>В</red>сѧ́кое дыха́нїе:</incipit>

<rubric>Є҆ѵⷢ҇лїе і҆ѡа́нна, зача́ло л҃ѕ.</rubric>

<rubric>По н҃-мъ ѱалмѣ̀, Сла́ва:</rubric>

<red>М</red>л҃твами бг҃овѣнча́нныхъ царе́й млⷭ҇тиве:

<rubric>И҆ ны́нѣ:</rubric>

<incipit><red>М</red>л҃твами бцⷣы:</incipit>

<rubric class="inline">Та́же:</rubric> <incipit><red>П</red>оми́лꙋй мѧ̀ бж҃е:</incipit>

<rubric class="inline">Посе́мъ стїхи́ра:</rubric> <red>Б</red>л҃гочести́вагѡ кѡнстанті́на па́мѧть, ꙗ҆́кѡ мѵ́ро и҆стощава́емо дне́сь возсїѧ̀: хрⷭ҇та́ бо возжелѣ́въ, і҆́дѡлы пренебрежѐ, хра́мъ воздви́гъ на землѝ распе́ншемꙋсѧ на́съ ра́ди: на нб҃сѣ́хъ же воспрїѧ̀ наде́жды вѣне́цъ.

<rubric>Канѡ́нъ пра́здника на ѕ҃: и҆ ст҃ы́хъ на и҃.</rubric>

<rubric>Канѡ́нъ ст҃ы́хъ. Гла́съ и҃.</rubric>

## Пѣ́снь а҃.

<rubric class="inline">І҆рмо́съ:</rubric> <irmos><red>В</red>о́дꙋ проше́дъ ꙗ҆́кѡ сꙋ́шꙋ, и҆ є҆гѵ́петскагѡ ѕла̀ и҆збѣжа́въ, і҆и҃льтѧнинъ вопїѧ́ше: и҆зба́вителю и҆ бг҃ꙋ на́шемꙋ пои́мъ.</irmos>

<red>Є҆</red>ди́не нбⷭ҇ный цр҃ю̀, ца́рствꙋющагѡ грѣха̀ ны́нѣ во мнѣ̀, твои́хъ ѹ҆го́дниковъ мольба́ми, смире́ннꙋю дꙋ́шꙋ мою̀ свободѝ.

<red>Г</red>о́рнѧгѡ бы́въ рачи́тель црⷭ҇твїѧ, бл҃же́нне кѡнстанті́не, цр҃ю̀ всѣ́хъ и҆ влⷣцѣ ѹ҆мо́мъ чи́стымъ, вѣ́ровавъ послꙋжи́лъ є҆сѝ.

<red>С</red>вѣ́томъ ѡ҆блиста́вшисѧ бг҃онача́льнымъ, тьмꙋ̀ неразꙋ́мїѧ ѡ҆ста́вила є҆сѝ вои́стиннꙋ, бг҃омꙋ́драѧ є҆ле́но, прїи́скреннѡ цр҃ю̀ вѣкѡ́въ порабо́тала є҆сѝ.

<rubric class="inline">Бг҃оро́диченъ:</rubric> <red>Д</red>ве́рь бж҃е́ственнагѡ восто́ка, ѿве́рзи мѝ двє́ри покаѧ́нїѧ: и҆ ѿ двере́й смертоно́снагѡ грѣха̀, хода́тайствомъ твои́мъ и҆зба́ви мѧ̀, влⷣчце.

<rubric>Катава́сїа пра́здника.</rubric>

## Пѣ́снь г҃.

<rubric class="inline">І҆рмо́съ:</rubric> <irmos><red>Н</red>бⷭ҇нагѡ крꙋ́га верхотво́рче гдⷭ҇и и҆ цр҃кве зижди́телю, ты̀ менѐ ѹ҆твердѝ въ любвѝ твое́й, жела́нїй кра́ю, вѣ́рныхъ ѹ҆твержде́нїе, є҆ди́не чл҃вѣколю́бче.</irmos>

<red>В</red>озмє́здїѧ нбⷭ҇наѧ полꙋчи́ти потща́лсѧ є҆сѝ, тѣ́мже зовꙋ́щемꙋ бг҃омꙋ́дре послѣ́довалъ є҆сѝ, и҆ тьмꙋ̀ ѡ҆ста́вилъ є҆сѝ ѻ҆́тче пре́данныѧ тѝ ле́сти, и҆ свѣти́льникъ дх҃омъ бж҃е́ственнымъ бы́лъ є҆сѝ.

<red>Х</red>рⷭ҇тꙋ̀ прилѣпи́вшисѧ, и҆ на него̀ всечⷭ҇тна́ѧ, всю̀ возложи́вши наде́ждꙋ, сщ҃є́ннаѧ є҆гѡ̀ мѣ̑ста дости́гла є҆сѝ: въ ни́хже пречⷭ҇тыѧ стрⷭ҇ти воплоти́всѧ претерпѣ̀ пребл҃гі́й.

<red>С</red>п҃си́тельное ѻ҆рꙋ́жїе, неразори́мое ѡ҆долѣ́нїе, хрⷭ҇тїа́нскꙋю наде́ждꙋ, крⷭ҇тъ чтⷭ҇ны́й, за́вистїю сокрове́нный, ты̀ ꙗ҆ви́ла є҆сѝ, бж҃е́ственнымъ распалѧ́ема жела́нїемъ бг҃облаже́ннаѧ.

<rubric class="inline">Бг҃оро́диченъ:</rubric> <red>С</red>щ҃е́ннагѡ гражда́нства ѿпа́дъ, пречⷭ҇таѧ, приложи́хсѧ скотѡ́мъ, и҆ ѡ҆сꙋжде́нъ ве́сь бы́хъ, ꙗ҆́же сꙋдїю̀ ро́ждшаѧ, всѧ́кагѡ ѡ҆сꙋжде́нїѧ и҆зба́ви и҆ сп҃си́ мѧ.

<rubric>Конда́къ и҆ і҆́косъ пра́здника.</rubric>

<rubric>Та́же сѣда́ленъ, гла́съ и҃:</rubric>

<podoben>Подо́бенъ: <incipit><red>П</red>ремꙋ́дрости:</incipit></podoben>

<red>Ч</red>ꙋ̑вства просте́ръ къ нбⷭ҇ѝ, и҆ ѕвѣ́зднꙋю навы́кнꙋвъ добро́тꙋ, ѿ си́хъ тайноꙋчи́мь быва́ѧ всѧ́ческихъ гдⷭ҇а: крⷭ҇тное же ѻ҆рꙋ́жїе посредѣ̀ ѡ҆блиста̀, написꙋ́ѧ: ѡ҆ се́мъ побѣжда́ти и҆ держа́внымъ бы́ти. Тѣ́мже дꙋшѝ твоеѧ̀ ѿве́рзъ ѻ҆чеса̀, письмо̀ проче́лъ є҆сѝ, и҆ ѡ҆́бразꙋ наꙋчи́всѧ, кѡнстанті́не всече́стне, молѝ хрⷭ҇та̀ бг҃а, согрѣше́нїй ѡ҆ставле́нїе дарова́ти пра́зднꙋющымъ любо́вїю ст҃ꙋ́ю па́мѧть твою̀. <rubric class="inline">Два́жды.</rubric>

<rubric>Сла́ва, и҆ ны́нѣ, пра́здника, и҆лѝ бг҃оро́диченъ:</rubric>

<red>П</red>ремꙋ́дрость и҆ сло́во въ твое́мъ чре́вѣ заче́нши, неѡпа́льнѡ мт҃и бж҃їѧ, мі́рови родила̀ є҆сѝ мі́ръ содержа́щагѡ: и҆ въ ѡ҆б̾ѧ́тїѧхъ понесла̀ є҆сѝ всѧ̑ носѧ́щаго, пита́телѧ всѣ́хъ, и҆ творца̀ тва́ри. Тѣ́мже молю́ тѧ, всест҃а́ѧ дв҃о, и҆ вѣ́рнѡ сла́влю тѧ̀, и҆зба́витисѧ мѝ ѿ прегрѣше́нїй, и҆ въ де́нь сꙋда̀ є҆гда̀ предста́ти и҆́мамъ пред̾ лице́мъ созда́телѧ моегѡ̀, влⷣчце дв҃о чтⷭ҇аѧ, твою̀ по́мощь тогда̀ пода́ждь мѝ: всѧ̑ бо мо́жеши, є҆ли́ка хо́щеши, всепѣ́таѧ.

## Пѣ́снь д҃.

<rubric class="inline">І҆рмо́съ:</rubric> <irmos><red>Ѹ҆</red>слы́шахъ, гдⷭ҇и, смотре́нїѧ твоегѡ̀ та́инство, разꙋмѣ́хъ дѣла̀ твоѧ̑, и҆ просла́вихъ твоѐ бж҃ество̀.</irmos>

<red>С</red>ъ нбⷭ҇ѐ ꙗ҆́кѡ па́ѵла тѧ̀ дре́вле ѹ҆ловлѧ́етъ хрⷭ҇то́съ гдⷭ҇ь, кѡнстанті́не, наꙋча́ѧ тѧ̀, цр҃ѧ̀ є҆ди́наго сего̀ почита́ти.

<red></red>Пресвѣ́тлымъ зна́менїемъ тѧ̀, бл҃же́нне, ѕвѣзда́ми хрⷭ҇то́съ сл҃нце ѡ҆зарѧ́етъ, и҆ свѣти́льника тѧ̀ ѡ҆мрачє́ннымъ показа̀.

<red>И҆</red> нра̑вы бг҃олюби́ва, и҆ бж҃е́ственными дѣѧ́нїи досточꙋ́дна, бл҃же́ннаѧ была̀ є҆сѝ: сегѡ̀ ра́ди вѣ́рою тѧ̀ сла́вимъ.

<red>Ꙗ҆</red>влѧ́еши кры́емꙋю лѣ̑ты мно́гими, ны́нѣ бж҃е́ственнꙋю побѣ́дꙋ крⷭ҇та̀, и҆́мже сп҃со́хомсѧ, и҆ де́мѡнскїѧ пре́лести и҆зба́вихомсѧ.

<rubric class="inline">Бг҃оро́диченъ:</rubric> <red>Д</red>ꙋ́шꙋ мою̀ ѡ҆зарѝ, ѡ҆мраче́ннꙋю согрѣше́ньми, ꙗ҆́же сл҃нце пра́вды ро́ждшаѧ, приснодв҃о.

## Пѣ́снь є҃.

<rubric class="inline">І҆рмо́съ:</rubric> <irmos><red>Ѹ҆́</red>тренююще вопїе́мъ тѝ, гдⷭ҇и, сп҃си́ ны: ты́ бо є҆сѝ бг҃ъ на́шъ, ра́звѣ тебѐ и҆но́гѡ не вѣ́мы.</irmos>

<red>Ѹ҆́</red>треневавъ къ незаходи́момꙋ сл҃нцꙋ, и҆ влⷣцѣ, цр҃ю̀ бг҃омꙋ́дре, свѣ́та и҆спо́лненъ бы́лъ є҆сѝ.

<red>Л</red>юбо́вь и҆ соверше́нное млⷭ҇рдїе, ꙗ҆́кѡ порфѵ́рꙋ носѧ́щи, всели́лсѧ є҆сѝ ны́нѣ въ вы̑шнѧѧ црⷭ҇твїѧ.

<red>С</red>овокꙋпи́ласѧ є҆сѝ со безпло́тныхъ є҆ле́но ликостоѧ̑нїи, бг҃ꙋ ѹ҆годи́вши добродѣ́тельными твои́ми дѣѧ̑нїи.

<rubric class="inline">Бг҃оро́диченъ:</rubric> <red>Д</red>в҃о, дꙋ́шꙋ мою̀ ѡ҆чи́сти, ѡ҆скверне́ннꙋю сластьмѝ тѣле́сными, навѣ́томъ ѕмїи́нымъ.

## Пѣ́снь ѕ҃.

<rubric class="inline">І҆рмо́съ:</rubric> <irmos><red>М</red>л҃твꙋ пролїю̀ ко гдⷭ҇ꙋ, и҆ томꙋ̀ возвѣщꙋ̀ печа̑ли моѧ̑, ꙗ҆́кѡ ѕѡ́лъ дꙋша̀ моѧ̀ и҆спо́лнисѧ, и҆ живо́тъ мо́й а҆́дꙋ прибли́жисѧ, и҆ молю́сѧ ꙗ҆́кѡ і҆ѡ́на: ѿ тлѝ, бж҃е, возведи́ мѧ.</irmos>

<red>С</red>обра́лъ є҆сѝ бг҃оно́сныхъ ѻ҆тє́цъ, бл҃же́нный ли́къ пресла́внѡ, и҆ тѣ́ми кѡнстанті́не всѣ́хъ ѡ҆бꙋрева́ємаѧ сердца̀ ѹ҆тверди́лъ є҆сѝ, є҆диноче́стна славосло́вити ро́ждшемꙋ, сло́ва, и҆ сопресто́льна.

<red>В</red>ѣ́ровавши въ гдⷭ҇а жи́ва, є҆́же бы́ти всѣ̑мъ подаю́щаго, ме́рзкихъ и҆ сꙋ́етныхъ і҆́дѡлѡвъ, ме́ртвєннаѧ ѿри́нꙋла є҆сѝ слꙋжє́нїѧ: и҆ прїѧ́ла є҆сѝ ра́достнѡ є҆ле́но црⷭ҇тво нбⷭ҇ное.

<red>Д</red>ла́нїю твое́ю ѡ҆кормлѧ́еми сло́ве, невѣ́дѣнїѧ глꙋбоча́йшꙋю тьмꙋ̀, и҆ лю́тагѡ безбо́жїѧ бꙋ́рю, тобо́ю ца́рствовавшїи ѿри́нꙋша: и҆ приведо́шасѧ къ ти̑химъ бл҃гоче́стїѧ приста́нищамъ ра́дꙋющесѧ.

<rubric class="inline">Бг҃оро́диченъ:</rubric> <red>И҆</red>сцѣлѝ неисцѣ́льнѡ недꙋ́говавшее, и҆ ѹ҆хапле́нїемъ лꙋка́вагѡ лю́тѣ ѹ҆ѧзви́вшеесѧ се́рдце моѐ ѻ҆трокови́це: и҆ твоегѡ̀ и҆сцѣле́нїѧ сподо́би, и҆ сп҃си́ мѧ на тѧ̀ надѣ́ющагосѧ, мольба́ми твои́ми, пречⷭ҇таѧ.

<rubric>Конда́къ, гла́съ г҃:</rubric>

<podoben>Подо́бенъ: <incipit><red>Д</red>в҃а дне́сь:</incipit></podoben>

<red>К</red>ѡнстанті́нъ дне́сь съ ма́терїю є҆ле́ною, крⷭ҇тъ ꙗ҆влѧ́ютъ, всечⷭ҇тно́е дре́во, всѣ́хъ ѹ҆́бѡ і҆ꙋде́євъ посрамле́нїе сꙋ́ще, ѻ҆рꙋ́жїе же на проти̑вныѧ вѣ́рныхъ царе́й: на́съ бо ра́ди ꙗ҆ви́сѧ зна́менїе ве́лїе, и҆ во бране́хъ гро́зное.

<rubric class="inline">І҆́косъ:</rubric> <red>К</red>ѡнстанті́на вѣ́рнїи съ ма́терїю почти́мъ: дв҃да бо и҆ сі́и словеса̀ ѹ҆слы́шавше, на ке́дрѣ и҆ пе́ѵкѣ и҆ кѷпарі́сѣ, тресло́жный крⷭ҇тъ позна́ша, и҆́мже сп҃си́тельнаѧ стрⷭ҇ть послѣ́дова: и҆ всѧ̑ предста́виши і҆ꙋдє́и, ѹ҆гото́витисѧ показа́ти лю́демъ ве́лїе ѡ҆правда́нїе, сокрове́нное за́висти ра́ди и҆ не́нависти тѣ́хъ, и҆ сїѐ ѡ҆брѣ́тше показа́ша ѻ҆нѝ. Сегѡ̀ ра́ди всѣ̑мъ побѣдоно́сни ꙗ҆ви́шасѧ, ѻ҆рꙋ́жїе носѧ́ще неѡбори́мое, зна́менїе ве́лїе, и҆ во бра́нехъ гро́зное.

## Пѣ́снь з҃.

<rubric class="inline">І҆рмо́съ:</rubric> <irmos><red>Ѻ҆́</red>троцы є҆вре́йстїи въ пещѝ попра́ша пла́мень дерзнове́ннѡ, и҆ на ро́сꙋ ѻ҆́гнь преложи́ша, вопїю́ще: бл҃гослове́нъ є҆сѝ, гдⷭ҇и бж҃е, во вѣ́ки.</irmos>

<red>Т</red>воѧ̑ повелѣ̑нїѧ сохранѧ́ѧ, повинꙋ́сѧ твоемꙋ̀ зако́нꙋ кѡнстанті́нъ, тѣ́мже беззако́ннꙋющихъ низложѝ ѡ҆полчє́нїѧ, вопїѧ̀ тебѣ̀: гдⷭ҇и бж҃е, бл҃гослове́нъ є҆сѝ.

<red>Д</red>ре́во є҆́же всѣ́хъ и҆звле́кшее, досточꙋ́дне, и҆з̾ ро́ва поги́бели, загребе́нное за́вистїю, на́мъ ѿкрыва́еши, погреба́ѧй де́мѡны всегꙋби́тєльныѧ во вѣ́ки.

<red>Д</red>ѣѧ́нїи бж҃е́ственными создала̀ є҆сѝ се́рдце твоѐ цр҃ковь бг҃ꙋ є҆ле́но, и҆ хра́мы сщ҃є́нныѧ томꙋ̀ содѣ́лала є҆сѝ, и҆дѣ́же пло́тїю пречⷭ҇тыѧ на́съ ра́ди под̾ѧ́тъ стра̑сти.

<rubric class="inline">Бг҃оро́диченъ:</rubric> <red>В</red>о́лею мое́ю согрѣша́ѧй, и҆ порабоще́нъ безмѣ́стными ѻ҆бы́чайми, ко ѻ҆бы́чномꙋ твоемꙋ̀ ны́нѣ притека́ю милосе́рдїю, ѿча́ѧннаго сп҃си́ мѧ, прест҃а́ѧ бцⷣе.

## Пѣ́снь и҃.

<rubric class="inline">І҆рмо́съ:</rubric> <irmos><red>С</red>едмери́цею пе́щь халде́йскїй мꙋчи́тель, бг҃очести̑вымъ неи́стовнѡ разжжѐ, си́лою же лꙋ́чшею сп҃се́ны сїѧ̑ ви́дѣвъ, творцꙋ̀ и҆ и҆зба́вителю вопїѧ́ше: ѻ҆́троцы бл҃гослови́те, сщ҃е́нницы воспо́йте, лю́дїе превозноси́те во всѧ̑ вѣ́ки.</irmos>

<red>Ꙗ҆́</red>кѡ багрѧни́цею, сла́вне, ѡ҆дѣ́ѧвсѧ милосе́рдїемъ, и҆ ꙗ҆́коже хламѵ́дою, въ до́брꙋю бро́тость, вѣнце́мъ ѹ҆кра́шенъ бы́лъ є҆сѝ, добродѣ́телей соверше́ннымъ ѹ҆мо́мъ. И҆ преста́вльсѧ ѿ землѝ къ вы́шнемꙋ црⷭ҇твїю, зове́ши: і҆ере́и бл҃гослови́те, лю́дїе превозноси́те хрⷭ҇та̀ во вѣ́ки.

<red>В</red>еселѧ́щꙋсѧ ви́дѧщїи съ сы́номъ тѧ̀ бг҃омꙋ́дрымъ, сла́внаѧ є҆ле́но, въ бж҃їи црⷭ҇твїи, хрⷭ҇та̀ велича́емъ, ва́шъ чтⷭ҇ны́й пра́здникъ показа́вшаго на́мъ, па́че лꙋчѝ со́лнєчныѧ на́съ ѡ҆зари́вшїй, вѣ́рнѡ пою́щихъ, лю́дїе превозноси́те хрⷭ҇та̀ во вѣ́ки.

<red>Ꙗ҆́</red>кѡ чꙋ́дно жела́нїе твоѐ, и҆ нра́въ бж҃е́ственный, сла́внаѧ є҆ле́но, жена́мъ похвало̀! Мѣ́сть бо дости́гши, чтⷭ҇ны̑ѧ стра̑сти под̾е́мшихъ, влⷣцѣ всѣ́хъ хра́мы прекра́сными ѹ҆добри́ла є҆сѝ вопїю́щи: лю́дїе превозноси́те хрⷭ҇та̀ во всѧ̑ вѣ́ки.

<rubric class="inline">Бг҃оро́диченъ:</rubric> <red>Д</red>ꙋшѝ моеѧ̀ ѻ҆́чи мно́гими престꙋпле́нїи ѡ҆слѣплє́нныѧ, бцⷣе просвѣтѝ: ѹ҆́мъ мо́й ѹ҆мирѝ и҆ се́рдце, молю́сѧ, смꙋще́нное сластьмѝ многоѡбра́зными, и҆ сп҃си́ мѧ вопїю́ща: і҆ере́и бл҃гослови́те, лю́дїе превозноси́те чтⷭ҇ꙋю во всѧ̑ вѣ́ки.

## Пѣ́снь ѳ҃.

<rubric class="inline">І҆рмо́съ:</rubric> <irmos><red>Ѹ҆</red>жасе́сѧ ѡ҆ се́мъ не́бо, и҆ землѝ ѹ҆диви́шасѧ концы̀, ꙗ҆́кѡ бг҃ъ ꙗ҆ви́сѧ человѣ́кѡмъ пло́тски, и҆ чре́во твоѐ бы́сть простра́ннѣйшее нб҃съ. Тѣ́мъ тѧ̀ бцⷣꙋ, а҆́гг҃лѡвъ и҆ человѣ̑къ чинонача̑лїѧ велича́ютъ.</irmos>

<red>Г</red>ро́бъ, и҆дѣ́же лежи́тъ сщ҃е́нное кѡнстанті́не, и҆ чтⷭ҇но́е тѣ́ло твоѐ, зарю̀ бж҃е́ственныхъ и҆сцѣле́нїй, чи́стѣ пристꙋпа́ющымъ всегда̀ и҆сточа́етъ, страсте́й разли́чныхъ тьмꙋ̀ ѿгонѧ̀, и҆ свѣ́томъ невече́рнимъ просвѣща́ѧ восхвалѧ́ющихъ тѧ̀.

<red>С</red>т҃ѡ твою̀ сконча́вши жи́знь, со ст҃ы́ми ны́нѣ всели́ласѧ є҆сѝ, ѡ҆свѧще́нїѧ и҆спо́лнена бы́вши и҆ просвѣще́нїѧ: тѣ́мже и҆ и҆сцѣле́нїй всегда̀ и҆сточа́еши рѣ́ки, и҆ стра̑сти попалѧ́еши є҆ле́но бл҃же́ннаѧ, и҆ напаѧ́еши дꙋ́шы на́шѧ.

<red>П</red>ребезнача́льне безсме́ртне цр҃ю̀, црⷭ҇твїѧ вы́шнѧгѡ сподо́билъ є҆сѝ, и҆̀хже бл҃гоче́стнѡ дре́вле ѡ҆правда́лъ є҆сѝ на землѝ, є҆́же црⷭ҇твовати гдⷭ҇и, тѧ̀ возлюби́вшихъ чи́стѣ, є҆ле́нꙋ ст҃ꙋ́ю, и҆ вели́каго кѡнстанті́на: и҆́хже мл҃твами всѣ́хъ ѹ҆ще́дри.

<rubric class="inline">Бг҃оро́диченъ:</rubric> <red>В</red>сѣ́хъ цр҃ѧ̀ и҆ творца̀ заче́нши, дв҃о, родила̀ є҆сѝ: и҆ сѐ ны́нѣ ꙗ҆́коже цр҃и́ца, ѡ҆деснꙋ́ю сегѡ̀, чтⷭ҇аѧ, предстои́ши. Тѣ́мже молю́ тѧ, шꙋ́їѧ ча́сти и҆зба́ви мѧ̀ въ ча́съ сꙋда̀, и҆ десны̑мъ ѻ҆вца́мъ сопричтѝ.

<rubric>Свѣти́ленъ:</rubric>

<podoben>Подо́бенъ: <incipit><red>Ж</red>єны̀ ѹ҆слы́шите:</incipit></podoben>

<red>С</red>вѣти́льницы просвѣти́вшїи вселе́ннꙋю всю̀ бл҃гоче́стїѧ вѣ́рою, вы̀ ꙗ҆ви́стесѧ вои́стиннꙋ, бг҃овѣнча́нне кѡнстанті́не, и҆ є҆ле́но сла́внаѧ: ва́съ возвели́чившаго хрⷭ҇та̀ пѣ́сньми славосло́вимъ, ди́внаго во ст҃ы́хъ.

<rubric>Сла́ва, дрꙋгі́й:</rubric>

<podoben>Подо́бенъ: <incipit><red>Ѹ҆</red>ч҃нкѡ́мъ:</incipit></podoben>

<red>Н</red>е ѿ человѣ̑къ прїѧ́тъ ца́рственнꙋю держа́вꙋ, но ѿ бж҃е́ственныѧ бл҃года́ти, кѡнстанті́нъ вели́кїй съ ма́терїю, съ нб҃сѐ ѡ҆блиста́емь же зри́тъ крⷭ҇та̀ бж҃е́ственнꙋю побѣ́дꙋ: и҆́же си́мъ погꙋби́въ врагѡ́въ, і҆́дѡльскꙋю разрꙋшѝ ле́сть, въ мі́рѣ же ѹ҆крѣпѝ правосла́внꙋю вѣ́рꙋ. <rubric class="inline">Два́жды.</rubric>

<rubric>И҆ ны́нѣ, пра́здника.</rubric>

<rubric>На хвали́техъ стїхи̑ры пра́здника, г҃. Та́же ст҃ы́хъ, г҃. Гла́съ и҃.</rubric>

<podoben>Подо́бенъ: <incipit><red>Ѽ</red> пресла́внагѡ чꙋдесѐ!:</incipit></podoben>

<red>Р</red>а́дꙋйсѧ кѡнстанті́не премꙋ́дре правосла́вїѧ и҆сто́чниче, напаѧ́ѧй всегда̀ сла́дкими вода́ми всю̀ подсо́лнечнꙋю, ра́дꙋйсѧ ко́реню, и҆з̾ негѡ́же прозѧбѐ пло́дъ, пита́ѧй цр҃ковь хрⷭ҇то́вꙋ. Ра́дꙋйсѧ похвало̀ концє́въ пресла́вне, хрⷭ҇тїа́нскихъ царе́й пе́рвѣйшїй. Ра́дꙋйсѧ ра́досте вѣ́рныхъ.

<red>Ц</red>рⷭ҇твꙋѧй тва́рїю, бл҃гопоко́рное предзрѧ́й се́рдца твоегѡ̀ премꙋ́дре, слове́снѣ ѹ҆ловлѧ́етъ тѧ̀, безслове́сїемъ держи́ма: и҆ ѡ҆зари́въ твоѐ помышле́нїе бл҃гоче́стїѧ разꙋмѣ́нїи, мі́рꙋ показа̀ свѣтоза́рна, ꙗ҆́кѡ со́лнце, лꙋчы̀ и҆спꙋща́юща бж҃е́ственныхъ дѣѧ́нїй пресла́вне.

<red>Г</red>дⷭ҇нѧ ѹ҆чє́нїѧ, ꙗ҆́коже землѧ̀ и҆збра́ннаѧ, прїе́мши всехва́льнаѧ, добродѣ́тельныхъ дѣѧ́нїй бл҃гопло́дїе прозѧбла̀ є҆сѝ, помышлє́нїѧ на̑ша пита́ющее, ѹ҆подобле́нїемъ є҆ле́но премꙋ́драѧ гражда́нства твоегѡ̀: тѣ́мже пра́зднꙋемъ ра́достнѡ, дне́сь па́мѧть твою̀ торжествꙋ́юще.

<red>Є҆</red>ле́емъ ра́дости, твоѧ̑ прича́стники, хрⷭ҇тѐ, кѡнстанті́на и҆ є҆ле́нꙋ, пресла́внѡ пома́залъ є҆сѝ, пре́лесть возненави́дѣвшихъ, и҆ твоеѧ̀ добро́ты возжела́вшихъ: и҆ црⷭ҇твїѧ нбⷭ҇нагѡ твоегѡ̀ си́хъ сподо́билъ є҆сѝ, бл҃гоче́стнѡ пе́рвѣе на землѝ, сло́ве ца́рствовавшихъ, манове́нїемъ твои́мъ.

<rubric>Сла́ва, гла́съ и҃:</rubric>

<rubric class="inline">Меѳо́дїа патрїа́рха:</rubric> <red>Ц</red>р҃ь царе́й, и҆ бг҃ъ, бога́тыми дарова́нїи ѹ҆краша́ѧй достѡ́йныѧ, са́мъ съ нб҃сѐ ꙗ҆́коже па́ѵла пресла́внаго, зна́менїемъ крⷭ҇тнымъ тебѐ, кѡнстанті́не, ѹ҆ловѝ: си́мъ, ре́къ, побѣжда́й врагѝ твоѧ̑. Є҆го́же взыска́въ съ ма́терїю бг҃омꙋ́дрою, и҆ ѡ҆брѣ́тъ ꙗ҆́коже жела́лъ є҆сѝ, си́хъ держа́внѡ въ бѣ́гство ѡ҆брати́лъ є҆сѝ. Съ не́ю ѹ҆́бѡ молѝ ѡ҆ правосла́вныхъ царѣ́хъ и҆ хрⷭ҇толюби́вомъ во́инствѣ, и҆ ѡ҆ всѣ́хъ па́мѧть твою̀ соверша́ющихъ вѣ́рнѡ, є҆ди́наго чл҃вѣколю́бца, и҆зба́витисѧ всѧ́кагѡ гнѣ́ва.

<rubric>И҆ ны́нѣ, пра́здника.</rubric>

<rubric>Славосло́вїе вели́кое. Є҆ктєнїѝ. И҆ ѿпꙋ́стъ.</rubric>



<rubric>На лїтꙋргі́и: Бл҃жє́нна пра́здника, пѣ́снь рѧдова́ѧ: и҆ ст҃ы́хъ пѣ́снь ѕ҃-ѧ на д҃.</rubric>

<rubric>Прокі́менъ, гла́съ и҃:</rubric>

<red>В</red>о всю̀ зе́млю и҆зы́де вѣща́нїе и҆́хъ, и҆ въ концы̀ вселе́нныѧ глаго́лы и҆́хъ.

<rubric class="inline">Сті́хъ:</rubric> <red>Н</red>б҃са̀ повѣ́даютъ сла́вꙋ бж҃їю, творе́нїе же рꙋкꙋ̀ є҆гѡ̀ возвѣща́етъ тве́рдь.

<rubric>А҆по́столъ къ гала́тѡмъ, зача́ло с҃.</rubric>

<rubric>(А҆́ще ли прилꙋчи́тсѧ внꙋ́трь пѧтьдесѧ́тницы, чте́тсѧ а҆по́столъ въ дѣѧ́нїихъ, зача́ло м҃ѳ.)</rubric>

<rubric class="inline">А҆ллилꙋ́їа, гла́съ а҃:</rubric> <red>В</red>ознесо́хъ и҆збра́ннаго ѿ люде́й мои́хъ.

<rubric class="inline">Сті́хъ:</rubric> <red>Г</red>дⷭ҇и си́лою твое́ю возвесели́тсѧ цр҃ь, и҆ ѡ҆ сп҃се́нїи твое́мъ возра́дꙋетсѧ ѕѣлѡ̀.

<rubric>Є҆ѵⷢ҇лїе і҆ѡа́нна, зача́ло л҃є, ѿ полꙋ̀.</rubric>

<rubric class="inline">Прича́стенъ:</rubric> <incipit><red>В</red>о всю̀ зе́млю:</incipit>
