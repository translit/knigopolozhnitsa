---
title: "Мѣ́сѧца а҆́ѵгꙋста въ л҃ де́нь"
navigation:
  key: service-menaionfest-41
  title: "Мѣ́сѧца а҆́ѵгꙋста въ л҃ де́нь"
  parent: service-menaionfest
  order: 41
type: "service"
---

# Мѣ́сѧца а҆́ѵгꙋста въ л҃ де́нь.

<rubric>Слꙋ́жба бл҃года́рственнаѧ бг҃ꙋ, въ трⷪ҇цѣ ст҃ѣ́й сла́вимомꙋ, на воспомина́нїе заключе́ннагѡ ми́ра, междꙋ̀ і҆мпе́рїею рѡссі́йскою и҆ коро́ною свѣ́йскою:</rubric>

<rubric>И҆ на перенесе́нїе моще́й ст҃а́гѡ бл҃говѣ́рнагѡ вели́кагѡ кн҃зѧ а҆леѯа́ндра не́вскагѡ.</rubric>



<rubric>На ма́лѣй вече́рни стїхи̑ры, гла́съ а҃:</rubric>

<podoben>Подо́бенъ: <incipit><red>П</red>рехва́льнїи мч҃нцы:</incipit></podoben>

<red>Ѿ</red> бл҃гочести́вагѡ ко́рене ст҃опома́заннаѧ ро́зга произше́дъ, пло́дъ прине́слъ є҆сѝ тебѐ преподо́бїѧ и҆ пра́вды, преми́рнѡ бл҃гоꙋха́ѧ вѣ́рнѡ ѿ дꙋшѝ чтꙋ́щыѧ тѧ̀: ѡ҆ ни́хже со а҆́гг҃лы хрⷭ҇тꙋ̀ моли́сѧ, бл҃же́нне, дарова́ти ми́ръ и҆ ве́лїю млⷭ҇ть.

<red>М</red>ѡѷсе́а и҆ па́ѵла ре́вности подража́въ, и҆зво́лилъ па́че страда́ти за лю́ди бж҃їѧ: тѣ́мже и҆ къ ѕлочести̑вымъ ва́рварѡмъ ше́дъ, невре́днѡ возврати́лсѧ є҆сѝ, тишинꙋ̀ ѻ҆те́чествꙋ твоемꙋ̀ приносѧ̀. Ны́нѣ ѹ҆́бѡ со ст҃ы́ми пребыва́ѧ, ми́рное житїѐ ѹ҆ гдⷭ҇а и҆спросѝ наслѣ́дїю твоемꙋ̀.

<red>Б</red>л҃гоче́стїемъ и҆ вѣ́рою пресвѣ́тлѡ ѹ҆кра́шенъ, ꙗ҆́кѡ бл҃гочести́въ скипетроно́сецъ, и҆ преизрѧ́денъ и҆ преимени́тъ, прест҃ы́ѧ трⷪ҇цы побо́рникъ бы́лъ є҆сѝ: ѿ неѧ́же просвѣти́всѧ, чꙋде́съ свѣ́тъ мі́рꙋ провозсїѧ́лъ є҆сѝ и҆ мл҃твенникъ ꙗ҆ви́лсѧ є҆сѝ ѡ҆ дꙋша́хъ на́шихъ.

<rubric>Сла́ва, гла́съ ѕ҃:</rubric>

<red>Б</red>л҃говѣ́рне кн҃же а҆леѯа́ндре, и҆з̾ мла́да возлюби́въ хрⷭ҇та̀, бг҃оимени́тъ вѣнцено́сецъ бы́лъ є҆сѝ, преподо́бїемъ и҆ пра́вдою свѣ́тлѡ ѹ҆кра́шенъ: ми́лостынѧми же и҆ чистото́ю, простра́нное селе́нїе бы́лъ є҆сѝ дх҃а ст҃а́гѡ. Є҆мꙋ́же непреста́ннѡ моли́сѧ, є҆́же сохрани́тисѧ ѻ҆ч҃ествꙋ твоемꙋ̀, ѿ пога́ныхъ неѡбори́мꙋ бы́ти, и҆ сыновѡ́въ рѡссі̑йскимъ сп҃сти́сѧ.

<rubric>И҆ ны́нѣ, пра́здника, гла́съ а҃:</rubric>

<red>В</red>е́лїѧ и҆ пресла́внаѧ, гдⷭ҇и, млⷭ҇ть твоѧ̀ въ ро́дѣ рѡссі́йскомъ ꙗ҆ви́сѧ, ꙗ҆́кѡ и҆̀хже пред̾ꙋста́вилъ, си́хъ и҆ ѡ҆правда́лъ є҆сѝ соѡбра́знымъ бы́ти вели́чествїю смотре́нїй твои́хъ. И҆скꙋ́сства нико́егѡ и҆мꙋ́ще, въ бра́нь жесто́кꙋю со всеискꙋ́сными внидо́хомъ: безси́льнїи, не и҆спыта́вше на́шеѧ си́лы, ѻ҆рꙋ́жїе воспрїѧ́хомъ на всеѻрꙋ́жныѧ. Но пособи́вый гдⷭ҇и кро́ткомꙋ дв҃дꙋ, ты̀ и҆ на́ши рꙋ́цѣ ѹ҆крѣпи́лъ є҆сѝ на ѡ҆полче́нїе. Тѣ́мже ны́нѣ въ ми́рѣ торжествꙋ́юще, пое́мъ: ве́лїй є҆сѝ гдⷭ҇и, и҆ чꙋ́дна дѣла̀ твоѧ̑, сла́ва тебѣ̀.

<rubric>На стїхо́внѣ стїхи̑ры, гла́съ в҃:</rubric>

<podoben>Подо́бенъ: <incipit><red>Д</red>о́ме є҆ѵфра́ѳовъ:</incipit></podoben>

<red>Д</red>о́мъ ст҃а́гѡ дх҃а, поспѣше́нїемъ бл҃года́ти, а҆леѯа́ндръ ꙗ҆ви́сѧ: тѣ́мже ны́нѣ соше́дшесѧ, томꙋ̀ воспои́мъ пѣ́снь.

<rubric class="inline">Сті́хъ:</rubric> <red>Чⷭ҇</red>тна̀ пред̾ гдⷭ҇емъ сме́рть прпⷣбныхъ є҆гѡ̀.

<red>Р</red>а́дꙋйсѧ царе́й рѡссі́йскихъ похвало̀, и҆ во́инѡвъ соблюде́нїе, ва́рварѡвъ побѣжде́нїе, сиро́тъ и҆ вдѡ́въ застꙋ́пниче, и҆ ѻ҆те́чества на́шегѡ ѹ҆твержде́нїе.

<rubric class="inline">Сті́хъ:</rubric> <red>Б</red>л҃же́нъ мꙋ́жъ боѧ́йсѧ гдⷭ҇а, въ за́повѣдехъ є҆гѡ̀ восхо́щетъ ѕѣлѡ̀.

<red>П</red>рїимѝ ны́нѣ пѣ́нїе люде́й твои́хъ, бл҃же́нне, и҆ молѧ́щымсѧ тѝ ѹ҆ хрⷭ҇та̀ и҆спросѝ грѣхѡ́въ и҆збавле́нїе, да ѹ҆бл҃жа́емъ тѧ̀ при́снѡ.

<rubric>Сла́ва, гла́съ и҃:</rubric>

<red>Б</red>г҃омꙋ́дре а҆леѯа́ндре вели́кїй кн҃же, бл҃же́нъ є҆сѝ, ꙗ҆́кѡ бл҃же́нство наслѣ́дивый, є҆гѡ́же ра́ди житїѧ̀ сегѡ̀ небре́глъ є҆сѝ, неѿло́жнѡ тогѡ̀ взыскꙋ́ѧ, ни́щыѧ ѹ҆довли́лъ є҆сѝ, сиро́тъ пита́тель, плѣ́нныхъ свободи́тель бы́въ: тѣ́мъ въ нестарѣ́емꙋю ра́дость вше́лъ є҆сѝ гдⷭ҇а твоегѡ̀. Є҆мꙋ́же со а҆́гг҃лы предстоѧ̀, молѝ вѣ́рою пою́щымъ тѧ̀, гобзова́нїе щедро́тъ пода́ти, и҆ грѣхѡ́въ ѡ҆ставле́нїе.

<rubric>И҆ ны́нѣ, пра́здника, гла́съ з҃:</rubric>

<red>П</red>рїиди́те возра́дꙋемсѧ гдⷭ҇еви, дади́мъ вели́чїе бг҃ꙋ на́шемꙋ, наꙋчи́вшемꙋ рꙋ́цѣ на́шѧ на ѡ҆полче́нїе, и҆ пе́рсты на́шѧ воѡрꙋжи́вшемꙋ на бра́нь: вѣнча́вшемꙋ же на́съ всежела́емымъ ми́ромъ, и҆спо́лнившемꙋ въ бл҃го́е намѣ́ренїе на́ше, и҆ си́мъ многовре́менное вражды̀ средостѣ́нїе разори́вшемꙋ, и҆ велегла́снѡ возопїе́мъ къ немꙋ̀: кто̀ бг҃ъ ве́лїй ꙗ҆́кѡ бг҃ъ на́шъ; вои́стиннꙋ є҆ди́нъ є҆сѝ творѧ́й чꙋдеса̀.

<rubric>Тропа́рь, гла́съ д҃:</rubric>

<red>П</red>озна́й свою̀ бра́тїю, рѡссі́йскїй і҆ѡ́сифе, не въ є҆гѵ́птѣ, но на нб҃сѝ црⷭ҇твꙋющїй, бл҃говѣ́рный кнѧ́же а҆леѯа́ндре, и҆ прїимѝ молє́нїѧ и҆́хъ, ѹ҆множа́ѧ жи̑та лю́демъ плодоно́сїемъ землѝ твоеѧ̀, гра́ды влады́чествїѧ твоегѡ̀ ѡ҆гражда́ѧ моле́нїемъ, наслѣ́дникѡмъ твои̑мъ бл҃говѣ̑рнымъ і҆мпера́торамъ на́шымъ на сопроти̑вныѧ спобо́рствꙋѧ.

<rubric>Сла́ва, и҆ ны́нѣ, гла́съ и҃:</rubric>

<red>Б</red>л҃гослове́нъ є҆сѝ, хрⷭ҇тѐ бж҃е на́шъ, и҆́же невѣ́дꙋщыѧ ны̀ во бра́ни премꙋ̑дрыѧ ꙗ҆вле́й, дарова́въ на́мъ крѣ́пость и҆ си́лꙋ бл҃года́ти твоеѧ̀, и҆збра́вый мꙋ́жа по се́рдцꙋ твоемꙋ̀, бл҃говѣ́рнаго і҆мпера́тора на́шего петра̀, и҆ ѹ҆крѣпи́вый мꙋ́жествомъ подвиза́ющеесѧ во́инство: и҆́мже и҆ си́ми рѡссі́и ми́ръ тво́й дарова́вый, чл҃вѣколю́бче сла́ва тебѣ̀.

<rubric>На вели́цѣй вече́рни, стїхи̑ры бл҃года́рствєнныѧ на д҃, гла́съ а҃:</rubric>

<red>Ѻ҆́</red>ч҃е пребл҃гі́й, трїѷпоста́сный влⷣко, є҆ди́не во всѣ́хъ чꙋдодѣ́йствꙋѧй, прїимѝ ѿ на́съ бл҃года́рствєнныѧ сїѧ̑ мл҃твы, ꙗ҆́кѡ вдовы̀ кодра́нтъ твоемꙋ̀ бл҃гоꙋтро́бїю приноси̑мыѧ. Что́ бо возда́мы тебѣ̀ ѡ҆ всеще́дрыхъ собы́вшихсѧ на на́съ смотре́нїихъ; твое́ю всеси́льною десни́цею пресла́вными ѹ҆вѣнча́лъ є҆сѝ на́съ побѣ́дами: неискꙋ́сныхъ въ во́инскомъ правле́нїи препоѧ́салъ си́лою на премꙋ̑дрыѧ, и҆ по толи́кихъ неча́ѧнныхъ вели́кихъ побѣ́дахъ, пресла́внымъ ми́ромъ ѡ҆гради́лъ предѣ́лы на́шѧ. Тебѣ̀ ѹ҆̀бо є҆ди́номꙋ всѧ̑ сїѧ̑ восписꙋ́юще, и҆ побѣди́тєльныѧ пѣ̑сни воспѣва́юще, зове́мъ: сла́ва тебѣ̀, всѣ́хъ бл҃ги́хъ пода́телю.

<red>В</red>е́лїѧ и҆ пресла́внаѧ, гдⷭ҇и, млⷭ҇ть твоѧ̀ въ ро́дѣ рѡссі́йстѣмъ ꙗ҆ви́сѧ, ꙗ҆́кѡ и҆́хже пред̾ꙋста́вилъ, си́хъ и҆ ѡ҆правда́лъ є҆сѝ соѡбра̑знымъ бы́ти вели́чествїю смотре́нїй твои́хъ: и҆скꙋ́сства нико́егѡ и҆мꙋ́ще, въ бра́нь жесто́кꙋю со всеискꙋ́сными внидо́хомъ: безси́льнїи, не и҆спыта́вше на́шеѧ си́лы, ѻ҆рꙋ́жїе воспрїѧ́хомъ на всеѻрꙋ́жныѧ. Но пособи́вый, гдⷭ҇и, кро́ткомꙋ дв҃дꙋ, ты̀ и҆ на́ши рꙋ́цѣ наꙋчи́лъ є҆сѝ на ѡ҆полче́нїе. Тѣ́мже ны́нѣ въ ми́рѣ торжествꙋ́юще, пое́мъ: ве́лїй є҆сѝ гдⷭ҇и, и҆ чꙋ́дна дѣла̀ твоѧ̑, сла́ва тебѣ̀.

<red>Н</red>азира́хꙋ пре́жде ѻ҆кре́стнїи наро́ди, ѹ҆кло́ньше на рѡссі́ю ѻ҆чеса̀ своѧ̑, и҆ є҆ѧ̀ си̑лы въ себѣ̀ разсмотрѣва́юще, со ѡ҆пасе́нїемъ мно́гимъ разсꙋжда́хꙋ: ка́кѡ свѣ́тъ ѹ҆че́нїѧ ѿврати́ти; и҆скꙋ́сства во́инскагѡ и҆ морепла́ванїѧ не допꙋсти́ти, бра́ни наче́ншїѧсѧ не протѧза́ти; да не си́ми дви́жемїи и҆скꙋ́съ ѹ҆че́нїѧ позна́ютъ. Но ны́нѣ ѹ҆ви́дѣша, є҆́же никогда́же ча́ѧхꙋ ви́дѣти: непоколеби́мое всемꙋ̀ положѝ пе́тръ ѡ҆снова́нїе, на тве́рдомъ ка́мени наде́жды въ бз҃ѣ, є҆го́же и҆ бл҃годари́мъ дарова́вшаго на́мъ сицєвы́ѧ своѧ̑ млⷭ҇ти.

<rubric>Та́же стїхи̑ры ст҃о́мꙋ на д҃, гла́съ ѕ҃.</rubric>

<red>П</red>о и҆́мени твоемꙋ̀ та́кѡ и҆ житїѐ твоѐ бл҃говѣ́рный кнѧ́же а҆леѯа́ндре: мꙋ́жествомъ бо на землѝ и҆ до́брымъ правле́нїемъ, ны́нѣ же на нб҃сѝ мл҃твами помоществꙋ́еши лю́демъ твои̑мъ. Тѣ́мже тѧ̀ и҆ въ тебѣ̀ сла́вимаго во ст҃ы́хъ свои́хъ бг҃а почита́емъ.

<red>Д</red>о́бръ строи́тель и҆ до́бль во́инъ, ски́петромъ на престо́лѣ пра́вѡ пра́вѧ, и҆ во бра́ни ѻ҆рꙋ́жїемъ защища́ѧ лю́ди твоѧ̑, сꙋгꙋ́быѧ че́сти сподо́билсѧ є҆сѝ ѿ вы́шнѧгѡ прави́телѧ и҆ гдⷭ҇а саваѡ́ѳа.

<red>Б</red>о́льшїѧ любвѐ никто́же и҆́мать ѿ сеѧ̀, а҆́ще кто̀ поло́житъ дꙋ́шꙋ свою̀ за дрꙋ́ги своѧ̑: сицевѡ̀ лю́ди твоѧ̑ возлюби́лъ є҆сѝ, на ѻ҆рꙋ́жїе вра́жїе за нѧ̀ мꙋ́жественнѡ и҆сходѧ̀, бг҃ꙋ ѡ҆сѣнѧ́ющꙋ над̾ главо́ю твое́ю въ де́нь бра́ни.

<red>М</red>ѡѷсе́а и҆ дв҃да, и҆ про́чихъ люде́й бж҃їихъ вождѡ́въ подража́ѧ, мꙋ́жественнѡ во бра́нехъ за лю́ди твоѧ̑ подвиза́лсѧ є҆сѝ: тѣ́мже и҆ на нб҃сѝ съ ни́ми побѣди́тель торжествꙋ́еши, молѧ́сѧ ѡ҆ во́инствꙋющихъ ко гдⷭ҇ꙋ.

<rubric>Сла́ва, гла́съ ѕ҃:</rubric>

<red>В</red>есели́сѧ і҆́жерскаѧ землѐ и҆ всѧ̀ рѡссі́йскаѧ страна̀, варѧ́жское мо́ре восплещѝ рꙋка́ми, нево̀ рѣко̀ распространѝ своѧ̑ стрꙋѝ: се́ бо кнѧ́зь тво́й и҆ влⷣка, ѿ и҆́га свѣ́йскагѡ тѧ̀ свободи́вый, торжествꙋ́етъ во гра́дѣ бж҃їи, є҆го́же веселѧ́тъ рѣ̑чнаѧ ѹ҆стремлє́нїѧ.

<rubric>И҆ ны́нѣ, гла́съ и҃:</rubric>

<red>В</red>е́лїе чꙋ́до бы́сть во і҆и҃ли просвѣще́нїемъ ѿ гдⷭ҇а є҆ди́нагѡ человѣ́ка, глаго́лахꙋ бо: кто̀ когда̀ ѿве́рзе ѻ҆́чи слѣпорожде́ннꙋ: но ны́нѣ то́йже несравни́тельное чꙋ́до на́мъ содѣ́ла, є҆гда̀ не є҆ди́номꙋ, по всемꙋ̀ наро́дꙋ ѻ҆́чи къ ра́зꙋмꙋ ѿве́рзе, и҆ си́мъ ѹ҆ничиже́нїе на́ше ѿѧ́тъ. Зри́те ѻ҆крє́стныѧ страны̑ во є҆ди́но всѧ̑ согласи́вшыѧсѧ, да возмо́гꙋтъ во тьмѣ̀ пе́рвагѡ невѣ́жества рѡссі́ю ѹ҆держа́ти: но са́ми намѣ́ренїе своѐ забы́вше, въ протѧже́нїе долговре́менныѧ бра́ни встꙋпи́ша, и҆ є҆́же всѣ́ми ѡ҆́бразы ѿвраща́хꙋ, къ семꙋ̀ са́ми да́ша поѡщре́нїе. Сицєвы́ѧ сꙋ́ть сꙋдьбы̑ бж҃їѧ: совѣ́ты є҆гѡ̀ не сꙋ́ть ꙗ҆́кѡ совѣ́ты человѣ́чєскїѧ, возвыша́етъ и҆ низверга́етъ и҆̀хже бл҃говоли́тъ. Ны́нѣ сбы́шасѧ речє́нїѧ а҆пⷭ҇льскаѧ: бꙋ́ее бж҃їе премꙋ́дрѣе человѣ̑къ є҆́сть, и҆ немощно́е бж҃їе крѣпча́е человѣ̑къ є҆́сть: и҆́бо немѡщны́ѧ и҆ ѹ҆ничижє́нныѧ и҆збра̀ бг҃ъ, да посрами́тъ крѣ̑пкаѧ, и҆ несꙋ̑щаѧ, да сꙋ̑щаѧ ѹ҆праздни́тъ, ꙗ҆́кѡ да не похва́литсѧ всѧ́каѧ пло́ть пред̾ бг҃омъ.

<rubric>Та́же вхо́дъ. Прокі́менъ днѐ, и҆ чтє́нїѧ.</rubric>

<rubric>Прⷪ҇ро́чества и҆са́їина чте́нїе. (Глава̀ ѯ҃ѕ.)</rubric>

<versal>В</versal>есели́сѧ і҆ерⷭ҇ли́ме, и҆ торжествꙋ́йте въ не́мъ всѝ лю́бѧщїи є҆го̀, ра́дꙋйтесѧ вкꙋ́пѣ: ра́дꙋйтесѧ всѝ, є҆ли́цы пла́касте по не́мъ, да сса́вшїе насытите́сѧ ѿ сосє́цъ ѹ҆тѣше́нїѧ є҆гѡ̀, да сса́вше насытите́сѧ ѿ вхо́да сла́вы є҆го̀. Ꙗ҆́кѡ сѐ глаго́летъ гдⷭ҇ь: сѐ а҆́зъ совращꙋ̀ въ нѧ̀ ꙗ҆́кѡ рѣкꙋ̀ ми́ра, и҆ ꙗ҆́кѡ пото́къ потоплѧ́ющь сла́вꙋ ꙗ҆зы́кѡвъ. Дѣ́ти и҆́хъ на ра́мꙋ воздви́гнꙋтсѧ, и҆ на колѣ̑нꙋ ѹ҆тѣ́шатсѧ: ꙗ҆́коже кого̀ ма́ти є҆гѡ̀ ѹ҆тѣша́етъ, та́коже и҆ а҆́зъ ѹ҆тѣ́шꙋ вы̀, и҆ во і҆ерⷭ҇ли́мѣ ѹ҆тѣшите́сѧ, и҆ ѹ҆́зрите, и҆ возра́дꙋетсѧ се́рдце ва́ше. И҆ кѡ́сти ва́шѧ ꙗ҆́кѡ трава̀ прозѧ́бнꙋтъ и҆ позна́етсѧ рꙋка̀ гдⷭ҇нѧ чтꙋ́щымъ и҆̀, и҆ воспрети́тъ непокарѧ́ющымсѧ. Та́кѡ глаго́летъ гдⷭ҇ь, и҆збавле́й тѧ̀ бг҃ъ і҆и҃левъ.

<rubric>Прⷪ҇ро́чества и҆са́їина чте́нїе. (Глава̀ ѯ҃а и҆ ѯ҃в.)</rubric>

<versal>Д</versal>а возра́дꙋетсѧ дꙋша̀ моѧ̀ ѡ҆ гдⷭ҇ѣ, ѡ҆блече́ бо мѧ̀ въ ри́зꙋ сп҃се́нїѧ, и҆ ѻ҆де́ждею весе́лїѧ ѡ҆дѣ́ѧ мѧ̀, ꙗ҆́кѡ женихꙋ̀ возложѝ мнѣ̀ вѣне́цъ, ꙗ҆́кѡ невѣ́стꙋ ѹ҆краси́ мѧ красото́ю. И҆ ꙗ҆́кѡ землѧ̀ растѧ́щаѧ цвѣ́тъ сво́й, и҆ ꙗ҆́кѡ вертогра́дъ сѣ́мена своѧ̑ прозѧба́етъ: та́кѡ возсїѧ́етъ гдⷭ҇ь пра́вдꙋ, и҆ ра́дость пред̾ всѣ́ми ꙗ҆зы́ки. Сїѡ́на ра́ди не ѹ҆мо́лкнꙋ, и҆ і҆ерⷭ҇ли́ма ра́ди не попꙋщꙋ̀, до́ндеже ѹ҆́бѡ и҆зы́детъ ꙗ҆́кѡ свѣ́тъ пра́вда моѧ̀, сп҃се́нїе же моѐ ꙗ҆́кѡ свѣща̀ разжже́тсѧ. И҆ ѹ҆́зрѧтъ ꙗ҆зы́цы пра́вдꙋ твою̀, и҆ всѝ ца́рїе зе́мстїи сла́вꙋ твою̀, и҆ нарекꙋ́тсѧ и҆́менемъ твои́мъ но́вымъ, є҆́же гдⷭ҇ь и҆менꙋ́етъ є҆̀. И҆ бꙋ́деши вѣне́цъ добро́ты въ рꙋ́цѣ гдⷭ҇ни, и҆ дїади́ма црⷭ҇твїѧ въ рꙋцѣ̀ бг҃а твоегѡ̀. И҆ ктомꙋ̀ не нарече́шисѧ ѡ҆ста́вленъ, и҆ землѧ̀ твоѧ̀ ктомꙋ̀ не нарече́тсѧ пꙋста̀. Тебѣ́ бо нарече́тсѧ во́лѧ моѧ̀, и҆ землѧ̀ твоѧ̀ вселе́ннаѧ, ꙗ҆́кѡ бл҃говоли́тъ гдⷭ҇ь въ тебѣ̀, и҆ землѧ̀ твоѧ̀ насели́тсѧ. И҆ ꙗ҆́кѡ живы́й ю҆́ноша съ дѣ́вою, та́кѡ поживꙋ́тъ сы́нове твоѝ съ тобо́ю. И҆ бꙋ́детъ, и҆́мже ѡ҆́бразомъ возвесели́тсѧ жени́хъ ѡ҆ невѣ́стѣ, та́кѡ возвесели́тсѧ гдⷭ҇ь ѡ҆ тебѣ̀.

<rubric>Прⷪ҇ро́чества и҆са́їина чте́нїе. (Глава̀ ѯ.)</rubric>

<versal>С</versal>вѣти́сѧ, свѣти́сѧ і҆ерⷭ҇ли́ме: прїи́де бо тво́й свѣ́тъ, и҆ сла́ва гдⷭ҇нѧ на тебѣ̀ возсїѧ̀. Ꙗ҆́кѡ сѐ тьма̀ покры́етъ зе́млю, и҆ мра́къ на ꙗ҆зы́ки: на тебѣ́ бо ꙗ҆ви́тсѧ гдⷭ҇ь, и҆ сла́ва є҆гѡ̀ на тебѣ̀ ѹ҆́зритсѧ. И҆ по́йдꙋтъ ца́рїе свѣ́томъ твои́мъ, и҆ ꙗ҆зы́цы свѣ́тлостїю восто́ка твоегѡ̀. Возведѝ ѻ҆́крестъ ѻ҆́чи твоѝ, и҆ ви́ждь сѡ́браннаѧ ча̑да твоѧ̑: прїи́дꙋтъ всѝ сы́нове твоѝ и҆здале́ча, и҆ дщє́ри твоѧ̑ на ра́мѣхъ во́змꙋтсѧ. Тогда̀ ѹ҆́зриши, и҆ возра́дꙋешисѧ, и҆ ѹ҆бои́шисѧ, и҆ ѹ҆жа́снешисѧ се́рдцемъ, є҆гда̀ преложи́тъ на тѧ̀ бога́тство мо́рѧ, и҆ ꙗ҆зы̑къ, и҆ люде́й. И҆ прїи́дꙋтъ тѝ стада̀ велблꙋ̑дъ, и҆ покры́ютъ тѧ̀ велблꙋ́ды мадїа́мстїи и҆ гефа́рстїи, всѝ ѿ сава̀ прїи́дꙋтъ носѧ́ще тебѣ̀ зла́то и҆ лїва́нъ, принесꙋ́тъ тебѣ̀ и҆ ка́мень че́стенъ, и҆ сп҃се́нїе ѿ гдⷭ҇а бл҃говѣстѧ́тъ. И҆ всѧ̑ ѻ҆́вцы кида̑рскїѧ соберꙋ́тсѧ тебѣ̀, и҆ ѻ҆́вни навеѡ́ѳстїи прїи́дꙋтъ тебѣ̀, и҆ вознесꙋ́тсѧ прїѧ̑тнаѧ на же́ртвенникъ мо́й, и҆ до́мъ мл҃твы моеѧ̀ просла́витсѧ. Кі́и сꙋ́ть, и҆̀же ꙗ҆́кѡ ѻ҆́блацы лета́ютъ, и҆ ꙗ҆́кѡ го́лꙋбїе со птенцы̀ свои́ми; Со мно́ю є҆́сть сїѡ́нъ. Менѐ ѻ҆́строви ѡ҆жида́ша, и҆ кораблѝ ѳарсі́йстїи въ пе́рвыхъ, є҆́же привестѝ ча̑да твоѧ̑ и҆здале́ча, и҆ сребро̀ и҆ зла́то и҆́хъ съ ни́ми, за и҆́мѧ гдⷭ҇не ст҃о́е, и҆ за є҆́же ст҃о́мꙋ і҆и҃левꙋ сла́внꙋ бы́ти. И҆ сози́ждꙋтъ сы́нове и҆норо́днїи стѣ́ны твоѧ̑, и҆ ца́рїе и҆́хъ предста́нꙋтъ тебѣ̀: за гнѣ́въ бо мо́й порази́хъ тѧ̀, и҆ за млⷭ҇ть мою̀ возлюби́хъ тѧ̀. И҆ ѿве́рзꙋтсѧ врата̀ твоѧ̑, і҆ерⷭ҇ли́ме, вы́нꙋ де́нь и҆ но́щь, и҆ не затворѧ́тсѧ, є҆́же ввестѝ къ тебѣ̀ си́лꙋ ꙗ҆зы́кѡвъ, и҆ царѝ и҆́хъ ведѡ́мыѧ. Ꙗ҆зы́цы бо и҆ ца́рїе, и҆̀же тебѣ̀ не порабо́таютъ, поги́бнꙋтъ, и҆ ꙗ҆зы́цы запꙋстѣ́нїемъ запꙋстѣ́ютъ. И҆ сла́ва лїва́нова къ тебѣ̀ прїи́детъ, въ кѷпарі́сѣ и҆ пе́ѵкѣ и҆ ке́дрѣ вкꙋ́пѣ, просла́вити мѣ́сто ст҃о́е моѐ, и҆ мѣ́сто но́гъ мои́хъ просла́влю. И҆ по́йдꙋтъ къ тебѣ̀ боѧ́щїисѧ сы́нове смири́вшихъ тѧ̀, и҆ прогнѣ́вавшихъ тѧ̀, и҆ покло́нѧтсѧ слѣда́мъ но́гъ твои́хъ всѝ прогнѣ́вавшїи тѧ̀, и҆ нарече́шисѧ гра́дъ гдⷭ҇нь сїѡ́нъ ст҃а́гѡ і҆и҃лева. За є҆́же бы́ти тебѣ̀ ѡ҆ста́вленꙋ и҆ возненави́дѣнꙋ, и҆ не бѣ̀ помога́ѧй тебѣ̀: и҆ положꙋ́ тѧ въ ра́дость вѣ́чнꙋю, весе́лїе родѡ́мъ родѡ́въ. И҆ и҆з̾ссе́ши млеко̀ ꙗ҆зы́кѡвъ, и҆ бога́тство царе́й снѣ́си, и҆ разꙋмѣ́еши, ꙗ҆́кѡ а҆́зъ гдⷭ҇ь сп҃са́ѧй тѧ̀, и҆ и҆збавлѧ́ѧй тѧ̀ бг҃ъ і҆и҃левъ.

<rubric>На лїті́и стїхи̑ры, гла́съ а҃:</rubric>

<red>Г</red>дⷭ҇а си́лъ да́вшаго на́мъ крѣ́пость, дне́сь лю́дїе просла́вимъ: се́й бо бг҃ъ на́шъ, и҆ не вмѣни́тсѧ и҆́нъ къ немꙋ̀, се́й под̾ѧ́тъ на́съ. И҆ не возвели́чи ѹ҆кори́вшыѧ ны̀. Бг҃ъ сы́й ми́ра, ѻ҆ц҃ъ щедро́тъ, бл҃гословѝ достоѧ́нїе своѐ ми́ромъ: се́й цр҃ь ца́рствꙋющихъ, мѡѷсе́емъ сохрани́вый лю́ди і҆и҃льтєскїѧ, и҆ ны́нѣ петро́мъ и҆зба́вивый ѿ бѣ́дъ рѡссі́ю. Томꙋ̀ всегда̀ сла́вꙋ и҆ че́сть принесе́мъ.

<rubric>Та́же ст҃о́мꙋ, гла́съ д҃:</rubric>

<red>Д</red>а весели́тсѧ дне́сь но́вый і҆и҃ль, ѡ҆ сотво́ршемъ є҆го̀, сы́нове рѡссі́йстїи да возра́дꙋютсѧ ѡ҆ кн҃зѣ свое́мъ бл҃говѣ́рномъ а҆леѯа́ндрѣ не́вскомъ: се́ бо ца́рскою дїади́мою вѣнча̀ є҆го̀ цр҃ь ца́рствꙋющымъ.

<red>А҆́</red>ще на́ми и҆ влады́чествꙋеши, бл҃говѣ́рный кн҃же а҆леѯа́ндре, ѻ҆ба́че раба̀ бж҃їѧ тѧ̀ и҆менꙋ́емъ: є҆го́же влады́чествꙋѧ на́мъ, гдⷭ҇а своего̀ и҆сповѣ́далъ, є҆мꙋ́же послꙋжи́лъ, ѿ негѡ́же и҆ ѹ҆слы́шалъ є҆сѝ: бл҃гі́й ра́бе до́брый и҆ вѣ́рный, вни́ди въ ра́дость гдⷭ҇а твоегѡ̀.

<red>П</red>рельсти́шасѧ фарїсе́є глаго́люще: кто̀ ѿ кнѧ̑зь вѣ́рова во́нь; се́ бо бл҃говѣ́рный кн҃зь а҆леѯа́ндръ не́вскїй вѣ́рова во і҆и҃са распѧ́таго, и҆ бл҃гоче́стїемъ ѹ҆годѝ є҆мꙋ̀, и҆ воспрїѧ́тъ сп҃се́нїе вѣ́чное.

<red>В</red>ои́стиннꙋ вѣ́рный и҆ мꙋ́дрый строи́тель бы́лъ є҆сѝ а҆леѯа́ндре, є҆го́же поста́ви гдⷭ҇ь над̾ рабы̑ свои́ми рѡссі́йскими наро́ды: бл҃же́нъ є҆сѝ, и҆́бо во вре́мѧ кончи́ны твоеѧ̀ прише́дъ къ тебѣ̀ гдⷭ҇ь, ѡ҆брѣ́те тѧ̀ до́брѣ творѧ́ща, и҆ над̾ всѣ́мъ и҆мѣ́нїемъ на нб҃сѝ поста́ви тѧ̀.

<rubric>Сла́ва, гла́съ а҃:</rubric>

<red>В</red>озвесели́тесѧ дне́сь рѡссі́йстїи наро́ди, ликовствꙋ́йте нача̑ла и҆ вла̑сти: се́ бо пло́ть ѿ пло́ти, и҆ вла́сть ѿ вла́сти ва́шеѧ, бл҃говѣ́рный кн҃зь а҆леѯа́ндръ не́вскїй ликꙋ́етъ со а҆́гг҃лы на нб҃сѝ, и҆ всѣ́хъ свои́хъ сро́дникѡвъ и҆ власте́й, и҆ под̾ вла́стїю сꙋ́щихъ, на дх҃о́вное созыва́етъ торжество̀: ѡ҆ всѣ́хъ мо́литсѧ ко гдⷭ҇ꙋ.

<rubric>И҆ ны́нѣ, гла́съ є҃:</rubric>

<red>В</red>и́дѣхомъ, бж҃е, сла́вꙋ твою̀, ви́дѣхомъ чꙋдеса̀ твоѧ̑ ꙗ҆ви̑вшаѧсѧ въ на́съ: ѹ҆жаса́етсѧ ѹ҆́мъ воспомѧнꙋ́ти бѣ̑дствїѧ, ꙗ҆̀же всеси́льною твое́ю десни́цею ѿврати́лъ є҆сѝ. Не то́чїю бо си́льнїи ѿвнѣ̀ сопроти́внїи, торжествꙋ́юще мно́гимъ свои́мъ ѡ҆бꙋче́нїемъ, и҆ пред̾ прича́стники тогѡ́жде и҆скꙋ́сства, непобѣди̑мыѧ себѐ вмѣнѧ́юще: но и҆ внꙋ́трь мнѡ́гаѧ ѕла̑ѧ ѡ҆быдо́ша на́съ смѧтє́нїѧ ѿ всеѕло́бныхъ мѧте́жникѡвъ, мно́гое кровопроли́тїе простира́ющихъ. Подви́жесѧ всемꙋ̀ сопроти́вное се́рдце а҆вессалѡ́мле, не то́кмѡ дѣла̀ ѻ҆те́чєскаѧ тща́щеесѧ ѡ҆проверга́ти, но и҆ здра́вїѧ є҆гѡ̀ и҆́щꙋщее. Но не здѣ̀ предѣ́лъ ѡ҆бстоѧ́щихъ ны̀ лю́тыхъ: возмꙋти́ша проти́внїи є҆щѐ хрⷭ҇тоненави́стный ꙗ҆зы́къ і҆сма́ильтескїй. Ѽ коли́кихъ ѕлы́хъ и҆зба́вилъ є҆сѝ на́съ непостижи́мый въ дѣ́лѣхъ твои́хъ, влⷣко! Сла́ва ѹ҆̀бо тебѣ̀ да бꙋ́детъ, всѧ̑ премꙋ́дрѣ стро́ѧщемꙋ.

<rubric>На стїхо́внѣ стїхи̑ры ст҃о́мꙋ, гла́съ ѕ҃.</rubric>

<red>И҆</red>сповѣ́давшаго и҆́мѧ і҆и҃сово пред̾ человѣ́ки, и҆сповѣ́дꙋетъ тѧ̀ і҆и҃съ пред̾ ѻ҆ц҃е́мъ свои́мъ на нб҃сѝ: и҆ мы̀ на землѝ воспѣва́емъ тѧ̀, бл҃говѣ́рне а҆леѯа́ндре, ꙗ҆́кѡ молѧ́щагосѧ ѡ҆ дꙋша́хъ на́шихъ.

<rubric class="inline">Сті́хъ:</rubric> <red>Ч</red>тⷭ҇на̀ пред̾ гдⷭ҇емъ сме́рть прпⷣбныхъ є҆гѡ̀. Се́рдцемъ вѣ́ровалъ є҆сѝ въ пра́вдꙋ, ѹ҆сты́ же пред̾ мꙋчи́телемъ и҆сповѣ́далъ є҆сѝ во сп҃се́нїе: ѹ҆̀бо ꙗ҆́кѡ и҆́стинный и҆сповѣ́дникъ и҆ наслѣ́дникъ, моли́сѧ ѡ҆ сп҃се́нїи дꙋ́шъ на́шихъ.

<rubric class="inline">Сті́хъ:</rubric> <red>Б</red>л҃же́нъ мꙋ́жъ боѧ́йсѧ гдⷭ҇а, въ за́повѣдехъ є҆гѡ̀ восхо́щетъ ѕѣлѡ̀.

<red>М</red>ч҃нкѡвъ подража́тель, не ѹ҆боѧ́лсѧ є҆сѝ пострада́ти, ꙗ҆́кѡ до́бръ во́инъ хрⷭ҇то́въ, и҆зволе́нїемъ бы́въ мч҃нкъ. Тѣ́мже и҆ съ мч҃нки вѣнча́лсѧ є҆сѝ ѿ подвигополо́жника і҆и҃са.

<rubric>Сла́ва, гла́съ в҃:</rubric>

<red>П</red>рїиди́те всѝ рѡссі́йстїи чи́ни, восхвали́те до́браго чинонача́льника: вла̑сти, мꙋ́драго строи́телѧ: во́ини, прехра́браго во́ина: правосла́вїѧ люби́тели, тве́рдаго и҆сповѣ́дника, и҆зволе́нїемъ мч҃нка. Повинꙋ́йтесѧ наста́вникꙋ ва́шемꙋ и҆ покарѧ́йтесѧ, и҆ ви́дѣвше кончи́нꙋ є҆гѡ̀, подража́йте вѣ́рѣ є҆гѡ̀.

<rubric>И҆ ны́нѣ, гла́съ з҃:</rubric>

<red>П</red>рїиди́те, возра́дꙋемсѧ гдⷭ҇еви, дади́мъ вели́чїе бг҃ꙋ на́шемꙋ, наꙋчи́вшемꙋ рꙋ́цѣ на́шѧ на ѡ҆полче́нїе, и҆ пе́рсты на́шѧ воѡрꙋжи́вшемꙋ на бра́нь: вѣнча́вшемꙋ же на́съ всежела́емымъ ми́ромъ, и҆спо́лнившемꙋ во бл҃го́е намѣ́ренїе на́ше, и҆ си́мъ многовре́менное вражды̀ средостѣ́нїе разори́вшемꙋ. И҆ велегла́снѡ возопїе́мъ къ немꙋ̀: кто̀ бг҃ъ ве́лїй ꙗ҆́кѡ бг҃ъ на́шъ; вои́стиннꙋ є҆ди́нъ є҆сѝ творѧ́й чꙋдеса̀.

<rubric class="inline">По</rubric> <incipit><red>Н</red>ы́нѣ ѿпꙋща́еши:</incipit>

<rubric>Тропа́рь, гла́съ и҃:</rubric>

<red>Б</red>л҃гослове́нъ є҆сѝ хрⷭ҇тѐ бж҃е на́шъ: <rubric class="inline">Два́жды.</rubric>

<rubric>Та́же ст҃о́мꙋ, гла́съ д҃:</rubric>

<red>П</red>озна́й свою̀ бра́тїю, рѡссі́йскїй і҆ѡ́сифе, не въ є҆гѵ́птѣ, но на нб҃сѝ црⷭ҇твꙋющїй, бл҃говѣ́рный кнѧ́же а҆леѯа́ндре, и҆ прїимѝ молє́нїѧ и҆́хъ, ѹ҆множа́ѧ жи̑та лю́демъ плодоно́сїемъ землѝ твоеѧ̀, гра́ды влады́чествїѧ твоегѡ̀ ѡ҆гражда́ѧ моле́нїемъ, наслѣ́дникѡмъ твои̑мъ бл҃говѣ̑рнымъ і҆мпера́торамъ на́шымъ на сопроти̑вныѧ спобо́рствꙋѧ. <rubric class="inline">Є҆ди́ножды.</rubric>



<rubric>На ѹ҆́трени, на <incipit><red>Б</red>г҃ъ гдⷭ҇ь:</incipit> тропа́рь пра́здникꙋ, два́жды. Сла́ва, и҆ ны́нѣ, ст҃о́мꙋ є҆ди́ножды.</rubric>

<rubric>По а҃-мъ стїхосло́вїи сѣда́ленъ ст҃о́мꙋ, гла́съ а҃.</rubric>

<podoben>Подо́бенъ: <incipit><red>Ꙗ҆</red>ви́лсѧ є҆сѝ:</incipit></podoben>

<red>Д</red>а весели́тсѧ дне́сь но́вый і҆и҃ль ѡ҆ сотво́ршемъ є҆го̀, и҆ сы́нове рѡссі́йстїи да возра́дꙋютсѧ ѡ҆ кн҃зѣ свое́мъ, бл҃говѣ́рномъ а҆леѯа́ндрѣ не́вскомъ: се́ бо ца́рскою дїади́мою вѣнча̀ є҆го̀ цр҃ь ца́рствꙋющымъ.

<rubric>Сла́ва, и҆ ны́нѣ:</rubric>

<podoben>Подо́бенъ: <incipit><red>Ѹ҆</red>диви́сѧ і҆ѡ́сифъ:</incipit></podoben>

<red>В</red>оспо́йте рѡссі́йстїи наро́ди, воспо́йте пѣ́снь но́вꙋ, ди̑внаѧ сотво́ршемꙋ бг҃ꙋ на́шемꙋ: и҆́же мы́шцею высо́кою возведѐ лю́ди своѧ̑ въ поко́й, и҆ по неизрече́нныхъ и҆ жесто́кихъ бра́нехъ ми́ромъ ѡ҆градѝ предѣ́лы на́шѧ, и҆ проти̑вныѧ си̑лы во є҆ди́но совокꙋпѝ. Є҆мꙋ́же дади́мъ вели́чїе, ꙗ҆ви́вшемꙋ на́мъ бога́тꙋю млⷭ҇ть.

<rubric>По в҃-мъ стїхосло́вїи сѣда́ленъ, гла́съ г҃:</rubric>

<podoben>Подо́бенъ: <incipit><red>К</red>расотѣ̀ дѣ́вства:</incipit></podoben>

<red>Б</red>л҃года́рнѡ зове́мъ всѝ хрⷭ҇то́вꙋ ѹ҆го́дникꙋ, приле́жнѡ молѧ́щесѧ: разрꙋшѝ бра́нь страсте́й на́шихъ, и҆ ѿженѝ де́мѡнскаѧ мечта̑нїѧ, бл҃же́нне, и҆ молѝ хрⷭ҇та̀ бг҃а дарова́ти на́мъ ве́лїю млⷭ҇ть.

<rubric>Сла́ва, и҆ ны́нѣ, гла́съ и҃, подо́бенъ то́йже:</rubric>

<red>Т</red>ебѣ̀ подоба́етъ пѣ́снь, бж҃е, въ рѡссі́и, тебѣ̀ да возда́стсѧ мл҃тва по все́й землѝ бл҃года́рственнаѧ, и҆́же наче́нъ съ на́ми и҆ совершѝ дѣ́ло, ѹ҆дивле́нїѧ и҆ бл҃года́рствїѧ досто́йное: пред̾ ѻ҆кре́стными наро́ды сла́вою и҆ че́стїю вѣнча́лъ є҆сѝ на́съ, и҆ внꙋ́трєннїѧ пресла́внѡ посрамѝ мѧтє́жники, да ви́дѧтъ и҆ разꙋмѣ́ютъ всѝ, ꙗ҆́кѡ є҆́сть защи́тникъ на́шъ, по на́мъ побо́рствꙋѧй.

<rubric>Велича́нїе пое́тъ пе́рвый ли́къ:</rubric>

<red>В</red>елича́емъ тѧ̀, трїѷпоста́сне влⷣко, всемлⷭ҇тивнѡ на на́съ рабѡ́въ твои́хъ призрѣ́вшаго, и҆ ми́ромъ вожделѣ́ннымъ предѣ́лы на́шѧ ѡ҆гради́вшаго.

<rubric>Вторы́й ли́къ ст҃о́мꙋ:</rubric>

<red>В</red>елича́емъ тѧ̀, бл҃говѣ́рный кн҃же а҆леѯа́ндре, и҆ чте́мъ ст҃ꙋ́ю па́мѧть твою̀: ты́ бо мо́лиши ѡ҆ на́съ хрⷭ҇та̀ бг҃а на́шего.

<rubric>Ѱало́мъ и҆збра́нный.</rubric>

<rubric class="inline">Ли́къ а҃-й:</rubric> <red>В</red>оскли́кните гдⷭ҇еви всѧ̀ землѧ̀, по́йте же и҆́мени є҆гѡ̀, дади́те сла́вꙋ хвалѣ̀ є҆гѡ̀.

<rubric class="inline">Ли́къ в҃-й:</rubric> <red>Ѹ҆</red>слы́шите сїѧ̑ всѝ ꙗ҆зы́цы, внꙋши́те всѝ живꙋ́щїи по вселе́ннѣй.

<rubric class="inline">Ли́къ а҃-й:</rubric> <red>К</red>ро́тцыи наслѣ́дѧтъ зе́млю, и҆ насладѧ́тсѧ ѡ҆ мно́жествѣ ми́ра.

<rubric class="inline">Ли́къ в҃-й:</rubric> <red>Г</red>дⷭ҇и, возлюби́хъ бл҃голѣ́пїе до́мꙋ твоегѡ̀, и҆ мѣ́сто селе́нїѧ сла́вы твоеѧ̀.

<rubric class="inline">Ли́къ а҃-й:</rubric> <red>В</red>озсїѧ́етъ во дне́хъ є҆гѡ̀ пра́вда, и҆ мно́жество ми́ра, до́ндеже ѿи́метсѧ лꙋна̀.

<rubric class="inline">Ли́къ в҃-й:</rubric> <red>Ѹ҆</red>ста̀ првⷣнагѡ поꙋча́тсѧ премꙋ́дрости, и҆ ѧ҆зы́къ є҆гѡ̀ возглаго́летъ сꙋ́дъ.

<rubric class="inline">Ли́къ а҃-й:</rubric> <red>Г</red>дⷭ҇ь крѣ́пость лю́демъ свои̑мъ да́стъ, гдⷭ҇ь бл҃гослови́тъ лю́ди своѧ̑ ми́ромъ.

<rubric class="inline">Ли́къ в҃-й:</rubric> <red>Б</red>л҃же́ни живꙋ́щїи въ домꙋ̀ твое́мъ, въ вѣ́ки вѣкѡ́въ восхва́лѧтъ тѧ̀.

<rubric>По полѷеле́и сѣда́ленъ, гла́съ д҃:</rubric>

<podoben>Подо́бенъ: <incipit><red>Ѹ҆</red>диви́сѧ і҆ѡ́сифъ:</incipit></podoben>

<red>Д</red>х҃ъ ст҃ы́й тѧ̀, бл҃же́нне, наста́ви, ѻ҆те́чество твоѐ па́ствити на па́житехъ сп҃си́тельныхъ, и҆ хрⷭ҇то́съ свѣти́льника тѧ̀ показа̀ ꙗ҆́вѣ. Сегѡ̀ ра́ди ликꙋ́й и҆ весели́сѧ со дерзнове́нїемъ, ꙗ҆́кѡ сꙋгꙋ́быѧ вѣнцы̀ ѿ вѣнцеда́вца прїи́мъ.

<rubric>Сла́ва, и҆ ны́нѣ, гла́съ и҃, подо́бенъ то́йже.</rubric>

<red>В</red>оспо́йте рѡссі́йстїи наро́ди, воспо́йте пѣ́снь но́вꙋ, ди̑внаѧ сотво́ршемꙋ бг҃ꙋ на́шемꙋ: и҆́же мы́шцею высо́кою возведѐ лю́ди своѧ̑ въ поко́й, и҆ по неизрече́нныхъ и҆ жесто́кихъ бра́нехъ ми́ромъ ѡ҆градѝ предѣ́лы на́шѧ, и҆ проти̑вныѧ си̑лы во є҆ди́но совокꙋпѝ. Є҆мꙋ́же дади́мъ вели́чїе, ꙗ҆ви́вшемꙋ на́мъ бога́тꙋю млⷭ҇ть.

<rubric>Степє́нна, а҃-й а҆нтїфѡ́нъ д҃-гѡ гла́са.</rubric>

<rubric>Прокі́менъ, гла́съ д҃:</rubric>

<red>В</red>ознесо́хъ и҆збра́ннаго ѿ люде́й мои́хъ.

<rubric class="inline">Сті́хъ:</rubric> <red>С</red>егѡ̀ ра́ди пома́за тѧ̀, бж҃е, бг҃ъ тво́й, є҆ле́емъ ра́дости па́че прича̑стникъ твои́хъ.

<incipit><red>В</red>сѧ́кое дыха́нїе:</incipit>

<rubric>Є҆ѵⷢ҇лїе і҆ѡа́нна, зача́ло л҃ѕ.</rubric>

<rubric>По н҃-мъ ѱалмѣ̀ стїхи́ра, гла́съ ѕ҃:</rubric>

<red>П</red>рїиди́те всѝ лю́дїе, хвалꙋ̀ принесе́мъ бл҃же́нномꙋ, вопїю́ще си́це: ра́дꙋйсѧ, пресвѣ́тлый сто́лпе, просвѣща́ѧ на́съ чꙋде́съ свѣтлостьмѝ: ра́дꙋйсѧ, ро́сный ѻ҆́блаче, пла́мень погаша́ѧй страсте́й, и҆ ѡ҆роша́ѧй вѣ́рныхъ мы̑сли, бж҃е́ственный а҆леѯа́ндре.

<rubric>Канѡ́нъ. Гла́съ в҃.</rubric>

## Пѣ́снь а҃.

<rubric class="inline">І҆рмо́съ:</rubric> <irmos><red>Г</red>рѧди́те, лю́дїе, пои́мъ пѣ́снь хрⷭ҇тꙋ̀ бг҃ꙋ, раздѣ́льшемꙋ мо́ре, и҆ наста́вльшемꙋ лю́ди, ꙗ҆̀же и҆зведѐ и҆з̾ рабо́ты є҆гѵ́петскїѧ, ꙗ҆́кѡ просла́висѧ.</irmos>

<red>П</red>ѣ́снь по достоѧ́нїю принестѝ тебѣ̀, влⷣко, недоꙋмѣва́емъ. Кто́ бо и҆зрече́тъ млⷭ҇ти твоѧ̑, ꙗ҆̀же ꙗ҆ви́лъ є҆сѝ на́мъ; ты̀ на́ше невѣ́жество ѿ сокро́вища премꙋ́дрости твоеѧ̀ просвѣти́лъ є҆сѝ: ты̀ и҆ наꙋчѝ со стра́хомъ и҆ любо́вїю бл҃года́рствєннаѧ тебѣ̀ воспѣ́ти.

<red>Ѹ҆</red>тверждє́нныѧ въ бз҃ѣ вара́къ и҆ дево́ра, сопроти́вныхъ во́инство и҆зби́вше, пѣ́снь но́вꙋю бг҃ꙋ побѣди́телю воспѣ́ша: си́хъ рѡссі́е, побѣ́дными ѹ҆кра́шеннаѧ вѣнца́ми, подража́ющаѧ, пѣ́снь побѣ́днꙋю бг҃ꙋ воскли́кни, прославлѧ́ющи сла́вꙋ и҆ си́лꙋ є҆гѡ̀.

<red>А҆</red>га́рь и҆ногда̀ и҆знемо́гши ѿ зно́ѧ возопѝ ко гдⷭ҇ꙋ, є҆́йже а҆́гг҃лъ и҆сто́чникъ показа̀ воды̀ текꙋ́щїѧ, да пїю́щи съ ча́домъ жива̀ бꙋ́детъ. И҆ рѡссі́а, и҆знемо́гши многолѣ́тнымъ трꙋдо́мъ, возопѝ ко гдⷭ҇ꙋ: да́ждь мѝ и҆сто́чникъ ми́ра, ѿ негѡ́же напою̀ ча̑да моѧ̑, и҆ воспою́ тѧ гдⷭ҇а во вѣ́ки.

<rubric>Дрꙋгі́й канѡ́нъ ст҃о́мꙋ. Гла́съ и҃.</rubric>

## Пѣ́снь а҃.

<rubric class="inline">І҆рмо́съ:</rubric> <irmos><red>В</red>о́дꙋ проше́дъ ꙗ҆́кѡ сꙋ́шꙋ, и҆ є҆гѵ́петскагѡ ѕла̀ и҆збѣжа́въ, і҆и҃льтѧнинъ вопїѧ́ше: и҆зба́вителю и҆ бг҃ꙋ на́шемꙋ пои́мъ.</irmos>

<red>Д</red>осто́йными похвала́ми воспѣ́ти пресла́внаго чꙋдотво́рца, ѹ҆́мъ и҆ смы́слъ да́рꙋй мѝ, хрⷭ҇тѐ бж҃е, ꙗ҆́кѡ да воспою̀ ра́дꙋѧсѧ па́мѧть є҆гѡ̀.

<red>С</red>вѣти́льниче многосвѣ́тлый рѡссі́йскїѧ землѝ, ꙗ҆́коже второ́е сл҃нце чꙋдесы̀ сїѧ́ѧ, всѣ́хъ на́съ помина́й соверша́ющихъ па́мѧть твою̀, а҆леѯа́ндре бл҃же́нне.

<red>Б</red>г҃омꙋ́дре а҆леѯа́ндре, а҆́ще тѧ̀ и҆ напослѣ́докъ лѣ́тъ бг҃опросвѣще́ннаѧ рѡссі́йскаѧ страна̀ возрастѝ: по дре́внихъ че́сти сподо́билсѧ є҆сѝ, дарова́нїе чꙋде́съ досто́йнѡ прїе́мъ.

<rubric class="inline">Бг҃оро́диченъ:</rubric> <red>З</red>ако́нѡвъ кромѣ̀ є҆сте́ственныхъ, дв҃о, родила̀ є҆сѝ законода́вца бг҃а, чл҃вѣ́ка бы́вша: того̀ ꙗ҆́кѡ бл҃га молѝ, всенепоро́чнаѧ, на̑ша беззакѡ́нїѧ презрѣ́ти.

## Пѣ́снь г҃.

<rubric class="inline">І҆рмо́съ:</rubric> <irmos><red>Л</red>ꙋ́къ сокрꙋши́сѧ си́льныхъ держа́вою твое́ю, хрⷭ҇тѐ, и҆ си́лою немощствꙋ́ющїи препоѧ́сашасѧ.</irmos>

<red>Ѡ҆</red>бнови́сѧ ны́нѣ но́вый і҆и҃лю, бл҃года́тїю ѿ всѣ́хъ бл҃гъ пода́телѧ, и҆́же мы́шцею высо́кою проведе́ тѧ чрез̾ мо́ре долголѣ́тныѧ бра́ни, и҆ введе́ тѧ въ зе́млю бл҃гослове́ннꙋю ми́ра сегѡ̀.

<red>В</red>и́дите, ꙗ҆зы́цы, и҆ разꙋмѣ́йте, ꙗ҆́кѡ съ на́ми бг҃ъ, и҆́же въ бра́ни бы́сть, и҆ побора́ше по на́съ: смири́ ны пре́жде, да пресла́внѣе возвели́читъ. Се́й ѹ҆́бѡ бг҃ъ на́шъ, ѡ҆ не́мже въ ми́рѣ и҆ бра́ни вѣ́рнїи ѹ҆твержда́емсѧ.

<red>В</red>озведѝ ѻ҆́крестъ ѻ҆́чи твоѝ, рѡссі́е, и҆ ви́ждь: се́ бо распространи́шасѧ предѣ́лы твоѧ̑, прїꙋсꙋгꙋ́бишасѧ ѿ за́пада, сѣ́вера и҆ ю҆́га ча̑да твоѧ̑, и҆ про́мыслꙋ вы́шнѧгѡ по бра́нехъ въ ми́рѣ воспо́й пѣ̑сни твоѧ̑.

## И҆́нъ.

<rubric class="inline">І҆рмо́съ:</rubric> <irmos><red>Н</red>бⷭ҇нагѡ крꙋ́га верхотво́рче гдⷭ҇и, и҆ цр҃кве зижди́телю, ты̀ менѐ ѹ҆твердѝ въ любвѝ твое́й, жела́нїй кра́ю, вѣ́рныхъ ѹ҆твержде́нїе, є҆ди́не чл҃вѣколю́бче.</irmos>

<red>С</red>вѣти́льникъ свѣ́та ꙗ҆ви́лсѧ є҆сѝ, а҆леѯа́ндре всебл҃же́нне, недꙋ́гѡвъ глꙋбо́кꙋю тьмꙋ̀ разрꙋша́ѧ всегда̀, заре́ю свѣ́тлою чꙋде́съ, премꙋ́дре.

<red>П</red>рⷭ҇то́лꙋ предстои́ши бл҃года́ти, со всѣ́ми а҆́гг҃лы ра́дꙋѧсѧ дне́сь, и҆ мі́рꙋ и҆сцѣле́нїѧ раздава́ѧ бога́тство, сп҃сѝ всѣ́хъ на́съ мл҃твами твои́ми, бл҃же́нне.

<red>Б</red>л҃гочести́ваго и҆ вѣнцено́снаго а҆леѯа́ндра соше́дшесѧ по достоѧ́нїю восхва́лимъ, ꙗ҆́кѡ чꙋде́съ пода́телѧ ѻ҆би́льнаго, и҆ гдⷭ҇ꙋ молѧ́щасѧ ѡ҆ всѣ́хъ на́съ.

<rubric class="inline">Бг҃оро́диченъ:</rubric> <red>Ꙗ҆́</red>кѡ вои́стиннꙋ гдⷭ҇ь воцр҃и́сѧ въ црⷭ҇твїе неѿпа́дающее, и҆ ѡ҆блече́сѧ ѱало́мски и҆з̾ тебѐ бг҃омт҃и, въ кра́сное бл҃голѣ́пїе пло́ть ст҃ꙋ́ю, є҆́юже сме́рть прїѧ́тъ, и҆ разрꙋшѝ є҆ѧ̀ црⷭ҇тво.

<rubric>Конда́къ ст҃а́гѡ:</rubric>

<red>Ꙗ҆́</red>коже сро́дники твоѝ бори́съ и҆ глѣ́бъ ꙗ҆ви́шасѧ тебѣ̀ съ нб҃сѐ въ по́мощь, подвиза́ющемꙋсѧ на ве́лгера свѣ́йскаго и҆ во́євъ є҆гѡ̀: та́кѡ и҆ ты̀ ны́нѣ, бл҃же́нне а҆леѯа́ндре, прїидѝ въ по́мощь твои́мъ сро́дникѡмъ, и҆ поборѝ борю́щыѧ ны̀.

<rubric class="inline">І҆́косъ:</rubric> <red>И҆́</red>же дре́вле навѣ́тами вра́жїими расточє́нныѧ ꙗ҆́кѡ ѻ҆ре́лъ птенцы̀ под̾ крилѣ̀ собира́ше лю́ди своѧ̑, се́й и҆ ны́нѣ на дх҃о́вное торжество̀ собира́етъ на́съ, прїиди́те ѹ҆̀бо, возра́дꙋемсѧ гдⷭ҇еви, и҆ просла́вимъ просла́вльшаго сро́дника на́шего, и҆ влⷣкꙋ, и҆ возопїи́мъ: ра́дꙋйсѧ, рѡссі́йскаѧ сла́во, ски́петрѡвъ держа́во, во́євъ хра́брость, ѻ҆рꙋ́жїѧ крѣ́пость, помина́й ста́до твоѐ, над̾ ни́мже гдⷭ҇ь поста́ви тѧ̀, и҆ поборѝ борю́щыѧ ны̀.

<rubric>Сѣда́ленъ, гла́съ и҃:</rubric>

<red>Ꙗ҆́</red>кѡ ѕвѣзда̀ многосвѣ́тлаѧ ꙗ҆ви́лсѧ є҆сѝ, свѣ́тлагѡ ра́ди житїѧ̀ твоегѡ̀, сосꙋ́дъ ст҃а́гѡ дх҃а бы́въ сегѡ̀ ра́ди по мно́гихъ лѣ́тѣхъ во гро́бѣ нетлѣ̑нны ѡ҆брѣто́шасѧ ст҃ы̑ѧ твоѧ̑ мѡ́щи, ѿ ни́хже и҆сточа́еши рѣ́ки чꙋде́съ и҆сцѣле́нїй, вѣ́рнѡ зовꙋ́щымъ тѝ: ра́дꙋйсѧ, бл҃говѣ́рный вели́кїй кн҃же а҆леѯа́ндре.

<rubric>Сла́ва, и҆ ны́нѣ, гла́съ то́йже.</rubric>

<red>Т</red>рⷪ҇цꙋ славосло́вимъ вѣ́рнїи є҆диносꙋ́щнꙋю: призрѣ́ бо на смире́нїе на́ше, ѿѧ́тъ поноше́нїе во человѣ́цѣхъ, ѹ҆твердѝ млⷭ҇ть свою̀ на на́съ, во є҆́же соблюстѝ на́съ, и҆ невре́дныхъ сохрани́ти. Тѣ́мже бл҃гослови́мъ бг҃а на́шего.

## Пѣ́снь д҃.

<rubric class="inline">І҆рмо́съ:</rubric> <irmos><red>В</red>негда̀ прибли́житисѧ лѣ́тѡмъ, позна́ешисѧ, положи́лъ бо є҆сѝ любо́вь тве́рдꙋ крѣ́пости твоеѧ̀, гдⷭ҇и.</irmos>

<red>Н</red>еизрече́нное и҆ неисповѣди́мое смотре́нїе и҆сповѣ́дꙋемъ рабѝ твоѝ, влⷣко, бл҃года́рными си́ми словесы̀: ничто́же бо бо́лѣе за бл҃гость твою̀ возда́ти мо́жемъ, ꙗ҆́кѡ ѿ тьмы̀ ко свѣ́тꙋ произве́лъ є҆сѝ, то́чїю ма́лое сїѐ прїимѝ ѿ на́съ бл҃годаре́нїе.

<red>Г</red>дѣ̀ ны́нѣ ѹ҆мышлє́нїѧ и҆ совѣ́ты ва́ши ѻ҆кре́стнїи наро́ди, ѿ дре́внихъ вѣкѡ́въ во є҆ди́но согласꙋ́ющїисѧ, а҆́ки предви́дѧще и҆ зави́дѧще бꙋ́дꙋщемꙋ рѡссі́и бл҃гополꙋ́чїю, позна́нїе ѹ҆че́нїй и҆ хꙋдо́жествъ ѿвраща́ющїи; полꙋчѝ ны́нѣ є҆́же не хотѣ́сте, и҆ славосло́витъ бг҃а, сїѐ є҆́й дарова́вшаго.

<red>В</red>сѧ̀ тва́рь да ра́дꙋетсѧ съ на́ми, да пое́тъ и҆́мени гдⷭ҇а вы́шнѧгѡ: содѣ́ла бо чꙋ́до въ на́съ всѧ́къ ѹ҆́мъ преимꙋ́щее, хи̑траѧ превратѝ намѣ́рєнїѧ сопроти́вныхъ, и҆ и҆́миже хотѧ́хꙋ на́съ ѹ҆лови́ти, си́ми ѹ҆ловле́ни сꙋ́ть сѣтьмѝ. Мы́ же и҆зба́вльшесѧ всера́достнѡ є҆го̀ велича́емъ.

## И҆́нъ.

<rubric class="inline">І҆рмо́съ:</rubric> <irmos><red>Ѹ҆</red>слы́шахъ, гдⷭ҇и, смотре́нїѧ твоегѡ̀ та́инство, разꙋмѣ́хъ дѣла̀ твоѧ̑, и҆ просла́вихъ твоѐ бж҃ество̀.</irmos>

<red>З</red>аре́ю трисо́лнечныѧ бл҃года́ти сїѧ́ѧ, свѣ́тлѣ тво́й пра́здникъ творѧ́щихъ ѡ҆зарѝ, и҆ стра́стнагѡ ѡ҆мраче́нїѧ де́мѡнскагѡ и҆зба́ви, а҆леѯа́ндре пресла́вне.

<red>Ц</red>а́рїе, и҆ кнѧ́зи, и҆ сщ҃е́нницы, и҆ вельмѡ́жи, и҆ ста́рцы со ю҆́нотами, и҆ ве́сь во́зрастъ, свѣ́тлѡ пред̾игра́йте, и҆ па́мѧть бл҃же́ннагѡ въ пѣ́снехъ возвели́чите.

<red>К</red>ъ бж҃е́ственномꙋ свѣ́тꙋ ны́нѣ преста́вилсѧ є҆сѝ, свѣ́та сы́нъ возлю́бленъ бы́въ, въ ра́дости и҆ красотѣ̀ съ ли́ки а҆́гг҃льскими ны́нѣ ра́достнѡ ликꙋ́еши.

<rubric class="inline">Бг҃оро́диченъ:</rubric> <red>И҆</red>мѣ́ю тѧ̀ помо́щницꙋ, и҆ не постыждꙋ́сѧ, пречⷭ҇таѧ мт҃и бж҃їѧ: и҆мѣ́ю тѧ̀ предста́тельницꙋ, и҆ вра̑гъ мои́хъ не ѹ҆бою́сѧ.

## Пѣ́снь є҃.

<rubric class="inline">І҆рмо́съ:</rubric> <irmos><red>Н</red>о́щи преше́дшей, прибли́жисѧ де́нь, и҆ свѣ́тъ мі́рꙋ возсїѧ̀, сегѡ̀ ра́ди хва́лѧтъ тѧ̀ а҆́гг҃льстїи чи́ни, и҆ славосло́вѧтъ тѧ̀ всѧ́чєскаѧ.</irmos>

<red>С</red>озида́й гра́ды твоѧ̑ нѡ́выѧ, рѡссі́е, ѹ҆твержда́й ми́ромъ предѣ́лы твоѧ̑: гдⷭ҇ь съ тобо́ю, гдⷭ҇ь помо́щникъ. Да́ждь ѹ҆̀бо сла́вꙋ и҆́мени є҆гѡ̀, пресла́внѡ ны́нѣ просла́вившагѡ тѧ̀.

<red>Н</red>е тꙋжѝ ны́нѣ, рѡссі́е, дни̑ прє́жнїѧ и҆ лѣ̑та прешє́дшаѧ скѡ́рбнаѧ помина́ющи: є҆гда̀ бѣ́дствїѧми а҆́ки потрѧсе́сѧ, ѿ восто́ка, ю҆́га и҆ сѣ́вера смꙋща́емаѧ, внꙋ́трь же мѧте́жными несогла̑сїи раздира́емаѧ. Прогна̀ бг҃ъ ѻ҆́блакъ печа́ли твоеѧ̀, и҆ свѣ́томъ безсме́ртныѧ сла́вы ѡ҆зари́ тѧ.

<red>Ꙗ҆́</red>кѡ взыска́ла є҆сѝ, рѡссі́е, гдⷭ҇а бг҃а твоего̀ въ де́нь ско́рби твоеѧ̀, сегѡ̀ ра́ди ꙗ҆ви́сѧ тебѣ̀ въ чꙋ́дныхъ дѣ́лѣхъ свои́хъ: и҆́же и҆зба́ви тѧ̀ ѿ крѣ́пкихъ рꙋ́къ сꙋпоста̑тъ твои́хъ, и҆ вѣне́цъ ми́ра, и҆ бл҃говолє́нїѧ возложѝ на главꙋ̀ твою̀.

<red>В</red>озвесели́тесѧ съ на́ми вели́цыи кнѧ́зи рѡссі́йстїи, ви́дѣвше вїногра́дъ се́й ва́ми насажде́нный, ка́кѡ бг҃ъ вы́шнїй, цр҃ь вѣ́чный є҆го̀ возрастѝ, и҆ ѡ҆пло́томъ ми́ра вѣ́чнагѡ ѡ҆градѝ: и҆ съ на́ми бл҃года́рствєннаѧ є҆мꙋ̀ воспо́йте.

## И҆́нъ.

<rubric class="inline">І҆рмо́съ:</rubric> <irmos><red>Ѹ҆́</red>тренююще вопїе́мъ тѝ, гдⷭ҇и, сп҃си́ ны: ты́ бо є҆сѝ бг҃ъ на́шъ, ра́звѣ тебѐ и҆но́гѡ не вѣ́мы.</irmos>

<red>Ꙗ҆́</red>кѡ ѕвѣзда̀ свѣтла̀ ꙗ҆ви́сѧ непреле́стна, плѣне́нныхъ свободи́тель, и҆ ни́щихъ богати́тель, и҆ болѧ́щихъ вра́чь, царе́й побо́рникъ, и҆ ѻ҆те́чества на́шегѡ ѹ҆твержде́нїе.

<red>Ꙗ҆</red>ви́сѧ въ рѡссі́йстѣй землѝ чꙋдотво́рецъ пресла́венъ, а҆леѯа́ндръ бл҃же́нный: ꙗ҆́кѡ всесвѣ́телъ свѣти́льникъ сїѧ́ѧ во все́мъ мі́рѣ, и҆ во мра́цѣ страсте́й ѡ҆зарѧ́ѧ всѧ̑.

<red>Д</red>осточꙋ́днаѧ и҆ пресла́внаѧ па́мѧть твоѧ̀ возсїѧ̀ въ рѡссі́йстѣй землѝ, бл҃же́нне, и҆ ра́достнѡ вѣ́рныхъ весели́тъ собо́ры.

<red>Ѿ</red>верзо́шасѧ тебѣ̀ двє́ри є҆дє́мскїѧ, и҆ несказа́ненъ свѣ́тъ и҆ трисїѧ́ненъ возсїѧ̀, бл҃же́нне, въ неподви́жимѣмъ црⷭ҇твїи нбⷭ҇нѣмъ, и҆ првⷣныхъ весе́лїе прїѧ́лъ є҆сѝ ра́дꙋѧсѧ.

<rubric class="inline">Бг҃оро́диченъ:</rubric> <red>М</red>е́ртвости и҆ тлѝ и҆зба́вила є҆сѝ человѣ́чество, є҆стество́мъ бо жизнода́вца и҆ бг҃а, без̾ сѣ́мене родила̀ є҆сѝ, дв҃о всенепоро́чнаѧ, на бл҃годѣѧ́нїе восхвалѧ́ющихъ тѧ̀ вѣ́рнѡ.

## Пѣ́снь ѕ҃.

<rubric class="inline">І҆рмо́съ:</rubric> <irmos><red>Г</red>ла́съ глагѡ́лъ моле́бныхъ, ѿ болѣ́зненныѧ влⷣко дꙋшѝ ѹ҆слы́шавъ, ѿ лю́тыхъ мѧ̀ и҆зба́ви: є҆ди́нъ бо є҆сѝ на́шегѡ сп҃се́нїѧ вино́венъ.</irmos>

<red>Б</red>л҃же́ни всѝ ѹ҆пова́ющїи на гдⷭ҇а, ꙗ҆́кѡ гора̀ сїѡ́нъ не подви́жатсѧ во вѣ́къ: гдⷭ҇ь бо прибѣ́жище и҆̀мъ, гдⷭ҇ь сп҃се́нїе. Въ де́нь во́ньже призовꙋ́тъ, посѣти́тъ и҆̀хъ.

<red>В</red>ъ де́нь печа́ли сы́номъ гони́мый дв҃дъ, возопѝ ко гдⷭ҇ꙋ, и҆ ѿ бѣ́дъ и҆зба́вилъ є҆го̀, и҆ въ сїѡ́нѣ па́ки ѿ негѡ́же и҆згна́нъ бы́сть, просла́ви бг҃а сп҃са́ющаго. Прогна̀ сицевꙋ́ю находѧ́щꙋю ско́рбь ѿ своегѡ̀ достоѧ́нїѧ всевы́шнїй гдⷭ҇ь, ѿврати́вый ѻ҆тцегони́тельное кровопроли́тїе: тѣ́мже и҆ мы̀ ны́нѣ є҆го̀ въ рѡссі́йстѣмъ сїѡ́нѣ просла́вимъ.

<red>Д</red>адѐ ми́ръ предѣ́лѡмъ твои́мъ, рѡссі́е, гдⷭ҇ь, да не бꙋ́детъ стꙋжа́ѧй тебѣ̀, ме́чь чꙋжды́й да не ѹ҆страша́етъ тѧ̀: вы́шнїй бо ѡ҆градѝ крѣ́пкою рꙋко́ю концы̀ землѝ твоеѧ̀.

## И҆́нъ.

<rubric class="inline">І҆рмо́съ:</rubric> <irmos><red>Ѡ҆</red>чи́сти мѧ̀, сп҃се, мнѡ́га бо беззакѡ́нїѧ моѧ̑, и҆ и҆з̾ глꙋбины̀ ѕѡ́лъ возведѝ, молю́сѧ, къ тебѣ́ бо возопи́хъ, и҆ ѹ҆слы́ши мѧ̀, бж҃е сп҃се́нїѧ моегѡ̀.</irmos>

<red>Ѿ</red> пречⷭ҇тна́гѡ ко́рене и҆зра́слъ є҆сѝ вѣ́твь, пресла́вне, и҆ бл҃гоче́стнѡ на землѝ пожи́лъ є҆сѝ, и҆ прїѧ́телище чи́сто дх҃а ꙗ҆ви́лсѧ є҆сѝ, ѡ҆сщ҃а́ѧ вѣ́рою притека́ющыѧ тѝ, бл҃же́нне.

<red>В</red>есе́лїѧ дне́сь и҆спо́лнисѧ всѧ̀ рѡссі́йскаѧ землѧ̀ въ наро́читый де́нь пра́здника, пресла́внагѡ чꙋдотво́рца а҆леѯа́ндра бл҃же́ннагѡ: соблюда́етъ бо ѻ҆те́чество своѐ вы́нꙋ ненавѣ́тно.

<red>С</red>иро́тъ и҆ вдѡ́въ застꙋ́пника, и҆ въ бѣда́хъ непобори́маго помо́щника, пѣ́сньми а҆леѯа́ндра ѹ҆бл҃жи́мъ сла́вѧще: пра́зднꙋющихъ бо па́мѧть є҆гѡ̀ ве́селѡ, ѿ бѣ́дъ и҆збавлѧ́етъ и҆ скорбе́й.

<rubric class="inline">Бг҃оро́диченъ:</rubric> <red>С</red>ꙋ́щи прест҃ы́й хра́мъ, бцⷣе, и҆сто́чникъ родила̀ є҆сѝ, всенепоро́чнаѧ, неисчерпа́емый, влⷣчце.

<rubric>Конда́къ, гла́съ и҃:</rubric>

<podoben>Подо́бенъ: <incipit><red>А҆́</red>ще и҆ во гро́бъ:</incipit></podoben>

<red>Ѹ҆</red>крѣпи́вый дв҃да на голїа́ѳа, ѹ҆крѣпи́лъ є҆сѝ и҆ і҆мпера́тора на́шего петра̀, въ простотѣ̀ се́рдца слꙋжа́щаго тѝ, и҆ ѡ҆ и҆́мени твое́мъ подвиза́ющагосѧ, бл҃годѣѧ̑нїѧ твоѧ̑ прославлѧ́ющаго: щедрѡ́ты твоѧ̑ дарова́лъ є҆сѝ є҆мꙋ̀, хрⷭ҇тѐ бж҃е: ты́ бо наде́жда на́ша и҆ сп҃се́нїе, и҆ непобѣди́маѧ побѣ́да.

<rubric class="inline">І҆́косъ:</rubric> <red>С</red>а́мъ, гдⷭ҇и, созда́лъ є҆сѝ премꙋ́дрость, и҆ ви́дѣлъ и҆ и҆сче́лъ ю҆̀, и҆ и҆зли́лъ ю҆̀ на всѧ̑ дѣла̀ твоѧ̑ со всѧ́кою пло́тїю по щедро́тамъ твои̑мъ, по даѧ́нїю твоемꙋ̀ дарова́лъ є҆сѝ: ты̀ и҆ бл҃гочести́вѣйшаго і҆мпера́тора на́шего петра̀ ѿ сокро́вищь свои́хъ ѹ҆мꙋдри́вый, и҆́мъ рѡссі́йское во́инство во бра́нехъ премꙋ́дрѡ наста́вилъ є҆сѝ. Тѣ́мже ны́нѣ торже́ственными пѣ́сньми твою̀ премꙋ́дрость воспѣва́емъ, и҆ бл҃годари́мъ тѧ̀ премнѡ́гїѧ на́мъ дарова́вшаго побѣ̑ды.

## Пѣ́снь з҃.

<rubric class="inline">І҆рмо́съ:</rubric> <irmos><red>В</red>ѣті́и ꙗ҆ви́шасѧ ѻ҆́троцы, любомꙋ́дрѣйшїи дре́вле, ѿ бг҃опрїѧ́тныѧ бо дꙋшѝ бг҃осло́вѧще, ѹ҆стна́ми поѧ́хꙋ: пребж҃е́ственный ѻ҆тцє́въ и҆ на́шъ бж҃е, бл҃гослове́нъ є҆сѝ.</irmos>

<red>Ꙗ҆́</red>коже а҆маза́и рѣ́ша, ѽ дв҃де, ми́ръ тебѣ̀ и҆ помо́щникѡмъ твои̑мъ: та́кѡ и҆ ны́нѣ бра́вшїисѧ съ на́ми глаго́лютъ: ми́ръ тебѣ̀, бл҃говѣ́рный пе́тре, бг҃ъ тво́й помо́щникъ тебѣ̀, є҆мꙋ́же зове́мъ: бж҃е, бл҃гослове́нъ є҆сѝ.

<red>Ѹ҆</red>поко́и предѣ́лы на́шѧ гдⷭ҇ь си́лъ, да́вый ми́ръ достоѧ́нїю своемꙋ̀: входѧ́щїи и҆ и҆сходѧ́щїи на мо́ре, без̾ стра́ха и҆ печа́ли коры̑сти своѧ̑ собира́йте. Бг҃ъ бо на́шъ ѿѧ́тъ ско́рбь ра́тнꙋю, є҆мꙋ́же зове́мъ: бж҃е, бл҃гослове́нъ є҆сѝ.

<red>П</red>рїиди́те возвели́чимъ чꙋ̑дныѧ дѣла̀ бж҃їѧ, ка́кѡ смире́нныхъ на́съ вознесѐ, ка́кѡ ѹ҆ничиже́нныхъ просла́ви, ка́кѡ побѣди́тельнымъ вѣнце́мъ ѹ҆вѣнча̀, и҆ ми́ромъ ѡ҆градѝ, и҆ радостотво́рнѡ возопїи́мъ: бж҃е ѻ҆тє́цъ на́шихъ бл҃гослове́нъ є҆сѝ.

## И҆́нъ.

<rubric class="inline">І҆рмо́съ:</rubric> <irmos><red>Ѿ</red> і҆ꙋде́и доше́дше ѻ҆́троцы въ вавѷлѡ́нѣ и҆ногда̀, вѣ́рою трⷪ҇ческою пла́мень пе́щный попра́ша пою́ще: ѻ҆тцє́въ бж҃е бл҃гослове́нъ є҆сѝ.</irmos>

<red>Д</red>не́сь цр҃ковь хрⷭ҇то́ва пра́зднꙋющи а҆леѯа́ндрово торжество̀, соше́дшымсѧ вои́стиннꙋ и҆сточа́етъ бл҃года́ть, приле́жнѡ молѧ́щымсѧ и҆ любо́вїю пою́щымъ є҆го̀.

<red>В</red>о всѣ́хъ страна́хъ рѡссі́йскихъ произы́де вѣща́нїе, ꙗ҆́кѡ ꙗ҆ви́сѧ въ ни́хъ чꙋдотво́рецъ пресла́венъ, и҆сточа́ѧ и҆сцѣле́нїй мно́жество всѣ̑мъ пою́щымъ те́плѣ.

<red>Ч</red>ꙋдесы̀ ѹ҆́бѡ твои́ми ꙗ҆́кѡ цвѣ́тъ процвѣ́лъ є҆сѝ, бл҃же́нне, и҆ и҆сцѣлє́нїѧ подава́еши притека́ющымъ въ кро́въ тво́й, мꙋ́дре и҆ досточꙋ́дне.

<rubric class="inline">Бг҃оро́диченъ:</rubric> <red>Ѿ</red> дѣ́вственныхъ ложе́снъ твои́хъ вопло́щьсѧ бг҃ъ, ꙗ҆ви́сѧ на сп҃се́нїе на́ше. Тѣ́мже тѧ̀ мт҃рь вѣ́дꙋще, бцⷣе, правовѣ́рнѡ вопїе́мъ є҆мꙋ̀: ѻ҆тє́цъ на́шихъ бж҃е бл҃гослове́нъ є҆сѝ.

## Пѣ́снь и҃.

<rubric class="inline">І҆рмо́съ:</rubric> <irmos><red>Н</red>еизрече́нною мꙋ́дростїю соста́вльшаго всѧ́чєскаѧ бг҃а сло́ва, и҆ ѿ не сꙋ́щихъ во є҆́же бы́ти приве́дшаго, бл҃гослови́те дѣла̀ ꙗ҆́кѡ гдⷭ҇а, и҆ превозноси́те во всѧ̑ вѣ́ки.</irmos>

<red>Г</red>дⷭ҇ь крѣ́пость лю́демъ свои̑мъ дадѐ, гдⷭ҇ь наꙋчѝ пе́рсты на́шѧ на бра́нь, и҆ рꙋ́цѣ на ѡ҆полче́нїе, торже́ственными на́съ ѹ҆краси́въ побѣ́дами, и҆ бл҃гословлѧ́етъ ны́нѣ лю́ди своѧ̑ ми́ромъ, є҆го́же бл҃гослови́мъ и҆ превозно́симъ во всѧ̑ вѣ́ки.

<red>Ѽ</red> непостижи́магѡ ѹ҆ма̀ твоегѡ̀, влⷣко! Нѣ́сть и҆́же сопротивоста́нетъ во́ли твое́й: и҆̀хже бо пред̾ꙋста́вилъ є҆сѝ просла́вити, всѧ̑ ѹ҆хищрє́нїѧ на и҆̀хъ соплета́ємаѧ ѿвраща́еши. Чꙋдодѣ́йствїе твоѐ сїѐ на на́съ собы́вшеесѧ ви́димъ, и҆ славосло́вѧще превозно́симъ тѧ̀ во вѣ́ки.

<red>Х</red>отѣ́сте ѻ҆кре́стнїи наро́ди ѿ на́съ ѹ҆таи́ти и҆скꙋ́сство во́инское: мно́гѡ ѡ҆ се́мъ трꙋди́стесѧ. Но не возмого́сте. Творѧ́й держа́вꙋ мы́шцею свое́ю гдⷭ҇ь, низлага́ѧй си̑льныѧ со прⷭ҇тѡ́лъ, и҆ возносѧ́й смирє́нныѧ, ѿкры̀ пред̾ на́ми пра́вдꙋ свою̀, и҆з̾ѧвѝ и҆ наꙋчѝ ва́ми сокрыва́ємаѧ: є҆мꙋ́же бл҃года́рствєннаѧ ны́нѣ прино́симъ, и҆ просла́вимъ во всѧ̑ вѣ́ки.

## И҆́нъ.

<rubric class="inline">І҆рмо́съ:</rubric> <irmos><red>Б</red>г҃оглаго́ливїи ѻ҆́троцы въ пещѝ, со ѻ҆гне́мъ пла́мень попира́юще, поѧ́хꙋ: бл҃гослови́те дѣла̀ гдⷭ҇нѧ гдⷭ҇а.</irmos>

<red>Т</red>ебѐ въ чꙋдесѣ́хъ сла́вна рѡссі̑йскимъ страна́мъ показа̀ бг҃ъ, а҆леѯа́ндре, и҆ ѹ҆краси́ тѧ нбⷭ҇ными дара́ми: того̀ молѝ поми́ловати всѣ́хъ на́съ.

<red>Ꙗ҆́</red>кѡ ѹ҆́тро, ꙗ҆́кѡ де́нь свѣ́тлый тво́й пра́здникъ ꙗ҆ви́сѧ, просвѣща́ѧ на̑ша сердца̀, и҆ всѣ́хъ съ вѣ́рою восхвалѧ́ющихъ тѧ̀, а҆леѯа́ндре пресла́вне.

<red>Д</red>е́нь торжества̀ и҆ пра́здникъ весе́лїѧ наста̀, стеце́мсѧ, вѣ́рнїи, ѡ҆чи́стивше вкꙋ́пѣ дꙋ́шы и҆ тѣлеса̀: се́ бо на́съ призыва́етъ а҆леѯа́ндръ бж҃е́ственный.

<rubric class="inline">Бг҃оро́диченъ:</rubric> <red>Ѡ҆́</red>бразы носѧ́щи дре́вле ржⷭ҇тва̀ твоегѡ̀, дв҃о мт҃и, пе́щь ѹ҆́бѡ ю҆́ношей не ѡ҆палѝ, та́кожде и҆ ѻ҆́гнь бж҃е́ственный ѹ҆тро́бы твоеѧ̀, чтⷭ҇аѧ.

<rubric>Припѣ́вы на ѳ҃-й пѣ́сни:</rubric>

<red>В</red>елича́й, дꙋшѐ моѧ̀, трїѷпоста́снаго влⷣкꙋ, наꙋчи́вшаго и҆ вразꙋми́вшаго, и҆ сохранѧ́ющаго ны̀ во бра́ни.

<red>В</red>елича́й, дꙋшѐ моѧ̀, превы́шнѧго гдⷭ҇а си́лъ, даю́щаго крѣ́пость лю́демъ свои̑мъ.

<red>Ѹ҆</red>диви́тесѧ съ на́ми ѻ҆крє́стныѧ страны̑, и҆ просла́вите гдⷭ҇а, смирє́нныѧ сла́вою и҆ че́стїю вѣнча́вшаго.

<red>Ѽ</red> влⷣко непостижи́ме, держа́во, крѣ́посте и҆ си́ло на́ша! За всѧ̑ ꙗ҆̀же сотвори́лъ є҆сѝ съ на́ми, бл҃года́рнѡ воспѣва́емъ тѧ̀.

## Пѣ́снь ѳ҃.

<rubric class="inline">І҆рмо́съ:</rubric> <irmos><red>Ѿ</red> земноро́дныхъ кто̀ слы́ша таково́е; и҆лѝ кто̀ ви́дѣ когда̀, ꙗ҆́кѡ дѣ́ва ѡ҆брѣ́тесѧ во чре́вѣ и҆мꙋ́щаѧ, и҆ безболѣ́зненнѡ млⷣнца поро́ждшаѧ, таково́е твоѐ чꙋ́до, и҆ тѧ̀, чтⷭ҇аѧ бцⷣе, велича́емъ.</irmos>

<red>В</red>озведе́мъ ѹ҆́мнїи ѻ҆́чи се́рдца на́шегѡ ко всеси́льномꙋ бг҃ꙋ на́шемꙋ, и҆ принесе́мъ мл҃твы вседꙋ̑шныѧ, и҆ молє́нїѧ прилє́жнаѧ, ꙗ҆́кѡ посѣтѝ на́съ млⷭ҇тїю свое́ю: ꙗ҆вѝ на́мъ смирє́ннымъ вели́кꙋю и҆ бога́тꙋю млⷭ҇ть, є҆го́же велича́емъ.

<red>Б</red>л҃гоꙋтро́бїѧ неизслѣ́димаѧ пꙋчи́но, влⷣко, прославлѧ́емъ чꙋдє́снаѧ дѣла̀ твоѧ̑, ꙗ҆́вльшаѧсѧ на на́съ и҆ въ ро́дѣ на́шемъ: ѿ вѣ́ка бо сокрове́нное твоѐ ѡ҆ на́съ смотре́нїе во дни̑ сїѧ̑ ꙗ҆́вственнѡ показа́лъ є҆сѝ, всеси́льною десни́цею твое́ю безси́льныхъ на́съ совоздви́гъ, да бл҃годари́мъ и҆ велича́емъ тѧ̀ бг҃а на́шего.

<red>С</red>лавосло́вимъ тѧ̀ бг҃а, безнача́льнаго ѻ҆ц҃а̀, бл҃гоꙋтро́бнаго въ щедро́тахъ твои́хъ, всѧ̑ ѕла̑ѧ ѿ на́съ ѿврати́вшаго, побѣ̑ды и҆ ѡ҆долѣ̑нїѧ на проти́вѧщихсѧ на́мъ дарова́вшаго, торже́ственными вѣнцы̀ ѹ҆краси́вшаго, и҆ во всежела́емый поко́й вве́дшаго, и҆ ѿ всѣ́хъ ѕлы́хъ на́съ и҆збавлѧ́ющаго.

## И҆́нъ.

<rubric class="inline">І҆рмо́съ:</rubric> <irmos><red>Ѹ҆</red>жасе́сѧ ѡ҆ се́мъ нб҃о, и҆ землѝ ѹ҆диви́шасѧ концы̀, ꙗ҆́кѡ бг҃ъ ꙗ҆ви́сѧ человѣ́кѡмъ пло́тски, и҆ чре́во твоѐ бы́сть простра́ннѣйшее нб҃съ. Тѣ́мъ тѧ̀ бцⷣꙋ а҆́гг҃лѡвъ и҆ человѣ̑къ чинонача̑лїѧ велича́ютъ.</irmos>

<red>Т</red>воѐ ст҃о́е преставле́нїе дне́сь свѣ́тлѡ пра́зднꙋемъ, и҆спо́лни ра́дости и҆ весе́лїѧ восхвалѧ́ющыѧ тѧ̀, а҆леѯа́ндре великоимени́те.

<red>В</red>е́лїй щи́тъ и҆ крѣ́пость въ рѡссі́йстѣй землѝ, а҆леѯа́ндре, ѡ҆брѣ́лсѧ є҆сѝ, правосла̑внымъ же і҆мпера́торамъ на́шымъ похвале́нїе: и҆ ны́нѣ мо́лимсѧ тѝ, сохранѧ́й ѻ҆те́чество твоѐ ѿ ꙗ҆зы́ка чꙋжда́гѡ.

<red>Н</red>езаходи́магѡ свѣ́та лꙋча́ми во тьмѣ̀ сꙋ́щымъ сїѧ́ѧ, сла́вне, къ просвѣще́нїю весе́лїѧ наста́ви ны̀ пою́щыѧ тѧ̀.

<red>Б</red>л҃же́нне а҆леѯа́ндре, ка́кѡ тѧ̀ возмо́жемъ воспѣ́ти досто́йнѡ; не мо́жетъ бо ѧ҆зы́къ и҆зглаго́лати твоѧ̑ разли̑чнаѧ и҆сцѣлє́нїѧ, и҆ мнѡ́гаѧ дарова̑нїѧ и҆ чꙋдеса̀, ꙗ҆̀же подава́еши наслѣ́дїю твоемꙋ̀.

<rubric class="inline">Бг҃оро́диченъ:</rubric> <red>Ꙗ҆́</red>кѡ ѹ҆́тро тє́мнымъ и҆ блꙋдѧ́щымъ, дв҃о, возсїѧ̀ пра́вды сл҃нце хрⷭ҇то́съ: є҆го́же на рꙋка́хъ твои́хъ носи́ла є҆сѝ, чтⷭ҇аѧ.

<rubric>Свѣти́ленъ:</rubric>

<podoben>Подо́бенъ: <incipit><red>Ж</red>єны̀ ѹ҆слы́шите:</incipit></podoben>

<red>С</red>лы́шана бы́сть въ свѣ́йскихъ страна́хъ превели́каѧ сла́ва твоѧ̑, а҆леѯа́ндре, ꙗ҆́кѡ є҆ди́нымъ мꙋ́жественнымъ и҆́менемъ твои́мъ ѹ҆страша́хꙋсѧ сопроти́внїи: и҆ ны́нѣ, бл҃же́нне, врагѝ на́шѧ неви́димѡ ѹ҆страша́й, ѡ҆полча́ющыѧсѧ на хрⷭ҇толюби́вое твоѐ во́инство.

<rubric>Сла́ва, и҆ ны́нѣ:</rubric>

<red>И҆</red>зба́вивый ны̀ ѿ вла́сти те́мныѧ, и҆ преста́вивый въ црⷭ҇тво любвѐ сн҃а твоегѡ̀, бж҃е на́шъ, преведы́й ѿ тьмы̀ невѣ́дѣнїѧ ко свѣ́тꙋ бл҃горазꙋ́мїѧ и҆ сла́вы, и҆ и҆мени́ты сотвори́вый по все́й землѝ: тебѐ и҆ ны́нѣ про́симъ, да ꙗ҆́коже сохрани́лъ и҆ возвы́силъ є҆сѝ на́съ всеси́льною твое́ю десни́цею, то́южде защища́й, и҆збавлѧ́й и҆ содержѝ.

<rubric>На хвали́техъ стїхи̑ры ст҃а́гѡ, гла́съ и҃.</rubric>

<podoben>Подо́бенъ: <incipit><red>Ѽ</red> пресла́внагѡ чꙋдесѐ!:</incipit></podoben>

<red>Ѽ</red> пресла́внагѡ чꙋдесѐ! Мі́ромъ ѡ҆блада́ющїй ѡ҆ставлѧ́етъ мі́ръ, скипетроно́сецъ рѡссі́йскїй ѿлага́етъ ски́петръ, совлача́етсѧ порфѵ́ры, и҆ гро́бною покрыва́етсѧ плащани́цею: вѣнча́ннаѧ глава̀ кнѧ́жескꙋю дїади́мꙋ съ себѐ низлага́етъ, вре́менное ца́рство ѡ҆ставлѧ́етъ на землѝ, ѡ҆ вѣ́чномъ и҆звѣ́стенъ на нб҃сѝ, и҆дѣ́же вѣнча́сѧ црⷭ҇кою дїади́мою.

<red>Ѽ</red> ко́ль мнѡ́гїѧ врагѝ побѣди́лъ є҆сѝ, прехра́брый во́ине і҆и҃съ хрⷭ҇то́въ! Ви̑димыѧ мече́мъ и҆ бл҃гоче́стїемъ, неви̑димыѧ мл҃твою, пло́ть воздержа́нїемъ, мі́ръ ѿверже́нїемъ мі́ра, и҆ та́кѡ пресла́вный побѣди́тель на нб҃о возше́лъ є҆сѝ.

<red>Н</red>аꙋчи́лъ є҆сѝ на́съ премꙋ́дрымъ дѣ́ломъ твои́мъ, ничто́же мо́жемъ и҆знестѝ ѿ мі́ра сегѡ̀, во́ньже ничто́же внесо́хомъ: тогѡ̀ ра́ди ѡ҆ста́вивъ вре́мєннаѧ, возжела́лъ є҆сѝ нбⷭ҇ныхъ, ꙗ҆̀же наслѣ́дивъ, и҆ на́мъ ѻ҆́нѣхъ не лиши́тисѧ молѝ, мо́лимсѧ.

<rubric>Сла́ва, гла́съ и҃:</rubric>

<red>П</red>о́двигомъ до́брымъ подвиза́лсѧ є҆сѝ, тече́нїе сконча́лъ, вѣ́рꙋ соблю́лъ, бл҃говѣ́рный кн҃же а҆леѯа́ндре, про́чее же соблюде́сѧ тебѣ̀ вѣне́цъ пра́вды, и҆́мже вѣнча́ тѧ и҆́стинный мздовоздаѧ́тель: того̀ молѝ, пребл҃же́нне, врꙋче́нномꙋ тебѣ̀ ста́дꙋ, сынѡ́мъ рѡссі̑йскимъ сп҃сти́сѧ.

<rubric>И҆ ны́нѣ, гла́съ г҃:</rubric>

<red>Т</red>ебѐ бг҃а хва́лимъ, твоѧ̑ бл҃года̑ти и҆сповѣ́дꙋемъ, бж҃е на́шъ, твоѧ̑ щедрѡ́ты бл҃года́рственнымъ се́рдцемъ превозно́симъ: прогна́вшаго мра́чный ѻ҆́блакъ бра́ни, и҆ вве́дшаго ны̀ во сла́дкїй свѣ́тъ вѣ́чнагѡ ми́ра: во́инство рѡссі́йское во бра́нехъ премꙋ́дростїю и҆спо́лнившаго, и҆ рѡссі́йскими кораблѧ́ми балті́йское мо́ре ѹ҆краси́вшаго: гра́дъ се́й воздви́гшаго и҆ просла́вившаго, и҆ пото́комъ сла́дости твоеѧ̀ на́съ насыща́ющаго, и҆ бл҃годарѧ́ще вопїе́мъ: ѽ влⷣко всеще́дрый! Ѹ҆крѣпѝ и҆ ѹ҆твердѝ сїѧ̑, ꙗ҆̀же дарова́лъ є҆сѝ на́мъ, въ ро́дъ и҆ ро́дъ, и҆ сп҃сѝ дꙋ́шы на́шѧ.



<rubric>На лїтꙋргі́и: Бл҃же́нны ѿ канѡ́на пра́здника, пѣ́снь г҃-ѧ, и҆ ст҃а́гѡ пѣ́снь ѕ҃-ѧ, на и҃.</rubric>

<rubric>Прокі́менъ пра́здника, гла́съ з҃:</rubric>

<red>Г</red>дⷭ҇ь крѣ́пость лю́демъ свои̑мъ да́стъ, гдⷭ҇ь бл҃гослови́тъ лю́ди своѧ̑ ми́ромъ.

<rubric class="inline">Сті́хъ:</rubric> <red>П</red>ринеси́те гдⷭ҇ви сы́нове бж҃їи, принеси́те гдⷭ҇ви сы́ны ѻ҆́вни.

<rubric>Ст҃а́гѡ, гла́съ з҃:</rubric>

<red>Ч</red>тⷭ҇на̀ пред̾ гдⷭ҇емъ сме́рть прпⷣбныхъ є҆гѡ̀.

<rubric>А҆пⷭ҇лъ въ бл҃годаре́нїе ѡ҆ ми́рѣ.</rubric>

<rubric>Къ корі́нѳѧнѡмъ посла́нїѧ ст҃а́гѡ а҆пⷭ҇ла па́ѵла чте́нїе.</rubric>

<versal>Б</versal>ра́тїе, бл҃года́ть ва́мъ и҆ ми́ръ ѿ бг҃а ѻ҆ц҃а̀ на́шегѡ и҆ гдⷭ҇а і҆и҃са хрⷭ҇та̀: И҆́же є҆́сть ми́ръ на́шъ, сотвори́вый ѻ҆боѧ̀ є҆ди́но, и҆ средостѣ́нїе ѡ҆гра́ды разори́вый враждꙋ̀: И҆́же нѣ́сть нестрое́нїѧ бг҃ъ, но ми́ра, ꙗ҆́кѡ во всѣ́хъ цр҃квахъ ст҃ы́хъ. Держи́тесѧ ѹ҆́бѡ любвѐ, ревнꙋ́йте же дꙋхѡ́внымъ. Любы̀ долготерпи́тъ, млⷭ҇рдствꙋетъ, любы̀ не зави́дитъ, любы̀ не превозно́ситсѧ, не горди́тсѧ: Ни безчи́нствꙋетъ, не и҆́щетъ своѧ̑ сѝ, не раздража́етсѧ, не мы́слитъ ѕла̀: Не ра́дꙋетсѧ ѡ҆ непра́вдѣ, ра́дꙋетсѧ же ѡ҆ и҆́стинѣ: Всѧ̑ лю́битъ, всемꙋ̀ вѣ́рꙋ є҆́млетъ, всѧ̑ ѹ҆пова́етъ, всѧ̑ терпи́тъ: Любы̀ николи́же ѿпа́даетъ. Про́чее же, бра́тїе ра́дꙋйтесѧ, соверша́йтесѧ, ѹ҆тѣша́йтесѧ, то́жде мꙋ́дрствꙋйте, ми́ръ и҆мѣ́йте: и҆ бг҃ъ любвѐ и҆ ми́ра бꙋ́детъ съ ва́ми.

<rubric>Дрꙋгі́й а҆пⷭ҇лъ ст҃о́мꙋ, зача́ло сг҃і.</rubric>

<rubric>Є҆ѵⷢ҇лїе въ бл҃годаре́нїе ѡ҆ ми́рѣ, ѿ і҆ѡа́нна.</rubric>

<versal>Р</versal>ечѐ гдⷭ҇ь свои̑мъ ѹ҆ч҃нкѡ́мъ: ми́ръ ѡ҆ставлѧ́ю ва́мъ, ми́ръ мо́й даю̀ ва́мъ: не ꙗ҆́коже мі́ръ дае́тъ, а҆́зъ даю̀ ва́мъ. За́повѣдь но́вꙋю даю̀ ва́мъ, да лю́бите дрꙋ́гъ дрꙋ́га: ꙗ҆́коже возлюби́хъ вы̀, да и҆ вы̀ лю́бите себѐ. Ѡ҆ се́мъ разꙋмѣ́ютъ всѝ, ꙗ҆́кѡ моѝ ѹ҆ч҃нцы̀ є҆стѐ, а҆́ще любо́вь и҆́мате междꙋ̀ собо́ю. Ꙗ҆́коже возлюби́ мѧ ѻ҆ц҃ъ, и҆ а҆́зъ возлюби́хъ ва́съ: бꙋ́дите въ любвѝ мое́й. А҆́ще за́пѡвѣди моѧ̑ соблюде́те, пребꙋ́дете въ любвѝ мое́й: ꙗ҆́коже а҆́зъ за́пѡвѣди ѻ҆ц҃а̀ моегѡ̀ соблюдо́хъ, и҆ пребыва́ю въ любвѝ є҆гѡ̀. Сїѧ̑ глаго́лахъ ва́мъ, да ра́дость моѧ̑ въ ва́съ бꙋ́детъ, и҆ ра́дость ва́ша и҆спо́лнитсѧ. Бо́льши сеѧ̀ любвѐ никто́же и҆́мать, да кто̀ дꙋ́шꙋ свою̀ положи́тъ за дрꙋ́ги своѧ̑. Вы̀ дрꙋ́зи моѝ є҆стѐ, а҆́ще творитѐ, є҆ли̑ка а҆́зъ заповѣ́даю ва́мъ. Не вы̀ менѐ и҆збра́сте, но а҆́зъ и҆збра́хъ ва́съ, и҆ положи́хъ, да вы̀ и҆́дете и҆ пло́дъ принесе́те, и҆ пло́дъ ва́шъ пребꙋ́детъ: да є҆гѡ́же а҆́ще про́сите ѿ ѻ҆ц҃а̀ во и҆́мѧ моѐ, да́стъ ва́мъ.

<rubric>Є҆ѵⷢ҇лїе ст҃о́мꙋ, ѿ матѳе́а, зача́ло м҃г.</rubric>

<rubric>Прича́стенъ пра́здника:</rubric>

<red>П</red>охвалѝ, і҆ерⷭ҇ли́ме, гдⷭ҇а, хвалѝ бг҃а твоего̀ сїѡ́не.

<rubric class="inline">Ст҃а́гѡ:</rubric> <red>В</red>ъ па́мѧть вѣ́чнꙋю бꙋ́детъ првⷣникъ, ѿ слꙋ́ха ѕла̀ не ѹ҆бои́тсѧ.

<red>А҆</red>ллилꙋ́їа, <rubric class="inline">три́жды.</rubric>
