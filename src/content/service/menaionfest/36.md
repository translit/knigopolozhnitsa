---
title: "Мѣ́сѧца а҆́ѵгꙋста въ а҃-й де́нь"
navigation:
  key: service-menaionfest-36
  title: "Мѣ́сѧца а҆́ѵгꙋста въ а҃-й де́нь"
  parent: service-menaionfest
  order: 36
type: "service"
---

# Мѣ́сѧца а҆́ѵгꙋста въ а҃-й де́нь.

<rubric>Происхожде́нїе чⷭ҇тны́хъ дре́въ чтⷭ҇на́гѡ и҆ животворѧ́щагѡ крⷭ҇та̀.</rubric>

<rubric>И҆ па́мѧть ст҃ы́хъ седмѝ мч҃нкъ маккавє́й, и҆ ма́тере и҆́хъ соломоні́и, и҆ ѹ҆чи́телѧ и҆́хъ є҆леаза́ра.</rubric>



<rubric>Ве́черъ, ѻ҆бы́чнаѧ каѳі́сма.</rubric>

<rubric>На <incipit><red>Г</red>дⷭ҇и воззва́хъ:</incipit> стїхи̑ры на ѕ҃: крⷭ҇та̀ г҃, и҆ ст҃ы́хъ г҃.</rubric>

<rubric>Стїхи̑ры крⷭ҇та̀, гла́съ д҃:</rubric>

<podoben>Подо́бенъ: <incipit><red>З</red>ва́нный свы́ше:</incipit></podoben>

<red>Д</red>не́сь ра́дꙋетсѧ вѣ́рныхъ мно́жество бж҃е́ственное: ꙗ҆влѧ́етсѧ бо нбⷭ҇ный крⷭ҇тъ концє́мъ, ѡ҆сїѧва́етъ тве́рдь свѣ́томъ непристꙋ́пнымъ, воздꙋ́хъ ѡ҆зарѧ́етъ, и҆ землѝ лицѐ ѹ҆краша́етъ. Пое́тъ бж҃е́ственными пѣ́сньми цр҃ковь хрⷭ҇то́ва, слꙋ́житъ почита́ющи, свы́ше ю҆̀ соблюда́ющїй крⷭ҇тъ бж҃е́ственный и҆ пречꙋ́дный. Є҆го́же си́лою ѹ҆крѣплѧ́еми, влⷣцѣ пристꙋ́пимъ зовꙋ́ще: ѹ҆мирѝ ми́ръ, и҆ просвѣтѝ дꙋ́шы на́шѧ.

<red>Д</red>а ра́дꙋетсѧ тва́рь и҆ и҆гра́етъ: дне́сь бо ѡ҆блиста̀ крⷭ҇тъ въ концѣ́хъ съ нб҃сѐ, земна̑ѧ просвѣща́ѧ, и҆ совокꙋ́плены показа̀ расточє́нныѧ. Дне́сь ликꙋ́ютъ съ ли́ки а҆́гг҃льскими человѣ́цы: и҆́бо бранѧ́щее средогра́дїе крⷭ҇то́мъ разоре́но, во є҆ди́но всѧ̑ ꙗ҆́вѣ совокꙋпѝ. Тѣ́мъ предсїѧ́ѧ па́че со́лнца, всю̀ тва́рь просвѣща́етъ бл҃года́тїю, и҆ ѹ҆ѧснѧ́етъ и҆ сп҃са́етъ вѣ́рнѡ того̀ чтꙋ́щыѧ.

<red>П</red>а́че со́лнечныѧ зарѝ, хотѧ́й мі́рови ꙗ҆́коже ски́птръ чⷭ҇тны́й, цр҃ѧ̀ хрⷭ҇та̀, и҆ кончи́нꙋ показа́ти, крⷭ҇тъ бж҃е́ственный: се́й предсїѧ́етъ ꙗ҆́снѡ въ концѣ́хъ. Се́й возведѐ и҆з̾ а҆́да ро́дъ человѣ́чь, а҆́да вельмѝ плѣни́въ, врага̀ низложи́въ де́монѡвъ горды́ню до конца̀ погꙋбѝ. Ны́нѣ же проѧвлѧ́етъ воскрⷭ҇нїе сп҃сово, и҆ сп҃са́етъ зовꙋ́щыѧ: ѹ҆мирѝ мі́ръ, и҆ просвѣтѝ дꙋ́шы на́шѧ.

<rubric>Та́же стїхи̑ры ст҃ы́хъ. Сла́ва ст҃ы́хъ.</rubric>

<rubric>И҆ ны́нѣ, гла́съ и҃:</rubric>

<rubric class="inline">І҆ѡа́нна мона́ха:</rubric> <red>Є҆</red>го́же дре́вле мѡѷсе́й проѡбразова́въ собо́ю, а҆мали́ка низложи́въ побѣдѝ: и҆ даві́дъ пѣснопѣ́вецъ, подно́жїю твоемꙋ̀, вопїѧ̀, кла́нѧтисѧ повелѣва́ше, чⷭ҇тно́мꙋ крⷭ҇тꙋ̀ твоемꙋ̀, хрⷭ҇тѐ бж҃е, дне́сь грѣ́шнїи кла́нѧемсѧ, ѹ҆стна́ми недосто́йными, тѧ̀ и҆зво́лившаго пригвозди́тисѧ на не́мъ воспѣва́юще, мо́лимсѧ: гдⷭ҇и, съ разбо́йникомъ црⷭ҇твїѧ твоегѡ̀ сподо́би на́съ.

<rubric>На стїхо́внѣ ѻ҆ктѡ́иха. Сла́ва ст҃ы́хъ.</rubric>

<rubric>И҆ ны́нѣ, гла́съ и҃:</rubric>

<red>Г</red>ла́съ прⷪ҇ро́ка твоегѡ̀ мѡѷсе́а, бж҃е, и҆спо́лнисѧ глаго́лѧй: ѹ҆́зрите живо́тъ ва́шъ, ви́сѧщъ пред̾ ѻ҆чесы̀ ва́шими. Дне́сь крⷭ҇тъ воздвиза́етсѧ, и҆ мі́ръ ѿ ле́сти свобожда́етсѧ, дне́сь хрⷭ҇то́во воскрⷭ҇нїе ѡ҆бновлѧ́етсѧ, и҆ концы̀ землѝ ра́дꙋютсѧ. Въ кѷмва́лѣхъ даві́дски пѣ́снь тебѣ̀ приносѧ́ще, и҆ глаго́люще: содѣ́лалъ є҆сѝ сп҃се́нїе посредѣ̀ землѝ, бж҃е, крⷭ҇тъ и҆ воскрⷭ҇нїе: и҆́хже ра́ди на́съ сп҃слъ є҆сѝ, бл҃же и҆ чл҃вѣколю́бче. Всеси́льне гдⷭ҇и, сла́ва тебѣ̀.

<rubric>Тропа́рь ст҃ы́хъ.</rubric>

<rubric>Сла́ва, и҆ ны́нѣ, тропа́рь крⷭ҇тꙋ̀, гла́съ а҃:</rubric>

<red>С</red>п҃сѝ, гдⷭ҇и, лю́ди твоѧ̑, и҆ бл҃гословѝ достоѧ́нїе твоѐ, побѣ́ды бл҃говѣ́рномꙋ і҆мпера́торꙋ на́шемꙋ, нїкола́ю а҆леѯа́ндровичꙋ, на сопроти̑вныѧ да́рꙋѧ, и҆ твоѐ сохранѧ́ѧ крⷭ҇то́мъ твои́мъ жи́тельство.

<rubric>(Зрѝ) И҆звѣ́стнѡ же да быва́етъ, ꙗ҆́кѡ пре́жде клепа́нїѧ вхо́дитъ і҆ере́й въ сосꙋдохрани́тельницꙋ, и҆ полага́етъ чтⷭ҇ны́й крⷭ҇тъ на же́ртвенницѣ. И҆ по ѿпꙋще́нїи вече́рни, і҆ере́й и҆ дїа́конъ ѡ҆блекꙋ́тсѧ въ ри̑зы. И҆ дїа́конъ покади́тъ чⷭ҇тны́й крⷭ҇тъ, и҆ рече́тъ:</rubric>

<red>Б</red>л҃гословѝ влⷣко.

<rubric class="inline">І҆ере́й:</rubric> <incipit><red>Б</red>л҃гослове́нъ бг҃ъ на́шъ:</incipit>

<rubric class="inline">Та́же,</rubric> <incipit><red>Трист҃о́е.</red></incipit> <rubric class="inline">По</rubric> <incipit><red>Ѻ҆́</red>ч҃е на́шъ:</incipit>

<rubric>Тропа́рь крⷭ҇та̀. Сла́ва, и҆ ны́нѣ, конда́къ.</rubric>

<rubric>И҆ взима́етъ і҆ере́й крⷭ҇тъ съ блю́домъ на главꙋ̀, и҆ вно́ситъ во ѻ҆лта́рь: пред̾и́дꙋтъ пред̾ ни́мъ со двѣма̀ лампа́дами. И҆ полага́етъ крⷭ҇тъ на трапе́зѣ, на є҆ѵⷢ҇льскомъ мѣ́стѣ: а҆ є҆ѵⷢ҇лїе на го́рнее мѣ́сто. И҆ возжгꙋ́тъ пред̾ ни́мъ свѣщꙋ̀ на всю̀ но́щь.</rubric>



<rubric>На ѹ҆́трени, на бг҃ъ гдⷭ҇ь: тропа́рь крⷭ҇та̀ два́жды: Сла́ва, мч҃нкѡвъ: И҆ ны́нѣ, крⷭ҇та̀. И҆ ѻ҆бы̑чныѧ каѳі̑смы, и҆ сѣда́льны ѻ҆ктѡ́иха. И҆ чте́нїе.</rubric>

<rubric>Канѡ́нъ ѻ҆ктѡ́иха є҆ди́нъ, на д҃: и҆ крⷭ҇та̀ на ѕ҃, гла́съ ѕ҃: и҆ мч҃нкѡвъ на д҃, гла́съ и҃.</rubric>

<rubric>А҆́ще ли слꙋчи́тсѧ пра́здникъ се́й въ сꙋббѡ́тꙋ, и҆ а҆́ще хра́мъ хрⷭ҇то́въ, и҆лѝ бцⷣы: и҆ пое́мъ канѡ́нъ хра́ма со і҆рмосо́мъ, на д҃: и҆ крⷭ҇та̀ на ѕ҃: и҆ ст҃ы́хъ на д҃.</rubric>

<rubric class="inline">Катава́сїа:</rubric> <irmos><incipit><red>К</red>рⷭ҇тъ начерта́въ:</incipit></irmos>

<rubric>Канѡ́нъ крⷭ҇та̀, гла́съ ѕ҃, є҆гѡ́же краестро́чїе: <acrostic><red>К</red>рⷭ҇тꙋ̀ покланѧ́юсѧ, вѣ́рныхъ сп҃се́нїю:</acrostic></rubric>



## Пѣ́снь а҃.

<rubric class="inline">І҆рмо́съ:</rubric> <irmos><red>Ꙗ҆́</red>кѡ по сꙋ́хꙋ пѣшеше́ствовавъ і҆и҃ль, по бе́зднѣ стопа́ми, гони́телѧ фараѡ́на ви́дѧ потоплѧ́ема, бг҃ꙋ побѣ́днꙋю пѣ́снь пои́мъ, вопїѧ́ше.</irmos>

<red>К</red>рⷭ҇тꙋ̀ вѣ́рныхъ сп҃се́нїю покланѧ́юсѧ, и҆ те́плѣ ѡ҆блобыза́ю, и҆ ѡ҆б̾е́млѧ вопїю̀: дре́во всебл҃же́нное хрⷭ҇то́во, дꙋ́шꙋ мою̀ и҆ ѹ҆́мъ просвѣтѝ молю́сѧ.

<red>П</red>обѣдоно́сно ꙗ҆ви́сѧ на стра̑сти и҆ бѣ́сы, дне́сь зна́менїе крⷭ҇та̀. Тѣ́мже, вѣ́рнїи, всѝ свѣ́тлѡ просвѣ́щше дꙋ́шы, ны́нѣ ѡ҆блобыза́емъ.

<red>Л</red>ꙋчеза̑рнаѧ ѡ҆блиста́етъ сїѧ̑нїѧ крⷭ҇тъ чтⷭ҇ны́й, и҆ просвѣща́етъ вѣ́рнѡ покланѧ́ющыѧсѧ є҆мꙋ̀ дне́сь, ѡ҆свѧща́ѧ дꙋ́шы на́шѧ и҆ тѣлеса̀.

<red>Ж</red>изнода́тельный крⷭ҇тъ предлежа́щъ, и҆ зри́мь, свѣтови́днꙋю зарю̀ препосыла́етъ бл҃года́тей: пристꙋ́пимъ и҆ прїи́мемъ просвѣще́нїе, весе́лїе, и҆ сп҃се́нїе, и҆ ѡ҆ставле́нїе, хвале́нїе гдⷭ҇еви приносѧ́ще.

<rubric class="inline">Бг҃оро́диченъ:</rubric> <red>П</red>рест҃а́ѧ дв҃о, ꙗ҆́же хрⷭ҇та̀ пло́тїю ро́ждши, пострада́вшаго на́съ ра́ди во́лею на крⷭ҇тѣ̀, тѧ̀ бл҃жа́щыѧ че́стнѡ, сп҃са́й мольба́ми твои́ми.

<rubric>Та́же канѡ́нъ мч҃нкѡвъ.</rubric>

<rubric class="inline">Катава́сїа:</rubric> <irmos><red>К</red>рⷭ҇тъ начерта́въ мѡѷсе́й, впрѧ́мѡ жезло́мъ чермно́е пресѣчѐ, і҆и҃лю пѣшеходѧ́щꙋ: то́ же, ѡ҆бра́тнѡ фараѡ́новымъ колесни́цамъ ѹ҆да́ривъ, совокꙋпѝ, вопрекѝ написа́въ непобѣди́мое ѻ҆рꙋ́жїе. Тѣ́мъ хрⷭ҇тꙋ̀ пои́мъ бг҃ꙋ на́шемꙋ, ꙗ҆́кѡ просла́висѧ.</irmos>

## Пѣ́снь г҃.

<rubric class="inline">І҆рмо́съ:</rubric> <irmos><red>Н</red>ѣ́сть ст҃ъ, ꙗ҆́коже ты̀, гдⷭ҇и бж҃е мо́й, вознесы́й ро́гъ вѣ́рныхъ твои́хъ, бл҃же, и҆ ѹ҆тверди́вый на́съ на ка́мени и҆сповѣ́данїѧ твоегѡ̀.</irmos>

<red>Ѻ҆</red>рꙋ́жїе дре́вле, жи́зни бл҃же́нное дре́во дарова́сѧ храни́ти, за преслꙋша́нїе первозда́ннагѡ а҆да́ма: крⷭ҇тъ же семꙋ̀ пꙋ́ть сотворѝ.

<red>Ѻ҆</red>чи́ма, ѹ҆стна́ми и҆ дꙋша́ми, ли́цы и҆ сердцы̀, поклони́мсѧ всѝ прест҃о́мꙋ крⷭ҇тꙋ̀ жизнода́вца хрⷭ҇та̀, и҆́мже мі́ръ ве́сь ѡ҆свѧща́етсѧ.

<red>Х</red>ра́мы бг҃ꙋ прⷪ҇ро́чески дне́сь бы́вше, покланѧ́ющесѧ дре́вꙋ прест҃а́гѡ крⷭ҇та̀, и҆ наслѣ́дницы є҆го̀, со стра́хомъ всѝ того̀ цѣлꙋ́емъ.

<red>П</red>ѣсносло́вимъ тѧ̀, крⷭ҇те, вѣ́рою молѧ́щїисѧ си́лѣ твое́й: и҆змѝ на́съ сѣте́й вра́жїихъ, и҆ ѹ҆пра́ви на́съ къ приста́нищꙋ всѣ́хъ сп҃се́нїѧ, пою́щихъ тѧ̀.

<rubric class="inline">Бг҃оро́диченъ:</rubric> <red>Д</red>ѣ́вою родила̀ є҆сѝ сн҃а, пре́жде тебѐ рожде́ннаго ѿ ѻ҆ц҃а̀ пре́жде вѣ̑къ, без̾ мт҃ре ѿ бг҃а, распѧ́таго пло́тїю, да сп҃се́тъ пре́жде согрѣ́шшыѧ.

<rubric class="inline">Катава́сїа:</rubric> <irmos><red>Ж</red>е́злъ во ѡ҆́бразъ та́йны прїе́млетсѧ, прозѧбе́нїемъ бо предразсꙋжда́етъ сщ҃е́нника: неплодѧ́щей же пре́жде цр҃кви ны́нѣ процвѣтѐ дре́во крⷭ҇та̀, въ держа́вꙋ и҆ ѹ҆твержде́нїе.</irmos>

<rubric>Конда́къ, і҆́косъ и҆ сѣда́ленъ ст҃ы́хъ.</rubric>

<rubric>Сла́ва, и҆ ны́нѣ, сѣда́ленъ крⷭ҇та̀, гла́съ ѕ҃:</rubric>

<red>К</red>рⷭ҇тъ тво́й, гдⷭ҇и, ѡ҆свѧти́сѧ, въ не́мъ бо быва́ютъ и҆сцѣлє́нїѧ немѡщны́мъ во грѣсѣ́хъ: є҆гѡ́же ра́ди припа́даемъ тѝ, поми́лꙋй на́съ.

## Пѣ́снь д҃.

<rubric class="inline">І҆рмо́съ:</rubric> <irmos><red>Х</red>рⷭ҇то́съ моѧ̀ си́ла, бг҃ъ и҆ гдⷭ҇ь, чтⷭ҇на́ѧ цр҃ковь, бг҃олѣ́пнѡ пое́тъ взыва́ющи, ѿ смы́сла чи́ста ѡ҆ гдⷭ҇ѣ пра́зднꙋющи.</irmos>

<red>Д</red>а кропи́тъ всѧ̀ землѧ̀ ра́дованїе, да веселѧ́тсѧ древа̀ дꙋбра̑внаѧ, дне́сь ѡ҆боже́на всечⷭ҇тны́мъ крⷭ҇то́мъ, сїѧ́ющи концє́мъ.

<red>П</red>оказа́вый ѻ҆рга́нъ ѹ҆мерщвле́нїѧ, живоно́сно мі́рови, побѣдотво́рное ѻ҆рꙋ́жїе непобѣди́мое, пресла́вный крⷭ҇те, сердца̀ на̑ша просвѣтѝ.

<red>Т</red>ы̀ бж҃е́ственнаѧ побѣ́да, ты̀ содѣ́лованїе на́шегѡ сп҃се́нїѧ, ты̀ вѣ̑рнымъ соѡдолѣ́нїе, и҆ бж҃е́ственнаѧ же́ртва, ѽ всечⷭ҇тны́й крⷭ҇те, пою́щыѧ тѧ̀ ѡ҆свѧтѝ.

<red>Н</red>е́бо все́й землѝ свесели́тсѧ: стрⷭ҇тоте́рпцы, мч҃нцы, а҆пⷭ҇ли, дꙋ́шы првⷣныхъ ра́достнѡ ны́нѣ ра́дꙋютсѧ: и҆ всѧ̑ сп҃са́етъ зри́мѡ предлежа́щее посредѣ̀ жизнода́тельное дре́во, и҆ вѣ̑рныѧ ѡ҆свѧща́етъ бл҃года́тїю.

<rubric class="inline">Бг҃оро́диченъ:</rubric> <red>В</red>ои́стиннꙋ ты̀ ꙗ҆ви́ласѧ є҆сѝ, вои́стиннꙋ родила̀ є҆сѝ сн҃а вы́шнѧго, на крⷭ҇тѣ̀ рꙋ́цѣ просте́ршаго, дв҃о мт҃и мр҃і́е, и҆ мі́ръ призва́вшаго.

<rubric class="inline">Катава́сїа:</rubric> <irmos><red>Ѹ҆</red>слы́шахъ, гдⷭ҇и, смотре́нїѧ твоегѡ̀ та́инство, разꙋмѣ́хъ дѣла̀ твоѧ̑, и҆ просла́вихъ твоѐ бж҃ество̀.</irmos>

## Пѣ́снь є҃.

<rubric class="inline">І҆рмо́съ:</rubric> <irmos><red>Б</red>ж҃їимъ свѣ́томъ твои́мъ, бл҃же, ѹ҆́тренюющихъ тѝ дꙋ́шы любо́вїю ѡ҆зарѝ, молю́сѧ, тѧ̀ вѣ́дѣти, сло́ве бж҃їй, и҆́стиннаго бг҃а, ѿ мра́ка грѣхо́внагѡ взыва́юща.</irmos>

<red>П</red>од̾и́мемъ съ ра́достїю пребл҃же́нный крⷭ҇тъ, въ цр҃ква́хъ и҆ градѣ́хъ се́й предложе́нный, и҆ поклони́мсѧ, да долгѡ́въ прїи́мемъ ѡ҆ставле́нїе.

<red>Ѹ҆</red>мерщвлѧ́етсѧ ѕмі́й лꙋка́вый ны́нѣ, и҆́же тьмы̀ нача́льникъ, сїѧ́нїѧ не терпѧ̀, є҆́же ѡ҆блиста́етъ живоно́сный крⷭ҇тъ, бж҃е́ственнагѡ цр҃ѧ̀ ски́птро чтⷭ҇но́е.

<red>Ꙗ҆́</red>кѡ пресвѣ́тла ѕвѣзда̀, и҆ ꙗ҆́кѡ би́серъ бл҃голѣ́пенъ, и҆ пресїѧ́нное со́лнце, всѧ̑ ѡ҆зарѧ́етъ землѝ концы̀, крⷭ҇тъ гдⷭ҇нь, є҆го́же ѡ҆блобыза́емъ.

<red>В</red>оскли́кните ꙗ҆зы́цы, воспо́йте, и҆гра́йте колѣ̑на, и҆ по́йте бг҃ꙋ, да́вшемꙋ крⷭ҇та̀ нерꙋши́мое ѹ҆твержде́нїе, є҆́же ны́нѣ предлежи́тъ: всѝ вѣ́рнїи ра́дꙋемсѧ, ꙗ҆́кѡ тогѡ̀ ра́ди бл҃га̑ѧ прїе́млюще.

<rubric class="inline">Бг҃оро́диченъ:</rubric> <red>С</red>п҃се́нїю тѧ̀ нача́ло всѝ вѣ́рнїи вѣ́дꙋще, ѹ҆бл҃жа́емъ чтⷭ҇аѧ: ты́ бо пре́жде сꙋ́щаго пло́тїю родила̀ є҆сѝ, хотѣ́нїемъ свои́мъ пригвожде́нна на крⷭ҇тѣ̀.

<rubric class="inline">Катава́сїа:</rubric> <irmos><red>Ѽ</red> требл҃же́нное дре́во, на не́мже распѧ́сѧ хрⷭ҇то́съ, цр҃ь и҆ гдⷭ҇ь, и҆́мже падѐ дре́вомъ прельсти́вый, тобо́ю прельсти́всѧ, бг҃ꙋ пригвозди́вшꙋсѧ пло́тїю, подаю́щемꙋ ми́ръ дꙋша́мъ на́шымъ.</irmos>

## Пѣ́снь ѕ҃.

<rubric class="inline">І҆рмо́съ:</rubric> <irmos><red>Ж</red>ите́йское мо́ре, воздвиза́емое зрѧ̀ напа́стей бꙋ́рею, къ ти́хомꙋ приста́нищꙋ твоемꙋ̀ прите́къ вопїю́ ти: возведѝ ѿ тлѝ живо́тъ мо́й, многомлⷭ҇тиве.</irmos>

<red>Ꙗ҆́</red>кѡ бж҃е́ственъ сосꙋ́дъ, ꙗ҆́кѡ свѣти́льникъ свѣ́телъ въ це́рквахъ дне́сь, и҆ въ хра́мѣхъ и҆ градѣ́хъ, крⷭ҇тъ предлежа́щь ви́дѧще, и҆ ѹ҆ѧсни́вшаго сего̀ воспое́мъ.

<red>Ѹ҆</red>мерщвлѧ́етсѧ сме́рть, и҆ ѹ҆морѧ́етсѧ тлѣ́нїе, и҆ бѣсо́встїи полцы̀ ѿбѣга́ютъ, побѣ́дный и҆ стра́шный дне́сь предлежа́щь ви́дѧще крⷭ҇тъ хрⷭ҇то́въ, не смѣ́юще прикоснꙋ́тисѧ є҆мꙋ̀.

<red>В</red>оспѣва́юще тѧ̀ бг҃а, и҆ цр҃ѧ̀ и҆ гдⷭ҇а, ꙗ҆́кѡ дарова́лъ є҆сѝ на́мъ крⷭ҇тъ стѣ́нꙋ нерꙋши́мꙋ: є҆го́же ны́нѣ ѡ҆блобыза́емъ ра́достїю. И҆ лю́тыхъ ѿбѣга́емъ.

<rubric class="inline">Бг҃оро́диченъ:</rubric> <red>Ꙗ҆́</red>домъ ѕмїи́нымъ, пра́баба пи́щею, ꙗ҆́же во є҆де́мѣ, пома́засѧ: дв҃а же, ро́ждши нача́льника жи́зни, и҆сточѝ мі́рꙋ нетлѣ́нїе и҆ воскрⷭ҇нїе.

<rubric class="inline">Катава́сїа:</rubric> <irmos><red>В</red>о́днагѡ ѕвѣ́рѧ во ѹ҆тро́бѣ, дла̑ни і҆ѡ́на крⷭ҇тови́днѡ распросте́ръ, сп҃си́тельнꙋю стрⷭ҇ть проѡбража́ше ꙗ҆́вѣ. Тѣ́мъ тридне́венъ и҆зше́дъ, премі́рное воскрⷭ҇нїе прописа́ше, пло́тїю пригвожде́ннагѡ хрⷭ҇та̀ бг҃а, и҆ тридне́внымъ воскрⷭ҇нїемъ мі́ръ просвѣ́щшагѡ.</irmos>

<rubric>Конда́къ, гла́съ д҃. Подо́бенъ:</rubric>

<red>В</red>ознесы́йсѧ на крⷭ҇тъ во́лею, тезоимени́томꙋ твоемꙋ̀ но́вомꙋ жи́тельствꙋ, щедро́ты твоѧ̑ да́рꙋй, хрⷭ҇тѐ бж҃е: возвеселѝ си́лою твое́ю бл҃говѣ́рнаго і҆мпера́тора на́шего, нїкола́ѧ а҆леѯа́ндровича, побѣ̑ды даѧ̀ є҆мꙋ̀ на сопоста́ты, посо́бїе и҆мꙋ́щꙋ твоѐ, ѻ҆рꙋ́жїе ми́ра, непобѣди́мꙋю побѣ́дꙋ.

<rubric class="inline">І҆́косъ:</rubric> <red>И҆́</red>же до тре́тїѧгѡ нб҃сѐ восхище́нъ бы́сть въ ра́й, и҆ глаго́лы слы́шавъ неизречє́нныѧ, и҆ бж҃е́ствєнныѧ, и҆́хже не лѣ́ть ѧ҆зы́ки человѣ́ческими глаго́лати: что̀ гала́тѡмъ пи́шетъ, ꙗ҆́кѡ рачи́телїе писа́нїй прочто́сте и҆ позна́сте; мнѣ̀, глаго́летъ, хвали́тисѧ да не бꙋ́детъ, то́кмѡ во є҆ди́номъ крⷭ҇тѣ̀ гдⷭ҇ни, на не́мже страда́въ ѹ҆бѝ стра̑сти. Того̀ ѹ҆̀бо и҆ мы̀ и҆звѣ́стнѡ да держи́мъ, крⷭ҇тъ гдⷭ҇нь хвалꙋ̀ всѝ: є҆́сть бо на́мъ сп҃си́тельное сїѐ дре́во, ѻ҆рꙋ́жїе ми́ра, непобѣди́маѧ побѣ́да.

## Пѣ́снь з҃.

<rubric class="inline">І҆рмо́съ:</rubric> <irmos><red>Р</red>осода́тельнꙋ ѹ҆́бѡ пе́щь содѣ́ла а҆́гг҃лъ прпⷣбнымъ ѻ҆трокѡ́мъ, халдє́и же ѡ҆палѧ́ющее велѣ́нїе бж҃їе, мꙋчи́телѧ ѹ҆вѣща̀ вопи́ти: бл҃гослове́нъ є҆сѝ, бж҃е ѻ҆тє́цъ на́шихъ.</irmos>

<red>С</red>п҃си́тельномꙋ дре́вꙋ поклони́мсѧ крⷭ҇тꙋ̀ прест҃о́мꙋ, є҆мꙋ́же слꙋ́жатъ а҆́гг҃льскаѧ всѧ̑ вѡ́инства, предлежа́щь ви́дѧще, вѣ́рнїи, и҆сточа́ющь на́мъ ѡ҆сщ҃е́нїе и҆ жи́знь.

<red>П</red>обѣдоно́сный ꙗ҆ви́сѧ прест҃ы́й крⷭ҇тъ, животода́вца хрⷭ҇та̀: свы́ше же бѣсѡ́въ всѣ́хъ мно́жество ѿгонѧ̀ ва́рварское шата́нїе, и҆ побѣди́телѧ ꙗ҆влѧ́ѧ і҆мпера́тора на́шего.

<red>Ꙗ҆́</red>кѡ ѡ҆дꙋшевле́ннꙋ тебѣ̀ припа́даѧ взыва́ю: крⷭ҇те мо́й прест҃ы́й, ты́ ми просвѣтѝ дꙋ́шꙋ, и҆ ѹ҆́мъ, и҆ слꙋ́хъ, и҆ ѹ҆стнѣ̀, и҆ ѧ҆зы́къ, и҆ дыха́нїе, и҆ ѻ҆́чи, къ пꙋте́мъ ца́рства хрⷭ҇то́ва.

<red>П</red>ое́мъ и҆ сла́вимъ и҆ покланѧ́емсѧ, и҆ велича́емъ твою̀, хрⷭ҇тѐ, держа́вꙋ, ꙗ҆́кѡ подадѐ на́мъ рабѡ́мъ твои̑мъ крⷭ҇тъ бж҃е́ственный, сла́дость неисчерпа́емꙋю, и҆ храни́лище дꙋша́мъ и҆ тѣ́лѡмъ на́шымъ.

<rubric class="inline">Бг҃оро́диченъ:</rubric> <red>Ю҆́</red>ношы трѝ пе́щь не ѡ҆палѝ, ржⷭ҇тво̀ проѡбразꙋ́ющи твоѐ: и҆́бо бж҃е́ственный ѻ҆́гнь тѧ̀ не ѡ҆палѝ, всели́всѧ въ тѧ̀, и҆ всѧ̑ наꙋчи́въ пѣ́ти: бл҃гослове́нъ бг҃ъ ѻ҆тє́цъ на́шихъ.

<rubric class="inline">Катава́сїа:</rubric> <irmos><red>Б</red>езꙋ́мное велѣ́нїе мꙋчи́телѧ ѕлочести́вагѡ лю́ди поколеба̀, ды́шꙋщее преще́нїе и҆ ѕлохꙋле́нїе бг҃оме́рзкое: ѻ҆ба́че трѝ ѻ҆́троки не ѹ҆страшѝ ꙗ҆́рость ѕвѣ́рскаѧ, ни ѻ҆́гнь снѣда́ѧй. Но противоды́шꙋщꙋ росоно́сномꙋ дх҃ꙋ, со ѻ҆гне́мъ сꙋ́ще поѧ́хꙋ: препѣ́тый ѻ҆тцє́въ и҆ на́съ, бж҃е, бл҃гослове́нъ є҆сѝ.</irmos>

## Пѣ́снь и҃.

<rubric class="inline">І҆рмо́съ:</rubric> <irmos><red>Ѹ҆</red>жасни́сѧ боѧ́йсѧ нб҃о, и҆ да подви́жатсѧ ѡ҆снова́нїѧ землѝ: се́ бо въ мертвецѣ́хъ вмѣнѧ́етсѧ въ вы́шнихъ живы́й, и҆ во гро́бъ ма́лъ страннопрїе́млетсѧ. Є҆го́же ѻ҆́троцы бл҃гослови́те, сщ҃е́нницы воспо́йте, лю́дїе превозноси́те во всѧ̑ вѣ́ки.</irmos>

<red>Т</red>во́й крⷭ҇тъ проѡбразꙋ́ѧ і҆а́кѡвъ и҆ногда̀, на внꙋ́ки поло́жь дла̑ни премѣ́ннѡ, и҆ бл҃гослови́въ и҆̀хъ, бл҃года́ти во ꙗ҆зы́цѣхъ наꙋча́ѧ: ѻ҆́троцы бл҃гослови́те, сщ҃е́ннїи по́йте, лю́дїе превозноси́те є҆го̀ во вѣ́ки.

<red>Ѽ</red> неизрече́ннагѡ твоегѡ̀, хрⷭ҇тѐ, сни́тїѧ, и҆ неизглаго́ланныхъ бл҃ги́хъ! Воплоти́сѧ, и҆ ра́спѧтъ бы́въ: сме́рть прїе́мъ, и҆ рѣши́ши человѣ́ки ѿ клѧ́твы, и҆сточи́въ нетлѣ́нїе на требл҃же́ннѣмъ дре́вѣ, препросла́вленный крⷭ҇тъ се́й во вѣ́ки.

<red>П</red>рест҃ы́й крⷭ҇тъ, бж҃е́ственнꙋю побѣ́дꙋ, жи́зни нача́льника, ле́сти потреби́телѧ, дне́сь похва́лимъ крⷭ҇тъ всест҃ы́й гдⷭ҇нь, бѣсѡ́въ гꙋби́телѧ, и҆ ва́рварѡвъ прогони́телѧ, царе́й побѣдотво́рца, и҆ покрови́телѧ.

<rubric class="inline">Бг҃оро́диченъ:</rubric> <red>Г</red>воздьмѝ пригвожде́нна хрⷭ҇та̀, копїе́мъ прободе́нна въ нетлѣ̑ннаѧ ре́бра, тро́стїемъ въ главꙋ̀ бїе́ма, же́лчь вкꙋша́юща зрѧ́щи, дв҃а вопїѧ́ше: гдѣ̀ твоѧ̀ добро́та за́йде прекра́сное сло́во, препросла́вленне, па́че сынѡ́въ человѣ́ческихъ;

<rubric class="inline">Катава́сїа:</rubric> <irmos><red>Б</red>л҃гослови́те ѻ҆́троцы, трⷪ҇цы равночи́сленнїи, содѣ́телѧ ѻ҆ц҃а̀ бг҃а, по́йте снизше́дшее сло́во, и҆ ѻ҆́гнь въ ро́сꙋ претво́ршее, и҆ превозноси́те всѣ̑мъ жи́знь подава́ющаго дх҃а всест҃а́го во вѣ́ки.</irmos>

## Пѣ́снь ѳ҃.

<rubric class="inline">І҆рмо́съ:</rubric> <irmos><red>Б</red>г҃а человѣ́кѡмъ невозмо́жно ви́дѣти, на него́же не смѣ́ютъ чи́ни а҆́гг҃льстїи взира́ти: тобо́ю же всечⷭ҇таѧ, ꙗ҆ви́сѧ человѣ́кѡмъ сло́во воплоще́нно. Є҆го́же велича́юще, съ нбⷭ҇ными вѡ́и тѧ̀ ѹ҆бл҃жа́емъ.</irmos>

<red>Т</red>лѣ́нни ѿ преслꙋша́нїѧ бы́хомъ, бж҃їѧ за́повѣди престꙋ̑пницы ꙗ҆́вльшесѧ: сегѡ̀ ра́ди сме́рть прїи́де человѣ́кѡмъ. Тѣ́мже безсме́ртїѧ процвѣтѐ дне́сь побѣ́дный крⷭ҇тъ хрⷭ҇то́въ, є҆го́же цѣлꙋ́емъ.

<red>С</red>ѐ дре́во прест҃о́е, крѣ́пкаѧ наде́жда вѣ̑рнымъ ꙗ҆ви́сѧ, клѧ́твы и҆збавле́нїе, человѣ́кѡвъ ра́дость, предлежи́тъ, ѡ҆блича́ѧ тьмы̀ нача́льника: семꙋ̀ поклони́мсѧ вѣ́рнїи съ весе́лїемъ.

<red>Н</red>ача́ло бл҃гослове́нїѧ, и҆ ѹ҆твержде́нїе хрⷭ҇тїа́нъ, и҆ стѣна̀ и҆ тве́рдое застꙋпле́нїе, и҆ клѧ́твы и҆збавле́нїе ꙗ҆ви́сѧ на́мъ дре́во вожделѣ́нное, ѻ҆рꙋ́жїе непобѣди́мое: просвѣтѝ и҆ ѡ҆свѧтѝ на́съ покланѧ́ющихсѧ тебѣ̀.

<rubric class="inline">Бг҃оро́диченъ:</rubric> <red>Х</red>ра́ме и҆ две́ре ѡ҆свѧще́нїѧ, прⷭ҇то́ле бж҃їй, ѻ҆́блаче и҆ свѣ́щниче всесвѣ́тлый, и҆ ковче́же бл҃года́ти всенепоро́чнаѧ, че́стнѣ покланѧ́ющыѧсѧ ѡ҆́бразꙋ чтⷭ҇но́мꙋ є҆диноро́днагѡ твоегѡ̀ сн҃а, покры́й и҆ сохранѝ.

<rubric class="inline">Катава́сїа:</rubric> <irmos><red>Т</red>а́инъ є҆сѝ, бцⷣе, ра́й, невоздѣ́ланнѡ возрасти́вшїй хрⷭ҇та̀, и҆́мже крⷭ҇тное живоно́сное на землѝ насади́сѧ дре́во: тѣ́мъ ны́нѣ возноси́мꙋ, покланѧ́ющесѧ є҆мꙋ̀, тѧ̀ велича́емъ.</irmos>

<rubric>Свѣти́ленъ ѻ҆ктѡ́иха. Сла́ва, мч҃нкѡвъ.</rubric>

<rubric>И҆ ны́нѣ, крⷭ҇та̀:</rubric>

<red>К</red>рⷭ҇тъ храни́тель всеѧ̀ вселе́нныѧ: крⷭ҇тъ, красота̀ цр҃кве. Крⷭ҇тъ, царе́й держа́ва: крⷭ҇тъ, вѣ́рныхъ ѹ҆твержде́нїе: крⷭ҇тъ, а҆́гг҃лѡвъ сла́ва, и҆ де́монѡвъ ꙗ҆́зва.

<rubric>На хвали́техъ стїхи̑ры, на ѕ҃, крⷭ҇та̀ г҃: гла́съ а҃:</rubric>

<podoben>Подо́бенъ: <incipit><red>Н</red>бⷭ҇ныхъ чинѡ́въ:</incipit></podoben>

<red>Н</red>бⷭ҇наѧ шє́ствїѧ крⷭ҇тъ чтⷭ҇ны́й гото́витъ всѣ̑мъ, томꙋ̀ покланѧ́ющымсѧ вѣ́рою несꙋмнѣ́нною: и҆ ликѡ́мъ невеще́ственныхъ си́лъ, и҆́же на не́мъ пригвозди́выйсѧ, сочета́етъ любо́вїю пою́щыѧ того̀.

<red>К</red>ла́нѧющесѧ вѣ́рою крⷭ҇тꙋ̀ чтⷭ҇но́мꙋ, на не́мъ распе́ншагосѧ воспое́мъ влⷣкꙋ: тогѡ̀ манове́нїемъ ѹ҆стнѣ̑ вкꙋ́пѣ и҆ дꙋ́шꙋ ѡ҆чища́юще, и҆ сїѧ́нїи сегѡ̀ мы́сленными ѹ҆ѧсни́мсѧ, хва́лѧще є҆го̀.

<red>Г</red>о́ресть дре́вле ѹ҆слажда́ѧ мѡѷсе́й, и҆зба́ви і҆и҃лѧ, ѡ҆́бразъ крⷭ҇та̀ написꙋ́ѧ: мы́ же сего̀ всѝ вѣ́рнїи, та́йнѡ и҆ бж҃е́ственнѡ воѡбража́юще въ сердца́хъ на́шихъ, всегда̀ спаса́емсѧ держа́вою є҆гѡ̀.

<rubric>Стїхи̑ры ст҃ы́хъ г҃. Сла́ва, ст҃ы́хъ.</rubric>

<rubric>И҆ ны́нѣ, крⷭ҇та̀, гла́съ д҃:</rubric>

<red>П</red>особи́вый, гдⷭ҇и, кро́ткомꙋ даві́дꙋ покори́ти и҆ноплеме́нника. Вѣ́рномꙋ на́шемꙋ і҆мпера́торꙋ, нїкола́ю а҆леѯа́ндровичꙋ, спобо́рствꙋй, и҆ ѻ҆рꙋ́жїемъ крⷭ҇та̀ низложѝ врагѝ на́шѧ. Покажѝ, бл҃гоꙋтро́бне, на на́съ дрє́внїѧ млⷭ҇ти твоѧ̑: и҆ да разꙋмѣ́ютъ вои́стиннꙋ, ꙗ҆́кѡ ты̀ є҆сѝ бг҃ъ, и҆ на тѧ̀ надѣ́ющїисѧ побѣжда́емъ молѧ́щїисѧ ѻ҆бы́чнѡ пречⷭ҇тѣй твое́й мт҃ри, дарова́тисѧ на́мъ ве́лїей млⷭ҇ти.

<rubric>Славосло́вїе вели́кое, ти́хѡ, со гла́сомъ.</rubric>

<red>І҆</red>ере́ю же ѡ҆болче́нꙋ сꙋ́щꙋ во всю̀ ѻ҆де́ждꙋ сщ҃е́нническꙋю, прихо́дитъ съ кади́ломъ къ ст҃ѣ́й трапе́зѣ, предходѧ́щꙋ є҆мꙋ̀ дїа́конꙋ съ лампа́дою, и҆ кади́тъ ст҃ꙋ́ю трапе́зꙋ и҆ чтⷭ҇ны́й крⷭ҇тъ, и҆ та́кѡ взима́етъ чтⷭ҇ны́й крⷭ҇тъ съ блю́домъ на главꙋ̀, и҆ и҆схо́дитъ сѣ́верными две́рьми и҆з̾ ѻ҆лтарѧ̀, пред̾идꙋ́щымъ є҆мꙋ̀ со двѣма̀ лампа́дами и҆ съ кади́ломъ: прихо́дитъ же прѧ́мѡ црⷭ҇кихъ двере́й, и҆ стои́тъ ѡ҆жида́ѧ конца̀ трист҃а́гѡ. Кончава́емꙋ же трист҃о́мꙋ, возглаша́етъ і҆ере́й: <incipit><red>П</red>ремꙋ́дрость, про́сти:</incipit> И҆ кли́рїцы пою́тъ тропа́рь: <incipit><red>С</red>п҃сѝ, гдⷭ҇и, лю́ди твоѧ̑:</incipit> три́жды. И҆ та́кѡ прихо́дитъ і҆ере́й, носѧ̀ на главѣ̀ чтⷭ҇ны́й крⷭ҇тъ, пред̾ ст҃ы́ѧ црⷭ҇кїѧ двє́ри ко а҆нало́гїю, є҆мꙋ́же ѹ҆кра́шенꙋ сꙋ́щꙋ, полага́етъ на не́мъ чⷭ҇тны́й крⷭ҇тъ. И҆ твори́тъ поклоне́нїе чтⷭ҇но́мꙋ крⷭ҇тꙋ̀, три́жды, поѧ̀ тихогла́снѡ: Крⷭ҇тꙋ̀ твоемꙋ̀ покланѧ́емсѧ, влⷣко, и҆ ст҃о́е воскрⷭ҇нїе твоѐ сла́вимъ. И҆ ли́кове то́же пою́тъ велегла́снѡ, три́жды.

<rubric>Та́же цѣлꙋ́ютъ чтⷭ҇ны́й крⷭ҇тъ, и҆ покланѧ́ютсѧ па́ки є҆ди́ною, пою́ще стїхи̑ры самогла́сны, гла́съ в҃.</rubric>

<red>П</red>рїиди́те, вѣ́рнїи, животворѧ́щемꙋ дре́вꙋ поклони́мсѧ, на не́мже хрⷭ҇то́съ цр҃ь сла́вы во́лею рꙋ́цѣ распросте́ръ, вознесѐ на́съ на пе́рвое бл҃же́нство, ꙗ҆́же пре́жде вра́гъ сла́стїю ѹ҆кра́дъ, и҆згна́ны ѿ бг҃а сотворѝ. Прїиди́те вѣ́рнїи дре́вꙋ поклони́мсѧ, и҆́мже сподо́бихомсѧ неви́димыхъ вра̑гъ сокрꙋши́ти главы̑. Прїиди́те всѧ̑ ѻ҆те́чєствїѧ ꙗ҆зы́кѡвъ, крⷭ҇тъ гдⷭ҇нь пѣ́сньми почти́мъ: ра́дꙋйсѧ, крⷭ҇те, па́дшагѡ а҆да́ма соверше́нное и҆збавле́нїе: ѡ҆ тебѣ́ бо вѣ́рнѣйшїи ца́рїе на́ши хва́лѧтсѧ, ꙗ҆́кѡ твое́ю си́лою і҆сма́ильтєскїѧ лю́ди держа́внѡ покарѧ́юще. Тѧ̀ ны́нѣ со стра́хомъ хрїстїа́не цѣлꙋ́юще, на тебѣ̀ пригвозди́вшагосѧ бг҃а сла́вимъ, глаго́люще: гдⷭ҇и, на то́мъ пригвозди́выйсѧ, поми́лꙋй на́съ, ꙗ҆́кѡ бл҃гъ и҆ чл҃вѣколю́бецъ.

<rubric>Гла́съ є҃:</rubric>

<red>З</red>рѧ́ще тѧ̀ тва́рь всѧ̀ на крⷭ҇тѣ̀ на́га ви́сѧща, содѣ́телѧ и҆ зижди́телѧ всѣ́хъ, и҆змѣнѧ́шесѧ стра́хомъ, и҆ рыда́ше: со́лнце же свѣ́тъ ѡ҆мрачѝ, и҆ землѧ̀ колеба́шесѧ, ка́менїе же разсѣда́шесѧ, и҆ хра́ма свѣ́тлость раздира́шесѧ. Ме́ртвїи воста́ша ѿ гробѡ́въ, и҆ а҆́гг҃льскїѧ си̑лы ѹ҆жасо́шасѧ, глаго́люще: ѽ чꙋдесѐ! Сꙋдїѧ̀ сꙋ́дитсѧ, и҆ стра́ждетъ хотѧ̀ за сп҃се́нїе мі́ра и҆ ѡ҆бновле́нїе.

<rubric>Гла́съ и҃:</rubric>

<red>Д</red>не́сь влⷣка тва́ри, и҆ гдⷭ҇ь сла́вы, на крⷭ҇тѣ̀ пригвожда́етсѧ, и҆ въ ре́бра пробода́етсѧ: же́лчи и҆ ѻ҆́цта вкꙋша́етъ, сла́дость цр҃ко́внаѧ: вѣнце́мъ ѿ те́рнїѧ ѡ҆блага́етсѧ, покрыва́ѧй не́бо ѻ҆́блаки, ѻ҆де́ждою ѡ҆блачи́тсѧ порꙋга́нїѧ: и҆ заꙋша́етсѧ бре́нною рꙋко́ю, рꙋко́ю созда́вый человѣ́ка: по плеще́ма бїе́нъ быва́етъ, ѡ҆дѣва́ѧй не́бо ѻ҆́блаки. Заплева̑нїѧ и҆ ра̑ны прїе́млетъ, поношє́нїѧ и҆ заꙋшє́нїѧ и҆ всѧ̑ терпи́тъ менѐ ра́ди ѡ҆сꙋжде́ннагѡ, и҆зба́витель мо́й и҆ бг҃ъ, да сп҃се́тъ мі́ръ ѿ пре́лести, ꙗ҆́кѡ бл҃гоꙋтро́бенъ.

<rubric>Сла́ва, и҆ ны́нѣ, гла́съ то́йже:</rubric>

<red>Д</red>не́сь неприкоснове́нный сꙋщество́мъ, прикоснове́нъ мнѣ̀ быва́етъ, и҆ стра́ждетъ стрⷭ҇ти свобожда́ѧй мѧ̀ ѿ страсте́й: свѣ́тъ подава́ѧй слѣпы̑мъ, ѿ беззако́нныхъ ѹ҆сте́нъ ѡ҆плева́етсѧ, и҆ дае́тъ плещѝ за плѣнє́нныѧ на ра̑ны. Сего̀ чⷭ҇таѧ дв҃а и҆ мт҃и на крⷭ҇тѣ̀ зрѧ́щи, болѣ́зненнѡ вѣща́ше: ѹ҆вы̀ мнѣ̀, ча́до моѐ, что̀ сїѐ сотвори́лъ є҆сѝ; кра́сный добро́тою па́че всѣ́хъ человѣ̑къ, бездыха́нный и҆ беззра́чный ꙗ҆влѧ́ешисѧ, не и҆мѣ́ѧ ви́да, нижѐ добро́ты. Ѹ҆вы̀ мнѣ̀, мо́й свѣ́те, не могꙋ̀ спѧ́ща зрѣ́ти тѧ̀, ѹ҆тро́бою ѹ҆ѧзвлѧ́юсѧ, и҆ лю́тое ѻ҆рꙋ́жїе се́рдце моѐ прохо́дитъ! Воспѣва́ю твоѧ̑ стрⷭ҇ти, покланѧ́юсѧ бл҃гоꙋтро́бїю твоемꙋ̀, долготерпѣли́ве, сла́ва тебѣ̀.

<rubric>Посе́мъ є҆ктєнїѝ.</rubric>

<incipit><red>П</red>оми́лꙋй на́съ, бж҃е:</incipit>

<rubric class="inline">И҆</rubric> <red>И҆</red>спо́лнимъ ѹ҆́треннюю мл҃твꙋ:

<rubric class="inline">Дїа́конъ:</rubric> <red>П</red>ремꙋ́дрость.

<rubric>І҆ере́й ѿпꙋ́стъ, и҆ пе́рвый ча́съ.</rubric>

<rubric>На а҃-мъ часѣ̀, тропа́рь крⷭ҇та̀: Сла́ва, ст҃ы́хъ: И҆ ны́нѣ, бг҃оро́диченъ часѡ́въ.</rubric>

<rubric>По <incipit><red>Ѻ҆́</red>ч҃е на́шъ:</incipit> конда́къ крⷭ҇та̀: и҆ соверше́нный ѿпꙋ́стъ.</rubric>



<rubric>(Зрѝ) Въ сі́й а҃-й де́нь а҆́ѵгꙋста, во ѻ҆би́телехъ и҆ прихо́дскихъ хра́мѣхъ, соверша́ютъ чи́нъ свѧще́нїѧ воды̀, и҆ быва́етъ си́це: Прїꙋгото́ванꙋ столꙋ̀ и҆ ѹ҆кра́шенꙋ, и҆ водѣ̀ въ ча́шѣ, (и҆лѝ и҆схо́димъ на и҆сто́чники) и҆ бл҃гослови́вшꙋ і҆ере́ю, глаго́летсѧ <incipit><red>Трист҃о́е,</red></incipit> и҆ ѱало́мъ рм҃в:</rubric>

<incipit><red>Г</red>дⷭ҇и, ѹ҆слы́ши мл҃твꙋ мою̀:</incipit>

<rubric class="inline">Та́же</rubric> <red>Б</red>г҃ъ гдⷭ҇ь, <rubric class="inline">во гла́съ д҃.</rubric>

<rubric>И҆ тропа́рь,</rubric>

<red>К</red>ъ бцⷣѣ прилѣ́жнѡ: <rubric class="inline">Два́жды.</rubric>

<rubric>Сла́ва, и҆ ны́нѣ:</rubric>

<incipit><red>Н</red>е ѹ҆молчи́мъ никогда̀, бцⷣе:</incipit>

<rubric>Та́же ѱало́мъ н҃:</rubric>

<incipit><red>П</red>оми́лꙋй мѧ̀, бж҃е:</incipit>

<rubric>Посе́мъ пою́тсѧ тропарѝ свѧще́нїѧ воды̀. Гла́съ ѕ҃.</rubric>

<red>Є҆́</red>же ра́дꙋйсѧ а҆́гг҃ломъ прїи́мшаѧ, и҆ ро́ждшаѧ зижди́телѧ твоего̀, дв҃о, сп҃са́й тѧ̀ велича́ющыѧ. <rubric class="inline">Два́жды.</rubric>

<red>В</red>оспѣва́емъ сн҃а твоего̀, бцⷣе, и҆ вопїе́мъ: пречⷭ҇таѧ влⷣчце, всѧ́кїѧ бѣды̀ и҆зба́ви рабы̑ твоѧ̑.

<red>Ц</red>арє́мъ, прⷪ҇ро́кѡмъ, и҆ а҆пⷭ҇лѡмъ, и҆ мч҃нкѡмъ ты̀ є҆сѝ похвала̀, и҆ предста́тельница мі́рꙋ, всенепоро́чнаѧ.

<red>Ѧ҆</red>зы́къ всѧ́къ правосла́вныхъ похвалѧ́етъ, и҆ бл҃жи́тъ, и҆ сла́витъ пречⷭ҇тое ржⷭ҇тво̀ твоѐ, мр҃і́е бг҃оневѣ́стнаѧ.

<red>Д</red>а́ждь, хрⷭ҇тѐ мо́й, и҆ мнѣ̀ недосто́йномꙋ долгѡ́въ ѡ҆ставле́нїе, молю́сѧ, тѧ̀ ро́ждшїѧ мл҃твами, ꙗ҆́кѡ бл҃гоꙋтро́бенъ.

<red>Н</red>а тѧ̀ моѧ̑ ѹ҆пова̑нїѧ возложи́хъ, бцⷣе, сп҃си́ мѧ мл҃твами твои́ми, и҆ да́рꙋй мѝ прегрѣше́нїй ѡ҆ставле́нїе.

<red>Ѡ҆</red>живи́ мѧ ро́ждшаѧ жизнода́вца и҆ сп҃са, сп҃сѝ мл҃твами твои́ми, бл҃гослове́ннаѧ, наде́ждо дꙋ́шъ на́шихъ.

<red>З</red>ижди́телѧ всѣ́хъ во ѹ҆тро́бѣ твое́й заче́ншаѧ, дв҃о всенепоро́чнаѧ, мл҃твами твои́ми сп҃сѝ дꙋ́шы на́ша.

<red>Б</red>цⷣе, ро́ждшаѧ сло́вомъ па́че сло́ва сло́во, всепѣ́таѧ, того̀ молѝ сп҃стѝ дꙋ́шы на́шѧ.

<red>М</red>лⷭ҇тива мнѣ̀ сꙋдїю́ же и҆ сн҃а твоего̀, прегрѣши́вшемꙋ па́че всѧ́кагѡ человѣ́ка, твои́ми мл҃твами содѣ́лай, влⷣчце.

<red>П</red>о до́лгꙋ вопїе́мъ тѝ: ра́дꙋйсѧ, бцⷣе чтⷭ҇аѧ приснодв҃о, молѧ́щисѧ, мл҃твами твои́ми сп҃сти́сѧ.

<red>И҆</red>зба́ви мѧ̀ ѻ҆гнѧ̀ вѣ́чнагѡ, и҆ мꙋ́къ предлежа́щихъ мнѣ̀, бг҃ороди́тельнице, ꙗ҆́кѡ да ѹ҆бл҃жа́ю тѧ̀.

<red>Н</red>е пре́зри моле́нїѧ твои́хъ рабѡ́въ, мо́лимсѧ, влⷣчце всепѣ́таѧ, ꙗ҆́кѡ да и҆зба́вимсѧ всѧ́кагѡ ѡ҆бстоѧ́нїѧ.

<red>Н</red>едꙋ́гѡвъ и҆ всѧ́кихъ болѣ́зней, и҆ бѣ́дъ на́съ свободѝ, къ сщ҃е́нномꙋ твоемꙋ̀ покро́вꙋ прибѣга́ющихъ.

<red>С</red>тра́нное чꙋ́до, є҆́же въ тебѣ̀, бг҃ороди́тельнице: на́съ бо ра́ди по на́мъ роди́сѧ всѣ́хъ зижди́тель и҆з̾ тебѐ, и҆ бг҃ъ на́шъ.

<red>Х</red>ра́мъ тво́й, бцⷣе, показа́сѧ врачевство̀ недꙋ́гѡвъ безме́здное, и҆ ѡ҆скорблѧ́емыхъ дꙋ́шъ ѹ҆тѣше́нїе.

<red>П</red>рест҃а́ѧ бцⷣе, ро́ждшаѧ сп҃са, ѿ бѣ́дъ сп҃сѝ и҆ всѧ́кїѧ и҆ны́ѧ нꙋ́жды рабы̑ твоѧ̑.

<red>И҆</red>зба́ви ѿ всѧ́кагѡ преще́нїѧ находѧ́щагѡ на рабы̑ твоѧ̑, прест҃а́ѧ влⷣчце, и҆ всѧ́кагѡ вре́да дꙋше́внагѡ же и҆ тѣле́снагѡ.

<red>С</red>п҃сѝ всѣ́хъ мл҃твами твои́ми, дв҃о бцⷣе, къ тебѣ̀ притека́ющихъ, и҆ и҆зба́ви всѧ́кїѧ нꙋ́жды и҆ ско́рби.

<red>К</red>то̀ притека́ѧй, въ хра́мъ тво́й бцⷣе, не прїе́млетъ ско́рѡ и҆сцѣле́нїѧ дꙋше́внагѡ вкꙋ́пѣ и҆ тѣле́снагѡ, пречⷭ҇таѧ;

<red>Ѿ</red> всѣ́хъ ѹ҆молѧ́мь, ще́дре, ст҃ы́хъ и҆ го́рнихъ чинѡ́въ, ѡ҆чи́сти мѧ̀ ро́ждшею тѧ̀.

<red>П</red>ощадѝ, сп҃се, дꙋ́шы ѹ҆ме́ршихъ бра́тїй на́шихъ, въ наде́жди жи́зни, и҆ ѡ҆сла́би, ѡ҆ста́ви и҆̀мъ согрѣшє́нїѧ.

<red>Р</red>а́дꙋйсѧ, мі́ра ѡ҆чисти́лище дв҃о, ра́дꙋйсѧ, рꙋ́чко и҆ свѣ́щниче всезлаты́й бж҃е́ственныѧ ма́нны, и҆ свѣ́та, бг҃оневѣ́сто.

<red>П</red>ое́мъ тѧ̀ бг҃а є҆ди́наго въ трⷪ҇цѣ, вопїю́ще гла́съ трист҃ы́й, молѧ́щесѧ сп҃се́нїе полꙋчи́ти.

<rubric>Сла́ва:</rubric>

<red>Ѽ</red> дв҃о, ро́ждшаѧ сп҃са и҆ влⷣкꙋ ми́ра и҆ гдⷭ҇а, того̀ молѝ сп҃стѝ дꙋ́шы на́шѧ.

<rubric>И҆ ны́нѣ:</rubric>

<red>Р</red>а́дꙋйсѧ горо̀, ра́дꙋйсѧ кꙋпино̀, ра́дꙋйсѧ врата̀, ра́дꙋйсѧ лѣ́ствице, ра́дꙋйсѧ бж҃е́ственнаѧ трапе́зо, ра́дꙋйсѧ всѣ́хъ по́моще, влⷣчце.

<red>М</red>л҃твами, млⷭ҇тиве, мт҃ре твоеѧ̀ пречⷭ҇тыѧ, и҆ всѣ́хъ ст҃ы́хъ твои́хъ, твоѧ̑ млⷭ҇ти лю́демъ твои̑мъ да́рꙋй.

<red>М</red>л҃твами сла́вныхъ а҆рха̑гг҃лъ и҆ а҆́гг҃лъ, и҆ го́рнихъ чинѡ́въ, рабы̑ твоѧ̑, сп҃се, до́брѣ сохранѝ.

<red>М</red>л҃твами чтⷭ҇на́гѡ и҆ сла́внагѡ крⷭ҇ти́телѧ твоегѡ̀ прⷪ҇ро́ка, прⷣте́чи, хрⷭ҇тѐ сп҃се мо́й, рабы̑ твоѧ̑ сохранѝ.

<red>М</red>л҃твами сла́вныхъ а҆пⷭ҇лѡвъ и҆ мч҃нкѡвъ, и҆ всѣ́хъ ст҃ы́хъ твои́хъ, твоѧ̑ млⷭ҇ти лю́демъ твои̑мъ да́рꙋй.

<red>М</red>л҃твами сла́вныхъ безсре́брєникъ, бцⷣе, рабы̑ твоѧ̑ сохранѝ, ꙗ҆́кѡ предста́тельство мі́ра и҆ ѹ҆твержде́нїе.

<rubric>Сла́ва:</rubric>

<red>Ѻ҆</red>ц҃а̀ и҆ сн҃а славосло́вимъ, и҆ дх҃а ст҃а́го, глаго́люще: трⷪ҇це ст҃а́ѧ, сп҃сѝ дꙋ́шы на́шѧ.

<rubric>И҆ ны́нѣ:</rubric>

<red>Н</red>еизрече́ннѡ въ послѣ̑днѧѧ заче́ншаѧ, и҆ ро́ждшаѧ созда́телѧ твоего̀, Дв҃о, сп҃са́й тѧ̀ велича́ющыѧ.

<rubric class="inline">Та́же:</rubric> <red>М</red>лⷭ҇рдїѧ двє́ри ѿве́рзи на́мъ, бл҃гослове́ннаѧ бцⷣе, надѣ́ющїисѧ на тѧ̀ да не поги́бнемъ, но да и҆зба́вимсѧ тобо́ю ѿ бѣ́дъ: ты́ бо є҆сѝ сп҃се́нїе ро́да хрⷭ҇тїа́нскагѡ.

<rubric class="inline">Та́же:</rubric> <red>Г</red>дⷭ҇ꙋ помо́лимсѧ.

<rubric class="inline">Сщ҃е́нникъ:</rubric> <red>Ꙗ҆́</red>кѡ ст҃ъ є҆сѝ, бж҃е на́шъ: Ли́къ: <red>А҆</red>ми́нь.

<rubric>Та́же настоѧ́щыѧ тропарѝ, гла́съ ѕ҃:</rubric>

<red>Н</red>ы́нѣ наста̀ вре́мѧ всѣ́хъ ѡ҆сщ҃а́ющее, и҆ пра́ведный на́съ жде́тъ сꙋдїѧ̀: но ѡ҆брати́сѧ, дꙋшѐ, къ покаѧ́нїю, ꙗ҆́кѡ блꙋдни́ца зовꙋ́щи со слеза́ми: гдⷭ҇и, поми́лꙋй мѧ̀.

<red>В</red>ода́ми ѡ҆дожди́вый, хрⷭ҇тѐ, и҆сто́чникъ и҆сцѣле́нїй, во всечⷭ҇тнѣ́мъ хра́мѣ дв҃ы дне́сь, твоегѡ̀ бл҃гослове́нїѧ ѡ҆кропле́нїемъ, ѿгонѧ́еши недꙋ́ги немощствꙋ́ющихъ, врачꙋ̀ дꙋ́шъ и҆ тѣле́съ на́шихъ.

<red>Д</red>в҃а родила̀ є҆сѝ неискꙋсобра́чнаѧ, и҆ дв҃а пребыла̀ є҆сѝ мт҃и безневѣ́стнаѧ, бцⷣе мр҃і́е, хрⷭ҇та̀ бг҃а на́шего молѝ сп҃сти́сѧ на́мъ.

<red>П</red>рест҃а́ѧ бцⷣе дв҃о, рꙋ́къ на́шихъ дѣла̀ и҆спра́ви, и҆ проще́нїе прегрѣше́нїй на́шихъ и҆спросѝ, внегда̀ пѣ́ти на́мъ а҆́гг҃льское пѣ́нїе.

<red>С</red>т҃ы́й бж҃е, ст҃ы́й крѣ́пкїй, ст҃ы́й безсме́ртный, поми́лꙋй на́съ. <rubric class="inline">Три́жды.</rubric>

<rubric>И҆ по трист҃о́мъ дїа́конъ глаго́летъ:</rubric>

<red>В</red>о́нмемъ.

<rubric class="inline">Сщ҃е́нникъ:</rubric> <red>М</red>и́ръ всѣ̑мъ.

<rubric class="inline">Ли́къ:</rubric> <red>И҆</red> дꙋ́хови твоемꙋ̀.

<rubric>Чте́цъ, прокі́менъ, гла́съ г҃:</rubric>

<red>Г</red>дⷭ҇ь просвѣще́нїе моѐ, и҆ сп҃си́тель мо́й, когѡ̀ ѹ҆бою́сѧ;

<rubric class="inline">Сті́хъ:</rubric> <red>Г</red>дⷭ҇ь защи́титель живота̀ моегѡ̀, ѿ когѡ̀ ѹ҆страшꙋ́сѧ;

<rubric>А҆по́столъ ко є҆вре́ємъ, зача́ло т҃ѕ.</rubric>

<red>Б</red>ра́тїе, ст҃ѧ́й и҆ ѡ҆сщ҃а́емїи ѿ є҆ди́нагѡ всѝ, є҆ѧ́же ра́ди вины̀ не стыди́тсѧ бра́тїю нарица́ти и҆̀хъ, глаго́лѧ: Возвѣщꙋ̀ и҆́мѧ твоѐ бра́тїи мое́й, посредѣ̀ це́ркве воспою́ тѧ. И҆ па́ки: а҆́зъ бꙋ́дꙋ надѣ́ѧсѧ на́нь. И҆ па́ки: сѐ а҆́зъ и҆ дѣ́ти, ꙗ҆́же мѝ да́лъ є҆́сть бг҃ъ. Поне́же ѹ҆́бѡ дѣ́ти прїѡбщи́шасѧ пло́ти и҆ кро́ви, и҆ то́й прїи́скреннѣ прїѡбщи́сѧ тѣ́хже, да сме́ртїю ѹ҆праздни́тъ и҆мꙋ́щаго держа́вꙋ сме́рти, си́рѣчь дїа́вола: И҆ и҆зба́витъ си́хъ, є҆ли́цы стра́хомъ сме́рти чрез̾ всѐ житїѐ пови́нни бѣ́ша рабо́тѣ. Не ѿ а҆́гг҃лъ ѹ҆́бѡ когда̀ прїе́млетъ, но ѿ сѣ́мене а҆враа́мова прїе́млетъ: Ѿню́дꙋже до́лженъ бѣ̀ по всемꙋ̀ подо́битисѧ бра́тїи, да млⷭ҇тивъ бꙋ́детъ и҆ вѣ́ренъ первосщ҃е́нникъ, ꙗ҆́же къ бг҃ꙋ, во є҆́же ѡ҆чи́стити грѣхѝ людскі̑ѧ. Въ не́мже бо пострада̀, са́мъ и҆скꙋше́нъ бы́въ, мо́жетъ и҆ и҆скꙋша́ємымъ помощѝ.

<rubric class="inline">Сщ҃е́нникъ:</rubric> <red>М</red>и́ръ тѝ.

<rubric>А҆ллилꙋ́їа, гла́съ ѕ҃:</rubric>

<rubric class="inline">Сті́хъ а҃:</rubric> <red>Ѿ</red>ры́гнꙋ се́рдце моѐ сло́во бла́го.

<rubric class="inline">Сті́хъ в҃:</rubric> <red>Г</red>лаго́лю а҆́зъ дѣла̀ моѧ̑ цр҃е́ви.

<rubric>Є҆ѵⷢ҇лїе ѿ і҆ѡа́нна, зача́ло д҃і:</rubric>

<versal>В</versal>о вре́мѧ ѻ҆́но, взы́де і҆и҃съ во і҆ерⷭ҇ли́мъ. Є҆́сть же во і҆ерⷭ҇ли́мѣхъ на ѻ҆́вчей кꙋпѣ́ли, ꙗ҆́же глаго́летсѧ є҆вре́йски виѳесда̀, пѧ́ть притвѡ́ръ и҆мꙋ́щи. Въ тѣ́хъ слежа́ше мно́жество болѧ́щихъ, слѣпы́хъ, хромы́хъ, сꙋхи́хъ, ча́ющихъ движе́нїѧ воды̀. А҆́гг҃лъ бо гдⷭ҇нь на всѧ́ко лѣ́то схожда́ше въ кꙋпѣ́ль, и҆ возмꙋща́ше во́дꙋ: и҆ и҆́же пе́рвѣе вла́зѧше по возмꙋще́нїи воды̀, здра́въ быва́ше, ꙗ҆цѣ́мъ же недꙋ́гомъ ѡ҆держи́мъ быва́ше.

<rubric>Та́же дїа́конъ є҆ктенїю̀:</rubric>

<red>М</red>и́ромъ гдⷭ҇ꙋ помо́лимсѧ.

<red>Ѡ҆</red> свы́шнемъ ми́рѣ:

<red>Ѡ҆</red> ми́рѣ всегѡ̀ мі́ра:

<red>Ѡ҆</red> ст҃ѣ́мъ хра́мѣ се́мъ:

<red>Ѡ҆</red> вели́комъ господи́нѣ и҆ ѻ҆тцѣ̀ на́шемъ:

<red>Ѡ҆</red> гра́дѣ се́мъ: <rubric class="inline">(А҆́ще въ монастырѣ̀:</rubric> Ѡ҆ ст҃ѣ́й ѻ҆би́тели се́й:<red>)</red>

<red>Ѡ҆</red> бл҃горастворе́нїи воздꙋ́ховъ:

<red>Ѡ҆</red> пла́вающихъ, пꙋтеше́ствꙋющихъ:

<red>Ѡ҆</red> є҆́же ѡ҆ст҃и́тисѧ вода́мъ си̑мъ, си́лою и҆ дѣ́йствїемъ, и҆ наи́тїемъ ст҃а́гѡ дх҃а, гдⷭ҇ꙋ помо́лимсѧ.

<red>Ѡ҆</red> є҆́же снизходи́ти на во́ды сїѧ̑ ѡ҆чисти́тельномꙋ пресꙋ́щныѧ трⷪ҇цы дѣ́йствꙋ:

<red>Ѡ҆</red> є҆́же бы́ти водѣ̀ се́й цѣли́тельной дꙋ́шъ и҆ тѣле́съ, и҆ всѧ́кїѧ сопроти́вныѧ си́лы ѿгна́тельной:

<red>Ѡ҆</red> є҆́же низпосла́ти гдⷭ҇ꙋ бг҃ꙋ бл҃гослове́нїе і҆ѻрда́ново, и҆ ѡ҆ст҃и́ти во́ды сїѧ̑:

<red>Ѡ҆</red> всѣ́хъ тре́бꙋющихъ ѿ бг҃а по́мощи и҆ застꙋпле́нїѧ:

<red>Ѡ҆</red> є҆́же просвѣти́тисѧ на́мъ просвѣще́нїемъ ра́зꙋма, є҆диносꙋ́щною трⷪ҇цею:

<red>Ꙗ҆́</red>кѡ да гдⷭ҇ь бг҃ъ на́шъ пока́жетъ ны̀ сы́ны, и҆ наслѣ́дники црⷭ҇твїѧ своегѡ̀, воды̀ сеѧ̀ причаще́нїемъ же и҆ кропле́нїемъ:

<red>Ѡ҆</red> и҆зба́витисѧ на́мъ ѿ всѧ́кїѧ ско́рби, гнѣ́ва и҆ нꙋ́жды:

<incipit><red>З</red>астꙋпѝ, сп҃сѝ, поми́лꙋй:</incipit>

<incipit><red>П</red>рест҃ꙋ́ю, пречⷭ҇тꙋю:</incipit>

<rubric class="inline">Ли́къ:</rubric> <red>Т</red>ебѣ̀, гдⷭ҇и.

<rubric class="inline">Возгла́съ:</rubric> <red>Ꙗ҆́</red>кѡ подоба́етъ тебѣ̀ всѧ́каѧ сла́ва:

<rubric>Та́же мл҃твꙋ сїю̀:</rubric>

<versal>Г</versal>дⷭ҇и бж҃е на́шъ, вели́кїй въ совѣ́тѣ, и҆ ди́вный въ дѣ́лѣхъ. Всеѧ̀ тва́ри содѣ́телю, хранѧ́й завѣ́тъ тво́й, и҆ млⷭ҇ть твою̀ лю́бѧщымъ тѧ̀, и҆ соблюда́ющымъ повелѣ̑нїѧ твоѧ̑, всѣ́хъ въ нꙋ́ждахъ ѹ҆милє́нныѧ прїе́млѧй сле́зы: сегѡ́ бо ра́ди прише́лъ є҆сѝ въ ра́бїи зра́цѣ, не привидѣ́нїи на́съ ѹ҆страша́ѧ, но здра́вїе тѣ́лꙋ и҆́стинное подава́ѧй, и҆ глаго́лѧй: сѐ здра́въ бы́лъ є҆сѝ, ктомꙋ̀ не согрѣша́й: но и҆ ѿ бре́нїѧ здра́вы ѻ҆́чи содѣ́лалъ є҆сѝ, и҆ ѹ҆мы́тисѧ повелѣ́въ, свѣ́тꙋ всели́тисѧ сотвори́лъ є҆сѝ сло́вомъ. Сꙋпроти́вныхъ страсте́й во́лны смꙋща́ѧй, и҆ житїѧ̀ сегѡ̀ сла́ное мо́ре и҆зсꙋша́ѧй, и҆ тѧжелонѡ́сныѧ сласте́й ѹ҆кроща́ѧй во́лны. Са́мъ чл҃вѣколю́бче цр҃ю̀, да́вый на́мъ снѣгосвѣ́тлою ѡ҆дѣ́ѧтисѧ ѻ҆де́ждою, ѿ воды́ же и҆ дх҃а, и҆ прича́стїемъ же воды̀ сеѧ̀, и҆ ѡ҆кропле́нїемъ твоѐ бл҃гослове́нїе на́мъ низпослѝ: скве́рнꙋ страсте́й ѡ҆мыва́ющее. Є҆́й, мо́лимсѧ, посѣтѝ на́шꙋ, бл҃же, не́мощь, и҆ и҆сцѣлѝ на́шѧ недꙋ́ги дꙋшє́вныѧ же и҆ тѣлє́сныѧ, млⷭ҇тїю твое́ю, мл҃твами всепречⷭ҇тыѧ, пребл҃гослове́нныѧ влⷣчцы на́шеѧ бцⷣы, и҆ приснодв҃ы мр҃і́и: си́лою чтⷭ҇на́гѡ и҆ животворѧ́щагѡ крⷭ҇та̀: предста́тельствы чтⷭ҇ны́хъ нбⷭ҇ныхъ си́лъ безпло́тныхъ: чтⷭ҇на́гѡ сла́внагѡ прⷪ҇ро́ка прⷣте́чи, и҆ крⷭ҇ти́телѧ і҆ѡа́нна: ст҃ы́хъ сла́вныхъ и҆ всехва́льныхъ а҆пⷭ҇лъ: прпⷣбныхъ и҆ бг҃оно́сныхъ ѻ҆тє́цъ на́шихъ: и҆́же во ст҃ы́хъ ѻ҆тє́цъ на́шихъ, вели́кихъ і҆ера́рхѡвъ, и҆ вселе́нскихъ ѹ҆чи́телей, васі́лїа вели́кагѡ, григо́рїа бг҃осло́ва, и҆ і҆ѡа́нна златоꙋ́стагѡ: и҆́же во ст҃ы́хъ ѻ҆тє́цъ на́шихъ, а҆ѳана́сїа и҆ кѷрі́лла, патрїа́рхѡвъ а҆леѯандрі́йскихъ: и҆́же во ст҃ы́хъ ѻ҆тца̀ на́шегѡ спѷрїдѡ́на, трїмѷфꙋ́нтскагѡ чꙋдотво́рца: и҆́же во ст҃ы́хъ ѻ҆тца̀ на́шегѡ нїкола́а а҆рхїепⷭ҇кпа, мѷрлѷкі́йскагѡ чꙋдотво́рца: и҆̀же во ст҃ы́хъ ѻ҆тє́цъ на́шихъ, равноапⷭ҇льныхъ меѳо́дїа и҆ кѷрі́лла, ѹ҆чи́телей слове́нскихъ: ст҃а́гѡ равноапⷭ҇льнагѡ вели́кагѡ кн҃зѧ влади́мїра: и҆̀же во ст҃ы́хъ ѻ҆тє́цъ на́шихъ, всеѧ̀ рѡссі́и чꙋдотво́рцєвъ, петра̀, а҆леѯі́а, і҆ѡ́ны, фїлі́ппа и҆ є҆рмоге́на: ст҃а́гѡ и҆ сла́внагѡ великомч҃нка геѡ́ргїа побѣдоно́сца: ст҃а́гѡ и҆ сла́внагѡ великомч҃нка дими́трїа мѷроточи́вагѡ: ст҃ы́хъ и҆ добропобѣ́дныхъ мч҃нкѡвъ: ст҃ы́хъ и҆ првⷣныхъ бг҃оѻтє́цъ і҆ѡакі́ма и҆ а҆́нны: ст҃ы́хъ сла́вныхъ чꙋдотво́рцєвъ и҆ безсре́бренникѡвъ, кѡсмы̀ и҆ дамїа́на, кѵ́ра и҆ і҆ѡа́нна, пантелеи́мона и҆ є҆рмола́а, самѱѡ́на и҆ дїоми́да, мѡкі́а и҆ а҆нїки́ты, ѳалале́а и҆ трѵ́фѡна: ст҃ы́хъ седмѝ мч҃нкъ маккавє́й и҆ ма́тере и҆́хъ соломѡні́и и҆ ѹ҆чи́телѧ и҆́хъ є҆леаза́ра, и҆ всѣ́хъ ст҃ы́хъ твои́хъ.

<red>С</red>п҃сѝ, гдⷭ҇и, и҆ поми́лꙋй вели́каго господи́на и҆ ѻ҆тца̀ на́шего <red>и҆́мⷬ҇къ</red>, ст҃ѣ́йшаго патрїа́рха моско́вскаго и҆ всеѧ̀ рꙋсѝ <red>и҆́мⷬ҇къ</red>, и҆ господи́на на́шего высокопреѡсщ҃е́ннѣйшаго <red>[</red><rubric class="inline">и҆лѝ:</rubric> преѡсщ҃е́ннѣйшаго<red>]</red> митрополі́та <red>[</red><rubric class="inline">и҆лѝ: </rubric> а҆рхїепⷭ҇кпа, <rubric class="inline">и҆лѝ: </rubric> є҆пⷭ҇кпа<red>]</red> <red>и҆́мⷬ҇къ</red>. Да́рꙋй и҆̀мъ дꙋше́вное и҆ тѣле́сное здра́вїе и҆ рабо́тномꙋ тебѣ̀ семꙋ̀ хрⷭ҇тїа́нскомꙋ жи́тельствꙋ во все́мъ млⷭ҇тивъ бꙋ́ди. Помѧнѝ, гдⷭ҇и, всѧ́кое є҆пⷭ҇кпство правосла́вныхъ, пра́вѡ пра́вѧщихъ сло́во твоеѧ̀ и҆́стины: и҆ ве́сь сщ҃е́нническїй и҆ мона́шескїй чи́нъ и҆ сп҃се́нїе и҆́хъ. Помѧнѝ гдⷭ҇и, ненави́дѧщихъ и҆ лю́бѧщихъ на́съ, слꙋжа́щихъ бра́тїй на́шихъ, предстоѧ́щихъ, и҆ бл҃госло́вною вино́ю ѿше́дшихъ, и҆ заповѣ́давшихъ на́мъ недостѡ́йнымъ моли́тисѧ ѡ҆ ни́хъ. Помѧнѝ, гдⷭ҇и, въ плѣне́нїи и҆ ско́рбехъ сꙋ́щихъ бра́тїй на́шихъ, и҆ поми́лꙋй и҆́хъ по вели́цѣй млⷭ҇ти твое́й, всѧ́кїѧ нꙋ́жды и҆збавлѧ́ѧй: ꙗ҆́кѡ ты̀ є҆сѝ и҆сто́чникъ и҆сцѣле́нїй, хрⷭ҇тѐ бж҃е на́шъ, и҆ тебѣ̀ сла́вꙋ возсыла́емъ, со безнача́льнымъ твои́мъ ѻ҆ц҃е́мъ, и҆ съ прест҃ы́мъ, и҆ бл҃ги́мъ, и҆ животворѧ́щимъ твои́мъ дх҃омъ, ны́нѣ и҆ при́снѡ, и҆ во вѣ́ки вѣкѡ́въ.

<rubric class="inline">Ли́къ:</rubric> <red>А҆</red>ми́нь.

<rubric class="inline">Сщ҃е́нникъ:</rubric> <red>М</red>и́ръ всѣ̑мъ.

<rubric class="inline">Ли́къ:</rubric> <red>И҆</red> дꙋ́хови твоемꙋ̀.

<rubric class="inline">Дїа́конъ:</rubric> <red>Г</red>лавы̑ ва́шѧ гдⷭ҇ви приклони́те.

<rubric class="inline">Ли́къ:</rubric> <red>Т</red>ебѣ̀ гдⷭ҇и.

<rubric>Сщ҃е́нникъ же мл҃твꙋ та́йнѡ:</rubric>

<versal>П</versal>риклонѝ, гдⷭ҇и, ѹ҆́хо твоѐ, и҆ ѹ҆слы́ши ны̀, и҆́же во і҆ѻрда́нѣ крⷭ҇ти́тисѧ и҆зво́ливый, и҆ ѡ҆ст҃и́вый во́ды, бл҃гословѝ всѣ́хъ на́съ, и҆̀же приклоне́нїемъ своеѧ̀ вы́и, назна́менающихъ рабо́тное воѡбраже́нїе: и҆ сподо́би на́съ и҆спо́лнитисѧ ѡ҆сщ҃е́нїѧ твоегѡ̀ причаще́нїемъ воды̀ сеѧ̀, и҆ да бꙋ́детъ на́мъ, гдⷭ҇и, во здра́вїе дꙋшѝ и҆ тѣ́ла.

<rubric class="inline">Возгла́съ:</rubric> <red>Т</red>ы́ бо є҆сѝ ѡ҆сщ҃е́нїе на́ше, и҆ тебѣ̀ сла́вꙋ, и҆ бл҃годаре́нїе, и҆ поклоне́нїе возсыла́емъ, со безнача́льнымъ твои́мъ ѻ҆ц҃е́мъ, и҆ прест҃ы́мъ, и҆ бл҃ги́мъ и҆ животворѧ́щимъ твои́мъ дх҃омъ, ны́нѣ и҆ при́снѡ, и҆ во вѣ́ки вѣкѡ́въ.

<rubric class="inline">Ли́къ:</rubric> <red>А҆</red>ми́нь.

<rubric>Та́же взе́мъ чтⷭ҇ны́й крⷭ҇тъ, бл҃гословлѧ́етъ во́ды три́жды, крестоѡбра́знѡ низводѧ̀ и҆ возводѧ̀ и҆ пра́вѡ: и҆ поѧ̀ настоѧ́щїй тропа́рь, гла́съ а҃:</rubric>

<red>С</red>п҃сѝ, гдⷭ҇и, лю́ди твоѧ̑, и҆ бл҃гословѝ достоѧ́нїе твоѐ, побѣ̑ды бл҃говѣ́рномꙋ і҆мпера́торꙋ на́шемꙋ, нїкола́ю а҆леѯа́ндровичꙋ, на сопроти̑вныѧ да́рꙋѧ, и҆ твоѐ сохранѧ́ѧ крⷭ҇то́мъ твои́мъ жи́тельство. <rubric class="inline">Три́жды.</rubric>

<rubric>И҆ посе́мъ пою́тъ тропа́рь се́й, гла́съ в҃:</rubric>

<red>Т</red>вои́хъ дарѡ́въ достѡ́йны на́съ сотворѝ, бцⷣе дв҃о, презира́ющи согрѣшє́нїѧ на̑ша, и҆ подаю́щи и҆сцѣлє́нїѧ вѣ́рою прїе́млющымъ бл҃гослове́нїе твоѐ, пречⷭ҇таѧ.

<rubric>Та́же цѣлꙋ́етъ і҆ере́й чтⷭ҇ны́й крⷭ҇тъ, та́кожде и҆ всѝ лю́дїе, и҆ кропи́тъ всѣ́хъ сщ҃е́нною водо́ю, ѻ҆лта́рь же и҆ цр҃ковь всю̀:</rubric>

<rubric>Лю́дїе же пою́тъ настоѧ́щїй тропа́рь, гла́съ д҃:</rubric>

<red>И҆</red>сто́чникъ и҆сцѣле́нїй и҆мꙋ́ще, ст҃і́и безсре́бреницы, и҆сцѣлє́нїѧ подава́ете всѣ̑мъ тре́бꙋющымъ, ꙗ҆́кѡ преве́лїихъ дарова́нїй сподо́бльшїисѧ ѿ приснотекꙋ́щагѡ и҆сто́чника сп҃са на́шегѡ. Глаго́летъ бо къ ва́мъ гдⷭ҇ь, ꙗ҆́кѡ є҆диноревни́телємъ а҆пⷭ҇льскимъ: сѐ да́хъ ва́мъ вла́сть на дꙋ́хи нечи̑стыѧ, ꙗ҆́коже тѣ́хъ и҆згони́ти, и҆ цѣли́ти всѧ́кїй недꙋ́гъ и҆ всѧ́кꙋю ꙗ҆́зю. Тѣ́мже въ повелѣ́нїихъ є҆гѡ̀ до́брѣ жи́тельствовавше, тꙋ́не прїѧ́сте, тꙋ́не подава́ете, и҆сцѣлѧ́юще стра̑сти дꙋ́шъ и҆ тѣле́съ на́шихъ.

<red>П</red>ри́зри на молє́нїѧ твои́хъ ра̑бъ всенепоро́чнаѧ, ѹ҆толѧ́ющи лю̑тыѧ на ны̀ воста̑нїѧ, всѧ́кїѧ ско́рби на́съ и҆змѣнѧ́ющи: тѧ́ бо є҆ди́нꙋ тве́рдое и҆ и҆звѣ́стное ѹ҆твержде́нїе и҆́мамы, и҆ твоѐ предста́тельство стѧжа́хомъ, да не постыди́мсѧ, влⷣчце, тѧ̀ призыва́ющїи. Потщи́сѧ на ѹ҆моле́нїе тебѣ̀ вѣ́рнѡ вопїю́щихъ: ра́дꙋйсѧ, влⷣчце, всѣ́хъ по́моще, ра́досте и҆ покро́ве. И҆ сп҃се́нїе дꙋ́шъ на́шихъ.

<red>В</red>лⷣчце, прїимѝ мл҃твы рабѡ́въ твои́хъ, и҆ и҆зба́ви на́съ ѿ всѧ́кїѧ нꙋ́жды и҆ печа́ли.

<rubric>По кропле́нїи же є҆ктенїа̀:</rubric>

<incipit><red>П</red>оми́лꙋй на́съ, бж҃е:</incipit>

<red>Є҆</red>щѐ мо́лимсѧ ѡ҆ є҆́же сохрани́тисѧ ст҃ѣ́й ѻ҆би́тели се́й:

<red>Г</red>дⷭ҇и, поми́лꙋй, <rubric class="inline">м҃.</rubric>

<rubric class="inline">І҆ере́й:</rubric> <red>Ѹ҆</red>слы́ши ны̀, бж҃е, сп҃си́телю на́шъ:

<rubric class="inline">Ли́къ:</rubric> <red>А҆</red>ми́нь.

<rubric class="inline">І҆ере́й:</rubric> <red>М</red>и́ръ всѣ̑мъ.

<rubric class="inline">Ли́къ:</rubric> <red>И҆</red> дꙋ́хови твоемꙋ̀.

<rubric class="inline">Дїа́конъ:</rubric> <red>Г</red>лавы̑ ва́шѧ гдⷭ҇ви приклони́те.

<rubric class="inline">Ли́къ:</rubric> <red>Т</red>ебѣ̀, гдⷭ҇и.

<rubric>І҆ере́й же глаго́летъ мл҃твꙋ велегла́снѡ:</rubric>

<incipit><red>В</red>лⷣко многомлⷭ҇тиве гдⷭ҇и і҆и҃се хрⷭ҇тѐ бж҃е на́шъ:</incipit>

<rubric>И҆ по мл҃твѣ ли́къ:</rubric>

<red>А҆</red>ми́нь.

<rubric>И҆ ѿпꙋ́стъ.</rubric>



<rubric>(Зрѝ) А҆ и҆дѣ́же чи́нъ ѡ҆сщ҃е́нїѧ воды̀ соверша́етсѧ на ѹ҆́трени, пое́мъ си́це:</rubric>

<red>П</red>о славосло́вїи, и҆ по <red>Т</red>рист҃о́мъ, и҆ по тропарѣ̀: <incipit><red>С</red>п҃сѝ, гдⷭ҇и, лю́ди твоѧ̑:</incipit> пою́тсѧ тропарѝ: <red>Є҆́</red>же ра́дꙋйсѧ: и҆ про́чее по рѧ́дꙋ ѡ҆сщ҃е́нїе воды̀, ꙗ҆́кѡ ѻ҆бы́чай: по ѡ҆сщ҃е́нїи же воды̀, и҆ по тропарѣ́хъ: <red>И҆</red>сто́чникъ и҆сцѣле́нїй: и҆ <incipit><red>П</red>ри́зри на молє́нїѧ:</incipit> и҆ <incipit><red>В</red>лⷣчце, прїимѝ:</incipit> твори́мъ и҆ поклоне́нїе чⷭ҇тно́мꙋ крⷭ҇тꙋ̀, ꙗ҆́кѡ предписа́сѧ. На часѣ́хъ, тропа́рь крⷭ҇та̀: <red>С</red>ла́ва, ст҃ы́хъ: И҆ ны́нѣ бг҃оро́диченъ часѡ́въ. По <red>Т</red>рист҃о́мъ, кондакѝ премѣнѧ́емъ.



<rubric>На лїтꙋргі́и: Бл҃жє́нна ѿ канѡ́на крⷭ҇та̀, пѣ́снь г҃-ѧ, на д҃: и҆ ст҃ы́хъ, пѣ́снь ѕ҃-ѧ, на д҃.</rubric>

<rubric>По вхо́дѣ, тропа́рь крⷭ҇та̀, и҆ мч҃нкѡвъ: Сла́ва, конда́къ мч҃нкѡвъ: И҆ ны́нѣ, крⷭ҇та̀.</rubric>

<rubric><incipit><red>Трист҃о́е.</red></incipit> Прокі́менъ крⷭ҇та̀, гла́съ ѕ҃:</rubric>

<red>С</red>п҃сѝ, гдⷭ҇и, лю́ди твоѧ̑, и҆ бл҃гословѝ достоѧ́нїе твоѐ.

<rubric class="inline">Сті́хъ:</rubric> <red>К</red>ъ тебѣ̀, гдⷭ҇и, воззовꙋ̀, бж҃е мо́й:

<rubric>Дрꙋгі́й мч҃нкѡвъ, гла́съ д҃:</rubric>

<red>С</red>т҃ы́мъ, и҆̀же сꙋ́ть на землѝ є҆гѡ̀, ѹ҆дивѝ гдⷭ҇ь всѧ̑ хотѣ̑нїѧ своѧ̑ въ ни́хъ.

<rubric>А҆пⷭ҇лъ крⷭ҇та̀, къ корі́нѳѧнѡмъ, зача́ло рк҃є.</rubric>

<rubric>И҆ ст҃ы́хъ, ко є҆вре́ємъ, зача́ло т҃а.</rubric>

<rubric class="inline">А҆ллилꙋ́їа, гла́съ д҃:</rubric> <red>П</red>омѧнѝ со́нмъ тво́й, є҆го́же стѧжа́лъ є҆сѝ и҆спе́рва.

<rubric class="inline">Сті́хъ:</rubric> <red>Б</red>г҃ъ же цр҃ь на́шъ пре́жде вѣ́ка:

<rubric class="inline">И҆ ст҃ы́хъ:</rubric> <red>В</red>оззва́ша првⷣнїи, и҆ гдⷭ҇ь ѹ҆слы́ша и҆́хъ:

<rubric>Є҆ѵⷢ҇лїе крⷭ҇та̀, і҆ѡа́нна, зача́ло ѯ҃.</rubric>

<rubric>И҆ ст҃ы́хъ, матѳе́а, зача́ло л҃и.</rubric>

<rubric class="inline">Прича́стенъ крⷭ҇та̀:</rubric> <red>З</red>на́менасѧ на на́съ свѣ́тъ лица̀ твоегѡ̀, гдⷭ҇и.

<rubric class="inline">И҆ ст҃ы́хъ:</rubric> <red>Р</red>а́дꙋйтесѧ, првⷣнїи, ѡ҆ гдⷭ҇ѣ:

<rubric>Рѧ́дъ же вычита́емъ напре́дъ: и҆лѝ под̾ зача́ло.</rubric>



<rubric>(Зрѝ) А҆́ще же а҃-й де́нь а҆́ѵгꙋста слꙋчи́тсѧ въ недѣ́лю:</rubric>

<rubric class="inline">Въ сꙋббѡ́тꙋ ве́чера, на ма́лѣй вече́рни:</rubric> <red>С</red>тїхи̑ры воскрⷭ҇ны, и҆ бцⷣы, по ѻ҆бы́чаю.

<rubric class="inline">На вели́цѣй вече́рни:</rubric> <red>П</red>о каѳі́смѣ, на <incipit><red>Г</red>дⷭ҇и воззва́хъ:</incipit> стїхи̑ры воскрⷭ҇ны, г҃: и҆ а҆нато́лїевъ а҃: и҆ крⷭ҇та̀, г҃: и҆ мч҃нкѡвъ, г҃: <red>С</red>ла́ва, крⷭ҇та̀. <red>И҆</red> ны́нѣ, бг҃оро́диченъ а҃-й, гла́са. На лїті́и, стїхи́ра хра́ма, и҆ мч҃нкѡвъ хвали̑тныѧ: <red>С</red>ла́ва, мч҃нкѡвъ: <red>И҆</red> ны́нѣ, бг҃оро́диченъ. На стїхо́внѣ ѻ҆ктѡ́иха воскрⷭ҇ны: <red>С</red>ла́ва, мч҃нкѡвъ: <red>И҆</red> ны́нѣ, крⷭ҇та̀. На бл҃гослове́нїи хлѣ́бѡвъ, тропа́рь: <incipit><red>Б</red>цⷣе дв҃о:</incipit> два́жды, и҆ крⷭ҇та̀, є҆ди́ножды. Та́же, бꙋ́ди и҆́мѧ гдⷭ҇не: и҆ про́чее.

<rubric>(Зрѝ) А҆́ще ли нѣ́сть бдѣ́нїѧ:</rubric>

<rubric class="inline">По</rubric> <red>Н</red>ы́нѣ ѿпꙋща́еши, тропа́рь воскрⷭ҇нъ: <red>С</red>ла́ва, ст҃ы́хъ: <red>И҆</red> ны́нѣ, крⷭ҇та̀.

<rubric class="inline">На повече́рїи:</rubric> <red>П</red>о <incipit><red>Д</red>осто́йно:</incipit> конда́къ крⷭ҇та̀.

<rubric class="inline">На ѹ҆́трени:</rubric> <red>Н</red>а <red>Б</red>г҃ъ гдⷭ҇ь, тропа́рь воскрⷭ҇нъ, два́жды: <red>С</red>ла́ва, мч҃нкѡвъ: И҆ ны́нѣ, крⷭ҇та̀. Канѡ́нъ воскрⷭ҇нъ со і҆рмосо́мъ на д҃, и҆ бцⷣы на два̀: и҆ крⷭ҇та̀ на д҃, и҆ мч҃нкѡвъ на д҃. Катава́сїа: <incipit><red>К</red>рⷭ҇тъ начерта́въ:</incipit> По г҃-й пѣ́сни, конда́къ мч҃нкѡвъ, и҆ сѣда́ленъ два́жды. <red>С</red>ла́ва, и҆ ны́нѣ, крⷭ҇та̀. По ѕ҃-й пѣ́сни, конда́къ крⷭ҇та̀, и҆ і҆́косъ. Свѣти́ленъ воскрⷭ҇нъ: <red>С</red>ла́ва, мч҃нкѡвъ: <red>И҆</red> ны́нѣ, крⷭ҇та̀. На хвали́техъ стїхи̑ры воскрⷭ҇ны, д҃: и҆ крⷭ҇та̀, со Сла́внымъ, д҃, со стїхѝ свои́ми: <red>В</red>озноси́те гдⷭ҇а бг҃а на́шего: Сті́хъ: <red>Б</red>г҃ъ же цр҃ь на́шъ: <red>С</red>ла́ва, стїхи́ра є҆ѵⷢ҇льскаѧ. <red>И҆</red> ны́нѣ, <incipit><red>П</red>ребл҃гослове́нна є҆сѝ:</incipit> Славосло́вїе вели́кое. Тропа́рь воскрⷭ҇нъ то́чїю. И҆ быва́етъ водоѡсщ҃е́нїе, и҆ поклоне́нїе крⷭ҇тꙋ̀, и҆ прѡ́чаѧ, ꙗ҆́коже вы́ше рече́сѧ.

<rubric class="inline">На лїтꙋргі́и:</rubric> <red>Б</red>л҃жє́нна воскрⷭ҇на, на д҃: и҆ крⷭ҇та̀, пѣ́снь г҃-ѧ, на д҃, и҆ мч҃нкѡвъ, пѣ́снь ѕ҃-ѧ, на д҃. Но вхо́дѣ, тропа́рь воскрⷭ҇нъ, и҆ крⷭ҇та̀, и҆ мч҃нкѡвъ. Та́же, конда́къ воскрⷭ҇нъ: <red>С</red>ла́ва, мч҃нкѡвъ: <red>И҆</red> ны́нѣ, крⷭ҇та̀. Прокі́менъ, <red>А҆</red>ллилꙋ́їа, и҆ прича́стенъ крⷭ҇та̀, и҆ мч҃нкѡвъ. А҆пⷭ҇лъ и҆ є҆ѵⷢ҇лїе рѧдово́е, и҆ крⷭ҇та̀, и҆ мч҃нкѡвъ.
