---
title: "Недѣ́лѧ по ржⷭ҇твѣ̀ хрⷭ҇то́вѣ"
navigation:
  key: service-menaionfest-18
  title: "Недѣ́лѧ по ржⷭ҇твѣ̀ хрⷭ҇то́вѣ"
  parent: service-menaionfest
  order: 18
type: "service"
---

# Недѣ́лѧ по ржⷭ҇твѣ̀ хрⷭ҇то́вѣ.

<rubric>Па́мѧть сотворѧ́емъ ст҃ы́хъ првⷣныхъ, і҆ѡ́сифа ѡ҆брꙋ́чника, и҆ дв҃да царѧ̀, и҆ і҆а́кѡва бра́та гдⷭ҇нѧ.</rubric>



<rubric>Подоба́етъ вѣ́дати, а҆́ще по ржⷭ҇твѣ̀ хрⷭ҇то́вѣ недѣ́лѧ сїѧ̀ слꙋчи́тсѧ въ к҃ѕ, и҆ к҃з, и҆ въ к҃и, и҆ к҃ѳ, и҆ л҃ де́нь: въ сꙋббѡ́тꙋ на ма́лѣй вече́рни стїхи̑ры воскрⷭ҇ны, и҆ бцⷣы по ѻ҆бы́чаю.</rubric>

<rubric>На вели́цѣй вече́рни по ѻ҆бы́чномъ ѱалмѣ̀, пое́мъ каѳі́смꙋ а҃-ю всю̀. На <incipit><red>Г</red>дⷭ҇и воззва́хъ:</incipit> стїхи̑ры воскрⷭ҇ны г҃: и҆ пра́здника д҃, поє́мыѧ на са́мый пра́здникъ. И҆ ст҃ы́хъ г҃, гла́съ а҃.</rubric>

<podoben>Подо́бенъ: <incipit><red>Н</red>бⷭ҇ныхъ чинѡ́въ:</incipit></podoben>

<red>Б</red>г҃оѻц҃а̀ всѝ восхва́лимъ дв҃да царѧ̀: и҆з̾ негѡ́ бо про́йде же́злъ дв҃а, и҆ и҆з̾ неѧ̀ возсїѧ̀ цвѣ́тъ хрⷭ҇то́съ, и҆ а҆да́ма со є҆́ѵою ѿ тлѝ воззва̀, ꙗ҆́кѡ бл҃гоꙋтро́бенъ.

<red>П</red>рⷪ҇ро́чєскаѧ проречє́нїѧ ви́дѣ въ ста́рости ꙗ҆́вѣ і҆ѡ́сифъ ѡ҆брꙋ́чникъ, проѧвле́ннѡ и҆сполнѧ́ємаѧ, ѡ҆брꙋче́нїе вои́стиннꙋ стра́нное, ѿкрове́нїе а҆́гг҃лы прїе́мъ, бг҃ꙋ сла́ва вопїю́щихъ, на зе́млю ми́ръ низпосла́вшемꙋ.

<red>Б</red>ра́та бж҃їѧ всѝ восхва́лимъ, ꙗ҆́кѡ ст҃и́телѧ сꙋ́ща, мꙋче́нїемъ же па́ки просїѧ́вша до́блественнѣ. Є҆гѡ́же мл҃твами, і҆и҃се бж҃е на́шъ, въ верте́пѣ и҆ въ пелена́хъ пови́выйсѧ, сп҃сѝ всѧ̑ пою́щыѧ тѧ̀.

<rubric>Сла́ва, гла́съ ѕ҃.</rubric>

<red>П</red>а́мѧть соверша́емъ дв҃да и҆ і҆а́кѡва, бл҃гочести́выхъ: царѧ̀ прⷪ҇ро́ка, и҆ а҆пⷭ҇ла, пе́рвагѡ є҆пⷭ҇кпа. Тѣ́хъ бо ѹ҆че́ньми ле́сти и҆зба́вльшесѧ, хрⷭ҇та̀ славосло́вимъ ѿ дв҃ы возсїѧ́вшаго и҆ вопло́щшагосѧ, є҆́же сп҃стѝ дꙋ́шы на́шѧ.

<rubric>И҆ ны́нѣ, бг҃оро́диченъ гла́са.</rubric>

<rubric>Вхо́дъ. Прокі́менъ днѐ.</rubric>

<rubric>На лїті́и стїхи̑ры пра́здника, поє́мыѧ на са́мый пра́здникъ. Сла́ва, и҆ ны́нѣ:</rubric>

<incipit><red>В</red>олсвѝ персі́дстїи:</incipit>

<rubric>На стїхо́внѣ стїхи̑ры воскрⷭ҇ны: Сла́ва, гла́съ ѕ҃:</rubric>

<red>С</red>щ҃е́нныхъ па́мѧть и҆ царе́й держа́ва, и҆ весе́лїе бы́сть ржⷭ҇тво̀ твоѐ, и҆ въ не́мъ хва́лѧщесѧ глаго́лемъ: ѻ҆́ч҃е на́шъ, и҆́же є҆сѝ на нб҃сѣ́хъ, да ст҃и́тсѧ и҆́мѧ твоѐ, чл҃вѣколю́бче.

<rubric>И҆ ны́нѣ, гла́съ то́йже:</rubric>

<red>Д</red>не́сь неви́димое є҆стество̀ человѣ́кѡмъ ѿ дв҃ы совокꙋплѧ́етсѧ: дне́сь безмѣ́рное сꙋщество̀ въ виѳлее́мѣ пелена́ми ѡ҆бвива́етсѧ: дне́сь бг҃ъ ѕвѣздо́ю волхвы̀ въ поклоне́нїе приво́дитъ, провозвѣща́ѧ своѐ тридне́вное погребе́нїе, ꙗ҆́кѡ въ зла́тѣ и҆ смѵ́рнѣ и҆ лїва́нѣ. Є҆мꙋ́же пое́мъ: воплоти́выйсѧ ѿ дв҃ы, хрⷭ҇тѐ бж҃е, сп҃сѝ дꙋ́шы на́шѧ.

<rubric>На бл҃гослове́нїи хлѣ́бѡвъ тропа́рь:</rubric>

<red>Р</red>жⷭ҇тво̀ твоѐ: <rubric class="inline">Два́жды.</rubric>

<rubric>И҆ ст҃ы́хъ, гла́съ в҃:</rubric>

<red>Б</red>л҃говѣствꙋ́й, і҆ѡ́сифе, дв҃дꙋ чꙋдеса̀ бг҃оѻц҃ꙋ̀: дв҃ꙋ ви́дѣлъ є҆сѝ ро́ждшꙋю, съ па́стыри славосло́вилъ є҆сѝ, съ волхвы̀ поклони́лсѧ є҆сѝ, а҆́гг҃ломъ вѣ́сть прїе́мъ. Молѝ хрⷭ҇та̀ бг҃а сп҃стѝ дꙋ́шы на́шѧ. <rubric class="inline">Є҆ди́ножды.</rubric>

<rubric>А҆ и҆дѣ́же нѣ́сть всено́щнагѡ бдѣ́нїѧ, на повече́рїи по трист҃о́мъ, конда́къ бг҃оѻтцє́въ. Сла́ва, и҆ ны́нѣ, пра́здника.</rubric>



<rubric>На ѹ҆́трени, на <incipit><red>Б</red>г҃ъ гдⷭ҇ь:</incipit> тропа́рь воскрⷭ҇нъ, два́жды.</rubric>

<rubric>Сла́ва, ст҃ы́хъ: И҆ ны́нѣ, пра́здника.</rubric>

<rubric>По каѳі́смахъ сѣда́льны воскрⷭ҇ны, съ бг҃оро́дичны и҆́хъ. И҆ чте́нїе во є҆ѵⷢ҇лїи толково́мъ ѿ матѳе́а, недѣ́лѧ по ржⷭ҇твѣ̀ хрⷭ҇то́вѣ: и҆лѝ сло́во григо́рїа нѵ́сскагѡ, ѡ҆ ст҃ѣ́й трⷪ҇цѣ и҆ ѡ҆ а҆враа́мѣ: на двѣ̀ ча̑сти. И҆ пое́мъ непоро́чны и҆ тропарѝ и҆́хъ, ѵ҆пакоѝ гла́са. Степє́нна, и҆ прокі́менъ гла́са. Є҆ѵⷢ҇лїе воскрⷭ҇но.</rubric>

<incipit><red>В</red>оскрⷭ҇нїе хрⷭ҇то́во ви́дѣвше:</incipit>

<rubric>По н҃-мъ ѱалмѣ̀, стїхи́ра воскрⷭ҇на.</rubric>

<rubric>Канѡ́нъ воскрⷭ҇нъ со і҆рмосо́мъ на д҃: и҆ бцⷣѣ на два̀: и҆ пра́здника на д҃: и҆ настоѧ́щїй на д҃.</rubric>

<rubric>(А҆́ще же въ к҃ѕ де́нь: пое́мъ канѡ́нъ воскрⷭ҇нъ, со і҆рмосо́мъ на д҃: пра́здника ѻ҆́ба канѡ́на, на ѕ҃: и҆ бг҃оѻтцє́въ на д҃.)</rubric>

<rubric>Канѡ́нъ. Творе́нїе космы̀ мона́ха. Гла́съ д҃.</rubric>

## Пѣ́снь а҃.

<rubric class="inline">І҆рмо́съ:</rubric> <irmos><red>В</red>оспою̀ тебѣ̀, гдⷭ҇и бж҃е мо́й, ꙗ҆́кѡ и҆зве́лъ є҆сѝ лю́ди и҆з̾ рабо́ты є҆гѵ́петскїѧ, покры́лъ же є҆сѝ колєсни́цы фараѡ́новы и҆ си́лꙋ.</irmos>

<red>Є҆</red>ли́цы рожде́ствєннаѧ сотворѧ́емъ вопло́щшагѡсѧ на́съ ра́ди, ра́достїю воспои́мъ і҆а́кѡва бг҃обра́та и҆ дв҃да бг҃оѻтца̀.

<red>С</red>ла́ва въ вы́шнихъ, ли́цы а҆́гг҃льстїи въ виѳлее́мѣ і҆ѡ́сифꙋ предста́ша, глаго́люще: съ ни́миже бл҃гоизво́лившаго воплоти́тисѧ воспои́мъ.

<red>Д</red>в҃де бг҃оѻ́тче съ гꙋ́сльми, ѿ ко́рене і҆ессе́ева вопло́щшагосѧ гдⷭ҇а, і҆а́кѡва првⷣнаго привле́къ, воспо́й.

<rubric class="inline">Бг҃оро́диченъ:</rubric> <red>В</red>оспою̀ тебѣ̀, гдⷭ҇и бж҃е мо́й, ꙗ҆́кѡ роди́лсѧ є҆сѝ и҆з̾ мт҃ре дв҃ы ст҃ы́ѧ: и҆ сїю̀ показа́лъ є҆сѝ наде́ждꙋ дꙋ́шъ на́шихъ.

<rubric class="inline">Катава́сїа:</rubric> <irmos><red>Х</red>рⷭ҇то́съ ражда́етсѧ:</irmos>

## Пѣ́снь г҃.

<rubric class="inline">І҆рмо́съ:</rubric> <irmos><red>Ѹ҆</red>твержде́нїе на тѧ̀ надѣ́ющихсѧ, хрⷭ҇тѐ бж҃е, въ вѣ́рѣ правосла́внѣй твое́й ѹ҆твердѝ на́съ, ꙗ҆́кѡ чл҃вѣколю́бецъ.</irmos>

<red>Р</red>о́ждшагосѧ пло́тїю, ѿ дв҃ы без̾ сѣ́мене хрⷭ҇та̀ бг҃а, со а҆́гг҃лы всѝ воспое́мъ, сла́ва въ вы́шнихъ бг҃ꙋ, взыва́юще.

<red>В</red>сепра́зднственный, на́съ ра́ди и҆стощи́вшагѡсѧ вѣ́рнїи пра́здникъ, съ дв҃домъ же и҆ і҆а́кѡвомъ, пѣ́сньми по достоѧ́нїю почти́мъ.

<red>Ꙗ҆́</red>кѡ женихꙋ̀ ѿ черто́га, и҆з̾ мт҃рнихъ ложе́снъ, дв҃дъ речѐ гдⷭ҇ꙋ и҆зы́ти: є҆го́же ны́нѣ со і҆а́кѡвомъ воспое́мъ.

<rubric class="inline">Бг҃оро́диченъ:</rubric> <red>Б</red>езневѣ́стнꙋю и҆ бцⷣꙋ мр҃і́ю почти́мъ, тоѧ́ бо ра́ди на́мъ возсїѧ̀ пра́вды сл҃нце.

<rubric>Конда́къ, гла́съ г҃, пра́здника:</rubric>

<red>Д</red>в҃а дне́сь пресꙋ́щественнаго ражда́етъ, и҆ землѧ̀ верте́пъ непристꙋ́пномꙋ прино́ситъ. А҆́гг҃ли съ па́стырьми славосло́вѧтъ, волсви́ же со ѕвѣздо́ю пꙋтеше́ствꙋютъ: на́съ бо ра́ди роди́сѧ ѻ҆троча̀ мла́до, превѣ́чный бг҃ъ.

<rubric class="inline">І҆́косъ:</rubric> <red>Є҆</red>де́мъ виѳлее́мъ ѿве́рзе, прїиди́те ви́димъ, пи́щꙋ въ та́йнѣ ѡ҆брѣто́хомъ: прїиди́те, прїи́мемъ сꙋ́щаѧ ра̑йскаѧ внꙋ́трь верте́па. Та́мѡ ꙗ҆ви́сѧ ко́рень ненапое́нъ, прозѧба́ѧ ѿпꙋще́нїе: та́мѡ ѡ҆брѣ́тесѧ кла́дѧзь неиско́панъ, и҆з̾ негѡ́же дв҃дъ пи́ти дре́вле возжада́сѧ: та́мѡ дв҃а ро́ждши млⷣнца, жа́ждꙋ ѹ҆ста́ви а҆́бїе а҆да́мовꙋ и҆ дв҃довꙋ. Сегѡ̀ ра́ди къ немꙋ̀ и҆́демъ, гдѣ̀ роди́сѧ ѻ҆троча̀ мла́до, превѣ́чный бг҃ъ.

<rubric>Сѣда́ленъ, гла́съ г҃:</rubric>

<podoben>Подо́бенъ: <incipit><red>Д</red>в҃а дне́сь:</incipit></podoben>

<red>І҆</red>ѡ́сифа првⷣнаго, дв҃ы ѡ҆брꙋ́чника, съ дв҃домъ і҆а́кѡва достодо́лжнѡ воспое́мъ: сі́и бо првⷣною ходи́вше стезе́ю, достиго́ша нбⷭ҇ныѧ ѻ҆би́тели, досто́йнѡ ликꙋ́юще со а҆́гг҃лы, на́мъ про́сѧтъ согрѣше́нїй ѡ҆ставле́нїѧ.

<rubric>Сла́ва, гла́съ и҃, подо́бенъ то́йже:</rubric>

<red>Д</red>в҃а родѝ творца̀ всѧ́ческихъ, и҆ волсвѝ грѧдꙋ́тъ семꙋ̀ пло́тїю поклони́тисѧ: человѣ́цы со а҆́гг҃лы славосло́вѧтъ, верте́пъ же и҆ ꙗ҆́сли дароно́сѧтъ: воспѣва́юще ро́ждшагосѧ, ѻ҆троча̀ мла́до превѣ́чнаго бг҃а.

<rubric>И҆ ны́нѣ, гла́съ а҃:</rubric>

<podoben>Подо́бенъ: <incipit><red>Л</red>и́къ а҆́гг҃льскїй:</incipit></podoben>

<red>Л</red>и́къ прⷪ҇ро́ческїй пра́зднꙋетъ бж҃е́ственнѣ чꙋ́до въ тебѣ̀ бы́вшее, ѽ дв҃о: бг҃а бо вопло́щшасѧ на землѝ породила̀ є҆сѝ. Тѣ́мже а҆́гг҃ли съ па́стырьми пою́тъ, волсви́ же вѣ́рою со і҆ѡ́сифомъ вопїю́тъ, дв҃дꙋ чꙋдеса̀ бг҃оѻтцꙋ̀.

## Пѣ́снь д҃.

<rubric class="inline">І҆рмо́съ:</rubric> <irmos><red>Т</red>воегѡ̀ на землѝ ꙗ҆вле́нїѧ, хрⷭ҇тѐ бж҃е, проповѣ́даѧ прⷪ҇ро́къ прише́ствїе, съ весе́лїемъ вопїѧ́ше: сла́ва си́лѣ твое́й, гдⷭ҇и.</irmos>

<red>С</red>ъ волхвы̀ ро́ждшемꙋсѧ поклони́мсѧ, и҆ со а҆́гг҃лы и҆ і҆ѡ́сифомъ ликꙋ́имъ, бг҃олѣ́пнѡ взыва́юще: сла́ва въ вы́шнихъ хрⷭ҇тꙋ̀ бг҃ꙋ.

<red>Ц</red>рⷭ҇твꙋѧй всѣ́ми царьмѝ хрⷭ҇то́съ, по пло́ти ѿ сѣ́мене дв҃дова рожде́йсѧ, и҆збра́ннаго і҆а́кѡва прїѧ́тъ бра́та, ꙗ҆́коже и҆зво́ли.

<red>Ѿ</red> дв҃ы гдⷭ҇ь ꙗ҆ви́выйсѧ во пло́ти, спросла́ви па́мѧть ва́шꙋ ст҃і́и, а҆пⷭ҇лѡвъ лꙋ́чшїй і҆а́кѡве, и҆ дв҃де всебл҃же́нне.

<rubric class="inline">Бг҃оро́диченъ:</rubric> <red>Х</red>ерꙋві́мскихъ чинѡ́въ преимꙋ́щи, и҆ бг҃а на рꙋкꙋ̀ носи́ма, съ пло́тїю поне́сши, ра́дꙋйсѧ, бг҃оро́дице безневѣ́стнаѧ.

## Пѣ́снь є҃.

<rubric class="inline">І҆рмо́съ:</rubric> <irmos><red>В</red>озсїѧ́вый свѣ́тъ, и҆ просвѣти́вый ѹ҆́тро, и҆ показа́вый де́нь, сла́ва тебѣ̀, сла́ва тебѣ̀, і҆и҃се сн҃е бж҃їй.</irmos>

<red>Ѿ</red> дв҃ы чⷭ҇тыѧ бл҃говоли́вый роди́тисѧ, бж҃е воплоти́выйсѧ, сла́ва тебѣ̀, сла́ва тебѣ̀, і҆ѡ́сифъ вопїѧ́ше.

<red>Ѿ</red> дв҃ы рожде́йсѧ и҆ па́мѧть ѹ҆ѧсни́вый дв҃да и҆ і҆а́кѡва, сла́ва тебѣ̀, сла́ва тебѣ̀, сла́ва тебѣ̀ і҆и҃се сн҃е бж҃їй.

<red>Є҆</red>го́же прⷪ҇ро́къ дв҃дъ до́ждь на рꙋно̀ нарица́ше бг҃одохнове́ннѡ, і҆а́кѡвъ проповѣ́да і҆и҃са сн҃а бж҃їѧ.

<rubric class="inline">Бг҃оро́диченъ:</rubric> <red>А҆́</red>гг҃ла гла́съ немо́лчнѡ тва́рь прино́ситъ тебѣ̀ дв҃о: ра́дꙋйсѧ, мт҃и чⷭ҇таѧ і҆и҃са сн҃а бж҃їѧ.

## Пѣ́снь ѕ҃.

<rubric class="inline">І҆рмо́съ:</rubric> <irmos><red>В</red>озопѝ проѡбразꙋ́ѧ погребе́нїе тридне́вное, прⷪ҇ро́къ і҆ѡ́на, въ ки́тѣ молѧ́сѧ: ѿ тлѝ и҆зба́ви мѧ̀, і҆и҃се цр҃ю̀ си́лъ.</irmos>

<red>П</red>редстоѧ́хꙋ ѹ҆жаса́ющесѧ чи́ни нбⷭ҇нїи верте́пꙋ, и҆ ржⷭ҇тво̀ пречⷭ҇тое воспѣ́ша немо́лчнѡ: сла́ва въ вы́шнихъ бг҃ꙋ ро́ждшꙋсѧ.

<red>С</red>ѣ́лъ є҆сѝ на прⷭ҇то́лѣ, ꙗ҆́коже клѧ́лсѧ є҆сѝ влⷣко, прⷪ҇ро́кꙋ дв҃дꙋ, ѿ плода̀ чре́ва є҆гѡ̀ проше́дъ: і҆а́кѡвꙋ же цр҃кве пре́далъ є҆сѝ прⷭ҇то́лъ хрⷭ҇тѐ.

<red>Ц</red>р҃ь ѹ҆́бѡ дв҃дъ и҆ прⷪ҇ро́къ чꙋ́денъ, и҆ пра́ѻтецъ показа́сѧ бж҃е́ственнагѡ воплоще́нїѧ: первоепⷭ҇кпъ же ѹ҆ч҃нкъ і҆а́кѡвъ і҆и҃совъ.

<rubric class="inline">Бг҃оро́диченъ:</rubric> <red>М</red>о́лимсѧ ѡ҆ рабѣ́хъ твои́хъ, дв҃о бцⷣе, и҆з̾ тебѐ воплоще́ннаго молѝ: ꙗ҆́кѡ тѧ̀ и҆ є҆ди́нꙋ предста́тельницꙋ на́шꙋ вѣ́мы.

<rubric>Конда́къ, гла́съ г҃:</rubric>

<podoben>Подо́бенъ: <incipit><red>Д</red>в҃а дне́сь:</incipit></podoben>

<red>В</red>есе́лїѧ дне́сь дв҃дъ и҆сполнѧ́етсѧ, бж҃е́ственный і҆ѡ́сифъ же хвале́нїе со і҆а́кѡвомъ прино́ситъ: вѣне́цъ бо сро́дствомъ хрⷭ҇то́вымъ прїе́мше ра́дꙋютсѧ, и҆ неизрече́ннѡ на землѝ ро́ждшагосѧ воспѣва́ютъ, и҆ вопїю́тъ: ще́дре, сп҃са́й тебѐ чтꙋ́щыѧ.

<rubric class="inline">І҆́косъ:</rubric> <red>Н</red>еизрече́ннымъ совѣ́томъ ражда́етсѧ пло́тїю безпло́тный, ѡ҆писꙋ́етсѧ ны́нѣ тѣ́ломъ неѡпи́санный, и҆ сп҃са́етъ непрело́жнѡ ѻ҆́ба сꙋщества̑: нача́ло прїе́млетъ, и҆́же є҆стество́мъ безнача́льный, и҆ є҆ди́нъ безлѣ́тенъ. Зри́тсѧ млⷣнцъ, сы́й всесоверше́нный: но́ситсѧ рꙋка́ми, носѧ́й всѧ́чєскаѧ. Тѣ́мже тогѡ̀ сро́дствомъ почтє́нныѧ, ꙗ҆́кѡ бг҃ъ вѣнча́етъ свои́мъ ржⷭ҇тво́мъ: ꙗ҆́же прославлѧ́юще вѣ́рою, немо́лчнѡ вопїе́мъ: ще́дре, сп҃са́й тебѐ чтꙋ́щыѧ.

## Пѣ́снь з҃.

<rubric class="inline">І҆рмо́съ:</rubric> <irmos><red>А҆</red>враа́мстїи и҆ногда̀ въ вавѷлѡ́нѣ ѻ҆́троцы пе́щный пла́мень попра́ша, пѣ́сньми взыва́юще: ѻ҆тє́цъ на́шихъ бж҃е, бл҃гослове́нъ є҆сѝ.</irmos>

<red>П</red>а́че сло́ва ржⷭ҇твꙋ̀ бцⷣы мр҃і́и, ли́цы а҆́гг҃льстїи дивѧ́щесѧ, і҆ѡ́сифꙋ вопїѧ́хꙋ: въ вы́шнихъ сла́ва, и҆ на землѝ ми́ръ.

<red>Н</red>евѣстово́децъ ѹ҆́бѡ дв҃дъ, черто́жникъ же бж҃е́ственныѧ цр҃кве і҆а́кѡвъ бы́вше, глаго́лахꙋ: воплоще́йсѧ на́съ ра́ди, бж҃е, бл҃гослове́нъ є҆сѝ.

<red>И҆́</red>же во прⷪ҇ро́цѣхъ ца́рь, и҆ во царѣ́хъ прⷪ҇ро́къ. Со і҆а́кѡвомъ бг҃омꙋ́дрымъ и҆ на́мъ воспо́й: воплоще́йсѧ на́съ ра́ди, хрⷭ҇тѐ, бл҃гослове́нъ є҆сѝ.

<rubric class="inline">Бг҃оро́диченъ:</rubric> <red>В</red>ъ неѡпа́льнѣй кꙋпинѣ̀ и҆ росода́тельнѣй пе́щи, ты̀ прописа́вшисѧ мт҃и пречⷭ҇таѧ, без̾ сѣ́мене родила̀ є҆сѝ воплоще́ннаго бг҃а, приснобл҃гослове́ннаѧ.

## Пѣ́снь и҃.

<rubric class="inline">І҆рмо́съ:</rubric> <irmos><red>Ц</red>р҃ѧ̀ хрⷭ҇та̀, є҆го́же и҆сповѣ́даша плѣне́ннїи ѻ҆́троцы, въ пещѝ глаго́люще ве́лїимъ гла́сомъ: всѧ̑ дѣла̀ по́йте гдⷭ҇а.</irmos>

<red>В</red>опло́щшагосѧ хрⷭ҇та̀, є҆го́же славосло́виша нбⷭ҇ныѧ си̑лы, и҆ і҆ѡ́сифъ ѡ҆брꙋ́чникъ непреста́ннѡ воспѣва́етъ: всѧ̑ дѣла̀ гдⷭ҇а по́йте, и҆ превозноси́те є҆го̀ во вѣ́ки.

<red>В</red>опло́щшагосѧ хрⷭ҇та̀, є҆го́же проречѐ дв҃дъ бг҃оѻте́цъ, и҆ лю́демъ проповѣ́да і҆а́кѡвъ, вопїѧ̀: всѧ̑ дѣла̀ гдⷭ҇а по́йте и҆ превозноси́те є҆го̀ во вѣ́ки.

<red>Ѿ</red> дв҃ы ро́ждшагосѧ хрⷭ҇та̀, и҆ возвели́чившаго дв҃довꙋ и҆ і҆а́кѡвлю сщ҃е́ннꙋю па́мѧть ꙗ҆́кѡ дрꙋгѡ́въ є҆гѡ̀: всѧ̑ дѣла̀ гдⷭ҇а по́йте, и҆ превозноси́те є҆го̀ во вѣ́ки.

<rubric class="inline">Бг҃оро́диченъ:</rubric> <red>Ц</red>р҃ѧ̀ хрⷭ҇та̀, є҆го́же на́мъ родѝ бцⷣа мр҃і́а, и҆ по ржⷭ҇твѣ̀ пребы́сть дв҃а чⷭ҇таѧ: всѧ̑ дѣла̀ гдⷭ҇а по́йте, и҆ превозноси́те є҆го̀ во вѣ́ки.

<rubric>На ѳ҃-й пѣ́сни пое́мъ:</rubric>

<incipit><red>Чⷭ҇</red>тнѣ́йшꙋю:</incipit>

## Пѣ́снь ѳ҃.

<rubric class="inline">І҆рмо́съ:</rubric> <irmos><red>М</red>ѡѷсе́й на горѣ̀ неѡпали́мꙋю кꙋпинꙋ̀ ви́дѣ, і҆ѡ́сифъ въ верте́пѣ неизрече́нное ржⷭ҇тво̀ слы́ша, нескве́рнаѧ дв҃о, безмꙋ́жнаѧ мт҃и, пѣ́сньми тѧ̀, бцⷣе, велича́емъ.</irmos>

<red>Р</red>о́ждшемꙋсѧ ѿ дв҃ы всѧ̀ тва́рь тре́петомъ послꙋжѝ: нб҃са̀ ѹ҆́бѡ ѕвѣздо́ю, землѧ́ же ꙗ҆́сльми, гора̀ верте́помъ, волсвѝ дармѝ, па́стырїе чꙋдесе́мъ: а҆́гг҃ли же сла́ва въ вы́шнихъ бг҃ꙋ.

<red>Ц</red>р҃ь ѿ па́стырей дре́вле ѹ҆́бѡ дв҃дъ бы́сть, ѿ колѣ́на же і҆ꙋ́дова и҆ црⷭ҇кагѡ ты̀, і҆а́кѡве, па́стырь па́ствы показа́лсѧ є҆сѝ вопло́щшагѡсѧ, а҆́гнца вы́шнѧгѡ, и҆ сн҃а бж҃їѧ.

<red>В</red>иѳлее́ме ны́нѣ весели́сѧ, гра́дъ бы́въ но́вагѡ дв҃да, и҆ сїѡ́не возвѣща́й цр҃кве́й старѣ́йшинство, ѻ҆́бщее весе́лїе: всѣ́хъ цр҃ѧ̀, и҆ тогѡ̀ ѹ҆го́дники ны́нѣ воспрїе́мши.

<rubric class="inline">Бг҃оро́диченъ:</rubric> <red>А҆́</red>гг҃льстїи собо́ри тѧ̀, бг҃ороди́тельнице, сла́вѧтъ, и҆ человѣ́ческїй ро́дъ тѧ̀ непреста́ннѡ пѣ́сньми почита́етъ: ты́ бо бж҃е́ственнымъ ржⷭ҇тво́мъ земны̑ѧ съ нбⷭ҇ными совокꙋпи́ла є҆сѝ: тѣ́мже тѧ̀ почита́емъ.

<rubric>Свѣти́ленъ воскрⷭ҇нъ: Сла́ва, ст҃ы́хъ.</rubric>

<podoben>Подо́бенъ: <incipit><red>С</red>о ѹ҆ч҃нкѝ:</incipit></podoben>

<red>С</red>о і҆а́кѡвомъ воспои́мъ сла́внымъ бг҃обра́томъ дв҃да бг҃оѻтца̀, і҆ѡ́сифа же бж҃е́ственнаго бцⷣы ѡ҆брꙋ́чника: хрⷭ҇то́вꙋ бо бж҃е́ственномꙋ ржⷭ҇твꙋ̀ послꙋжи́ша во гра́дѣ виѳлее́мѣ бг҃олѣ́пнѡ со а҆́гг҃лы, волхвы́ же и҆ па́стырьми, томꙋ̀ пѣ́снь пою́ще, ꙗ҆́кѡ бг҃ꙋ и҆ влⷣцѣ.

<rubric>И҆ ны́нѣ, пра́здника.</rubric>

<rubric>На хвали́техъ стїхи̑ры воскрⷭ҇ны д҃: и҆ пра́здника д҃, д҃-гѡ гла́са съ припѣ́вы пра́здника.</rubric>

<rubric>Сла́ва, гла́съ и҃:</rubric>

<red>К</red>ро́вь и҆ ѻ҆́гнь и҆ кꙋре́нїе ды́ма, чꙋдеса̀ на землѝ ꙗ҆́же прови́дѣ і҆ѡ́иль. Кро́вь, воплоще́нїе: ѻ҆́гнь, бж҃ество̀: кꙋре́нїе же ды́ма, дх҃ъ ст҃ы́й наше́дый на дв҃ꙋ, и҆ мі́ръ ѡ҆благоꙋха́вшїй. Ве́лїе та́инство твоегѡ̀ вочл҃вѣ́ченїѧ, гдⷭ҇и, сла́ва тебѣ̀.

<rubric>И҆ ны́нѣ:</rubric>

<incipit><red>П</red>ребл҃гослове́нна є҆сѝ бцⷣе дв҃о:</incipit>

<rubric>Славосло́вїе вели́кое. Тропа́рь воскрⷭ҇нъ, и҆ ѿпꙋ́стъ. Стїхи́ра є҆ѵⷢ҇льскаѧ. Ча́съ а҃: и҆ коне́чный ѿпꙋ́стъ.</rubric>

<rubric>На часѣ́хъ тропа́рь воскрⷭ҇нъ. Сла́ва, пра́здника: И҆ ны́нѣ: бг҃оро́диченъ: и҆ ст҃ы́хъ тропа́рь премѣнѧ́юще глаго́лемъ. По <incipit><red>Ѻ҆́</red>ч҃е на́шъ:</incipit> кондакѝ пра́здника и҆ ст҃ы́хъ, премѣнѧ́юще глаго́лемъ.</rubric>



<rubric>На лїтꙋргі́и: Бл҃жє́нна гла́са, на д҃: и҆ пра́здника на д҃: и҆ ст҃ы́хъ пѣ́снь ѕ҃-ѧ, на д҃.</rubric>

<rubric>По вхо́дѣ тропа́рь воскрⷭ҇нъ: и҆ пра́здника, и҆ ст҃ы́хъ: Сла́ва, конда́къ ст҃ы́хъ: И҆ ны́нѣ, пра́здника.</rubric>

<rubric>Прокі́менъ, гла́са: и҆ ст҃ы́хъ, гла́съ д҃:</rubric>

<red>Д</red>и́венъ бг҃ъ во ст҃ы́хъ свои́хъ, бг҃ъ і҆и҃левъ.

<rubric class="inline">Сті́хъ:</rubric> <red>В</red>ъ цр҃квахъ бл҃гослови́те бг҃а, гдⷭ҇а ѿ и҆стѡ́чникъ і҆и҃левыхъ.

<rubric>А҆по́столъ къ гала́тѡмъ, зача́ло с҃.</rubric>

<rubric class="inline">А҆ллилꙋ́їа, гла́съ д҃:</rubric> <red>П</red>омѧнѝ гдⷭ҇и дв҃да и҆ всю̀ кро́тость є҆гѡ̀.

<rubric>Є҆ѵⷢ҇лїе ѿ матѳе́а, зача́ло д҃.</rubric>

<rubric class="inline">Прича́стенъ:</rubric> <red>Х</red>вали́те гдⷭ҇а:

<rubric class="inline">Дрꙋгі́й:</rubric> <red>Р</red>а́дꙋйтесѧ:



<rubric>(Зрѝ) Ѹ҆ка́зъ ѡ҆ а҆пⷭ҇лѣхъ и҆ ѡ҆ є҆ѵⷢ҇лїахъ, ꙗ҆̀же быва́етъ сꙋббѡ́та и҆ недѣ́лѧ по ржⷭ҇твѣ̀ хрⷭ҇то́вѣ: и҆ дрꙋга́ѧ сꙋббѡ́та и҆ недѣ́лѧ пред̾ бг҃оѧвле́нїемъ. Подоба́етъ вѣ́дати ꙗ҆́кѡ а҆́ще слꙋчи́тсѧ ржⷭ҇тво̀ хрⷭ҇то́во въ недѣ́лю, и҆ тогда̀ быва́етъ междꙋ̀ ржⷭ҇тво́мъ хрⷭ҇то́вымъ и҆ бг҃оѧвле́нїемъ є҆ди́на сꙋббѡ́та, и҆ недѣ́лѧ: и҆ пое́мъ недѣ́лю по ржⷭ҇твѣ̀ хрⷭ҇то́вѣ, наꙋ́трїе пра́здника ржⷭ҇тва̀ хрⷭ҇то́ва, въ понедѣ́льникъ, деке́мврїа въ к҃ѕ де́нь, ꙗ҆́коже ѹ҆каза́сѧ на рѧдꙋ̀ въ понедѣ́льникъ наꙋ́трїи пра́здника. На лїтꙋргі́и чте́мъ а҆пⷭ҇лъ и҆ є҆ѵⷢ҇лїе недѣ́ли, ꙗ҆́же по ржⷭ҇твѣ̀ хрⷭ҇то́вѣ. А҆ сꙋббѡ́тѣ, ꙗ҆́же по ржⷭ҇твѣ̀ хрⷭ҇то́вѣ, чте́мъ а҆по́столъ и҆ є҆ѵⷢ҇лїе въ сꙋббѡ́тꙋ на ѿда́нїе пра́здника ржⷭ҇тва̀ хрⷭ҇то́ва пре́жде: та́же сꙋббѡ́тѣ пред̾ бг҃оѧвле́нїемъ: прокі́менъ же, и҆ а҆ллилꙋ́їа, и҆ прича́стенъ пра́здника. А҆ въ а҃ де́нь і҆аннꙋа́рїа, прокі́менъ, а҆по́столъ и҆ є҆ѵⷢ҇лїе чте́мъ недѣ́ли пред̾ бг҃оѧвле́нїемъ, ꙗ҆́коже въ настоѧ́щей главѣ̀ въ рѧдꙋ̀ и҆з̾ѧви́тсѧ.</rubric>



<rubric>(Зрѝ) А҆́ще ли ржⷭ҇тво̀ хрⷭ҇то́во въ понедѣ́льникъ: И҆ тогда̀ быва́етъ междꙋ̀ ржⷭ҇тво́мъ хрⷭ҇то́вымъ и҆ бг҃оѧвле́нїемъ сꙋббѡ́та и҆ недѣ́лѧ є҆ди́на: и҆ сꙋббѡ́та по ржⷭ҇твѣ̀ хрⷭ҇то́вѣ, тогда̀ быва́етъ деке́мврїа въ л҃-й де́нь. На лїтꙋргі́и прокі́менъ, а҆пⷭ҇лъ, а҆ллилꙋ́їа, є҆ѵⷢ҇лїе, и҆ прича́стенъ, пре́жде чте́мъ сꙋббѡ́тѣ по ржⷭ҇твѣ̀ хрⷭ҇то́вѣ: та́же: а҆пⷭ҇лъ, и҆ є҆ѵⷢ҇лїе сꙋббѡ́тѣ пред̾ бг҃оѧвле́нїемъ. А҆ недѣ́ли ꙗ҆́же по ржⷭ҇твѣ̀ хрⷭ҇то́вѣ, чте́мъ на лїтꙋргі́и во ѿда́нїе пра́здника ржⷭ҇тва̀ хрⷭ҇то́ва, а҆пⷭ҇лъ и҆ є҆ѵⷢ҇лїе, ꙗ҆́коже ѹ҆каза́сѧ на рѧдꙋ̀. А҆ недѣ́ли ꙗ҆́же пред̾ бг҃оѧвле́нїемъ, прокі́менъ, а҆пⷭ҇лъ, а҆ллилꙋ́їа, и҆ є҆ѵⷢ҇лїе чте́мъ і҆аннꙋа́рїа въ а҃ де́нь, ꙗ҆́коже ѹ҆ка́жетсѧ на рѧдꙋ̀, є҆гда̀ слꙋчи́тсѧ ѡ҆брѣ́занїе и҆ васі́лїа въ недѣ́лю.</rubric>



<rubric>(Зрѝ) А҆́ще ли ржⷭ҇тво̀ хрⷭ҇то́во во вто́рникъ: И҆ тогда̀ быва́ютъ междꙋ̀ ржⷭ҇тво́мъ хрⷭ҇то́вымъ и҆ бг҃оѧвле́нїемъ двѣ̀ сꙋббѡ̑ты, а҆ недѣ́лѧ є҆ди́на: и҆ сꙋббѡ́та, ꙗ҆́же по ржⷭ҇твѣ̀ хрⷭ҇то́вѣ, тогда̀ быва́етъ деке́мврїа въ к҃ѳ де́нь. На лїтꙋргі́и прокі́менъ, а҆пⷭ҇лъ, а҆ллилꙋ́їа, є҆ѵⷢ҇лїе и҆ прича́стенъ, пре́жде сꙋббѡ́тѣ по ржⷭ҇твѣ̀ хрⷭ҇то́вѣ, и҆ пото́мъ млⷣнцємъ. А҆ недѣ́ли ꙗ҆́же по ржⷭ҇твѣ̀ хрⷭ҇то́вѣ, пое́мъ слꙋ́жбꙋ деке́мврїа въ л҃ де́нь, ꙗ҆́коже ѹ҆каза́сѧ на рѧдꙋ̀. А҆ недѣ́ли, ꙗ҆́же пред̾ бг҃оѧвле́нїемъ, є҆ѵⷢ҇лїе ѹ҆́треннее: и҆ на лїтꙋргі́и прокі́менъ, а҆пⷭ҇лъ, а҆ллилꙋ́їа, и҆ є҆ѵⷢ҇лїе чте́мъ пре́жде і҆аннꙋа́рїа въ а҃ де́нь, и҆ пото́мъ ѡ҆брѣ́занїѧ, и҆ васі́лїа є҆ди́но. Прича́стенъ: Хвали́те гдⷭ҇а: Дрꙋгі́й: <incipit><red>В</red>ъ па́мѧть вѣ́чнꙋю:</incipit></rubric>



<rubric>(Зрѝ) А҆́ще ли ржⷭ҇тво̀ хрⷭ҇то́во въ сре́дꙋ, и҆лѝ въ четверто́къ и҆лѝ въ пѧто́къ: И҆ тогда̀ быва́ютъ междꙋ̀ ржⷭ҇тво́мъ хрⷭ҇то́вымъ и҆ бг҃оѧвле́нїемъ двѣ̀ сꙋббѡ̑ты и҆ недѣ̑ли. Въ а҃-ю ѹ҆́бѡ недѣ́лю чте́тсѧ а҆пⷭ҇лъ и҆ є҆ѵⷢ҇лїе сꙋббѡ́тѣ и҆ недѣ́ли, по ржⷭ҇твѣ̀ хрⷭ҇то́вѣ. А҆ во в҃-ю сꙋббѡ́тꙋ и҆ недѣ́лю, чте́тсѧ а҆пⷭ҇лъ и҆ є҆ѵⷢ҇лїе сꙋббѡ́тѣ и҆ недѣ́ли ꙗ҆́же пред̾ бг҃оѧвле́нїемъ.</rubric>



<rubric>(Зрѝ) А҆́ще ли ржⷭ҇тво̀ хрⷭ҇то́во въ сꙋббѡ́тꙋ: И҆ тогда̀ быва́ютъ междꙋ̀ ржⷭ҇тво́мъ хрⷭ҇то́вымъ и҆ бг҃оѧвле́нїемъ, двѣ̀ недѣ̑ли, а҆ сꙋббѡ́та є҆ди́на. И҆ недѣ́ли, ꙗ҆́же по ржⷭ҇твѣ̀ хрⷭ҇то́вѣ, пое́мъ слꙋ́жбꙋ наꙋ́трїе ржⷭ҇тва̀ хрⷭ҇то́ва въ недѣ́лю, ꙗ҆́коже ѹ҆каза́сѧ на рѧдꙋ̀. А҆ ѿда́нїе ржⷭ҇тва̀ хрⷭ҇то́ва, тогда̀ быва́етъ въ пѧто́къ: И҆ пое́мъ слꙋ́жбꙋ ѿда́нїѧ ржⷭ҇тва̀ хрⷭ҇то́ва, ꙗ҆́коже ѹ҆каза́сѧ на рѧдꙋ̀. То́чїю на лїтꙋргі́и, прокі́менъ, а҆ллилꙋ́їа, и҆ прича́стенъ пра́здника: а҆пⷭ҇лъ же и҆ є҆ѵⷢ҇лїе сꙋббѡ́тѣ по ржⷭ҇твѣ̀ хрⷭ҇то́вѣ. Въ сꙋббѡ́тꙋ ꙗ҆́же пред̾ бг҃оѧвле́нїемъ, на лїтꙋргі́и а҆пⷭ҇лъ и҆ є҆ѵⷢ҇лїе, чте́мъ і҆аннꙋа́рїа въ а҃ де́нь, пре́жде ѡ҆брѣ́занїю, и҆ пото́мъ сꙋббѡ́тѣ пред̾ бг҃оѧвле́нїемъ. А҆ наꙋ́трїе въ настоѧ́щꙋю недѣ́лю на ѹ҆́трени,є҆ѵⷢ҇лїе чте́мъ пре́жде недѣ́ли, и҆ пото́мъ рѧ́дъ. А҆ на лїтꙋргі́и прокі́менъ, а҆пⷭ҇лъ, а҆ллилꙋ́їа, и҆ є҆ѵⷢ҇лїе пре́жде недѣ́ли пред̾ бг҃оѧвле́нїемъ, та́же ст҃а́гѡ. Рѧ́дъ же чте́мъ под̾ зача́ло, а҆́ще не бꙋ́детъ ѿстꙋ́пки. Прича́стенъ, Хвали́те гдⷭ҇а: и҆ ст҃а́гѡ.</rubric>



<rubric>(Зрѝ) Ѡ҆ ѿда́нїи ржⷭ҇тва̀ хрⷭ҇то́ва на просты́й де́нь:</rubric>

<rubric class="inline">Ве́черъ:</rubric> <red>Ѻ҆</red>бы́чнаѧ зрѝ каѳі́сма. На <red>Г</red>дⷭ҇и воззва́хъ стїхи̑ры на ѕ҃, поє́мыѧ на са́мый пра́здникъ. <red>С</red>ла́ва, и҆ ны́нѣ: самогла́сенъ: <red>А҆́</red>ѵгꙋстꙋ є҆динонача́льствꙋющꙋ: Прокі́менъ днѐ: Вхо́да нѣ́сть. Паремі́й не чте́мъ. Та́же <incipit><red>С</red>подо́би гдⷭ҇и:</incipit> И҆ є҆ктенїа̀, <red>И҆</red>спо́лнимъ вече́рнюю мл҃твꙋ: На стїхо́внѣ стїхи̑ры пра́здника, со стїхѝ и҆́хъ. <red>С</red>ла́ва, и҆ ны́нѣ, пра́здника. По <red>Н</red>ы́нѣ ѿпꙋща́еши, и҆ по <red>Т</red>рист҃о́мъ, тропа́рь пра́здника. Та́же є҆ктенїа̀, <incipit><red>П</red>оми́лꙋй на́съ бж҃е:</incipit> и҆ ѿпꙋ́стъ: Ст҃а́гѡ же и҆́же на рѧдꙋ̀ помина́емъ на ѿпꙋ́стѣ. Полꙋ́нощницꙋ пое́мъ по ѻ҆бы́чаю съ каѳі́смою: тропарѝ глаго́лемъ рѧдовы̑ѧ: И҆ мл҃твꙋ глаго́лемъ: <incipit><red>П</red>омѧнѝ гдⷭ҇и въ наде́жди:</incipit> и҆ ѿпꙋ́стъ.

<rubric class="inline">На ѹ҆́трени:</rubric> <red>Н</red>а <red>Б</red>г҃ъ гдⷭ҇ь, тропа́рь пра́здника три́жды. По каѳі́смахъ, сѣда́льны пра́здника. И҆ чте́нїе пра́здника. Канѡ́нъ а҃-й со і҆рмосо́мъ на и҃: и҆ в҃-й со і҆рмосо́мъ на ѕ҃. І҆рмо́сы̀ пое́мъ ѻ҆бою̀ канѡ́нѡвъ по два́жды. Катава́сїа, і҆рмо́съ а҃-гѡ канѡ́на, на схо́дѣ. По г҃-й пѣ́сни ѵ҆пакоѝ, гла́съ и҃: <red>Н</red>ача́токъ ꙗ҆зы́кѡвъ: По ѕ҃-й пѣ́сни конда́къ пра́здника, и҆ і҆́косъ. На ѳ҃-й пѣ́сни Чⷭ҇тнѣ́йшꙋю не пое́мъ, но пое́мъ припѣ́вы пра́здника, ꙗ҆́коже и҆ и҆ на са́мый пра́здникъ. Свѣти́ленъ пра́здника, є҆ди́ножды: <red>С</red>ла́ва, и҆ ны́нѣ, то́йже. На хвали́техъ стїхи̑ры пра́здника на д҃. <red>С</red>ла́ва, гла́съ ѕ҃: <red>Є҆</red>гда̀ вре́мѧ: <red>И҆</red> ны́нѣ, гла́съ в҃: <red>Д</red>не́сь хрⷭ҇то́съ въ виѳлее́мѣ: Славосло́вїе вели́кое. По <red>Т</red>рист҃о́мъ, тропа́рь пра́здника. Є҆ктєнїѝ, и҆ ѿпꙋ́стъ. И҆ ѻ҆бы́чное и҆схожде́нїе въ притво́ръ. И҆ ча́съ а҃-й. Тропа́рь и҆ конда́къ пра́здника.

<rubric class="inline">На лїтꙋргі́и:</rubric> <red>Б</red>л҃жє́нна, ѻ҆бои́хъ канѡ́нѡвъ пѣ́снь ѳ҃, на и҃. А҆нтїфѡ́нѡвъ же пра́здника не глаго́лемъ. По вхо́дѣ тропа́рь пра́здника: <red>С</red>ла́ва, и҆ ны́нѣ, конда́къ пра́здника. Та́же <incipit><red>Трист҃о́е.</red></incipit> Прокі́менъ, а҆ллилꙋ́їа, и҆ прича́стенъ пра́здника. А҆пⷭ҇лъ и҆ є҆ѵⷢ҇лїе днѐ.



<rubric>А҆́ще слꙋчи́тсѧ ѿда́нїе ржⷭ҇тва̀ хрⷭ҇то́ва въ недѣ́лю:</rubric>

<rubric class="inline">На ма́лѣй вече́рни:</rubric> <red>С</red>тїхи̑ры воскрⷭ҇ны, и҆ бцⷣы по ѻ҆бы́чаю.

<rubric class="inline">На вели́цѣй вече́рни:</rubric> <red>К</red>аѳі́сма а҃-ѧ: <incipit><red>Б</red>л҃же́нъ мꙋ́жъ:</incipit> На <red>Г</red>дⷭ҇и воззва́хъ, стїхи̑ры воскрⷭ҇ны г҃: и҆ пра́здника д҃, гла́съ в҃: <red>П</red>рїиди́те возра́дꙋемсѧ гдⷭ҇ви: И҆ ст҃ы́хъ г҃. <red>С</red>ла́ва, ст҃ы́хъ, гла́съ ѕ҃: <red>П</red>а́мѧть соверша́емъ: <red>И҆</red> ны́нѣ, пра́здника, гла́съ в҃: <red>А҆́</red>ѵгꙋстꙋ є҆динонача́льствꙋющꙋ на землѝ: Вхо́дъ прокі́менъ днѐ. На лїті́и стїхи̑ры пра́здника. <red>С</red>ла́ва, гла́съ є҃: <incipit><red>В</red>олсвѝ персі́дстїи:</incipit> <red>И҆</red> ны́нѣ, гла́съ ѕ҃: <red>Л</red>икꙋ́ютъ а҆́гг҃ли: На стїхо́внѣ стїхи̑ры воскрⷭ҇ны. <red>С</red>ла́ва ст҃ы́хъ, гла́съ ѕ҃: <red>С</red>щ҃е́нныхъ па́мѧть: <red>И҆</red> ны́нѣ, пра́здника. На бл҃гослове́нїи хлѣ́бѡвъ тропа́рь, <red>Б</red>цⷣе дв҃о, два́жды: <red>И҆</red> ст҃ы́хъ, є҆ди́ножды: <red>Б</red>л҃говѣствꙋ́й і҆ѡ́сифе: <red>Т</red>а́же чте́нїе въ посла́нїихъ а҆пⷭ҇льскихъ.

<rubric class="inline">На ѹ҆́трени:</rubric> <red>Н</red>а <red>Б</red>г҃ъ гдⷭ҇ь, тропа́рь воскрⷭ҇нъ, два́жды: <red>С</red>ла́ва ст҃ы́хъ: <red>И҆</red> ны́нѣ, пра́здника. По каѳі́смахъ сѣда́льны воскрⷭ҇ны, и҆ бг҃оро́дичны и҆́хъ, и҆ чте́нїе во є҆ѵⷢ҇лїи толково́мъ, недѣ́лѧ по ржⷭ҇твѣ̀ хрⷭ҇то́вѣ. Та́же непоро́чны, съ тропарѝ и҆́хъ. Ѵ҆пакоѝ гла́са и҆ чте́нїе пра́здника. Степє́нна, и҆ прокі́менъ гла́са. И҆ <incipit><red>В</red>сѧ́кое дыха́нїе:</incipit> Є҆ѵⷢ҇лїе воскрⷭ҇но. И҆ <incipit><red>В</red>оскрⷭ҇нїе хрⷭ҇то́во:</incipit> По н҃-мъ ѱалмѣ̀ стїхи́ра воскрⷭ҇на. Канѡ́нъ воскрⷭ҇нъ, со і҆рмосо́мъ на д҃: и҆ ст҃ы́хъ на д҃: и҆ пра́здника ѻ҆́ба канѡ́на на ѕ҃. Катава́сїа пра́здника, і҆рмо́съ а҃-гѡ канѡ́на. По г҃-й пѣ́сни конда́къ ст҃ы́хъ, и҆ і҆́косъ и҆ сѣда́ленъ и҆́хъ. <red>С</red>ла́ва, и҆ ны́нѣ, пра́здника. И҆ чте́нїе. По ѕ҃-й пѣ́сни конда́къ и҆ і҆́косъ пра́здника: На ѳ҃-й пѣ́сни, пое́мъ <incipit><red>Чⷭ҇</red>тнѣ́йшꙋю:</incipit> Свѣти́ленъ воскрⷭ҇нъ: <red>С</red>ла́ва, ст҃ы́хъ. <red>И҆</red> ны́нѣ, пра́здника. На хвали́техъ стїхи̑ры воскрⷭ҇ны д҃. И҆ пра́здника самогла́сны д҃, гла́съ д҃: <red>В</red>есели́тесѧ првⷣнїи: съ припѣ́вы. <red>С</red>ла́ва, ст҃ы́хъ, гла́съ и҃: <red>К</red>ро́вь и҆ ѻ҆́гнь: <red>И҆</red> ны́нѣ, <incipit><red>П</red>ребл҃гослове́нна є҆сѝ:</incipit> Славосло́вїе вели́кое. По трист҃о́мъ тропа́рь воскрⷭ҇нъ. Є҆ктєнїѝ, и҆ ѿпꙋ́стъ. И҆ ѡ҆глаше́нїе стꙋді́тово, и҆ ѻ҆бы́чное и҆схожде́нїе. И҆ пое́мъ <red>С</red>ла́ва, и҆ ны́нѣ, стїхи́рꙋ є҆ѵⷢ҇льскꙋю. И҆ ча́съ а҃-й въ притво́рѣ: На а҃-мъ часѣ̀, тропа́рь воскрⷭ҇нъ: <red>С</red>ла́ва, пра́здника: <red>И҆</red> ны́нѣ, бг҃оро́диченъ часѡ́въ. По <red>Ѻ҆́</red>ч҃е на́шъ, конда́къ пра́здника. На г҃-мъ часѣ̀ тропа́рь воскрⷭ҇нъ: <red>С</red>ла́ва, ст҃ы́хъ: <red>И҆</red> ны́нѣ, бг҃оро́диченъ часѡ́въ, конда́къ пра́здника и҆ ст҃ы́хъ, премѣнѧ́юще глаго́лемъ.

<rubric class="inline">На лїтꙋргі́и:</rubric> <red>Б</red>л҃жє́нна гла́са, на д҃: и҆ пра́здника, а҃-гѡ канѡ́на, пѣ́снь ѳ҃ на д҃: И҆ ст҃ы́хъ пѣ́снь ѕ҃-ѧ, на д҃. По вхо́дѣ, тропа́рь воскрⷭ҇нъ, и҆ пра́здника, и҆ ст҃ы́хъ: <red>С</red>ла́ва, конда́къ ст҃ы́хъ: <red>И҆</red> ны́нѣ пра́здника, Прокі́менъ пра́здника, и҆ ст҃ы́хъ: <incipit><red>Д</red>и́венъ бг҃ъ во ст҃ы́хъ свои́хъ:</incipit> А҆пⷭ҇лъ къ гала́тѡмъ, зача́ло с҃. <red>А҆</red>ллилꙋ́їа пра́здника. Є҆ѵⷢ҇лїе матѳе́а, зача́ло д҃. Прича́стенъ: <red>Х</red>вали́те гдⷭ҇а: дрꙋгі́й, пра́здника.



<rubric>(Зрѝ) А҆́ще ли слꙋчи́тсѧ попра́зднство, и҆лѝ ѿда́нїе ржⷭ҇тва̀ хрⷭ҇то́ва въ сꙋббѡ́тꙋ: Въ пѧто́къ ве́чера на <incipit><red>Г</red>дⷭ҇и воззва́хъ:</incipit> Сла́ва, и҆ ны́нѣ, пра́здника: а҆ бг҃оро́диченъ а҃-й настоѧ́щагѡ гла́са, не пое́мъ.</rubric>
