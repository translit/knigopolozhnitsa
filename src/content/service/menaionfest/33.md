---
title: "Мѣ́сѧца і҆ꙋ́лїѧ въ є҃і-й де́нь"
navigation:
  key: service-menaionfest-33
  title: "Мѣ́сѧца і҆ꙋ́лїѧ въ є҃і-й де́нь"
  parent: service-menaionfest
  order: 33
type: "service"
---

# Мѣ́сѧца і҆ꙋ́лїѧ въ є҃і-й де́нь.

<rubric>Слꙋ́жба ст҃о́мꙋ равноапⷭ҇льномꙋ вели́комꙋ кн҃зю влади́мїрꙋ, нарече́нномꙋ во ст҃о́мъ кр҃ще́нїи васі́лїю.</rubric>



<rubric>На ма́лѣй вече́рни, на <incipit><red>Г</red>дⷭ҇и воззва́хъ:</incipit> поста́вимъ стїхѡ́въ д҃, и҆ пое́мъ стїхи̑ры, гла́съ а҃.</rubric>

<podoben>Подо́бенъ: <incipit><red>Н</red>бⷭ҇ныхъ чинѡ́въ:</incipit></podoben>

<red>Д</red>есни́цею всевы́шнѧгѡ ѹ҆крѣпле́нъ вели́кїй кн҃же влади́мїре, і҆́дѡльскꙋю пре́лесть ѿри́нꙋлъ є҆сѝ, сла́вне, и҆ ст҃ы́мъ кр҃ще́нїемъ просвѣти́всѧ, свѣ́томъ позна́нїѧ хрⷭ҇то́ва зе́млю рꙋ́сскꙋю ѡ҆зари́лъ є҆сѝ. <rubric class="inline">Два́жды.</rubric>

<red>Н</red>ача́льника на́шего во бл҃гоче́стїи хрⷭ҇тїа́нстѣмъ, прїиди́те восхва́лимъ, лю́дїе рѡссі́йстїи, присносла́внаго вели́каго кн҃зѧ влади́мїра, і҆́дѡлы попра́вшаго, и҆ ст҃ы́мъ кр҃ще́нїемъ зе́млю рꙋ́сскꙋю просвѣти́вшаго.

<red>С</red>вѣтоно́снаѧ твоѧ̀ па́мѧть, равноапⷭ҇ле, дне́сь возсїѧ̀ на́мъ всера́достнѡ, веселѧ́щи дꙋ́шы и҆ сердца̀, твоегѡ̀ бг҃оразꙋ́мїѧ добро́тою, вели́кїй кн҃же влади́мїре.

<rubric>Сла́ва, гла́съ ѕ҃. Самогла́сенъ:</rubric>

<red>Д</red>не́сь страна̀ рѡссі́йскаѧ, ꙗ҆́кѡ но́ваго царѧ̀ кѡнстанті́на тѧ̀ стѧжа́вши, свѣ́тлѡ ликовствꙋ́етъ, вели́кїй кн҃же влади́мїре, ра́достнѡ па́мѧть твою̀ торжествꙋ́ющи. Мы́ же, ча̑да твоѧ̑, моле́бнѡ вопїе́мъ тѝ: моли́сѧ, равноапⷭ҇ле, ко гдⷭ҇ꙋ, сп҃стѝ и҆ просвѣти́ти дꙋ́шы на́шѧ.

<rubric>И҆ ны́нѣ, бг҃оро́диченъ, гла́съ то́йже:</rubric>

<red>Н</red>икто́же притека́ѧй къ тебѣ̀, посра́мленъ ѿ тебѐ и҆схо́дитъ, пречⷭ҇таѧ бцⷣе дв҃о: но про́ситъ бл҃года́ти, и҆ прїе́млетъ дарова́нїе къ поле́зномꙋ проше́нїю.

<rubric>На стїхо́внѣ стїхи̑ры, гла́съ в҃:</rubric>

<podoben>Подо́бенъ: <incipit><red>Д</red>о́ме є҆ѵфра́ѳовъ:</incipit></podoben>

<red>Ѿ</red> земны́хъ къ нб҃є́снымъ преше́лъ є҆сѝ ра́дꙋѧсѧ, вели́кїй кн҃же влади́мїре, и҆ по́честь воспрїе́мъ ѿ хрⷭ҇та̀ бг҃а, томꙋ̀ моли́сѧ, сп҃сти́сѧ дꙋша́мъ на́шымъ.

<rubric class="inline">Сті́хъ:</rubric> <red>В</red>ознесо́хъ и҆збра́ннаго ѿ люде́й мои́хъ.

<red>Л</red>ꙋча́ми бг҃оразꙋ́мїѧ просвѣти́всѧ, і҆́дѡлы попра́лъ є҆сѝ, равноапⷭ҇ле, хрⷭ҇то́вꙋ же вѣ́рꙋ во ѻ҆те́чествїи твое́мъ насади́лъ є҆сѝ.

<rubric class="inline">Сті́хъ:</rubric> <red>Є҆</red>ле́емъ ст҃ы́мъ мои́мъ пома́захъ є҆го̀.

<red>С</red>та́до твоѐ соблюдѝ, є҆го́же ко хрⷭ҇то́вꙋ позна́нїю приве́лъ є҆сѝ, вели́кїй кн҃же влади́мїре, и҆ держа́вꙋ рѡссі́йскꙋю въ ми́рѣ сохранѧ́й при́снѡ.

<rubric>Сла́ва, и҆ ны́нѣ, гла́съ и҃. Самогла́сенъ:</rubric>

<red>П</red>рїиди́те возра́дꙋемсѧ, застꙋ́пницꙋ ро́да на́шегѡ воспѣва́юще дне́сь. Пречⷭ҇тꙋю дв҃ꙋ бцⷣꙋ, є҆́йже вели́кїй кн҃зь влади́мїръ хра́мъ прече́стенъ созда̀, и҆ десѧти́нꙋ томꙋ̀ ѿ и҆мѣ́нїй свои́хъ даѧ́ше, є҆мꙋ́же подража́юще, вмѣ́стѡ десѧти́ны, пѣ́сни хвалє́бныѧ є҆́й принесе́мъ, зовꙋ́ще и҆ глаго́люще: пала́то сло́ва, и҆ свѣ́тлый черто́же всѣ́хъ цр҃ѧ̀, сподо́би на́съ смире́нныхъ покро́ва твоегѡ̀, и҆ бꙋ́ди на́мъ помо́щнице, во сп҃се́нїи дꙋ́шъ на́шихъ.



<rubric>На вели́цѣй вече́рни. На <incipit><red>Г</red>дⷭ҇и воззва́хъ:</incipit> стїхи̑ры на и҃, гла́съ д҃:</rubric>

<podoben>Подо́бенъ: <incipit><red>Ꙗ҆́</red>кѡ до́блѧ:</incipit></podoben>

<red>В</red>торы́й ты̀ бы́лъ є҆сѝ кѡнстанті́нъ, сло́вомъ и҆ дѣ́ломъ: ѻ҆́нъ во хрⷭ҇тїа́нское вре́мѧ роди́сѧ, и҆ мнѡ́га лѣ́та во є҆́ллинствѣ сотвори́лъ є҆́сть. Ты́ же ѿ ꙗ҆зы̑къ роди́всѧ, но возлюби́лъ є҆сѝ возлюби́вшаго тѧ̀ хрⷭ҇та̀, къ немꙋ́же возше́лъ є҆сѝ ра́дꙋѧсѧ. Є҆го́же молѧ̀ не преста́й, ѡ҆ чтꙋ́щихъ па́мѧть твою̀.

<red>В</red>есели́тсѧ вѣ́чнѡ свѣ́тлѡ сїѧ́ющи гора̀ сїна́йскаѧ, мѡѷсе́йскимъ ѡ҆свѧти́вшисѧ зако́номъ, неви́димаго ви́дѣвши. Свѣ́тлѡ же сїѧ́ѧ весели́тсѧ и҆ ра́дꙋетсѧ вели́кїй гра́дъ тво́й, влади́мїре: не ꙗ҆́кѡ во мра́цѣ, но ꙗ҆́кѡ въ дс҃ѣ сн҃а со ѻ҆ц҃е́мъ ви́дѧ въ себѣ̀ сла́вима. Є҆го́же молѝ, сп҃стѝ и҆ просвѣти́ти дꙋ́шы на́шѧ.

<red>Ꙗ҆́</red>коже ѻ҆те́цъ дх҃о́внѡ, цр҃ь же чꙋ́вственнѡ, рѡссі́йскимъ лю́демъ бы́лъ є҆сѝ, влади́мїре: и҆́стинный же проповѣ́датель, ꙗ҆́кѡ а҆пⷭ҇лъ хрⷭ҇то́въ, провозвѣсти́лъ є҆сѝ сп҃си́тельное кр҃ще́нїе, и҆ тѣ́мъ свѣ́тлѡ просвѣти́въ, ѡ҆ст҃и́лъ є҆сѝ лю́ди твоѧ̑ во всѣ́хъ страна́хъ црⷭ҇твїѧ твоегѡ̀, бл҃же́нне.

<red>К</red>о́рень правовѣ́рїѧ ты̀ бы́лъ є҆сѝ, влади́мїре, напое́нъ же дх҃омъ прест҃ы́мъ, возрасти́вый на́мъ вѣ̑тви бг҃осажде́ннѣи, цвѣ́тъ бл҃гоꙋха́нїѧ и҆сточа́ющїи, бори́са чꙋ́днаго, и҆ глѣ́ба ревни́телѧ бл҃гоче́стїю, кипѧ́щїи всѣ̑мъ вѣ̑рнымъ ѻ҆би́льнѡ чꙋдесы̀. Съ ни́маже предстоѧ̀ хрⷭ҇тꙋ̀, моли́сѧ сп҃стѝ и҆ просвѣти́ти дꙋ́шы на́шѧ.

<rubric>Сла́ва, гла́съ и҃:</rubric>

<red>П</red>рїиди́те стеце́мсѧ всѝ въ чтⷭ҇нѣ́й па́мѧти ѻ҆тца̀ рꙋ́сскагѡ, наста́вника на́шегѡ влади́мїра: се́й бо ѿ ꙗ҆зы̑къ роди́сѧ, и҆ возлюбѝ возлю́бльшаго и҆̀ хрⷭ҇та̀, къ немꙋ́же взы́де ра́дꙋѧсѧ, съ прама́терїю свое́ю ѻ҆́льгою. Всѧ̑ бо лю́ди своѧ̑ наꙋчѝ вѣ́ровати, и҆ покланѧ́тисѧ въ трⷪ҇цѣ є҆ди́номꙋ бг҃ꙋ, і҆́дѡлы же разрꙋши́въ попра̀, и҆ и҆зрастѝ на́мъ своѝ чтⷭ҇нѣ́и лѣ́тѡрасли, бори́са и҆ глѣ́ба. Тѣ́мже и҆ мы̀ свѣ́тлѡ ны́нѣ пѣ́сньми па́мѧть и҆́хъ вѣ́рнѡ чтꙋ́ще, любо́вїю пра́зднꙋемъ: да мо́лѧтсѧ ѡ҆ на́съ ко гдⷭ҇ꙋ: і҆мпера́торꙋ на́шемꙋ пода́ти побѣ̑ды на пога̑ныѧ вразѝ, и҆ ѹ҆мири́ти ве́сь мі́ръ, и҆ сп҃стѝ дꙋ́шы на́шѧ.

<rubric>И҆ ны́нѣ, бг҃оро́диченъ:</rubric>

<incipit><red>Ц</red>р҃ь нбⷭ҇ный:</incipit>

<rubric>Вхо́дъ, прокі́менъ днѐ. И҆ чтє́нїѧ трѝ.</rubric>

<rubric>Црⷭ҇твъ тре́тїихъ чте́нїе. (Глава̀ и҃.)</rubric>

<versal>С</versal>та̀ соломѡ́нъ пред̾ лице́мъ же́ртвенника гдⷭ҇нѧ, пред̾ всѣ́мъ собо́ромъ і҆и҃левымъ. И҆ воздѣ́въ рꙋ́цѣ своѝ на нб҃о, и҆ речѐ: гдⷭ҇и бж҃е і҆и҃левъ, нѣ́сть бг҃ъ, ꙗ҆́коже ты̀ на нб҃сѝ горѣ̀, и҆ на землѝ до́лѣ. А҆́ще бо нб҃о, и҆ нб҃о нбⷭ҇ѐ не довлѣ́ютъ тебѣ̀, ка́кѡ до́мъ се́й, є҆го́же созда́хъ и҆́мени твоемꙋ̀; Ѻ҆ба́че и҆ при́зриши на мл҃твꙋ мою̀, гдⷭ҇и бж҃е і҆и҃левъ, ѹ҆слы́шати молє́нїѧ и҆ мл҃твꙋ, є҆́юже ра́бъ тво́й мо́литсѧ пред̾ тобо́ю къ тебѣ̀ дне́сь: Да бꙋ́дꙋтъ ѻ҆́чи твоѝ ѿве́рсты на до́мъ се́й де́нь и҆ но́щь, на мѣ́сто сїѐ, ѡ҆ не́мже глаго́лалъ є҆сѝ: да бꙋ́детъ и҆́мѧ моѐ та́мѡ, є҆́же ѹ҆слы́шати мл҃твꙋ, є҆́юже мо́литсѧ ра́бъ тво́й на мѣ́стѣ се́мъ, во днѝ и҆ но́щи: И҆ послꙋ́шати мольбы̑ раба̀ твоегѡ̀, и҆ люде́й твои́хъ і҆и҃лѧ. И҆ є҆ли̑ка а҆́ще помо́лѧтсѧ къ тебѣ̀ на мѣ́сте се́мъ, и҆ ты̀ ѹ҆слы́шиши на мѣ́стѣ жили́ща твоегѡ̀ на нб҃сѝ: и҆ сотвори́ши, и҆ млⷭ҇тивъ бꙋ́деши и҆̀мъ.

<rubric>Прⷪ҇ро́чества и҆са́їина чте́нїе. (Главы̑ ѯ҃а и҆ ѯ҃в.)</rubric>

<versal>Д</versal>а возра́дꙋетсѧ дꙋша̀ моѧ̀ ѡ҆ гдⷭ҇ѣ, ѡ҆блече́ бо мѧ̀ въ ри́зꙋ сп҃се́нїѧ, и҆ ѻ҆де́ждею весе́лїѧ ѡ҆дѣ́ѧ мѧ̀, ꙗ҆́кѡ женихꙋ̀ возложѝ мнѣ̀ вѣне́цъ, ꙗ҆́кѡ невѣ́стꙋ ѹ҆красѝ мѧ̀ красото́ю. И҆ ꙗ҆́кѡ землѧ̀ растѧ́щаѧ цвѣ́тъ сво́й, и҆ ꙗ҆́кѡ вертогра́дъ сѣ́мена своѧ̑ прозѧба́етъ: та́кѡ возсїѧ́етъ гдⷭ҇ь пра́вдꙋ, и҆ ра́дость пред̾ всѣ́ми ꙗ҆зы́ки. Сїѡ́на ра́ди не ѹ҆мо́лкнꙋ, и҆ і҆ерⷭ҇ли́ма ра́ди не попꙋщꙋ̀, до́ндеже ѹ҆́бѡ и҆зы́детъ ꙗ҆́кѡ свѣ́тъ пра́вда моѧ̀, сп҃се́нїе же моѐ ꙗ҆́кѡ свѣща̀ разжже́тсѧ. И҆ ѹ҆́зрѧтъ ꙗ҆зы́цы пра́вдꙋ твою̀, и҆ всѝ ца́рїе зе́мстїи сла́вꙋ твою̀, и҆ нарекꙋ́тсѧ и҆́менемъ твои́мъ но́вымъ, є҆́же гдⷭ҇ь и҆менꙋ́етъ є҆̀. И҆ бꙋ́деши вѣне́цъ добро́ты въ рꙋцѣ̀ гдⷭ҇ни, и҆ дїади́ма црⷭ҇твїѧ въ рꙋцѣ̀ бг҃а твоегѡ̀. И҆ ктомꙋ̀ не нарече́шисѧ ѡ҆ста́вленъ, и҆ землѧ̀ твоѧ̀ ктомꙋ̀ не нарече́тсѧ пꙋста̀. Тебѣ́ бо нарече́тсѧ во́лѧ моѧ̀, и҆ землѧ̀ твоѧ̀ вселе́ннаѧ, ꙗ҆́кѡ бл҃говоли́тъ гдⷭ҇ь въ тебѣ̀, и҆ землѧ̀ твоѧ̀ насели́тсѧ. И҆ ꙗ҆́кѡ живы́й ю҆́ноша съ дѣ́вою, та́кѡ поживꙋ́тъ сы́нове твоѝ съ тобо́ю. И҆ бꙋ́детъ, и҆́мже ѡ҆́бразомъ возвесели́тсѧ жени́хъ ѡ҆ невѣ́стѣ, та́кѡ возвесели́тсѧ гдⷭ҇ь ѡ҆ тебѣ̀.

<rubric>Прⷪ҇ро́чества и҆са́їина чте́нїе. (Глава̀ ѯ҃.)</rubric>

<versal>С</versal>вѣти́сѧ, свѣти́сѧ, і҆ерⷭ҇ли́ме: прїи́де бо тво́й свѣ́тъ, и҆ сла́ва гдⷭ҇нѧ на тебѣ̀ возсїѧ̀. Ꙗ҆́кѡ сѐ тьма̀ покры́етъ зе́млю, и҆ мра́къ на ꙗ҆зы́ки: на тебѣ̀ бо ꙗ҆ви́тсѧ гдⷭ҇ь и҆ сла́ва є҆гѡ̀ на тебѣ̀ ѹ҆́зритсѧ. И҆ по́йдꙋтъ ца́рїе свѣ́томъ твои́мъ, и҆ ꙗ҆зы́цы свѣ́тлостїю восто́ка твоегѡ̀. Возведѝ ѻ҆́крестъ ѻ҆́чи твоѝ, и҆ ви́ждь сѡ́браннаѧ ча̑да твоѧ̑: прїи́дꙋтъ всѝ сы́нове твоѝ и҆здале́ча, и҆ дщє́ри твоѧ̑ на ра́мѣхъ во́змꙋтсѧ. Тогда̀ ѹ҆́зриши, и҆ возра́дꙋешисѧ, и҆ ѹ҆бои́шисѧ, и҆ ѹ҆жа́снешисѧ се́рдцемъ, є҆гда̀ преложи́тъ на тѧ̀ бога́тство мо́рѧ, и҆ ꙗ҆зы̑къ, и҆ люде́й. И҆ прїи́дꙋтъ тѝ стада̀ велблю̑дъ, и҆ покры́ютъ тѧ̀ велблꙋ̑ды мадїа́мстїи и҆ гефа́рстїи, всѝ ѿ сава̀ прїи́дꙋтъ носѧ́ще тебѣ̀ зла́то и҆ лїва́нъ, принесꙋ́тъ тебѣ̀ и҆ ка́мень че́стенъ, и҆ сп҃се́нїе ѿ гдⷭ҇а бл҃говѣстѧ́тъ. И҆ всѧ̑ ѻ҆́вцы кида̑рскїѧ соберꙋ́тсѧ тебѣ̀, и҆ ѻ҆́вни навеѡ́ѳстїи прїи́дꙋтъ тебѣ̀, и҆ вознесꙋ́тсѧ прїѧ̑тнаѧ на же́ртвенникъ мо́й, и҆ до́мъ мл҃твы моеѧ̀ просла́витсѧ. Кі́и сꙋ́ть, и҆̀же ꙗ҆́кѡ ѻ҆́блацы лета́ютъ, и҆ ꙗ҆́кѡ го́лꙋбїе со птенцы̀ свои́ми; Со мно́ю є҆́сть сїѡ́нъ. Менѐ ѻ҆́строви ѡ҆жида́ша, и҆ кораблѝ ѳарсі́йстїи въ пе́рвыхъ, є҆́же привестѝ ча̑да твоѧ̑ и҆здале́ча, и҆ сребро̀ и҆ зла́то и҆́хъ съ ни́ми, за и҆́мѧ гдⷭ҇не ст҃о́е, и҆ за є҆́же ст҃о́мꙋ і҆и҃левꙋ сла́внꙋ бы́ти. И҆ сози́ждꙋтъ сы́нове и҆норо́днїи стѣ́ны твоѧ̑, и҆ ца́рїе и҆́хъ предста́нꙋтъ тебѣ̀: за гнѣ́въ бо мо́й порази́хъ тѧ̀, и҆ за млⷭ҇ть мою̀ возлюби́хъ тѧ̀. И҆ ѿве́рзꙋтсѧ врата̀ твоѧ̑, і҆ерⷭ҇ли́ме, вы́нꙋ де́нь и҆ но́щь, и҆ не затворѧ́тсѧ, є҆́же ввестѝ къ тебѣ̀ си́лꙋ ꙗ҆зы́кѡвъ, и҆ царѝ и҆́хъ ведѡ́мыѧ. Ꙗ҆зы́цы бо и҆ ца́рїе, и҆̀же тебѣ̀ не порабо́таютъ, поги́бнꙋтъ, и҆ ꙗ҆зы́цы запꙋстѣ́нїемъ запꙋстѣ́ютъ. И҆ сла́ва лїва́нова къ тебѣ̀ прїи́детъ, въ кѷпарі́сѣ и҆ пе́ѵкѣ и҆ ке́дрѣ вкꙋ́пѣ, просла́вити мѣ́сто ст҃о́е моѐ, и҆ мѣ́сто но́гъ мои́хъ просла́влю. И҆ по́йдꙋтъ къ тебѣ̀ боѧ́щїисѧ сы́нове смири́вшихъ тѧ̀, и҆ прогнѣ́вавшихъ тѧ̀, и҆ покло́нѧтсѧ слѣда́мъ но́гъ твои́хъ всѝ прогнѣ́вавшїи тѧ̀, и҆ нарече́шисѧ гра́дъ гдⷭ҇нь сїѡ́нъ ст҃а́гѡ і҆и҃лева. За є҆́же бы́ти тебѣ̀ ѡ҆ста́вленꙋ и҆ возненави́дѣнꙋ, и҆ не бѣ̀ помога́ѧй тебѣ̀: и҆ положꙋ́ тѧ въ ра́дость вѣ́чнꙋю, весе́лїе родѡ́мъ родѡ́въ. И҆ и҆зссе́ши млеко̀ ꙗ҆зы́кѡвъ, и҆ бога́тство царе́й снѣ́си, и҆ разꙋмѣ́еши, ꙗ҆́кѡ а҆́зъ гдⷭ҇ь сп҃са́ѧй тѧ̀, и҆ и҆збавлѧ́ѧй тѧ̀ бг҃ъ і҆и҃левъ.

<rubric>На лїті́и стїхи́ра хра́ма. Та́же ст҃а́гѡ, гла́съ в҃:</rubric>

<red>Д</red>не́сь возсїѧ̀ бл҃гочести́вагѡ кн҃зѧ влади́мїра па́мѧть, ꙗ҆́кѡ мѵ́ро и҆злїѧ́нное: хрⷭ҇та́ бо возлюби́въ, і҆́дѡлы преѡби́дѣвъ, цр҃кви распе́ншемꙋсѧ на́съ ра́ди на землѝ воздви́же, и҆ на нб҃сѣ́хъ прїѧ́тъ црⷭ҇тво и҆ вѣне́цъ.

<rubric>Сла́ва, гла́съ ѕ҃:</rubric>

<red>П</red>рїиди́те, стеце́мсѧ всѝ вѣ́рнѡ къ чтⷭ҇нѣ́й па́мѧти ѻ҆тца̀ рꙋ́сскагѡ, наста́вника на́шегѡ влади́мїра: се́й бо ѿ ꙗ҆зы̑къ роди́сѧ, и҆ возлюбѝ возлю́бльшаго и҆̀ хрⷭ҇та̀: къ немꙋ́же и҆ взы́де ра́дꙋѧсѧ съ прама́терїю ѻ҆́льгою. Тѣ́мъ и҆ мы̀ любе́знѡ пра́зднꙋемъ, молѧ́щесѧ моли́тисѧ ѡ҆ на́съ ко гдⷭ҇ꙋ, ѹ҆мири́ти мі́ръ, и҆ сп҃стѝ дꙋ́шы на́шѧ.

<rubric>И҆ ны́нѣ, бг҃оро́диченъ:</rubric>

<incipit><red>Т</red>воре́цъ и҆ и҆зба́витель:</incipit>

<rubric>На стїхо́внѣ стїхи̑ры, гла́съ и҃:</rubric>

<podoben>Подо́бенъ: <incipit><red>Ѽ</red> пресла́внагѡ чꙋдесѐ!:</incipit></podoben>

<red>Ѽ</red> пресла́внагѡ чꙋдесѐ! Велича́вый ра́зꙋмъ погꙋблѧ́етсѧ дне́сь, и҆ рыда́ютъ всѧ̑ лꙋка̑ваѧ вѡ́инства, ви́дѧще вѣ́твь сꙋ́щꙋ вседи́чнꙋ, си́лою бж҃їею бг҃онасажде́ннꙋ и҆ прославлѧ́емꙋ, и҆ свѣ́тлѡ вѣнчава́емꙋ ѿ бг҃а, вели́каго влади́мїра, на́шего вѣ́рнаго нача́льника.

<rubric class="inline">Сті́хъ:</rubric> <red>В</red>ознесо́хъ и҆збра́ннаго ѿ люде́й мои́хъ.

<red>Д</red>и́внаѧ чꙋде́съ пꙋчи́на, жестосе́рднїи бо ра́зꙋмомъ, и҆̀же вотщѐ шата́хꙋсѧ, ѿ лица̀ дне́сь влади́мїрова. Веселѧ́тсѧ въ чтⷭ҇нѣ́й цр҃кви: и҆ црⷭ҇твꙋетъ хрⷭ҇то́съ бг҃ъ, ѡ҆брѣ́тъ є҆го̀ ꙗ҆́кѡ па́ѵла пре́жде, и҆ поста́ви кн҃зѧ вѣ́рна на землѝ свое́й, просвѣти́вшаго лю́ди своѧ̑ чⷭ҇тны́мъ кр҃ще́нїемъ.

<rubric class="inline">Сті́хъ:</rubric> <red>Є҆</red>ле́емъ ст҃ы́мъ мои́мъ пома́захъ є҆го̀.

<red>Р</red>а́дꙋйсѧ, рꙋ́сскаѧ похвало̀. Ра́дꙋйсѧ, вѣ́рнымъ прави́телю. Ра́дꙋйсѧ, бж҃е́ственный влади́мїре, нача́льниче на́шъ. Ра́дꙋйсѧ, вѣ́ры забра́ло. Ра́дꙋйсѧ, чꙋ́до чꙋдесє́мъ пресла́вное, и҆ притека́ющымъ приста́нище ти́хое. Ра́дꙋйсѧ, всест҃ы́й ко́реню вѣ́ры, и҆ моле́бниче ѡ҆ пою́щихъ тѧ̀, и҆ велича́ющихъ вѣ́рнѡ.

<rubric>Сла́ва, гла́съ и҃:</rubric>

<red>Н</red>ача́льника бл҃гоче́стїѧ и҆ проповѣ́дника вѣ́ры, и҆ кнѧзе́й рꙋ́сскихъ верхо́внаго, дне́сь рꙋ́сстїи собо́ри соше́дшесѧ, восхва́лимъ вели́каго влади́мїра: а҆пⷭ҇лѡмъ ра́внаго, хвала́ми и҆ пѣ́сньми дх҃о́вными вѣнча́имъ є҆го̀, глаго́люще: ра́дꙋйсѧ, хрⷭ҇то́въ во́ине прехра́брый, ꙗ҆́кѡ томи́телѧ врага̀ до конца̀ погꙋби́въ, и҆ на́съ ѿ ле́сти є҆гѡ̀ и҆зба́вивъ, приве́лъ є҆сѝ цр҃ю̀ хрⷭ҇тꙋ̀ бг҃ꙋ. Но, ѽ пребл҃же́нне и҆ всехва́льне! Ми́ръ и҆ здра́вїе, и҆ тве́рдꙋю держа́вꙋ молѝ пода́ти і҆мпера́торꙋ на́шемꙋ, и҆ на пога̑ныѧ побѣ̑ды, и҆ дꙋша́мъ на́шымъ ве́лїю млⷭ҇ть.

<rubric>И҆ ны́нѣ, бг҃оро́диченъ:</rubric>

<incipit><red>В</red>лⷣчце, прїимѝ мл҃твы ра̑бъ твои́хъ:</incipit>

<rubric>Тропа́рь, гла́съ д҃:</rubric>

<red>Ѹ҆</red>подо́билсѧ є҆сѝ кꙋпцꙋ̀, и҆́щꙋщемꙋ до́брагѡ би́сера, славнодержа́вный влади́мїре, на высотѣ̀ стола̀ сѣдѧ̀ ма́тере градѡ́въ бг҃осп҃са́емагѡ кі́ева: и҆спытꙋ́ѧ же и҆ посыла́ѧ къ ца́рскомꙋ гра́дꙋ ѹ҆вѣ́дѣти правосла́внꙋю вѣ́рꙋ, ѡ҆брѣ́лъ є҆сѝ безцѣ́нный би́серъ, хрⷭ҇та̀, и҆збра́вшаго тѧ̀ ꙗ҆́кѡ втора́го па́ѵла, и҆ ѡ҆трѧ́сшаго слѣпотꙋ̀ во ст҃ѣ́й кꙋпѣ́ли дꙋше́внꙋю, вкꙋ́пѣ и҆ тѣле́снꙋю: тѣ́мже пра́зднꙋемъ твоѐ ѹ҆спе́нїе лю́дїе твоѝ сꙋ́ще. Молѝ сп҃сти́сѧ держа́вы твоеѧ̀ рѡссі́йскїѧ нача́льникѡмъ, хрⷭ҇толюби́вомꙋ і҆мпера́торꙋ, и҆ мно́жествꙋ владо́мыхъ.

<rubric>Сла́ва, и҆ ны́нѣ:</rubric>

<rubric class="inline">Бг҃оро́диченъ:</rubric> <incipit><red>Є҆́</red>же ѿ вѣ́ка ѹ҆тае́ное:</incipit>



<rubric>На ѹ҆́трени на <incipit><red>Б</red>г҃ъ гдⷭ҇ь:</incipit> тропа́рь два́жды: и҆ бг҃оро́диченъ.</rubric>

<rubric>По а҃-мъ стїхосло́вїи сѣда́ленъ, гла́съ а҃.</rubric>

<red>Ꙗ҆́</red>кѡ нача́льникꙋ и҆ ко́реню вѣ́ры, и҆ і҆́дѡлѡвъ разрꙋши́телю, бл҃же́нне кн҃же, равноапⷭ҇льне влади́мїре, вопїе́мъ тѝ: молѝ хрⷭ҇та̀ бг҃а грѣхѡ́въ ѡ҆ставле́нїе дарова́ти, пра́зднꙋющымъ любо́вїю ст҃ꙋ́ю па́мѧть твою̀. <rubric class="inline">Два́жды.</rubric>

<rubric>Сла́ва, и҆ ны́нѣ, бг҃оро́диченъ:</rubric>

<red>Н</red>аста́ви на́съ на пꙋ́ть покаѧ́нїѧ, ѹ҆кло́ньшыѧсѧ при́снѡ къ безпꙋ́тїємъ ѕѡ́лъ, и҆ пребл҃га́го прогнѣ́вавшыѧ гдⷭ҇а, неискꙋсобра́чнаѧ бл҃гослове́ннаѧ мр҃і́е, прибѣ́жище ѿча́ѧнныхъ человѣ́кѡвъ, бж҃їе жили́ще.

<rubric>По в҃-мъ стїхосло́вїи сѣда́льны, гла́съ и҃:</rubric>

<red>Н</red>аꙋчи́всѧ неизрече́нною ѿ бг҃а вы́шнею мꙋ́дростїю, бога́тнѡ къ ра́зꙋмꙋ вѣ́ры є҆гѡ̀ дости́глъ є҆сѝ, и҆ къ добро́тѣ є҆гѡ̀ ско́рѡ прите́клъ є҆сѝ. Тѣ́мже и҆з̾ѧсни́лъ є҆сѝ ѹ҆́мныѧ твоѧ̑ ѻ҆́чи, и҆ къ ра́зꙋмꙋ возве́лъ є҆сѝ бл҃гоче́стїѧ вѣ́ры. Тогѡ̀ ра́ди пра́зднꙋюще глаго́лемъ: бл҃гослове́нъ бг҃ъ, просвѣти́вый свѣ́томъ разꙋ́мнымъ се́рдце твоѐ, свѣти́льниче свѣ́тлый влади́мїре: молѝ хрⷭ҇та̀ бг҃а, грѣхѡ́въ ѡ҆ставле́нїе дарова́ти, чтꙋ́щымъ любо́вїю ст҃ꙋ́ю па́мѧть твою̀. <rubric class="inline">Два́жды.</rubric>

<rubric>Сла́ва, и҆ ны́нѣ, бг҃оро́диченъ:</rubric>

<red>Г</red>рѣхо́вный мра́къ покрыва́етъ мѧ̀, и҆ стꙋ̑днаѧ моѧ̑ дѣла̀ без̾ воздержа́нїѧ вы́нꙋ, и҆ со́вѣстное томле́нїе непреста́ннѡ мꙋ́читъ мѧ̀: ѹ҆вы̀ мнѣ̀, гдѣ̀ ѹ҆́бѡ ны́нѣ скры́юсѧ; къ комꙋ́ ли прите́къ па́ки ѡ҆брѧ́щꙋ по́мощь; то́кмѡ къ тебѣ̀ бг҃омт҃ри припа́даю, и҆ молю́сѧ тѝ: молѝ вы́нꙋ сп҃сти́сѧ дꙋша́мъ на́шымъ.

<rubric>Полѷеле́й, та́же велича́нїе:</rubric>

<red>В</red>елича́емъ тѧ̀, ст҃ы́й равноапⷭ҇льный кн҃же влади́мїре, и҆ чти́мъ ст҃ꙋ́ю па́мѧть твою̀, і҆́дѡлы попра́вшагѡ и҆ всю̀ рѡссі́йскꙋю зе́млю ст҃ы́мъ кр҃ще́нїемъ просвѣти́вшагѡ.

<rubric>Сѣда́ленъ полѷеле́йный, гла́съ д҃:</rubric>

<red>С</red>ко́рое и҆ тве́рдое стѧжа́лъ є҆сѝ тща́нїе ко и҆́стиннѣй вѣ́рѣ хрⷭ҇то́вѣ: и҆ ѡ҆брѣ́тъ кꙋпѣ́ль бг҃омы́сленнꙋю и҆ дх҃о́внꙋю, ско́рѡ прите́клъ є҆сѝ любо́вїю: скве́рнꙋ прегрѣше́нїй ѡ҆чи́стивъ, лю́ди своѧ̑ ѡ҆ст҃и́лъ є҆сѝ: моли́сѧ хрⷭ҇тꙋ̀ бг҃ꙋ, сп҃сти́сѧ дꙋша́мъ на́шымъ.

<rubric>Сла́ва:</rubric>

<red>С</red>ко́рѡ предварѝ, кн҃же, вѣ́рныхъ наста́вниче: врази́ бо хꙋ́лѧтъ и҆ претѧ́тъ на́мъ, хрⷭ҇то́въ ѹ҆го́дниче. Погꙋбѝ вѣ́рою твое́ю борю́щыѧсѧ съ на́ми, да навы́кнꙋтъ и҆ ті́и сла́вити твою̀ па́мѧть: на́съ же пою́щихъ тѧ̀ сп҃са́й ѿ всѧ́кагѡ гнѣ́ва.

<rubric>И҆ ны́нѣ, бг҃оро́диченъ:</rubric>

<red>С</red>ло́во ѻ҆́ч҃ее, хрⷭ҇та̀ бг҃а на́шего, ѿ тебѐ воплоти́вшагосѧ позна́хомъ, бцⷣе дв҃о, є҆ди́на чтⷭ҇аѧ, є҆ди́на бл҃гослове́ннаѧ: тѣ́мъ непреста́ннѡ тѧ̀ воспѣва́юще велича́емъ.

<rubric>Та́же степє́нна, а҃-й а҆нтїфѡ́нъ д҃-гѡ гла́са.</rubric>

<rubric>Прокі́менъ, гла́съ д҃:</rubric>

<red>В</red>ознесо́хъ и҆збра́ннаго ѿ люде́й мои́хъ.

<rubric class="inline">Сті́хъ:</rubric> <red>И҆́</red>бо рꙋка̀ моѧ̀ застꙋ́питъ є҆го̀ и҆ мы́шца моѧ̀ ѹ҆крѣпи́тъ є҆го̀.

<incipit><red>В</red>сѧ́кое дыха́нїе:</incipit>

<rubric>Є҆ѵⷢ҇лїе і҆ѡа́нна, зача́ло л҃ѕ.</rubric>

<rubric>По н҃-мъ ѱалмѣ̀ стїхи́ра, гла́съ и҃:</rubric>

<red>А҆</red>пⷭ҇лѡмъ ревни́телѧ влади́мїра, пребл҃же́ннаго ѻ҆тца̀ и҆ ѹ҆чи́телѧ соше́дшесѧ восхва́лимъ. И҆́мже хрⷭ҇та̀ бг҃а позна́хомъ, и҆ ѿ тьмы̀ къ свѣ́тꙋ приближа́ющесѧ, ѻ҆́чи и҆ сердца̀ просвѣща́емъ: въ па́мѧть є҆гѡ̀ ликовствꙋ́юще, кꙋ́пнѡ весели́мсѧ, ѡ҆брѣ́тше є҆го̀ вожда̀ правовѣ́рна въ црⷭ҇твїе нбⷭ҇ное.

<rubric>Канѡ́нъ бцⷣы, пара́клисїсъ на ѕ҃: и҆ ст҃а́гѡ канѡ́на два̀, на и҃.</rubric>

<rubric>Канѡ́нъ пе́рвый, гла́съ и҃.</rubric>

## Пѣ́снь а҃.

<rubric class="inline">І҆рмо́съ:</rubric> <irmos><red>П</red>осѣче́ный несѣко́маго пресѣчѐ, и҆ ви́дѣ со́лнце зе́млю, ю҆́же не ви́дѣ, лю́таго врага̀ вода̀ потопѝ, и҆ непроходи́мое про́йде і҆и҃ль, пѣ́снь же воспѣва́шесѧ: гдⷭ҇еви пои́мъ, сла́внѡ бо просла́висѧ.</irmos>

<red>С</red>обезнача́льное сло́во бж҃їе, и҆́же дре́вле четы́ремъ стїхі́амъ творе́цъ, и҆ тѣ́ми ве́сь мі́ръ свѧза́вый, свѧ́заннꙋю страстьмѝ дꙋ́шꙋ мою̀ разрѣшѝ, ꙗ҆́кѡ да воспою̀ ликꙋ́ѧ сла́внаго кн҃зѧ влади́мїра.

<red>Ѿ</red> вы́спрь соше́дъ, влⷣко, невеще́ственнѡ на дх҃о́внꙋю го́рꙋ, свы́ше послѝ просѧ́щымъ ѿ тебѐ ѻ҆би́льнꙋ свѣ́тлость дꙋша́мъ, достодо́лжнѡ похвали́ти чꙋ́днаго кн҃зѧ влади́мїра.

<rubric class="inline">Бг҃оро́диченъ:</rubric> <red>М</red>а́теремъ и҆ дѣ́вамъ похвала̀ ты̀, влⷣчце, ро́ждшаѧ жи́знь творца̀ мі́рови, ма́терскихъ же болѣ́зней не ѡ҆щꙋти́ла є҆сѝ, но мт҃и ѹ҆́бѡ, и҆ дв҃а пребыла̀ є҆сѝ. Тѣ́мже хва́лѧще тѧ̀, ра́дꙋйсѧ, вопїе́мъ тѝ.

<rubric>Дрꙋгі́й канѡ́нъ, гла́съ ѕ҃.</rubric>

## Пѣ́снь а҃.

<rubric class="inline">І҆рмо́съ:</rubric> <irmos><red>Ꙗ҆́</red>кѡ по сꙋ́хꙋ пѣшеше́ствовавъ і҆и҃ль, по бе́зднѣ стопа́ми, гони́телѧ фараѡ́на ви́дѧ потоплѧ́ема, бг҃ꙋ побѣ́днꙋю пѣ́снь, пои́мъ, вопїѧ́ше.</irmos>

<red>П</red>рїиди́те, вѣ́рнїи, пѣ́снь дх҃о́внꙋю возопїи́мъ, и҆ просла́вимъ хрⷭ҇та̀, и҆́же свѣ́тлѡ просла́вилъ є҆́сть чтⷭ҇на́го влади́мїра, вели́каго кн҃зѧ.

<red>И҆́</red>же сѣ́мѧ сѣ́ющемꙋ да́рꙋѧй, ты̀ и҆ мнѣ̀ да́рꙋй сло́во, да́телю бл҃ги́хъ, разрѣша́ѧ мѝ соꙋ́зъ ѧ҆зы́ка, и҆ ѡ҆бновѝ, сп҃се, къ славословле́нїю вѣ́рнѡ.

<red>И҆́</red>же во́лею, а҆ не нꙋ́ждею къ тебѣ̀ всѣ́хъ призыва́еши, ꙗ҆́коже дре́вле мѡѷсе́а и҆ и҆са́їю: та́кожде и҆ ны́нѣ въ се́рдцѣ возгласи́лъ є҆сѝ вѣ́рнагѡ, и҆ достохва́льнагѡ кн҃зѧ.

<rubric class="inline">Бг҃оро́диченъ:</rubric> <red>Ѹ҆</red>кра́шена добро́тою добродѣ́телей, бг҃омт҃и чтⷭ҇аѧ, бг҃а и҆́стиннаго зачала̀ є҆сѝ, на́съ бж҃е́ственными добродѣ́тельми просвѣти́вшаго.

<rubric class="inline">Катава́сїа:</rubric> <irmos><incipit><red>Ѿ</red>ве́рзꙋ ѹ҆ста̀ моѧ̑:</incipit></irmos>

## Пѣ́снь г҃.

<rubric class="inline">І҆рмо́съ:</rubric> <irmos><red>Ѹ҆</red>тверди́сѧ се́рдце моѐ во гдⷭ҇ѣ, вознесе́сѧ ро́гъ мо́й въ бз҃ѣ мое́мъ, разшири́шасѧ на врагѝ моѧ̑ ѹ҆ста̀ моѧ̑, возвесели́хсѧ ѡ҆ сп҃се́нїи твое́мъ.</irmos>

<red>Ꙗ҆́</red>кѡ трꙋба̀ бг҃огла́снаѧ, возгласѝ ѧ҆зы́къ тво́й, бл҃же́нне, дх҃о́вный, провозглаша́ѧ всѣ̑мъ концє́мъ землѝ рѡссі́йскїѧ хрⷭ҇то́во правовѣ́рное кр҃ще́нїе, и҆́мже просвѣще́нъ бы́въ, мі́ръ ве́сь просвѣти́лъ є҆сѝ.

<red>С</red>їѧ́етъ дне́сь, влади́мїре, пресла́внаѧ па́мѧть твоѧ̀, ю҆́же пра́зднꙋетъ хрⷭ҇тоимени́тый і҆мпера́торъ, тебѐ похвалѧ́ѧ своего̀ пра́ѻтца, кꙋ́пнѡ же и҆ лю́дїе, и҆́хже къ свѣ́тꙋ разꙋ́мномꙋ приве́лъ є҆сѝ.

<rubric class="inline">Бг҃оро́диченъ:</rubric> <red>С</red>ѣ́нь зако́на пре́йде ржⷭ҇тво́мъ твои́мъ, бцⷣе, бл҃года́ти прише́дши, ѻ҆́ч҃ꙋ сло́вꙋ хрⷭ҇тꙋ̀ бг҃ꙋ на́шемꙋ: є҆го́же позна́въ сла́вный кн҃зь, цр҃ковь твою̀ свѣ́тлѡ ѹ҆краси́лъ є҆́сть.

## И҆́нъ.

<rubric class="inline">І҆рмо́съ:</rubric> <irmos><red>Н</red>ѣ́сть ст҃ъ, ꙗ҆́коже ты̀, гдⷭ҇и бж҃е мо́й, вознесы́й ро́гъ вѣ́рныхъ твои́хъ, бл҃же, и҆ ѹ҆тверди́вый на́съ на ка́мени и҆сповѣ́данїѧ твоегѡ̀.</irmos>

<red>И҆́</red>же па́ѵла просвѣти́вый, и҆ и҆збра́нна сотвори́вый, та́кѡ и҆ влади́мїра ны́нѣ, ѻ҆тца̀ рѡссі́йскагѡ, ѻ҆чны́й недꙋ́гъ ѿто́ргнꙋлъ є҆сѝ, млⷭ҇тиве, твои́мъ кр҃ще́нїемъ.

<red>К</red>ѡнстанті́на вѣ́рнагѡ подо́бникъ ꙗ҆ви́лсѧ є҆сѝ, хрⷭ҇та̀ въ се́рдцы твое́мъ прїи́мъ, и҆ є҆гѡ̀ за́повѣдемъ, ꙗ҆́коже а҆пⷭ҇лъ, всю̀ зе́млю рѡссі́йскꙋю наꙋчи́лъ є҆сѝ.

<red>Б</red>ж҃е́ственною си́лою ты̀ возмога́ѧ, безбо́жнаго перꙋ́на, кꙋ́щꙋ бѣсо́вскꙋю сокрꙋши́лъ є҆сѝ, и҆ ко ѻ҆́паши ко́нстѣй того̀ привѧза́въ, повелѣ́лъ є҆сѝ во́инѡмъ би́ти і҆́дѡла.

<rubric class="inline">Бг҃оро́диченъ:</rubric> <red>С</red>ѣ́нь ст҃ꙋ́ю ѡ҆брѣ́тъ мр҃і́ю дв҃ꙋ бж҃їй сосꙋ́дъ влади́мїръ кн҃зь вели́кїй, а҆пⷭ҇ла па́ѵла ревни́тель, се́й цр҃ковь бж҃е́ственнꙋю въ тоѧ̀ и҆́мѧ воздви́глъ є҆́сть.

<rubric>Сѣда́ленъ, гла́съ в҃.</rubric>

<red>В</red>ъ мл҃твахъ бдѧ́й при́снѡ ра́достною дꙋше́ю, влади́мїре, тогѡ̀ ра́ди поче́рплъ є҆сѝ дх҃а премꙋ́дрости ѿ и҆сто́чника сходѧ́щагѡ свы́ше. Тѣ́мъ вѣ́рою просїѧ́въ ꙗ҆́кѡ со́лнце, молѧ́сѧ хрⷭ҇тꙋ̀ непреста́ннѡ: ѹ҆скорѝ, ще́дрый, и҆ потщи́сѧ сп҃стѝ ѿ прегрѣше́нїй мі́ръ. <rubric class="inline">Два́жды.</rubric>

<rubric>Сла́ва, и҆ ны́нѣ, бг҃оро́диченъ:</rubric>

<red>Б</red>цⷣе безневѣ́стнаѧ, чⷭ҇таѧ, ꙗ҆́же без̾ сѣ́мене ро́ждшаѧ всѣ́хъ влⷣкꙋ, того̀ со а҆́гг҃лы молѝ и҆зба́витисѧ на́мъ ѿ всѧ́кагѡ недоꙋмѣ́нїѧ, и҆ да́ти ѹ҆миле́нїе и҆ свѣ́тъ дꙋша́мъ на́шымъ, и҆ согрѣше́нїй ѡ҆чище́нїе, ꙗ҆́же є҆ди́на вско́рѣ застꙋпа́ющаѧ.

## Пѣ́снь д҃.

<rubric class="inline">І҆рмо́съ:</rubric> <irmos><red>П</red>рⷪ҇ро́къ а҆ввакꙋ́мъ ѹ҆́мныма ѻ҆чи́ма прови́дѣ, гдⷭ҇и, прише́ствїе твоѐ, тѣ́мъ и҆ вопїѧ́ше: ѿ ю҆́га прїи́детъ бг҃ъ. Сла́ва си́лѣ твое́й, сла́ва снизхожде́нїю твоемꙋ̀.</irmos>

<red>С</red>вѣ́тло бы́сть и҆ сла́дко по ѻ҆́блацѣ, и҆́мже покрыва́шесѧ, нбⷭ҇ное со́лнце: весела́ же и҆ ра́достна весна̀ по зи́мнѣй ско́рби: ты́ же по ѻ҆́блацѣ і҆́дѡльскагѡ мра́ка, кр҃ще́нїемъ ꙗ҆́кѡ со́лнце свѣ́тлое возсїѧ́лъ є҆сѝ на́мъ, влади́мїре.

<red>С</red>а́ѵлъ фарїсе́й къ дама́скꙋ грѧды́й, ма́лымъ блеща́нїемъ вели́кагѡ свѣ́та ѡ҆слѣпле́нъ, кр҃ще́нїемъ же просвѣти́сѧ: є҆мꙋ́же ты̀ подо́бникъ бы́лъ є҆сѝ, сла́вне, корсꙋ́нѧ доше́дъ ѻ҆чны́й мра́къ ѿгна́лъ є҆сѝ.

<rubric class="inline">Бг҃оро́диченъ:</rubric> <red>Т</red>ы̀ ꙗ҆ви́ласѧ є҆сѝ, дв҃о, ко́рень ненапое́нъ прозѧба́ѧ ѿпꙋще́нїе, пло́дъ свѣтоно́сный ро́ждши хрⷭ҇та̀ бг҃а на́шего: дрѧ́хлꙋющꙋю страстьмѝ дꙋ́шꙋ мою̀ просвѣтѝ и҆ и҆спросѝ грѣхѡ́въ ѡ҆ставле́нїе.

## И҆́нъ.

<rubric class="inline">І҆рмо́съ:</rubric> <irmos><red>Х</red>рⷭ҇то́съ моѧ̀ си́ла, бг҃ъ и҆ гдⷭ҇ь, чтⷭ҇на́ѧ цр҃ковь бг҃олѣ́пнѡ пое́тъ взыва́ющи, ѿ смы́сла чи́ста ѡ҆ гдⷭ҇ѣ пра́зднꙋющи.</irmos>

<red>Ч</red>ꙋ́до стра́шное и҆ пресла́вное и҆ неизглаго́ланное соверша́етъ влⷣка хрⷭ҇то́съ: ѡ҆бновлѧ́етъ бо бж҃е́ственнымъ кр҃ще́нїемъ всю̀ рѡссі́йскꙋю зе́млю, и҆ просвѣща́етъ кн҃зѧ влади́мїра.

<red>С</red>вѣ́тлѡ прїиди́те, и҆ достолѣ́пнѡ возгласи́те, сы́нове рѡссі́йстїи, ко ѻ҆тцꙋ̀ на́шемꙋ влади́мїрꙋ, и҆ па́мѧть є҆гѡ̀ вѣ́рнѡ всѝ да пра́зднꙋемъ свѣ́тлѡ.

<red>Ѻ҆́</red>тчее нече́стїе ѿгна́лъ є҆сѝ, всечⷭ҇тны́ѧ же твоеѧ̀ прама́тере правовѣ́рнꙋю вѣ́рꙋ возлюби́лъ є҆сѝ, ра́вне а҆пⷭ҇лѡмъ хрⷭ҇тѡ́вымъ, кн҃же вели́кїй влади́мїре.

<rubric class="inline">Бг҃оро́диченъ:</rubric> <red>Ꙗ҆́</red>кѡ две́рь приводѧ́щꙋю къ бж҃е́ственномꙋ вхо́дꙋ раѧ̀ свѣ́тлагѡ, ꙗ҆́кѡ мы́сленное мѣ́сто сщ҃е́нїѧ, ꙗ҆́кѡ добро́тꙋ і҆а́кѡвлю, дв҃ꙋ ѹ҆бл҃жа́емъ.

## Пѣ́снь є҃.

<rubric class="inline">І҆рмо́съ:</rubric> <irmos><red>Г</red>дⷭ҇и бж҃е на́шъ, ми́ръ да́ждь на́мъ, гдⷭ҇и бж҃е на́шъ, стѧжи́ ны, гдⷭ҇и, ра́звѣ тебѐ и҆на́гѡ не вѣ́мы, и҆́мѧ твоѐ и҆менꙋ́емъ.</irmos>

<red>Р</red>а́дꙋйсѧ и҆ красꙋ́йсѧ дх҃омъ, вели́кїй кн҃же влади́мїре, и҆зрѧ̑днѣи бо вѣ̑тви бг҃оса́днѣи ко хрⷭ҇тꙋ̀ прине́слъ є҆сѝ, бг҃оизрѧ́дный тво́й пло́дъ, бори́са сла́внаго, и҆ глѣ́ба бл҃гочести́ваго: съ ни́маже предстоѧ̀ хрⷭ҇тꙋ̀, ѡ҆ на́съ моли́сѧ.

<red>Д</red>и̑внаѧ проречѐ и҆са́їа на і҆ерⷭ҇ли́мъ: бꙋ́детъ ꙗ҆́вѣ гора̀ гдⷭ҇нѧ, и҆ до́мъ на версѣ̀ го́ръ. Првⷣнѣ же на тебѣ̀ разꙋмѣ́хомъ бл҃года́ть дх҃а: до́мъ бо влⷣцѣ созда́лъ є҆сѝ на версѣ̀ го́ръ.

<rubric class="inline">Бг҃оро́диченъ:</rubric> <red>П</red>роповѣ́дꙋетъ чꙋ̑днаѧ ѡ҆ тебѣ̀ и҆са́їа дх҃омъ, дв҃ою хотѧ́щꙋ роди́ти хрⷭ҇та̀ без̾ сѣ́мене: дв҃дъ же тво́й пра́дѣдъ ди́внѡ провозвѣстѝ твоѧ̑ вели́чєствїѧ: сп҃се́ бо на́съ ꙗ҆́кѡ млⷭ҇тивъ.

## И҆́нъ.

<rubric class="inline">І҆рмо́съ:</rubric> <irmos><red>Б</red>ж҃їимъ свѣ́томъ твои́мъ, бл҃же, ѹ҆́тренюющихъ тѝ дꙋ́шы любо́вїю ѡ҆зарѝ, молю́сѧ, тѧ̀ вѣ́дѣти, сло́ве бж҃їй, и҆́стиннаго бг҃а, ѿ мра́ка грѣхо́внагѡ взыва́юща.</irmos>

<red>Д</red>не́сь а҆́гг҃ли бж҃їи ра́дꙋютсѧ свѣ́тлѡ на нб҃сѣ́хъ въ па́мѧть твою̀ ст҃ꙋ́ю: сп҃слъ бо є҆сѝ на́съ ѿ всѧ́кагѡ лꙋка́вства, и҆ же́ртвъ бѣсо́вскихъ лю́ди мно́ги и҆зба́вилъ є҆сѝ, и҆ всю̀ зе́млю рѡссі́йскꙋю.

<red>Р</red>ыда́етъ бѣсо́вское мно́жество и҆ те́мное собо́рище, ви́дѧще на землѝ попира́емы і҆́дѡлы, и҆̀же на поги́бель воздви́жєнныѧ человѣ́кѡмъ: и҆́хже бж҃їимъ повелѣ́нїемъ, влади́мїре, сокрꙋши́лъ є҆сѝ.

<red>Р</red>а́дꙋйсѧ и҆ весели́сѧ, ра́бе хрⷭ҇то́въ, кн҃же вели́кїй и҆ мꙋ́дрый, моле́бниче ѡ҆ дꙋша́хъ на́шихъ: тобо́ю бо мы̀ всѝ и҆зба́влени є҆смы̀ бѣсо́вскїѧ ле́сти. Тѣ́мже ра́дꙋйсѧ, вопїе́мъ тѝ.

<rubric class="inline">Бг҃оро́диченъ:</rubric> <red>Ч</red>тⷭ҇ото́ю сїѧ́ющи и҆здале́ча бж҃е́ственное ѹ҆гото́ванїе влⷣчне, всепѣ́таѧ, бы́вши: ты́ бо є҆ди́на показа́ласѧ є҆сѝ мт҃и сꙋ́щи бг҃ꙋ, и҆ рꙋка́ми ꙗ҆́кѡ млⷣнца того̀ носи́вши.

## Пѣ́снь ѕ҃.

<rubric class="inline">І҆рмо́съ:</rubric> <irmos><red>Ꙗ҆́</red>кѡ во́ды мѡрскі́ѧ, чл҃вѣколю́бче, волна́ми жите́йскими ѡ҆бꙋрева́юсѧ. Тѣ́мже ꙗ҆́кѡ і҆ѡ́на, та́кѡ вопїю́ ти: возведѝ ѿ тлѝ живо́тъ мо́й, бл҃гоꙋтро́бне гдⷭ҇и.</irmos>

<red>Б</red>л҃гоче́стїѧ ревни́тель сла́внагѡ царѧ̀ кѡнстанті́на ты̀ бы́лъ є҆сѝ, влади́мїре, просвѣти́вшагѡ кр҃ще́нїемъ є҆́ллинскїй ро́дъ: ты́ же дх҃о́вною ба́нею лю́ди твоѧ̑ пресвѣ́тлѡ ѡ҆бнови́лъ є҆сѝ.

<red>Ѡ҆</red>слади́въ любо́вїю хрⷭ҇то́вою дꙋ́шꙋ, и҆ разꙋ̑мныѧ прїе́мъ крилѣ̀, прелетѣ́лъ є҆сѝ і҆́дѡльскїй мра́къ, и҆ разгна́лъ є҆сѝ тьмꙋ̀ ѕловѣ́рїѧ, бл҃же́нне, всели́всѧ въ черто́гъ сп҃са всѣ́хъ бг҃а.

<rubric class="inline">Бг҃оро́диченъ:</rubric> <red>Б</red>л҃годꙋ́шствꙋетъ правовѣ́рный і҆мпера́торъ рѡссі́йскїй дне́сь, и҆ правовѣ́рныхъ собо́ри, въ па́мѧть пресвѣ́тлꙋю влади́мїра ѹ҆бл҃жа́юще твоѐ безсѣ́менное ржⷭ҇тво̀, дв҃о, и҆ прилѣ́жнѡ сн҃ꙋ твоемꙋ̀ молѧ́щесѧ зовꙋ́тъ: тѧ̀ велича́емъ.

## И҆́нъ.

<rubric class="inline">І҆рмо́съ:</rubric> <irmos><red>Ж</red>ите́йское мо́ре, воздвиза́емое зрѧ̀ напа́стей бꙋ́рею, къ ти́хомꙋ приста́нищꙋ твоемꙋ̀ прите́къ, вопїю́ ти: возведѝ ѿ тлѝ живо́тъ мо́й, многомлⷭ҇тиве.</irmos>

<red>С</red>и́лою бж҃їею попра́нъ є҆́сть сатана̀ дꙋшегꙋ́бецъ, и҆ лє́стныѧ є҆гѡ̀ жє́ртвы: побѣ́дника бо ꙗ҆ви́лъ на́мъ є҆́сть хрⷭ҇то́съ, влади́мїра вѣ́рнаго кн҃зѧ, сокрꙋши́ти и҆ поврещѝ того̀ под̾ но́ги на́шѧ.

<red>С</red>п҃сѐ пре́жде гдⷭ҇ь рꙋко́ю мѡѷсе́овою і҆и҃лѧ ѿ рабо́ты: то́йже и҆ ны́нѣ рꙋко́ю влади́мїра, вѣ́рнагѡ кн҃зѧ, всѣ́хъ на́съ ѿ ле́сти і҆́дѡльскїѧ сп҃слъ є҆́сть.

<red>Д</red>осто́йнѡ тѝ взыва́емъ, и҆ вопїе́мъ всѝ: ра́дꙋйсѧ, всечⷭ҇тне пребл҃же́нне, тѧ́ бо и҆зба́вителѧ съ бг҃омъ, влади́мїре, и҆́мамы. Не пре́зри рабѡ́въ твои́хъ, но при́снѡ сохранѧ́й на́съ.

<rubric class="inline">Бг҃оро́диченъ:</rubric> <red>Ѡ҆</red>брѣто́хомъ, пречⷭ҇таѧ, тобо́ю сп҃се́нїе, дв҃о препѣ́таѧ: є҆го́же жела́ютъ а҆́гг҃ли на нб҃сѣ́хъ ви́дѣти, се́й ны́нѣ ви́дитсѧ въ нѣ́дрѣхъ твои́хъ млⷣнцъ, бг҃ъ на́шъ.

<rubric>Конда́къ, гла́съ и҃:</rubric>

<red>П</red>одо́бствовавъ вели́комꙋ а҆пⷭ҇лꙋ па́ѵлꙋ, въ сѣди́нахъ, всесла́вне влади́мїре, всѧ̑ ꙗ҆́кѡ младе́нчєскаѧ мꙋдрова̑нїѧ, ꙗ҆̀же ѡ҆ і҆́дѡлѣхъ тща̑нїѧ ѡ҆ста́вль, ꙗ҆́кѡ мꙋ́жъ соверше́нный, ѹ҆краси́лсѧ є҆сѝ бж҃е́ственнагѡ кр҃ще́нїѧ багрѧни́цею: и҆ ны́нѣ сп҃сꙋ хрⷭ҇тꙋ̀ въ весе́лїи предстоѧ̀, молѝ сп҃сти́сѧ держа́вы рѡссі́йскїѧ нача́льникѡмъ, и҆ мно́жествꙋ владо́мыхъ.

<rubric class="inline">І҆́косъ:</rubric> <red>П</red>росвѣти́вый дре́вле і҆и҃лѧ мѡѷсе́йскимъ зако́номъ, просвѣти́лъ є҆сѝ мі́ръ ꙗ҆вле́нїемъ твоегѡ̀ прише́ствїѧ, хрⷭ҇тѐ бж҃е, бг҃огла̑сныѧ твоѧ̑ ѹ҆ч҃никѝ посла́лъ є҆сѝ проповѣ́дати по страна́мъ, є҆́же ѿ дв҃ы безсѣ́менное ржⷭ҇тво̀ твоѐ: и҆ тѣ̑мъ повелѣ́лъ є҆сѝ крⷭ҇ти́ти, во и҆́мѧ ѻ҆ц҃а̀ и҆ сн҃а и҆ ст҃а́гѡ дх҃а. Ѡ҆бветша́вшꙋ же ви́дѧ странꙋ̀ рꙋ́сскꙋю грѣхо́мъ, дх҃ъ тво́й посла́лъ є҆сѝ, въ крѣпкоразꙋ́мнагѡ дꙋ́шꙋ сла́внагѡ влади́мїра, позна́ти тебѐ є҆ди́наго ѿ трⷪ҇цы хрⷭ҇та̀ бг҃а, и҆ твои́мъ кр҃ще́нїемъ просвѣти́ти и҆збра̑нныѧ твоѧ̑, и҆ ѿ тебѐ порꙋчє́нныѧ є҆мꙋ̀ лю́ди и҆ привестѝ къ тебѣ̀ вѣ́рою вопїю́щыѧ: и҆зба́ви ѿ сопроти́вныхъ пога̑нъ твоѐ достоѧ́нїе, хрⷭ҇толюби́ваго і҆мпера́тора, и҆ мно́жество владо́мыхъ.

## Пѣ́снь з҃.

<rubric class="inline">І҆рмо́съ:</rubric> <irmos><red>Х</red>алде́йскїѧ пе́щи всепа́гꙋбнꙋю си́лꙋ ѹ҆гаси́вше, ѡ҆́бразомъ а҆́гг҃ла снизше́дшагѡ, зижди́телю ю҆́нѡши взыва́хꙋ: бл҃гослове́нъ є҆сѝ и҆ хва́льный бж҃е ѻ҆тє́цъ на́шихъ.</irmos>

<red>П</red>ра́ѻтчи бг҃оистка́нныѧ мѧ̀ ри́зы, вра́гъ дꙋшегꙋ́бецъ ѡ҆бнажи́лъ є҆́сть: і҆и҃съ же безнача́льный ꙗ҆вле́йсѧ пло́тїю, ѡ҆чи́стивъ водо́ю дх҃а, па́ки мнѣ̀ подадѐ ю҆̀. Є҆го́же позна́въ, сла́вне влади́мїре, весели́шисѧ вопїѧ̀: бл҃гослове́нъ бг҃ъ ѻ҆тє́цъ на́шихъ.

<red>М</red>ѡѷсе́йскїй сохрани́въ зако́нъ, данїи́лъ бг҃овидѣ́нїѧ сподо́бисѧ: пра́ѻтечєскїѧ же ты̀ попра́въ і҆́дѡлы, не ꙗ҆́кѡ во мра́цѣ, но въ бо́льшей сла́вѣ, разꙋ́мнѡ ѹ҆зрѣ́лъ є҆сѝ хрⷭ҇та̀ со ѻ҆ц҃е́мъ и҆ дх҃омъ, кр҃ще́нїемъ же просвѣще́нъ, весели́шисѧ вопїѧ̀: бл҃гослове́нъ бг҃ъ ѻ҆тє́цъ на́шихъ.

<rubric class="inline">Бг҃оро́диченъ:</rubric> <red>Б</red>ж҃е́ственныѧ ѻ҆бнажѝ ѻ҆де́жды вра́гъ, прельсти́въ первозда́ннаго пра́дѣда твоего̀, дв҃о, и҆з̾ бокꙋ́ же твое́ю чи́стою и҆ неискꙋсобра́чною проше́дъ, сп҃се сла́дкїй мо́й і҆и҃съ: на него́же поте́къ а҆́ки на а҆да́ма. Но бг҃ꙋ прирази́сѧ, и҆ сокрꙋши́сѧ лю́тѣ. Мы́ же сн҃ꙋ твоемꙋ̀ зове́мъ: бл҃гослове́нъ бг҃ъ ѻ҆тє́цъ на́шихъ.

## И҆́нъ.

<rubric class="inline">І҆рмо́съ:</rubric> <irmos><red>Р</red>осода́тельнꙋ ѹ҆́бѡ пе́щь содѣ́ла а҆́гг҃лъ прпⷣбнымъ ѻ҆трокѡ́мъ, халдє́и же ѡ҆палѧ́ющее велѣ́нїе бж҃їе, мꙋчи́телѧ ѹ҆вѣща̀ вопи́ти: бл҃гослове́нъ є҆сѝ, бж҃е ѻ҆тє́цъ на́шихъ.</irmos>

<red>Є҆</red>ле́ны ты̀ но́выѧ любо́вїю и҆звѣсти́лсѧ є҆сѝ, внꙋ́къ бы́въ пребл҃же́нныѧ ѻ҆́льги: кѡнстанті́нъ же вели́кїй но́вый ꙗ҆ви́лсѧ є҆сѝ, хрⷭ҇тꙋ̀, влади́мїре, вопїѧ̀: бл҃гослове́нъ є҆сѝ бж҃е ѻ҆тє́цъ на́шихъ.

<red>Л</red>ю́тый льсте́цъ двиза́ше тѧ̀ на хрⷭ҇тїа́ны воева́ти: превели́кїй же гдⷭ҇ь въ корсꙋ́нѣ тѧ̀ просвѣща́етъ, и҆ кр҃ще́нїю бж҃е́ственномꙋ сподоблѧ́етъ: и҆ црⷭ҇твїе нбⷭ҇ное тебѣ̀ дарова́лъ є҆́сть.

<red>Ѡ҆</red>бетша́вшꙋю ле́сть бѣсо́вскꙋю прогна́лъ є҆сѝ, ꙗ҆́кѡ вели́кїй хрⷭ҇то́въ ѹ҆чени́къ, ѡ҆бнови́въ просвѣти́лъ є҆сѝ всѣ́хъ на́съ, вопи́ти гдⷭ҇еви немо́лчнѡ: бл҃гослове́нъ бг҃ъ ѻ҆тє́цъ на́шихъ.

<rubric class="inline">Бг҃оро́диченъ:</rubric> <red>Ѿ</red> родѡ́въ тѧ̀ всѣ́хъ и҆збра́лъ є҆́сть бг҃ъ превѣ́чный пре́жде вѣ̑къ, и҆ въ послѣ̑днѧѧ дни̑ пло́ть прїе́мъ ѿ тебѐ, соверше́нъ вкꙋ́пѣ ꙗ҆ви́сѧ бг҃ъ и҆ чл҃вѣ́къ, приснодв҃о.

## Пѣ́снь и҃.

<rubric class="inline">І҆рмо́съ:</rubric> <irmos><red>П</red>окрыва́ѧй вода́ми превы́спрєннѧѧ своѧ̑, полага́ѧй мо́рю предѣ́лъ песо́къ, и҆ содержа́й всѧ̑, тѧ̀ пое́тъ со́лнце, тѧ̀ сла́витъ лꙋна̀, тебѣ̀ прино́ситъ пѣ́снь всѧ̀ тва́рь, ꙗ҆́кѡ содѣ́телю всѣ́хъ во вѣ́ки.</irmos>

<red>Р</red>о́дъ првⷣныхъ бл҃гослови́тсѧ, бж҃е́ствєннаѧ вѣща́ша ѹ҆ста̀, є҆́же на тебѣ̀ сбы́стсѧ, бл҃же́нне: сѣ́мѧ бо ст҃олѣ́пное и҆ бг҃оизбра́нное прине́слъ є҆сѝ хрⷭ҇тꙋ̀ непобѣди̑маѧ мч҃нка и҆́маже просвѣти́лъ є҆сѝ зе́млю рѡссі́йскꙋю: и҆̀хже похвалѧ́юще съ тобо́ю, превозно́симъ хрⷭ҇та̀ во вѣ́ки.

<red>М</red>т҃и всѣ́хъ градѡ́въ вои́стиннꙋ ца́рства твоегѡ̀ гра́дъ ꙗ҆ви́сѧ кі́евъ, въ не́мже хрⷭ҇то́съ пре́жде со ѻ҆ц҃е́мъ и҆ дх҃омъ просла́висѧ твое́ю прама́терїю и҆ тобо́ю, бл҃же́нне, и҆дѣ́же мꙋ́жественное твоѐ тѣ́ло лежи́тъ свѣ́тлѡ въ цр҃кви влⷣчцы: мы́ же, лю́дїе твоѝ, хва́лѧще пое́мъ хрⷭ҇та̀ во вѣ́ки.

<rubric class="inline">Бг҃оро́диченъ:</rubric> <red>Б</red>езнача́льное сїѧ́нїе и҆ сло́во ѻ҆́ч҃ее проповѣ́даша нело́жнѡ прⷪ҇ро́честїи гла́си, и҆з̾ тебѐ хотѧ́щаго без̾ тлѝ роди́тисѧ є҆мманꙋ́ила, бг҃а же и҆ человѣ́ка, крѣ́пкое ꙗ҆зы́кѡвъ ча́ѧнїе: є҆мꙋ́же ꙗ҆́кѡ мт҃и моли́сѧ сп҃сти́сѧ на́мъ.

## И҆́нъ.

<rubric class="inline">І҆рмо́съ:</rubric> <irmos><red>И҆</red>з̾ пла́мене прпⷣбнымъ ро́сꙋ и҆сточи́лъ є҆сѝ, и҆ првⷣнагѡ же́ртвꙋ водо́ю попали́лъ є҆сѝ: всѧ̑ бо твори́ши, хрⷭ҇тѐ, то́кмѡ є҆́же хотѣ́ти. Тѧ̀ превозно́симъ во всѧ̑ вѣ́ки.</irmos>

<red>Ѿ</red> безбо́жныхъ і҆́дѡлѡвъ всѣ́хъ на́съ и҆зба́вилъ є҆сѝ: ко хрⷭ҇тꙋ́ же бг҃ꙋ приве́лъ є҆сѝ, ѻ҆́тче вѣ́рныхъ кн҃зе́й, наказа́телю ста́дъ твои́хъ, хрⷭ҇та̀ пою́щихъ во вѣ́ки.

<red>К</red>ѡнстанті́нъ но́вый ты̀ и҆звѣсти́лсѧ є҆сѝ во все́й рꙋ́сстѣй землѝ, бл҃же́нне влади́мїре: ты́ бо и҆́мѧ хрⷭ҇то́во и҆з̾ѧсни́лъ є҆сѝ, є҆го́же превозно́симъ во вѣ́ки.

<red>Ц</red>р҃ю̀ вѣ́чномꙋ ны́нѣ ты̀ предстои́ши, и҆ десни́цею є҆гѡ̀ вѣнча́нъ є҆сѝ: моли́сѧ є҆мꙋ̀ за недостѡ́йныѧ рабы̑ твоѧ̑, ꙗ҆́кѡ да пое́мъ є҆го̀, и҆ превозно́симъ во вѣ́ки.

<rubric class="inline">Бг҃оро́диченъ:</rubric> <red>Ѻ҆́</red>блакъ сло́ва ты̀ є҆сѝ, препѣ́таѧ, и҆ свѣща̀ со́лнечнаѧ, колесни́ца многоцѣ́ннаѧ, дв҃и́ческое возвыше́нїе, горо̀ тꙋ́чнаѧ и҆ ѹ҆сыре́ннаѧ, пребыва́еши пречⷭ҇таѧ дв҃о гдⷭ҇оимени́таѧ.

## Пѣ́снь ѳ҃.

<rubric class="inline">І҆рмо́съ:</rubric> <irmos><red>Ѹ҆</red>жасе́сѧ ѡ҆ се́мъ нб҃о, и҆ землѝ ѹ҆диви́шасѧ концы̀, ꙗ҆́кѡ бг҃ъ ꙗ҆ви́сѧ человѣ́кѡмъ пло́тски, и҆ чре́во твоѐ бы́сть простра́ннѣйшее нб҃съ. Тѣ́мъ тѧ̀ бцⷣꙋ а҆́гг҃лѡвъ и҆ человѣ̑къ чинонача̑лїѧ велича́ютъ.</irmos>

<red>Д</red>в҃дъ ѡ҆брѣ́тесѧ пре́жде і҆и҃лю держа́вный цр҃ь, и҆ лю́ди сп҃се, бо́ги и҆ноѧзы̑чныѧ низложи́въ, дх҃омъ бж҃їѧ сн҃а проповѣ́да: ты́ же въ трⷪ҇цѣ позна́лъ є҆сѝ бг҃а, бл҃же́нне влади́мїре, є҆го́же велича́емъ.

<red>Д</red>а торжествꙋ́ютъ дне́сь ве́селѡ па́мѧть твою̀, ст҃олѣ́пнѡ въ цр҃кви бж҃їѧ мт҃ре, бг҃оизбра́ннїи лю́дїе, ю҆́же любе́знѡ ѹ҆краси́лъ є҆сѝ, въ па́мѧть вѣ́чнꙋю твоегѡ̀ преставле́нїѧ, нб҃о земно́е: въ не́мже почива́ѧ, ѡ҆жида́еши всестра́шныѧ трꙋбы̀ а҆рха́гг҃ловы, бл҃же́нне. Тѣ́мъ тѧ̀ при́снѡ велича́емъ.

<rubric class="inline">Бг҃оро́диченъ:</rubric> <red>Д</red>х҃омъ бж҃е́ственнымъ распалѧ́еми всѝ ро́ди, любо́вїю бл҃жи́мъ тѧ̀, бцⷣе: ты́ бо клѧ́твꙋ прама́тере разрꙋши́ла є҆сѝ. Прилѣ́жнѡ же пое́мъ бж҃їѧ сло́ва: того́ бо неѡпа́льнѡ во чре́вѣ твое́мъ прїе́мши, родила̀ є҆сѝ пло́тїю. Къ немꙋ́же моли́сѧ и҆зба́витисѧ вѣ́рномꙋ твоемꙋ̀ ста́дꙋ ѿ всѧ́кїѧ нꙋ́жды и҆ печа́ли.

## И҆́нъ.

<rubric class="inline">І҆рмо́съ:</rubric> <irmos><red>Б</red>г҃а человѣ́кѡмъ не возмо́жно ви́дѣти, на него́же не смѣ́ютъ чи́ни а҆́гг҃льстїи взира́ти: тобо́ю же, всечⷭ҇таѧ, ꙗ҆ви́сѧ человѣ́кѡмъ сло́во воплоще́нно, є҆го́же велича́юще, съ нбⷭ҇ными вѡ́и тѧ̀ ѹ҆бл҃жа́емъ.</irmos>

<red>С</red>ла́докъ ꙗ҆́коже фі́нїѯъ, высо́къ и҆зраща́емь, и҆ цвѣ́тъ творѧ̀ ма́сличный, вѣ̑тви многоплѡ́дныѧ, ты̀ быва́еши ві́нное и҆зраще́нїе, ки̑сти двѣ̀ созрѣ́лѣ, мч҃нка приносѧ̀, бори́са и҆ глѣ́ба чтⷭ҇на̑ѧ.

<red>Л</red>и́цы кн҃зе́й ны́нѣ бл҃горо́дныхъ предстоѧ́тъ, ѿ тебѐ бл҃гоче́стїе носѧ́ще, съ людьмѝ вѣ́рными хва́лѧще тѧ̀: наста́вниче и҆ ско́рый застꙋ́пниче, помина́й всѣ́хъ на́съ, ꙗ҆́кѡ да въ ми́рѣ тобо́ю живо́тъ ѡ҆брѧ́щемъ.

<red>Л</red>ю́дїе рѡссі́йстїи, прїиди́те сни́дитесѧ въ чтⷭ҇нѣ́й цр҃кви влади́мїра ст҃а́гѡ, нарече́ннагѡ васі́лїа, пребл҃же́ннагѡ, вели́кагѡ кн҃зѧ, ѹ҆го́дника хрⷭ҇то́ва пресла́внагѡ, и҆ прїими́те живо́тъ и҆ сп҃се́нїе, бл҃года́ть и҆ ве́лїю млⷭ҇ть.

<rubric class="inline">Бг҃оро́диченъ:</rubric> <red>Б</red>г҃а, дв҃о, ты̀ родила̀ є҆сѝ на землѝ, во пло́ти соедине́нїе бы́сть безпло́тное, во є҆ди́нѣй ѵ҆поста́си, и҆ во двою̀ є҆стествꙋ̀: да сп҃се́тъ всѣ́хъ на́съ, кла́нѧющихсѧ вѣ́рнѡ, ꙗ҆́кѡ бцⷣѣ пречⷭ҇тѣй.

<rubric>Свѣти́ленъ:</rubric>

<podoben>Подо́бенъ: <incipit><red>Ж</red>єны̀ ѹ҆слы́шите:</incipit></podoben>

<red>С</red>вѣти̑льницы, просвѣти́вше вселе́ннꙋю всю̀ бл҃гоче́стїемъ и҆ вѣ́рою, вы̀ ꙗ҆ви́стесѧ вои́стиннꙋ, бг҃овѣнча́нне влади́мїре, съ прама́терїю ѻ҆́льгою сла́вною. И҆́же ва́съ возлюби́вшаго хрⷭ҇та̀ и҆ мы̀ славосло́вимъ, ди́внаго во ст҃ы́хъ. <rubric class="inline">Два́жды.</rubric>

<rubric>Сла́ва, и҆ ны́нѣ, бг҃оро́диченъ:</rubric>

<red>В</red>о двою̀ вѡ́лю и҆ є҆стествꙋ̑. Пренепоро́чнаѧ, во є҆ди́нѣй же ѵ҆поста́си ражда́еши бг҃а неизрече́ннѡ, на́съ ра́ди ѡ҆бнища́вшаго до распѧ́тїѧ хотѣ́нїемъ, и҆ дарова́вшаго на́мъ бога́тство бж҃е́ственное, бг҃омт҃и дв҃о.

<rubric>На хвали́техъ стїхи̑ры, на д҃, гла́съ д҃:</rubric>

<podoben>Подо́бенъ: <incipit><red>Д</red>а́лъ є҆сѝ зна́менїе:</incipit></podoben>

<red>Ѡ҆</red>рꙋ́жїе крѣ́пое кн҃зю на́шемꙋ да́лъ є҆сѝ, гдⷭ҇и, крⷭ҇тъ тво́й чтⷭ҇ны́й, и҆́мже поживѐ на землѝ првⷣнѡ, просїѧ́въ бл҃гоче́стїемъ, и҆ црⷭ҇твꙋ нбⷭ҇номꙋ сподо́бисѧ млⷭ҇рдїемъ твои́мъ. Тѣ́мже твоѐ чл҃вѣколю́бное смотре́нїе сла́вимъ, і҆и҃се всеси́льне, сп҃се дꙋ́шъ на́шихъ. <rubric class="inline">Два́жды.</rubric>

<red>Д</red>а́лъ є҆сѝ чл҃вѣколю́бче, бл҃гочести́вомꙋ твоемꙋ̀ ѹ҆го́дникꙋ, соломѡ́новꙋ мꙋ́дрость, дв҃довꙋ кро́тость, и҆ а҆пⷭ҇льское правосла́вїе, ꙗ҆́кѡ царе́й цр҃ь, и҆ гдⷭ҇ствꙋющихъ всѣ́хъ гдⷭ҇ь. Тѣ́мже твоѐ чл҃вѣколю́бное смотре́нїе сла́вимъ, і҆и҃се всеси́льне, сп҃се дꙋ́шъ на́шихъ.

<red>П</red>е́рвый повинꙋ́лъ є҆сѝ багрѧни́цꙋ, приснопо́мнимый кн҃же, во́лею хрⷭ҇тꙋ̀, того̀ позна́въ бг҃а, и҆ ꙗ҆́кѡ цр҃ѧ̀ всѣ́хъ бл҃годѣ́телѧ, побѣ̑ды творѧ̀ всѧ́комꙋ нача́лꙋ, и҆ вла́сти належа́щымъ. Ѿсю́дꙋ тебѣ̀ хрⷭ҇толю́бче црⷭ҇тво и҆спра́вилъ є҆́сть, і҆и҃съ чл҃вѣколю́бецъ, сп҃съ дꙋ́шъ на́шихъ.

<rubric>Сла́ва, гла́съ в҃:</rubric>

<red>Н</red>е ѿ человѣ̑къ зва́нїе прїѧ́лъ є҆сѝ, но ꙗ҆́кѡ чꙋ́дный па́ѵелъ: прїѧ́лъ же па́че сла́вне сїѐ свы́ше влади́мїре а҆пⷭ҇ле ѿ хрⷭ҇та̀ бг҃а. И҆́бо зна́менїемъ крⷭ҇та̀ ѡ҆гради́всѧ, и҆ тѣ́мъ ѹ҆ловле́нъ бы́въ, ꙗ҆́кѡ предо́браѧ лови́тва, си́мъ побѣди́тель на ви̑димыѧ и҆ неви̑димыѧ врагѝ ꙗ҆ви́лсѧ є҆сѝ непобѣди́мь. Тѣ́мже мо́лимъ тѧ̀, ꙗ҆́кѡ мл҃твенника те́пла земноро́днїи, по достоѧ́нїю па́мѧть твою̀ почита́юще, со дерзнове́нїемъ проси́ти на́мъ просвѣще́нїе, и҆ ѡ҆чище́нїе, и҆ ве́лїю млⷭ҇ть.

<rubric>И҆ ны́нѣ, бг҃оро́диченъ:</rubric>

<rubric>Славосло́вїе вели́кое. И҆ ѿпꙋ́стъ.</rubric>



<rubric>На лїтꙋргі́и: Бл҃же́нна ѿ ѻ҆бою̀ канѡ́нѡвъ: а҃-гѡ пѣ́снь г҃-ѧ, и҆ в҃-гѡ пѣ́снь ѕ҃-ѧ.</rubric>

<rubric>Прокі́менъ, гла́съ г҃:</rubric>

<red>П</red>о́йте бг҃ꙋ на́шемꙋ, по́йте: по́йте цр҃е́ви на́шемꙋ, по́йте.

<rubric class="inline">Сті́хъ:</rubric> <red>В</red>сѝ ꙗ҆зы́цы восплещи́те рꙋка́ми, воскли́кните бг҃ꙋ гла́сомъ ра́дованїѧ.

<rubric>А҆пⷭ҇лъ къ гала́тѡмъ, зача́ло с҃.</rubric>

<rubric class="inline">А҆ллилꙋ́їа, гла́съ ѕ҃:</rubric> <red>В</red>ознесо́хъ и҆збра́ннаго ѿ люде́й мои́хъ.

<rubric class="inline">Сті́хъ:</rubric> <red>И҆́</red>бо рꙋка̀ моѧ̀ застꙋ́питъ є҆го̀, и҆ мы́шца моѧ̀ ѹ҆крѣпи́тъ є҆го̀.

<rubric>Є҆ѵⷢ҇лїе і҆ѡа́нна, зача́ло л҃є, ѿ полꙋ̀.</rubric>

<rubric class="inline">Прича́стенъ:</rubric> <red>В</red>ъ па́мѧть вѣ́чнꙋю бꙋ́детъ првⷣникъ, ѿ слꙋ́ха ѕла̀ не ѹ҆бои́тсѧ.
