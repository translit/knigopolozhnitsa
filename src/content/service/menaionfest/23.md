---
title: "Мѣ́сѧца і҆аннꙋа́рїа въ л҃ де́нь"
navigation:
  key: service-menaionfest-23
  title: "Мѣ́сѧца і҆аннꙋа́рїа въ л҃ де́нь"
  parent: service-menaionfest
  order: 23
type: "service"
---

# Мѣ́сѧца і҆аннꙋа́рїа въ л҃ де́нь.

<rubric>И҆̀же во ст҃ы́хъ ѻ҆тцє́въ на́шихъ, и҆ вели́кихъ і҆ера́рхѡвъ, васі́лїа вели́кагѡ, григо́рїа бг҃осло́ва и҆ і҆ѡа́нна златоꙋ́стагѡ.</rubric>



<rubric>На ма́лѣй вече́рни стїхи̑ры на д҃, гла́съ д҃:</rubric>

<podoben>Подо́бенъ: <incipit><red>Ꙗ҆́</red>кѡ до́блѧ:</incipit></podoben>

<red>Н</red>а высотꙋ̀ васі́лїе хрⷭ҇то́вы любвѐ возше́дъ, ѹ҆зрѣ́лъ є҆сѝ неизречє́нныѧ є҆гѡ̀ и҆ бж҃е́ствєнныѧ та̑йны, ꙗ҆̀же ѿкры́въ и҆з̾ѧсни́лъ є҆сѝ лю́демъ, ꙗ҆́кѡ бл҃гоче́стїѧ проповѣ́дникъ мꙋ́дрый. Тѣ́мже молѝ ѿ тлѝ и҆ бѣ́дъ и҆зба́витисѧ, вѣ́рнѡ возслѣ́дꙋющымъ твои̑мъ ѹ҆че́нїємъ, прпⷣбне.

<red>С</red>вѧза̑нїѧ разрѣши́лъ є҆сѝ є҆ресе́й, прпⷣбне, мꙋ́дростїю слове́съ и҆ ѹ҆че́нїй твои́хъ: и҆ во є҆диномы́слїе собра́лъ є҆сѝ правосла́вныѧ вѣ́ры, въ бл҃горазꙋ́мїи хрⷭ҇та̀ хва́лѧщыѧ, григо́рїе. Є҆го́же молѝ ѿ тлѝ и҆ бѣ́дъ и҆зба́витисѧ, вѣ́рнѡ прїе́млющымъ твоѧ̑ бг҃овѣща̑ннаѧ ѹ҆чє́нїѧ.

<red>Н</red>еразори́мо тѧ̀ ѡ҆снова́нїе хрⷭ҇то́съ ѹ҆твердѝ, свое́й цр҃кви ѻ҆́тче прпⷣбне, соблюда́юща сїю̀ непозы́блемꙋ и҆ неѡбори́мꙋ вра́жїими прило́ги, бг҃оглаго́ливе златоꙋ́сте, и҆ молѧ́щасѧ ѿ страсте́й дꙋшетлѣ́нныхъ и҆зба́витисѧ, жа́ждꙋщымъ твои́хъ слове́съ, и҆ пꙋчи́ны разꙋмѣ́нїй.

<red>Т</red>рⷪ҇цы и҆збра́нїе, нетлѣ́ннагѡ же ѕлачника̀ цвѣ́ти мѷрово́ннїи, и҆ ѕѣлѡ̀ краснѣ́йшїи, мы́сленнагѡ же ꙗ҆́кѡ сꙋ́ще сл҃нца лꙋчы̀, просвѣща́ющыѧ зе́млю, свои́ми бж҃е́ственными ѡ҆сїѧ́нїи: да восхва́лимъ і҆ѡа́нна вели́каго, съ бж҃е́ственнымъ бг҃осло́вомъ григо́рїемъ, и҆ высокоꙋ́мнаго васі́лїа.

<rubric>Сла́ва, гла́съ ѕ҃:</rubric>

<red>Ч</red>л҃вѣ́цы бж҃їи, и҆ вѣ́рнїи рабѝ, слꙋжи́телїе гдⷭ҇ни, мꙋ́жїе жела́нїй, сосꙋ́ди и҆збра́ннїи, столпѝ и҆ ѹ҆тверждє́нїѧ цр҃кве, црⷭ҇твїѧ наслѣ̑дницы, не премолчи́те є҆́же вопи́ти ѡ҆ на́съ ко гдⷭ҇ꙋ.

<rubric>И҆ ны́нѣ:</rubric>

<incipit><red>Б</red>цⷣе, ты̀ є҆сѝ лоза̀:</incipit>

<rubric>На стїхо́внѣ стїхи̑ры, гла́съ ѕ҃:</rubric>

<podoben>Подо́бенъ: <incipit><red>Т</red>ридне́венъ:</incipit></podoben>

<red>Б</red>л҃года́ть превозмо́же, вѣ́ра преꙋкрѣпи́сѧ, и҆спо́лнишасѧ всѧ̑ ра́зꙋма бж҃їѧ, а҆пⷭ҇лѡвъ и҆ ѹ҆чи́телей ра́ди, и҆ сп҃се́нїемъ ѡ҆богати́хомсѧ.

<rubric class="inline">Сті́хъ:</rubric> <red>В</red>осхва́лѧтсѧ прпⷣбнїи во сла́вѣ, и҆ возра́дꙋютсѧ на ло́жахъ свои́хъ.

<red>Н</red>бⷭ҇ныхъ та́инствъ, и҆ человѣ́ческихъ ѹ҆че́нїй, бл҃года́тей стече́нїе всеразли́чныхъ, со и҆справле́ньми побѣжда́ющими всѧ́ко є҆реті́ческое сло́во, трѝ ст҃ы̑ѧ твоѧ̑ ѹ҆диви́лъ є҆сѝ, гдⷭ҇и.

<rubric class="inline">Сті́хъ:</rubric> <red>С</red>щ҃е́нницы твоѝ ѡ҆блекꙋ́тсѧ въ пра́вдꙋ, и҆ прпⷣбнїи твоѝ возра́дꙋютсѧ.

<red>В</red>асі́лїй бж҃е́ственный ѹ҆́мъ, григо́рїй бж҃е́ственный гла́съ, і҆ѡа́ннъ всекра́сный свѣти́льникъ, трїѐ высоча́йшїи ѹ҆го́дницы трⷪ҇цы, и҆ слꙋжи́телїе да спросла́вѧтсѧ.

<rubric>Сла́ва, гла́съ ѕ҃:</rubric>

<red>Д</red>о́брїи рабѝ блазі́и и҆ вѣ́рнїи, блазі́и дѣ́лателїе вїногра́да хрⷭ҇то́ва, и҆̀же и҆ тѧготꙋ̀ дневнꙋ́ю поне́сшїи, и҆ да́нный ва́мъ тала́нтъ возрасти́вшїи, и҆ по ва́съ прише́дшымъ незави́дѣвшїи: тѣ́мже и҆ врата̀ ва́мъ нбⷭ҇ныѧ ѿверзо́шасѧ. Вше́дше ѹ҆́бѡ въ ра́дость влⷣки хрⷭ҇та̀, моли́те ѡ҆ на́съ, ст҃і́и ѹ҆чи́телїе.

<rubric>И҆ ны́нѣ, бг҃оро́диченъ:</rubric>

<incipit><red>Н</red>икто́же притека́ѧй къ тебѣ̀:</incipit>

<rubric>Тропа́рь, гла́съ д҃:</rubric>

<red>Ꙗ҆́</red>кѡ а҆пⷭ҇лѡвъ є҆динонра́внїи, и҆ вселе́нныѧ ѹ҆чи́телїе, влⷣкꙋ всѣ́хъ моли́те, ми́ръ вселе́ннѣй дарова́ти, и҆ дꙋша́мъ на́шымъ ве́лїю млⷭ҇ть.

<rubric>Сла́ва, и҆ ны́нѣ, бг҃оро́диченъ:</rubric>



<rubric>На вели́цѣй вече́рни, <incipit><red>Б</red>л҃же́нъ мꙋ́жъ,</incipit> а҃-й а҆нтїфѡ́нъ.</rubric>

<rubric>На <incipit><red>Г</red>дⷭ҇и воззва́хъ:</incipit> стїхи̑ры на и҃, гла́съ д҃:</rubric>

<podoben>Подо́бенъ: <incipit><red>Ꙗ҆́</red>кѡ до́блѧ:</incipit></podoben>

<red>Б</red>л҃года́ти ѻ҆рга́ны, гꙋ́сли дх҃а, бл҃гознамени̑тыѧ трꙋбы̑ проповѣ́данїѧ, стра̑шныѧ и҆ достослы̑шанныѧ, съ высоты̀ шꙋмѧ́щыѧ гро́мы, и҆ сла́вꙋ бж҃їю сказꙋ́ющыѧ концє́мъ, трѝ проповѣ́дники вели́кїѧ трⷪ҇цы, і҆ѡа́нна и҆ васі́лїа досто́йнѡ съ григо́рїемъ просла́вимъ.

<rubric>Трⷪ҇цы побо́рницы, бл҃гоче́стїѧ забра̑ла, и҆̀же по двана́десѧтихъ трїѐ а҆пⷭ҇ли, и҆з̾ є҆де́ма точа́щыѧ во́дꙋ живꙋ́щꙋю рѣ́ки, и҆ лицѐ землѝ живото́чными напаѧ́ющыѧ бж҃е́ственными стрꙋѧ́ми, вели̑кїѧ стїхі̑и, вѣ́рꙋ ꙗ҆́коже тва́рь соста́вльшыѧ, достодо́лжнѡ да почтꙋ́тсѧ.</rubric>

<red>Н</red>е сꙋ́ть рѣ́чи, глаго́летъ, нижѐ словеса̀ глагѡ́лема, и҆́хже не слы́шатсѧ гла́си и҆́хъ: во всю̀ зе́млю бо и҆ мо́ре вѣща́нїе протечѐ бж҃е́ственныхъ и҆ мꙋ́дрыхъ ѹ҆чи́телей тва́ри. Ѿѻнꙋ́дꙋже и҆зрѧ́днѣйшыѧ, тѣ́хъ бж҃е́ственными зако́ны содержа́тсѧ, и҆ собира́ютсѧ во є҆ди́но правосла́вїе концы̀.

<red>Ѻ҆</red>рга́ны дх҃а ст҃а́гѡ, и҆́стинныѧ трꙋбы̑, ри́торы сло́ва, восхва́лимъ пѣ́сненными гла́сы, догма́тѡмъ и҆́хъ возслѣ́дꙋющїи, молѧ́щесѧ и҆̀мъ ꙗ҆́кѡ дерзнове́нїе и҆мꙋ́щымъ ко гдⷭ҇ꙋ, дарова́ти ми́ръ крѣ́пкїй ѹ҆́бѡ при́снѡ вселе́ннѣй, на́мъ же всѣ̑мъ проще́нїе.

<rubric>И҆́ны стїхи̑ры, гла́съ в҃:</rubric>

<podoben>Подо́бенъ: <incipit><red>К</red>і́ими:</incipit></podoben>

<red>К</red>і́ими похва́льными вѣнцы̀ вѣнча́емъ ѹ҆чи́тели, раздѣлє́нныѧ тѣлесы̀ и҆ совокꙋ́плєнныѧ дх҃омъ, бг҃онѡ́сныѧ предста́тели трⷪ҇цы є҆диночи́сленныѧ и҆ слꙋжи́тели, свѣти̑ла вселе́ннꙋю просвѣща̑ющаѧ, цр҃кѡ́вныѧ столпы̀, ꙗ҆̀же вѣнцы̀ сла́вы, ꙗ҆́кѡ побѣди́вшыѧ вѣнча́етъ хрⷭ҇то́съ бг҃ъ на́шъ, и҆мѣ́ѧй ве́лїю млⷭ҇ть;

<red>К</red>і́ими пѣ́сненными добро́тами вѣнча́емъ бг҃онѡ́сныѧ нбⷭ҇ныѧ таи́нники и҆ проповѣ́дники, правосла́вїѧ сꙋ́щыѧ ѕѣлѡ̀ и҆зрѧ́днѣйшыѧ бг҃осло́вы: вели́каго сщ҃енноѧвле́ннаго васі́лїа, бж҃е́ственнаго и҆ бг҃оглаго́ливаго григо́рїа, и҆ і҆ѡа́нна ѕѣлѡ̀ злата́го ѧ҆зы́комъ, ꙗ҆̀же просла́ви трⷪ҇ца досто́йнѡ, гдⷭ҇ь, и҆мѣ́ѧй ве́лїю млⷭ҇ть;

<red>К</red>і́ими похва́льными глаго́лы похва́лимъ ст҃и́тели, равноапⷭ҇льныѧ бл҃года́тїю, и҆ є҆диночє́стныѧ дарова́ньми: нече́стїѧ разори́тели, сп҃си́тели и҆ наста́вники сло́вомъ и҆ дѣ́ломъ, па́стыри хрⷭ҇топодѡ́бныѧ вѣ́рою, земны̑ѧ а҆́гг҃лы, нбⷭ҇ныѧ человѣ́ки, ꙗ҆̀же почествова̀ хрⷭ҇то́съ сла́вы гдⷭ҇ь, и҆мѣ́ѧй ве́лїю млⷭ҇ть;

<red>К</red>і́ими похва́льными вѣнцы̀ вѣнча́емъ златосло́ва, вкꙋ́пѣ съ васі́лїемъ григо́рїа, чтⷭ҇на́ѧ прїѧ́тєлища дх҃а, твє́рдыѧ вѣ́ры побо́рники, столпы̀ цр҃кѡ́вныѧ, вѣ́рныхъ ѹ҆твержде́нїе, всѣ́хъ согрѣша́ющихъ ѹ҆тѣше́нїе, и҆сто́чники точа́щыѧ во́дꙋ, ѿ неѧ́же почерпа́юще ѹ҆слажда́емсѧ дꙋша́ми, просѧ́ще проще́нїѧ прегрѣше́нїй, и҆ ве́лїѧ млⷭ҇ти;

<rubric>Сла́ва, гла́съ ѕ҃:</rubric>

<red>Т</red>а̑йныѧ дне́сь дх҃а трꙋбы̑, бг҃онѡ́сныѧ ѻ҆тцы̀ да восхва́лимъ, воспѣ́вшыѧ посредѣ̀ цр҃кве пѣ́снь сли́чнꙋю бг҃осло́вїѧ, трⷪ҇цꙋ є҆ди́нꙋ непремѣ́ннꙋю, сꙋщество́ же и҆ бж҃ество̀, низложи́тели а҆́рїевы, и҆ правосла́вныхъ побо́рники, молѧ́щыѧсѧ всегда̀ гдⷭ҇ꙋ поми́ловатисѧ дꙋша́мъ на́шымъ.

<rubric>И҆ ны́нѣ, бг҃оро́диченъ:</rubric>

<incipit><red>К</red>то̀ тебѐ не ѹ҆бл҃жи́тъ:</incipit>

<rubric>Вхо́дъ. Прокі́менъ днѐ. И҆ чтє́нїѧ.</rubric>

<rubric>Втора́гѡ зако́на чте́нїе. (Глава̀ а҃.)</rubric>

<versal>В</versal>о дне́хъ ѻ҆́нѣхъ, речѐ мѡѷсе́й къ сынѡ́мъ і҆и҃лєвымъ: ви́дите, преда́хъ пред̾ лице́мъ ва́шимъ зе́млю, вше́дше наслѣ́дꙋйте ю҆̀, ю҆́же клѧ́тсѧ гдⷭ҇ь ѻ҆тцє́мъ ва́шымъ, а҆враа́мꙋ, и҆ і҆саа́кꙋ, и҆ і҆а́кѡвꙋ, да́ти и҆̀мъ, и҆ сѣ́мени и҆́хъ по ни́хъ. И҆ реко́хъ къ ва́мъ во вре́мѧ ѻ҆́но, глаго́лѧ: не возмогꙋ̀ є҆ди́нъ води́ти ва́съ. Гдⷭ҇ь бг҃ъ ва́шъ ѹ҆мно́жилъ вы̀ є҆́сть, и҆ сѐ є҆стѐ дне́сь ꙗ҆́кѡ ѕвѣ́зды нбⷭ҇ныѧ мно́жествомъ. Гдⷭ҇ь бг҃ъ ѻ҆тє́цъ на́шихъ да приложи́тъ ва́мъ, ꙗ҆́кѡ да бꙋ́дете ты́сѧщами сꙋгꙋ́бѡ, и҆ да бл҃гослови́тъ ва́съ, ꙗ҆́коже глаго́ла ва́мъ. И҆ взѧ́хъ ѿ ва́съ мꙋ́жи мꙋ̑дры, и҆ хꙋдѡ́жны, и҆ смы́сленны, и҆ поста́вихъ и҆́хъ владѣ́ти над̾ ва́ми, тысѧщенача́льники, и҆ стонача́льники, и҆ пѧтьдесѧтонача́льники, и҆ десѧтонача́льники, и҆ писмовводи́тели сꙋдїѧ́мъ ва́шымъ, и҆ заповѣ́дахъ сꙋдїѧ́мъ ва́шымъ во вре́мѧ ѻ҆́но, глаго́лѧ: разслꙋ́шайте посредѣ̀ бра́тїй ва́шихъ, и҆ сꙋди́те пра́веднѡ, посредѣ̀ мꙋ́жа, и҆ посредѣ̀ бра́та є҆гѡ̀, и҆ посредѣ̀ прише́льца є҆гѡ̀. Да не позна́ете лица̀ въ сꙋдѣ̀, ма́ломꙋ и҆ вели́комꙋ сꙋ́диши, и҆ не ѹ҆стыди́шисѧ лица̀ человѣ́ческа, ꙗ҆́кѡ сꙋ́дъ бж҃їй є҆́сть.

<rubric>Втора́гѡ зако́на чте́нїе. (Глава̀ і҃.)</rubric>

<versal>В</versal>ъ дне́хъ ѻ҆́нѣхъ, речѐ мѡѷсе́й къ сынѡ́мъ і҆и҃лєвымъ: сѐ гдⷭ҇а бг҃а твоегѡ̀ нб҃о, и҆ нб҃о нб҃сѐ, землѧ̀ и҆ всѧ̑ є҆ли̑ка сꙋ́ть на не́й. Ѻ҆ба́че ѻ҆тцы̀ ва́шѧ произво́ли гдⷭ҇ь люби́ти и҆̀хъ: и҆ и҆збра̀ сѣ́мѧ и҆́хъ по ни́хъ, ва́съ, па́че всѣ́хъ ꙗ҆зы̑къ, въ де́нь се́й. И҆ ѡ҆брѣ́жите жестосе́рдїе ва́ше, и҆ вы̑ѧ ва́шѧ не ѡ҆жесточи́те ктомꙋ̀. И҆́бо гдⷭ҇ь бг҃ъ ва́шъ, се́й бг҃ъ богѡ́въ, и҆ гдⷭ҇ь господе́й: бг҃ъ вели́кїй, и҆ крѣ́пкїй и҆ стра́шный, и҆́же не диви́тсѧ лицꙋ̀, нижѐ взе́млетъ да́ръ. Творѧ́й сꙋ́дъ прише́льцꙋ, и҆ си́рꙋ, и҆ вдови́цѣ, и҆ лю́битъ прише́льца, да́ти є҆мꙋ̀ хлѣ́бъ и҆ ри́зꙋ. И҆ возлюби́те прише́льца, прише́льцы бо бѣ́сте въ землѝ є҆гѵ́петстѣй. Гдⷭ҇а бг҃а твоегѡ̀ да ѹ҆бои́шисѧ, и҆ томꙋ̀ є҆ди́номꙋ послꙋ́жиши, и҆ къ немꙋ̀ прилѣпи́шисѧ, и҆ и҆́менемъ є҆гѡ̀ клене́шисѧ. То́й хвала̀ твоѧ̀, и҆ то́й бг҃ъ тво́й, и҆́же сотвори́лъ тѝ є҆́сть вели̑каѧ и҆ сла̑внаѧ сїѧ̑, ꙗ҆̀же ви́дѣстѣ ѻ҆́чи твоѝ.

<rubric>Премꙋ́дрости соломѡ́новы чте́нїе. (Глава̀ г҃.)</rubric>

<versal>П</versal>рвⷣныхъ дꙋ́шы въ рꙋцѣ̀ бж҃їей, и҆ не прико́снетсѧ и҆́хъ мꙋ́ка: Непщева́ни бы́ша во ѻ҆чесѣ́хъ безꙋ́мныхъ ѹ҆мре́ти, и҆ вмѣни́сѧ ѡ҆ѕлобле́нїе и҆схо́дъ и҆́хъ: И҆ є҆́же ѿ на́съ ше́ствїе сокрꙋше́нїе: ѻ҆ни́ же сꙋ́ть въ ми́рѣ. И҆́бо пред̾ лице́мъ человѣ́ческимъ, а҆́ще и҆ мꙋ́кꙋ прїи́мꙋтъ, ѹ҆пова́нїе и҆́хъ безсме́ртїѧ и҆спо́лнено: И҆ вма́лѣ нака́зани бы́вше, вели́кими бл҃годѣ́тельствовани бꙋ́дꙋтъ, ꙗ҆́кѡ бг҃ъ и҆скꙋсѝ ѧ҆̀, и҆ ѡ҆брѣ́те и҆́хъ досто́йны себѣ̀. Ꙗ҆́кѡ зла́то въ горни́лѣ и҆скꙋсѝ и҆́хъ, и҆ ꙗ҆́кѡ всепло́дїе же́ртвенное прїѧ́тъ ѧ҆̀. И҆ во вре́мѧ посѣще́нїѧ и҆́хъ возсїѧ́ютъ: и҆ ꙗ҆́кѡ и҆́скры по сте́блїю потекꙋ́тъ: Сꙋ́дѧтъ ꙗ҆зы́кѡмъ, и҆ ѡ҆блада́ютъ людьмѝ, и҆ воцр҃и́тсѧ гдⷭ҇ь въ ни́хъ во вѣ́ки. Надѣ́ющїисѧ на́нь разꙋмѣ́ютъ и҆́стинꙋ, и҆ вѣ́рнїи въ любвѝ пребꙋ́дꙋтъ є҆мꙋ̀. Ꙗ҆́кѡ бл҃года́ть и҆ млⷭ҇ть въ прпⷣбныхъ є҆гѡ̀, и҆ посѣще́нїе во и҆збра́нныхъ є҆гѡ̀.

<rubric>На лїті́и стїхи̑ры, гла́съ в҃. </rubric>

<rubric class="inline">Ні́ла ѯанѳопꙋ́ла:</rubric> <red>П</red>рїиди́те нбⷭ҇ныѧ трⷪ҇цы слꙋжи́телїе: земнꙋ́ю тро́ицꙋ ст҃ы́хъ і҆ера́рхѡвъ да восхва́лимъ, васі́лїа ца́рствїѧ тезоиме́ннаго, григо́рїа бг҃осло́вїи наимено́внаго, и҆ і҆ѡа́нна вои́стиннꙋ бл҃годатноимено́внаго, глꙋбины̀ мꙋ́дрости дх҃а и҆спыта́вшихъ: стрꙋи̑ ѻ҆кеа́нѡвы, и҆сто́чники приснотекꙋ́щыѧ, во́дꙋ жи́вꙋ ска́чꙋщꙋю проза̑рныѧ би́серы, земна̑ѧ свѣти̑ла, цр҃кѡ́внаѧ корми̑ла, свѣтоплодови̑таѧ древеса̀, строи́тели бл҃года́ти, хрⷭ҇та̀ моегѡ̀ ѹ҆ста̀, и҆ трⷪ҇цы побо́рницы, ѿ неѧ̀ несре́дственнѡ ѡ҆сїѧва́ємыѧ, и҆ молѧ́щыѧсѧ непреста́ннѡ ѡ҆ дꙋша́хъ на́шихъ.

<red>В</red>озжжє́наѧ ѹ҆́глїѧ ѿ нестерпи́магѡ ѻ҆гнѧ̀, и҆̀же тѣ́ми просвѣти́вшесѧ, вѣ́рнѡ да восхва́лимъ: ті́и бо є҆́же къ немꙋ̀ соедине́нїемъ разже́гшесѧ, свѣти́льницы мі́ра бы́ша, живо́тнаѧ ни́щымъ показа́вшесѧ си́ла: ѻ҆ц҃а̀ и҆ сн҃а и҆ ст҃а́гѡ дх҃а бл҃гоче́стнѡ ꙗ҆́вѣ проповѣ́даша. И҆̀мже и҆ мы̀ да прирце́мъ: ра́дꙋйсѧ, трⷪ҇цы тро́ице бг҃омꙋ́драѧ.

<rubric>Гла́съ ѕ҃:</rubric>

<red>Т</red>рⷪ҇це ст҃а́ѧ и҆ покланѧ́емаѧ, сла́ва мꙋ́дромꙋ промышле́нїю твоемꙋ̀: ꙗ҆́кѡ трѝ вели̑кїѧ свѣти́льники человѣ́кѡмъ ѿ человѣ́къ дарова́ла є҆сѝ, свѣ́томъ просвѣща́ющыѧ твоегѡ̀ позна́нїѧ, и҆ заре́ю ѡ҆сїѧва́ющыѧ сп҃си́тельныхъ твои́хъ и҆ чтⷭ҇ны́хъ хотѣ́нїй, и҆́миже вселе́ннаѧ свѣ́томъ ра́зꙋма ѡ҆богаща́ющисѧ, твое́ю сла́вою ѡ҆сїѧва́ема є҆́сть, и҆ къ бл҃же́нномꙋ твоемꙋ̀ црⷭ҇твїю тщи́тсѧ. Тѣ́хъ на́съ бж҃е́ственныхъ послꙋ́шати ѹ҆вѣща́ющи ѹ҆че́нїй, и҆ сама̀ трⷪ҇це ст҃а́ѧ, мл҃твъ тѣ́хъ, ꙗ҆̀же ѡ҆ на́съ ѹ҆слы́ши, ꙗ҆́кѡ бг҃ъ всеще́дрый, и҆ дꙋ́шы на́шѧ сп҃сѝ, чл҃вѣколю́бче.

<rubric>Сла́ва, гла́съ ѕ҃:</rubric>

<red>С</red>т҃и́тєли хрⷭ҇тѡ́вы, и҆ ѻ҆тцє́въ сла́вꙋ, столпы̀ вѣ́ры, и҆ вѣ́рныхъ ѹ҆чи́тели, и҆ храни́тели, соше́дшесѧ, ѽ празднолю́бцы, пѣ́сненными похвала́ми воспои́мъ глаго́люще: ра́дꙋйсѧ, цр҃ко́вное свѣти́ло, васі́лїе премꙋ́дре, и҆ сто́лпе непревра́тный: ра́дꙋйсѧ, ѹ҆́ме нбⷭ҇ный, а҆рхїере́ю превелича́йшїй, бг҃осло́ве григо́рїе: ра́дꙋйсѧ, ѽ златосло́ве, всезлаты́й і҆ѡа́нне, покаѧ́нїѧ ꙗ҆́сный проповѣ́дниче, но ѽ ѻ҆тцы̀ требога́тїи! Не преста́йте при́снѡ моли́тисѧ хрⷭ҇тꙋ̀, ѡ҆ вѣ́рою и҆ любо́вїю соверша́ющихъ ва́ше всесщ҃е́нное и҆ бж҃е́ственное торжество̀.

<rubric>И҆ ны́нѣ, бг҃оро́диченъ, гла́съ то́йже:</rubric>

<red>Д</red>ѣ́вственнꙋю добро́тꙋ, и҆ ѹ҆́мное весе́лїе, є҆ди́нꙋ бцⷣꙋ, и҆ вѣ́рныхъ тве́рдꙋю ѡ҆гра́дꙋ соше́дшесѧ, ѽ празднолю́бцы, пѣ́сненными похвала́ми воспои́мъ глаго́люще: ра́дꙋйсѧ, мт҃и дв҃о чⷭ҇таѧ, свѣти́льниче свѣтоза́рный, и҆ две́рь нбⷭ҇наѧ: ра́дꙋйсѧ, ски́нїе сщ҃е́нїѧ, бг҃а вмѣ́щшаѧ во ѹ҆тро́бѣ твое́й всечⷭ҇таѧ: ра́дꙋйсѧ, всѣ́хъ нбⷭ҇ныхъ чинѡ́въ превы́шшаѧ без̾ разсꙋжде́нїѧ: тѣ́мже мт҃и безмꙋ́жнаѧ, влⷣчце, не преста́й хранѧ́щи рабы̑ твоѧ̑, вѣ́рою и҆ любо́вїю воспѣва́ющыѧ тѧ̀ при́снѡ, и҆ ржⷭ҇твꙋ̀ твоемꙋ̀ покланѧ́ющыѧсѧ безсѣ́менномꙋ.

<rubric>На стїхо́внѣ стїхи̑ры, гла́съ а҃:</rubric>

<podoben>Подо́бенъ: <incipit><red>В</red>сехва́льнїи мч҃нцы:</incipit></podoben>

<red>Т</red>аи́нники дх҃ѡ́вныѧ вкꙋ́пѣ, словє́сныѧ трꙋбы̑ бж҃їѧ, бж҃е́ствєннаѧ зерца̑ла восхва́лимъ дне́сь досто́йнѡ: вели́каго васі́лїа, бж҃е́ственнаго и҆ ѻ҆гнедохнове́ннаго григо́рїа, точа́щаго златострꙋ́йнаѧ ѹ҆чє́нїѧ на́мъ і҆ѡа́нна, и҆́стиннѡ златоꙋ́стаго.

<rubric class="inline">Сті́хъ:</rubric> <red>В</red>осхва́лѧтсѧ прпⷣбнїи во сла́вѣ, и҆ возра́дꙋютсѧ на ло́жахъ свои́хъ.

<red>С</red>тепе́нь вѣ́ры, ѹ҆́мъ бж҃е́ственный и҆ бо́дрый, рѣка̀ златострꙋ́йнаѧ, всесвѣтлѣ́йшїи и҆ чтⷭ҇ні́и свѣти́льницы, трⷪ҇цы побѡ́рницы, прїѧ́тєлища бл҃года́тей дх҃а, столпѝ непоколе́бленнїи, цр҃кве ѹ҆тверждє́нїѧ, досто́йнѡ пѣ́сньми да восхва́лимъ.

<rubric class="inline">Сті́хъ:</rubric> <red>С</red>щ҃е́нницы твоѝ ѡ҆блекꙋ́тсѧ въ пра́вдꙋ, и҆ прпⷣбнїи твоѝ возра́дꙋютсѧ.

<red>Д</red>х҃а ѻ҆рга́ны, гро́ма бж҃е́ственнагѡ трꙋбы̑, мѡ́лнїи проповѣ́данїѧ, свѣ̑щницы всесвѣ́тлїи, златі́и и҆ свѣтоно́снїи ѡ҆ бз҃ѣ, требл҃же́нне васі́лїе, григо́рїе всемꙋ́дре, всезла́те и҆ всечⷭ҇тне і҆ѡа́нне, чествꙋ́ющыѧ ва́съ сп҃стѝ хрⷭ҇та̀ моли́те.

<rubric>Сла́ва, гла́съ ѕ҃:</rubric>

<red>Д</red>не́сь дꙋ́шы земноро́дныхъ возно́сѧтсѧ ѿ земны́хъ, дне́сь нбⷭ҇ныѧ быва́ютъ въ па́мѧти ст҃ы́хъ: и҆́бо врата̀ нбⷭ҇наѧ взе́млютсѧ, и҆ на́мъ влады̑чнѧѧ сказꙋ́єма быва́ютъ, сло́ва словеса̀ проповѣ́даютъ, и҆ ѧ҆зы́ки чꙋдеса̀ пою́тъ, мы́ же ко сп҃сꙋ̀ возопїе́мъ: сла́ва тебѣ̀, хрⷭ҇тѐ бж҃е: вѣ̑рнымъ бо мі́ръ тѣ́ми бы́сть.

<rubric>И҆ ны́нѣ, пра́здника:</rubric>

<red>Д</red>не́сь хрⷭ҇то́съ во ст҃и́лище прино́ситсѧ ꙗ҆́кѡ млⷣнцъ: дне́сь под̾ зако́номъ быва́етъ, и҆́же мѡѷсе́ю зако́нъ да́вый. А҆́гг҃льскаѧ ѹ҆диви́шасѧ вѡ́инства на рꙋкꙋ̀ ста́рческꙋ держи́мꙋ, и҆́же всѧ́чєскаѧ содержа́щаго зрѧ́ще. Сѷмеѡ́нъ говѣ́нїѧ и҆спо́лненъ бы́въ, и҆ ра́достнѣ вопїѧ́ше: ны́нѣ ѿпꙋсти́ мѧ, сп҃се, ѿ привре́меннагѡ живота̀ къ нестарѣ́ющемꙋсѧ поко́ю: ви́дѣхъ бо тѧ̀, и҆ возвесели́хсѧ.

<rubric>На бл҃гослове́нїи хлѣ́бѡвъ, тропа́рь, гла́съ д҃: </rubric>

<red>Ꙗ҆́</red>кѡ а҆пⷭ҇лѡвъ є҆динонра́внїи, и҆ вселе́нныѧ ѹ҆чи́телїе, влⷣкꙋ всѣ́хъ моли́те, ми́ръ вселе́ннѣй дарова́ти, и҆ дꙋша́мъ на́шымъ ве́лїю млⷭ҇ть. <rubric class="inline">Два́жды.</rubric>

<red>Б</red>цⷣе дв҃о, ра́дꙋйсѧ: <rubric class="inline">Є҆ди́ножды.</rubric>



<rubric>На ѹ҆́трени, на <incipit><red>Б</red>г҃ъ гдⷭ҇ь:</incipit> тропа́рь ст҃ы́хъ два́жды.</rubric>

<rubric>Сла́ва, и҆ ны́нѣ, бг҃оро́диченъ:</rubric>

<rubric>По а҃-й каѳі́смѣ сѣда́ленъ, гла́съ є҃:</rubric>

<podoben>Подо́бенъ: <incipit><red>С</red>обезнача́льное:</incipit></podoben>

<red>Ꙗ҆́</red>кѡ ца́рское ѹ҆краше́нїе цр҃кве, васі́лїа всѝ восхва́лимъ, догма́тѡвъ сокро́вище неѡскꙋдѣ́емо: си́ми бо са́мъ наказа̀ на́съ трⷪ҇цꙋ чествова́ти ст҃ꙋ́ю, соедине́нꙋ ѹ҆́бѡ сꙋщество́мъ, раздѣле́нꙋ же ѵ҆поста́сьми.

<rubric>Сла́ва, гла́съ д҃:</rubric>

<podoben>Подо́бенъ: <incipit><red>С</red>ко́рѡ предварѝ:</incipit></podoben>

<red>С</red>вѣти́льницы пресвѣ́тлїи цр҃кве хрⷭ҇то́вы, мі́ръ просвѣти́сте ѹ҆че́ньми ва́шими ѻ҆тцы̀ бг҃омꙋ́дрїи, и҆зсꙋши́вше є҆́рєси всѣ́хъ ѕлосла́вныхъ, и҆ ѹ҆гаси́вше пламенови̑днаѧ хꙋ́льныхъ смꙋщє́нїѧ. Тѣ́мже ꙗ҆́кѡ ст҃и́телїе хрⷭ҇тѡ́вы, моли́тесѧ сп҃сти́сѧ на́мъ.

<rubric>И҆ ны́нѣ, бг҃оро́диченъ:</rubric>

<red>Д</red>в҃о всепѣ́таѧ мт҃и хрⷭ҇та̀ бг҃а, мр҃і́е бг҃оневѣ́сто и҆ неискꙋсобра́чнаѧ, вѣ́рныхъ предста́тельство, и҆зба́ви ѿ всѧ́кїѧ бѣды̀, и҆ всѧ́кїѧ нꙋ́жды, влⷣчце бцⷣе, вѣ́рою и҆ любо́вїю покро́вꙋ твоемꙋ̀ прибѣга́ющыѧ, є҆ди́на бг҃оневѣ́стнаѧ.

<rubric>По в҃-й каѳі́смѣ сѣда́ленъ, гла́съ г҃:</rubric>

<podoben>Подо́бенъ: <incipit><red>Б</red>ж҃е́ственныѧ вѣ́ры:</incipit></podoben>

<red>С</red>то́лпъ бы́лъ є҆сѝ цр҃кве, бога́тство некра́домое бл҃гоче́стїѧ ꙗ҆ви́лсѧ є҆сѝ, бг҃осло́ве григо́рїе, въ безстра́стїи ѡ҆сїѧ́лъ є҆сѝ житїѐ твоѐ, и҆ тро́ичєскїѧ и҆з̾ѧсни́лъ є҆сѝ догма́ты, ѻ҆́тче прпⷣбне, хрⷭ҇та̀ бг҃а молѝ ѡ҆ сп҃се́нїи дꙋ́шъ на́шихъ.

<rubric>Сла́ва, гла́съ д҃:</rubric>

<podoben>Подо́бенъ: <incipit><red>Ѹ҆</red>диви́сѧ і҆ѡ́сифъ:</incipit></podoben>

<red>В</red>о цвѣ́тницѣ писа́нїй, ꙗ҆́коже пче́лы мꙋ̑дрыѧ прилета́юще вы̀ ѡ҆б̾ѧ́сте до́брѣ, и҆ ѿ цвѣтѡ́въ и҆зрѧ̑днѣйшаѧ, и҆ ме́дъ всѣ̑мъ вѣ̑рнымъ ѹ҆че́нїй ва́шихъ предста́висте вкꙋ́пѣ во всенаслажде́нїе и҆́хъ: и҆ сегѡ̀ ра́ди всѧ́къ наслажда́ѧйсѧ съ весе́лїемъ зове́тъ: предста́ните па́ки и҆ по сме́рти, и҆̀же ва́съ восхвалѧ́ющымъ бл҃же́ннїи.

<rubric>И҆ ны́нѣ, бг҃оро́диченъ:</rubric>

<red>Т</red>револне́нїи страсте́й безсо́вѣстный а҆́зъ ѡ҆бꙋрева́емь пречⷭ҇таѧ, призыва́ю тѧ̀ те́плѣ, да не пре́зриши мѧ̀ ѻ҆каѧ́ннаго поги́бнꙋти, бе́зднꙋ млⷭ҇ти ро́ждшаѧ: ра́звѣ бо тебѐ и҆ны́ѧ наде́жды не и҆́мамъ, да не ѹ҆́бѡ врагѡ́мъ ѡ҆бра́дованїе, и҆ смѣ́хъ надѣ́ѧвсѧ на тѧ̀ ꙗ҆влю́сѧ: и҆́бо мо́жеши є҆ли̑ка и҆ хо́щеши, ꙗ҆́кѡ мт҃и сꙋ́щи всѣ́хъ бг҃а.

<rubric>По полѷеле́и сѣда́ленъ, гла́съ д҃:</rubric>

<podoben>Подо́бенъ: <incipit><red>Ꙗ҆</red>ви́лсѧ є҆сѝ:</incipit></podoben>

<red>П</red>ремꙋ́дрїи ѹ҆чи́телїе вселе́нныѧ, и҆̀же бг҃а просла́вльшїи дѣ́лы и҆ словесы̀ на землѝ, да возвели́чатсѧ дне́сь, ꙗ҆́кѡ сп҃се́нїѧ на́мъ сꙋ́ще хода́таи.

<rubric>Сла́ва:</rubric>

<red>П</red>ра́зднꙋетъ дне́сь цр҃ковь чтⷭ҇но́е торжество̀ ѹ҆чи́телей трїе́хъ: и҆́бо ті́и ѹ҆тверди́ша цр҃ковь бж҃е́ственными свои́ми догма́ты.

<rubric>И҆ ны́нѣ, бг҃оро́диченъ:</rubric>

<red>П</red>редста́тельнице неѡбори́маѧ ѡ҆скорблѧ́емыхъ, и҆ те́плое застꙋпле́нїе ѹ҆пова́ющихъ на тѧ̀, ѿ бѣ́дъ мѧ̀ и҆зба́ви: ты́ бо є҆сѝ всѣ́хъ помо́щница.

<rubric>Та́же степє́нна, а҃-й а҆нтїфѡ́нъ д҃-гѡ гла́са.</rubric>

<rubric class="inline">Прокі́менъ, гла́съ д҃:</rubric> <red>С</red>щ҃е́нницы твоѝ ѡ҆блекꙋ́тсѧ въ пра́вдꙋ, и҆ прпⷣбнїи тво́й возра́дꙋютсѧ.

<rubric class="inline">Сті́хъ:</rubric> <red>Ѹ҆</red>ста̀ моѧ̑ возглаго́лютъ премꙋ́дрость, и҆ поꙋче́нїе се́рдца моегѡ̀ ра́зꙋмъ.

<incipit><red>В</red>сѧ́кое дыха́нїе:</incipit>

<rubric>Є҆ѵⷢ҇лїе і҆ѡа́нна, зача́ло л҃в:</rubric>

<rubric>По н҃-мъ ѱалмѣ̀ стїхи́ра, гла́съ ѕ҃:</rubric>

<red>И҆</red>злїѧ́сѧ бл҃года́ть во ѹ҆стна́хъ ва́шихъ, прпⷣбнїи ѻ҆тцы̀, и҆ бы́сте па́стырїе хрⷭ҇то́вы цр҃кве, ѹ҆ча́ще словє́сныѧ ѻ҆́вцы, вѣ́ровати въ трⷪ҇цꙋ є҆диносꙋ́щнꙋю, во є҆ди́номъ бж҃ествѣ̀.

<rubric>Канѡ́нъ бцⷣы со і҆рмосо́мъ на ѕ҃. И҆ ст҃ы́хъ два̀ на и҃:</rubric>

<rubric>Канѡ́нъ бцⷣы. Гла́съ в҃. І҆ѡа́нна є҆ѵхаі́та.</rubric>

## Пѣ́снь а҃.

<rubric class="inline">І҆рмо́съ:</rubric> <irmos><red>Г</red>рѧди́те лю́дїе, пои́мъ пѣ́снь хрⷭ҇тꙋ̀ бг҃ꙋ раздѣ́льшемꙋ мо́ре, и҆ наста́вльшемꙋ лю́ди, ꙗ҆̀же и҆зведѐ и҆з̾ рабо́ты є҆гѵ́петскїѧ, ꙗ҆́кѡ просла́висѧ.</irmos>

<red>Б</red>л҃гоче́стнѡ тѧ̀ чⷭ҇тꙋю бцⷣꙋ, и҆́стиннѡ и҆сповѣ́дающаго пречⷭ҇таѧ, дꙋше́ю и҆ тѣ́ломъ, ѿ лю́тыхъ бѣ́дъ, и҆ недꙋ́гѡвъ, и҆ прегрѣше́нїй ты́ мѧ сп҃сѝ.

<red>В</red>сю̀ въ тебѣ̀ дарова́нїй бе́зднꙋ лежа́щꙋ ѹ҆вѣ́дѣхомъ: тѣ́мже прибѣга́юще, бцⷣе, ѹ҆се́рднѡ къ покро́вꙋ твоемꙋ̀ бж҃е́ственномꙋ, сп҃са́емсѧ.

<red>Ѡ҆</red> на́съ тѧ̀ пою́щихъ пречⷭ҇таѧ, молѝ воплоще́ннаго и҆з̾ пречи́стыхъ и҆ чтⷭ҇ны́хъ твои́хъ крове́й, и҆зба́витисѧ ѿ прегрѣше́нїй и҆ болѣ́зней го́рькихъ.

<rubric>Канѡ́нъ пе́рвый ст҃ы́хъ. Творе́нїе тогѡ́же і҆ѡа́нна. Гла́съ то́йже. Є҆гѡ́же краестро́чїе: <acrostic><red>Т</red>рисо́лнечнагѡ свѣ́та, трѝ возвыша́ю со́лнца.</acrostic> </rubric>



## Пѣ́снь а҃.

<rubric class="inline">І҆рмо́съ:</rubric> <irmos><red>Г</red>рѧди́те лю́дїе, пои́мъ пѣ́снь хрⷭ҇тꙋ̀ бг҃ꙋ раздѣ́льшемꙋ мо́ре, и҆ наста́вльшемꙋ лю́ди, ꙗ҆̀же и҆зведѐ и҆з̾ рабо́ты є҆гѵ́петскїѧ, ꙗ҆́кѡ просла́висѧ.</irmos>

<red>К</red>о́е бл҃годаре́нїе, ко́е противовоздаѧ́нїе подоба́ющее на́шымъ, человѣ́цы, принесе́тсѧ ѿ на́съ бл҃годѣ́телємъ, и҆́миже ко є҆́же до́брѣ бы́ти наставлѧ́емсѧ;

<red>В</red>иті́йстїи ѧ҆зы́цы, и҆ хи́трѡсти, и҆ кова̑рства, и҆ всѧ̀ слове́съ си́ла, ны́нѣ въ винꙋ̀ да сподви́гнꙋтсѧ є҆ди́нꙋ, и҆ чествꙋ́юще взаи́мъ да почтꙋ́тъ.

<red>С</red>во́йственнагѡ ѹ҆́бѡ и҆̀мъ не терпѧ́хꙋ, дабы̀ что̀ стѧжа́ти на землѝ, нб҃омꙋ́дреннїи, храни́телїе же ꙗ҆ви́шасѧ ѻ҆́бщества и҆ предста́телїе: ѻ҆́бщихъ ѹ҆́бѡ и҆ похва́лъ да сподо́бѧтсѧ.

<rubric class="inline">Бг҃оро́диченъ:</rubric> <red>Т</red>ѧ̀ ѻ҆́бщее любоче́стїе, всенепоро́чнаѧ, на́шегѡ є҆стества̀ всѝ сла́вимъ, ѹ҆ста̀ є҆ди́ны бы́вше, и҆ є҆ди́но согла́сїе соверши́вше.

<rubric>Дрꙋгі́й канѡ́нъ ст҃ы́хъ. Творе́нїе тогѡ́жде. Гла́съ и҃:</rubric>

## Пѣ́снь а҃.

<rubric class="inline">І҆рмо́съ:</rubric> <irmos><red>К</red>олесницегони́телѧ фараѡ́нѧ погрꙋзѝ, чꙋдотворѧ́й и҆ногда̀ мѡѷсе́йскїй же́злъ, крестоѡбра́знѡ порази́въ, и҆ раздѣли́въ мо́ре: і҆и҃лѧ же бѣглеца̀, пѣшехо́дца сп҃сѐ, пѣ́снь бг҃ови воспѣва́юща.</irmos>

<red>Н</red>е человѣ́ческагѡ тща́нїѧ и҆справле́нїе, сїѐ начина́нїе: но твоемꙋ̀ престо́лꙋ присѣдѧ́щаѧ, чл҃вѣколю́бче, премꙋ́дрость да споспѣшествꙋ́етъ мѝ, сло́ва бл҃года́ть даю́щи, є҆́юже просла́вити возмогꙋ̀, и҆̀хже сама̀ до́брѣ предпросла́ви.

<red>Ꙗ҆́</red>коже ча́ша преисполнѧ́етсѧ, влⷣко, бл҃года́ть твоѧ̀, и҆ мно́гое бога́тство чл҃вѣколю́бїѧ твоегѡ̀ и҆злїѧ́етсѧ, и҆ потечѐ, ꙗ҆́коже и҆ и҆́ны а҆́гг҃лы, въ соста́вѣ пло́ти показа́ти, ны́нѣ подлежа́щыѧ въ похвалꙋ̀.

<red>С</red>ъ нб҃сѐ нбⷭ҇нымъ подоба́ше бы́ти и҆ похвала́мъ, а҆́гг҃льское пѣ́нїе бж҃е́ствєннымъ прили́чное: бо́зи во прича́стїемъ, и҆̀же є҆стество́мъ и҆ є҆ди́наго и҆́стиннаго бг҃а и҆мꙋ́ще въ себѣ̀ живꙋ́ща и҆ вѣща́юща.

<rubric class="inline">Бг҃оро́диченъ:</rubric> <red>П</red>а́мѧть првⷣныхъ, бг҃омꙋ́дрое сосло́вїе съ похвала́ми соверша́етъ: съ ни́миже и҆ бж҃їѧ мт҃рь, ꙗ҆́кѡ тѣ́хъ глава̀, въ лѣ́потꙋ спрославлѧ́етсѧ, коне́чный и҆ пе́рвый и҆ сре́днїй чи́нъ содержа́щи, и҆ бл҃гохвале́нїѧ причаща́ющисѧ.

<rubric class="inline">Катава́сїа:</rubric> <irmos><red>С</red>ꙋ́шꙋ глꙋбороди́тельнꙋю зе́млю:</irmos>

## Пѣ́снь г҃.

<rubric class="inline">І҆рмо́съ:</rubric> <irmos><red>Ѹ҆</red>твердѝ на́съ въ тебѣ̀, гдⷭ҇и, дре́вомъ ѹ҆мерщве́й грѣ́хъ, и҆ стра́хъ тво́й всадѝ въ сердца̀ на́съ пою́щихъ тѧ̀.</irmos>

<red>М</red>л҃твами твои́ми, чⷭ҇таѧ, бг҃а є҆го́же родила̀ є҆сѝ, пода́ждь бл҃гопремѣне́нна твои̑мъ рабѡ́мъ, притека́ющымъ къ покро́вꙋ твоемꙋ̀ и҆ вѣ́рнѡ покланѧ́ющымсѧ твоемꙋ̀ ржⷭ҇твꙋ̀.

<red>В</red>сю̀ мою̀ жи́знь ѡ҆кормѝ, дв҃о, ѹ҆пова́нїе моѐ и҆ предста́тельнице, и҆скꙋше́нїй и҆ ѡ҆бстоѧ́нїй и҆збавлѧ́ющи лю́тыхъ мѧ̀, приснодв҃о.

<red>П</red>ремꙋ́дрость бж҃їю ѵ҆поста́снꙋю на ѡ҆б̾ѧ́тїихъ ꙗ҆́кѡ поне́сши, бцⷣе, ѿ невѣ́дѣнїѧ и҆ заблꙋжде́нїѧ и҆зба́витисѧ пою́щымъ тѧ̀ молѝ.

## И҆́нъ.

<rubric class="inline">І҆рмо́съ:</rubric> <irmos><red>Н</red>а ка́мени мѧ̀ вѣ́ры ѹ҆тверди́въ разшири́лъ є҆сѝ ѹ҆ста̀ моѧ̑ на врагѝ моѧ̑, возвесели́ бо сѧ дꙋ́хъ мо́й внегда̀ пѣ́ти: нѣ́сть ст҃ъ ꙗ҆́коже бг҃ъ на́шъ, и҆ нѣ́сть првⷣнъ па́че тебѐ гдⷭ҇и.</irmos>

<red>Т</red>рꙋба̀ вели́каѧ цр҃кве, свѣти́льникъ просвѣща́ѧй вселе́ннꙋю, проповѣ́дникъ вѣща́нїемъ ѡ҆б̾е́млѧй всѧ̑ концы̀, великоимени́тый васі́лїй сподвиза́етъ собра́нїе сїѐ.

<red>С</red>вѣ́телъ ѿ житїѧ̀ и҆ веще́й, свѣ́телъ ѿ слове́съ и҆ ѹ҆че́нїй, во всѣ́хъ пресїѧва́ѧ па́че всѣ́хъ, ꙗ҆́коже дрꙋго́е па́че ѕвѣ́здъ со́лнце, многопѣ́тый бг҃осло́въ дне́сь бл҃жи́тсѧ.

<red>С</red>ѐ свѣ́тъ мі́ра мі́рꙋ свѣ́титъ, сѐ землѝ со́ль зе́млю ѹ҆слажда́етъ: сѐ дре́во жи́зни безсме́ртїѧ плоды̀ предлага́етъ, златоꙋ́стый ст҃ы́й. И҆̀же ѹ҆мре́ти не хотѧ́щїи, прїиди́те наслажда́йтесѧ.

<rubric class="inline">Бг҃оро́диченъ:</rubric> <red>В</red>сѧ̑ ѿ небытїѧ̀ въ бытїѐ сотвори́вый, и҆ є҆стество̀ да́вый коемꙋ́ждо бы́вшихъ, то́йже и҆ да̑ннаѧ є҆стества̀ прелага́ти вѣ́сть, ꙗ҆́коже хо́щетъ. Ѿѻнꙋ́дꙋже и҆ слы́шимо є҆́сть, ꙗ҆́кѡ и҆ дв҃а ро́ждши, кто̀ не ѹ҆диви́тсѧ;

## И҆́нъ.

<rubric class="inline">І҆рмо́съ:</rubric> <irmos><red>Ѹ҆</red>твержде́й въ нача́лѣ нб҃са̀ ра́зꙋмомъ, и҆ зе́млю на вода́хъ ѡ҆снова́вый, на ка́мени мѧ̀, хрⷭ҇тѐ, за́повѣдей твои́хъ ѹ҆твердѝ: ꙗ҆́кѡ нѣ́сть ст҃ъ, па́че тебѐ, є҆ди́не чл҃вѣколю́бче.</irmos>

<red>И҆̀</red>же нра́вѡвъ и҆спра́вителїе, и҆ дꙋ́шъ строи́телїе, сп҃си́телїе ѻ҆́бщїи всѣ́хъ, и҆̀же и҆ дѣѧ́нїй на́мъ и҆ слове́съ ѡ҆́бразы показа́вше, наказа́телїе житїѧ̀ свѣ́тлїи, свѣ́тлѣ да восхва́лѧтсѧ.

<red>Д</red>х҃ъ бж҃їй и҆спо́лни васі́лїа хꙋдо́жества: ѻ҆́гненныхъ же и҆мѧ́ше ѧ҆зы́кѡвъ є҆ди́нъ григо́рїй, и҆ ѻ҆гне́мъ высокорѣ́чїѧ дхнѐ: хрⷭ҇тѡ́ва же ѹ҆ста̀ во і҆ѡа́ннѣ глаго́лахꙋ.

<red>Н</red>ы́нѣшнѧгѡ вѣ́ка мꙋ́дрость, бꙋ́йство про́повѣди ꙗ҆́вѣ ѹ҆пражнѧ́емꙋю и҆́мать, повинꙋ́ющꙋюсѧ є҆мꙋ̀, и҆ ра́бски слꙋжа́щꙋю: проповѣ́дники бо бл҃года́ть мꙋ̑дрыѧ предлага́етъ ри́торы.

<rubric class="inline">Бг҃оро́диченъ:</rubric> <red>В</red>о ѹ҆тро́бѣ чтⷭ҇ыѧ дв҃ы всели́выйсѧ, дꙋ́шы бг҃оно́сныхъ ст҃ы́хъ жили́ще твори́тъ, и҆ ѻ҆́ныхъ ѹ҆стна́ми є҆́же ѡ҆ мт҃ри сказꙋ́етъ та́инство.

<rubric class="inline">Катава́сїа:</rubric> <irmos><red>Ѹ҆</red>твержде́нїе на тѧ̀ надѣ́ющихсѧ.</irmos>

<rubric>Сѣда́ленъ, гла́съ и҃:</rubric>

<podoben>Подо́бенъ: <incipit><red>П</red>ремꙋ́дрости:</incipit></podoben>

<red>В</red>ели̑кїѧ свѣти́льники свѣтоза̑рныѧ, цр҃кве столпы̀ неразори̑мыѧ согла́снѡ да восхва́лимъ, и҆̀же до́брыхъ наслажда́ющїисѧ, и҆ слове́съ тѣ́хъ, кꙋ́пнѡ и҆ бл҃года́ти, премꙋ́драго златоглаго́лива, и҆ вели́каго васі́лїа, съ григо́рїемъ свѣ́тлымъ бг҃осло́вомъ: къ ни́мже и҆ возопїи́мъ ѿ се́рдца зовꙋ́ще: ст҃и́телїе тревелича́йшїи, моли́тесѧ хрⷭ҇тꙋ̀ бг҃ꙋ, прегрѣше́нїй ѡ҆ставле́нїе дарова́ти пра́зднꙋющымъ любо́вїю ст҃ꙋ́ю па́мѧть ва́шꙋ.

<rubric>Сла́ва:</rubric>

<red>П</red>ремꙋ́дрость прїе́мше ѿ бг҃а, ꙗ҆́кѡ а҆пⷭ҇ли и҆ні́и трїѐ хрⷭ҇тѡ́вы, сло́вомъ ра́зꙋма составлѧ́ете догма́ты, ꙗ҆̀же пре́жде словесы̀ просты́ми низлага́хꙋ, ры́барїе въ ра́зꙋмѣ си́лою дх҃а: подоба́ше бо та́кѡ про́стѣй на́шей вѣ́рѣ составле́нїе стѧжа́ти. Ѿню́дꙋже всѝ вопїе́мъ ва́мъ: моли́тесѧ хрⷭ҇тꙋ̀ бг҃ꙋ, прегрѣше́нїй ѡ҆ставле́нїе дарова́ти пра́зднꙋющымъ любо́вїю ст҃ꙋ́ю па́мѧть ва́шꙋ.

<rubric>И҆ ны́нѣ, бг҃оро́диченъ:</rubric>

<red>Д</red>ꙋ́шꙋ мою̀ дв҃о смире́ннꙋю, бꙋ́рею житїѧ̀ и҆скꙋше́нїй, ны́нѣ ꙗ҆́кѡ кромѣ̀ ѹ҆правле́нїѧ бы́вшꙋю, потоплѧ́емꙋю волна́ми, грѣхѡ́въ бре́менемъ ꙗ҆́вльшꙋсѧ преиспо́лненꙋ, и҆ во дно̀ а҆́дово прїитѝ бѣ́дствꙋющꙋ, предварѝ, бцⷣе, моли́твъ твои́хъ млⷭ҇тїю, тишинꙋ̀ подаю́щи, и҆ бѣ́дъ и҆з̾има́ющи. Приста́нище бо ты̀ є҆сѝ небꙋ́рное, молѧ́щисѧ сн҃ꙋ твоемꙋ̀ и҆ бг҃ꙋ, прегрѣше́нїй ѡ҆ставле́нїе дарова́ти мѝ: тѧ́ бо и҆́мамъ наде́ждꙋ недосто́йный ра́бъ тво́й.

## Пѣ́снь д҃.

<rubric class="inline">І҆рмо́съ:</rubric> <irmos><red>Ѹ҆</red>слы́шахъ, гдⷭ҇и, слꙋ́хъ твоегѡ̀ смотре́нїѧ, и҆ просла́вихъ тѧ̀, є҆ди́не чл҃вѣколю́бче.</irmos>

<red>Ꙗ҆́</red>звъ мои́хъ дꙋше́вныхъ влⷣчце, и҆ плотски́хъ недꙋ́гѡвъ, бг҃а ро́ждшаѧ, разрѣше́нїе пода́ждь мѝ.

<red>Ѿ</red> ѡ҆бстоѧ́нїѧ и҆зба́ви мѧ̀, мт҃и бж҃їѧ, и҆ бꙋ́ри и҆ бѣ́дъ, твои́ми мл҃твами, є҆ди́на всепѣ́таѧ.

<red>Ѡ҆</red>бꙋрева́ема волна́ми жите́йскими, и҆схи́ти дв҃о, ко твоемꙋ̀ приста́нищꙋ наставлѧ́ющи мѧ̀.

## И҆́нъ.

<rubric class="inline">І҆рмо́съ:</rubric> <irmos><red>П</red>рише́лъ є҆сѝ ѿ дв҃ы, не хода́тай, ни а҆́гг҃лъ, но са́мъ гдⷭ҇и, вопло́щьсѧ, и҆ сп҃слъ є҆сѝ всего́ мѧ человѣ́ка. Тѣ́мъ зовꙋ́ ти: сла́ва си́лѣ твое́й, гдⷭ҇и.</irmos>

<red>Р</red>азꙋ́мливы ѿ ни́жнїѧ мꙋ́дрости бы́вше, правле́нїе пресла́внїи ѿ бж҃е́ственныѧ стѧжа́сте: тѣ́мже ꙗ҆́кѡ рабы́ню сїю̀ ѻ҆́ной всемꙋ́дрѣ покори́сте.

<red>Л</red>юбомꙋ́дрїи, мꙋ̑дрыѧ а҆́ще лю́бите, ѹ҆мꙋдри́тесѧ, и҆ глаго́лати наꙋчи́тесѧ всѝ и҆́же словесє́мъ чꙋдѧ́щїисѧ, дѣѧ́нїѧ ѻ҆па́сствꙋ и҆ видѣ́нїѧ ѿтꙋ́дꙋ ѡ҆бꙋча́ющесѧ.

<rubric class="inline">Бг҃оро́диченъ:</rubric> <red>Ꙗ҆́</red>кѡ по́зденъ до́ждь напослѣдѝ бы́вый, ѹ҆́треннїй, во́дъ и҆ вѣкѡ́въ содѣ́тель, во чре́во твоѐ ѹ҆ка́нꙋвъ, всенепоро́чнаѧ, во вре́мѧ прохлажда́ѧй ѡ҆скꙋдѣва́ющыѧ.

## И҆́нъ.

<rubric class="inline">І҆рмо́съ:</rubric> <irmos><red>Т</red>ы̀ моѧ̀ крѣ́пость, гдⷭ҇и, ты̀ моѧ̀ и҆ си́ла, ты̀ мо́й бг҃ъ, ты̀ моѐ ра́дованїе, не ѡ҆ста́вль нѣ́дра ѻ҆́ч҃а, и҆ на́шꙋ нищетꙋ̀ посѣти́въ. Тѣ́мъ съ прⷪ҇ро́комъ а҆ввакꙋ́момъ зовꙋ́ ти: си́лѣ твое́й, сла́ва, чл҃вѣколю́бче.</irmos>

<red>С</red>то́лпъ ѻ҆́гненъ лю́демъ вѣ̑рнымъ предварѧ́ющїй, и҆ ѡ҆палѧ́ющїй врагѝ вѣ́ры, племена́ же сп҃са́ѧй и҆звѣ́стнѡ послѣ́дꙋющыѧ, вели́кїй ꙗ҆ви́сѧ васі́лїй: да дерза́етъ и҆ побѣжда́етъ хрⷭ҇то́ва цр҃ковь, толи́кимъ ѡ҆богати́вшисѧ побо́рникомъ.

<red>Ѧ҆</red>зы́ка сла́дость, и҆ слꙋ́ха всѧ́кагѡ ѹ҆слажде́нїе, твоѐ сло́во бы́сть григо́рїе, ма́нна жи́зни, роса̀ сла́дкости, ме́дъ и҆́же и҆з̾ ка́мене, а҆́гг҃льскїй хлѣ́бъ нбⷭ҇ный, несы́тнѡ насыща́тисѧ ѹ҆слажде́нїѧ є҆гѡ̀ ѹ҆вѣщева́ѧ и҆ и҆сполнѧ́ѧй сла́дости причаща́ющыѧсѧ.

<red>Р</red>ѣка̀ дарова́нїй дх҃о́вныхъ напо́лнисѧ да́же и҆ до разли́тїѧ, и҆ до́брое лицѐ землѝ ꙗ҆́кѡ сла́достный пото́къ, ѿ златы́хъ напаѧ́етъ ѹ҆́стъ, веселѧ́щи и҆ ѹ҆тꙋчнѧ́ющи хрⷭ҇то́въ всѧ́кїй гра́дъ, бж҃е́ственныхъ во́лнъ стрꙋѧ́ми.

<rubric class="inline">Бг҃оро́диченъ:</rubric> <red>Є҆</red>стество̀ про́сто стерпѣ́вшее сложе́нїю, и҆ ꙗ҆́вльшеесѧ вы́шше сли́тїѧ въ твое́мъ, влⷣчце, сн҃ѣ, трїѐ бг҃оно́снїи ѹ҆чи́телїе и҆сповѣ́даша, ѿ двою̀ во́лю и҆ сꙋгꙋ́баго дѣ́йства, сꙋгꙋ́ба по є҆стествꙋ̀ проповѣ́давше.

<rubric class="inline">Катава́сїа:</rubric> <irmos><red>П</red>окры́ла є҆́сть нб҃са̀:</irmos>

## Пѣ́снь є҃.

<rubric class="inline">І҆рмо́съ:</rubric> <irmos><red>С</red>вѣ́та пода́телю, и҆ вѣкѡ́въ тво́рче, гдⷭ҇и, во свѣ́тѣ твои́хъ повелѣ́нїй наста́ви на́съ: ра́звѣ бо тебѐ и҆но́гѡ бг҃а не зна́емъ.</irmos>

<red>Ѻ҆</red>рꙋ́жїе непобѣди́мое на разли̑чнаѧ и҆скꙋшє́нїѧ вра̑жїѧ и҆мꙋ́ще, всѧ́кагѡ вражде́бныхъ ѡ҆ѕлобле́нїѧ и҆збавлѧ́емсѧ при́снѡ, и҆̀же тѧ̀ бцⷣꙋ чи́стꙋю вѣ́дꙋщїи.

<red>З</red>ако́на и҆сполне́нїе, ꙗ҆́же вы́шшаѧ херꙋві́мѡвъ, родила̀ є҆сѝ бж҃їѧ и҆з̾ тебѐ воплоще́нна сн҃а є҆диноро́дна, є҆го́же ѡ҆ рабѣ́хъ твои́хъ ѹ҆молѝ.

<red>В</red>сѧ́ческихъ творца̀ на рꙋкꙋ̀ твоє́ю поне́сши, сего̀ на́мъ твои́ми мл҃твами бл҃гопремѣ́нна дава́й, ны́нѣ ѿ се́рдца къ тебѣ̀ прибѣга́ющымъ.

## И҆́нъ.

<rubric class="inline">І҆рмо́съ:</rubric> <irmos><red>П</red>росвѣще́нїе во тьмѣ̀ лежа́щихъ, сп҃се́нїе ѿча́ѧнныхъ, хрⷭ҇тѐ сп҃се мо́й, къ тебѣ̀ ѹ҆́тренюю цр҃ю̀ ми́ра, просвѣти́ мѧ сїѧ́нїемъ твои́мъ: и҆но́гѡ бо ра́звѣ тебѐ бг҃а не зна́ю.</irmos>

<red>Т</red>ы̀ и҆сто́чникъ твои́хъ дарова́нїй и҆спи́ти весма̀, чл҃вѣколю́бче, да́лъ є҆сѝ ст҃ы̑мъ, ѹ҆ма́ленъ ника́коже и҆стоща́нїемъ, мі́ръ же ве́сь ѹ҆пои́въ, и҆̀же ѿ чре́ва и҆́хъ бж҃е́ственными пото́ки.

<red>Ч</red>то́ ми зла́то; что́ ми бога́тство, и҆ сла́ва, и҆ могꙋ́тство; ды́мове расходѧ́щїисѧ по воздꙋ́хꙋ: всѧ̑ да и҆сче́знꙋтъ, всѧ̑ да прено́ситъ вѣ́тръ. Мнѣ̀ бога́тство є҆ди́но многорачи́тельно, ѹ҆чи́телей тро́ица виті́йствꙋющаѧ.

<red>Т</red>о́читъ рѣка̀ нетлѣ́ннꙋю пи́щꙋ, и҆ бж҃е́ственное питїѐ! То́читъ а҆́лчꙋщымъ безсме́ртное бра́шно, и҆ жа́ждꙋщымъ нетлѣ́нное питїѐ: вода̀ жива̀ во вѣ́ки, и҆ содержа́щаѧ жи́вы пїю́щыѧ: всѝ многотекꙋ́щїѧ жи́зни насы́титесѧ.

<rubric class="inline">Бг҃оро́диченъ:</rubric> <red>И҆</red>мѣ́ѧше крѣ́пость на ны̀ ѕло́ба, но не въ коне́цъ: и҆знемо́же бо по дв҃ѣ, въ крѣ́пости си́льнаго ро́ждшей, под̾е́мшаго плотскꙋ́ю не́мощь, и҆ си́льнаго въ ѕло́бѣ ѹ҆мертви́вша.

## И҆́нъ.

<rubric class="inline">І҆рмо́съ:</rubric> <irmos><red>В</red>скꙋ́ю мѧ̀ ѿри́нꙋлъ є҆сѝ ѿ лица̀ твоегѡ̀, свѣ́те незаходи́мый, и҆ покры́ла мѧ̀ є҆́сть чꙋжда́ѧ тьма̀ ѻ҆каѧ́ннаго; но ѡ҆брати́ мѧ, и҆ къ свѣ́тꙋ за́повѣдей твои́хъ пꙋти̑ моѧ̑ напра́ви, молю́сѧ.</irmos>

<red>И҆̀</red>же бж҃е́ственныхъ веще́й и҆ человѣ́ческихъ мꙋ̑дрыѧ хитрецы̀, и҆̀же сꙋ́щихъ є҆стества̀ любои́стиннѣ ꙗ҆́вѣ на́мъ и҆звѣсти́вшыѧ, и҆ зижди́телѧ тѣ́хъ всѣ̑мъ сказа́вшыѧ ꙗ҆́кѡ лѣ́по, бл҃года́рными гла́сы восхва́лимъ.

<red>Г</red>о́рькое и҆ те́рпкое ꙗ҆̀же ко сп҃се́нїю лѣче́бъ, ѹ҆слади́ша мꙋ́дрыми слове́съ ѹ҆че́ньми же и҆ хитростьмѝ, и҆ бл҃года́тьми дꙋ́шъ бж҃е́ственнїи лѣчи́телїе: наслажда́йтесѧ всѝ бл҃гочести́вїи, и҆ красꙋ́еми сп҃са́йтесѧ.

<red>М</red>олчи́тъ всѧ́ко сло́во, бг҃опроповѣ́дникѡмъ глаго́лющымъ бж҃е́ствєннаѧ: и҆ ѹ҆держава́етъ над̾ ве́тхимъ завѣ́томъ но́вый, предлага́ющїи честны̑ѧ скрижа̑ли и҆̀же въ не́мъ законополага́ющихъ, къ ни́мже причита́етсѧ всѐ вѣ́рныхъ сосло́вїе.

<rubric class="inline">Бг҃оро́диченъ:</rubric> <red>Б</red>езсме́ртное є҆стество̀ сме́ртное претечѐ во ст҃ы́ню, и҆ дв҃а ѻ҆трокови́ца безплѡ́тныѧ а҆́гг҃лы превзы́де, ꙗ҆́кѡ бг҃а ро́ждшаѧ, цр҃ѧ̀ а҆́гг҃льскаго, на него́же зрѣ́ти ѻ҆́нѣмъ невозмо́жно.

<rubric class="inline">Катава́сїа:</rubric> <irmos><red>Ꙗ҆́</red>кѡ ви́дѣ и҆са́їа:</irmos>

## Пѣ́снь ѕ҃.

<rubric class="inline">І҆рмо́съ:</rubric> <irmos><red>В</red>ъ бе́зднѣ грѣхо́внѣй валѧ́ѧсѧ, неизслѣ́днꙋю млⷭ҇рдїѧ твоегѡ̀ призыва́ю бе́зднꙋ: ѿ тлѝ, бж҃е, мѧ̀ возведѝ.</irmos>

<red>С</red>п҃се́нїѧ приста́нище вѣ́дый тѧ̀, пла́ваѧ многопеча́льнагѡ житїѧ̀ пꙋчи́нꙋ, призыва́ю тѧ̀, влⷣчце, ко́рмчаѧ дꙋшѝ мое́й бꙋ́ди.

<red>Ч</red>и́стагѡ житїѧ̀ ѿпадо́хъ лѣ́ностьми ѻ҆каѧ́нный, но возведѝ бл҃гослове́ннаѧ, всечⷭ҇таѧ, повелѣ́нїємъ сн҃а твоегѡ̀ сочета́вши.

<red>М</red>лⷭ҇ти твоеѧ̀, бцⷣе, сподо́би мѧ̀, премлⷭ҇тиваго сло́ва поро́ждшаѧ, и҆́же свое́ю кро́вїю ѿ тлѝ человѣ́ки и҆зба́вльшаго.

## И҆́нъ.

<rubric class="inline">І҆рмо́съ:</rubric> <irmos><red>Б</red>е́здна мѧ̀ мно́га грѣхо́внаѧ ѡ҆крꙋжа́етъ, и҆ вопїю́ ти прⷪ҇ро́ка подража́ѧй: ѿ тлѝ мѧ̀, гдⷭ҇и, возведѝ.</irmos>

<red>С</red>вѡ́йства въ трⷪ҇цѣ трѝ сбг҃осло́вите: нерожде́нїе ѻ҆ц҃а̀, сло́ва же рожде́нїе, и҆ дх҃а и҆схожде́нїе сама́гѡ.

<red>Д</red>не́сь до́мꙋ семꙋ̀ свѣтоѧвле́нное сп҃се́нїе: два́ бо и҆ трѝ собра̑нныѧ хрⷭ҇то́съ во и҆́мѧ своѐ почествꙋ́ѧй, посредѣ̀ присꙋ́тствꙋетъ си́хъ.

<red>Н</red>еиспы́танна земна́ѧ глꙋбина̀ къ небе́сной высотѣ̀: но ѿ землѝ ст҃ы́ѧ вознесѐ вы́шше нб҃съ, нбⷭ҇ное жела́нїе.

<rubric class="inline">Бг҃оро́диченъ:</rubric> <red>Н</red>о́въ тѧ̀ и҆сто́чникъ дв҃о, и҆ винꙋ̀ та̑инъ и҆мꙋ́ще, трїѐ бг҃оглаго́льницы, но́выми предложе́ньми новолѣ́пное прили́чествꙋютъ нарече́нїе.

## И҆́нъ.

<rubric class="inline">І҆рмо́съ:</rubric> <irmos><red>Ѡ҆</red>чи́сти мѧ̀, сп҃се, мнѡ́га бо беззакѡ́нїѧ моѧ̑, и҆ и҆з̾ глꙋбины̀ ѕѡ́лъ возведѝ, молю́сѧ: къ тебѣ̀ во возопи́хъ, и҆ ѹ҆слы́ши мѧ̀, бж҃е, сп҃се́нїѧ моегѡ̀.</irmos>

<red>Т</red>рⷪ҇цꙋ є҆ди́нственнꙋю бг҃осло́вити наꙋчи́хомсѧ, є҆ди́ницꙋ трⷪ҇чнꙋю пѣ́ти прїѧ́хомъ: покланѧ́тисѧ навыко́хомъ ѿ ѻ҆тцє́въ є҆ди́номꙋ є҆стествꙋ̀ трїѷпоста́сномꙋ.

<red>С</red>ло́во бѣ̀ въ нача́лѣ ко ѻ҆ц҃ꙋ̀ собезнача́льное, и҆ дх҃ъ бж҃їй бг҃ъ бѣ̀ пребезнача́льный, про́сто, є҆диносꙋ́щно, соесте́ственно бж҃ество̀, ꙗ҆́кѡ бж҃е́ственнїи глаго́лютъ проповѣ̑дницы.

<red>С</red>овокꙋплѧ́ю и҆ раздѣлѧ́ю, ꙗ҆́же совокꙋпле́ннѣ раздѣлѧ́ємаѧ, є҆ди́но нераздѣ́льно помышлѧ́ю, и҆ трѝ мню̀: ѹ҆чи́тели прїе́млю трѝ бг҃онѡ́сныѧ, та́кѡ ѹ҆вѣщева́ющыѧ мѧ̀ вѣ́ровати.

<rubric class="inline">Бг҃оро́диченъ:</rubric> <red>Б</red>езма́тернїй пре́жде пло́ти, без̾ѻ́ч҃їй же по воплоще́нїи, сн҃ъ, ѻ҆́ч҃їй и҆ мт҃рнїй, и҆́же сїѧ̑ нарица́ѧй, па́че ѹ҆ма̀ ѻ҆боѧ̑: бг҃ꙋ бо подоба́ютъ чꙋде́съ пресла̑внаѧ.

<rubric class="inline">Катава́сїа:</rubric> <irmos><red>В</red>озопѝ къ тебѣ̀:</irmos>

<rubric>Конда́къ, гла́съ в҃:</rubric>

<podoben>Подо́бенъ: <incipit><red>Т</red>вє́рдыѧ:</incipit></podoben>

<red>С</red>щ҃є́нныѧ и҆ бг҃овѣща̑нныѧ проповѣ́дники, ве́рхъ ѹ҆чи́телей, гдⷭ҇и, прїѧ́лъ є҆сѝ, въ наслажде́нїе бл҃ги́хъ твои́хъ и҆ ѹ҆покое́нїе: трꙋды́ бо ѻ҆́нѣхъ и҆ сме́рть прїѧ́лъ є҆сѝ па́че всѧ́кагѡ всепло́дїѧ, є҆ди́не прославлѧ́ѧй ст҃ы̑ѧ твоѧ̑.

<rubric class="inline">І҆́косъ:</rubric> <red>К</red>то̀ дово́ленъ своѧ̑ ѹ҆стнѣ̀ разве́рсти, и҆ подви́гнꙋти ѧ҆зы́къ къ ды́шꙋщымъ ѻ҆гне́мъ си́лою сло́ва и҆ дх҃а; ѻ҆ба́че толи́кѡ рещѝ дерзнꙋ̀: ꙗ҆́кѡ всѐ преидо́ша человѣ́ческое є҆стество̀ сі́и трїѐ, мно́гими и҆ вели́кими дарова́ньми, дѣѧ́нїемъ же и҆ видѣ́нїемъ, по ѻ҆боемꙋ̀ свѣ́тлы превозше́дше. Тѣ́мже ѕѣлѡ̀ вели́кихъ дарѡ́въ ты̑ѧ сподо́билъ є҆сѝ, ꙗ҆́кѡ вѣ̑рныѧ твоѧ̑ слꙋжи́тели, є҆ди́не прославлѧ́ѧй ст҃ы̑ѧ твоѧ̑.

## Пѣ́снь з҃.

<rubric class="inline">І҆рмо́съ:</rubric> <irmos><red>Ѡ҆́</red>бразꙋ злато́мꙋ на по́лѣ деи́рѣ слꙋжи́мꙋ, трїѐ твоѝ ѻ҆́троцы небрего́ша безбо́жнагѡ велѣ́нїѧ, посредѣ́ же ѻ҆гнѧ̀ вве́ржени, ѡ҆роша́еми поѧ́хꙋ: бл҃гослове́нъ є҆сѝ бж҃е ѻ҆тє́цъ на́шихъ.</irmos>

<red>Н</red>а крⷭ҇тѣ̀ пригво́ждьсѧ, и҆́же и҆з̾ тебѐ воплоти́выйсѧ, бг҃ороди́тельнице, а҆да́мово раздра̀ рꙋкописа́нїе: є҆го́же ны́нѣ молѝ, всенепоро́чнаѧ, всѣ́хъ бѣ́дъ и҆зба́витисѧ вѣ́рою зовꙋ́щымъ: бл҃гослове́нъ є҆сѝ бж҃е ѻ҆тє́цъ на́шихъ.

<red>Н</red>аде́жда бл҃га́ѧ, застꙋ́пница же вѣ́рныхъ є҆сѝ, влⷣчце: и҆ ны́нѣ мо́лимсѧ тебѣ̀, дарова́ти сострада́тельства пꙋчи́нꙋ всѣ̑мъ на тѧ̀ ѹ҆пова́ющымъ, и҆ сн҃ꙋ твоемꙋ̀ зовꙋ́щымъ: бл҃гослове́нъ є҆сѝ бж҃е ѻ҆тє́цъ на́шихъ.

<red>К</red>ра́сною ѻ҆де́ждею сп҃си́тельныхъ за́повѣдей, креще́нїемъ ѡ҆дѣ́ѧвсѧ, ѡ҆скверни́хъ лѣ́ностїю ѻ҆каѧ́нный: ны́нѣ же тѝ притека́ю, дв҃о, ѻ҆де́ждею просѧ̀ весе́лїѧ тобо́ю па́ки ѡ҆блещи́сѧ.

## И҆́нъ.

<rubric class="inline">І҆рмо́съ:</rubric> <irmos><red>Б</red>г҃опроти́вное велѣ́нїе беззако́ннꙋющагѡ мꙋчи́телѧ, высо́къ пла́мень вознесло̀ є҆́сть: хрⷭ҇то́съ же прострѐ бг҃очести̑вымъ ѻ҆трокѡ́мъ ро́сꙋ дх҃о́внꙋю, сы́й бл҃гослове́нъ и҆ препросла́вленъ.</irmos>

<red>П</red>обѣжда́етсѧ, бл҃же́ннїи, и҆ ѿбѣ́гаетъ ꙗ҆́же пре́жде непостоѧ́ннаѧ де́рзость є҆ресе́й: во́скъ же растаѧва́емый ѿ лица̀ ѻ҆гнѧ̀: любодѣ́ичное всѧ́кое ѹ҆че́нїе показꙋ́етсѧ, ва́шымъ приража́ющеесѧ ѻ҆гнедохновє́ннымъ вѣща́нїємъ.

<red>Л</red>жи́выхъ ѹ҆́бѡ ѹ҆клони́шасѧ є҆́ллинскихъ бꙋесло́вїй, ѹ҆вѣща́нїе же томи́тельство є҆́же въ человѣ́цѣхъ є҆ди́но и҆збра́ша: под̾ ни́мже и҆́стинꙋ сі́и трїѐ ѹ҆тверди́вше, си́це ве́сь со́нмъ вѣ́рныхъ побѣжда́ютъ словесы̀, и҆ ѹ҆вѣщева́ютъ.

<rubric class="inline">Бг҃оро́диченъ:</rubric> <red>В</red>ъ тебѣ̀ всѧ́ко прорече́нїе воспочѝ, и҆ коне́цъ прїѧ́ше ѹ҆дивлѧ́ющее глаго́лющыѧ: и҆з̾ тебе́ же свѣтлѣ́е и҆ прорече́нїй чꙋдеса̀ то́чатъ, чтⷭ҇аѧ, мꙋ̑дрыѧ ꙗ҆влѧ́юща сказа́тели.

## И҆́нъ.

<rubric class="inline">І҆рмо́съ:</rubric> <irmos><red>Б</red>ж҃їѧ снизхожде́нїѧ ѻ҆́гнь ѹ҆стыдѣ́сѧ въ вавѷлѡ́нѣ и҆ногда̀. Сегѡ̀ ра́ди ѻ҆́троцы въ пещѝ ра́дованною ного́ю, ꙗ҆́кѡ во цвѣ́тницѣ ликꙋ́юще, поѧ́хꙋ: бл҃гослове́нъ є҆сѝ бж҃е ѻ҆тє́цъ на́шихъ.</irmos>

<red>М</red>олча́щїи и҆ зовꙋ́щїи, ви́димїи же и҆ слы́шимїи добродѣ́тели и҆ мꙋ́дрости, бг҃оглаго́ливїи столпы̀ бы́ша, дѣ́ломъ и҆ сло́вомъ вопи́ти повелѣва́юще: бл҃гослове́нъ бг҃ъ ѻ҆тє́цъ на́шихъ.

<red>Б</red>ж҃їѧ гла́сы свы́ше возгремѣ́вшыѧ на́мъ пречꙋ́днѡ, мо́лнїи же лꙋчы̀, и҆́же ва̑ша вѣща̑нїѧ прїе́млюще всемꙋ́дрїи, кꙋ́пнѡ ѹ҆́бѡ пое́мъ съ ва́ми: бл҃гослове́нъ бг҃ъ ѻ҆тє́цъ на́шихъ.

<red>И҆</red>спꙋще́ни бꙋ́дꙋтъ гра́ди ѿ каменопра́щныхъ ѧ҆зы́кѡвъ, сокрꙋша́ющїи гнила̑ѧ ѹ҆че́нїй, а҆́ще кто̀ посредѣ̀ де́рзнетъ сꙋесло́вникѡвъ, пра̑ваѧ не вѣща́ѧ: бл҃гослове́нъ бг҃ъ ѻ҆тє́цъ на́шихъ.

<rubric class="inline">Бг҃оро́диченъ:</rubric> <red>В</red>ъ тѧ̀ дв҃о всели́сѧ, и҆ по ржⷭ҇твѣ̀ дв҃ꙋ ѡ҆ста́ви, и҆́же ѹ҆строѧ́ѧй стїхі̑и, и҆ претворѧ́ѧй є҆стєства̀ ꙗ҆́коже хо́щетъ, бг҃ороди́тельнице мр҃і́е. Къ немꙋ́же вопїе́мъ съ тобо́ю всенепоро́чнаѧ: бл҃гослове́нъ бг҃ъ ѻ҆тє́цъ на́шихъ.

<rubric class="inline">Катава́сїа:</rubric> <irmos><red>Т</red>ебѐ во ѻ҆гнѝ:</irmos>

## Пѣ́снь и҃.

<rubric class="inline">І҆рмо́съ:</rubric> <irmos><red>В</red>ъ пе́щь ѻ҆́гненнꙋю ко ѻ҆трокѡ́мъ є҆врє́йскимъ снизше́дшаго, и҆ пла́мень въ ро́сꙋ прело́жшаго бг҃а, по́йте дѣла̀ ꙗ҆́кѡ гдⷭ҇а, и҆ превозноси́те во всѧ̑ вѣ́ки.</irmos>

<red>С</red>то́лпъ крѣ́пости тве́рдъ, и҆ степе́нь, и҆ храни́тельницꙋ, и҆ предста́тельницꙋ стѧжа́вше тѧ̀ вѣ́рою, сп҃са́емсѧ ны́нѣ: пое́мъ ржⷭ҇тво̀ твоѐ, пречтⷭ҇аѧ, и҆ превозно́симъ во всѧ̑ вѣ́ки.

<red>Б</red>езсме́ртїѧ проза́рный вѣ́мы тѧ̀ и҆сто́чникъ, бцⷣе, ꙗ҆́кѡ ро́ждшꙋю сло́во безсме́ртнагѡ ѻ҆ц҃а̀: є҆́же всѧ̑ ѿ сме́рти и҆збавлѧ́ющее, превозносѧ́щыѧ є҆го̀ во вѣ́ки.

<red>С</red>трꙋю̀ и҆сцѣле́нїй на́мъ всегда̀ вѣ̑рнымъ то́чиши: є҆ѧ́же незави́стнꙋю бл҃года́ть взе́млюще, ны́нѣ воспѣва́емъ ржⷭ҇тво̀ твоѐ, пречтⷭ҇аѧ, и҆ превозно́симъ во всѧ̑ вѣ́ки.

## И҆́нъ.

<rubric class="inline">І҆рмо́съ:</rubric> <irmos><red>В</red>ъ пе́щь ѻ҆́гненнꙋю ко ѻ҆трокѡ́мъ є҆врє́йскимъ снизше́дшаго, и҆ пла́мень въ ро́сꙋ прело́жшаго бг҃а, по́йте дѣла̀ ꙗ҆́кѡ гдⷭ҇а, и҆ превозноси́те во всѧ̑ вѣ́ки.</irmos>

<red>Р</red>азꙋмѣва́емъ бл҃гоче́стнѡ, и҆ прославлѧ́емъ є҆диноче́стнѡ є҆ди́но є҆стество̀, безмѣрномо́щнꙋю є҆ди́ницꙋ же и҆ трⷪ҇цꙋ, всѧ̑ сїѧ̑ словесы̀ пра́вѧщꙋю лꙋ́чшими: та́кѡ бо сла́вити трїѐ бг҃оно́снїи преда́ша, съ ни́миже покланѧ́емсѧ є҆́й во вѣ́ки.

<red>С</red>оедини́шасѧ трїѐ бг҃опроповѣ́дницы, соедини́вшїи трⷪ҇цꙋ, и҆ нераздѣ́льное во всѣ́хъ соблю́дшїи, бж҃е́ственнымъ є҆стество́мъ, є҆ди́нꙋ ѿ тоѧ̀ воспрїѧ́ша нераздѣ́льнꙋю сла́вꙋ, въ похвале́нїе є҆ди́но созыва́ющꙋю превозносѧ́щыѧ ю҆̀ во вѣ́ки.

<rubric class="inline">Бг҃оро́диченъ:</rubric> <red>П</red>рїе́мъ є҆́же по на́мъ, возда́въ же своѐ бл҃годѣ́тель, содѣ́ѧ то́кмѡ, не пострада́ же дв҃о: твори́тъ бо, но не въ тлѣ́нїе ѹ҆строѧ́етъ: па́че же и҆ стражда̀ во́лею, стрⷭ҇тїю стра̑сти рѣши́тъ, ꙗ҆́коже трїѐ ѻ҆тцы̀ на́съ тайноꙋча́тъ.

## И҆́нъ.

<rubric class="inline">І҆рмо́съ:</rubric> <irmos><red>С</red>едмери́цею пе́щь, халде́йскїй мꙋчи́тель, бг҃очести̑вымъ неи́стовнѡ разжжѐ, си́лою же лꙋ́чшею сп҃се́ны сїѧ̑ ви́дѣвъ, творцꙋ̀ и҆ и҆зба́вителю вопїѧ́ше: ѻ҆́троцы бл҃гослови́те, сщ҃е́нницы воспо́йте, лю́дїе превозноси́те во всѧ̑ вѣ́ки.</irmos>

<red>Ꙗ҆̀</red>же бг҃ъ соединѝ въ є҆диноче́стнѣмъ є҆дине́нїи, похвали́тель да не разлꙋча́етъ человѣ́къ, но ра́вны непщꙋ́ѧ въ тѣ́хже дарова́нїихъ, ра́вныхъ и҆ пѣ́нїй пѣснопоѧ́й да сподо́битъ: ѻ҆́троцы бл҃гослови́те, сщ҃е́нницы воспо́йте, лю́дїе превозноси́те во всѧ̑ вѣ́ки.

<red>С</red>и́льнїи и҆ непобори́мїи бж҃ества̀ спобо́рницы, и҆ и҆́стины нелжи́вїи споспѣ̑шницы, глꙋбины̑ дх҃а до́брѣ и҆спыта́вше, бг҃олѣ́пнаѧ ѡ҆ бз҃ѣ разꙋмѣ̑нїѧ ѿтꙋ́дꙋ составлѧ́ютъ, и҆ ѹ҆ча́тъ пѣ́ти: лю́дїе превозноси́те хрⷭ҇та̀ во всѧ̑ вѣ́ки.

<red>С</red>ъ нб҃сѐ ѹ҆́бѡ велича̑йшаѧ два̀ свѣти̑ла просвѣща́ютъ, по прее́мствꙋ дрꙋ́гъ дрꙋ́га, подсо́лнечнꙋю: ѿ земли́ же свѣтлѣ́е всю̀ вселе́ннꙋю ѡ҆зарѧ́ютъ трѝ по томꙋ́жде превели̑каѧ свѣти̑ла, свѣтѧ́ще съ дрꙋ́гъ дрꙋ́гомъ, и҆ пою́ще кꙋ́пнѡ: лю́дїе превозноси́те хрⷭ҇та̀ во вѣ́ки.

<rubric class="inline">Бг҃оро́диченъ:</rubric> <red>Н</red>а́съ ра́ди воплоще́нїе и҆ стрⷭ҇ти чтⷭ҇ны̑ѧ, на́съ ра́ди бг҃ъ съ ме́ртвыми бы́сть, сме́рти ѹ҆́бѡ невкꙋ́сенъ, ꙗ҆́кѡ страсте́й свобо́денъ: къ пло́ти же сме́ртнѣй ѻ҆бще́нїемъ, глаго́лемый, и҆ стрⷭ҇ти причасти́сѧ и҆ сме́рти, съ не́юже превозно́симъ хрⷭ҇та̀ во вѣ́ки.

<rubric class="inline">Катава́сїа:</rubric> <irmos><red>Н</red>естерпи́момꙋ ѻ҆гню̀:</irmos>

<rubric>На ѳ҃-й пѣ́сни Чтⷭ҇нѣ́йшꙋю не пое́мъ, но пое́мъ припѣ́въ:</rubric>

<red>В</red>елича́й дꙋшѐ моѧ̀, чтⷭ҇нѣ́йшꙋю нбⷭ҇ныхъ во́инствъ, дв҃ꙋ пречⷭ҇тꙋю бцⷣꙋ.

<rubric>Та́же і҆рмо́съ. Посе́мъ то́йже припѣ́въ пое́мъ и҆ къ про́чымъ бг҃орѡ́дичнымъ тропарє́мъ.</rubric>

## Пѣ́снь ѳ҃.

<rubric class="inline">І҆рмо́съ:</rubric> <irmos><red>Ѿ</red> бг҃а бг҃а сло́ва, неизрече́нною мꙋ́дростїю, прише́дшаго ѡ҆бнови́ти а҆да́ма, ꙗ҆́дїю въ тлѣ́нїе па́дшаго лю́тѣ, ѿ ст҃ы́ѧ дв҃ы неизрече́ннѡ воплоти́вшагосѧ на́съ ра́ди, вѣ́рнїи є҆диномꙋ́дреннѡ пѣ́сньми велича́емъ.</irmos>

<red>Б</red>г҃обл҃же́ннаѧ ѻ҆трокови́це, наде́ждꙋ мою̀ всю̀ ѹ҆се́рднѡ возлага́ю на тѧ̀: сп҃си́ мѧ мт҃и и҆́стинныѧ жи́зни, и҆ сла́дости присносꙋ́щныѧ насы́титисѧ молѝ, чтⷭ҇аѧ, вѣ́рою и҆ любо́вїю тѧ̀ пѣ́сньми велича́юща.

<red>Ꙗ҆́</red>вльшисѧ, дв҃о, две́рь бж҃е́ственнагѡ свѣ́та, дꙋшѝ моеѧ̀ мра́къ свѣ́та твоегѡ̀ невеще́ственными блиста́нїи ѡ҆зарѝ, и҆ вѣ́чнагѡ ѻ҆гнѧ̀ и҆зба́витисѧ мнѣ̀ ѹ҆молѝ, чтⷭ҇аѧ, вѣ́рою и҆ любо́вїю тѧ̀ пѣ́сньми велича́ющемꙋ.

<red>В</red>о чре́во твоѐ всели́сѧ, є҆го́же и҆з̾ чре́ва пре́жде вѣкѡ́въ ѻ҆ц҃ъ родѝ сн҃а, соверше́нъ бы́сть чл҃вѣ́къ, и҆ и҆сто́чникъ дарова́нїй тѧ̀ бг҃омт҃и показа̀ на́мъ, вѣ́рнѡ покланѧ́ющымсѧ несказа́нномꙋ твоемꙋ̀ ржⷭ҇твꙋ̀.

## И҆́нъ.

<rubric class="inline">І҆рмо́съ:</rubric> <irmos><red>Б</red>езнача́льна роди́телѧ сн҃ъ, бг҃ъ и҆ гдⷭ҇ь, вопло́щьсѧ ѿ дв҃ы на́мъ ꙗ҆ви́сѧ, ѡ҆мрачє́ннаѧ просвѣти́ти, собра́ти расточє́ннаѧ. Тѣ́мъ всепѣ́тꙋю бцⷣꙋ велича́емъ.

<rubric>Къ канѡ́нѡмъ же ст҃ы́хъ, на кі́йждо тропа́рь пое́мъ припѣ́вы сі́и:</rubric></irmos>

<red>В</red>елича́й дꙋшѐ моѧ̀, во і҆ера́рсѣхъ свѣти̑ла трѝ вели̑каѧ.

<red>С</red>ѐ ва́ше дѣ́ланїе и҆ па́ства, за ю҆́же велича́йшыѧ болѣ̑зни претерпѣ́сте, во є҆ди́но соше́дшесѧ: кꙋ́пнѡ же трѝ вы̀ сопрїе́мше, ѻ҆́бщꙋю и҆́мать похвалꙋ̀ ва́ше сладча́йшее соедине́нїе.

<red>В</red>елича́й дꙋшѐ моѧ̀, трисїѧ́тєльныѧ хрⷭ҇то́вы цр҃кве.

<red>Н</red>е ѻ҆боюдоѻ́стрый ме́чь бл҃года́ть, но треѻ́стрый на ра́тникѡвъ тоѧ̀ предлага́етъ: є҆ди́нъ нб҃окова́ненъ ме́чь тремѝ крѣ́постьми и҆з̾ѡщре́нъ, при́снѡ побо́рствꙋѧй по трисїѧ́нномъ є҆ди́номъ бж҃ествѣ̀.

<red>В</red>елича́й дꙋшѐ моѧ̀, просвѣща́ющыѧ хрⷭ҇то́вꙋ цр҃ковь.

<red>В</red>а́ше жи́тельство на нб҃сѣ́хъ бѧ́ше, пресла́внїи, и҆ пло́ть носѧ́щихъ во вѣ́ки нескве́рнꙋ: въ ни́хже всесоверше́ннѣ ны́нѣ живꙋ́ще, сꙋ́щымъ на землѝ на́мъ пребыва́ющымъ вы̑шнѧѧ моли́те и҆ мы́слити и҆ дѣ́ѧти.

<red>В</red>елича́й дꙋшѐ моѧ̀, чтⷭ҇нѣ́йшꙋю нбⷭ҇ныхъ во́инствъ, дв҃ꙋ пречⷭ҇тꙋю бцⷣꙋ.

<rubric class="inline">Бг҃оро́диченъ:</rubric> <red>Т</red>ѣсни́тъ мѧ̀ широта̀ твои́хъ вели́чїй, влⷣчце, подавлѧ́ющи сло́во ѿ ча́стости, и҆ пресла́внѡ мѝ слꙋча́етсѧ є҆́же недоꙋмѣва́тисѧ, ѿ бл҃гомо́щества: тѣ́мже толи́кѡ тѧ̀ возвели́чившаго сла́вимъ.

## И҆́нъ.

<rubric class="inline">І҆рмо́съ:</rubric> <irmos><red>Ѹ҆</red>жасе́сѧ ѡ҆ се́мъ нб҃о, и҆ землѝ ѹ҆диви́шасѧ концы̀, ꙗ҆́кѡ бг҃ъ ꙗ҆ви́сѧ человѣ́кѡмъ пло́тски, и҆ чре́во твоѐ бы́сть простра́ннѣйшее нб҃съ. Тѣ́мъ тѧ̀ бцⷣꙋ, а҆́гг҃лѡвъ и҆ человѣ̑къ чинонача̑лїѧ велича́ютъ.</irmos>

<red>В</red>елича́й дꙋшѐ моѧ̀, прест҃ы́ѧ трⷪ҇цы трѝ па́стыри.

<red>В</red>озвы́сисѧ трⷪ҇чнаѧ добродѣ́тель, и҆ всѧ́чєскаѧ сла́вы и҆спо́лни, и҆нꙋ́ю лꙋчꙋ̀ на́мъ возсїѧ́вши трисвѣ́тлꙋ, ꙗ҆́кѡ своѐ ѡ҆сїѧ́нїе, нбⷭ҇ныѧ тайноводи́тели, и҆́миже на бж҃е́ственное ѻ҆́ныѧ видѣ́нїе, бл҃гоче́ствꙋюще наставлѧ́емсѧ.

<red>В</red>елича́й дꙋшѐ моѧ̀, ѿ трисо́лнечнагѡ свѣти̑ла трѝ вели̑каѧ.

<red>Н</red>е є҆́сть вто́рство въ трїе́хъ си́хъ, старѣ́йшинство бо кі́йждо и҆́хъ но́ситъ, пе́рвый не сы́й и҆ є҆диночестны́ѧ превы́шшаѧ: присвоѧ́ютъ же па́че дрꙋ́гъ дрꙋ́га побѣ́дꙋ прера́достнѡ, не вмѣща́етсѧ бо здѣ̀ за́висти де́рзость, растлѣва́ющїѧ є҆диномы́слїе.

<red>В</red>елича́й дꙋшѐ моѧ̀, трїѷпоста́снагѡ и҆ нераздѣ́льнагѡ бж҃ества̀ держа́вꙋ.

<red>Ѻ҆</red>тцє́въ бл҃гоче́стїе своѧ̑ перворѡ́дныѧ сы́ны показа́вшее, ча̑да возражда́етъ свѣ́тꙋ при̑снаѧ и҆ непорѡ́чнаѧ тѣ́ми, соверша́емаѧ дх҃омъ, жи́знь глаго́лавшимъ въ ни́хъ, и҆ цѣ́лъ соблюда́ти и҆спроша́етъ до конца̀ ми́ръ, є҆го́же ѿ ни́хъ наслѣ́дствова.

<red>В</red>елича́й дꙋшѐ моѧ̀, чтⷭ҇нѣ́йшꙋю нбⷭ҇ныхъ во́инствъ, дв҃ꙋ пречⷭ҇тꙋю бцⷣꙋ.

<red>С</red>н҃а бг҃а жива́гѡ мꙋ́дрыхъ ѹ҆чи́телей ве́рхъ проповѣ́да твоего̀ сн҃а, ѿ ѿкрове́нїѧ ѻ҆́ч҃а, не ѿ пло́ти и҆ кро́ве сїѐ тайноꙋвѣ́давъ мт҃ръ бж҃їѧ. Тѣ́мже тѧ̀ и҆ дв҃ꙋ просла́вивъ, мт҃рь и҆ бцⷣꙋ возвели́чи.

<rubric class="inline">Катава́сїа:</rubric> <irmos><red>В</red>ъ зако́нѣ сѣ́ни и҆ писа́нїй:</irmos>

<rubric>Свѣти́ленъ:</rubric>

<podoben>Подо́бенъ: <incipit><red>С</red>вѣ́те неизмѣ́нный:</incipit></podoben>

<red>Т</red>рѝ свѣтоза̑рныѧ свѣти́льники, па́че со́лнечныхъ лꙋ̑чь, ѿ свѣтонача́льныѧ трⷪ҇цы, и҆ трисо́лнечныѧ є҆ди́ницы, преесте́ственнѡ смѣ́шены, бг҃онѡ́сныѧ восхва́лимъ ѻ҆тцы̀.

<rubric>Сла́ва:</rubric>

<podoben>Подо́бенъ: <incipit><red>Н</red>б҃о ѕвѣзда́ми:</incipit></podoben>

<red>С</red>вѣ́та прїѧ́тєлища, свѣтолꙋ̑чныѧ мѡ́лнїи, васі́лїа ны́нѣ вели́каго, григо́рїа бг҃осло́ва, златоꙋ́стаго і҆ѡа́нна, да восхва́лимъ всѝ.

<rubric>И҆ ны́нѣ:</rubric>

<red>Є҆</red>ди́нственное бж҃ество̀, ѻ҆́ч҃е, сн҃е и҆ дш҃е, мольба́ми васі́лїа, григо́рїа и҆ і҆ѡа́нна, и҆ пречтⷭ҇ыѧ бцⷣы, да не ѿлꙋчꙋ́сѧ твоеѧ̀ сла́вы.

<rubric>На хвали́техъ стїхи̑ры, гла́съ є҃. </rubric>

<podoben>Подо́бенъ: <incipit><red>Р</red>а́дꙋйсѧ:</incipit></podoben>

<rubric class="inline">Ні́ла ѯанѳопꙋ́ла:</rubric> <red>Р</red>а́дꙋйсѧ свѧти́телей тро́ица, цр҃кве вели̑каѧ забра̑ла, столпѝ бл҃гоче́стїѧ, вѣ́рныхъ ѹ҆твержде́нїе, є҆реті́чествꙋющихъ низпаде́нїе, хрⷭ҇тѡ́вы ѹ҆па́сшїи лю́ди бж҃е́ственными ѹ҆че́нїи, и҆ разли́чными добродѣ́тельми воспита́вшїи, бл҃года́ти ꙗ҆́снїи проповѣ̑дницы, зако́ны произложи́вшїи хрⷭ҇то́вꙋ и҆сполне́нїю, вождѝ къ вы̑шнимъ, ра́йстїи вхо́ды, хрⷭ҇та̀ ѹ҆моли́те низпосла́ти дꙋша́мъ на́шымъ ве́лїю млⷭ҇ть. <rubric class="inline">Два́жды.</rubric>

<red>Р</red>а́дꙋйсѧ свѧти́телей тро́ица, нб҃оше́ственнїи земні́и а҆́гг҃ли, мі́ра сп҃се́нїе, человѣ́кѡвъ ра́дость, и҆ вселе́нныѧ ѹ҆чи́телїе сло́ва побо́рницы, вра́чеве премꙋ́дрїи недꙋ́гѡвъ дꙋше́вныхъ и҆ тѣле́сныхъ, приснотекꙋ́щыѧ рѣ́ки дх҃ѡ́вныѧ, словесы̀ напаѧ́ющїи земно́е всѐ лицѐ, бг҃осло́внїи степє́ни, златосло́ви бж҃е́ственнїи, хрⷭ҇та̀ ѹ҆моли́те низпосла́ти дꙋша́мъ на́шымъ ве́лїю млⷭ҇ть.

<red>Р</red>а́дꙋйсѧ свѧти́телей тро́ица, земны́ѧ тве́рди сѡ́лнца, лꙋчѝ и҆ свѣти̑ла ѿ трисо́лнечнагѡ ѡ҆заре́нїѧ, помраче́нныхъ прозрѣ́нїе, цвѣ́ти бл҃гово́ннїи раѧ̀ краснѣ́йшїи, бг҃осло́ве, мꙋ́дрый же васі́лїе, златоꙋ́сте, дщи̑цы дх҃а, скрижа̑ли бг҃оначерта̑нныѧ, сосцы̀ и҆сточа́ющїи сп҃се́нїѧ млеко̀, мꙋ́дрости ѹ҆краше́нїе, хрⷭ҇та̀ ѹ҆моли́те дꙋша́мъ на́шымъ дарова́ти ве́лїю млⷭ҇ть.

<rubric>Сла́ва, гла́съ є҃:</rubric>

<red>В</red>острꙋ́бимъ трꙋбо́ю пѣ́сней, да ликовствꙋ́имъ пра́зднствєннаѧ, и҆ взыгра́емъ ра́дꙋющесѧ въ пречⷭ҇тно́е торжество̀ ѹ҆чи́телей на́шихъ. Ца́рїе и҆ кн҃зи да стекꙋ́тсѧ, и҆ ст҃и́телїе да воспле́щꙋтъ въ пѣ́снехъ: ꙗ҆́кѡ ѹ҆че́нїй и҆сточи́вшыѧ рѣ́ки превели̑кїѧ трѝ, добротѡ́чныѧ присноживѡ́тныѧ дꙋ́ха па́стырїе и҆ ѹ҆чи́телїе, пречтⷭ҇ны́ѧ трⷪ҇цы трегꙋ̑быѧ сщ҃еннотаи́нники, соше́дшесѧ да восхва́лимъ: фїло́софи, мꙋ̑дрыѧ: і҆ере́и, па́стыри: грѣ̑шницы, предста́тели: ни́щїи, ѡ҆богати́тели: сꙋ́щїи въ ско́рбехъ, ѹ҆тѣ́шители: пꙋ́тницы, спꙋтеше́ственники: и҆̀же въ мо́ри, ко́рмчїи, и҆ всѝ и҆̀же вездѣ̀ те́плѣ предварѧ́ющыѧ, бж҃е́ствєнныѧ а҆рхїера́рхи похвалѧ́юще, та́кѡ рце́мъ: прест҃і́и ѹ҆чи́телїе, потщи́тесѧ и҆з̾ѧ́ти вѣ̑рныѧ ѿ жите́йскихъ собла́знѡвъ, и҆ и҆зба́вити вѣ́чныхъ мꙋ́къ мл҃твами ва́шими.

<rubric>И҆ ны́нѣ, бг҃оро́диченъ.</rubric>

<rubric class="inline">Ге́рмана патрїа́рха:</rubric> <red>В</red>острꙋ́бимъ трꙋбо́ю пѣ́сней, прекло́ншисѧ бо свы́ше всецр҃и́ца мт҃и дв҃а, бл҃гослове́ньми вѣнчава́етъ воспѣва́ющыѧ ю҆̀. Царѝ и҆ кн҃зи да стекꙋ́тсѧ, и҆ цр҃и́цꙋ да воспле́щꙋтъ въ пѣ́снехъ цр҃ѧ̀ ро́ждшꙋю, сме́ртїю ѡ҆держи̑мыѧ пе́рвѣе разрѣши́ти человѣколю́бнѡ бл҃гоизво́лившаго. Па́стырїе и҆ ѹ҆чи́телїе, до́брагѡ па́стырѧ, пречⷭ҇тꙋю мт҃рь соше́дшесѧ да восхва́лимъ, свѣ́щникъ златоза́рный, свѣтоно́сный ѻ҆́блакъ, нб҃съ простра́ннѣйшꙋ, ѡ҆дꙋшевле́нный же кївѡ́тъ, ѻ҆гнезра́чный влⷣчнь прⷭ҇то́лъ, маннопрїе́мнꙋю златꙋ́ю ста́мнꙋ, заключе́ннꙋю сло́ва две́рь, всѣ́хъ хрⷭ҇тїа́нъ прибѣ́жище, пѣ́сньми бг҃оглаго́ливыми похвалѧ́юще, си́це рце́мъ: пала́то сло́ва, сподо́би смире́нныхъ на́съ нбⷭ҇нагѡ црⷭ҇твїѧ, ничто́же бо невозмо́жно хода́тайствꙋ твоемꙋ̀.

<rubric>Славосло́вїе вели́кое и҆ ѿпꙋ́стъ.</rubric>



<rubric>На лїтꙋргі́и: Бл҃жє́нна ѿ канѡ́на а҃-гѡ пѣ́снь г҃-ѧ: и҆ ѿ канѡ́на дрꙋга́гѡ пѣ́снь ѕ҃-ѧ.</rubric>

<rubric>Прокі́менъ, гла́съ и҃:</rubric>

<incipit><red>В</red>о всю̀ зе́млю и҆зы́де вѣща́нїе и҆́хъ:</incipit>

<rubric class="inline">Сті́хъ:</rubric> <red>Н</red>б҃са̀ повѣ́даютъ сла́вꙋ бж҃їю:

<rubric>А҆по́столъ ко є҆вре́ємъ, зача́ло тл҃д.</rubric>

<rubric class="inline">А҆ллилꙋ́їа, гла́съ д҃:</rubric> <red>И҆</red>сповѣ́дѧтъ нб҃са̀ чꙋдеса̀ твоѧ̑ гдⷭ҇и.

<rubric>Є҆ѵⷢ҇лїе матѳе́а, зача́ло а҃і:</rubric>

<incipit><red>В</red>ы̀ є҆стѐ свѣ́тъ мі́ра:</incipit>

<rubric class="inline">Прича́стенъ:</rubric> <red>Р</red>а́дꙋйтесѧ првⷣнїи:



<rubric>Подоба́етъ вѣ́дати, а҆́ще слꙋчи́тсѧ трїе́хъ ст҃и́телей: васі́лїа вели́кагѡ, григо́рїа бг҃осло́ва и҆ і҆ѡа́нна златоꙋ́стагѡ, въ недѣ́лю мытаре́вꙋ, и҆лѝ блꙋ́днагѡ, и҆лѝ мѧсопꙋ́стнꙋю:</rubric>

<rubric class="inline">На ма́лѣй вече́рни:</rubric> <red>С</red>тїхи̑ры воскрⷭ҇ны д҃. <red>С</red>ла́ва, ст҃и́телей: <red>И҆</red> ны́нѣ, бг҃оро́диченъ гла́са, ма́лыѧ вече́рни. На стїхо́внѣ стїхи́ра воскрⷭ҇на є҆ди́на, и҆ ст҃и́телей стїхо́вна вели́кїѧ вече́рни со стїхѝ свои́ми. <red>С</red>ла́ва, ст҃и́телей: <red>И҆</red> ны́нѣ, бг҃оро́диченъ въ то́йже гла́съ. По <red>Н</red>ы́нѣ ѿпꙋща́еши, и҆ по <red>Ѻ҆́</red>ч҃е на́шъ, тропа́рь воскрⷭ҇нъ. <red>С</red>ла́ва, ст҃ы́хъ: <red>И҆</red> ны́нѣ, бг҃оро́диченъ. Є҆ктенїа̀ ма́лаѧ, и҆ ѿпꙋ́стъ.

<rubric class="inline">На вели́цѣй вече́рни:</rubric> <red>П</red>о каѳі́смѣ, на <red>Г</red>дⷭ҇и воззва́хъ, стїхи̑ры воскрⷭ҇ны г҃, и҆ трїѡ́ди г҃, и҆ ст҃ы́хъ д҃.

<rubric class="inline">(Зрѝ А҆́ще ли недѣ́лѧ мѧсопꙋ́стнаѧ:</rubric> <red>С</red>тїхи̑ры воскрⷭ҇ны г҃, и҆ трїѡ́ди д҃, и҆ ст҃ы́хъ г҃. <red>С</red>ла́ва, трїѡ́ди: <red>И҆</red> ны́нѣ, бг҃оро́диченъ а҃-й, гла́са.<red>)</red> На лїті́и стїхи́ра хра́ма, та́же трїѡ́ди хвали́тныѧ. <red>С</red>ла́ва, ст҃ы́хъ: <red>И҆</red> ны́нѣ, трїѡ́ди. На стїхо́внѣ стїхи̑ры воскрⷭ҇ны. <red>С</red>ла́ва, ст҃ы́хъ: <red>И҆</red> ны́нѣ, трїѡ́ди. На бл҃гослове́нїи хлѣ́бѡвъ тропа́рь, <incipit><red>Б</red>цⷣе дв҃о:</incipit> два́жды, и҆ ст҃ы́хъ є҆ди́ножды, и҆ чте́нїе.

<rubric class="inline">На ѹ҆́трени:</rubric> <red>Н</red>а <red>Б</red>г҃ъ гдⷭ҇ь, тропа́рь воскрⷭ҇нъ два́жды: <red>С</red>ла́ва, ст҃ы́хъ: И҆ ны́нѣ, бг҃оро́диченъ а҃-й, въ то́йже гла́съ. По каѳі́смахъ сѣда́льны воскрⷭ҇ны, съ бг҃оро́дичны и҆́хъ: и҆ чте́нїе во є҆ѵⷢ҇лїи толково́мъ: и҆ полѷеле́й ст҃ы́хъ.

<rubric class="inline">(Зрѝ А҆́ще ли недѣ́лѧ блꙋ́днагѡ, и҆лѝ мѧсопꙋ́стнаѧ:</rubric> <red>П</red>рилага́емъ и҆ тре́тїй ѱало́мъ: <incipit><red>Н</red>а рѣка́хъ вавѷлѡ́нскихъ:</incipit> Та́же, сѣда́льны ст҃ы́хъ ѻ҆́ба по є҆ди́ножды, без̾ бг҃оро́дичнѡвъ: <red>С</red>ла́ва, сѣда́ленъ полѷеле́йный: <red>И҆</red> ны́нѣ, бг҃оро́диченъ: и҆ чте́нїе ст҃ы́хъ.<red>)</red> Степє́нна: и҆ прокі́менъ гла́са. <incipit><red>В</red>сѧ́кое дыха́нїе:</incipit> Є҆ѵⷢ҇лїе воскрⷭ҇но. <incipit><red>В</red>оскрⷭ҇нїе хрⷭ҇то́во:</incipit> и҆ прѡ́чаѧ. Канѡ́нъ воскрⷭ҇нъ со і҆рмосо́мъ на д҃: и҆ бцⷣы на два̀: и҆ трїѡ́ди на д҃: и҆ ст҃ы́хъ на д҃. Катава́сїа: Сꙋ́шꙋ глꙋбороди́тельнꙋю зе́млю:

<rubric class="inline">(Зрѝ А҆́ще ли недѣ́лѧ мѧсопꙋ́стнаѧ:</rubric> <red>К</red>анѡ́нъ воскрⷭ҇нъ на д҃, и҆ трїѡ́ди на ѕ҃, и҆ ст҃ы́хъ на д҃. Катава́сїа трїѡ́ди.<red>)</red> По г҃-й пѣ́сни конда́къ ст҃ы́хъ, и҆ і҆́косъ, и҆ сѣда́ленъ и҆́хъ: <red>И҆</red> ны́нѣ, трїѡ́ди, и҆ чте́нїе. По ѕ҃-й пѣ́сни конда́къ трїѡ́ди, и҆ і҆́косъ, и҆ чте́мъ про́логъ. На ѳ҃-й пѣ́сни пое́мъ <incipit><red>Ч</red>тⷭ҇нѣ́йшꙋю:</incipit> <red>С</red>вѣти́ленъ воскрⷭ҇нъ: <red>С</red>ла́ва, ст҃ы́хъ: <red>И҆</red> ны́нѣ, трїѡ́ди. На хвали́техъ стїхи̑ры воскрⷭ҇ны д҃: и҆ ст҃ы́хъ со <red>С</red>ла́внымъ д҃, съ припѣ́вы и҆́хъ.

<rubric class="inline">(Зрѝ А҆́ще ли недѣ́лѧ мѧсопꙋ́стнаѧ:</rubric> <red>Т</red>огда̀ по стїхи́рахъ ст҃и́телей глаго́лемъ сті́хъ: <red>В</red>оскрⷭ҇нѝ гдⷭ҇и бж҃е мо́й: и҆ пое́мъ стїхи́рꙋ самогла́снꙋ, трїѡ́ди: <red>С</red>ла́ва, тꙋ́южде: <red>И҆</red> ны́нѣ, <incipit><red>П</red>ребл҃гослове́нна є҆сѝ:</incipit><red>)</red>

<rubric class="inline">(Зрѝ А҆́ще ли нѣ́сть недѣ́лѧ мѧсопꙋ́стнаѧ:</rubric> <red>Т</red>огда̀ въ трїѡ́ди стїха̀ не глаго́лемъ. По по стїхи́рахъ ст҃ы́хъ: <red>С</red>ла́ва, трїѡ́ди: <red>И҆</red> ны́нѣ, <red>П</red>ребл҃гослове́нна є҆сѝ бцⷣе: Славосло́вїе вели́кое. По <red>Т</red>рист҃о́мъ тропа́рь воскрⷭ҇нъ то́чїю, и҆ є҆ктєнїѝ, и҆ ѿпꙋ́стъ. И҆ и҆схожде́нїе ѻ҆бы́чное въ притво́ръ. <red>С</red>ла́ва, и҆ ны́нѣ, стїхи́ра є҆ѵⷢ҇льскаѧ, и҆ ча́съ а҃-й. На часѣ́хъ тропа́рь воскрⷭ҇нъ: <red>С</red>ла́ва, ст҃ы́хъ: <red>И҆</red> ны́нѣ, бг҃оро́диченъ часѡ́въ. По <incipit><red>Ѻ҆́</red>ч҃е на́шъ:</incipit> кондакѝ, воскрⷭ҇нъ, трїѡ́ди и҆ ст҃ы́хъ, премѣнѧ́юще глаго́лемъ.<red>)</red>

<rubric class="inline">На лїтꙋргі́и:</rubric> <red>Б</red>л҃же́нна гла́са на д҃, и҆ трїѡ́ди пѣ́снь г҃-ѧ на д҃, и҆ ст҃ы́хъ ѕ҃-ѧ на д҃. По вхо́дѣ тропа́рь воскрⷭ҇нъ, и҆ ст҃ы́хъ. Та́же, конда́къ воскрⷭ҇нъ: <red>С</red>ла́ва, ст҃ы́хъ: <red>И҆</red> ны́нѣ, трїѡ́ди. Прокі́менъ, а҆пⷭ҇лъ, а҆ллилꙋ́їа, є҆ѵⷢ҇лїе и҆ прича́стенъ днѐ и҆ ст҃ы́хъ.



<rubric>А҆́ще ли слꙋчи́тсѧ трїе́хъ ст҃и́телей въ сꙋббѡ́тꙋ мѧсопꙋ́стнꙋю: и҆ пое́мъ слꙋ́жбꙋ и҆́хъ въ пѧто́къ, пре́жде, во все́мъ непремѣ́ннѡ.</rubric>

<rubric>(Зрѝ) А҆́ще ли слꙋчи́тсѧ трїе́хъ ст҃и́телей въ понедѣ́льникъ, и҆лѝ во вто́рникъ, и҆лѝ въ четверто́къ сы́рныѧ недѣ́ли:</rubric>

<rubric class="inline">Въ недѣ́лю ве́чера:</rubric> <red>П</red>ое́мъ <red>Б</red>л҃же́нъ мꙋ́жъ, а҃-й а҆нтїфѡ́нъ: (въ про́чыѧ же днѝ сы́рныѧ седми́цы, глаго́лемъ каѳі́смꙋ рѧдовꙋ́ю.) На <red>Г</red>дⷭ҇и воззва́хъ, стїхи̑ры ст҃ы́хъ на ѕ҃: <red>С</red>ла́ва, ст҃ы́хъ: <red>И҆</red> ны́нѣ, бг҃оро́диченъ а҃-й, по гла́сꙋ самогла́сна ст҃ы́хъ. Вхо́дъ, прокі́менъ днѐ, и҆ чте́нїе ст҃ы́хъ, и҆ є҆ктєнїѝ. На стїхо́внѣ трїѡ́ди самогла́сенъ днѐ два́жды, и҆ мч҃нченъ: припѣ́вы же глаго́лемъ ѻ҆бы̑чныѧ: <red>К</red>ъ тебѣ̀ возведо́хъ: <red>С</red>ла́ва, ст҃ы́хъ: <red>И҆</red> ны́нѣ, бг҃оро́диченъ воскрⷭ҇нъ. По <red>Н</red>ы́нѣ ѿпꙋща́еши, и҆ по <red>Т</red>рист҃о́мъ, тропа́рь ст҃ы́хъ. <red>С</red>ла́ва, и҆ ны́нѣ, бг҃оро́диченъ: и҆ ѿпꙋ́стъ. На повече́рїи по <incipit><red>Д</red>осто́йно:</incipit> и҆ по <red>Т</red>рист҃о́мъ, конда́къ ст҃ы́хъ.

<rubric>(Зрѝ) А҆́ще же па́мѧть си́хъ трїе́хъ ст҃и́телей слꙋчи́тсѧ въ четверто́къ сы́рныѧ недѣ́ли:</rubric>

<rubric class="inline">Въ сре́дꙋ на часѣ́хъ:</rubric> <red>П</red>о <incipit><red>Ѡ҆</red>сла́би, ѡ҆ста́ви:</incipit> и҆ по покло́нѣхъ быва́етъ зво́нъ во всѧ̑ по ѻ҆бы́чаю, и҆ а҆́бїе глаго́лемъ: <incipit><red>П</red>рїиди́те поклони́мсѧ:</incipit> три́жды, и҆ ѱало́мъ ѻ҆бы́чный, и҆ є҆ктенїа̀, и҆ стїхи̑ры по предпи́санномꙋ. По вхо́дѣ прокі́менъ парємїѝ днѐ, и҆ паремїа̀ трїѡ́ди, и҆ по не́й прокі́менъ: <red>Д</red>а ѹ҆пова́етъ і҆и҃ль на гдⷭ҇а: Та́же парємїѝ ст҃ы́хъ. Пото́мъ, <incipit><red>С</red>подо́би гдⷭ҇и:</incipit> На стїхо́внѣ трїѡ́ди самогла́сенъ днѐ два́жды: и҆ мꙋ́чениченъ: <red>С</red>ла́ва, ст҃ы́хъ: <red>И҆</red> ны́нѣ, бг҃оро́диченъ. По <red>Н</red>ы́нѣ ѿпꙋща́еши, по <red>Ѻ҆́</red>ч҃е на́шъ, тропа́рь ст҃ы́хъ, и҆ є҆ктенїа̀, и҆ трѝ вели̑кїѧ покло́ны. Та́же, <incipit><red>В</red>сест҃а́ѧ трⷪ҇це:</incipit> и҆ <incipit><red>Б</red>ꙋ́ди и҆́мѧ гдⷭ҇не:</incipit> три́жды, и҆ ѱало́мъ л҃г. <incipit><red>Д</red>осто́йно є҆́сть:</incipit> И҆ ѿпꙋ́стъ. И҆ вхо́димъ въ трапе́зꙋ, и҆ разрѣша́емъ на сы́ръ и҆ ꙗ҆́ица.

<rubric class="inline">На ѹ҆́трени:</rubric> <red>Н</red>а <red>Б</red>г҃ъ гдⷭ҇ь, тропа́рь ст҃ы́хъ два́жды. <red>С</red>ла́ва, и҆ ны́нѣ, бг҃оро́диченъ. По а҃-й каѳі́смѣ сѣда́ленъ трїѡ́ди два́жды, пи́санъ по в҃-й каѳі́смѣ: <red>С</red>ла́ва, и҆ ны́нѣ, бг҃оро́диченъ є҆гѡ̀ и҆ чте́нїе днѐ. По в҃-й каѳі́смѣ сѣда́льны ст҃ы́хъ ѻ҆́ба по є҆ди́ножды: <red>С</red>ла́ва, и҆ ны́нѣ, бг҃оро́диченъ втора́гѡ сѣда́льна. Пе́рвагѡ же сѣда́льна бг҃оро́диченъ ѡ҆ставлѧ́етсѧ, и҆ чте́нїе днѐ. Та́же полѷеле́й ст҃ы́хъ: и҆ сѣда́льны и҆́хъ, и҆ бг҃оро́диченъ, и҆ чте́нїе. Посе́мъ степє́нна а҃-й а҆нтїфѡ́нъ, д҃-гѡ гла́са. Прокі́менъ, є҆ѵⷢ҇лїе, и҆ стїхи́ра, ст҃ы́хъ. Канѡ́нъ бцⷣѣ со і҆рмосо́мъ на ѕ҃, і҆рмосы̀ по два́жды: и҆ ст҃ы́хъ два̀ канѡ́на на и҃, Катава́сїа: <red>С</red>ꙋ́шꙋ глꙋбороди́тельнꙋю зе́млю: ѻ҆́ба ли̑ка вкꙋ́пѣ. А҆ и҆дѣ́же трипѣ́снѡ, пое́мъ канѡ́ны ст҃ы́хъ со і҆рмосо́мъ на ѕ҃, и҆ трипѣ́снѡ на и҃. Катава́сїа трїѡ́ди. По г҃-й пѣ́сни сѣда́льны ст҃ы́хъ, и҆ бг҃оро́диченъ и҆́хъ: и҆ чте́нїе ст҃ы́хъ. По ѕ҃-й пѣ́сни конда́къ и҆ і҆́косъ ст҃ы́хъ, и҆ чте́мъ про́логъ. По ѳ҃-й пѣ́сни свѣти́ленъ ст҃ы́хъ два́жды: <red>С</red>ла́ва, и҆ ны́нѣ, бг҃оро́диченъ. На хвали́техъ стїхи̑ры ст҃ы́хъ на д҃, и҆ <red>С</red>ла́ва, и҆ ны́нѣ: Та́же ѱало́мщикъ глаго́летъ: <red>С</red>ла́ва тебѣ̀ показа́вшемꙋ на́мъ свѣ́тъ. И҆ <incipit><red>С</red>ла́ва въ вы́шнихъ бг҃ꙋ:</incipit> Посе́мъ є҆ктенїа̀: <red>И҆</red>спо́лнимъ ѹ҆́треннюю мл҃твꙋ на́шꙋ: И҆ пое́мъ на стїхо́внѣ трїѡ́ди самогла́сенъ днѐ два́жды, и҆ мч҃нченъ. Припѣ́вы же глаго́лемъ ѻ҆бы̑чныѧ: <red>И҆</red>спо́лнихомсѧ заꙋ́тра млⷭ҇ти твоеѧ̀ гдⷭ҇и: <red>С</red>ла́ва, ст҃ы́хъ, гла́съ ѕ҃: <red>С</red>т҃и́тели хрⷭ҇тѡ́вы: <red>И҆</red> ны́нѣ, бг҃оро́диченъ: <red>Д</red>ѣ́вственнꙋю добро́тꙋ: пи́саны на лїті́и. Та́же, <red>Б</red>л҃го є҆́сть, и҆ трист҃о́е, по <red>Ѻ҆́</red>ч҃е на́шъ, тропа́рь ст҃ы́хъ: <red>С</red>ла́ва, и҆ ны́нѣ, бг҃оро́диченъ воскрⷭ҇нъ. Посе́мъ є҆ктенїа̀: <incipit><red>П</red>оми́лꙋй на́съ бж҃е:</incipit> и҆ возгла́съ. Та́же і҆ере́й глаго́летъ: <red>С</red>ы́й бл҃гослове́нъ: кли́рїцы же, а҆ми́нь. <incipit><red>Ѹ҆</red>твердѝ бж҃е:</incipit> и҆ ча́съ а҃-й. На часѣ́хъ, тропа́рь и҆ конда́къ ст҃ы́хъ.

<rubric class="inline">На лїтꙋргі́и:</rubric> <red>Б</red>л҃же́нна ѿ канѡ́нѡвъ, а҃-гѡ, пѣ́снь г҃-ѧ со і҆рмосо́мъ на д҃: и҆ дрꙋга́гѡ пѣ́снь ѕ҃-ѧ, на д҃. По вхо́дѣ тропарѝ хра́ма хрⷭ҇то́ва, и҆лѝ бцⷣы, и҆ ст҃ы́хъ: Та́же конда́къ хра́ма хрⷭ҇то́ва: <red>С</red>ла́ва, ст҃ы́хъ: <red>И҆</red> ны́нѣ, хра́ма бцⷣы, и҆лѝ <incipit><red>П</red>редста́тельство хрⷭ҇тїа́нъ:</incipit> Прокі́менъ, а҆пⷭ҇лъ, <red>А҆</red>ллилꙋ́їа, є҆ѵⷢ҇лїе, и҆ прича́стенъ днѐ, и҆ ст҃ы́хъ.



<rubric>А҆́ще ли слꙋчи́тсѧ трїе́хъ ст҃и́телей въ сре́дꙋ, и҆лѝ въ пѧто́къ сы́рныѧ недѣ́ли: пое́мъ слꙋ́жбꙋ всю̀, ве́черъ, и҆ ѹ҆́трѡ, во вто́рникъ, и҆лѝ въ четверто́къ тоѧ́же сы́рныѧ седми́цы.</rubric>
