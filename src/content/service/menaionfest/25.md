---
title: "Мѣ́сѧца ма́рта въ к҃є-й де́нь"
navigation:
  key: service-menaionfest-25
  title: "Мѣ́сѧца ма́рта въ к҃є-й де́нь"
  parent: service-menaionfest
  order: 25
type: "service"
---

# Мѣ́сѧца ма́рта въ к҃є-й де́нь.

<rubric>Бл҃говѣ́щенїе прест҃ы́ѧ влⷣчцы на́шеѧ бцⷣы, и҆ приснодв҃ы мр҃і́и.</rubric>



<rubric>Въ на́вечерїе бл҃говѣ́щенїѧ, а҆́ще слꙋчи́тсѧ въ сꙋббѡ́тꙋ, и҆лѝ недѣ́лю.</rubric>

<rubric>На ма́лѣй вече́рни, на <incipit><red>Г</red>дⷭ҇и воззва́хъ:</incipit> стїхи̑ры на д҃, гла́съ д҃.</rubric>

<podoben>Подо́бенъ: <incipit><red>З</red>ва́нный свы́ше:</incipit></podoben>

<red>Ѹ҆</red>ще́дривъ тва́рь зижди́тель, милосе́рдїемъ же свои́мъ прекланѧ́емь, во ѹ҆тро́бꙋ дв҃ы бг҃оѻтрокови́цы всели́тисѧ спѣши́тъ. Къ не́йже вели́кїй прїи́де а҆рха́гг҃лъ, ра́дꙋйсѧ, провѣщава́ѧ, бг҃ора́дованнаѧ: ны́нѣ съ тобо́ю бг҃ъ на́шъ. Не ѹ҆жаса́йсѧ менѐ цр҃е́ва а҆рхїстрати́га: ѡ҆брѣла́ бо є҆сѝ благода́ть, ю҆́же погꙋбѝ є҆́ѵа пре́жде прама́ти твоѧ̀ и҆ зачне́ши и҆ роди́ши ѻ҆ц҃ꙋ̀ є҆диносꙋ́щнаго. <rubric class="inline">Два́жды.</rubric>

<red>С</red>тра́нно є҆́сть сло́во твоѐ и҆ воззрѣ́нїе, стра́нны твоѝ глаго́лы и҆ возвѣщє́нїѧ, мр҃і́а ко а҆́гг҃лꙋ: да не прельсти́ши менѐ, дв҃а бо є҆́смь, бра́ка не зна́ющи: глаго́леши, ꙗ҆́кѡ зачнꙋ̀ неѡб̾име́ннаго: и҆ ка́кѡ вмѣсти́тъ ѹ҆тро́ба моѧ̀, є҆го́же вели́чєства нбⷭ҇наѧ вмѣсти́ти не мо́гꙋтъ; а҆враа́мовъ кро́въ да наꙋчи́тъ тѧ̀ ны́нѣ, бг҃а вмѣсти́вый проѡбразꙋ́ющїй и҆здале́ча дв҃о, бг҃опрїѧ́тнꙋю твою̀ ѹ҆тро́бꙋ.

<red>В</red>ъ назаре́тъ ны́нѣ гра́дъ прише́дъ, гра́дъ тѧ̀ ѡ҆дꙋшевле́нъ цр҃ѧ̀ хрⷭ҇та̀ гаврїи́лъ лобыза́етъ вопїѧ̀ тебѣ̀: ра́дꙋйсѧ, бл҃гослове́ннаѧ бг҃ора́дованнаѧ, прїи́меши во ѹ҆тро́бѣ твое́й бг҃а воплоща́ема, и҆ тобо́ю человѣ́чество на дре́внее бл҃же́нство за бл҃гоꙋтро́бїе призыва́юща, бл҃гослове́нъ чре́ва твоегѡ̀ бж҃е́ственный пло́дъ безсме́ртный подаѧ́й мі́рꙋ ѡ҆чище́нїе, и҆ ве́лїю млⷭ҇ть.

<rubric>Сла́ва, и҆ ны́нѣ, гла́съ а҃:</rubric>

<red>В</red>ъ шесты́й мцⷭ҇ъ а҆рхїстрати́гъ по́сланъ бы́сть къ тебѣ̀ дв҃ѣ и҆ чтⷭ҇ѣй, возвѣсти́ти тебѣ̀ сло́во сп҃се́нїѧ, вкꙋ́пѣ же и҆ зва́ти тебѣ̀: ра́дꙋйсѧ, ѡ҆бра́дованнаѧ, гдⷭ҇ь съ тобо́ю, роди́ши сн҃а превѣ́чнаго и҆з̾ ѻ҆ц҃а̀, и҆ сп҃се́тъ лю́ди своѧ̑ ѿ грѣ̑хъ и҆́хъ.

<rubric>На стїхо́внѣ стїхи̑ры, гла́съ и҃:</rubric>

<podoben>Подо́бенъ: <incipit><red>Ѽ</red> пресла́внагѡ чꙋдесѐ!:</incipit></podoben>

<red>Н</red>ача́льникъ вы́шнихъ си́лъ, съ нб҃съ въ назаре́тъ слетѣ́въ, дв҃ꙋ лобыза́етъ, ра́дꙋйсѧ, глаго́лѧ, колесни́ца чтⷭ҇аѧ бж҃ества̀: тѧ̀ ѿ вѣ́ка бг҃ъ возлюбѝ, въ жили́ще и҆зво́ли, ра́бъ влады́чень къ тебѣ̀ прише́льствꙋѧй є҆́смь вопи́ти, роди́ши бо гдⷭ҇а, и҆ нетлѣ́нна пребꙋ́деши.

<rubric class="inline">Сті́хъ:</rubric> <red>Б</red>л҃говѣсти́те де́нь ѿ днѐ сп҃се́нїе бг҃а на́шегѡ.

<red>Ч</red>то̀ тво́й ви́дъ ѻ҆́гненный; гаврїи́лꙋ чⷭ҇таѧ со ѹ҆дивле́нїемъ речѐ: что̀ твоѐ досто́инство, и҆ слове́съ си́ла; зача́ти сн҃а провѣщава́еши мѝ, а҆́зъ же и҆скꙋ́са мꙋ́жеска не вѣ́мъ: ѿидѝ дале́че, не прельсти́ши, человѣ́че, ꙗ҆́коже пре́жде є҆́ѵꙋ прама́терь ѕмі́й льсти́вый.

<rubric class="inline">Сті́хъ:</rubric> <red>В</red>оспо́йте гдⷭ҇ви пѣ́снь но́вꙋ, воспо́йте гдⷭ҇ни, всѧ̀ землѧ̀.

<red>Д</red>х҃ъ бж҃їй прест҃ы́й прїи́детъ пречⷭ҇таѧ на тѧ̀, бг҃овмѣсти́маѧ влⷣчце, и҆ си́ла вы́шнѧгѡ ѡ҆сѣни́тъ тѧ̀: и҆ роди́ши сн҃а, соблюда́юща твоѐ дѣ́вство неврежде́нно. Се́й сн҃ъ є҆́сть неродосло́вимь. Се́й ꙗ҆́вльсѧ сп҃се́тъ лю́ди своѧ̑, ꙗ҆́кѡ бл҃гоизво́ли.

<rubric>Сла́ва, и҆ ны́нѣ, гла́съ д҃:</rubric>

<red>В</red>ъ шесты́й мцⷭ҇ъ по́сланъ бы́сть а҆рха́гг҃лъ къ дв҃ѣ чтⷭ҇ѣй, и҆ ра́доватисѧ є҆́й прире́къ, бл҃говѣстѝ и҆з̾ неѧ̀ и҆зба́вителю проитѝ. Тѣ́мже прїе́мше цѣлова́нїе, зача́тъ тѧ̀ превѣ́чнаго бг҃а, несказа́ннѡ бл҃говоли́вшаго вочеловѣ́читисѧ, во сп҃се́нїе дꙋ́шъ на́шихъ.

<rubric>Тропа́рь, гла́съ д҃:</rubric>

<red>Д</red>не́сь сп҃се́нїѧ на́шегѡ глави́зна, и҆ є҆́же ѿ вѣ́ка та́инства ꙗ҆вле́нїе: сн҃ъ бж҃їй сн҃ъ дв҃ы быва́етъ, и҆ гаврїи́лъ бл҃года́ть бл҃говѣствꙋ́етъ. Тѣ́мже и҆ мы̀ съ ни́мъ бцⷣѣ возопїи́мъ: ра́дꙋйсѧ бл҃года́тнаѧ, гдⷭ҇ь съ тобо́ю.

<rubric>Бл҃говѣ́щенїе прест҃ы́ѧ влⷣчцы на́шеѧ бцⷣы, и҆ приснодв҃ы мр҃і́и начина́етсѧ ѿ четвертка̀ г҃-ѧ недѣ́ли ст҃ы́хъ постѡ́въ, и҆ восхо́дитъ до среды̀ свѣ́тлыѧ седми́цы.</rubric>

<rubric>И҆ а҆́ще є҆́сть по́стъ, начина́емъ вече́рню без̾ каѳі́смы, и҆ без̾ покло́нѡвъ.</rubric>

<rubric>На <incipit><red>Г</red>дⷭ҇и воззва́хъ:</incipit> ста́вимъ стїхѡ́въ і҃. И҆ пое́мъ трїѡ́ди самогла́сенъ днѐ два́жды, и҆ подо́бны г҃, и҆ пра́здника трѝ, повторѧ́юще двѣ̀, гла́съ ѕ҃.</rubric>

<podoben>Подо́бенъ: <incipit><red>В</red>сю̀ ѿложи́вше:</incipit></podoben>

<red>С</red>овѣ́тъ превѣ́чный ѿкрыва́ѧ тебѣ̀ ѻ҆трокови́це, гаврїи́лъ предста̀, тебѐ лобза́ѧ и҆ вѣща́ѧ: ра́дꙋйсѧ, землѐ ненасѣ́ѧннаѧ: ра́дꙋйсѧ, кꙋпино̀ неѡпали́маѧ. Ра́дꙋйсѧ, глꙋбино̀ неꙋдобозри́маѧ: ра́дꙋйсѧ, мо́сте къ нб҃сє́мъ преводѧ́й, и҆ лѣ́ствице высо́каѧ, ю҆́же і҆а́кѡвъ ви́дѣ: ра́дꙋйсѧ, бж҃е́ственнаѧ ста́мно ма́нны: ра́дꙋйсѧ, разрѣше́нїе клѧ́твы: ра́дꙋйсѧ, а҆да́мово воззва́нїе, съ тобо́ю гдⷭ҇ь. <rubric class="inline">Два́жды</rubric>

<red>Ꙗ҆</red>влѧ́ешисѧ мнѣ̀ ꙗ҆́кѡ человѣ́къ, глаго́летъ нетлѣ́ннаѧ ѻ҆трокови́ца ко а҆рхїстрати́гꙋ, и҆ ка́кѡ вѣща́еши глаго́лы па́че человѣ́ка; со мно́ю бо ре́клъ є҆сѝ бг҃ꙋ бы́ти, и҆ всели́тисѧ во ѹ҆тро́бꙋ мою̀. И҆ ка́кѡ бꙋ́дꙋ, глаго́ли мѝ, вмѣсти́лище простра́нное, и҆ мѣ́сто свѧще́нїѧ, херꙋві́мы превосходѧ́щагѡ; да не прельсти́ши менѐ ле́стїю, не бо позна́хъ сла́сти, бра́кꙋ є҆́смь неприча́стна: ка́кѡ ѹ҆̀бо ѻ҆троча̀ рождꙋ̀; <rubric class="inline">Два́жды</rubric>

<red>Б</red>г҃ъ и҆дѣ́же хо́щетъ, побѣжда́етсѧ є҆стества̀ чи́нъ, глаго́летъ безпло́тный, и҆ ꙗ҆̀же па́че человѣ́ка содѣва́ютсѧ, мои̑мъ вѣ́рꙋй и҆́стиннымъ гл҃го́лѡмъ, всест҃а́ѧ пренепоро́чнаѧ. Ѻ҆на́ же возопѝ: бꙋ́ди мнѣ̀ ны́нѣ по глаго́лꙋ твоемꙋ̀, и҆ рождꙋ̀ безпло́тнаго, пло́ть ѿ менѐ заи́мствовавшаго, ꙗ҆́кѡ да возведе́тъ человѣ́ка, ꙗ҆́кѡ є҆ди́нъ си́ленъ, въ пе́рвое достоѧ́нїе, срастворе́нїемъ. <rubric class="inline">Два́жды</rubric>

<rubric>Сла́ва, и҆ ны́нѣ, гла́съ то́йже, самогла́сенъ.</rubric>

<rubric class="inline">І҆ѡа́нна мона́ха:</rubric> <red>П</red>о́сланъ бы́сть съ нб҃сѐ гаврїи́лъ а҆рха́гг҃лъ, бл҃говѣсти́ти дв҃ѣ зача́тїе: и҆ прише́дъ въ назаре́тъ, помышлѧ́ше въ себѣ̀, чꙋдесѝ ѹ҆дивлѧ́ѧсѧ: ѽ ка́кѡ въ вы́шнихъ непостижи́мъ сы́й ѿ дв҃ы ражда́етсѧ! И҆мѣ́ѧй прⷭ҇то́лъ нб҃о, и҆ подно́жїе зе́млю, во ѹ҆тро́бꙋ вмѣща́етсѧ дв҃чꙋ ! На него́же шестокрила́тїи, и҆ многоѻчи́тїи зрѣ́ти не мо́гꙋтъ, сло́вомъ є҆ди́нѣмъ ѿ сеѧ̀ воплоти́тисѧ бл҃гоизво́ли. Бж҃їе є҆́сть сло́во настоѧ́щее. Что̀ ѹ҆́бѡ стою̀, и҆ не глаго́лю дв҃ѣ: ра́дꙋйсѧ бл҃года́тнаѧ, гдⷭ҇ь съ тобо́ю: ра́дꙋйсѧ, чⷭ҇таѧ дв҃о, ра́дꙋйсѧ, невѣ́сто неневѣ́стнаѧ: ра́дꙋйсѧ, мт҃и живота̀, бл҃гослове́нъ пло́дъ чре́ва твоегѡ̀.

<rubric>Вхо́дъ. Свѣ́те ти́хїй. Прокі́менъ, и҆ чтє́нїѧ днѐ. Та́же пра́здника трѝ.</rubric>

<rubric>Бытїѧ̀ чте́нїе. (Глава̀ к҃и.)</rubric>

<versal data-diacritics="true">И҆</versal>зы́де і҆а́кѡвъ ѿ стꙋденца̀ клѧ́твеннагѡ, и҆ и҆́де въ харра́нь. И҆ ѡ҆брѣ́те мѣ́сто, и҆ спа̀ та́мѡ. За́йде бо со́лнце: и҆ взѧ́тъ ѿ ка́менїѧ мѣ́ста тогѡ̀, и҆ положѝ возгла́вїе себѣ̀, и҆ спа̀ на мѣ́стѣ ѻ҆́номъ, и҆ со́нъ ви́дѣ: И҆ сѐ лѣ́ствица ѹ҆твержде́на на землѝ, є҆ѧ́же глава̀ досѧза́ше до нб҃съ, и҆ а҆́гг҃ли бж҃їи восхожда́хꙋ и҆ низхожда́хꙋ по не́й. Гдⷭ҇ь же ѹ҆твержда́шесѧ на не́й, и҆ речѐ: а҆́зъ бг҃ъ а҆враа́мовъ ѻ҆тца̀ твоегѡ̀, и҆ бг҃ъ і҆саа́ковъ, не бо́йсѧ: землѧ̀, и҆дѣ́же ты̀ спи́ши на не́й, тебѣ̀ да́мъ ю҆̀ и҆ сѣ́мени твоемꙋ̀. И҆ бꙋ́детъ сѣ́мѧ твоѐ ꙗ҆́кѡ песо́къ земны́й, и҆ распространи́тсѧ на мо́ре, и҆ лі́вꙋ, и҆ сѣ́веръ, и҆ на восто́ки: и҆ возбл҃гословѧ́тсѧ ѡ҆ тебѣ̀ всѧ̑ кѡлѣ́на земна̑ѧ, и҆ ѡ҆ сѣ́мени твое́мъ. И҆ сѐ а҆́зъ съ тобо́ю сохранѧ́ѧй тѧ̀ на всѧ́комъ пꙋтѝ, а҆́може а҆́ще по́йдеши: и҆ возвращꙋ̀ тѧ̀ въ зе́млю сїю̀, ꙗ҆́кѡ не и҆́мамъ тебѐ ѡ҆ста́вити, до́ндеже сотвори́ти мѝ всѧ̑, є҆ли̑ка глаго́лахъ тебѣ̀. И҆ воста̀ і҆а́кѡвъ ѿ сна̀ своегѡ̀, и҆ речѐ: ꙗ҆́кѡ є҆́сть гдⷭ҇ь на мѣ́стѣ се́мъ, а҆́зъ же не вѣ́дѣхъ. И҆ ѹ҆боѧ́сѧ, и҆ речѐ: ꙗ҆́кѡ стра́шно мѣ́сто сїѐ, нѣ́сть сїѐ, но до́мъ бж҃їй и҆ сїѧ̑ врата̀ нбⷭ҇наѧ.

<rubric>Прⷪ҇ро́чества і҆езекі́илева чте́нїе. (Главы̑ м҃г и҆ м҃д.)</rubric>

<versal>Т</versal>а́кѡ глаго́летъ гдⷭ҇ь: бꙋ́детъ ѿ днѐ ѻ҆сма́гѡ и҆ про́чее, сотворѧ́тъ і҆ере́и на ѻ҆лтарѝ всесожже́нїѧ ва́шегѡ, и҆ ꙗ҆̀же сп҃се́нїѧ ва́шегѡ, и҆ прїимꙋ̀ вы̀, глаго́летъ а҆дѡнаі̀ гдⷭ҇ь. И҆ ѡ҆брати́ мѧ на пꙋ́ть вра́тъ ст҃ы́хъ внѣ́шнихъ, зрѧ́щихъ на восто́ки, и҆ сїѧ̑ бѧ́хꙋ затворє́на. И҆ речѐ гдⷭ҇ь ко мнѣ̀: врата̀ сїѧ̑ затворє́на бꙋ́дꙋтъ, и҆ не ѿве́рзꙋтсѧ, и҆ никто́же про́йдетъ сквозѣ̀ и҆́хъ, ꙗ҆́кѡ гдⷭ҇ь бг҃ъ і҆и҃левъ про́йдетъ и҆́ми, и҆ бꙋ́дꙋтъ затворє́на. Ꙗ҆́кѡ и҆гꙋ́менъ сѧ́детъ въ ни́хъ снѣ́сти хлѣ́бъ, по пꙋтѝ є҆ла́мскихъ вра́тъ вни́детъ, и҆ по пꙋтѝ є҆гѡ̀ и҆зы́детъ. И҆ введе́ мѧ по пꙋтѝ вра́тъ ст҃ы́хъ сꙋ́щихъ къ сѣ́верꙋ, прѧ́мѡ хра́мꙋ: и҆ ви́дѣхъ, и҆ сѐ и҆спо́лнь сла́вы хра́мъ гдⷭ҇нь.

<rubric>При́тчей чте́нїе. (Глава̀ ѳ҃.)</rubric>

<versal>П</versal>ремꙋ́дрость созда̀ себѣ̀ до́мъ, и҆ ѹ҆твердѝ столпѡ́въ се́дмь. Закла̀ своѧ̑ же́ртвєннаѧ, и҆ растворѝ въ ча́ши свое́й вїно̀, и҆ ѹ҆гото́ва свою̀ трапе́зꙋ. Посла̀ своѧ̑ рабы̑, созыва́ющи съ высо́кимъ проповѣ́данїемъ на ча́шꙋ глаго́лющи: И҆́же є҆́сть безꙋ́менъ, да ѹ҆клони́тсѧ ко мнѣ̀. И҆ тре́бꙋющымъ ѹ҆ма̀ речѐ: Прїиди́те, ꙗ҆ди́те мо́й хлѣ́бъ, и҆ пі́йте вїно̀, є҆́же раствори́хъ ва́мъ. Ѡ҆ста́вите безꙋ́мїе, и҆ жи́ви бꙋ́дете, и҆ взыщи́те ра́зꙋма, да поживетѐ, и҆ и҆спра́вите ра́зꙋмъ въ вѣ́дѣнїи. Наказꙋ́ѧй ѕлы̑ѧ, прїи́метъ себѣ̀ безче́стїе: ѡ҆блича́ѧй же нечести́ваго, ѡ҆поро́читъ себѐ, ѡ҆бличє́нїѧ бо нечести́вомꙋ ра̑ны є҆мꙋ̀. Не ѡ҆блича́й ѕлы́хъ, да не возненави́дѧтъ тебѐ: ѡ҆блича́й премꙋ́дра, и҆ возлю́битъ тѧ̀. Да́ждь премꙋ́дромꙋ винꙋ̀, и҆ премꙋ́дршїй бꙋ́детъ: сказꙋ́й пра́ведномꙋ, и҆ приложи́тъ прїима́ти. Нача́ло премꙋ́дрости, стра́хъ гдⷭ҇нь, и҆ совѣ́тъ ст҃ы́хъ, ра́зꙋмъ. Разꙋмѣ́ти бо зако́нъ, по́мысла є҆́сть бл҃га́гѡ: си́мъ бо ѡ҆́бразомъ мно́гое поживе́ши вре́мѧ, и҆ приложа́тсѧ тебѣ̀ лѣ́та живота̀.

<rubric class="inline">Та́же:</rubric> <incipit><red>Д</red>а и҆спра́витсѧ мл҃тва моѧ̀:</incipit> И҆ покло́ны трѝ вели̑кїѧ, и҆ про́чее преждесвѧще́нныхъ.

<rubric>(Зрѝ) А҆́ще же нѣ́сть преждесвѧще́нныхъ: На <incipit><red>Г</red>дⷭ҇и воззва́хъ:</incipit> стїхи̑ры подо́бны г҃, трїѡ́ди: и҆ пра́здника є҃.</rubric>

<rubric>Сла́ва, и҆ ны́нѣ:</rubric>

<red>П</red>о́сланъ бы́сть:

<rubric>Вхо́дъ, прокі́менъ. И҆ чтє́нїѧ днѐ, и҆ пра́здника г҃.</rubric>

<rubric class="inline">Та́же,</rubric> <incipit><red>С</red>подо́би гдⷭ҇и:</incipit>

<rubric>На стїхо́внѣ трїѡ́ди самогла́сенъ днѐ, два́жды, и҆ мꙋ́чениченъ:</rubric>

<rubric>Сла́ва, и҆ ны́нѣ:</rubric>

<incipit><red>Д</red>не́сь ра́дость:</incipit>

<rubric class="inline">По</rubric> <incipit><red>Н</red>ы́нѣ ѿпꙋща́еши:</incipit>

<rubric>Тропа́рь пра́здника, є҆ктенїа̀, и҆ трѝ покло́ны вели̑кїѧ, и҆ ѿпꙋ́стъ.</rubric>

<rubric>На трапе́зѣ же разрѣша́емъ на вїно̀ и҆ є҆ле́й, въ кі́йлибо де́нь слꙋчи́тсѧ, во сла́вꙋ прест҃ы́ѧ бцⷣы.</rubric>



<rubric>Потре́ба є҆́сть вѣ́дати, ꙗ҆́кѡ а҆́ще слꙋчи́тсѧ бл҃говѣ́щенїе въ кото́рꙋю сꙋббѡ́тꙋ поста̀:</rubric>

<rubric>Чтꙋ́тсѧ чте́нїѧ пре́жде днѐ, и҆ по си́хъ пра́здника, є҃:</rubric>

<rubric class="inline">а҃,</rubric> <red>В</red>ни́де мѡѷсе́й:

<rubric class="inline">в҃,</rubric> <red>Г</red>дⷭ҇ь созда̀ мѧ̀:

<rubric class="inline">г҃,</rubric> <red>И҆</red>зы́де і҆а́кѡвъ:

<rubric class="inline">д҃,</rubric> <red>Б</red>ꙋ́детъ ѿ днѐ ѻ҆сма́гѡ:

<rubric class="inline">є҃,</rubric> <red>П</red>ремꙋ́дрость созда̀ себѣ̀ до́мъ:

<rubric>Подо́бнѣ чтꙋ́тсѧ чте́нїй пра́здника є҃, а҆́ще бл҃говѣ́щенїе слꙋчи́тсѧ и҆ въ недѣ́лю. А҆́ще ли є҆́сть по́стъ, чтꙋ́тсѧ ве́черъ, трѝ преждепи́санныѧ, и҆ на лїтꙋргі́и двѣ̀ сїѧ̑.</rubric>

<rubric>И҆схо́да чте́нїе. (Глава̀ г҃.)</rubric>

<versal>В</versal>ни́де мѡѷсе́й въ го́рꙋ бж҃їю хѡри́въ: ꙗ҆ви́сѧ же є҆мꙋ̀ а҆́гг҃лъ гдⷭ҇нь въ пла́мени ѻ҆́гненнѣ и҆з̾ кꙋпины̀, и҆ ви́дѣ, ꙗ҆́кѡ кꙋпина̀ горѧ́ше ѻ҆гне́мъ, и҆ кꙋпина̀ не сгара́ше. Рече́ же мѡѷсе́й: преше́дъ ѹ҆зрю̀ видѣ́нїе вели́кое сїѐ, что̀ ꙗ҆́кѡ не сгара́етъ кꙋпина̀; Ꙗ҆́коже ви́дѣ гдⷭ҇ь, ꙗ҆́кѡ пристꙋпа́етъ ви́дѣти, призва̀ є҆го̀ гдⷭ҇ь, и҆з̾ кꙋпины̀ глаго́лѧ: мѡѷсе́е, мѡѷсе́е. Ѻ҆́нъ же речѐ: что̀ є҆́сть; И҆ речѐ: не прибли́жисѧ сѣ́мѡ. И҆ззꙋ́й сапо́гъ ѿ ногꙋ̀ твоє́ю: мѣ́сто бо, на не́мже ты̀ стои́ши, землѧ̀ ст҃а є҆́сть. И҆ речѐ є҆мꙋ̀: а҆́зъ є҆́смь бг҃ъ ѻ҆тца̀ твоегѡ̀, бг҃ъ а҆враа́мовъ, и҆ бг҃ъ і҆саа́ковъ, и҆ бг҃ъ і҆а́кѡвль ѿврати́ же мѡѷсе́й лицѐ своѐ, стыдѧ́ше бо сѧ зрѣ́ти пред̾ бг҃омъ. Рече́ же гдⷭ҇ь къ мѡѷсе́ю: ви́дѧ ви́дѣхъ ѡ҆ѕлобле́нїе люде́й мои́хъ, и҆̀же во є҆гѵ́птѣ, и҆ во́пль и҆́хъ ѹ҆слы́шахъ ѿ наси́льствꙋющихъ въ дѣ́лѣхъ. Вѣ́мъ бо болѣ́знь и҆́хъ, и҆ снидо́хъ є҆́же и҆з̾ѧ́ти и҆̀хъ ѿ рꙋкѝ є҆гѵ́птѧнъ, и҆ и҆звестѝ и҆̀хъ ѿ землѝ ѻ҆́ныѧ, и҆ ввестѝ и҆̀хъ въ зе́млю бла́гꙋ и҆ мно́гꙋ, въ зе́млю точа́щꙋ ме́дъ и҆ млеко̀.

<rubric>При́тчей чте́нїе. (Глава̀ и҃.)</rubric>

<versal>Г</versal>дⷭ҇ь созда́ мѧ нача́ло пꙋте́й свои́хъ, въ дѣла̀ своѧ̑: Пре́жде вѣ̑къ ѡ҆снова́ мѧ въ нача́лѣ, пре́жде не́же зе́млю сотвори́ти, и҆ пре́жде не́же бє́здны содѣ́лати, пре́жде не́же произы́ти и҆сто́чникѡмъ вѡ́днымъ: Пре́жде не́же гора́мъ водрꙋзи́тисѧ, пре́жде же всѣ́хъ холмѡ́въ ражда́етъ мѧ̀. Гдⷭ҇ь сотворѝ страны̑ и҆ пꙋсты̑ни, и҆ концы̀ населе́ны под̾ небесе́мъ. Є҆гда̀ гото́вѧше не́бо, съ ни́мъ бѣ́хъ: и҆ є҆гда̀ ѿлꙋча́ше себѣ̀ престо́лъ на вѣ́трѣхъ. Є҆гда̀ крѣ́пки творѧ́ше вы̑шнїѧ ѻ҆́блаки, и҆ ꙗ҆́кѡ тве́рды полага́ше и҆сто́чники поднб҃е́сныѧ: Внегда̀ полага́ти мо́рю предѣ́лъ є҆гѡ̀, и҆ во́ды не мимои́дꙋтъ ѹ҆́стъ є҆гѡ̀, и҆ крѣ́пки творѧ́ше ѡ҆снова̑нїѧ землѝ, бѣ́хъ къ немꙋ̀ подо́бна. А҆́зъ бѣ́хъ, ѡ҆ не́йже ра́довашесѧ, по всѧ̑ же дни̑ веселѧ́хсѧ пред̾ лице́мъ є҆гѡ̀, на всѧ́ко вре́мѧ.

<rubric>При часѣ́ же а҃-мъ но́щи ѹ҆дарѧ́етъ въ вели́кїй кампа́нъ дово́льнѡ, и҆ пото́мъ во всѧ̑. И҆ собра́вшесѧ въ хра́мъ, благослови́вшꙋ і҆ере́ю, и҆ кадѧ́щꙋ, пое́мъ повече́рїе вели́кое, и҆ Съ на́ми бг҃ъ, съ пѣ́нїемъ на гла́съ и҃, на ѻ҆́ба ли̑ка, И҆ ѻ҆бы̑чныѧ тропарѝ:</rubric>

<incipit><red>Д</red>е́нь преше́дъ:</incipit>

<rubric>По а҃-мъ трист҃о́мъ, тропа́рь пра́здника:</rubric>

<red>Д</red>не́сь сп҃се́нїѧ на́шегѡ:

<rubric>По в҃-мъ, конда́къ пра́здника:</rubric>

<incipit><red>В</red>збра́нной воево́дѣ:</incipit>

<rubric class="inline">И҆ по</rubric> <red>С</red>ла́ва въ вы́шнихъ:

<rubric>Твори́мъ и҆схожде́нїе въ притво́ръ. И҆ быва́етъ лїті́а по ѻ҆бы́чаю.</rubric>

<rubric>И҆ пое́мъ стїхи̑ры пра́здника самогла́сны г҃. Гла́съ а҃.</rubric>

<rubric class="inline">Вѷзанті́ево:</rubric> <red>В</red>ъ шесты́й мцⷭ҇ъ а҆рхїстрати́гъ по́сланъ бы́сть къ тебѣ̀ дв҃ѣ и҆ чⷭ҇тѣй, возвѣсти́ти тебѣ̀ сло́во сп҃се́нїѧ, вкꙋ́пѣ же и҆ зва́ти тебѣ̀: ра́дꙋйсѧ ѡ҆бра́дованнаѧ, гдⷭ҇ь съ тобо́ю. Роди́ши сн҃а превѣ́чнаго и҆з̾ ѻ҆ц҃а̀, и҆ сп҃се́тъ лю́ди своѧ̑ ѿ грѣ̑хъ и҆́хъ.

<rubric class="inline">А҆нато́лїево:</rubric> <red>В</red>ъ мцⷭ҇ъ шесты́й по́сланъ бы́сть съ нб҃сѐ гаврїи́лъ а҆рха́гг҃лъ, во гра́дъ галїле́йскїй назаре́тъ, принестѝ ѻ҆трокови́цѣ ра́дость бл҃говѣ́щенїѧ: и҆ прише́дъ къ не́й, возопѝ глаго́лѧ: ра́дꙋйсѧ ѡ҆бра́дованнаѧ, гдⷭ҇ь съ тобо́ю. Ра́дꙋйсѧ, вмѣсти́лище невмѣсти́магѡ є҆стества̀: є҆го́же бо нб҃са̀ не вмѣсти́ша, ѹ҆тро́ба твоѧ̀ вмѣстѝ, бл҃гослове́ннаѧ. Ра́дꙋйсѧ, чⷭ҇тно́е а҆да́мово воззва́нїе, и҆ є҆́ѵино и҆збавле́нїе, и҆ ра́дость мі́ра, и҆ весе́лїе ро́да на́шегѡ.

<red>П</red>о́сланъ бы́сть а҆рха́гг҃лъ гаврїи́лъ съ нб҃сѐ ѿ бг҃а къ дв҃ѣ нескве́рнѣй, во гра́дъ галїле́йскїй назаре́тъ, бл҃говѣсти́ти є҆́й стра́ннагѡ ѡ҆́браза зача́тїе. По́сланъ бы́сть ра́бъ безпло́тенъ ко ѡ҆дꙋшевле́нномꙋ гра́дꙋ, и҆ две́ри мы́сленнѣй, возвѣсти́ти влⷣчнѧгѡ прише́ствїѧ сни́тїе. По́сланъ бы́сть во́инъ нбⷭ҇ный къ прест҃ы́ѧ сла́вы пала́тѣ, проꙋгото́вати зижди́телю жили́ще неѿе́млемо. И҆ прише́дъ къ не́й взыва́ше: ра́дꙋйсѧ, прⷭ҇то́ле ѻ҆гнезра́чный, четверозра́чныхъ пресла́внѣйшїй: ра́дꙋйсѧ, сѣда́лище цр҃ѧ̀ нбⷭ҇нагѡ. Ра́дꙋйсѧ, горо̀ несѣко́маѧ, прїѧ́телище пречⷭ҇тно́е: въ тебѣ́ бо всѐ и҆сполне́нїе всели́сѧ бж҃ества̀ тѣле́снѣ, бл҃говоле́нїемъ ѻ҆ц҃а̀ присносꙋ́щнагѡ, и҆ содѣ́йствомъ всест҃а́гѡ дх҃а. Ра́дꙋйсѧ, ѡ҆бра́дованнаѧ, гдⷭ҇ь съ тобо́ю.

<rubric>А҆́ще сꙋббѡ́та, и҆лѝ недѣ́лѧ: Сла́ва, гла́съ и҃.</rubric>

<rubric class="inline">І҆ѡа́нна мона́ха:</rubric> <red>Д</red>а веселѧ́тсѧ нб҃са̀, и҆ ра́дꙋетсѧ землѧ̀: и҆́бо ѻ҆ц҃ꙋ̀ соприсносꙋ́щный, собезнача́льный и҆ сопресто́льный, щедро́тство прїе́мъ и҆ чл҃вѣколю́бнꙋю млⷭ҇ть, себѐ поста́ви во и҆стоща́нїе, благоволе́нїемъ и҆ совѣ́томъ ѻ҆́ч҃имъ и҆ во ѹ҆тро́бꙋ всели́сѧ дв҃и́чꙋ, пред̾ѡчище́ннꙋю дх҃омъ. Ѽ чꙋдесѐ! Бг҃ъ въ человѣ́цѣхъ, невмѣсти́мый въ ложесна́хъ, безлѣ́тный въ лѣ́то: и҆ є҆́же пресла́внѣе, ꙗ҆́кѡ и҆ зача́тїе безсѣ́менно, и҆ и҆стоща́нїе неказа́нно, и҆ та́инство є҆ли́ко. Бг҃ъ бо и҆стощава́етсѧ, и҆ воплоща́етсѧ, и҆ зи́ждетсѧ, а҆́гг҃лꙋ къ чⷭ҇тѣй зача́тїе глаго́лавшꙋ: ра́дꙋйсѧ ѡ҆бра́дованнаѧ, гдⷭ҇ь съ тобо́ю, и҆мѣ́ѧй ве́лїю млⷭ҇ть.

<rubric>И҆ ны́нѣ, гла́съ в҃:</rubric>

<red>Б</red>лаговѣствꙋ́етъ гаврїи́лъ благода́тнѣй дне́сь: ра́дꙋйсѧ, неневѣ́стнаѧ мт҃и, и҆ неискꙋсобра́чнаѧ. Не ѹ҆дивлѧ́йсѧ стра́нномꙋ моемꙋ̀ зра́кꙋ, ни ѹ҆жаса́йсѧ, а҆рха́гг҃лъ бо є҆́смь. Ѕмі́й прельстѝ є҆́ѵꙋ и҆ногда̀: ны́нѣ же благовѣствꙋ́ю тебѣ̀ ра́дость, и҆ пребꙋ́деши нетлѣ́нна, и҆ роди́ши гдⷭ҇а, пречⷭ҇таѧ.

<rubric>А҆́ще же де́нь по́стенъ: Сла́ва, и҆ ны́нѣ:</rubric>

<incipit><red>Б</red>лаговѣствꙋ́етъ гаврїи́лъ:</incipit>

<rubric>Та́же глаго́летъ і҆ере́й мл҃твы ѻ҆бы̑чныѧ бдѣ́нїѧ.</rubric>

<rubric>И҆ по лїті́и вше́дше въ хра́мъ пое́мъ на стїхо́внѣ стїхи̑ры самогла́сны, гла́съ д҃:</rubric>

<red>В</red>ъ шесты́й мѣ́сѧцъ по́сланъ бы́сть а҆рха́гг҃лъ къ дв҃ѣ чⷭ҇тѣй, и҆ ра́доватисѧ є҆́й прире́къ, бл҃говѣстѝ и҆з̾ неѧ̀ и҆зба́вителю проитѝ. Тѣ́мже прїи́мши цѣлова́нїе, зача́тъ тѧ̀ превѣ́чнаго бг҃а, несказа́ннѡ бл҃говоли́вшаго вочеловѣ́читисѧ, во сп҃се́нїе дꙋ́шъ на́шихъ.

<rubric class="inline">Сті́хъ:</rubric> <red>Б</red>л҃говѣсти́те де́нь ѿ днѐ сп҃се́нїе бг҃а на́шегѡ.

<red>Ѧ҆</red>зы́ка, є҆го́же не вѣ́дѧше, ѹ҆слы́ша бцⷣа, глаго́лаше бо къ не́й а҆рха́гг҃лъ бл҃говѣ́щенїѧ глаго́лы: ѿѻнꙋ́дꙋже вѣ́рнѡ прїи́мши цѣлова́нїе, зача́тъ та̀ превѣ́чнаго бг҃а. Тѣ́мже и҆ мы̀ ра́дꙋющесѧ вопїе́мъ тѝ: и҆з̾ неѧ̀ воплоти́выйсѧ непрело́жнѡ, бж҃е, ми́ръ мі́рови да́рꙋй, и҆ дꙋша́мъ на́шымъ ве́лїю млⷭ҇ть.

<rubric class="inline">Сті́хъ:</rubric> <red>В</red>оспо́йте гдⷭ҇ви пѣ́снь но́вꙋ, воспо́йте гдⷭ҇еви всѧ̀ землѧ̀.

<red>С</red>ѐ воззва́нїе ны́нѣ ꙗ҆ви́сѧ на́мъ: па́че сло́ва бг҃ъ человѣ́кѡмъ соединѧ́етсѧ, а҆рха́гг҃ловымъ гла́сомъ пре́лесть ѿгонѧ́етсѧ: дв҃а бо прїе́млетъ ра́дость, земна̑ѧ бы́ша нб҃о, мі́ръ разрѣши́сѧ пе́рвыѧ клѧ́твы. Да ра́дꙋетсѧ тва́рь, и҆ гла́сы да воспое́тъ: тво́рче и҆ и҆зба́вителю на́шъ, гдⷭ҇и сла́ва тебѣ̀.

<rubric>Сла́ва, и҆ ны́нѣ, гла́съ то́йже.</rubric>

<rubric class="inline">А҆ндре́а і҆еросалимі́та:</rubric> <red>Д</red>не́съ ра́дость бл҃говѣ́щенїѧ, дѣ́вственное торжество̀, ни̑жнѧѧ съ вы́шними совокꙋплѧ́ютсѧ, а҆да́мъ ѡ҆бновлѧ́етсѧ, и҆ є҆́ѵа пе́рвыѧ печа́ли свобожда́етсѧ: и҆ сѣ́нь на́шегѡ сꙋщества̀, ѡ҆боже́нїемъ прїе́мшагѡ смѣше́нїе, цр҃ковь бж҃їѧ бы́сть. Ѽ та́инства! Ѡ҆́бразъ и҆стоща́нїѧ невѣ́домъ, бога́тство бл҃гости несказа́нно. А҆́гг҃лъ слꙋ́житъ чꙋдесѝ: дв҃ча ѹ҆тро́ба сн҃а прїе́млетъ: дх҃ъ ст҃ы́й низпосыла́етсѧ: ѻ҆ц҃ъ свы́ше бл҃говоли́тъ: и҆ и҆змѣне́нїе ѻ҆́бщимъ твори́тсѧ совѣ́томъ. Въ не́мже и҆ и҆́мже сп҃сшесѧ, вкꙋ́пѣ съ гаврїи́ломъ къ дв҃ѣ возопїи́мъ: ра́дꙋйсѧ, ѡ҆бра́дованнаѧ, и҆з̾ неѧ́же сп҃се́нїе хрⷭ҇то́съ бг҃ъ на́шъ, є҆́же по на́мъ прїе́мъ є҆стество̀, къ себѣ̀ возведѐ. Того̀ молѝ сп҃сти́сѧ дꙋша́мъ на́шымъ.

<rubric class="inline">Та́же:</rubric> <incipit><red>Н</red>ы́нѣ ѿпꙋща́еши:</incipit> <rubric class="inline">И҆ по</rubric> <incipit><red>Ѻ҆́</red>ч҃е на́шъ:</incipit>

<rubric>На бл҃гослове́нїи хлѣ́бѡвъ тропа́рь, гла́съ д҃:</rubric>

<red>Д</red>не́сь сп҃се́нїѧ на́шегѡ глави́зна, и҆ є҆́же ѿ вѣ́ка та́инства ꙗ҆вле́нїе: сн҃ъ бж҃їй сн҃ъ дв҃ы быва́етъ, и҆ гаврїи́лъ бл҃года́ть бл҃говѣствꙋ́етъ. Тѣ́мже и҆ мы̀ съ ни́мъ бцⷣѣ возопїи́мъ: ра́дꙋйсѧ бл҃года́тнаѧ, гдⷭ҇ь съ тобо́ю. <rubric class="inline">Три́жды.</rubric>

<rubric class="inline">И҆</rubric> <incipit><red>Б</red>ꙋ́ди и҆́мѧ гдⷭ҇не:</incipit> <rubric class="inline">съ пѣ́нїемъ, три́жды.</rubric>

<rubric>И҆ чте́нїе пра́здника.</rubric>



<rubric>На ѹ҆́трени, на <incipit><red>Б</red>г҃ъ гдⷭ҇ь:</incipit> тропа́рь пра́здника, три́жды.</rubric>

<rubric>По а҃-й каѳі́смѣ ѻ҆́ба сѣда́льны трїѡ́ди без̾ є҆ктенїѝ, и҆ чте́нїе днѐ. По в҃-й же каѳі́смѣ є҆ктенїа̀, и҆ сѣда́ленъ пра́здника. Гла́съ а҃:</rubric>

<podoben>Подо́бенъ: <incipit><red>Г</red>ро́бъ тво́й:</incipit></podoben>

<red>В</red>ели́кїй воево́да невеще́ственныхъ а҆́гг҃лъ, во гра́дъ назаре́тъ предста́въ, цр҃ѧ̀ возвѣща́етъ тебѣ̀, пречⷭ҇таѧ, вѣкѡ́въ и҆ гдⷭ҇а, ра́дꙋйсѧ, глаго́лѧ тебѣ̀, бл҃гослове́ннаѧ мр҃і́е. Непостижи́мое и҆ несказа́нное чꙋ́до, человѣ́кѡвъ ѡ҆бновле́нїе.

<rubric>Сла́ва, и҆ ны́нѣ, то́йже.</rubric>

<rubric>И҆ чте́нїе пра́здника.</rubric>

<rubric>По г҃-й каѳі́смѣ сѣда́ленъ, гла́съ г҃:</rubric>

<podoben>Подо́бенъ: <incipit><red>К</red>расотѣ̀:</incipit></podoben>

<red>Д</red>не́сь всѧ̀ тва́рь ра́дꙋетсѧ, ꙗ҆́кѡ є҆́же ра́дꙋйсѧ, тебѣ̀ глаго́летъ а҆рха́гг҃лъ, бл҃гослове́ннаѧ, чтⷭ҇на́ѧ, и҆ пречⷭ҇таѧ мт҃и хрⷭ҇та̀ бг҃а. Дне́сь ѡ҆мрача́етсѧ ѕмїи́но шата́нїе: клѧ́твы бо пра́ѻтчи разрѣша́етсѧ соꙋ́зъ. Тѣ́мже и҆ непреста́ннѡ вопїе́мъ тѝ: ра́дꙋйсѧ, ѡ҆бра́дованнаѧ.

<rubric>Сла́ва, и҆ ны́нѣ, то́йже.</rubric>

<rubric>По чте́нїи же даю́тсѧ свѣщы̀ бра́тїи.</rubric>

<rubric>По полѷеле́и сѣда́ленъ, гла́съ д҃:</rubric>

<podoben>Подо́бенъ: <incipit><red>Ѹ҆</red>диви́сѧ:</incipit></podoben>

<red>Г</red>аврїи́лъ съ нб҃сѐ, є҆́же ра́дꙋйсѧ, зове́тъ чтⷭ҇нѣ́й, ꙗ҆́кѡ зачне́тъ во чре́вѣ превѣ́чнаго бг҃а, сло́вомъ концы̀ соста́вльшаго. Тѣ́мже мр҃їа́мъ ѿвѣщава́ше: безмꙋ́жна є҆́смь, и҆ ка́кѡ рождꙋ̀ сн҃а; безсѣ́менное рожде́нїе кто̀ ви́дѣ; и҆ сказꙋ́ѧ глаго́лаше а҆́гг҃лъ бцⷣѣ и҆ дв҃ѣ: на́йдетъ на тѧ̀ дх҃ъ ст҃ы́й, и҆ си́ла вы́шнѧго ѡ҆сѣни́тъ тѧ̀.

<rubric>Сла́ва, и҆ ны́нѣ, гла́съ и҃ подо́бенъ то́йже:</rubric>

<red>П</red>о́сланъ бы́сть гаврїи́лъ къ дв҃ѣ мр҃і́и, и҆ возвѣстѝ є҆́й неизглаго́ланнꙋю ра́дость, ꙗ҆́кѡ безсѣ́меннѡ зачне́тъ, и҆ не и҆стлѣ́етъ. Роди́ши бо сн҃а, предвѣ́чнаго бг҃а, и҆ сп҃се́тъ лю́ди своѧ̑ ѿ грѣ̑хъ и҆́хъ: и҆ свидѣ́тельствꙋетъ посла́вый мѧ̀ вопи́ти тебѣ̀ бл҃гослове́ннаѧ, є҆́же ра́дꙋйсѧ: дв҃а роди́ши, и҆ по ржⷭ҇твѣ̀ па́ки пребꙋ́деши дв҃а.

<rubric>И҆ чте́нїе пра́здника.</rubric>

<rubric>Та́же степє́нна, пе́рвый а҆нтїфѡ́нъ д҃-гѡ гла́са.</rubric>

<rubric>Прокі́менъ, гла́съ д҃:</rubric>

<red>Б</red>л҃говѣсти́те де́нь ѿ днѐ сп҃се́нїе бг҃а на́шего.

<rubric class="inline">Сті́хъ:</rubric> <red>В</red>оспо́йте гдⷭ҇ви пѣ́снь но́вꙋ, воспо́йте гдⷭ҇ви всѧ̀ землѧ̀.

<incipit><red>В</red>сѧ́кое дыха́нїе:</incipit>

<rubric>Є҆ѵⷢ҇лїе лꙋкѝ, зача́ло д҃:</rubric>

<rubric>По н҃-мъ ѱалмѣ̀ стїхи́ра, гла́съ в҃. Самогла́сна:</rubric>

<red>Б</red>л҃говѣствꙋ́етъ гаврїи́лъ бл҃года́тнѣй дне́сь: ра́дꙋйсѧ неневѣ́стнаѧ мт҃и, и҆ неискꙋсобра́чнаѧ. Не ѹ҆дивлѧ́йсѧ стра́нномꙋ моемꙋ̀ зра́кꙋ ни ѹ҆жаса́йсѧ, а҆рха́гг҃лъ бо є҆́смь. Ѕмі́й прельстѝ є҆́ѵꙋ и҆ногда̀: ны́нѣ же бл҃говѣствꙋ́ю тебѣ̀ ра́дость, и҆ пребꙋ́деши нетлѣ́нна, и҆ роди́ши гдⷭ҇а, пречⷭ҇таѧ.

<rubric>Канѡ́нъ пра́здника, і҆рмо́съ по два́жды, тропари́ же на в҃і. Катава́сїа пра́здника, ѻ҆́ба ли̑ка вкꙋ́пѣ. А҆ и҆дѣ́же трипѣ́снецъ, та́мѡ пое́мъ пра́здника со і҆рмосо́мъ на ѕ҃: и҆ трипѣ́снецъ на и҃. Катава́сїа, і҆рмо́съ трїѡ́ди, ѻ҆́ба ли̑ка вкꙋ́пѣ.</rubric>

<rubric>Канѡ́нъ, творе́нїе кѵ́ръ ѳеофа́на, є҆гѡ́же краестро́чїе по а҆лфави́тꙋ до и҃-ѧ пѣ́сни. Гла́съ д҃.</rubric>

## Пѣ́снь а҃.

<rubric class="inline">І҆рмо́съ:</rubric> <irmos><red>Ѿ</red>ве́рзꙋ ѹ҆ста̀ моѧ̑, и҆ напо́лнѧтсѧ дх҃а, и҆ сло́во ѿры́гнꙋ цр҃и́цѣ мт҃ри, и҆ ꙗ҆влю́сѧ свѣ́тлѡ торжествꙋ́ѧ, и҆ воспою̀ ра́дꙋѧсѧ тоѧ̀ чꙋдеса̀.</irmos>

<red>Д</red>а пое́тъ тебѣ̀, влⷣчце, движѧ̀ свирѣ́ль дх҃о́внꙋю, дв҃дъ пра́ѻтецъ тво́й: послꙋ́шай дщѝ ра́дованнагѡ гла́са ѿ а҆́гг҃ла, ра́дость бо возвѣща́етъ тебѣ̀ неизглаго́ланнꙋю.

<rubric class="inline">А҆́гг҃лъ:</rubric> <red>В</red>опїю̀ тебѣ̀ веселѧ́сѧ, приклонѝ ѹ҆́хо твоѐ и҆ вонмѝ мѝ, бж҃їе возвѣща́ющꙋ безсѣ́менное зача́тїе: ѡ҆брѣла́ бо є҆сѝ бл҃года́ть пред̾ бг҃омъ, є҆ѧ́же никогда́же ѡ҆брѣ́те дрꙋга́ѧ, всечⷭ҇таѧ.

<rubric class="inline">Бцⷣа:</rubric> <red>Д</red>а разꙋмѣ́ю, а҆́гг҃ле, твои́хъ глагѡ́лъ си́лꙋ, ка́кѡ бꙋ́детъ, є҆́же ре́клъ є҆сѝ; глаго́ли ꙗ҆́вственнѣйше. Ка́кѡ зачнꙋ̀, дв҃а сꙋ́щи ѻ҆трокови́ца; ка́кѡ же и҆ мт҃и бꙋ́дꙋ зижди́телѧ моегѡ̀;

<rubric class="inline">А҆́гг҃лъ:</rubric> <red>Л</red>е́стнѡ мѧ̀ вѣща́ти помышлѧ́еши, ꙗ҆́кѡ мню̀ и҆ ра́дꙋюсѧ а҆́гг҃лъ зрѧ̀ твоѐ ѹ҆твержде́нїе, дерза́й, влⷣчце, бг҃ꙋ бо хотѧ́щꙋ, ѹ҆до́бь сконча́ютсѧ и҆ пресла̑внаѧ.

## Пѣ́снь г҃.

<rubric class="inline">І҆рмо́съ:</rubric> <irmos><red>Т</red>воѧ̑ пѣсносло́вцы, бцⷣе, живы́й и҆ незави́стный и҆сто́чниче, ли́къ себѣ̀ совокꙋ́пльшыѧ дх҃о́внѡ ѹ҆твердѝ, въ бж҃е́ственнѣй твое́й сла́вѣ вѣнцє́въ сла́вы сподо́би.</irmos>

<rubric class="inline">Бцⷣа:</rubric> <red>Ѡ҆</red>скꙋдѣ̀ кнѧ́зь ѿ і҆ꙋ́ды, вре́мѧ наста̀ про́чее, въ не́же ꙗ҆ви́тсѧ ꙗ҆зы́кѡвъ наде́жда, хрⷭ҇то́съ. Ты́ же, ка́кѡ сего̀ рождꙋ̀, дв҃а сꙋ́щи, скажѝ;

<rubric class="inline">А҆́гг҃лъ:</rubric> <red>И҆́</red>щеши ѿ менѐ ѹ҆вѣ́дѣти, дв҃о, ѡ҆́бразъ зача́тїѧ твоегѡ̀. Но то́й несказа́ненъ є҆́сть. Дх҃ъ же ст҃ы́й зижди́тельною си́лою ѡ҆сѣни́въ тѧ̀, соверши́тъ.

<rubric class="inline">Бцⷣа:</rubric> <red>М</red>оѧ̀ прама́ти, прїе́мши ра́зꙋмъ ѕмїи́нъ, пи́щи бж҃е́ственныѧ и҆згна́на бы́сть: тѣ́мже и҆ а҆́зъ бою́сѧ цѣлова́нїѧ стра́ннагѡ твоегѡ̀, стыдѧ́щисѧ поползнове́нїѧ.

<rubric class="inline">А҆́гг҃лъ:</rubric> <red>Б</red>ж҃їй предста́тель по́сланъ є҆́смь, бж҃е́ственный повѣ́дати тебѣ̀ совѣ́тъ: что̀ менѐ бои́шисѧ, всенепоро́чнаѧ, па́че тебѐ боѧ́щагѡсѧ; что̀ бл҃гоговѣ́еши мнѣ̀, влⷣчце, тебѣ̀ че́стнѡ бл҃гоговѣ́ющемꙋ;

<rubric>Сѣда́ленъ, гла́съ и҃:</rubric>

<podoben>Подо́бенъ: <incipit><red>С</red>вирѣ́лей па́стырскихъ:</incipit></podoben>

<red>С</red>ло́во бж҃їе на зе́млю ны́нѣ сни́де, а҆́гг҃лъ предста̀, вопїѧ̀ дв҃ѣ: ра́дꙋйсѧ бл҃гослове́ннаѧ, ꙗ҆́же печа́тїю є҆ди́на сохра́ншисѧ, во ѹ҆тро́бѣ прїе́мши предвѣ́чнаго сло́ва и҆ гдⷭ҇а, да ѿ пре́лести сп҃се́тъ, ꙗ҆́кѡ бг҃ъ ро́дъ человѣ́ческїй.

<rubric>Сла́ва, и҆ ны́нѣ, гла́съ то́йже:</rubric>

<podoben>Подо́бенъ: <incipit><red>П</red>овелѣ́нное:</incipit></podoben>

<red>П</red>о́сланъ бы́сть съ нб҃сѐ а҆рхїстрати́гъ гаврїи́лъ ѿ бг҃а, ско́рѡ предста̀ ко ѡ҆дꙋшевле́нномꙋ гра́дꙋ, глаго́лѧ къ не́й ꙗ҆́вственнѡ: зижди́телѧ прїи́меши, дв҃о, во ѹ҆тро́бѣ, и҆ роди́ши сего̀ непрело́жнѣ съ пло́тїю. Тѣ́мже по́сланъ є҆́смь возвѣсти́ти тебѣ̀ стра́нное ржⷭ҇тво̀ чтⷭ҇аѧ, и҆ стою̀ зовѧ̀ тебѣ̀: ра́дꙋйсѧ, невѣ́сто неневѣ́стнаѧ.

## Пѣ́снь д҃.

<rubric class="inline">І҆рмо́съ:</rubric> <irmos><red>С</red>ѣдѧ́й въ сла́вѣ на престо́лѣ бж҃ества̀, во ѻ҆́блацѣ ле́гцѣ прїи́де і҆и҃съ пребж҃е́ственный, нетлѣ́нною дла́нїю, и҆ сп҃сѐ зовꙋ́щыѧ: сла́ва, хрⷭ҇тѐ, си́лѣ твое́й.</irmos>

<rubric class="inline">Бцⷣа:</rubric> <red>С</red>щ҃е́ннꙋю нѣ́кꙋю дв҃ꙋ ражда́ющꙋю, слы́шахъ прⷪ҇ро́ка дре́вле є҆мманꙋ́ила проре́кша: хощꙋ́ же разꙋмѣ́ти, ка́кѡ бж҃ества̀ растворе́нїе є҆стество̀ человѣ́ческое претерпи́тъ;

<rubric class="inline">А҆́гг҃лъ:</rubric> <red>Ꙗ҆</red>ви́ла є҆́сть кꙋпина̀, неѡпа́льна пребы́вши, прїе́мши пла́мень, ѡ҆бра́дованнаѧ всепѣ́таѧ, на тебѣ̀ та́инства пресла́вное: по ржⷭ҇твѣ̀ во пребꙋ́деши, чтⷭ҇аѧ приснодв҃а.

<rubric class="inline">Бцⷣа:</rubric> <red>Ѡ҆</red>свѣща́емь сїѧ́нїемъ бг҃а вседержи́телѧ, и҆́стины проповѣ́дниче, глаго́ли гаврїи́ле и҆́стиннѣйшаѧ: ка́кѡ нетлѣ́ннѣ бы́вши чистотѣ̀ мое́й, сло́ва рождꙋ̀ съ пло́тїю безпло́тнаго,

<rubric class="inline">А҆́гг҃лъ:</rubric> <red>С</red>о стра́хомъ тебѣ̀ ꙗ҆́кѡ ра́бъ, госпожѐ, предстою̀, съ боѧ́знїю, ѻ҆трокови́це, ны́нѣ смотри́ти стыждꙋ́сѧ тебѐ: ꙗ҆́кѡ бл҃говолѝ.

## Пѣ́снь є҃.

<rubric class="inline">І҆рмо́съ:</rubric> <irmos><red>Ѹ҆</red>жасо́шасѧ всѧ́ческаѧ ѡ҆ бж҃е́ственнѣй сла́вѣ твое́й: ты́ бо, неискꙋсобра́чнаѧ дв҃о, и҆мѣ́ла є҆сѝ во ѹ҆тро́бѣ над̾ всѣ́ми бг҃а, и҆ родила̀ є҆сѝ безлѣ́тнаго сн҃а, всѣ̑мъ воспѣва́ющымъ тѧ̀ ми́ръ подава́ющаѧ.</irmos>

<rubric class="inline">Бцⷣа:</rubric> <red>Р</red>азꙋмѣ́ти не могꙋ̀ твои́хъ слове́съ и҆звѣ́стїѧ: чꙋдеса́ бо бы́ша мно́жицею, бж҃е́ственною си́лою чꙋдодѣ́йствꙋема, зна́менїѧ и҆ ѡ҆́бразы зако́ннїи: роди́ же дв҃а неискꙋсомꙋ́жнѣ никогда́же.

<rubric class="inline">А҆́гг҃лъ:</rubric> <red>Д</red>иви́тъ, всенепоро́чнаѧ, и҆ стра́нно бо чꙋ́до твоѐ, є҆ди́на а҆́гг҃лъ бо ты̀ всѣ́хъ цр҃ѧ̀ прїи́меши во ѹ҆тро́бѣ воплоща́ема: и҆ тѧ̀ проѡбразꙋ́ютъ прⷪ҇ро́чєскаѧ речє́нїѧ, и҆ гада̑нїѧ, и҆ зако́ннїи ѡ҆́бразы.

<rubric class="inline">Бцⷣа:</rubric> <red>В</red>сѣ́ми невмѣсти́мый, и҆ всѣ́ми неви́димый, ка́кѡ се́й мо́жетъ во чре́во дв҃че всели́тисѧ, є҆́же са́мъ созда̀; ка́кѡ же и҆ зачнꙋ̀ бг҃а сло́ва, собезнача́льна ѻ҆ц҃ꙋ̀ и҆ дх҃ꙋ;

<rubric class="inline">А҆́гг҃лъ:</rubric> <red>К</red>ъ твоемꙋ̀ пра́ѻтцꙋ дв҃дꙋ ѡ҆бѣща́сѧ посади́ти ѿ плода̀ твоегѡ̀ чре́ва, на прⷭ҇то́лѣ ца́рства є҆гѡ̀: і҆а́кѡвлю тѧ̀ а҆́гг҃лъ добро́тꙋ, є҆ди́нꙋ и҆збра̀ въ слове́сное селе́нїе.

## Пѣ́снь ѕ҃.

<rubric class="inline">І҆рмо́съ:</rubric> <irmos><red>В</red>озопѝ проѡбразꙋ́ѧ погребе́нїе тридне́вное прⷪ҇ро́къ і҆ѡ́на въ ки́тѣ молѧ́сѧ: ѿ тлѝ и҆зба́ви мѧ̀, і҆и҃се цр҃ю̀ си́лъ.</irmos>

<rubric class="inline">Бцⷣа:</rubric> <red>Г</red>лаго́лъ твои́хъ, гаврїи́ле, гла́съ ра́дованенъ прїе́мши, весе́лїѧ бж҃е́ственнагѡ и҆спо́лнихсѧ: ра́дость бо повѣ́даеши, и҆ весе́лїе возвѣща́еши безконе́чное.

<rubric class="inline">а҆́гг҃лъ:</rubric> <red>Т</red>ебѣ̀ даде́сѧ ра́дость, бг҃омт҃и, бж҃е́ственнаѧ, тебѣ̀, є҆́же ра́дꙋйсѧ, всѧ̀ тва́рь вопїе́тъ, бг҃оневѣ́сто: ты́ бо є҆ди́на мт҃и сн҃а бж҃їѧ пронарече́сѧ, чтⷭ҇аѧ.

<rubric class="inline">Бцⷣа:</rubric> <red>Є҆́</red>ѵы мно́ю ны́нѣ да ѹ҆праздни́тсѧ ѡ҆сꙋжде́нїе: да возда́стсѧ мно́ю до́лгъ дне́сь: мно́ю заи́мствованїе дре́внее да да́стсѧ преиспо́лнено.

<rubric class="inline">А҆́гг҃лъ:</rubric> <red>Ѡ҆</red>бѣща́сѧ бг҃ъ а҆враа́мꙋ пра́ѻтцꙋ, бл҃гослови́тисѧ въ сѣ́мени є҆гѡ̀ ꙗ҆зы́кѡмъ, чтⷭ҇аѧ: тобо́ю же коне́цъ ѡ҆бѣща́нїе прїе́млетъ дне́сь.

<rubric>Конда́къ, гла́съ и҃:</rubric>

<red>В</red>збра́нной воево́дѣ побѣди́тєльнаѧ, ꙗ҆́кѡ и҆зба́вльшесѧ ѿ ѕлы́хъ, бл҃года́рствєннаѧ восписꙋ́емъ тѝ рабѝ твоѝ, бцⷣе: но ꙗ҆́кѡ и҆мꙋ́щаѧ держа́вꙋ непобѣди́мꙋю, ѿ всѧ́кихъ на́съ бѣ́дъ свободѝ, да зове́мъ тѝ: ра́дꙋйсѧ, невѣ́сто неневѣ́стнаѧ.

<rubric class="inline">І҆́косъ:</rubric> <red>А҆́</red>гг҃лъ предста́тель съ нб҃сѐ по́сланъ бы́сть рещѝ бцⷣѣ: ра́дꙋйсѧ! И҆ со безпло́тнымъ гла́сомъ, воплоща́ема тѧ̀ зрѧ̀, гдⷭ҇и, ѹ҆жаса́шесѧ, и҆ стоѧ́ше, зовы́й къ не́й такова̑ѧ: ра́дꙋйсѧ, є҆́юже ра́дость возсїѧ́етъ: ра́дꙋйсѧ, є҆́юже клѧ́тва и҆сче́знетъ. Ра́дꙋйсѧ, па́дшагѡ а҆да́ма воззва́нїе: ра́дꙋйсѧ, сле́зъ є҆́ѵиныхъ и҆збавле́нїе, ра́дꙋйсѧ, высото̀ неꙋдобовосходи́маѧ человѣ́ческими по́мыслы: ра́дꙋйсѧ, глꙋбино̀ неꙋдобозри́маѧ и҆ а҆́гг҃льскима ѻ҆чи́ма. Ра́дꙋйсѧ, ꙗ҆́кѡ є҆сѝ цр҃е́во сѣда́лище: ра́дꙋйсѧ, ꙗ҆́кѡ но́сиши носѧ́щаго всѧ̑. Ра́дꙋйсѧ, ѕвѣздо̀ ꙗ҆влѧ́ющаѧ сл҃нце: ра́дꙋйсѧ, ѹ҆тро́бо бж҃е́ственнагѡ воплоще́нїѧ. Ра́дꙋйсѧ, є҆́юже ѡ҆бновлѧ́етсѧ тва́рь: ра́дꙋйсѧ, є҆́юже покланѧ́емсѧ творцꙋ̀: ра́дꙋйсѧ, невѣ́сто неневѣ́стнаѧ.

## Пѣ́снь з҃.

<rubric class="inline">І҆рмо́съ:</rubric> <irmos><red>Н</red>е послꙋжи́ша тва́ри бг҃омꙋ́дрїи па́че созда́вшагѡ, но ѻ҆́гненное преще́нїе мꙋ́жески попра́вше, ра́довахꙋсѧ пою́ще: препѣ́тый ѻ҆тцє́въ гдⷭ҇ь и҆ бг҃ъ бл҃гослове́нъ є҆сѝ.</irmos>

<rubric class="inline">Бцⷣа:</rubric> <red>С</red>вѣ́тъ невеще́ственный повѣ́даѧ, въ веще́ственнѣ тѣлесѝ совокꙋплѧ́емь, за млⷭ҇рдїе мно́гое, свѣ́тлое бл҃говѣ́щенїе, бж҃е́ствєннаѧ проповѣ̑данїѧ, ны́нѣ взыва́еши мѝ: бл҃гослове́нъ всечⷭ҇таѧ пло́дъ твоегѡ̀ чре́ва.

<rubric class="inline">А҆́гг҃лъ:</rubric> <red>Р</red>а́дꙋйсѧ, влⷣчце дв҃о: ра́дꙋйсѧ, пречⷭ҇таѧ: ра́дꙋйсѧ, прїѧ́телище бж҃їе. Ра́дꙋйсѧ, свѣ́щниче свѣ́та, а҆да́мово воззва́нїе, є҆́ѵы и҆збавле́нїе, горо̀ ст҃а́ѧ, преѧ́вственное сщ҃е́нїе, и҆ черто́гъ безсме́ртїѧ.

<rubric class="inline">Бцⷣа:</rubric> <red>Д</red>ꙋ́шꙋ ѡ҆чи́сти, тѣ́ло ѡ҆ст҃ѝ, цр҃ковь сотвори́ мѧ вмѣсти́тельнꙋ бг҃а, ски́нїю бг҃оꙋкра́шенꙋ, ѡ҆дꙋшевле́нъ хра́мъ наи́тїемъ прест҃а́гѡ дх҃а, и҆ жи́зни чтⷭ҇ꙋю мт҃рь.

<rubric class="inline">А҆́гг҃лъ:</rubric> <red>Ꙗ҆́</red>кѡ многосвѣ́тлꙋю свѣщꙋ̀, и҆ бг҃одѣ́ланенъ черто́гъ, а҆́гг҃лъ ви́жꙋ тѧ̀ ны́нѣ ꙗ҆́кѡ зла́тъ кївѡ́тъ, зако́на пода́телѧ прїимѝ бг҃оневѣ́сто, бл҃гоизво́лившаго человѣ́ческое и҆зба́вити тобо́ю тлѣ́нное сꙋщество̀.

## Пѣ́снь и҃.

<rubric class="inline">І҆рмо́съ:</rubric> <irmos><red>С</red>лы́ши ѻ҆трокови́це, дв҃о чⷭ҇таѧ, да рече́тъ ѹ҆́бѡ гаврїи́лъ совѣ́тъ вы́шнѧгѡ дре́внїй и҆́стинный: бꙋ́ди къ прїѧ́тїю гото́ва бж҃їю, тобо́ю бо невмѣсти́мый съ человѣ́ки поживѐ. Тѣ́мъ и҆ ра́дꙋѧсѧ вопїю̀: бл҃гослови́те, всѧ̑ дѣла̀ гдⷭ҇нѧ, гдⷭ҇а.</irmos>

<rubric class="inline">Бцⷣа:</rubric> <red>Ѹ҆́</red>мъ всѧ́къ побѣжда́етсѧ земны́хъ, ѿвѣща̀ дѣви́ца, и҆́щꙋщїй ꙗ҆̀же мнѣ̀ вѣща́еши пресла̑внаѧ: слы́шахъ твоѧ̑ словеса̀, но бою́сѧ ѹ҆жаса́ющисѧ, да не ле́стїю мѧ̀ ꙗ҆́кѡ є҆́ѵꙋ, дале́че по́слеши ѿ бг҃а. Но ѻ҆ба́че сѐ вопїю̀: бл҃гослови́те, всѧ̑ дѣла̀ гдⷭ҇нѧ, гдⷭ҇а и҆ превозноси́те є҆го̀ во вѣ́ки.

<rubric class="inline">А҆́гг҃лъ:</rubric> <red>С</red>ѐ тебѣ̀ недоꙋмѣ́нное разрѣши́сѧ, глаго́летъ къ си̑мъ гаврїи́лъ: до́брѣ бо рекла̀ є҆сѝ, ве́щь неꙋдобопости́жна! Словесє́мъ твои́хъ ѹ҆сте́нъ повинꙋ́ющисѧ про́чее, несꙋмни́сѧ, ꙗ҆́кѡ ле́сти, ꙗ҆́коже ве́щи вѣ́рꙋй. А҆́зъ бо ра́дꙋѧсѧ вопїю̀: бл҃гослови́те, всѧ̑ дѣла̀ гдⷭ҇нѧ, гдⷭ҇а, и҆ превозноси́те є҆го̀ во вѣ́ки.

<rubric class="inline">Бцⷣа:</rubric> <red>З</red>ако́нъ се́й ѿ бг҃а є҆́сть человѣ́кѡмъ, непоро́чнаѧ а҆́бїе глаго́летъ ѿ ѻ҆́бщїѧ любвѐ ржⷭ҇тво̀ происхо́дитъ. Не вѣ́мъ сꙋпрꙋ́жника сла́сти всеконе́чнѡ: ка́кѡ ѹ҆́бѡ глаго́леши, ꙗ҆́кѡ рождꙋ̀; бою́сѧ, є҆да̀ ле́сть глаго́леши, но ѻ҆ба́че сѐ вопїю̀: бл҃гослови́те всѧ̑ дѣла̀ гдⷭ҇нѧ гдⷭ҇а, и҆ превозноси́те є҆го̀ во вѣ́ки.

<rubric class="inline">А҆́гг҃лъ:</rubric> <red>Г</red>лаго́лы, ꙗ҆́же мнѣ̀ вѣща́еши, чтⷭ҇аѧ, а҆́гг҃лъ па́ки глаго́летъ, ѻ҆бы́чаѧ є҆́сть ржⷭ҇тва̀ человѣ́кѡвъ сме́ртныхъ: и҆́стиннѡ бг҃а тебѣ̀ ѡ҆бѣщава́ю, па́че сло́ва же и҆ смы́сла воплоща́ема, ꙗ҆́кѡ вѣ́сть, и҆з̾ тебѐ. Тѣ́мже и҆ ра́дꙋѧсѧ вопїю̀: бл҃гослови́те, всѧ̑ дѣла̀ гдⷭ҇нѧ, гдⷭ҇а, и҆ превозноси́те є҆го̀ во вѣ́ки.

<rubric class="inline">Бцⷣа:</rubric> <red>Ꙗ҆</red>влѧ́ешисѧ мнѣ̀ и҆́стины вѣща́тель, речѐ дв҃а, ра́дости бо ѻ҆́бщїѧ прише́лъ є҆сѝ бл҃говѣ́стникъ: дꙋ́шꙋ ѹ҆́бѡ ѡ҆чи́стихъ съ тѣ́ломъ, и҆ по глаго́лꙋ твоемꙋ̀ бꙋ́ди мнѣ̀, да всели́тсѧ бг҃ъ въ мѧ̀. Къ немꙋ́же вопїю̀ съ тобо́ю: бл҃гослови́те, всѧ̑ дѣла̀ гдⷭ҇нѧ, гдⷭ҇а, и҆ превозноси́те є҆го̀ во вѣ́ки.

<rubric>На ѳ҃-й пѣ́сни, па́ки вжига́ютъ свѣщы̀ бра́тїѧ. Чтⷭ҇нѣ́йшꙋю не пое́мъ, но пое́мъ припѣ́въ пра́здника:</rubric>

<red>Б</red>л҃говѣствꙋ́й землѐ ра́дость ве́лїю, хвали́те нб҃са̀ бж҃їю сла́вꙋ.

<rubric class="inline">Та́же і҆рмо́съ:</rubric> <red>Ꙗ҆́</red>кѡ ѡ҆дꙋшевле́нномꙋ:

<rubric>Подо́бнѣ и҆ в҃-й ли́къ припѣ́въ, и҆ і҆рмо́съ.</rubric>

<rubric>И҆ къ про́чымъ тропарє́мъ пра́здника, то́йже припѣ́въ. Ѹ҆ трипѣ́снца же къ тропарє́мъ припѣва́емъ:</rubric>

<red>С</red>ла́ва тебѣ̀, бж҃е на́шъ, сла́ва тебѣ̀.

<rubric>Къ бг҃оро́дичнымъ припѣва́емъ пра́здника.</rubric>

## Пѣ́снь ѳ҃.

<rubric class="inline">І҆рмо́съ:</rubric> <irmos><red>Ꙗ҆́</red>кѡ ѡ҆дꙋшевле́нномꙋ бж҃їю кївѡ́тꙋ, да ника́коже ко́снетсѧ рꙋка̀ скве́рныхъ. Ѹ҆стнѣ́ же вѣ́рныхъ бцⷣѣ немо́лчнѡ, гла́съ а҆́гг҃ла воспѣва́юще, съ ра́достїю да вопїю́тъ. Ра́дꙋйсѧ, бл҃года́тнаѧ, гдⷭ҇ь съ тобо́ю.</irmos>

<red>П</red>а́че смы́сла заче́нши бг҃а, є҆стества̀ ѻ҆бы́чаѧ ѹ҆таи́сѧ ѻ҆трокови́це! Ты́ бо въ ржⷭ҇твѣ̀ ма́терскагѡ и҆збѣжа́ла є҆сѝ тлѣ́ннагѡ є҆стества̀, и҆ превы́шши сꙋ́щи. Тѣ́мже досто́йнѡ слы́шиши: ра́дꙋйсѧ, бл҃года́тнаѧ, гдⷭ҇ь съ тобо́ю.

<red>К</red>а́кѡ то́чиши млеко̀, дв҃о чтⷭ҇аѧ; не мо́жетъ и҆зрещѝ ѧ҆зы́къ зе́мленъ, стра́ннꙋ бо є҆стества̀ показꙋ́еши ве́щь, зако́ннагѡ ржⷭ҇тва̀ ѹ҆ста́въ прехо́диши. Тѣ́мже досто́йнѡ слы́шиши: ра́дꙋйсѧ, бл҃года́тнаѧ, гдⷭ҇ь съ тобо́ю.

<red>Т</red>а́йнѡ во сщ҃е́нныхъ писа́нїихъ глаго́ласѧ ѡ҆ тебѣ̀, мт҃и вы́шнѧгѡ: лѣ́ствицꙋ бо дре́вле і҆а́кѡвъ тѧ̀ ѡ҆бразꙋ́ющꙋю ви́дѣвъ, речѐ: степе́нь бж҃їѧ сеѧ̀. Тѣ́мже досто́йнѡ слы́шиши: ра́дꙋйсѧ, бл҃года́тнаѧ, гдⷭ҇ь съ тобо́ю.

<red>Ч</red>ꙋ́дное сщ҃енноѧвле́нномꙋ мѡѷсе́ю кꙋпина̀ и҆ ѻ҆́гнь показа̀ чꙋ́до: и҆щѧ́й же конца̀ въ прехожде́нїи време́нъ, во ѻ҆трокови́цѣ чⷭ҇тѣй, речѐ, ѹ҆зрю̀, є҆́йже ꙗ҆́кѡ бцⷣѣ да рече́тсѧ, ра́дꙋйсѧ бл҃года́тнаѧ, гдⷭ҇ь съ тобо́ю.

<red>Д</red>анїи́лъ тѧ̀ го́рꙋ наречѐ мы́сленнꙋю, роди́тельницꙋ же бж҃їю и҆са́їа: ви́дитъ же ꙗ҆́кѡ рꙋно̀ гедеѡ́нъ, дв҃дъ же сщ҃е́нїе глаго́летъ, две́рь же тѧ̀ и҆́нъ, гаврїи́лъ же тебѣ̀ взыва́етъ: ра́дꙋйсѧ, бл҃года́тнаѧ, гдⷭ҇ь съ тобо́ю.

<rubric>Та́же і҆рмо́съ трїѡ́ди: и҆ пра́здника припѣ́въ и҆ і҆рмо́съ, ѻ҆́ба ли̑ка вкꙋ́пѣ.</rubric>

<rubric>Свѣти́ленъ:</rubric>

<podoben>Подо́бенъ: <incipit><red>С</red>о ѹ҆ч҃нкѝ:</incipit></podoben>

<red>А҆́</red>гг҃льскихъ си́лъ а҆рхїстрати́гъ по́сланъ бы́сть ѿ бг҃а вседержи́телѧ къ чтⷭ҇ѣй и҆ дв҃ѣ, бл҃говѣсти́ти стра́нное и҆ неизрече́нное чꙋ́до. Занѐ бг҃ъ, ꙗ҆́кѡ чл҃вѣ́къ, и҆з̾ неѧ̀ младодѣ́йствꙋетсѧ без̾ сѣ́мене, назида́ѧй ве́сь человѣ́ческїй ро́дъ: лю́дїе бл҃говѣсти́те ѡ҆бновле́нїе мі́ра. <rubric class="inline">Два́жды.</rubric>

<rubric>Сла́ва, и҆ ны́нѣ, и҆́нъ свѣти́ленъ.</rubric>

<podoben>Подо́бенъ: <incipit><red>Ж</red>єны̀ ѹ҆слы́шите:</incipit></podoben>

<red>Є҆́</red>же ѿ вѣ́ка дне́сь познава́етсѧ та́инство бж҃їе, бг҃ъ сло́во, сн҃ъ дв҃ы мр҃і́и, за млⷭ҇рдїе быва́етъ, и҆ ра́дость бл҃говѣ́щенїѧ гаврїи́лъ провѣщава́етъ. Съ ни́мже возопїе́мъ є҆́й: ра́дꙋйсѧ, мт҃и гдⷭ҇нѧ.

<rubric>На хвали́техъ:</rubric>

<incipit><red>В</red>сѧ́кое дыха́нїе:</incipit>

<rubric>И҆ пое́мъ стїхи̑ры, на д҃. Гла́съ а҃:</rubric>

<podoben>Подо́бенъ: <incipit><red>Н</red>бⷭ҇ныхъ чинѡ́въ:</incipit></podoben>

<red>С</red>ъ нб҃е́сныхъ крꙋгѡ́въ слетѣ́въ гаврїи́лъ въ назаре́тъ, прїи́де къ дв҃ѣ мр҃і́и, вопїѧ̀ є҆́й: ра́дꙋйсѧ, зачне́ши сн҃а, а҆да́ма дре́внѣйшаго творца̀ вѣкѡ́въ и҆ и҆зба́вителѧ вопїю́щихъ тебѣ̀: ра́дꙋйсѧ, чⷭ҇таѧ.

<red>С</red>оприсносꙋ́щное сло́во пребезнача́льнагѡ ѻ҆ц҃а̀, не разлꙋчи́всѧ го́рнихъ, ны́нѣ предста̀ дѡ́льнимъ, ра́ди кра́йнѧгѡ бл҃гоꙋтро́бїѧ, млⷭ҇ть прїе́мъ, є҆́же на ны̀ поползнове́нїѧ и҆ а҆да́мовꙋ нищетꙋ̀ воспрїе́мъ, воѡбрази́сѧ въ чꙋжде́е.

<red>Г</red>аврїи́лъ дв҃ѣ бл҃говѣ́стїе съ нб҃сѐ прине́съ, вопїѧ́ше: ра́дꙋйсѧ, зачне́ши во чре́вѣ твое́мъ тобо́ю вмѣсти́маго, невмѣсти́маго же всѣ́ми: и҆ рожда́ющаѧ ꙗ҆ви́шисѧ, ѿ ѻ҆ц҃а̀ пре́жде денни́цы возсїѧ́вшагѡ.

<red>П</red>ресꙋ́щественное сло́во, пло́тїю всели́всѧ въ тѧ̀, ѻ҆́ч҃имъ совѣ́томъ, бцⷣе дв҃о, назда̀ ро́дъ и҆́же по на́мъ, па́дшїй ѿ дре́внїѧ клѧ́твы. Тѣ́мъ є҆́же ра́дꙋйсѧ тебѣ̀ всѝ, мт҃и хрⷭ҇то́ва, со а҆́гг҃ломъ вопїе́мъ вѣ́рнѡ.

<rubric>Сла́ва, и҆ ны́нѣ, гла́съ в҃.</rubric>

<rubric class="inline">Ѳеофа́ново:</rubric> <red>Є҆́</red>же ѿ вѣ́ка та́инство ѿкрыва́етсѧ дне́съ, и҆ сн҃ъ бж҃їй, сн҃ъ чл҃вѣ́чь быва́етъ: да хꙋ́ждшее воспрїе́мъ, пода́стъ мѝ лꙋ́чшее, солга́сѧ дре́вле а҆да́мъ, и҆ бг҃ъ возжелѣ́въ бы́ти не бы́сть: чл҃вѣ́къ быва́етъ бг҃ъ, да бг҃а а҆да́ма содѣ́лаетъ. Да весели́тсѧ тва́рь, да ликовствꙋ́етъ є҆стество̀, ꙗ҆́кѡ а҆рха́гг҃лъ дв҃ѣ со стра́хомъ предстои́тъ, и҆ є҆́же ра́дꙋйсѧ прино́ситъ, печа́ли сопроти́вное: за млⷭ҇рдїе млⷭ҇ти вочл҃вѣ́чивыйсѧ, бж҃е на́шъ, сла́ва тебѣ̀.

<rubric>А҆́ще є҆́сть сꙋббѡ́та, и҆лѝ недѣ́лѧ, славосло́вїе вели́кое, и҆ є҆ктєнїѝ и҆ ѿпꙋ́стъ.</rubric>

<rubric>А҆́ще же де́нь по́стенъ, пое́мъ на стїхо́внѣ трїѡ́ди, самогла́сенъ днѐ, два́жды: и҆ мч҃нченъ.</rubric>

<rubric>Сла́ва, и҆ ны́нѣ, пра́здника, гла́съ и҃:</rubric>

<red>Д</red>а веселѧ́тсѧ нб҃са̀, и҆ ра́дꙋетсѧ землѧ̀: и҆́бо ѻ҆ц҃ꙋ̀ соприсносꙋ́щный, собезнача́льный и҆ сопрⷭ҇то́льный, щедро́тство прїе́мъ, и҆ чл҃вѣколю́бнꙋю млⷭ҇ть, себѐ поста́ви во и҆стоща́нїе, бл҃говоле́нїемъ и҆ совѣ́томъ ѻ҆́ч҃имъ: и҆ во ѹ҆тро́бꙋ всели́сѧ дв҃и́чꙋ, пред̾ѡчище́ннꙋю дх҃омъ. Ѽ чꙋдесѐ! Бг҃ъ въ человѣ́цѣхъ, невмѣсти́мый въ ложесна́хъ, безлѣ́тный въ лѣ́то: и҆ є҆́же пресла́внѣ, ꙗ҆́кѡ и҆ зача́тїе безсѣ́менно, и҆ и҆стоща́нїемъ несказа́нно, и҆ та́инство є҆ли́ко. Бг҃ъ бо и҆стощава́етсѧ, и҆ воплоща́етсѧ, и҆ зи́ждетсѧ, а҆́гг҃лꙋ къ чтⷭ҇ѣй зача́тїе глаго́лавшꙋ: ра́дꙋйсѧ ѡ҆бра́дованнаѧ, гдⷭ҇ь съ тобо́ю, и҆мѣ́ѧй ве́лїю млⷭ҇ть.

<rubric class="inline">Та́же,</rubric> <incipit><red>Б</red>л҃го є҆́сть:</incipit> <rubric class="inline">Є҆ди́ножды.</rubric>

<rubric class="inline">По</rubric> <incipit><red>Ѻ҆́</red>ч҃е на́шъ:</incipit>

<rubric>Тропа́рь пра́здника, и҆ є҆ктенїа̀.</rubric>

<rubric>Въ коне́цъ г҃ вели̑кїѧ покло́ны: без̾ ѿпꙋ́ста ѹ҆́трени: дае́тсѧ же и҆ ст҃ы́й є҆ле́й бра́тїи, и҆ пое́тсѧ стїхи́ра самогла́сна, и҆ ча́съ а҃-й съ каѳі́смою. Тропа́рь и҆ конда́къ пра́здника, и҆ въ коне́цъ г҃ вели̑кїѧ покло́ны, и҆ мл҃тва: хрⷭ҇тѐ, свѣ́те и҆́стинный: и҆ ѿпꙋ́стъ.</rubric>



<rubric>Въ г҃-й же ча́съ днѐ, и҆схо́димъ со крⷭ҇ты̀ съ лїті́ею внѣ̀ монастырѧ̀: и҆ возвра́щшесѧ вхо́димъ въ трапе́зꙋ, и҆ пое́мъ ча́съ г҃-й, и҆ ѕ҃-й съ каѳі́смами, без̾ покло́нѡвъ, тропа́рь, и҆ конда́къ пра́здника. На часѣ́хъ же въ кампа́нъ не ѹ҆дарѧ́емъ, на ѕ҃-мъ часѣ̀ пое́мъ тропа́рь паремїѝ трїѡ́ди, и҆ прѡ́чаѧ по чи́нꙋ и҆́хъ, и҆ паремїа̀.</rubric>

<rubric>И҆ чте́мъ сло́во, є҆мꙋ́же нача́ло:</rubric>

<incipit><red>П</red>а́ки ра́дость бл҃говѣ́щенїѧ:</incipit>

<rubric>Присовокꙋплѧ́емъ же и҆ ѳ҃- й ча́съ съ каѳі́смою, и҆ чте́нїемъ. Посе́мъ бл҃жє́нна ско́рѡ без̾ пѣ́нїѧ, и҆ без̾ покло́нѡвъ.</rubric>

<incipit><red>П</red>омѧнѝ на́съ, гдⷭ҇и:</incipit>

<red>Л</red>и́къ нбⷭ҇ный:

<rubric class="inline">Сла́ва:</rubric> <red>Л</red>и́къ ст҃ы́хъ а҆́гг҃лъ:

<incipit><red>Ѡ҆</red>сла́би, ѡ҆ста́ви:</incipit>

<rubric class="inline">По</rubric> <incipit><red>Ѻ҆́</red>ч҃е на́шъ:</incipit>

<rubric>Конда́къ пра́здника.</rubric>

<red>Г</red>дⷭ҇и поми́лꙋй, <rubric class="inline">м҃.</rubric>

<rubric>Сла́ва, и҆ ны́нѣ:</rubric>

<incipit><red>Ч</red>тⷭ҇нѣ́йшꙋю херꙋві̑мъ:</incipit>

<rubric>И҆ покло́ны г҃ вели̑кїѧ, и҆ мл҃тва:</rubric>

<incipit><red>В</red>сест҃а́ѧ трⷪ҇це:</incipit>

<rubric>И҆ ѿпꙋ́стъ.</rubric>



<rubric>И҆ пое́мъ вече́рню без̾ каѳі́смы, и҆ без̾ покло́нѡвъ.</rubric>

<rubric>На Гдⷭ҇и воззва́хъ пое́мъ трїѡ́ди самогла́сенъ днѐ, два́жды, без̾ мч҃нчна, и҆ подо́бны трїѡ́ди, г҃: и҆ пра́здника, г҃: и҆ а҆рха́гг҃ла, г҃.</rubric>

<rubric>Стїхи̑ры пра́здника, гла́съ д҃. Самогла́сны.</rubric>

<red>В</red>ъ шесты́й мцⷭ҇ъ по́сланъ бы́сть а҆рха́гг҃лъ къ дв҃ѣ чтⷭ҇ѣй: и҆ ра́доватисѧ є҆́й прире́къ, бл҃говѣстѝ и҆з̾ неѧ̀ и҆зба́вителю проитѝ. Тѣ́мже прїе́мши цѣлова́нїе, зача́тъ тѧ̀ превѣ́чнаго бг҃а, несказа́ннѡ бл҃говоли́вшаго вочл҃вѣ́читисѧ, во сп҃се́нїе дꙋ́шъ на́шихъ.

<red>Ѧ҆</red>зы́ка, є҆гѡ́же не вѣ́дѧше, ѹ҆слы́ша бцⷣа: глаго́лаше бо къ не́й а҆рха́гг҃лъ бл҃говѣ́щенїѧ глаго́лы, ѿѻнꙋ́дꙋже вѣ́рнѡ прїи́мше цѣлова́нїе, зача́тъ тѧ̀, превѣ́чнаго бг҃а. Тѣ́мже и҆ мы̀ ра́дꙋющесѧ вопїе́мъ тѝ: и҆з̾ неѧ̀ воплоти́выйсѧ непрело́жнѡ, бж҃е, ми́ръ мі́рови да́рꙋй, и҆ дꙋша́мъ на́шымъ ве́лїю млⷭ҇ть.

<red>С</red>ѐ воззва́нїе ны́нѣ ꙗ҆ви́сѧ на́мъ, па́че сло́ва бг҃ъ чл҃вѣ́кѡмъ соединѧ́етсѧ, а҆рха́гг҃ловымъ гла́сомъ пре́лесть ѿгонѧ́етсѧ, дв҃а бо прїе́млетъ ра́дость: земна̑ѧ бы́ша нб҃о, мі́ръ разрѣши́сѧ пе́рвыѧ клѧ́твы. Да ра́дꙋетсѧ тва́рь, и҆ гла́сы да воспое́тъ: тво́рче и҆ и҆зба́вителю на́шъ, гдⷭ҇и сла́ва тебѣ̀.

<rubric>А҆рха́гг҃ла стїхи̑ры, гла́съ а҃:</rubric>

<podoben>Подо́бенъ: <incipit><red>В</red>сехва́льнїи мч҃нцы:</incipit></podoben>

<red>Г</red>аврїи́лъ вели́кїй, ѹ҆́мъ бг҃ови́днѣйшїй, свѣтоза́рный и҆ сп҃си́тельный, свѣ́тъ трисо́лнечный зри́тъ, и҆ пое́тъ съ вы́шними чи́ны бж҃е́ственное и҆ стра́шное пѣ́нїе: мо́литъ дарова́ти дꙋша́мъ на́шымъ ми́ръ и҆ ве́лїю млⷭ҇ть.

<red>В</red>ели́кое та́инство, пе́рвѣе а҆́гг҃лѡмъ невѣ́домое, и҆ пре́жде вѣ̑къ соблюда́емое, є҆ди́номꙋ ѹ҆вѣ́рисѧ тебѣ̀ гаврїи́ле: и҆ сїѐ є҆ди́нѣй повѣ́далъ є҆сѝ чтⷭ҇ѣй, въ назаре́тъ прише́дъ. Съ не́юже молѝ, дарова́ти дꙋша́мъ на́шымъ ми́ръ и҆ ве́лїю млⷭ҇ть.

<rubric>Къ а҃і стїхꙋ̀ припѣ́въ:</rubric>

<red>Т</red>ворѧ́й а҆́гг҃лы своѧ̑ дꙋ́хи, и҆ слꙋги̑ своѧ̑ пла́мень ѻ҆́гненный.

<red>С</red>вѣ́та сы́й и҆спо́лнь при́снѡ, и҆ творѧ̀ хотѣ́нїе, и҆ скончава́ѧ повелѣ̑нїѧ вседержи́телѧ, нача́льниче а҆́гг҃лѡвъ, гаврїи́ле всеизрѧ́дне, любо́вїю тѧ̀ чтꙋ́щыѧ сп҃са́й, при́снѡ просѧ̀, дарова́ти дꙋша́мъ на́шымъ ми́ръ и҆ ве́лїю млⷭ҇ть.

<rubric>Сла́ва, и҆ ны́нѣ, гла́съ ѕ҃. Самогла́сенъ:</rubric>

<red>П</red>о́сланъ бы́сть съ нб҃сѐ гаврїи́лъ а҆рха́гг҃лъ, бл҃говѣсти́ти дв҃ѣ зача́тїе: и҆ прише́дъ въ назаре́тъ, помышлѧ́ше въ себѣ̀, чꙋдесѝ ѹ҆дивлѧ́ѧсѧ: ѽ ка́кѡ въ вы́шнихъ непостижи́мь сы́й ѿ дв҃ы ражда́етсѧ! И҆мѣ́ѧй прⷭ҇то́лъ нб҃о, и҆ подно́жїе зе́млю, во ѹ҆тро́бꙋ вмѣща́етсѧ дв҃чꙋ: на него́же шестокрила́тїи, и҆ многоѻчи́тїи зрѣ́ти не мо́гꙋтъ, сло́вомъ є҆ди́нымъ ѿ сеѧ̀ воплоти́тисѧ бл҃гоизво́ли: бж҃їе є҆́сть сло́во настоѧ́щее, что̀ ѹ҆́бѡ стою̀, и҆ не глаго́лю дв҃ѣ: ра́дꙋйсѧ бл҃года́тнаѧ, гдⷭ҇ь съ тобо́ю. Ра́дꙋйсѧ, чтⷭ҇аѧ дв҃о, ра́дꙋйсѧ невѣ́сто неневѣ́стнаѧ, ра́дꙋйсѧ, мт҃и живота̀: бл҃гослове́нъ пло́дъ чре́ва твоегѡ̀!

<rubric>І҆ере́й же твори́тъ проскомі́дїю въ стїхи̑ры.</rubric>

<rubric>Вхо́дъ со є҆ѵⷢ҇лїемъ.</rubric>

<incipit><red>С</red>вѣ́те ти́хїй:</incipit>

<rubric>Прокі́менъ, и҆ чтє́нїѧ днѐ, и҆ пра́здника два̀:</rubric>

<rubric class="inline">а҃</rubric> <red>В</red>ни́де мѡѷсе́й:

<rubric class="inline">в҃</rubric> <red>Г</red>дⷭ҇ь созда́ мѧ:

<rubric>Та́же є҆ктенїа̀ ма́лаѧ, и҆ возгла́съ трист҃а́гѡ:</rubric>

<red>Ꙗ҆́</red>кѡ ст҃ъ є҆сѝ, бж҃е на́шъ: <rubric class="inline">И҆ <incipit><red>Трист҃о́е.</red></incipit></rubric>

<rubric>Прокі́менъ, гла́съ д҃:</rubric>

<red>Б</red>л҃говѣсти́те де́нь ѿ днѐ сп҃се́нїе бг҃а на́шего.

<rubric class="inline">Сті́хъ:</rubric> <red>В</red>оспо́йте гдⷭ҇ви пѣ́снь но́вꙋ, воспо́йте гдⷭ҇ви всѧ̀ землѧ̀.

<rubric>А҆пⷭ҇лъ ко є҆вре́ємъ, зача́ло т҃ѕ:</rubric>

<red>Б</red>ра́тїе, ст҃ѧ́й и҆ ѡ҆сщ҃а́емїи:

<rubric class="inline">А҆ллилꙋ́їа, гла́съ а҃:</rubric> <red>С</red>ни́детъ ꙗ҆́кѡ до́ждь на рꙋно̀, и҆ ꙗ҆́кѡ ка́плѧ ка́плющаѧ на зе́млю.

<rubric class="inline">Сті́хъ:</rubric> <red>Б</red>ꙋ́детъ и҆́мѧ є҆гѡ̀ бл҃гослове́но во вѣ́ки, пре́жде сл҃нца пребыва́етъ и҆́мѧ є҆гѡ̀.

<rubric>Є҆ѵⷢ҇лїе лꙋ́ки, зача́ло г҃:</rubric>

<incipit><red>В</red>о дне́хъ ѻ҆́нѣхъ зача́тъ є҆лїсаве́тъ:</incipit>

<rubric>И҆ прѡ́чаѧ бж҃е́ственныѧ лїтꙋргі́и златоꙋ́стагѡ.</rubric>

<rubric>Вмѣ́стѡ Досто́йна, пое́мъ і҆рмо́съ:</rubric>

<red>Ꙗ҆́</red>кѡ ѡ҆дꙋшевле́нномꙋ;

<rubric class="inline">Прича́стенъ:</rubric> <red>И҆</red>збра̀ гдⷭ҇ь сїѡ́на, и҆ и҆зво́ли є҆го̀ въ жили́ще себѣ̀.



<rubric>(Зрѝ) Ѡ҆брѣта́емъ въ нѣ́кїихъ тѵ́пїцѣхъ, є҆́же пѣ́тисѧ въ се́мъ днѝ чтⷭ҇на́гѡ сегѡ̀ пра́здника: Да и҆спра́витсѧ мл҃тва моѧ̀; И҆ сїѐ не вѣ́мъ, кі́имъ нра́вомъ ѡ҆предѣли́сѧ; нѣ́цыи бо и҆з̾ произволе́нїѧ и҆ неꙋче́нїѧ мнѡ́гаѧ приложи́ша. А҆́зъ же ꙗ҆́кѡ мню̀, сїѐ не попꙋща́ти въ златоꙋ́стагѡ соверше́нной лїтꙋргі́и, и҆ въ ѕ҃-мъ часѣ̀, и҆ проскомі́дїи бы́вшей. Глаго́летъ бо въ ꙗ҆ково́мъ днѝ слꙋчи́тсѧ пра́здникъ бж҃е́ственнагѡ бл҃говѣ́щенїѧ, лїтꙋргі́а златоꙋ́стагѡ, и҆ на трапе́зѣ разрѣше́нїе ры́бъ, ꙗ҆ко́въ а҆́ще де́нь слꙋчи́тсѧ. Сїе́ бо прїѧ́хомъ ѿ бж҃е́ственныхъ ѻ҆тцє́въ, є҆́же ꙗ҆́сти ры́бы въ де́нь бж҃е́ственнагѡ бл҃говѣ́щенїѧ. Да и҆спра́витсѧ же, въ преждесщ҃е́нныхъ лїтꙋргі́и зачини́сѧ пѣ́ти, и҆ въ ѳ҃-мъ часѣ̀: не бо̀ тре́бствꙋетъ ко́емꙋ пла́ча зна́менїю въ се́мъ днѝ пѣ́тисѧ, чествꙋ́емъ бо то́й ꙗ҆́кѡ глави́знꙋ на́шегѡ сп҃се́нїѧ.</rubric>

<rubric class="inline">А҆́ще вели́кїѧ ра́ди нꙋ́жды нѣ́сть лїтꙋргі́и:</rubric> <red>Н</red>а <incipit><red>Г</red>дⷭ҇и воззва́хъ:</incipit> стїхи̑ры трїѡ́ди подо́бны г҃: и҆ пра́здника, д҃: и҆ а҆рха́гг҃ла, г҃. <red>С</red>ла́ва, и҆ ны́нѣ, пра́здника. Вхо́дъ, прокі́менъ, и҆ чтє́нїѧ днѐ, и҆ пра́здника, в҃. Та́же прокі́менъ, а҆пⷭ҇лъ, и҆ є҆ѵⷢ҇лїе пра́здника: и҆ по чте́нїи, <red>С</red>подо́би, гдⷭ҇и. На стїхо́внѣ трїѡ́ди самогла́сенъ днѐ два́жды: и҆ мч҃нченъ. <red>С</red>ла́ва, и҆ ны́нѣ, <incipit><red>Д</red>не́сь ра́дость:</incipit> По <red>Н</red>ы́нѣ ѿпꙋща́еши, тропа́рь а҆рха́гг҃ла: <red>С</red>ла́ва, и҆ ны́нѣ пра́здника. Є҆ктенїа̀ и҆ г҃ покло́ны вели̑кїѧ; и҆ ѿпꙋ́стъ. На трапе́зѣ быва́етъ ѹ҆тѣше́нїе бра́тїи ве́лїе: ꙗ҆ди́мъ ры̑бы, и҆ пїе́мъ вїно̀: въ кі́йлибо де́нь слꙋчи́тсѧ, є҆ди́ножды дне́мъ, кромѣ̀ сꙋббѡ́ты и҆ недѣ́ли.

<rubric class="inline">(Зрѝ)</rubric> <red>П</red>овече́рїе пое́мъ ма́лое въ притво́рѣ поско́рꙋ, без̾ покло́нѡвъ и҆ канѡ́на, то́чїю на <red>С</red>ла́ва въ вы́шнихъ, г҃ покло́ны: и҆ по <red>Т</red>рист҃о́мъ г҃ покло́ны: и҆ по <red>Ч</red>тⷭ҇нѣ́йшꙋю, г҃ покло́ны вели̑кїѧ съ мл҃твою: <incipit><red>Г</red>дⷭ҇и и҆ влⷣко:</incipit> и҆ про́чыѧ в҃і, и҆ на послѣ́днемъ трист҃о́мъ г҃ покло́ны, и҆ ѿпꙋ́стъ.

<rubric>Ѹ҆ста́въ ма́рковыхъ гла́въ: ка́кѡ соверша́ти слꙋ́жбꙋ бл҃говѣ́щенїю въ кі́йлибо де́нь вели́кїѧ четыредесѧ́тницы и҆ страстны́ѧ седми́цы зрѝ въ тѷпїко́нѣ и҆ въ трїѡ́ди по́стной.</rubric>

<rubric>Въ дни̑ же свѣ́тлыѧ седми́цы въ тѷпїко́нѣ и҆ въ трїѡ́ди цвѣтно́й.</rubric>
