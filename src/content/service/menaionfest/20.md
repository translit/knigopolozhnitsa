---
title: "Мѣ́сѧца і҆аннꙋа́рїа въ є҃ де́нь"
navigation:
  key: service-menaionfest-20
  title: "Мѣ́сѧца і҆аннꙋа́рїа въ є҃ де́нь"
  parent: service-menaionfest
  order: 20
type: "service"
---

# Мѣ́сѧца і҆аннꙋа́рїа въ є҃ де́нь.

<rubric>Предпра́зднство просвѣще́нїѧ:</rubric>

<rubric>И҆ ст҃ы́хъ мч҃нкъ, ѳеопе́мпта и҆ ѳеѡ́ны:</rubric>

<rubric>И҆ прпⷣбныѧ сѷгклитїкі́и.</rubric>



<rubric>На <incipit><red>Г</red>дⷭ҇и воззва́хъ:</incipit> стїхи̑ры мч҃нкѡвъ, г҃: И҆ прпⷣбныѧ, г҃:</rubric>

<rubric>Сла́ва, и҆ ны́нѣ, предпра́зднства, гла́съ ѕ҃:</rubric>

<red>Г</red>ото́висѧ і҆ѻрда́не рѣко̀, се́ бо прихо́дитъ хрⷭ҇то́съ бг҃ъ крⷭ҇ти́тисѧ ѿ і҆ѡа́нна, да ѕмїє́въ неви̑димыѧ главы̑ сокрꙋши́тъ бж҃ество́мъ въ вода́хъ твои́хъ. Ра́дꙋйсѧ пꙋсты́не і҆ѻрда́нскаѧ, го́ры и҆гра́йте съ весе́лїемъ: прихо́дитъ бо вѣ́чный живо́тъ воззва́ти а҆да́ма. Гла́съ вопїю́щагѡ возопі́й, ѽ і҆ѡа́нне прⷣте́че, ѹ҆гото́вайте пꙋти̑ гдⷭ҇ни, и҆ стєзѝ є҆гѡ̀ пра́вы содѣ́лайте.

<rubric>На стїхо́внѣ стїхи̑ры, гла́съ ѕ҃:</rubric>

<podoben>Подо́бенъ: <incipit><red>Т</red>ридне́венъ:</incipit></podoben>

<red>З</red>емлѧ̀ и҆ назє́мнаѧ, и҆гра́йте и҆ ра́дꙋйтесѧ, пото́къ сла́дости въ рѣцѣ̀ кр҃ща́етсѧ, и҆злїѧ́нїе и҆зсꙋша́ѧ ѕло́бы, и҆ и҆сточа́етъ бж҃е́ственное ѡ҆ставле́нїе.

<rubric class="inline">Сті́хъ:</rubric> <red>С</red>егѡ̀ ра́ди помѧнꙋ́хъ тѧ̀ ѿ землѝ і҆ѻрда́нски и҆ є҆рмѡнїи́мски.

<red>С</red>вѣ́та сы́й пода́тель і҆и҃съ, не тре́бꙋѧ крⷭ҇ти́тисѧ, пло́тїю восхо́дитъ на і҆ѻрда̑нскїѧ стрꙋи̑, просвѣти́ти сꙋ́щыѧ во тьмѣ̀ хотѧ̀. Вѣ́рою сего̀ ѹ҆се́рднѡ срѧ́щемъ.

<rubric class="inline">Сті́хъ:</rubric> <red>В</red>и́дѣша тѧ̀ во́ды, бж҃е, ви́дѣша тѧ̀ во́ды, и҆ ѹ҆боѧ́шасѧ.

<red>П</red>оне́съ раба̀ зра́къ, предгрѧде́ши крⷭ҇ти́тисѧ, хрⷭ҇тѐ, ѿ раба̀, во і҆ѻрда́нскихъ стрꙋѧ́хъ, и҆збавлѧ́ѧ ѿ рабо́ты ве́тхагѡ грѣха̀, и҆ ѡ҆сщ҃а́ѧ и҆ просвѣща́ѧ на́съ.

<rubric>Сла́ва, и҆ ны́нѣ, гла́съ ѕ҃:</rubric>

<red>Д</red>а возра́дꙋетсѧ пꙋсты́нѧ і҆ѻрда́нова, и҆ да процвѣте́тъ ꙗ҆́кѡ крі́нъ: гла́съ бо вопїю́щагѡ ѹ҆слы́шанъ бы́сть въ не́й, ѹ҆гото́вайте пꙋ́ть гдⷭ҇ень: го́ры бо поста́вивый ста́виломъ, и҆ ѹ҆дѡ́лїѧ мѣ́риломъ, всѧ̑ и҆сполнѧ́ѧй ꙗ҆́кѡ бг҃ъ, кр҃ща́етсѧ ѿ раба̀. Ѡ҆бнищава́ти нача́тъ бога̑тныѧ да́ры да́рꙋѧй. Ѹ҆слы́ша є҆́ѵа, въ печа́лѣхъ роди́ши ча́да: ны́нѣ же ѹ҆слы́ша дв҃а: ра́дꙋйсѧ ѡ҆бра́дованнаѧ, гдⷭ҇ь съ тобо́ю, и҆мѣ́ѧй ве́лїю млⷭ҇ть.

<rubric>Тропа́рь, гла́съ д҃:</rubric>

<red>В</red>озвраща́шесѧ и҆ногда̀ і҆ѻрда́нъ рѣка̀ ми́лѡтїю є҆лїссе́евою, возне́сшꙋсѧ и҆лїѝ, и҆ раздѣлѧ́хꙋсѧ во́ды сю́дꙋ и҆ сю́дꙋ, и҆ бы́сть є҆мꙋ̀ сꙋ́хъ пꙋ́ть, и҆́же мо́крый, во ѡ҆́бразъ вои́стиннꙋ кр҃ще́нїѧ, и҆́мже мы̀ текꙋ́щее житїѧ̀ прехо́димъ ше́ствїе: хрⷭ҇то́съ ꙗ҆ви́сѧ во і҆ѻрда́нѣ ѡ҆ст҃и́ти во́ды. <rubric class="inline">Є҆ди́ножды.</rubric>

<rubric>На повече́рїи канѡ́нъ, є҆гѡ́же краестро́чїе: <acrostic><red>И҆</red> дне́сь же сꙋббѡ́тꙋ пою̀ вели́кꙋю.</acrostic></rubric>



<rubric>І҆рмо́съ по два́жды: тропари́ же на ѕ҃. Послѣдѝ і҆рмо́съ ѻ҆́ба ли̑ка вкꙋ́пѣ. Гла́съ ѕ҃.</rubric>

## Пѣ́снь а҃.

<rubric class="inline">І҆рмо́съ:</rubric> <irmos><red>В</red>олно́ю морско́ю покры́вшаго дре́вле, гони́телѧ мꙋчи́телѧ і҆ѻрда̑нскїѧ стрꙋи̑ спрѧ́товаетъ и҆ кры́етъ, моѐ ны́нѣ ѡ҆чища́ѧ человѣ́ческимъ ѡ҆чище́нїемъ, сла́внѡ бо просла́висѧ.</irmos>

<red>Г</red>дⷭ҇и бж҃е мо́й, свѣтоиме́нное пѣ́нїе, и҆ предпра́зднственнꙋю пѣ́снь тебѣ̀ пое́мъ, бж҃е́ственнымъ ꙗ҆вле́нїемъ та́инственнѡ ѡ҆бно́вльшемꙋ на́съ, и҆ къ свѣ́тлости бж҃е́ственнѣй возводѧ́щемꙋ.

<red>Г</red>орѣ̀ превѣ́чна, и҆ до́лѣ но́вѡ ꙗ҆́вльшасѧ тѧ̀, премі̑рнаѧ и҆ зємна́ѧ, сп҃се, ѹ҆жаса́хꙋсѧ зрѧ́ще, и҆ є҆́же па́че сло́ва твоѐ воспѣва́хꙋ снизше́ствїе.

<red>Д</red>а твоеѧ̀ сла́вы всѧ́чєскаѧ и҆спо́лниши, тебѐ самого̀ и҆стощи́лъ є҆сѝ да́же и҆ до ра́бїѧ ѡ҆́браза: ны́нѣ же дла̑ни раба̀ подклонѧ́еши главꙋ̀ ра́бски, моѐ назда́нїе бл҃гоꙋтро́бнѡ ѡ҆чища́ѧ.

## Пѣ́снь г҃.

<rubric class="inline">І҆рмо́съ:</rubric> <irmos><red>Т</red>ебѐ на вода́хъ ѡ҆снова́вшаго всю̀ зе́млю неѡдержи́мѡ, тва́рь ви́дѣвши пло́тїю кры́емаго въ вода́хъ, ѹ҆́жасомъ мно́гимъ содержа́шесѧ: нѣ́сть ст҃ъ па́че тебѐ гдⷭ҇и, взыва́ющи.</irmos>

<red>Ѡ҆́</red>бразы пе́рвѣе прⷪ҇ро́ками показа́лъ є҆сѝ, твоегѡ̀ бг҃оѧвле́нїѧ, ны́нѣ же сокровє́ннаѧ дѣ́йствами сказа́лъ є҆сѝ, ꙗ҆́вль та̑йны человѣ́кѡмъ дне́сь, подаѧ̀ но́вое возрожде́нїе.

<red>П</red>рострѐ і҆ѻрда́нъ во́ды ꙗ҆́кѡ плещѝ, съ тре́петомъ прїѧ́ти зижди́телѧ тѣле́снѡ кр҃ща́емаго, и҆ всѧ̑ ѡ҆сщ҃а́ющаго, нѣ́сть ст҃ъ па́че тебѐ гдⷭ҇и, взыва́ющыѧ.

<red>В</red>е́лїе ко сп҃се́нїю напꙋ́тїе кр҃ще́нїемъ подае́тъ хрⷭ҇то́съ, чꙋ́вствꙋющымъ є҆гѡ̀ бж҃е́ственное ѡ҆сїѧ́нїе, съ весе́лїемъ пою́щымъ: нѣ́сть ст҃ъ, па́че тебѐ гдⷭ҇и чл҃вѣколю́бче.

## Пѣ́снь д҃.

<rubric class="inline">І҆рмо́съ:</rubric> <irmos><red>Є҆́</red>же ко кр҃ще́нїю твоѐ прише́ствїе прови́дѧ а҆ввакꙋ́мъ, ѹ҆жа́ссѧ вопїѧ́ше: на мо́ре ко́ни твоѧ̑, во́ды мно́ги наве́лъ є҆сѝ, сп҃се, смꙋща́ющыѧ.</irmos>

<red>Ꙗ҆́</red>вльшꙋсѧ тебѣ̀ тѣ́ломъ, ѡ҆ст҃и́сѧ землѧ̀, во́ды бл҃гослови́шасѧ, нб҃о просвѣти́сѧ, ро́дъ же человѣ́кѡвъ го́рькагѡ мꙋчи́тельства вра́жїѧ и҆зба́висѧ.

<red>Г</red>лаго́ломъ бж҃е́ственнымъ ны́нѣ прⷣте́ча и҆з̾ пꙋсты́ни грѧде́тъ ко і҆ѻрда́нꙋ, глаго́лѧ: пока́йтесѧ, прибли́жисѧ бо нбⷭ҇ное црⷭ҇тво, призыва́ѧ всѧ̑ къ сла́вѣ бж҃їей.

<red>П</red>ревраще́й пе́рвѣе мо́ре въ сꙋ́шꙋ, и҆ и҆сто́чники ѿ несѣко́магѡ и҆сточи́въ, прегрѣше́нїй ѡ҆чище́нїе ны́нѣ содѣва́етъ во і҆ѻрда́нскихъ стрꙋѧ́хъ ѻ҆гне́мъ дх҃а.

## Пѣ́снь є҃.

<rubric class="inline">І҆рмо́съ:</rubric> <irmos><red>Б</red>г҃оѧвле́нїѧ твоегѡ̀, хрⷭ҇тѐ, къ на́мъ млⷭ҇тивнѡ бы́вшагѡ, и҆са́їа свѣ́тъ ви́дѣвъ невече́рнїй, и҆з̾ но́щи ѹ҆́треневавъ взыва́ше: просвѣще́ннїи прїиди́те, ѡ҆мы́йтесѧ водо́ю бж҃е́ственною, и҆ дх҃омъ ꙗ҆́вѣ и҆ дꙋ́шꙋ и҆ тѣ́ло ѡ҆чи́стите.</irmos>

<red>Н</red>овотвори́ши земнорѡ́дныѧ, но́въ а҆да́мъ бы́въ содѣ́тель, ѻ҆гне́мъ и҆ дх҃омъ и҆ водо́ю стра́нное соверша́ѧ возрожде́нїе, и҆ ѡ҆бновле́нїе чꙋ́дное, кромѣ̀ сокрꙋше́нїѧ и҆ горни́лъ кр҃ще́нїемъ бг҃одѣ́тельнымъ новотворѧ̀.

<red>Д</red>х҃омъ дꙋ́шы новотвори́ши, водо́ю же ѡ҆сщ҃а́еши тѣ́ло сложе́ное, живо́тна назида́ѧ человѣ́ка: сꙋгꙋ́бомꙋ бо срѡ́днаѧ, потрє́бны лѣчбы̑ мꙋ́дрымъ про́мысломъ прино́сиши, ꙗ҆́кѡ вра́чь тѣле́съ и҆ дꙋ́шъ.

<red>Ѿ</red> чтⷭ҇ыѧ проше́дъ рожде́йсѧ и҆з̾ ѻ҆ц҃а̀ пре́жде вѣкѡ́въ, къ сꙋ́щемꙋ и҆з̾ непло́дныѧ прише́лъ є҆сѝ, просѧ̀ ꙗ҆́кѡ человѣ́къ кр҃ще́нїѧ: но ѿ воды̀ та́инственнѡ дх҃омъ содѣ́лалъ є҆сѝ, сп҃се, многоча́днꙋ цр҃ковь, пе́рвѣе безча́днꙋю.

## Пѣ́снь ѕ҃.

<rubric class="inline">І҆рмо́съ:</rubric> <irmos><red>Ꙗ҆́</red>тъ бы́сть, но не ѹ҆держа́нъ стра́хомъ бж҃е́ственный крⷭ҇ти́тель: а҆́ще бо и҆ спрѧ́товаетсѧ прибли́житисѧ ѻ҆гню̀ сѣ́но, но слы́шавъ, ѡ҆ста́ви ны́нѣ, течѐ повелѣ́нїе и҆сполнѧ́ѧ ꙗ҆́кѡ ра́бъ, бж҃е́ственномꙋ же свы́ше свидѣ́тельствꙋющемꙋ гла́сꙋ, ѹ҆слы́ша сн҃а превѣ́чнаго.</irmos>

<red>Н</red>аписа́лсѧ, но не порабо́тилсѧ є҆сѝ, ке́сарєвымъ повелѣ́нїємъ повинꙋ́ѧсѧ: а҆́ще бо и҆ ѿ рабо́ты ѹ҆тѣше́нїе на́мъ подаѧ̀, во́льнѡ повинꙋ́ешисѧ, и҆ да́ньствꙋеши дїдра́хмꙋ: но зако́номъ грѣха̀ пе́рвѣе прода̑нныѧ ны̀ свободи́лъ є҆сѝ ны́нѣ, и҆ сыноположе́нїѧ ѹ҆досто́илъ є҆сѝ.

<red>Ц</red>рⷭ҇твꙋеши, но не мі́рски, є҆стество́мъ сы́й цр҃ь, а҆́ще бо и҆ по пло́ти ѿ пле́мене дв҃дова роди́всѧ, прⷭ҇то́лъ црⷭ҇твїѧ, сп҃се, сегѡ̀ прїѧ́лъ є҆сѝ, но сво́йственнꙋ и҆́маши держа́вꙋ, црⷭ҇твꙋѧ со ѻ҆ц҃е́мъ пре́жде вѣкѡ́въ при́снѡ, и҆ во вѣ́ки съ дх҃омъ.

<red>Ц</red>а́рь ѹ҆́бѡ, мі́ра нача́льникъ, и҆ сꙋ́щихъ въ вода́хъ, дре́вле пронарече́сѧ: но ѹ҆давлѧ́етсѧ твои́мъ ѡ҆чище́нїемъ, и҆ низлага́етсѧ ꙗ҆́кѡ є҆зе́рскїй пе́рвѣе легеѡ́нъ, рꙋ́къ же твои́хъ, сп҃се, созда́нїе порабоще́нное ѿ негѡ̀, держа́вною твое́ю рꙋко́ю свобожде́нїѧ сподо́билъ є҆сѝ.

## Пѣ́снь з҃.

<rubric class="inline">І҆рмо́съ:</rubric> <irmos><red>Н</red>еизрече́нное чꙋ́до! Въ пещѝ и҆зба́вивый прпⷣбныѧ ѻ҆́троки и҆з̾ пла́мене, преклонѧ́етъ ве́рхъ, и҆ про́ситъ кр҃ще́нїѧ ѿ раба̀, ѡ҆чища́ѧ вопїю́щыѧ: и҆зба́вителю, бж҃е, бл҃гослове́нъ є҆сѝ.</irmos>

<red>С</red>ѣче́тсѧ стрꙋѧ̀ пе́рвѣе ми́лѡтїю і҆ѻрда́нскаѧ, проѡбразꙋ́ющи кр҃ще́нїе твоѐ: и҆́мже и҆ страсте́й растерза́етсѧ хїтѡ́нъ: и҆ нетлѣ́нїѧ ѻ҆де́жда самотвори́тсѧ вопїю́щымъ бг҃ꙋ: бл҃гослове́нъ є҆сѝ.

<red>Б</red>ога́тна стрꙋѧ̀, въ себѣ́ бо прїе́мше кр҃ща́ема содѣ́телѧ, показа́сѧ и҆сто́чникъ живо́тныѧ воды̀, на сп҃се́нїе на́съ пѣснопою́щихъ: и҆зба́вителю, бж҃е, бл҃гослове́нъ є҆сѝ.

<red>М</red>е́ртвость бж҃е́ственнꙋю знамени́тельнѣ ѡ҆бразꙋ́юще, погрꙋже́нїемъ въ водѣ̀ трикра́тнымъ въ кр҃ще́нїи хрⷭ҇тꙋ̀ совостае́мъ, тридне́вномꙋ воста́нїю прїѡбща́ющесѧ, и҆ вопїю́ще хрⷭ҇тꙋ̀: бл҃гослове́нъ є҆сѝ во вѣ́ки.

<red>Є҆</red>ди́на бл҃года́ть ѻ҆ц҃а̀, сн҃а же, и҆ дх҃а, соверша́ющаѧ да́ромъ жела́ющыѧ вѣ́рнѡ бж҃е́ственнагѡ кр҃ще́нїѧ, сн҃оположе́нїѧ воспрїе́мшыѧ вла́сть, є҆́же вопи́ти: бж҃е, бл҃гослове́нъ є҆сѝ.

## Пѣ́снь и҃.

<rubric class="inline">І҆рмо́съ:</rubric> <irmos><red>Ѹ҆</red>жасни́сѧ боѧ́йсѧ нб҃о, и҆ да подви́жатсѧ ѡ҆снова́нїѧ землѝ: се́ бо водо́ю ѡ҆блачи́тсѧ, ѡ҆пали́вый водо́ю пре́жде првⷣнагѡ же́ртвꙋ пресла́внѡ. Є҆го́же ѻ҆́троцы бл҃гослови́те, сщ҃е́нницы воспо́йте, лю́дїе превозноси́те во всѧ̑ вѣ́ки.</irmos>

<red>И҆</red>збавле́нїе грѧде́тъ хрⷭ҇то́съ кр҃ще́нїемъ пода́ти всѣ́мъ вѣ̑рнымъ: си́мъ бо а҆да́ма ѡ҆чища́етъ, па́дшаго возвыша́етъ, низло́жшаго мꙋчи́телѧ посрамлѧ́етъ, нб҃са̀ ѿверза́етъ, дх҃а бж҃е́ственнаго низво́дитъ, и҆ нетлѣ́нїѧ прича́стїе да́рꙋетъ.

<red>П</red>реста̀ ле́сть вра́жїѧ, гла́съ бо вопїю́щагѡ въ пꙋсты́ни, пꙋ́ть гдⷭ҇нь, зове́тъ, ѹ҆гото́вайте, и҆ всѧ̑ стєзѝ є҆гѡ̀ пра́вы твори́те, повелѣва́етъ: де́брь бо смирѧ́етсѧ, є҆стество̀ земны́хъ возвыша́етсѧ, гора̀ и҆ хо́лмъ же врагѡ́въ понижа́етсѧ.

<red>Ѽ</red> пресла́вныхъ дарѡ́въ! Ѿ бж҃е́ственныѧ бл҃года́ти, и҆ несказа́нныѧ любвѐ! Се́ бо водо́ю ѡ҆чища́етъ мѧ̀, ѻ҆гне́мъ просвѣща́етъ мѧ̀, и҆ дх҃омъ бж҃е́ственнымъ соверша́етъ мѧ̀, содѣ́тель и҆ влⷣка, ны́нѣ во і҆ѻрда́нѣ въ моѐ ѡ҆бле́ксѧ є҆стество̀ безгрѣ́шный.

## Пѣ́снь ѳ҃.

<rubric class="inline">І҆рмо́съ:</rubric> <irmos><red>Н</red>е рыда́йте всꙋ́е ѿча́ѧнїѧ тенета́ми ѹ҆давлѧ́еми человѣ́цы пови́ннїи ѕлы́хъ: но во ѹ҆миле́нїи дꙋшѝ пристꙋ́пимъ, ѡ҆чища́ющемꙋ всѧ̑, ꙗ҆́кѡ є҆ди́номꙋ чтⷭ҇омꙋ, и҆ даю́щемꙋ проще́нїе кр҃ще́нїемъ.</irmos>

<red>В</red>о стра́ннѣмъ твое́мъ ржⷭ҇твѣ̀, пе́рвѣе и҆з̾ дв҃ы преесте́ственнѡ ѹ҆диви́лъ є҆сѝ, сло́ве бж҃їй: ны́нѣ же велича́емъ, ве́лїе та́инство соверша́ѧ пресла́внѡ прича́стїемъ чтⷭ҇ны́мъ, кꙋпѣ́ль многоча́днꙋ бж҃е́ственнымъ дх҃омъ.

<red>З</red>емлѧ̀ ѡ҆ст҃и́сѧ ржⷭ҇тво́мъ твои́мъ ст҃ы́мъ, сло́ве, повѣ́дающымъ нб҃сє́мъ ѕвѣздо́ю сла́вꙋ твою̀: ны́нѣ же водно́е є҆стество̀ бл҃гослови́сѧ, тебѣ̀ пло́тїю кре́щшꙋсѧ: и҆ ро́дъ земноро́дныхъ къ пе́рвомꙋ взы́де па́ки бл҃горо́дїю.

<red>Д</red>а ра́дꙋетсѧ землѧ̀ всѧ̀, нб҃о да весели́тсѧ, мі́ръ да и҆гра́етъ, рѣ́ки да пле́щꙋтъ рꙋко́ю: и҆сто́чницы, и҆ є҆зе́ра, бє́здны, морѧ̀ да сра́дꙋютсѧ: прихо́дитъ бо хрⷭ҇то́съ а҆да́ма ѡ҆чи́стити, и҆ сп҃стѝ бж҃е́ственнымъ кр҃ще́нїемъ.

<rubric>И҆ па́ки і҆рмо́съ. И҆ покло́нъ.</rubric>



<rubric>На ѹ҆́трени, на <incipit><red>Б</red>г҃ъ гдⷭ҇ь:</incipit> тропа́рь предпра́зднства, три́жды.</rubric>

<rubric>По а҃-мъ стїхосло́вїи сѣда́ленъ, гла́съ а҃:</rubric>

<podoben>Подо́бенъ: <incipit><red>Л</red>и́къ а҆́гг҃льскїй:</incipit></podoben>

<red>В</red>есели́сѧ рѣко̀ і҆ѻрда́не, въ тебѣ́ бо всѣ́хъ творе́цъ прихо́дитъ во́лею кр҃ще́нїе прїѧ́ти ѿ раба̀, ꙗ҆́кѡ бл҃гоꙋтро́бенъ: красꙋ́йсѧ, ликꙋ́й а҆да́ме, и҆ є҆́ѵо прама́ти, прїи́де и҆збавле́нїе всѣ́хъ бг҃ъ пребл҃гі́й.

<rubric>Сла́ва, и҆ ны́нѣ, гла́съ и҆ подо́бенъ то́йже:</rubric>

<red>П</red>ото́къ сла́дости влⷣка сы́й, предгрѧде́тъ во стрꙋѧ́хъ рѣчны́хъ крⷭ҇ти́тисѧ, напои́ти мѧ̀ хотѧ̀ ѡ҆чище́нїѧ вода́ми. Є҆го́же зрѧ̀ і҆ѡа́ннъ вопїѧ́ше: ка́кѡ рꙋ́кꙋ мою̀ на ве́рхъ тво́й прострꙋ̀, є҆го́же трепе́щꙋтъ всѧ́чєскаѧ;

<rubric>По в҃-мъ стїхосло́вїи сѣда́ленъ, гла́съ г҃:</rubric>

<podoben>Подо́бенъ: <incipit><red>К</red>расотѣ̀ двⷭ҇тва:</incipit></podoben>

<red>А҆</red>да́мовꙋ наготꙋ̀ ѡ҆дѣва́ѧ, бл҃гоꙋтро́бне, во ѻ҆де́ждꙋ сла́вы, хо́щеши ѡ҆бнажи́тисѧ пло́тїю во і҆ѻрда́нѣ рѣцѣ̀. Ѽ чꙋдесѐ пресла́внагѡ! Ка́кѡ тѧ̀ под̾и́метъ вода̀, влⷣко гдⷭ҇и, вода́ми покрыва́ющаго превы́спрєннѧѧ, ꙗ҆́коже пи́шетъ: пое́мъ, і҆и҃се бл҃годѣ́телю, всѝ твоѐ ꙗ҆вле́нїе.

<rubric>Сла́ва, и҆ ны́нѣ, гла́съ то́йже:</rubric>

<podoben>Подо́бенъ: <incipit><red>Б</red>ж҃е́ственныѧ вѣ́ры:</incipit></podoben>

<red>В</red>е́лїе сл҃нце во і҆ѻрда́нѣ просїѧ́ти грѧде́тъ, є҆́же и҆з̾ дв҃ы и҆з̾ ѻ҆́блака возсїѧ́вшее хрⷭ҇то́съ бг҃ъ на́шъ, грѣхо́вный ѿгонѧ̀ мра́къ, и҆ мі́ра просвѣща́ѧ концы̀. Є҆гѡ́же ѡ҆сїѧ́нїѧ полꙋчи́ти бл҃гоче́стнѡ помо́лимсѧ, просѧ́ще прїѧ́ти ве́лїю млⷭ҇ть.

<rubric>Канѡ́ны трѝ: предпра́зднства со і҆рмосо́мъ на ѕ҃: і҆рмо́съ по два́жды: мч҃нкѡвъ и҆ прпⷣбныѧ два̀ канѡ̑на на и҃: пи́саны въ мине́и. Канѡ́нъ предпра́зднства, гла́съ а҃.</rubric>

## Пѣ́снь а҃.

<rubric class="inline">І҆рмо́съ:</rubric> <irmos><red>Г</red>о́рькїѧ рабо́ты и҆зба́вльсѧ і҆и҃ль, непроходи́мое про́йде ꙗ҆́кѡ сꙋ́шꙋ: врага̀ зрѧ̀ потоплѧ́ема, пѣ́снь ꙗ҆́кѡ бл҃годѣ́телю пое́тъ бг҃ꙋ, чꙋдодѣ́ющемꙋ мы́шцею высо́кою, ꙗ҆́кѡ просла́висѧ.</irmos>

<red>Х</red>рⷭ҇то́съ грѧде́тъ ко кр҃ще́нїю, хрⷭ҇то́съ ко і҆ѻрда́нꙋ прихо́дитъ, хрⷭ҇то́съ на́шѧ въ водѣ̀ погреба́етъ ны́нѣ грѣхѝ ꙗ҆́кѡ бл҃гъ: съ весе́лїемъ воспои́мъ є҆мꙋ̀, ꙗ҆́кѡ просла́висѧ.

<red>Д</red>а кропѧ́тъ веселѧ́щесѧ ѻ҆́блацы весе́лїе вѣ́чное, хрⷭ҇то́съ і҆и҃съ предгрѧде́тъ вода́ми і҆ѻрда́нскими, пото́ки грѣхѡ́вныѧ потопи́ти, просвѣще́нїе всѣ̑мъ да́рꙋѧ.

<red>С</red>ѐ свѣ́тъ ꙗ҆влѧ́етсѧ, сѐ ѡ҆чище́нїе показꙋ́етсѧ, сѐ сп҃съ предстои́тъ просїѧ́ти сꙋ́щымъ во тьмѣ̀ бж҃е́ствєнныѧ зарѝ. Сего̀ помышле́ньми чтⷭ҇ыми ра́достнѡ под̾и́мемъ.

## Пѣ́снь г҃.

<rubric class="inline">І҆рмо́съ:</rubric> <irmos><red>Н</red>е мꙋ́дростїю и҆ бога́тствомъ да хва́литсѧ сме́ртный свои́мъ, но вѣ́рою гдⷭ҇нею правосла́внѡ взыва́ѧ хрⷭ҇тꙋ̀ бг҃ꙋ, и҆ поѧ̀ при́снѡ: на ка́мени твои́хъ за́повѣдей ѹ҆тверди́ мѧ, влⷣко.</irmos>

<red>П</red>ре́жде вѣкѡ́въ сѣдѧ́й со ѻ҆ц҃е́мъ и҆ дх҃омъ, ны́нѣ въ послѣ̑днѧѧ и҆з̾ дв҃ы вопло́щьсѧ ꙗ҆́коже вѣ́сть, хрⷭ҇то́съ грѧде́тъ ко кр҃ще́нїю, безсме́ртїе бж҃е́ственною ба́нею всѣ̑мъ подаѧ̀.

<red>В</red>одо́ю погребстѝ на́шѧ грѣхѝ хотѧ̀ во і҆ѻрда́нскихъ стрꙋѧ́хъ, за млⷭ҇рдїе млⷭ҇ти, хрⷭ҇то́съ бг҃ъ предгрѧде́тъ, и҆ назида́етъ и҆стлѣ́вшыѧ ны̀, кр҃ще́нїемъ.

<red>Ѡ҆</red>бнаже́нїе стꙋ́дное покрыва́ѧ а҆да́ма пра́ѻтца, ѡ҆бнажа́ешисѧ во́льнѡ: и҆ стрꙋѧ́ми і҆ѻрда́нскими тебѐ сама́го покрыва́еши, вода́ми превы́спрєннѧѧ покрыва́ѧ, хрⷭ҇тѐ, є҆ди́не многомлⷭ҇тиве.

<red>К</red>онда́къ предпра́зднства, гла́съ в҃:

<podoben>Подо́бенъ: <incipit><red>В</red>ы́шнихъ и҆щѧ̀:</incipit></podoben>

<red>В</red>сѣ́хъ, хрⷭ҇тѐ, бл҃гоꙋтро́бнѣ ѿе́млѧй прегрѣше́нїй мно́жество, млⷭ҇ти ра́ди безмѣ́рныѧ, і҆ѻрда́нскими вода́ми крести́тисѧ грѧде́ши ꙗ҆́кѡ человѣ́къ. Ѻ҆де́ждею мѧ̀ ѡ҆дѣва́ѧ, сла́вы дре́внїѧ ѡ҆бнаже́нна лю́тѣ.

<rubric>Сѣда́льны ст҃ы́хъ, въ мине́и:</rubric>

<rubric>Сла́ва, и҆ ны́нѣ, предпра́зднства, гла́съ а҃.</rubric>

<podoben>Подо́бенъ: <incipit><red>Г</red>ро́бъ тво́й, сп҃се:</incipit></podoben>

<red>В</red>ели́кїй до́ждь къ рѣчны̑мъ стрꙋѧ́мъ предгрѧде́тъ, пло́тїю крⷭ҇ти́тисѧ восхотѣ́въ. Къ немꙋ́же бж҃е́ственный прⷣте́ча ѹ҆жаса́ѧсѧ глаго́лаше: ка́кѡ крещꙋ́ тѧ скве́рны не и҆мꙋ́ща весьма̀; ка́кѡ прострꙋ̀ мою̀ десни́цꙋ на главꙋ̀, є҆ѧ́же трепе́щꙋтъ всѧ́чєскаѧ;

## Пѣ́снь д҃.

<rubric class="inline">І҆рмо́съ:</rubric> <irmos><red>С</red>лы́ша дре́вле а҆ввакꙋ́мъ, хрⷭ҇тѐ, чꙋ́дный тво́й слꙋ́хъ, и҆ стра́хомъ взыва́ше: ѿ ю҆́га бг҃ъ прїи́детъ, и҆ ст҃ы́й ѿ горы̀ прїѡсѣне́нныѧ ча́щи, сп҃стѝ пома̑занныѧ: сла́ва си́лѣ твое́й, гдⷭ҇и.</irmos>

<red>В</red>о́дꙋ почерпи́те жи́зни, сѐ ны́нѣ прїи́де ми́ра рѣка̀ и҆́стиннѡ, и҆зсꙋши́ти мꙋ̑тныѧ невѣ́рїѧ во́ды, и҆ просвѣще́нїе и҆сточи́ти пою́щымъ є҆мꙋ̀: сла́ва си́лѣ твое́й, гдⷭ҇и.

<red>В</red>есели́сѧ, пꙋсты́не, ꙗ҆́же пре́жде жа́ждꙋщаѧ, є҆стество̀ всѐ человѣ́ческое: ны́нѣ ꙗ҆ви́сѧ пото́къ сла́дости, і҆ѻрда́нскими вода́ми рѣша́ѧ зно́й грѣха̀. Є҆мꙋ́же пое́мъ вѣ́рнѡ: сла́ва си́лѣ твое́й, гдⷭ҇и.

<red>В</red>опїю́щагѡ гла́съ прⷪ҇ро́чески пꙋсты̑мъ возшꙋмѣ̀ помышле́нїѧмъ, ѹ҆гото́вайте пꙋти̑ пра̑выѧ хрⷭ҇тꙋ̀ грѧдꙋ́щемꙋ, глаго́лющъ: ꙗ҆́кѡ да кр҃ще́нїемъ ѡ҆чи́ститъ ѡ҆бветша́вшыѧ ны̀, разрѣша́ѧ пе́рвое ѡ҆сꙋжде́нїе.

## Пѣ́снь є҃.

<rubric class="inline">І҆рмо́съ:</rubric> <irmos><red>С</red>вѣ́тъ тво́й незаходи́мый возсїѧ́й, хрⷭ҇тѐ, въ сердца̀ вѣ́рнѡ пою́щихъ тѧ̀, ми́ръ подава́ѧй на́мъ, па́че ѹ҆ма̀. Тѣ́мъ ѿ но́щи невѣ́дѣнїѧ ко дню̀ свѣ́томъ твои́мъ текꙋ́ще, славосло́вимъ тѧ̀, чл҃вѣколю́бче.</irmos>

<red>М</red>и́ра, хрⷭ҇тѐ, сы́й цр҃ь, вражды̀ средостѣ́нїе разори́лъ є҆сѝ, пло́ти подо́бїемъ ꙗ҆ви́всѧ сꙋ́щымъ на землѝ: тѣ́мже прише́ствїе твоѐ ви́дѣвъ і҆ѡа́ннъ, дивлѧ́шесѧ со стра́хомъ, рꙋкоположи́ти тѧ̀ повелѣва́емь.

<red>Ѕ</red>мїє́въ главы̑ сокрꙋши́ти хрⷭ҇то́съ спѣшѧ̀ ны́нѣ грѧде́тъ вода́ми, и҆ трепе́щꙋщемꙋ вопїе́тъ крⷭ҇ти́телю: прострѝ твою̀ рꙋ́кꙋ, и҆ прикосни́сѧ верхꙋ̀ моемꙋ̀, и҆ ѹ҆́жасъ ѿтрѧсѝ, соверша́ѧ повелѣ́нное.

<red>С</red>каза́ше прⷪ҇ро́къ бл҃года́ть и҆ногда̀ кр҃ще́нїѧ бж҃е́ственнымъ дх҃омъ, порази́въ і҆ѻрда̑нскїѧ стрꙋи̑ ми́лѡтїю, ꙗ҆̀же раздѣли́шасѧ, на́мъ пꙋтетворѧ́щыѧ возрожде́нїе бж҃е́ственное, въ ни́хъ ꙗ҆́вльшагѡсѧ хрⷭ҇та̀.

## Пѣ́снь ѕ҃.

<rubric class="inline">І҆рмо́съ:</rubric> <irmos><red>В</red>е́сь ѿ страсте́й безмѣ́рныхъ содержꙋ́сѧ, и҆ ки́томъ ѕѡ́лъ снизпадо́хъ, но возведѝ и҆з̾ и҆стлѣ́нїѧ мѧ̀, бж҃е, ꙗ҆́коже пре́жде і҆ѡ́нꙋ, и҆ вѣ́рою безстра́стїе мѝ да́рꙋй, ꙗ҆́кѡ да во гла́сѣ хвале́нїѧ, и҆ сп҃се́нїѧ дх҃омъ пожрꙋ́ ти.</irmos>

<red>М</red>лⷭ҇рдїе щедро́тъ хрⷭ҇то́съ показꙋ́ѧ, въ ра́бїи зра́цѣ непремѣ́нный прихо́дитъ къ рабꙋ̀ просѧ̀ кр҃ще́нїѧ, ѿ рабо́ты восхища́ѧ человѣ́чество: є҆гѡ́же ѹ҆ди́вльсѧ прише́ствїю ѹ҆жаса́етсѧ, и҆ стра́хомъ ѡ҆держи́мь быва́етъ.

<red>К</red>а́кѡ тѧ̀ рѣ̑чныѧ стрꙋи̑ прїи́мꙋтъ, нестерпи́маго ѻ҆гнѧ̀, ны́нѣ и҆дꙋ́ща; ка́кѡ ѡ҆бнаже́нїе нбⷭ҇нїи ви́дѧтъ а҆́гг҃ли; ка́кѡ рꙋ́кꙋ і҆ѡа́ннъ простре́тъ на тѧ̀, сло́ве бж҃їй пребезнача́льне, того̀ ѿ землѝ созда́вшаго;

<red>М</red>о́ре раздѣлѧ́етсѧ бѣжа́ще, показа̀ нѡ́вымъ лю́демъ бж҃е́ственное прехожде́нїе, є҆́же содѣ́ла въ рѣцѣ̀ пло́тїю прише́дъ, и҆́же и҆з̾ ка́мене пресла́внѡ и҆сто́чникъ во́дꙋ. Сего̀ ꙗ҆́кѡ бг҃а просла́вимъ, на́ше сокрꙋше́нїе назда́вшаго.

<rubric>Конда́къ предпра́зднства, гла́съ д҃:</rubric>

<podoben>Подо́бенъ: <incipit><red>Ꙗ҆</red>ви́лсѧ є҆сѝ дне́сь:</incipit></podoben>

<red>В</red>о стрꙋѧ́хъ дне́сь і҆ѻрда́нскихъ бы́въ гдⷭ҇ь, і҆ѡа́ннꙋ вопїе́тъ: не ѹ҆бо́йсѧ крⷭ҇ти́ти мѧ̀, сп҃сти́ бо прїидо́хъ а҆да́ма первозда́ннаго.

<rubric class="inline">І҆́косъ:</rubric> <red>Н</red>е и҆стѧзꙋ́ю тѧ̀ крⷭ҇ти́телѧ предѣ́лы преходи́ти: не глаго́лю тебѣ̀, рцы́ ми, ꙗ҆̀же глаго́леши беззакѡ́ннымъ, и҆ ѹ҆чи́ши грѣ́шники: то́чїю крⷭ҇ти́ мѧ молчѧ̀, и҆ ча́ѧ ꙗ҆̀же ѿ кр҃ще́нїѧ: прїи́мши бо сегѡ̀ ра́ди досто́инство, є҆́же не бы́сть а҆́гг҃лѡмъ: и҆́бо всѣ́хъ прⷪ҇ро́кѡвъ бѡ́льша тѧ̀ сотворю̀, ѿ ѻ҆́ныхъ ѹ҆́бѡ ни є҆ди́нъ ꙗ҆́вѣ мѧ̀ ви́дѣ, но во ѡ҆́бразѣхъ и҆ сѣ́нехъ, и҆ гада́нїихъ. Ты́ же пред̾ тобо́ю стоѧ́ща ви́дѣлъ є҆сѝ: сп҃сти́ бо прїидо́хъ а҆да́ма первозда́ннаго.

## Пѣ́снь з҃.

<rubric class="inline">І҆рмо́съ:</rubric> <irmos><red>П</red>роидо́ша ꙗ҆́кѡ черто́гъ, пе́щный пла́мень нестерпи́мый, и҆̀же за бл҃гоче́стїе и҆ногда̀, ѻ҆́троцы ст҃і́и показа́вшесѧ ꙗ҆́вѣ, и҆ согла́снѡ воспѣва́юще, пѣ́снь поѧ́хꙋ: ѻ҆тцє́въ бж҃е, бл҃гослове́нъ є҆сѝ.</irmos>

<red>Х</red>рⷭ҇то́съ сп҃се́нїе ꙗ҆ви́сѧ, просвѣще́нїе да́рꙋѧ: да ра́дꙋетсѧ нб҃о, ѻ҆́блацы же да кропѧ́тъ и҆́стиннѡ пра́вдꙋ, взыва́ющымъ: ѻ҆тцє́въ бж҃е, бл҃гослове́нъ є҆сѝ.

<red>Р</red>ꙋно́ же є҆́же прови́дѣ гедеѡ́нъ, полна̀ ча́ша воды̀ и҆ска́павшїѧ, ꙗ҆́вѣ твоѐ кр҃ще́нїе ска́зоваше, хрⷭ҇тѐ, є҆́же подае́ши крⷭ҇ти́всѧ воспѣва́ющымъ: ѻ҆тцє́въ бж҃е, бл҃гослове́нъ є҆сѝ.

<red>С</red>ла̑вныѧ безча́дствꙋющыѧ є҆лїссе́й и҆сцѣлѧ́ѧ во́ды, бл҃гоча́дїе чтⷭ҇ны́ѧ кꙋпѣ́ли проѡбразѝ, хотѧ́щее бы́ти та́инственнѡ, воспѣва́ющымъ: ѻ҆тцє́въ бж҃е, бл҃гослове́нъ є҆сѝ.

## Пѣ́снь и҃.

<rubric class="inline">І҆рмо́съ:</rubric> <irmos><red>Ч</red>ꙋ́да преесте́ственнагѡ показа̀ ѡ҆́бразъ, ѻ҆гнеро́снаѧ пе́щь дре́вле: ѻ҆́гнь бо не ѡ҆палѝ ю҆́ныѧ дѣ́ти, хрⷭ҇то́во ꙗ҆влѧ́ѧ безсѣ́менное ѿ дв҃ы бж҃е́ственное ржⷭ҇тво̀. Тѣ́мъ воспѣва́юще воспои́мъ: да бл҃гослови́тъ тва́рь всѧ̀ гдⷭ҇а, и҆ превозно́ситъ во всѧ̑ вѣ́ки.</irmos>

<red>Х</red>валꙋ̀ велегла́снѡ влⷣцѣ возсле́мъ: прїи́де, ꙗ҆ви́сѧ, восхо́дитъ на во́ды, и҆ ѡ҆бнажа́етсѧ, нб҃о ѻ҆́блаки ѡ҆дѣва́ѧй, и҆ кр҃ща́етсѧ, ѡ҆чища́ѧ ны̀ воспѣва́ющыѧ: да бл҃гослови́тъ тва́рь всѧ̀ гдⷭ҇а, и҆ превозно́ситъ во всѧ̑ вѣ́ки.

<red>П</red>рїиди́те мы́сленнѡ, ко і҆ѻрда́нꙋ и҆́демъ, видѣ́нїе ве́лїе въ не́мъ ѹ҆́зримъ: і҆и҃съ бо просвѣще́нїе прихо́дитъ, и҆ раба̀ преклонѧ́етсѧ дла́ни, съ тре́петомъ вопїю́ща: да бл҃гослови́тъ тва́рь всѧ̀ гдⷭ҇а, и҆ превозно́ситъ во всѧ̑ вѣ́ки.

<red>Ѹ҆́</red>гль, є҆го́же прови́дѣ и҆са́їа, въ вода́хъ і҆ѻрда́нскихъ разогрѣ́всѧ, попалѝ ве́щь всю̀ грѣхѡ́въ, и҆ подадѐ сокрꙋшє́ннымъ назда́нїе. Тѣ́мже воспѣва́юще воспое́мъ: да бл҃гослови́тъ тва́рь всѧ̀ гдⷭ҇а, и҆ превозно́ситъ во всѧ̑ вѣ́ки.

## Пѣ́снь ѳ҃.

<rubric class="inline">І҆рмо́съ:</rubric> <irmos><red>Н</red>еизглаго́ланное дв҃ы та́инство: нб҃о бо сїѧ̀, и҆ прⷭ҇то́лъ херꙋві́мскїй, и҆ свѣтоно́сный черто́гъ показа́сѧ хрⷭ҇та̀ бг҃а вседержи́телѧ. Сїю̀ бл҃гоче́стнѡ ꙗ҆́кѡ бцⷣꙋ велича́емъ.</irmos>

<red>Т</red>а́инство стра́нное зрю̀ и҆ пресла́вное, і҆и҃съ грѧде́тъ во́лею къ рѣцѣ̀ і҆ѻрда́нꙋ, вопїѧ̀ і҆ѡа́ннꙋ: твою̀ десни́цꙋ мѝ, дрꙋ́же, взаи́мствꙋй, стра̑шнаѧ соверша́ющемꙋ лю́демъ мои̑мъ въ снабдѣ́нїе.

<red>П</red>ꙋсты̑ннаѧ і҆ѻрда̑нскаѧ да процвѣтꙋ́тъ: и҆̀же во тьмѣ̀ лежа́щїи, вели́къ ꙗ҆ви́сѧ ва́мъ свѣ́тъ, ви́дѣвше взыгра́йте: хрⷭ҇то́съ ѿ галїле́и приходѧ́й, пло́тїю крⷭ҇ти́тисѧ ѿ раба̀ хо́щетъ.

<red>В</red>озвесели́сѧ ны́нѣ, і҆ѻрда́не, и҆ ликꙋ́й, і҆ѡа́нне взыгра́й, всѧ̀ вселе́ннаѧ ра́дꙋйсѧ: сѐ ꙗ҆ви́сѧ хрⷭ҇то́съ, и҆ ѡ҆бнажа́етсѧ и҆ кр҃ща́етсѧ, во ѻ҆де́ждꙋ ѡ҆блача́ѧ нетлѣ́нїѧ человѣ́чество.

<rubric>Свѣти́ленъ:</rubric>

<podoben>Подо́бенъ: <incipit><red>Д</red>х҃омъ во ст҃и́лищи:</incipit></podoben>

<red>Ꙗ҆́</red>кѡ ви́дѣ тѧ̀ ѡ҆бнаже́на і҆ѻрда́нъ, съ тре́петомъ къ сꙋ́щемꙋ ѿ непло́дове речѐ: ѡ҆ста́ви, ѽ і҆ѡа́нне, крⷭ҇ти́тисѧ гдⷭ҇а, ѻ҆гне́мъ и҆ дх҃омъ ѡ҆чища́ющаго всю̀ тва́рь: на сїе́ бо прїи́де, ѡ҆ст҃и́ти земны̑ѧ, и҆ водно́е є҆стество̀.

<rubric>Сла́ва, и҆ ны́нѣ:</rubric>

<red>И҆</red>з̾ дв҃ы возсїѧ́вый въ виѳлее́мѣ пло́тїю, ко і҆ѻрда́нꙋ ны́нѣ тщи́тсѧ, скве́рнꙋ ѿмы́ти земноро́дныхъ, къ свѣ́тꙋ приводѧ̀ во тьмѣ̀ сꙋ́щыѧ, кр҃ще́нїемъ бж҃е́ственнымъ.

<rubric>На хвали́техъ стїхи̑ры, на д҃, гла́съ ѕ҃:</rubric>

<podoben>Подо́бенъ: <incipit><red>А҆́</red>гг҃льскїѧ пред̾иди́те си̑лы:</incipit></podoben>

<red>Ч</red>то̀ не домышлѧ́ешисѧ, крⷭ҇ти́телю, смотре́нїѧ, є҆́же соверша́ю за всѣ́хъ сп҃се́нїе; дрє́внѧѧ ѡ҆ста́ви ны́нѣ, и҆ помышлѧ́й полє́знаѧ, вѣ́рꙋй бг҃ꙋ соше́дшемꙋ, и҆ пристꙋпи́въ, мнѣ̀ послꙋжѝ: бг҃ъ бо прїидо́хъ за бл҃гоꙋтро́бїе а҆да́ма ѡ҆чи́стити ѿ паде́нїѧ.

<red>В</red>зе́млѧй на́шѧ грѣхѝ на ра́мена, прише́лъ є҆сѝ, і҆и҃се, къ стрꙋѧ́мъ і҆ѻрда̑нскимъ: а҆́зъ же ѹ҆жасо́хсѧ твоегѡ̀ стра́шнагѡ прише́ствїѧ, ка́кѡ ѹ҆́бѡ мѝ вели́ши крⷭ҇ти́ти тѧ̀; са́мъ мѧ̀ ѡ҆чи́стити прише́лъ є҆сѝ, и҆ ка́кѡ кр҃ще́нїѧ ѿ менѐ про́сиши, всѣ́хъ ѡ҆чище́нїе;

<red>Є҆</red>стества̀ моегѡ̀ непости́жное сло́во, въ ра́бїй же зра́къ ѡ҆дѣ́ѧвсѧ прїидо́хъ на і҆ѻрда́нъ, ника́коже менѐ ѿрецы́сѧ: грѧдѝ, не бо́йсѧ, прибли́жисѧ ко мнѣ̀. Десни́цꙋ на ве́рхъ мо́й положи́въ, возопі́й: бл҃гослове́нъ ꙗ҆вле́йсѧ, бж҃е на́шъ, сла́ва тебѣ̀.

<red>Ѽ</red> па́че ѹ҆ма̀ безмѣ́рныѧ твоеѧ̀ нищеты̀, сло́ве бж҃їй! Менѐ ра́ди па́дшагѡ, позна́хъ тѧ̀ за млⷭ҇рдїе во а҆да́ма ѡ҆бле́кшасѧ, и҆ сꙋ́щыѧ ѿ а҆да́ма ѡ҆бновлѧ́юща, и҆ повинꙋ́ѧйсѧ твоемꙋ̀ велѣ́нїю, вѣ́рнѡ зовꙋ̀ тебѣ̀: бл҃гослове́нъ ꙗ҆вле́йсѧ, бж҃е на́шъ, сла́ва тебѣ̀.

<rubric>Сла́ва, гла́съ и҆ подо́бенъ то́йже:</rubric>

<red>С</red>ъ тре́петомъ слꙋжѧ̀ і҆ѡа́ннъ влⷣцѣ, ра́дꙋетсѧ дꙋше́ю, и҆ вопїе́тъ съ весе́лїемъ: сра́дꙋйтесѧ мнѣ̀ всѝ ро́ди пра́ѻтца, прїи́де бо ча́ѧнїе на́ше, прїи́де на і҆ѻрда́нъ хрⷭ҇то́съ, всѧ̑ ѿ грѣха̀ а҆да́мова ѡ҆чи́стити, ꙗ҆́кѡ бл҃гоꙋтро́бенъ.

<rubric>И҆ ны́нѣ, гла́съ и҆ подо́бенъ то́йже:</rubric>

<red>В</red>оспои́мъ, лю́дїе, рожде́нномꙋ ѿ дв҃ы, и҆ въ рѣцѣ̀ кре́щшемꙋсѧ і҆ѻрда́нѣ, и҆ къ немꙋ̀ возопїи́мъ: цр҃ю̀ всѧ́кїѧ тва́ри, да́рꙋй на́мъ неѡсꙋжде́ннѡ чтⷭ҇ою со́вѣстїю, вѣ́рнѡ дости́гнꙋти твоѐ ст҃о́е и҆з̾ ме́ртвыхъ тридне́вное воста́нїе.

<rubric>На стїхо́внѣ стїхи̑ры, гла́съ в҃:</rubric>

<podoben>Подо́бенъ: <incipit><red>Д</red>о́ме є҆ѵфра́ѳовъ:</incipit></podoben>

<red>С</red>ѐ цр҃ь, сѐ ча́ѧнїе і҆и҃лево прїи́де: лю́дїе ра́дꙋйтесѧ, свѣ́тъ бо ꙗ҆влѧ́етсѧ.

<rubric class="inline">Сті́хъ:</rubric> <red>С</red>егѡ̀ ра́ди помѧнꙋ́хъ тѧ̀ ѿ землѝ і҆ѻрда́нски и҆ є҆рмѡнїи́мски.

<red>Ѹ҆</red>зрѣ́сѧ сꙋ́щымъ на землѝ съ пло́тїю, бж҃е́ственный ны́нѣ свѣ́тъ, сꙋ́щымъ во тьмѣ̀ ꙗ҆ви́сѧ, и҆ всѣ̑мъ бл҃года́ть возсїѧ̀.

<rubric class="inline">Сті́хъ:</rubric> <red>В</red>и́дѣша тѧ̀ во́ды, бж҃е, ви́дѣша тѧ̀ во́ды, и҆ ѹ҆боѧ́шасѧ.

<red>С</red>вѣти́льниче свѣ́тꙋ, зарѐ сл҃нцꙋ, прⷣте́че сло́вꙋ, дрꙋ́же женихꙋ̀ прⷪ҇ро́че послꙋжѝ.

<rubric>Сла́ва, и҆ ны́нѣ, гла́съ и҃:</rubric>

<rubric class="inline">А҆нато́лїево:</rubric> <red>І҆</red>ѡа́нне крⷭ҇ти́телю, во ѹ҆тро́бѣ позна́вый мѧ̀ а҆́гнца, на рѣцѣ̀ мѝ послꙋжѝ, со а҆́гг҃лы мѝ слꙋ́жбꙋ принесѝ, просте́ръ косни́сѧ рꙋко́ю твое́ю верхꙋ̀ моемꙋ̀ пречⷭ҇томꙋ. И҆ є҆гда̀ ѹ҆́зриши го́ры трепе́щꙋщыѧ, и҆ і҆ѻрда́нъ возвраща́ющьсѧ, съ си́ми возопі́й: воплоти́выйсѧ ѿ дв҃ы въ на́ше сп҃се́нїе, гдⷭ҇и, сла́ва тебѣ̀.

<rubric class="inline">По</rubric> <incipit><red>Б</red>л҃го є҆́сть:</incipit> <incipit><red>Трист҃о́е.</red></incipit> <rubric class="inline">По</rubric> <red>Ѻ҆́</red>ч҃е на́шъ.

<rubric>Тропа́рь. Та́же є҆ктєнїѝ: И҆ ѿпꙋ́стъ.</rubric>



<rubric>Ѡ҆ часѣ́хъ въ на́вечерїи ст҃ы́хъ бг҃оѧвле́нїй, ѹ҆ка́зъ пи́санъ въ часѣ́хъ ржⷭ҇тва̀ хрⷭ҇то́ва.</rubric>
