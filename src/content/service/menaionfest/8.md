---
title: "Мѣ́сѧца ѻ҆ктѡ́врїа въ к҃в де́нь"
navigation:
  key: service-menaionfest-8
  title: "Мѣ́сѧца ѻ҆ктѡ́врїа въ к҃в де́нь"
  parent: service-menaionfest
  order: 8
type: "service"
---

# Мѣ́сѧца ѻ҆ктѡ́врїа въ к҃в де́нь.

<rubric>Слꙋ́жба ꙗ҆вле́нїю і҆кѡ́ны прест҃ы́ѧ влⷣчцы на́шеѧ бцⷣы каза́нскїѧ.</rubric>

<rubric>Ѹ҆ста́висѧ же се́й пра́здникъ пра́здновати въ ца́рствꙋющемъ гра́дѣ москвѣ̀, и҆збавле́нїѧ ра́ди ѿ лѧ́хѡвъ, въ лѣ́то ҂зрк҃а.</rubric>



<rubric>Ве́черъ, <incipit><red>Б</red>л҃же́нъ мꙋ́жъ:</incipit> На <incipit><red>Г</red>дⷭ҇и воззва́хъ:</incipit> поста́вимъ стїхѡ́въ и҃, и҆ пое́мъ стїхи̑ры, гла́съ д҃:</rubric>

<podoben>Подо́бенъ: <incipit><red>Ꙗ҆́</red>кѡ до́блѧ:</incipit></podoben>

<red>Ꙗ҆́</red>кѡ прекра́снаѧ сло́ва пала́та, и҆ прⷭ҇то́лъ свѣтоноси́вый, бцⷣе влⷣчце, сопрⷭ҇то́льное сло́во ѻ҆́ч҃ее во твои́хъ ложесна́хъ вмѣсти́ла є҆сѝ, и҆ ро́ждши свѣ́тъ незаходи́мый, на́ше ѡ҆мраче́нїе просвѣти́ла є҆сѝ, ле́сть ѕмїинꙋ̀ ѿгна́ла є҆сѝ и҆ тлѣ́нїе потреби́ла є҆сѝ: жи́знь вѣ́чнꙋю мі́рꙋ дарова́ла є҆сѝ твои́мъ ржⷭ҇тво́мъ, врата̀ раѧ̀ ѿве́рзла є҆сѝ, и҆ всѧ̑ бл҃га̑ѧ человѣ́ческомꙋ є҆стествꙋ̀ дарова́ла є҆сѝ. Но и҆ ны́нѣ гпⷭ҇жѐ, твои́ми мл҃твами, и҆збавлѧ́й рабы̑ твоѧ̑ ѿ всѣ́хъ бѣ́дъ.

<red>Ꙗ҆́</red>кѡ вели́ка сꙋ́щи цр҃и́ца и҆ мт҃и, на нб҃сѝ превысо́кихъ си́лъ цр҃ѧ̀, пречⷭ҇тыѧ твоѧ̑ рꙋ́ки просте́рши, моле́бнѡ за ны̀ предстои́ши, и҆ на землѝ ꙗ҆́кѡ держа́внаѧ помо́щница, бж҃е́ственною твое́ю і҆кѡ́ною, и҆ дх҃омъ съ твои́ми рабы̑ пребыва́еши, и҆ ве́селѡ сп҃са́еши, и҆ и҆збавлѧ́еши ѿ всѧ́кїѧ напа́сти бл҃гоче́стнѡ бцⷣꙋ тѧ̀ и҆сповѣ́дающыѧ.

<red>Ꙗ҆́</red>кѡ златоза́рный ра́й, и҆ мѣ́сто прекра́сное и҆ бг҃опросвѣще́нное, и҆ дре́во ст҃о́е, дх҃омъ ст҃ы́мъ ѡ҆сѣне́нное, вмѣсти́лище свѣ́та невече́рнѧгѡ, тебѐ вѣ́дꙋщымъ, ꙗ҆́снѡ немерца́ющисѧ бж҃е́ственною лꙋче́ю, млⷣнцемъ твои́мъ свѣ́тиши все́й тва́ри: є҆го́же молѧ́щи, цр҃и́це бцⷣе, сп҃сѝ гра́дъ тво́й и҆ лю́ди, къ тебѣ̀ прибѣга́ющыѧ ѿ всѣ́хъ бѣ́дъ.

<red>Ꙗ҆́</red>кѡ порфѵ́рою ца́рскою и҆ вѵ́ссомъ, і҆кѡ́ною твое́ю, и҆ твоегѡ̀ сн҃а бцⷣе, цр҃ковь бж҃їѧ просвѣти́вшисѧ, красꙋ́етсѧ чꙋдесы̑. Дне́сь ꙗ҆вле́нїемъ всѧ̑ созыва́етъ пра́здновати, па́че сїѧ́нїѧ со́лнечнаго, бл҃года́тїю ст҃а́гѡ дх҃а блиста́ющисѧ, на болѧ́щихъ и҆ недꙋ́жныхъ и҆сцѣле́нїѧ и҆сто́чники и҆сточа́ющи, и҆ всѣ̑мъ да́рꙋющи бога́тꙋю млⷭ҇ть.

<rubric>И҆́ны стїхи̑ры, гла́съ и҃:</rubric>

<red>В</red>ысо́кїй цр҃ю̀ непостижи́мый, со ѻ҆ц҃е́мъ сѣдѧ́й на прⷭ҇то́лѣ и҆ бж҃е́ственнымъ дх҃омъ: бл҃говоли́вый роди́тисѧ на землѝ ѿ дв҃ы неискꙋсобра́чныѧ і҆и҃се: ѹ҆щедрѧ́ѧ твоѐ созда́нїе, человѣ́ческое є҆стество̀, неизрече́нными добро́тами, прїимѝ твоеѧ̀ мт҃ре приноси̑мыѧ тебѣ̀ за ны̀ мл҃твы, и҆ не помѧнѝ беззако́нїй на́шихъ, но поми́лꙋй и҆ сп҃сѝ дꙋ́шы на́шѧ, ꙗ҆́кѡ млⷭ҇рдъ. <rubric class="inline">Два́жды.</rubric>

<red>П</red>реклони́въ нб҃са̀ цр҃ь сла́вы, сни́де ѡ҆бнови́ти а҆да́ма, престꙋпле́нїемъ всего̀ и҆стлѣ́вшаго: всели́сѧ въ тѧ̀ чⷭ҇таѧ дв҃о, и҆ роди́сѧ, ключе́й дѣ́вства не рꙋши́въ, и҆ на рꙋка́хъ твои́хъ смире́нъ млⷣнцъ, и҆́же а҆рха́гг҃лѡвъ цр҃ь ноша́шесѧ. И҆ ны́нѣ твою̀ мл҃твꙋ прїе́млетъ, и҆ проше́нїе твоѐ во все́мъ и҆сполнѧ́етъ бцⷣе, ꙗ҆́кѡ тво́й сн҃ъ и҆ бг҃ъ: є҆мꙋ́же ѹ҆се́рднѡ моли́сѧ, да сп҃се́тъ дꙋ́шы на́шѧ ꙗ҆́кѡ млⷭ҇рдъ.

<red>П</red>а́че ски́нїи мѡѷсе́евы, по ѡ҆́бразꙋ нбⷭ҇номꙋ сотворе́нныѧ, всю́ тѧ бг҃ъ ѡ҆свѧтѝ, бцⷣе, дх҃омъ ст҃ы́мъ: ве́сь всели́всѧ въ тѧ̀, всего̀ человѣ́ка ѡ҆живѝ. Тѣ́мъ и҆ твоѧ̀ і҆кѡ́на, па́че а҆арѡ́нѧ кївѡ́та, напо́лнисѧ бл҃года́ти бж҃їѧ, и҆ и҆сточа́етъ ѡ҆свѧще́нїе дꙋша́мъ и҆ тѣлесє́мъ. Є҆́йже любе́знѡ покланѧ́ющесѧ, про́симъ ѿ тебѐ вели́кїѧ млⷭ҇ти, да сп҃се́ши дꙋ́шы на́шѧ, бл҃гослове́ннаѧ помо́щнице.

<rubric>Сла́ва, и҆ ны́нѣ, гла́съ и҃:</rubric>

<red>П</red>рїиди́те возра́дꙋемсѧ держа́внѣй застꙋ́пницѣ ро́да на́шегѡ, цр҃и́цѣ бцⷣѣ: прїиди́те къ ти́хомꙋ є҆ѧ̀ и҆ чꙋ́дномꙋ, почита́емомꙋ а҆́гг҃лы, чⷭ҇тно́мꙋ поклони́мсѧ ѡ҆́бразꙋ: да́рꙋетъ бо вѣ̑рнымъ ѻ҆би̑льныѧ да́ры цѣлє́бныѧ, ѿ неистощи́магѡ и҆сто́чника ст҃ы́ѧ і҆кѡ́ны, неѡскꙋ́днꙋю бл҃года́ть и҆сточа́ющи: тьмы̀ и҆збавлѧ́етъ на́съ и҆скꙋше́нїй и҆ бѣ́дъ, и҆ всѧ́кагѡ грѣха̀, бл҃гоче́стнѡ и҆ бг҃опрїѧ́тнѡ прославлѧ́ющихъ, и҆ чтꙋ́щихъ свѣ́тлꙋю и҆ чꙋ́днꙋю бг҃омт҃ре ст҃ꙋ́ю і҆кѡ́нꙋ. Тѣ́мъ воспѣва́юще воззове́мъ первоѡбра́знѣй: ра́дꙋйсѧ любе́знаѧ мі́рꙋ по́моще, во сп҃се́нїе дꙋ́шъ на́шихъ.

<rubric>Вхо́дъ. Прокі́менъ днѐ. И҆ чтє́нїѧ г҃.</rubric>

<rubric>Бытїѧ̀ чте́нїе. (Глава̀ к҃и.)</rubric>

<versal data-diacritics="true">И҆</versal>зы́де і҆а́кѡвъ ѿ стꙋденца̀ клѧ́твеннагѡ, и҆ и҆́де въ харра́нь. И҆ ѡ҆брѣ́те мѣ́сто, и҆ спа̀ та́мѡ. За́йде бо со́лнце: и҆ взѧ́тъ ѿ ка́менїѧ мѣ́ста тогѡ̀, и҆ положѝ возгла́вїе себѣ̀, и҆ спа̀ на мѣ́стѣ ѻ҆́номъ, и҆ со́нъ ви́дѣ: И҆ сѐ лѣ́ствица ѹ҆твержде́на на землѝ, є҆ѧ́же глава̀ досѧза́ше до нб҃съ, и҆ а҆́гг҃ли бж҃їи восхожда́хꙋ и҆ низхожда́хꙋ по не́й. Гдⷭ҇ь же ѹ҆твержда́шесѧ на не́й, и҆ речѐ: а҆́зъ бг҃ъ а҆враа́мовъ ѻ҆тца̀ твоегѡ̀, и҆ бг҃ъ і҆саа́ковъ, не бо́йсѧ: землѧ̀, и҆дѣ́же ты̀ спи́ши на не́й, тебѣ̀ да́мъ ю҆̀ и҆ сѣ́мени твоемꙋ̀. И҆ бꙋ́детъ сѣ́мѧ твоѐ ꙗ҆́кѡ песо́къ земны́й, и҆ распространи́тсѧ на мо́ре, и҆ лі́вꙋ, и҆ сѣ́веръ, и҆ на восто́ки: и҆ возбл҃гословѧ́тсѧ ѡ҆ тебѣ̀ всѧ̑ кѡлѣ́на земна̑ѧ, и҆ ѡ҆ сѣ́мени твое́мъ. И҆ сѐ а҆́зъ съ тобо́ю сохранѧ́ѧй тѧ̀ на всѧ́комъ пꙋтѝ, а҆́може а҆́ще по́йдеши: и҆ возвращꙋ̀ тѧ̀ въ зе́млю сїю̀, ꙗ҆́кѡ не и҆́мамъ тебѐ ѡ҆ста́вити, до́ндеже сотвори́ти мѝ всѧ̑, є҆ли̑ка глаго́лахъ тебѣ̀. И҆ воста̀ і҆а́кѡвъ ѿ сна̀ своегѡ̀, и҆ речѐ: ꙗ҆́кѡ є҆́сть гдⷭ҇ь на мѣ́стѣ се́мъ, а҆́зъ же не вѣ́дѣхъ. И҆ ѹ҆боѧ́сѧ, и҆ речѐ: ꙗ҆́кѡ стра́шно мѣ́сто сїѐ, нѣ́сть сїѐ, но до́мъ бж҃їй и҆ сїѧ̑ врата̀ нбⷭ҇наѧ.

<rubric>Прⷪ҇ро́чества і҆езекі́илева чте́нїе. (Главы̑ м҃г и҆ м҃д.)</rubric>

<versal>Т</versal>а́кѡ глаго́летъ гдⷭ҇ь: бꙋ́детъ ѿ днѐ ѻ҆сма́гѡ и҆ про́чее, сотворѧ́тъ і҆ере́и на ѻ҆лтарѝ всесожже́нїѧ ва́шегѡ, и҆ ꙗ҆̀же сп҃се́нїѧ ва́шегѡ, и҆ прїимꙋ̀ вы̀, глаго́летъ а҆дѡнаі̀ гдⷭ҇ь. И҆ ѡ҆брати́ мѧ на пꙋ́ть вра́тъ ст҃ы́хъ внѣ́шнихъ, зрѧ́щихъ на восто́ки, и҆ сїѧ̑ бѧ́хꙋ затворє́на. И҆ речѐ гдⷭ҇ь ко мнѣ̀: врата̀ сїѧ̑ затворє́на бꙋ́дꙋтъ, и҆ не ѿве́рзꙋтсѧ, и҆ никто́же про́йдетъ сквозѣ̀ и҆́хъ, ꙗ҆́кѡ гдⷭ҇ь бг҃ъ і҆и҃левъ про́йдетъ и҆́ми, и҆ бꙋ́дꙋтъ затворє́на. Ꙗ҆́кѡ и҆гꙋ́менъ сѧ́детъ въ ни́хъ снѣ́сти хлѣ́бъ, по пꙋтѝ є҆ла́мскихъ вра́тъ вни́детъ, и҆ по пꙋтѝ є҆гѡ̀ и҆зы́детъ. И҆ введе́ мѧ по пꙋтѝ вра́тъ ст҃ы́хъ сꙋ́щихъ къ сѣ́верꙋ, прѧ́мѡ хра́мꙋ: и҆ ви́дѣхъ, и҆ сѐ и҆спо́лнь сла́вы хра́мъ гдⷭ҇нь.

<rubric>При́тчей чте́нїе. (Глава̀ ѳ҃.)</rubric>

<versal>П</versal>ремꙋ́дрость созда̀ себѣ̀ до́мъ, и҆ ѹ҆твердѝ столпѡ́въ се́дмь. Закла̀ своѧ̑ же́ртвєннаѧ, и҆ растворѝ въ ча́ши свое́й вїно̀, и҆ ѹ҆гото́ва свою̀ трапе́зꙋ. Посла̀ своѧ̑ рабы̑, созыва́ющи съ высо́кимъ проповѣ́данїемъ на ча́шꙋ глаго́лющи: И҆́же є҆́сть безꙋ́менъ, да ѹ҆клони́тсѧ ко мнѣ̀. И҆ тре́бꙋющымъ ѹ҆ма̀ речѐ: Прїиди́те, ꙗ҆ди́те мо́й хлѣ́бъ, и҆ пі́йте вїно̀, є҆́же раствори́хъ ва́мъ. Ѡ҆ста́вите безꙋ́мїе, и҆ жи́ви бꙋ́дете, и҆ взыщи́те ра́зꙋма, да поживетѐ, и҆ и҆спра́вите ра́зꙋмъ въ вѣ́дѣнїи. Наказꙋ́ѧй ѕлы̑ѧ, прїи́метъ себѣ̀ безче́стїе: ѡ҆блича́ѧй же нечести́ваго, ѡ҆поро́читъ себѐ, ѡ҆бличє́нїѧ бо нечести́вомꙋ ра̑ны є҆мꙋ̀. Не ѡ҆блича́й ѕлы́хъ, да не возненави́дѧтъ тебѐ: ѡ҆блича́й премꙋ́дра, и҆ возлю́битъ тѧ̀. Да́ждь премꙋ́дромꙋ винꙋ̀, и҆ премꙋ́дршїй бꙋ́детъ: сказꙋ́й пра́ведномꙋ, и҆ приложи́тъ прїима́ти. Нача́ло премꙋ́дрости, стра́хъ гдⷭ҇нь, и҆ совѣ́тъ ст҃ы́хъ, ра́зꙋмъ. Разꙋмѣ́ти бо зако́нъ, по́мысла є҆́сть бл҃га́гѡ: си́мъ бо ѡ҆́бразомъ мно́гое поживе́ши вре́мѧ, и҆ приложа́тсѧ тебѣ̀ лѣ́та живота̀.

<rubric>На лїті́и стїхи̑ры, гла́съ в҃, самогла́сны:</rubric>

<red>Ꙗ҆́</red>кѡ вои́стиннꙋ дре́внѧгѡ кївѡ́та пречестнѣ́е, є҆гда̀ дв҃дъ собра́въ чи́ны ликовствова́ше, ны́нѣ твоѧ̑, бцⷣе, і҆кѡ́на: є҆́йже предстоѧ́тъ а҆рхїере́євъ собо́ри, и҆ съ чи́нми а҆́гг҃лъ ца́рїе же и҆ кнѧ́зи, и҆ всѐ хрⷭ҇тоимени́тыхъ люде́й мно́жество, досто́йнѡ бл҃жа́тъ тѧ̀ мт҃рь бж҃їю, и҆ прославлѧ́ютъ раболѣ́пнѡ, и҆ чествꙋ́ютъ и҆ покланѧ́ютсѧ, и҆ мо́лѧтсѧ тебѣ̀ по бз҃ѣ: да мі́ръ ѹ҆мири́ши въ правосла́вїи, и҆ ца̑рскїѧ ски́петры ѹ҆тверди́ши, и҆ сп҃се́ши ѿ всѣ́хъ ѕѡ́лъ твоѧ̑ рабы̑, ꙗ҆́кѡ є҆ди́на бл҃гослове́ннаѧ.

<red>П</red>редстоѧ́тъ тѝ, гпⷭ҇жѐ бцⷣе, пред̾ твои́мъ, пречⷭ҇таѧ, ѡ҆́бразомъ, а҆рхїере́євъ сосло́вїе, ца́рїе и҆ кнѧ́зи, и҆ всѝ лю́дїе, мона́си и҆ прості́и: вѣ́дꙋще тѧ̀ вои́стиннꙋ помо́щницꙋ си́льнꙋ и҆ непобѣди́мꙋ, молє́нїѧ тебѣ̀ приноси́ти ѿ всеѧ̀ дꙋшѝ подвиза́ютъ, и҆ поꙋща́ютъ на мл҃твꙋ къ бг҃ꙋ, тре́бꙋюще твоеѧ̀ по́мощи, да простре́ши бг҃онѡ́сныѧ твоѧ̑ рꙋ́ки, и҆ ѹ҆мо́лиши за мі́ръ. Вонмѝ и҆ ѹ҆слы́ши, влⷣчце, и҆ пода́ждь ѹ҆тѣше́нїе рабѡ́мъ твои̑мъ, до́ндеже не ѡ҆долѣ́ютъ ны̀ грѣхѝ на́ши тѧ̑жкїѧ и҆ лю̑тыѧ: твоеѧ́ бо всегда̀ тре́бꙋемъ всѝ по́мощи.

<rubric class="inline">Гла́съ и҃:</rubric> <red>П</red>е́рвѣе написа́вшейсѧ твое́й і҆кѡ́нѣ є҆ѵⷢ҇льскихъ та̑инъ бл҃говѣ́стникомъ, и҆ къ тебѣ̀ цр҃и́цѣ принесе́ннѣй, да ѹ҆сво́иши тꙋ̀, и҆ си́льнꙋ содѣ́лаеши сп҃стѝ чествꙋ́ющыѧ тѧ̀, пора́доваласѧ є҆сѝ, и҆ ꙗ҆́кѡ сꙋ́щи млⷭ҇тива, сп҃се́нїѧ на́шегѡ содѣ́тельница, ꙗ҆́кѡ ѹ҆ста̀ и҆ гла́съ і҆кѡ́нѣ бы́вши, ꙗ҆́коже и҆ бг҃а внегда̀ зачина́ющи во чре́вѣ, пѣ́снь воспѣ́ла є҆сѝ: сѐ ѿ ны́нѣ ѹ҆бл҃жа́тъ мѧ̀ всѝ ро́ди! И҆ на тꙋ̀ зрѧ́щи глаго́лала є҆сѝ со вла́стїю: съ си́мъ ѡ҆́бразомъ бл҃года́ть моѧ̀ и҆ си́ла. И҆ мы̀ и҆́стиннѡ вѣ́рꙋемъ, ꙗ҆́кѡ сѐ рекла̀ є҆сѝ гпⷭ҇жѐ, си́мъ ѡ҆́бразомъ съ на́ми є҆сѝ. Тѣ́мъ бл҃гоговѣ́йнѡ предстоѧ́ще, покланѧ́емсѧ тебѣ̀ рабѝ твоѝ, посѣти́ ны твои́ми мт҃рними щедро́тами.

<rubric class="inline">Гла́съ з҃:</rubric> <red>Г</red>ора̀ є҆сѝ вели́каѧ и҆ пресла́внаѧ, па́че горы̀ сїна́йскїѧ, бцⷣе: ѻ҆на́ бо не терпѧ́щи сни́тїѧ сла́вы бж҃їѧ во ѡ҆́бразѣхъ и҆ сѣ́нехъ, ѻ҆гне́мъ возгара́шесѧ, и҆ гро́ми и҆ мо́лнїи та́мѡ бы́ша. Ты́ же, ве́сь бж҃е́ственный ѻ҆́гнь сꙋ́щь, бж҃їе сло́во во чре́вѣ твое́мъ неѡпа́льнѡ носи́ла є҆сѝ, и҆ ѿ сосє́цъ твои́хъ млеко́мъ пита́ла є҆сѝ, ма́нїемъ носѧ́щаго всѧ̑. И҆ ны́нѣ ма́тернее дерзнове́нїе къ немꙋ̀ и҆мꙋ́щи, помозѝ, влⷣчце, вѣ́рнѡ пра́зднꙋющымъ тво́й чⷭ҇тны́й пра́здникъ, и҆ не забꙋ́ди млⷭ҇тивнѡ посѣща́ющи: прїѧ́ла бо є҆сѝ ѿ бг҃а да́ръ стро́ити и҆ покрыва́ти хрⷭ҇тоимени́тое ста́до, рабы̑ твоѧ̑.

<rubric>Сла́ва, и҆ ны́нѣ, гла́съ ѕ҃:</rubric>

<red>Т</red>ебѣ̀ всѝ ро́ди человѣ́честїи хва̑льныѧ да́ры прино́сѧтъ, влⷣчце, и҆ мо́лѧтсѧ ꙗ҆́кѡ цр҃и́цѣ и҆ мт҃ри бж҃їи: прⷪ҇ро́цы тѧ̀ премꙋ́дрѡ проповѣ́даша, леѵі́ти бл҃гослови́ша, а҆пⷭ҇ли и҆ мꙋ́чєницы и҆сповѣ́даша, ца́рїе и҆ кнѧ́зи покланѧ́ютсѧ, а҆рхїере́є проповѣ́дꙋютъ, мона́си и҆ прості́и бл҃гоговѣ́ютъ, бога́тїи и҆ ѹ҆бо́зїи, сирѡты̀ и҆ вдѡвы̀, и҆ всѧ́къ во́зрастъ, и҆ всѧ́ко преспѣ́ѧнїе, ста́рческое и҆ младе́нческое, под̾ кро́въ тво́й держа́вный съ вѣ́рою прибѣга́емъ: покры́й и҆ соблюдѝ, гпⷭ҇жѐ, мл҃твами твои́ми, и҆ сп҃сѝ ѿ бѣ́дъ дꙋ́шы на́ша.

<rubric>На стїхо́внѣ стїхи̑ры, гла́съ в҃:</rubric>

<red>В</red>мѣсти́лище чⷭ҇тое свѣ́та пречⷭ҇тагѡ бцⷣе, ка́кѡ тѧ̀ рабѝ досто́йнѡ воспѣва́емъ; ꙗ҆́кѡ ꙗ҆вле́нїемъ пречⷭ҇тыѧ твоеѧ̀ і҆кѡ́ны, и҆ превѣ́чнагѡ млⷣнца, всѧ̑ ѡ҆свѧща́еши.

<rubric class="inline">Сті́хъ:</rubric> <red>П</red>омѧнꙋ̀ и҆́мѧ твоѐ во всѧ́комъ ро́дѣ и҆ ро́дѣ.

<red>Ѽ</red> дв҃о нескве́рнаѧ, бг҃ора́дованнаѧ, что́ ти когда̀ таково̀ бл҃годаре́нїе принесе́мъ, ꙗ҆́кѡ бл҃же́ннагѡ твоегѡ̀ ржⷭ҇тва̀ всесїѧ́ющею лꙋче́ю всѣ́хъ ѿ тлѣ́нїѧ къ жи́зни возвела̀ є҆сѝ;

<rubric class="inline">Сті́хъ:</rubric> <red>С</red>лы́ши дщѝ и҆ ви́ждь, и҆ приклонѝ ѹ҆́хо твоѐ.

<red>Ѽ</red> дв҃о гпⷭ҇жѐ, мт҃и зижди́телева, нбⷭ҇ныхъ є҆сѝ чинѡ́въ ра́дованїе, и҆ человѣ́ческомꙋ ро́дꙋ бл҃гослове́ннаѧ помо́щнице! Молѝ ѡ҆ сп҃се́нїи дꙋ́шъ на́шихъ.

<rubric>Сла́ва, и҆ ны́нѣ, гла́съ є҃:</rubric>

<red>В</red>оспое́мъ лю́дїе свѣ́тлѡ дв҃дскꙋю пѣ́снь, ѻ҆трокови́цѣ невѣ́стѣ бж҃їи, и҆ мт҃ри цр҃ѧ̀ хрⷭ҇та̀: предста̀ цр҃и́ца ѡ҆деснꙋ́ю тебѣ̀ влⷣко, рѧ́сны златы́ми ѡ҆дѣ́ѧна, и҆ преꙋкра́шена бж҃е́ственными бл҃голѣ́потами. Сїю̀ ѹ҆́бѡ ꙗ҆́кѡ и҆збра́ннꙋю и҆ до́брꙋю въ жена́хъ, па́че всегѡ̀ мі́ра ѹ҆добри́въ, бл҃говоли́лъ є҆сѝ роди́тисѧ и҆з̾ неѧ̀ вели́кїѧ ра́ди млⷭ҇ти: и҆ сїю̀ помо́щницꙋ лю́демъ твои́мъ дарова́лъ є҆сѝ, сп҃са́ти и҆ покрыва́ти ѿ бѣ́дъ, всемогꙋ́щею твое́ю и҆ бжⷭ҇твенною си́лою, є҆ѧ́же мл҃твами хрⷭ҇тѐ бж҃е поми́лꙋй на́съ.

<rubric>Тропа́рь, гла́съ д҃:</rubric>

<red>З</red>астꙋ́пнице ѹ҆се́рднаѧ, мт҃и гдⷭ҇а вы́шнѧгѡ, за всѣ́хъ мо́лиши сн҃а твоегѡ̀ хрⷭ҇та̀ бг҃а на́шего, и҆ всѣ̑мъ твори́ши сп҃сти́сѧ, въ держа́вный тво́й покро́въ прибѣга́ющымъ. Всѣ́хъ на́съ застꙋпѝ ѽ гпⷭ҇жѐ цр҃и́це и҆ влⷣчце, и҆̀же въ напа́стехъ и҆ ско́рбехъ, и҆ въ болѣ́знехъ ѡ҆бремене́нныхъ грѣхѝ мно́гими, предстоѧ́щихъ и҆ молѧ́щихсѧ тебѣ̀ ѹ҆миле́нною дꙋше́ю, и҆ сокрꙋше́ннымъ се́рдцемъ, пред̾ пречⷭ҇тымъ твои́мъ ѡ҆́бразомъ со слеза́ми, и҆ невозвра́тнѡ наде́ждꙋ и҆мꙋ́щихъ на тѧ̀ и҆збавле́нїѧ всѣ́хъ ѕѡ́лъ, всѣ̑мъ полє́знаѧ да́рꙋй, и҆ всѧ̑ сп҃сѝ бцⷣе дв҃о: ты́ бо є҆сѝ бж҃е́ственный покро́въ рабѡ́мъ твои̑мъ.



<rubric>На ѹ҆́трени, на <incipit><red>Б</red>г҃ъ гдⷭ҇ь:</incipit> тропа́рь, три́жды.</rubric>

<rubric>По а҃-мъ стїхосло́вїи сѣда́ленъ, гла́съ г҃:</rubric>

<red>Л</red>ю́дїе бл҃гочести́вїи, правовѣ́рнїи собо́ри хрⷭ҇тоимени́тїи, пристꙋпи́те вѣ́рнѡ всѝ, бж҃е́ственномꙋ припа́дающе бж҃їѧ мт҃ре ѡ҆́бразꙋ: та́ѧ бо и҆сцѣле́нїе болѧ́щымъ ра́достнѡ подае́тъ, ѹ҆ѧзвлѧ́етъ же ѕлосла̑вныѧ ꙗ҆́кѡ стрѣла̀ ѿ лꙋ́ка, на́съ всѣ́хъ весели́тъ свѣтови́днѡ, и҆ бл҃года́тїю ѡ҆зарѧ́етъ мл҃твами свои́ми.

<rubric>Сла́ва, и҆ ны́нѣ:</rubric>

<red>В</red>сю́ тѧ бг҃ъ ѡ҆свѧтѝ дв҃ꙋ до́брꙋю, и҆ непоро́чнꙋю въ жена́хъ, прⷪ҇рѡ́ки проѡбрази́въ че́стнѡ, і҆ере́и бл҃гослови́въ, во ст҃а̑ѧ ст҃ы́хъ вселѝ, а҆́гг҃ломъ воспита̀, съ нб҃сѐ пи́щꙋ хлѣ́бъ подаѧ̀. Са́мъ же пребл҃гі́й, и҆ є҆диноро́дное бг҃ъ сло́во, всели́сѧ въ тѧ̀, и҆ пло́тїю про́йде и҆з̾ тебѐ. Тѣ́мже тѝ покланѧ́емсѧ, и҆ чти́мъ, ꙗ҆́кѡ вои́стиннꙋ и҆́стиннꙋю сꙋ́щꙋю бцⷣꙋ.

<rubric>По в҃-мъ стїхосло́вїи сѣда́ленъ, гла́съ д҃:</rubric>

<red>Д</red>а ликовствꙋ́етъ свѣ́тлѡ вѣ́рныхъ всѐ мно́жество, рыда́етъ же де́мѡнское во́инство, ви́дѧще многоимє́нныѧ сїѧ́ющѧ пра́здники бж҃їѧ мт҃ре, ѹ҆бл҃жа́емꙋ бж҃їю мт҃рь бж҃е́ственными пѣ́сньми: и҆дѣ́же бо бг҃опрїѧ́тнѡ сла́витсѧ пребл҃гослове́ннаѧ бцⷣа влⷣчца, бг҃оизбра́ннаѧ ѻ҆трокови́ца, непрїѧ́зни паде́нїе, хрⷭ҇тїа́нѡмъ же крѣ́пкое ѹ҆твержде́нїе.

<rubric>Сла́ва, и҆ ны́нѣ:</rubric>

<red>Ѽ</red> всебл҃гослове́ннаѧ бцⷣе влⷣчце, бг҃оизбра́ннаѧ ѻ҆трокови́це, свѣ́тлое прⷪ҇ро́ческое сбытїѐ, а҆пⷭ҇льскаѧ похвало̀, и҆ мꙋ́ченическое и҆сповѣ́данїе и҆ вѣ́нче, а҆́гг҃лы чти́маѧ, и҆ человѣ́ческими ро́ды многопѣ́таѧ, и҆ всегѡ̀ мі́ра вожделѣ́ннаѧ помо́щница! И҆зба́ви рабы̑ твоѧ̑ ѡ҆сꙋжде́нїѧ бꙋ́дꙋщагѡ, и҆ є҆́зера ѻ҆́гненнагѡ, є҆ди́на бл҃гослове́ннаѧ.

<rubric>По полѷеле́и сѣда́ленъ, гла́съ а҃:</rubric>

<red>П</red>равовѣ́рнѡ чтꙋ́щыѧ тѧ̀, и҆ і҆мпера́тора къ тебѣ̀ прибѣга́юща, и҆ і҆кѡ́нѣ твое́й ст҃ѣ́й любе́знѡ покланѧ́ющасѧ, ѽ бж҃їѧ мт҃и! Сп҃сѝ, и҆ не да́ждь въ расхище́нїе сопоста́тѡмъ: нижѐ на́йдꙋтъ на ны̀ всѧ̑ ѕла̑ѧ, ꙗ҆́же грѣхѝ на́шѧ ѹ҆гото́ваша на́мъ, нижѐ беззакѡ́нїѧ на̑ша превзы́дꙋтъ на главы̑ на́шѧ: но да твоѧ̑ ма́тернѧѧ къ бг҃ꙋ преѡдолѣ́етъ за ны̀ бг҃опрїѧ́тнаѧ мл҃тва.

<rubric>Сла́ва, и҆ ны́нѣ:</rubric>

<red>П</red>речⷭ҇таѧ твоѧ̀ і҆кѡ́на, бцⷣе дв҃о, врачевство̀ всемꙋ̀ мі́рꙋ дꙋхо́вное: къ не́йже прибѣга́юще, тебѣ̀ покланѧ́емсѧ, и҆ почита́емъ, и҆ лобыза́емъ, и҆ чти́мъ, и҆сцѣле́нїй бл҃года́ть почерпа́юще ѿ неѧ̀, и҆ недꙋ́гъ тѣле́сныхъ, и҆ дꙋше́вныхъ страсте́й, твои́ми мл҃твами свобожда́емсѧ.

<rubric>Та́же степє́нна, а҃-й а҆нтїфѡ́нъ д҃-гѡ гла́са.</rubric>

<rubric class="inline">Прокі́менъ:</rubric> <red>П</red>омѧнꙋ̀ и҆́мѧ твоѐ во всѧ́комъ ро́дѣ и҆ ро́дѣ.

<rubric class="inline">Сті́хъ:</rubric> <red>С</red>лы́ши, дщѝ, и҆ ви́ждь, и҆ приклонѝ ѹ҆́хо твоѐ.

<incipit><red>В</red>сѧ́кое дыха́нїе:</incipit>

<rubric>Є҆ѵⷢ҇лїе лꙋкѝ, зача́ло д҃.</rubric>

<rubric>По н҃-мъ ѱалмѣ̀ стїхи́ра, гла́съ и҃: </rubric>

<red>П</red>рїиди́те возра́дꙋемсѧ держа́внѣй застꙋ́пницѣ ро́да на́шегѡ, цр҃и́цѣ бцⷣѣ: прїиди́те къ ти́хомꙋ є҆ѧ̀ и҆ чꙋ́дномꙋ, почита́емомꙋ а҆́гг҃лы, чⷭ҇тно́мꙋ поклони́мсѧ ѡ҆́бразꙋ: да́рꙋетъ бо вѣ̑рнымъ ѻ҆би̑льныѧ да́ры цѣлє́бныѧ, ѿ неистощи́магѡ и҆сто́чника ст҃ы́ѧ і҆кѡ́ны, неѡскꙋ́днꙋю бл҃года́ть и҆сточа́ющи: тьмы̀ и҆збавлѧ́етъ на́съ и҆скꙋше́нїй и҆ бѣ́дъ, и҆ всѧ́кагѡ грѣха̀, бл҃гоче́стнѡ и҆ бг҃опрїѧ́тнѡ прославлѧ́ющихъ, и҆ чтꙋ́щихъ свѣ́тлꙋю и҆ чꙋ́днꙋю бг҃омт҃ре ст҃ꙋ́ю і҆кѡ́нꙋ. Тѣ́мъ воспѣва́юще воззове́мъ первоѡбра́знѣй: ра́дꙋйсѧ любе́знаѧ мі́рꙋ по́моще, во сп҃се́нїе дꙋ́шъ на́шихъ.

<rubric>Канѡ́нъ прест҃ѣ́й бцⷣѣ, ѻ҆диги́трїю, со і҆рмосо́мъ на ѕ҃. Творе́нїе і҆еромона́ха і҆гна́тїа. Гла́съ д҃.</rubric>

## Пѣ́снь а҃.

<rubric class="inline">І҆рмо́съ:</rubric> <irmos><red>Ѿ</red>ве́рзꙋ ѹ҆ста̀ моѧ̑, и҆ напо́лнѧтсѧ дх҃а, и҆ сло́во ѿры́гнꙋ цр҃и́цѣ мт҃ри, и҆ ꙗ҆влю́сѧ свѣ́тлѡ торжествꙋ́ѧ, и҆ воспою̀ ра́дꙋѧсѧ тоѧ̀ чꙋдеса̀.</irmos>

<red>Р</red>а́достнѡ, чⷭ҇таѧ, ны́нѣ наста́вшее хвале́нїе приноша́ю ра́дꙋѧсѧ и҆ ти́химъ гла́сомъ, ѻ҆диги́трїе, вопїю́ ти: ра́дꙋйсѧ, и҆ и҆спо́лни мѧ̀ ра́зꙋма, пѣ́ти начина́юща.

<red>Х</red>рⷭ҇та̀ роди́вшаѧ, ра́дость на́мъ вѣ́чнꙋю, ѽ ра́дꙋйсѧ всепѣ́таѧ, правосла́вныхъ наде́ждо, ѻ҆диги́трїе всепѣ́таѧ дв҃це: ра́дости и҆спо́лни мѧ̀ мі́рови жела́нныѧ.

<red>Л</red>икꙋ́ютъ всѝ человѣ́цы, и҆ а҆́гг҃ли всегда̀ согла́снѡ вопїю́ще, на нб҃сѝ и҆ на землѝ ѻ҆диги́трїе: ра́дꙋйсѧ, дв҃це, ра́дости бо ржⷭ҇тво́мъ твои́мъ всѧ́чєскаѧ и҆спо́лнила є҆сѝ.

<red>Р</red>а́дость ѻ҆диги́трїе, со стра́хомъ тѝ вопїю́щихъ ра́дости сподо́би, мт҃и сꙋ́щїѧ ра́дости, и҆збавлѧ́ющи скорбе́й всѧ́ческихъ, и҆ всѣ́хъ поми́лꙋй къ тебѣ̀ прибѣга́ющихъ.

<rubric>И҆́нъ канѡ́нъ пра́здника на и҃, гла́съ то́йже.</rubric>

## Пѣ́снь а҃.

<rubric class="inline">І҆рмо́съ:</rubric> <irmos><red>Ѿ</red>ве́рзꙋ ѹ҆ста̀ моѧ̑, и҆ напо́лнѧтсѧ дх҃а, и҆ сло́во ѿры́гнꙋ цр҃и́цѣ мт҃ри, и҆ ꙗ҆влю́сѧ свѣ́тлѡ торжествꙋ́ѧ, и҆ воспою̀ ра́дꙋѧсѧ тоѧ̀ чꙋдеса̀.</irmos>

<red>Б</red>л҃гоговѣ́ютъ тѝ, бцⷣе, а҆́гг҃лѡвъ нача̑льницы, и҆ ст҃ы́хъ чи́ни че́стнѡ слꙋ́жатъ, првⷣнїи красꙋ́ютсѧ, нбⷭ҇ныхъ хода́таицꙋ бл҃жа́тъ тѧ̀. Кꙋ́пнѡ же и҆ землѧ̀ и҆ нб҃о въ весе́лїи свѣ́тлѡ восхвалѧ́ютъ тѧ̀, и҆ мы̀ грѣ́шнїи млⷭ҇ти про́симъ: ѡ҆зарѝ на̑ша сердца̀, влⷣчце, воспѣ́ти пѣ́снь ст҃ы́ѧ твоеѧ̀ і҆кѡ́ны ꙗ҆вле́нїю.

<red>П</red>рїиди́те, собери́тесѧ хрⷭ҇тоимени́тїи лю́дїе, ѹ҆мы̀ та́йнѡ ѡ҆чи́стившесѧ, во ст҃ꙋ́ю цр҃ковь мт҃ре хрⷭ҇та̀ бг҃а на́шегѡ: и҆сточа́етъ бо на́мъ неѡскꙋ́днѡ ѿ ст҃ы́ѧ і҆кѡ́ны и҆сто́чникъ дꙋхо́венъ, цѣле́бенъ дꙋша́мъ и҆ тѣ́лѡмъ, пѣ́снь вопїю́щымъ: бл҃гослове́нъ и҆з̾ тебѐ рожде́йсѧ бг҃ъ на́шъ.

<red>Д</red>иви́тъ, пренепоро́чнаѧ, и҆ ѹ҆жаса́етъ всѧ́къ слꙋ́хъ стра́нно чꙋ́до бж҃е́ственнагѡ твоегѡ̀ ржⷭ҇тва̀: ка́кѡ херꙋві́мскаго творца̀ зачала̀ є҆сѝ; ка́кѡ ѻ҆́гнь нестерпи́мый во ѹ҆тро́бѣ носи́ла є҆сѝ; ка́кѡ сꙋ́щꙋю жи́знь пло́тїю ѡ҆блекла̀ є҆сѝ, и҆ живо́тъ всемꙋ̀ мі́рꙋ родила̀ є҆сѝ, бг҃а кꙋ́пнѡ и҆ чл҃вѣ́ка;

<red>П</red>од̾ кро́въ тво́й дв҃о, гпⷭ҇жѐ, прибѣга́емъ всѝ ро́ди человѣ́честїи: просвѣти́ ны свѣ́томъ ржⷭ҇тва̀ твоегѡ̀, грѣ̑шныѧ рабы̑ твоѧ̑, молѧ́щыѧсѧ прилѣ́жнѡ, и҆ кла́нѧющыѧсѧ пречⷭ҇тѣй твое́й і҆кѡ́нѣ, просѧ́ще ѿ тебѐ прїѧ́ти вели̑кїѧ млⷭ҇ти.

<rubric class="inline">Катава́сїа:</rubric> <irmos><incipit><red>Ѿ</red>ве́рзꙋ ѹ҆ста̀ моѧ̑:</incipit></irmos>

## Пѣ́снь г҃.

<rubric class="inline">І҆рмо́съ:</rubric> <irmos><red>Т</red>воѧ̑ пѣсносло́вцы бцⷣе, живы́й и҆ незави́стный и҆сто́чниче, ли́къ себѣ̀ совокꙋ́пльшыѧ, дх҃о́внѡ ѹ҆твердѝ, въ бж҃е́ственнѣй твое́й сла́вѣ вѣнцє́въ сла́вы сподо́би.</irmos>

<red>Х</red>рⷭ҇та̀ вы́шнѧгѡ цр҃ѧ̀, ѽ ра́дꙋйсѧ, непоколеби́маѧ чи́стаѧ, и҆ ѡ҆дꙋшевле́ннаѧ пала́то! Ра́дꙋйсѧ ѻ҆диги́трїе, ра́дꙋйсѧ: тобо́ю бо нерꙋши́мь на́шъ гра́дъ сохранѧ́етсѧ.

<red>В</red>мѣсти́ти є҆го́же не возмо́же тва́рь, во ѹ҆тро́бꙋ неискꙋсобра́чнꙋю, ѻ҆диги́трїе дв҃це, тѣле́снѡ вмѣсти́ла є҆сѝ: тѣ́мже тѝ ра́дꙋйсѧ пое́мъ, по до́лгꙋ велича́юще.

<red>Р</red>а́дость многопѣ́таѧ мі́рови, ра́достнѡ тѝ пою́ще при́снѡ, вѣ́чнꙋющїѧ, чⷭ҇таѧ, ра́дости сподоблѧ́емсѧ, твои́ми ма́терними мл҃твами къ ро́ждшемꙋсѧ и҆з̾ тебѐ, ѻ҆диги́трїе.

<red>З</red>латꙋ́ю тѧ̀ ста́мнꙋ, и҆ свѣ́щникъ, и҆ же́злъ, и҆ трапе́зꙋ, чⷭ҇таѧ, призыва́емъ ѻ҆диги́трїе: и҆ гла́съ є҆́же ра́дꙋйсѧ, тебѣ̀ при́снѡ привноша́емъ, съ си́миже и҆мены̀.

## И҆́нъ.

<rubric class="inline">І҆рмо́съ:</rubric> <irmos><red>Т</red>воѧ̑ пѣсносло́вцы бцⷣе, живы́й и҆ незави́стный и҆сто́чниче, ли́къ себѣ̀ совокꙋ́пльшыѧ, дх҃о́внѡ ѹ҆твердѝ, въ бж҃е́ственнѣй твое́й сла́вѣ вѣнцє́въ сла́вы сподо́би.</irmos>

<red>К</red>ꙋ́ю ти досто́йнꙋю похвалꙋ̀ на́ше принесе́тъ коне́чное неможе́нїе; ꙗ҆́кѡ ꙗ҆вле́нїемъ пречⷭ҇тыѧ твоеѧ̀ бж҃е́ственныѧ і҆кѡ́ны, незави̑стныѧ и҆сто́чники цѣлє́бныѧ и҆сточа́еши, вѣ́рнѡ, прибѣга́ющымъ къ тебѣ̀ рабѡ́мъ твои̑мъ.

<red>Б</red>ж҃е́ственныѧ твоеѧ̀ і҆кѡ́ны свѧто́е ꙗ҆вле́нїе, бцⷣе дв҃о, ꙗ҆́кѡ свѣтоза́рное возсїѧ̀ на́мъ со́лнце, пресла́вныхъ чꙋде́съ лꙋчѝ пꙋща́ющи, тьмы̑ лю́тыхъ ѡ҆бстоѧ́нїй ѿгонѧ́ющи, сщ҃е́нными твои́ми, влⷣчце, предста́тельствы.

<red>И҆</red>спо́лнила є҆сѝ бл҃года́ти и҆ногда̀ первопи́саннꙋю твою̀ і҆кѡ́нꙋ, гпⷭ҇жѐ дв҃о бцⷣе: и҆ ны́нѣ та́же бл҃года́ть и҆́стинствꙋетъ сїѧ́нїемъ вѣ́ры чꙋде́съ, ꙗ҆́кѡ тоѧ̀ ра́ди первопи́санныѧ, ко сп҃се́нїю вѣ́рнѡ къ тебѣ̀ по бз҃ѣ прибѣга́ющымъ.

<red>П</red>окланѧ́емсѧ, бцⷣе, твоемꙋ̀ пречⷭ҇томꙋ ѡ҆́бразꙋ, и҆ пресла́дкомꙋ твоемꙋ̀ млⷣнцꙋ, превѣ́чномꙋ и҆ незаходи́момꙋ свѣ́тꙋ хрⷭ҇тꙋ̀, и҆́мже сп҃сла̀ є҆сѝ ѿ лю́тыхъ ѕѡ́лъ, и҆ тлѣ́нїѧ сме́ртнагѡ всѐ человѣ́ческое є҆стество̀.

<rubric>Сѣда́ленъ, гла́съ и҃:</rubric>

<podoben>Подо́бенъ: <incipit><red>П</red>ремꙋ́дрости:</incipit></podoben>

<red>Б</red>ж҃е́ственнїи сло́ва а҆пⷭ҇ли, є҆ѵⷢ҇лїа хрⷭ҇то́ва велегла́снїи вселє́нныѧ бл҃говѣ̑стницы, бж҃е́ственнꙋю цр҃ковь созда́вше въ прест҃о́е твоѐ, и҆́мѧ бцⷣе, и҆ къ тебѣ̀, гпⷭ҇жѐ, прихо́дѧтъ, молѧ́ще тѧ̀ прїитѝ на тоѧ̀ ѡ҆свѧще́нїе. Ты́ же, ѽ бг҃омт҃и, рекла̀ є҆сѝ: и҆ди́те съ ми́ромъ, и҆ а҆́зъ съ ва́ми та́мѡ є҆́смь. Ѻ҆ни́ же ше́дше ѡ҆брѣта́ютъ та́мѡ на стѣнѣ̀ цр҃кве твоегѡ̀, влⷣчце, ѡ҆́браза подо́бїе, бж҃е́ственною пи́сано си́лою шаро́вными подо́бїи, и҆ ви́дѣвше поклони́шасѧ тѝ, и҆ просла́виша бг҃а. Съ ни́миже и҆ мы̀ бж҃е́ственнѣй твое́й покланѧ́емсѧ і҆кѡ́нѣ, просѧ́ще ѿ тебѐ вели́кїѧ млⷭ҇ти: да́рꙋй согрѣше́нїй ѡ҆ставле́нїе рабѡ́мъ твои̑мъ, є҆ди́на бл҃гослове́ннаѧ.

<rubric>Сла́ва, и҆ ны́нѣ, то́йже.</rubric>

## Пѣ́снь д҃.

<rubric class="inline">І҆рмо́съ:</rubric> <irmos><red>С</red>ѣдѧ́й въ сла́вѣ, на прⷭ҇то́лѣ бж҃ества̀, во ѻ҆́блацѣ ле́гцѣ, прїи́де і҆и҃съ пребж҃е́ственный, нетлѣ́нною дла́нїю, и҆ сп҃сѐ зовꙋ́щыѧ: сла́ва, хрⷭ҇тѐ, си́лѣ твое́й.</irmos>

<red>Р</red>а́дꙋйсѧ, чꙋ́до чꙋде́съ, ѻ҆диги́трїе влⷣчце. Ра́дꙋйсѧ, всѣ́хъ ра́досте градѡ́въ и҆ ве́сей, непобѣди́мое хрⷭ҇тїа́нское въ бѣда́хъ храни́лище, и҆ предгра́дїе, и҆ на врагѝ побѣжде́нїе.

<red>Р</red>а́дꙋйсѧ, ра́дꙋйсѧ царе́й правосла́вныхъ похвало̀, и҆ хрⷭ҇толюби́выхъ во́инствъ, покро́въ пребыва́еши всѣ́хъ цр҃и́це. Ра́дꙋйсѧ, ѻ҆диги́трїе, прибѣ́жище всѣ̑мъ на́мъ и҆ ѹ҆твержде́нїе.

<red>Р</red>а́дꙋйсѧ, всѣ̑мъ ско́рое въ бѣда́хъ и҆збавле́нїе. Ра́дꙋйсѧ, гото́вое всѣ̑мъ скорбѧ́щымъ ѹ҆тѣше́нїе. Ра́дꙋйсѧ, всепѣ́таѧ. Ра́дꙋйсѧ, ѻ҆диги́трїе всебл҃гослове́ннаѧ, всѣ̑мъ немѡщны́мъ и҆сцѣли́тельнице.

<red>Р</red>а́дꙋйсѧ, є҆ѧ́же вели̑чїѧ всѧ̑ тва́рь сла́вити ѹ҆́бѡ спѣши́тъ по достоѧ́нїю, но не возмога́етъ, ѻ҆диги́трїе, и҆ сегѡ̀ ра́ди зове́тъ тѝ: ра́дꙋйсѧ, влⷣчце, бг҃овмѣсти́мое жили́ще.

## И҆́нъ, і҆рмо́съ то́йже:

<red>П</red>очти́мъ лю́дїе чтⷭ҇ыѧ въ чистотѣ̀ і҆кѡ́нꙋ дв҃ы бцⷣы, и҆ тоѧ̀ бж҃е́ственнагѡ млⷣнца хрⷭ҇та̀ бг҃а на́шегѡ, и҆ лобыза́емъ и҆ прославлѧ́емъ со стра́хомъ и҆ тре́петомъ: почита́емъ бо і҆кѡ́нꙋ бл҃гоче́стнѡ, па́че же почита́емъ са́мꙋю тꙋ́ю сꙋ́щꙋю чтⷭ҇ꙋю бг҃омт҃рь.

<red>Д</red>в҃дъ бж҃е́ственный и҆ чꙋ́дный прⷪ҇ро́къ и҆здале́ча прови́дѧ, глаго́ла: лицꙋ̀ твоемꙋ̀ помо́лѧтсѧ бога́тїи лю́дїе. Мы́ же вѣ́рнїи покланѧ́емсѧ, и҆ лобыза́емъ чтⷭ҇нꙋ́ю і҆кѡ́нꙋ, дꙋша́ми кꙋ́пнѡ и҆ тѣлесы̀ ѡ҆свѧща́ющесѧ.

<red>Є҆</red>ѵⷢ҇лїа хрⷭ҇то́ва бг҃огла́сный списа́тель лꙋка̀, бж҃їимъ манове́нїемъ всенепоро́чный тво́й написꙋ́етъ ѡ҆́бразъ бцⷣе, и҆ млⷣнца превѣ́чнаго на рꙋка́хъ твои́хъ воѡбрази́въ: къ немꙋ́же притека́ющыѧ напа́стей и҆ бѣ́дъ и҆збавлѧ́еши, и҆ всѧ̑ покрыва́еши, и҆ сп҃са́еши твое́ю млⷭ҇тїю.

<red>Т</red>ы̀ є҆сѝ похвало̀ и҆ вѣне́цъ ст҃ы̑мъ всѣ̑мъ, ѽ цр҃и́це! Ты̀ ѹ҆пова́нїе на́ше и҆ помо́щнице по бз҃ѣ, и҆ на тѧ̀ наде́ждꙋ сп҃се́нїѧ на́шегѡ возложи́хомъ всѝ. Тебѣ̀ мо́лимсѧ ꙗ҆́кѡ бж҃їи мт҃ри: ѡ҆дождѝ грѣ̑шнымъ рабѡ́мъ твои̑мъ, бога̑тыѧ твоѧ̑ дꙋшесп҃си́тєльныѧ млⷭ҇ти.

## Пѣ́снь є҃.

<rubric class="inline">І҆рмо́съ:</rubric> <irmos><red>Ѹ҆</red>жасо́шасѧ всѧ́чєскаѧ ѡ҆ бж҃е́ственнѣй сла́вѣ твое́й: ты́ бо неискꙋсобра́чнаѧ дв҃о, и҆мѣ́ла є҆сѝ во ѹ҆тро́бѣ над̾ всѣ́ми бг҃а, и҆ родила̀ є҆сѝ безлѣ́тнаго сн҃а, всѣ̑мъ воспѣва́ющымъ тѧ̀ ми́ръ подава́ющаѧ.</irmos>

<red>Б</red>л҃госты́ни бе́здно и҆ щедро́тамъ є҆сѝ, ра́дꙋйсѧ ѻ҆диги́трїе дв҃це: ра́дꙋйсѧ, всѣ̑мъ ра́дость творѧ́щи вѣ̑рнымъ. Ѽ ра́дꙋйсѧ, сꙋ́щымъ въ бѣда́хъ, скорбѧ́щымъ пребы́страѧ застꙋ́пнице!

<red>Р</red>а́дости ѿ и҆сполне́нїѧ вели́чїѧ чꙋде́съ твои́хъ зрѧ́ще и҆сполнѧ́емсѧ всѝ, не зрѧ́щїи, слы́шаще же вѣ́рнїи: тѣ́мже ра́дꙋйсѧ тебѣ̀ при́снѡ всю́дꙋ, и҆ всѝ, ѻ҆диги́трїе, пое́мъ.

<red>Х</red>рⷭ҇та̀ бг҃а на́шегѡ, ѽ ра́дꙋйсѧ ѻ҆диги́трїе, жили́ще, и҆ до́мъ неизрече́ннѣй и҆ пребж҃е́ственнѣй дв҃о сла́вѣ є҆гѡ̀! Ѽ ра́дꙋйсѧ, пала́то преꙋкраше́ннаѧ! Ра́дꙋйсѧ гра́де ѡ҆дꙋшевле́нный, присноца́рствꙋющїй!

<red>Р</red>а́дость неѡскꙋ́днꙋю тѧ̀ разсмотрѧ́юще, ꙗ҆́кѡ мо́ре, ѻ҆трокови́це, ѻ҆диги́трїе дв҃це, ра́дꙋющесѧ всѝ, ра́дꙋйсѧ, вопїе́мъ тѝ: и҆ пою́ще, бж҃е́ственныхъ дарѡ́въ неви́димѡ при́снѡ ѿ тебѐ ѡ҆жида́емъ.

## И҆́нъ.

<rubric class="inline">І҆рмо́съ:</rubric> <irmos><red>Ѹ҆</red>жасо́шасѧ всѧ́чєскаѧ ѡ҆ бж҃е́ственнѣй сла́вѣ твое́й: ты́ бо неискꙋсобра́чнаѧ дв҃о, и҆мѣ́ла є҆сѝ во ѹ҆тро́бѣ над̾ всѣ́ми бг҃а, и҆ родила̀ є҆сѝ безлѣ́тнаго сн҃а, всѣ̑мъ воспѣва́ющымъ тѧ̀ ми́ръ подава́ющаѧ.</irmos>

<red>В</red>сѧ́ко пречтⷭ҇аѧ сꙋщество̀ воспѣ́ти недоꙋмѣ́етъ тѧ̀, па́че бо го́рнихъ ѹ҆мѡ́въ превозвы́силасѧ є҆сѝ, ро́ждши непристꙋ́пнаго и҆ стра́шнаго всецр҃ѧ̀, и҆ бг҃а: но ꙗ҆́кѡ ми́лостива, и҆ ско́раѧ человѣ́кѡмъ помо́щница, вонмѝ моле́нїю ра̑бъ твои́хъ, и҆ да́рꙋй твою̀ по́мощь.

<red>И҆</red>дѣ́же ѡ҆сѣни́тъ бл҃года́ть твоѧ̀, бцⷣе, стра́хомъ и҆счеза́ютъ де́мѡни, и҆ разрꙋша́етсѧ ѕлоко́зненное тѣ́хъ мечта́нїе, бѣ́гаютъ дꙋ́си те́мнїи, ра́дꙋетсѧ же вѣ́рныхъ всѐ мно́жество, тебѣ̀ пѣ́снь хва́льнꙋ ѿ се́рдца вопїю́ще: ра́дꙋйсѧ, бж҃е́ственный покро́ве дꙋ́шъ на́шихъ.

<red>Б</red>ез̾ѻчє́снымъ сла́дкое зрѣ́нїе дае́тсѧ, глꙋхи̑мъ слы́шанїе, нѣмы̑мъ бл҃гоглаго́ланїе, хромы̑мъ хожде́нїе, прокажє́ннымъ ѡ҆чище́нїе, де́мѡнствꙋємымъ цѣломꙋ́дрїе, и҆ въ болѣ́знехъ сꙋ́щымъ разли́чныхъ и҆сцѣле́нїе, ѡ҆сѣне́нїемъ пречтⷭ҇ыѧ твоеѧ̀, бцⷣе, і҆кѡ́ны.

<red>Н</red>е ѹ҆молчи́мъ никогда́же бцⷣе, ѱалмы̀ и҆ пѣ́сньми воспѣва́ти вели̑чїѧ твоѧ̑, ѡ҆бра́дованнаѧ: бг҃а бо вои́стиннꙋ воплоти́вшагосѧ родила̀ є҆сѝ, во сп҃се́нїе на́ше всемі́рное, и҆ и҆збавле́нїе.

## Пѣ́снь ѕ҃.

<rubric class="inline">І҆рмо́съ:</rubric> <irmos><red>Б</red>ж҃е́ственное сїѐ и҆ всечⷭ҇тно́е соверша́юще празднество̀ бг҃омꙋ́дрїи бг҃омт҃ре, прїиди́те рꙋка́ми воспле́щимъ, ѿ неѧ̀ ро́ждшагосѧ бг҃а сла́вимъ.</irmos>

<red>Х</red>рⷭ҇та̀ чтⷭ҇аѧ прїе́млющи, гла́съ є҆́же ра́дꙋйсѧ, ѻ҆диги́трїе дв҃це, слы́шала є҆сѝ: є҆го́же неизрече́ннѡ ро́ждши, и҆ ра́дꙋйсѧ, ѿ всѣ́хъ слы́шиши всегда̀.

<red>Р</red>а́дости всѧ̑ и҆спо́лнила є҆сѝ, вы̑шнѧѧ и҆ ни̑жнѧѧ ты̀ совокꙋпи́ла є҆сѝ, ѻ҆диги́трїе. Тѣ́мже ра́достнѡ и҆ согла́снѡ ны́нѣ, нб҃о и҆ всѧ̀ землѧ̀ зове́тъ тѝ.

<red>В</red>дова́мъ, ѽ ра́дꙋйсѧ всепѣ́таѧ, и҆ всѣ̑мъ си̑рымъ ѻ҆диги́трїе, ѹ҆тѣше́нїе. Ра́дꙋйсѧ, всѣ̑мъ и҆сточа́ющи ни́щымъ бога́тство неистощи́мое!

<red>З</red>ла́та всѧ́кагѡ блиста́ема, и҆ ѹ҆́тра со́лнечнагѡ свѣтлѣ́йши, жили́ще хрⷭ҇то́во, ра́дꙋйсѧ ѻ҆диги́трїе, ра́дꙋйсѧ дв҃це, ра́дꙋйсѧ невѣ́сто неневѣ́стнаѧ.

## И҆́нъ, і҆рмо́съ то́йже:

<red>Б</red>ж҃е́ственнагѡ твоегѡ̀ ржⷭ҇тва̀ дв҃о гпⷭ҇жѐ, пребога́таѧ бл҃года́ть, ю҆́же дре́вле и҆зглаше́нїемъ предала̀ є҆сѝ пречтⷭ҇омꙋ твоемꙋ̀ ѡ҆́бразꙋ, неѡскꙋ́днѣ дѣ́йствовати вели̑каѧ же и҆ пресла̑внаѧ, во сп҃се́нїе на тѧ̀ надѣ́ющымсѧ.

<red>И҆</red>дѣ́же прославлѧ́етсѧ ст҃о́е и҆́мѧ ѡ҆бра́дованныѧ бцⷣы, та́мѡ всѧ́ческихъ бл҃ги́хъ и҆сто́чницы пролива́ютсѧ: прїиди́те въ чистотѣ̀ человѣ́цы, се́ бо ꙗ҆вле́нїе бж҃е́ственныѧ дв҃ы і҆кѡ́ны, сказꙋ́етъ цр҃и́цы прише́ствїе, во сп҃се́нїе всѣ́хъ вѣ́рныхъ.

<red>Ц</red>ѣлє́нїѧ болѣ́зней, ѿгна́нїе же страсте́й, и҆ дꙋшепита́тельное сп҃се́нїе, грѣхѡ́въ проще́нїе, и҆ вѣ́чное и҆збавле́нїе, ѿ пречⷭ҇тыѧ твоеѧ̀ і҆кѡ́ны, влⷣчце, вѣ́рнѡ приходѧ́ще прїе́млемъ, бг҃омт҃и всенепоро́чнаѧ.

<red>К</red>ъ тебѣ̀, гпⷭ҇жѐ, прибѣга́ютъ ро́ди правовѣ́рныхъ, про́сѧтъ вели́кїѧ млⷭ҇ти, и҆ прїе́млютъ неѡскꙋ́днѡ сꙋ́щїи въ недꙋ́зѣхъ и҆сцѣле́нїе, въ страсте́хъ премѣне́нїе, въ печа́лѣхъ ѹ҆тѣше́нїе. И҆сточѝ и҆ мнѣ̀, влⷣчце ка́плю дꙋшесп҃си́тельнꙋю, да со всѣ́ми и҆ а҆́зъ пою̀ твоѐ вели́чїе.

## Конда́къ, гла́съ и҃:

<podoben>Подо́бенъ: <incipit><red>В</red>збра́нной:</incipit></podoben>

<red>П</red>ритеце́мъ лю́дїе къ ти́хомꙋ семꙋ̀ и҆ до́бромꙋ приста́нищꙋ, ско́рой помо́щницѣ, гото́вомꙋ и҆ те́пломꙋ сп҃се́нїю, покро́вꙋ дв҃ы. Ѹ҆скори́мъ на мл҃твꙋ и҆ потщи́мсѧ на покаѧ́нїе: и҆сточа́етъ бо на́мъ неѡскꙋ̑дныѧ млⷭ҇ти пречⷭ҇таѧ бцⷣа, предварѧ́етъ на по́мощь, и҆ и҆збавлѧ́етъ ѿ вели́кихъ бѣ́дъ и҆ ѕѡ́лъ, бл҃гонра̑вныѧ и҆ бг҃обоѧ́щыѧсѧ рабы̑ своѧ̑.

<rubric class="inline">І҆́косъ:</rubric> <red>С</red>мы́слъ ѡ҆чи́стивше и҆ ѹ҆́мъ, притеце́мъ къ бцⷣѣ, свѣ́тлѡ пѣ́сньми ѹ҆бл҃жа́юще ю҆̀, и҆ пречⷭ҇тꙋю і҆кѡ́нꙋ є҆ѧ̀ прославлѧ́емъ и҆ чти́мъ, и҆ припа́дающе покланѧ́емсѧ ꙗ҆́кѡ само́й сꙋ́щей ѻ҆́ной: че́сть бо і҆кѡ́ны на первоѡбра́зное восхо́дитъ, и҆ почита́ѧй и҆ покланѧ́ѧйсѧ є҆́й, почита́етъ са́мое первоѡбра́зное, ꙗ҆́коже бж҃е́ственнїи ѻ҆тцы̀ реко́ша. И҆ а҆́ще кто̀ не чти́тъ прест҃ы́ѧ бцⷣы, и҆ не покланѧ́етсѧ і҆кѡ́нѣ є҆ѧ̀, а҆на́ѳема да бꙋ́детъ: посрамлѧ́етъ бо и҆ погꙋблѧ́етъ не чтꙋ́щыѧ ю҆̀: и҆збавлѧ́етъ же ѿ вели́кихъ бѣ́дъ и҆ ѕѡ́лъ, бл҃гонра̑вныѧ и҆ бг҃обоѧ́щыѧсѧ рабы̑ своѧ̑.

## Пѣ́снь з҃.

<rubric class="inline">І҆рмо́съ:</rubric> <irmos><red>Н</red>е послꙋжи́ша тва́ри бг҃омꙋ́дрїи па́че созда́вшагѡ, но ѻ҆́гненное преще́нїе мꙋ́жески попра́вше, ра́довахꙋсѧ пою́ще: препѣ́тый ѻ҆тцє́въ гдⷭ҇ь и҆ бг҃ъ бл҃гослове́нъ є҆сѝ.</irmos>

<red>Р</red>а́дꙋйсѧ, ра́дꙋйсѧ бцⷣе ѻ҆диги́трїе, всѣ́хъ и҆ всегда̀ наставлѧ́ющи вѣ́рныхъ, ше́ствовати ко всѧ́комꙋ пꙋтѝ сп҃си́тельномꙋ, ра́дꙋйсѧ влⷣчце, тобо́ю бо при́снѡ и҆збавлѧ́емсѧ настоѧ́щїѧ ва́рварскїѧ бѣды̀.

<red>Р</red>а́дꙋйсѧ, ра́дꙋйсѧ ѻ҆диги́трїе, бдѧ́щи и҆ молѧ́щисѧ ѡ҆ на́съ къ бг҃ꙋ, и҆ всѧ́кїѧ ѕло́бы хода́тайствомъ твои́мъ всѧ́ческихъ скорбе́й, бг҃ороди́тельнице, всѣ́хъ люде́й и҆збавлѧ́ющи.

<red>Р</red>а́дꙋйсѧ, ра́дꙋйсѧ прест҃а́ѧ ѻ҆диги́трїе, ꙗ҆́же прошє́нїѧ на̑ша къ по́льзѣ на́мъ и҆сполнѧ́ющи, и҆ хотѧ́щи всѣ̑мъ при́снѡ всегда̀ любодрꙋ́жное бл҃го́е є҆ди́нство, спѣ́шное же во и҆зѧ́щныхъ.

<red>Р</red>а́дꙋйсѧ, ра́дꙋйсѧ кораблє́мъ ѻ҆диги́трїе, нꙋ́жднѡ пла́вающымъ, и҆збавлѧ́ющи вѣ́рныхъ, и҆ всѣ̑мъ и҆збавле́нїе ѿ всѧ́кїѧ ско́рби, и҆ недꙋ́ги пестрѡ́тныѧ и҆ ме́длєнныѧ разрѣша́ющи вско́рѣ.

## И҆́нъ, і҆рмо́съ то́йже:

<red>П</red>рїиди́те, почерпе́мъ ѿпꙋще́нїе ѿ неистощи́магѡ и҆сто́чника, точа́щагѡ ст҃ы́ню пречⷭ҇тыѧ дв҃ы, и҆ тоѧ̀ пречⷭ҇тагѡ млⷣнца бж҃їѧ сло́ва, на́съ ра́ди вочл҃вѣ́чшагѡсѧ, къ немꙋ́же возопїи́мъ: тво́рче и҆зба́вителю, препросла́вленный со ѻ҆ц҃е́мъ и҆ дх҃омъ, бж҃е бл҃гослове́нъ є҆сѝ.

<red>Н</red>еꙋсы́пнꙋю, чтⷭ҇аѧ, и҆ бг҃опрїѧ́тнꙋю и҆мꙋ́щи мл҃твꙋ, и҆ непреѡдолѣ́емꙋю держа́вꙋ крѣ́пости, врагѡ́въ на́шихъ де́рзость, ꙗ҆́же на ны̀ разорѝ, и҆ вы̑ѧ и҆́хъ под̾ но́зѣ вѣ́рномꙋ і҆мпера́торꙋ на́шемꙋ низложѝ, да возвесели́мсѧ ѡ҆ тебѣ̀ рабѝ, сн҃ꙋ твоемꙋ̀ вопїю́ще: ѻ҆тє́цъ на́шихъ бж҃е, бл҃гослове́нъ є҆сѝ.

<red>Р</red>а́дꙋемсѧ и҆ весели́мсѧ, вѣ́рнїи лю́дїе, чꙋ́дномꙋ ꙗ҆вле́нїю і҆кѡ́ны пречⷭ҇тыѧ влⷣчцы бцⷣы: рѣка́ бо ꙗ҆ви́сѧ неисчерпа́ема, цѣле́бнꙋю во́дꙋ точа́щи, слѣпы̑мъ бо ви́дѣти дае́тъ, и҆ глꙋхи̑мъ слы́шанїе, хромы̑мъ хожде́нїе, и҆ всѣ̑мъ сꙋ́щымъ въ недꙋ́зѣхъ безме́здное и҆сцѣле́нїе.

<red>Н</red>еиспы́тана глꙋбина̀, недовѣ́домо та́инство, непостижи́мь ѡ҆́бразъ, дв҃о, зача́тїѧ твоегѡ̀, зача́тїе без̾ сѣ́мене, без̾ мꙋ́жа ржⷭ҇тво̀. Безпло́тный воплоти́сѧ, превѣ́чный млⷣнствꙋетъ, сн҃ъ бж҃їй сн҃ъ тебѐ дв҃ы быва́етъ, є҆мꙋ́же вопїе́мъ: бж҃е, бл҃гослове́нъ є҆сѝ.

## Пѣ́снь и҃.

<rubric class="inline">І҆рмо́съ:</rubric> <irmos><red>Ѻ҆́</red>троки бл҃гочести̑выѧ въ пещѝ, ржⷭ҇тво̀ бг҃оро́дичо сп҃сло̀ є҆́сть, тогда̀ ѹ҆́бѡ ѡ҆бразꙋ́емое, ны́нѣ же дѣ́йствꙋемое, вселе́ннꙋю всю̀ воздвиза́етъ пѣ́ти тебѣ̀: гдⷭ҇а по́йте дѣла̀, и҆ превозноси́те є҆го̀ во всѧ̑ вѣ́ки.</irmos>

<red>Р</red>а́дꙋйсѧ, всебл҃гослове́ннаѧ мр҃і́е, и҆з̾ тебе́ бо всебл҃гослове́нный бг҃ъ ѡ҆дѣ́ѧсѧ во всего́ мѧ человѣ́ка. И҆ ѡ҆дѣ́ѧвсѧ соединѝ своемꙋ̀ бж҃ествꙋ̀, неизрече́ннымъ соедине́нїемъ, дв҃о ѻ҆диги́трїе. Ра́дꙋйсѧ ѡ҆бра́дованнаѧ, ра́досте всегѡ̀ мі́ра.

<red>Р</red>а́дꙋйсѧ, лꙋка́выхъ дꙋхѡ́въ прогони́тельнице. Ра́дꙋйсѧ, бцⷣе ѻ҆диги́трїе. Ра́дꙋйсѧ, ю҆́же нбⷭ҇наѧ неви̑димаѧ вѡ́инства славосло́вѧтъ всегда̀, и҆ велича́ютъ ꙗ҆́кѡ мт҃рь бж҃їю бы́вшꙋю. Ра́дꙋйсѧ, ꙗ҆́же ни̑жнѧѧ сочета́вши съ вы́шними.

<red>Р</red>а́дꙋйсѧ, всѧ̑ нбⷭ҇ныѧ си̑лы без̾ разсꙋжде́нїѧ превосходѧ́щаѧ. Ра́дꙋйсѧ, ѻ҆диги́трїе. Ра́дꙋйсѧ, всѧ́кїѧ тва́ри, ꙗ҆́кѡ бг҃а ро́ждшаѧ, гдⷭ҇ьствꙋющи. Є҆́й, влⷣчце всепѣ́таѧ, ра́дꙋйсѧ, ꙗ҆́кѡ пребыва́еши дв҃а чⷭ҇таѧ и҆ по ржⷭ҇твѣ̀.

<red>Р</red>а́дꙋйсѧ, жена́мъ всѣ̑мъ сла́во, хра́ме преѡсвѧще́нный бг҃а на́шегѡ, ра́дꙋйсѧ ѻ҆диги́трїе. Ра́дꙋйсѧ, дꙋшесп҃си́тельнаѧ все́й вселе́ннѣй. Ра́дꙋйсѧ, покрыва́ющїй ѻ҆́блаче, нб҃съ ши́ршаѧ. Ра́дꙋйсѧ, мѷрополо́жнице, бж҃е́ственнагѡ мѵ́ра полна̀.

## И҆́нъ.

<rubric class="inline">І҆рмо́съ:</rubric> <irmos><red>Ѻ҆́</red>троки бл҃гочести̑выѧ въ пещѝ, ржⷭ҇тво̀ бг҃оро́дичо сп҃сло̀ є҆́сть, тогда̀ ѹ҆́бѡ ѡ҆бразꙋ́емое, ны́нѣ же дѣ́йствꙋемое, вселе́ннꙋю всю̀ воздвиза́етъ пѣ́ти тебѣ̀: гдⷭ҇а по́йте дѣла̀, и҆ превозноси́те є҆го̀ во всѧ̑ вѣ́ки.</irmos>

<red>Ѹ҆́</red>мъ а҆́гг҃льскїй и҆ человѣ́ческїй ѹ҆жаса́етсѧ, бцⷣе, ка́кѡ бг҃а нбⷭ҇наго ложесна́ми ѡ҆б̾е́мши воплоти́ла є҆сѝ; ка́кѡ млⷣнца ро́ждши, ꙗ҆́кѡ сн҃а на рꙋкꙋ̀ но́сиши; є҆гѡ́же ѹ҆жаса́етсѧ тва́рь, и҆ трепе́щꙋтъ го́рнїи прⷭ҇то́ли, вопїю́ще непреста́ннѡ: ст҃ъ, ст҃ъ, ст҃ъ є҆сѝ бж҃е, препѣ́тый и҆ превозноси́мый во вѣ́ки.

<red>Р</red>а́дꙋйсѧ, сꙋ́щаѧ ра́досте всегѡ̀ мі́ра, со а҆рха́гг҃ломъ гаврїи́ломъ вопїе́мъ тѝ, бцⷣе: ра́дꙋйсѧ, вмѣсти́лище невмѣсти́магѡ. Ра́дꙋйсѧ, бл҃года́тнаѧ, носи́ло бж҃ества̀ всегѡ̀. Ра́дꙋйсѧ, а҆да́мово воззва́нїе, съ тобо́ю гдⷭ҇ь, и҆ тебѐ ра́ди съ на́ми сп҃са́ѧ на́съ. Є҆го́же пое́мъ и҆ превозно́симъ во вѣ́ки.

<red>К</red>о́рень і҆ессе́евъ ѡ҆свѧще́нный, ко́рень грѣха̀ на́шегѡ и҆сто́ргнꙋла є҆сѝ. Же́злъ а҆арѡ́новъ процвѣ́тшїй, жизнода́телѧ цвѣ́та и҆зрасти́вши хрⷭ҇та̀, ста́мно маннопрїе́мнаѧ, сме́рти всю̀ си́лꙋ сокрꙋши́ла є҆сѝ, и҆ въ поро́дꙋ жи́зни возвела̀ є҆сѝ ро́дъ человѣ́ческїй: тѣ́мже тѧ̀ пое́мъ до́брыхъ вино́внꙋю.

<red>Т</red>ы̀ похвала̀ хрⷭ҇тїа́нѡмъ є҆сѝ, влⷣчце, ты̀ ѻ҆рꙋ́жїе на врагѝ, и҆ стѣна̀ къ тебѣ̀ прибѣга́ющымъ. Тѧ̀ и҆ ны́нѣ на по́мощь призыва́емъ гпⷭ҇жѐ, не да́ждь врагѡ́мъ вознести́сѧ на лю́ди твоѧ̑, и҆́же тебѐ не хва́лѧтъ, ни сн҃а твоегѡ̀, бцⷣе, и҆ твое́й і҆кѡ́нѣ не кла́нѧютсѧ: си́хъ побѣдѝ, и҆ дꙋ́шы на́шѧ сп҃сѝ.

## Пѣ́снь ѳ҃.

<rubric class="inline">І҆рмо́съ:</rubric> <irmos><red>В</red>сѧ́къ земноро́дный да взыгра́етсѧ дх҃омъ просвѣща́емь, да торжествꙋ́етъ же безпло́тныхъ ѹ҆мѡ́въ є҆стество̀, почита́ющее сщ҃е́нное торжество̀ бг҃омт҃ре, и҆ да вопїе́тъ: ра́дꙋйсѧ всебл҃же́ннаѧ бцⷣе, чⷭ҇таѧ приснодв҃о.</irmos>

<red>Р</red>а́дꙋйсѧ свѣщѐ, свѣ́тъ невече́рнїй поне́сшаѧ, и҆ въ ржⷭ҇твѣ̀ твое́мъ многобо́жїѧ тьмꙋ̀ разрꙋши́вшаѧ, и҆ а҆́довы про́пасти и҆зба́вльшаѧ лю́ди. Ра́дꙋйсѧ, ѻ҆диги́трїе бцⷣе, добро́тъ всѣ́хъ предхода́таице.

<red>Р</red>а́дꙋйсѧ землѐ, и҆з̾ неѧ́же кла́съ прозѧ́бши нбⷭ҇ный вѣ̑рнымъ, и҆ мі́ра всего̀ дꙋшегꙋ́бнагѡ гла́да и҆зба́ви, разꙋ́мнаѧ и҆ ѡ҆дꙋшевле́ннаѧ. Ѽ ра́дꙋйсѧ, вїногра́де, ꙗ҆́же гро́здъ живо́тный ро́ждшаѧ, бцⷣе чⷭ҇таѧ ѻ҆диги́трїе!

<red>Р</red>а́дꙋйсѧ, та́йныхъ цвѣтѡ́въ прекра́сный сꙋ́щїй раю̀. Ра́дꙋйсѧ, мт҃и дв҃о, неви́димыхъ ра́зꙋмъ чистото́ю страннолѣ́пнѡ побѣ́ждши бг҃ороди́тельнице. Ра́дꙋйсѧ, ѻ҆трокови́це. Ра́дꙋйсѧ, ѻ҆диги́трїе, всемі́рное чꙋ́до и҆ слы́шанїе.

<red>Л</red>ѣ́то живота̀ на́шегѡ про́чее сохранѝ неврежде́нно, поможе́нїемъ твои́мъ, дв҃о ѻ҆трокови́це, и҆ сподо́би коне́цъ бл҃гі́й полꙋчи́ти на́мъ воспѣва́ющымъ тѧ̀, и҆ взыва́ющымъ: ра́дꙋйсѧ, всебл҃же́ннаѧ, бцⷣе чⷭ҇таѧ ѻ҆диги́трїе.

## И҆́нъ.

<rubric class="inline">І҆рмо́съ:</rubric> <irmos><red>В</red>сѧ́къ земноро́дный да взыгра́етсѧ дх҃омъ просвѣща́емь, да торжествꙋ́етъ же безпло́тныхъ ѹ҆мѡ́въ є҆стество̀, почита́ющее сщ҃е́нное торжество̀ бг҃омт҃ре, и҆ да вопїе́тъ: ра́дꙋйсѧ всебл҃же́ннаѧ бцⷣе, чⷭ҇таѧ приснодв҃о.</irmos>

<red>Т</red>ебѐ тве́рдꙋю помо́щницꙋ ро́дꙋ человѣ́ческомꙋ, бцⷣе мр҃і́е, ли́къ прⷪ҇ро́ческїй многоѡбра́знѡ провозвѣстѝ, сѣ́нь свѧтꙋ́ю, нб҃съ простра́ннѣйшꙋю, скрижа́ль бг҃опи́саннꙋю, и҆ кꙋпинꙋ̀ неѡпали́мꙋю, две́рь бг҃опрохо́днꙋю, го́рꙋ же и҆ лѣ́ствицꙋ, и҆ мо́стъ и҆ же́злъ процвѣ́тшїй: мы́ же вои́стиннꙋ бцⷣꙋ тѧ̀ велича́емъ.

<red>Т</red>а́йна глꙋбины̀ ржⷭ҇тва̀ твоегѡ̀ ѹ҆́мъ а҆́гг҃льскїй ѹ҆жаса́етъ, дв҃о, и҆ пречⷭ҇таѧ і҆кѡ́на де́мѡны прого́нитъ, и҆ ли́ца нечести́выхъ ѡ҆мрача́етъ, и҆ въ стꙋ́дъ порѣва́етъ: не терпѧ́тъ бо взира́ти на си́лꙋ є҆ѧ̀, бѣ́гаютъ же и҆ и҆счеза́ютъ. Мы́ же любе́знѡ покланѧ́емсѧ и҆ лобыза́емъ, и҆ тѧ̀ бцⷣꙋ велича́емъ.

<red>П</red>редста́тельница сꙋ́щи неѿстꙋ́пна къ вы́шнемꙋ цр҃ю̀, ꙗ҆́кѡ и҆мꙋ́щи мт҃рне дерзнове́нїе непосты́днѡ, въ ми́рѣ глꙋбо́цѣ правосла́вныхъ житїѐ ѹ҆твердѝ, и҆ бл҃говѣ́рнаго і҆мпера́тора на́шего возвы́си, и҆ всѧ̑ полє́знаѧ да́рꙋй всегда̀ рабѡ́мъ твои̑мъ, да тѧ̀, бцⷣе, велича́емъ.

<red>Ѽ</red> всемлⷭ҇тиваѧ хрⷭ҇тїа́нѡмъ помо́щнице! Не мо́жетъ тѧ̀ воспѣ́ти досто́йнѡ ѹ҆́мъ человѣ́ческїй и҆ а҆́гг҃льскїй, ꙗ҆́кѡ всеѧ̀ тва́ри чтⷭ҇нѣ́йши, нбⷭ҇ныхъ и҆ земны́хъ сла́внѣйши: всѣ́хъ бо родила̀ є҆сѝ творца̀ и҆ бг҃а. Но ѽ влⷣчце! Прїимѝ млⷭ҇тивнѡ, ю҆́же тебѣ̀ ѿ се́рдца возложи́хомъ пѣ́снь, сп҃са́й на́съ всегда̀, на тѧ́ бо надѣ́емсѧ.

<rubric class="inline">Свѣти́ленъ:</rubric> <red>Д</red>а почти́тсѧ всепѣ́таѧ мт҃и бж҃їѧ, жи́знь сꙋ́щꙋю ро́ждши хрⷭ҇та̀ бг҃а на́шего, ра́йскихъ двере́й ѿверзе́нїе, и҆ всегѡ̀ мі́ра ѡ҆чище́нїе, къ животꙋ̀ возведе́нїе: се́й є҆́сть прⷪ҇ро́кѡмъ глаго́лавый, томꙋ̀ поклони́мсѧ, бг҃ꙋ и҆ сп҃сꙋ дꙋ́шъ на́шихъ. <rubric class="inline">Два́жды.</rubric>

<rubric>Сла́ва, и҆ ны́нѣ:</rubric>

<red>П</red>рїиди́те, вѣ́рнїи, съ чистото́ю, возвели́чимъ пречⷭ҇тыѧ мт҃ре бг҃а на́шегѡ чꙋ́днꙋю і҆кѡ́нꙋ, и҆ бж҃е́ственнагѡ млⷣнца сп҃са хрⷭ҇та̀: є҆го́же ꙗ҆́кѡ ро́ждшаѧ на рꙋкꙋ̀ носи́вши, и҆ мт҃рне дерзнове́нїе къ немꙋ̀ и҆мꙋ́щи непреста́ннѡ мо́литъ за ны̀ и҆ подае́тъ рабѡ́мъ свои̑мъ бога̑тыѧ млⷭ҇ти.

<rubric>На хвали́техъ стїхи̑ры, на д҃, гла́съ д҃:</rubric>

<red>П</red>росла́вимъ вѣ́рнїи ѡ҆бра́дованнꙋю бцⷣꙋ, па́че же во ѹ҆стѣ́хъ на́шихъ и҆́мамы всегда̀ ст҃о́е и҆ бл҃гослове́нное и҆́мѧ є҆ѧ̀, непреста́ннѡ прибѣга́юще къ пречи́стѣй є҆ѧ̀ и҆ цѣльбоно́снѣй і҆кѡ́нѣ: то́ю бо ѡ҆брѣта́емъ ꙗ҆̀же на землѝ всѧ̑ бл҃га̑ѧ и҆ полє́знаѧ, и҆ сꙋ́щихъ на воздꙋ́сѣ ѿ де́монѡвъ запина́нїй и҆збавлѧ́емсѧ, ꙗ҆́кѡ мт҃и ро́ждшаѧ всѣ́хъ творца̀, сп҃са́етъ ѿ бѣ́дъ дꙋ́шы на́шѧ. <rubric class="inline">Два́жды.</rubric>

<red>Д</red>а рыда́етъ вѣ́чнѡ со́нмъ ѕлочести́выхъ, не и҆сповѣ́дающихъ тѧ̀ въ ржⷭ҇твѣ̀ чⷭ҇тꙋю бг҃ороди́тельницꙋ, и҆ не покланѧ́ющихсѧ пречⷭ҇тѣй твое́й і҆кѡ́нѣ: вѣ́рнїи же лю́ди ра́дꙋющесѧ и҆сповѣ́дꙋемъ тѧ̀ и҆́стиннꙋю дв҃ꙋ бцⷣꙋ, ꙗ҆́кѡ вои́стиннꙋ родила̀ є҆сѝ пло́тїю хрⷭ҇та̀ бг҃а на́шего. Тлѣ́нїе а҆да́мово попра́ла є҆сѝ, и҆ ѿ грѣха̀ ве́сь мі́ръ ѡ҆чи́стила є҆сѝ, жи́знь безконе́чнꙋю дарова́ла є҆сѝ, ра́йскїй вхо́дъ вѣ̑рнымъ ѿве́рзла є҆сѝ бж҃е́ственнымъ твои́мъ ржⷭ҇тво́мъ. Є҆го́же молѝ, сп҃сти́сѧ на́мъ пою́щымъ вѣ́рнѡ твоѐ та́инство.

<red>Р</red>а́дꙋетсѧ ѹ҆́бѡ и҆ весели́тсѧ неизрече́нною ра́достїю, всѐ мно́жество бл҃гочести́выхъ: припа́дающе же покланѧ́ютсѧ, всѝ бл҃гоговѣ́ютъ бж҃їи мт҃ри съ боѧ́знїю, бл҃годарѧ́ще сїю̀ по бз҃ѣ, ꙗ҆́кѡ бг҃а толи́кихъ превели́кихъ бл҃гъ хода́таицꙋ, въ не́же жела́ютъ а҆́гг҃ли прини́кнꙋти, дарова̀ бцⷣею вѣ̑рнымъ хрⷭ҇то́съ бг҃ъ на́шъ, и҆мѣ́ѧй мно́жество щедро́тъ, и҆ вели́кꙋю пребога́тꙋю млⷭ҇ть.

<rubric>Сла́ва, и҆ ны́нѣ, гла́съ и҃:</rubric>

<red>С</red>т҃а́ѧ твоѧ̀ и҆ соѡбра́знаѧ і҆кѡ́на бцⷣе дв҃о, бл҃года́тїю твое́ю пребога́тый сꙋ́щїй и҆сто́чникъ, кипѧ́щїй все́й подсо́лнечнѣй, и҆ свѣтѧ́щїй всемꙋ̀ мі́рꙋ свѣтолꙋ́чными ст҃а́гѡ дх҃а сїѧ́ньми, и҆ и҆сцѣле́нїй свѣтлостьмѝ. Ты́ бо бг҃а сло́ва пло́тїю несказа́ннѡ родила̀ є҆сѝ, ѿ а҆рха́гг҃ла гаврїи́ла сицева̑ѧ слы́шавши: ра́дꙋйсѧ ѡ҆бра́дованнаѧ, гдⷭ҇ь съ тобо́ю, и҆ дх҃ъ ст҃ы́й ѡ҆сѣни́тъ тѧ̀ къ зача́тїю. Та́кожде рекла̀ є҆сѝ къ первопи́санной твое́й і҆кѡ́нѣ, на тꙋ̀ зрѧ́щи: съ то́ю моѧ̀ бл҃года́ть, и҆ сло́во твоѐ со вла́стїю і҆кѡ́нѣ бы́сть. И҆ ѡ҆́бразъ и҆ гла́съ, и҆ си́ла и҆ дѣ́ло, и҆ всѧ́къ ѹ҆́мъ превосходѧ́щаѧ бж҃е́ственнаѧ бл҃года́ть, спребыва́ющи вѣ́чнѡ, зна́мєнїѧ и҆ чꙋдеса̀ непреста́ннѡ содѣва́етъ, и҆ дꙋшеполе́зное и҆сцѣле́нїе всѣ̑мъ вѣ́рнѡ приходѧ́щымъ подае́тъ, твои́ми бг҃омт҃рними непреста́нными къ бг҃ꙋ мл҃твами.

<rubric>Славосло́вїе вели́кое. И҆ ѿпꙋ́стъ.</rubric>



<rubric>На лїтꙋргі́и, слꙋ́жба бцⷣы.</rubric>
