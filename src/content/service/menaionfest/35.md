---
title: "Мѣ́сѧца і҆ꙋ́лїа въ к҃в де́нь"
navigation:
  key: service-menaionfest-35
  title: "Мѣ́сѧца і҆ꙋ́лїа въ к҃в де́нь"
  parent: service-menaionfest
  order: 35
type: "service"
---

# Мѣ́сѧца і҆ꙋ́лїа въ к҃в де́нь.

<rubric>Ст҃ы́ѧ мѷроно́сицы, и҆ равноапⷭ҇льныѧ марі́и магдали́ны:</rubric>

<rubric>И҆ ст҃а́гѡ сщ҃енномч҃нка фѡ́ки.</rubric>



<rubric>Стїхи̑ры ст҃ы́ѧ, гла́съ и҃:</rubric>

<podoben>Подо́бенъ: <incipit><red>Ѽ</red> пресла́внагѡ чꙋдесѐ:</incipit></podoben>

<red>М</red>ѵ́ро со слеза́ми носѧ́щи, магдали́ни марі́е, бж҃е́ственнагѡ гро́ба дости́гши, и҆ сла́вы а҆́гг҃ла ѹ҆зрѣ́ла є҆сѝ, возвѣща́ющаго животода́вца бж҃е́ственное воста́нїе, и҆ всѣ́хъ и҆збавле́нїе. Тѣ́мже є҆динона́десѧтимъ возвѣсти́ти потща́ласѧ є҆сѝ, ра́достнѡ глаго́лющи: взыгра́йте,хрⷭ҇то́съ воста́лъ є҆́сть.

<red>С</red>лꙋжа́щи прехва́льнаѧ, на́съ ра́ди по на́мъ бы́вшемꙋ хрⷭ҇тꙋ̀ бг҃ꙋ, и҆ непреста́нными сїѧ́нїи, дꙋ́шꙋ и҆ мы́сль разже́гши, свѣ́тъ была̀ є҆сѝ є҆го́же ви́дѣвши на крⷭ҇тѣ̀ ви́сѧща, стра́нное видѣ́нїе, глаго́лала є҆сѝ слезѧ́щи: ка́кѡ жи́знь сме́рть во́льнꙋю ны́нѣ прїе́млетъ;

<red>П</red>а́мѧть твою̀ сщ҃е́ннꙋю соверша́емъ, ѹ҆чи́вшаѧсѧ ѹ҆ хрⷭ҇та̀, и҆ тогѡ̀ повелѣ̑нїѧ проповѣ́давшаѧ всесла́внаѧ, дꙋша́мъ на и҆збавле́нїе: и҆ моще́й твои́хъ ра́кꙋ, марі́е вѣ́рою ѡ҆блобыза́емъ, и҆сточа́ющꙋю бл҃года́ть неѡскꙋ́днꙋю, и҆ просвѣще́нїе, любо́вїю притека́ющымъ, бг҃обл҃же́ннаѧ.

<rubric>Стїхи̑ры ст҃а́гѡ, во ѻ҆́бщей слꙋ́жбѣ.</rubric>

<rubric>Сла́ва, гла́съ ѕ҃.</rubric>

<rubric class="inline">А҆нато́лїево:</rubric> <red>П</red>е́рвѣе ви́дѣвши бж҃е́ственное воскрⷭ҇нїе, марі́е магдали́ни, пе́рвагѡ бл҃ги́хъ вино́вника, на́ше бл҃госе́рднѡ є҆стество̀ ѡ҆божи́вшагѡ, пе́рваѧ и҆ бл҃говѣ́стница ꙗ҆ви́ласѧ є҆сѝ, вопїю́щи а҆пⷭ҇лѡмъ: печа́ль ѿложи́вше, бл҃годꙋ́шїе воспрїими́те, и҆ прїиди́те ѹ҆́зрите хрⷭ҇та̀ воскр҃сшаго, и҆ мі́рꙋ подаю́щаго ве́лїю млⷭ҇ть.

<rubric>И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ.</rubric>

<podoben>Подо́бенъ: <incipit><red>В</red>сю̀ ѿложи́вше:</incipit></podoben>

<red>А҆́</red>гнца своего̀, а҆́гница нескве́рнаѧ дре́вле, и҆ непоро́чнаѧ влⷣчца, на дре́вѣ крⷭ҇тнѣмъ ꙗ҆́кѡ ѹ҆зрѣ̀, мт҃рски восклица́ше, и҆ дивѧ́щисѧ вопїѧ́ше: ча́до сладча́йшее, что̀ зрѣ́нїе сїѐ но́вое и҆ пресла́вное; ка́кѡ со́нмъ безблагода́тный сꙋди́щꙋ пїла́товꙋ предаде́ тѧ, и҆ ѡ҆сꙋжда́етъ на сме́рть живота̀ всѧ́ческихъ; но воспѣва́ю твоѐ неизрече́нное, сло́ве, снизхожде́нїе.

<rubric>На стїхо́внѣ ѻ҆ктѡ́иха. Сла́ва, гла́съ и҃:</rubric>

<rubric class="inline">Вѷзанті́ево:</rubric> <red>В</red>о́лею ѡ҆бнища́вшемꙋ нището́ю мое́ю, премно́гимъ бл҃гоꙋтро́бїемъ хрⷭ҇тꙋ̀ бг҃ꙋ, магдали́ни марі́а, ꙗ҆́кѡ ѹ҆чени́ца вѣ́рнѡ послꙋжи́вши, на дре́вѣ просте́рта, и҆ во гро́бѣ затворе́на ви́дѣвши, вопїѧ́ше сле́зы точа́щи: что̀ стра́нное видѣ́нїе, и҆́же мє́ртвыѧ животворѧ́й, ка́кѡ ме́ртвъ вмѣнѧ́етсѧ; кі̑ѧ мѵ́ры принесꙋ̀, и҆змѣни́вшемꙋ мѧ̀ смра́да де́мѡнскагѡ; кі̑ѧ сле́зы пролїю̀, ѿ сле́зъ и҆змѣни́вшемꙋ мою̀ прама́терь; но ѽ всѧ́ческихъ цр҃ю̀, ꙗ҆́коже вертогра́да храни́тель ꙗ҆ви́лсѧ є҆сѝ, росо́ю твои́хъ глагѡ́лъ, ва́ръ ѿе́мъ, ре́къ къ не́й: къ мои̑мъ бра́тїѧмъ ше́дши, бл҃говѣ́щенїѧ ра́дость возопі́й: восхождꙋ́ бо ко ѻ҆ц҃ꙋ̀, и҆ бг҃ꙋ моемꙋ̀, и҆ къ бг҃ꙋ ва́шемꙋ, ꙗ҆́кѡ да пода́мъ мі́рꙋ ве́лїю млⷭ҇ть.

<rubric>И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ.</rubric>

<podoben>Подо́бенъ: <incipit><red>Ѽ</red> пресла́внагѡ чꙋдесѐ:</incipit></podoben>

<red>Т</red>ѧ̀ ви́дѧщи пригвожда́ема на крⷭ҇тѣ̀ і҆и҃се, и҆ стра̑сти прїе́млюща во́лею, дв҃а и҆ мт҃и твоѧ̀, влⷣко, ѹ҆вы̀ мнѣ̀, вопїѧ́ше, ча́до сла́дкое. Ра̑ны непра́веднѡ ка́кѡ терпи́ши, врачꙋ̀, и҆сцѣли́вый человѣ́ческое неможе́нїе, и҆ ѿ тлѝ всѣ́хъ и҆зба́вивый млⷭ҇рдїемъ твои́мъ;

<rubric>Тропа́рь, гла́съ а҃:</rubric>

<red>Х</red>рⷭ҇тꙋ̀ на́съ ра́ди ѿ дв҃ы ро́ждшемꙋсѧ, чтⷭ҇на́ѧ магдали́на марі́е послѣ́довала є҆сѝ, тогѡ̀ ѡ҆правда̑нїѧ и҆ зако́ны хранѧ́щи: тѣ́мже дне́сь всест҃ꙋ́ю твою̀ па́мѧть пра́зднꙋюще, грѣхѡ́въ разрѣше́нїе мл҃твами твои́ми прїе́млемъ.

<rubric>Ст҃а́гѡ тропа́рь, во ѻ҆́бщей слꙋ́жбѣ.</rubric>

<rubric>Канѡ́нъ ѻ҆ктѡ́иха є҆ди́нъ, и҆ ст҃ы́хъ два̀.</rubric>

<rubric>Канѡ́нъ ст҃ы́ѧ. Гла́съ и҃. Творе́нїе ѳеофа́ново, є҆гѡ́же краестро́чїе: <acrostic><red>М</red>агдали́нꙋ марі́ю пою̀ любо́вїю.</acrostic></rubric>



## Пѣ́снь а҃.

<rubric class="inline">І҆рмо́съ:</rubric> <irmos><red>В</red>о́дꙋ проше́дъ ꙗ҆́кѡ сꙋ́шꙋ, и҆ є҆гѵ́петскагѡ ѕла̀ и҆збѣжа́въ, і҆и҃льтѧнинъ вопїѧ́ше: и҆зба́вителю и҆ бг҃ꙋ на́шемꙋ пои́мъ.</irmos>

<red>Б</red>ж҃е́ственными ѹ҆кра́шена добро́тами, и҆ свѣтоли́тїи сїѧ́ющи бж҃е́ственными, ѡ҆чернѣ́вшее моѐ се́рдце твои́ми мл҃твами, марі́е, ѡ҆зарѝ.

<red>Ѡ҆</red>ст҃и́ тѧ сло́во ѻ҆́ч҃ее, ѿ дꙋхѡ́въ ѕло́бы и҆зба́вивъ ꙗ҆́вѣ, є҆мꙋ́же ѹ҆чени́ца бы́вши, дарова́нїй ст҃а́гѡ дх҃а и҆спо́лниласѧ є҆сѝ.

<red>В</red>о́дъ и҆спо́лншисѧ животво́рныхъ ѿ и҆сто́чника незави́стнагѡ, за млⷭ҇рдїе на землѝ ꙗ҆́вльшагѡсѧ влⷣки, грѣха̀ мꙋ̑тныѧ и҆зсꙋши́ла є҆сѝ то́ки.

<rubric class="inline">Бг҃оро́диченъ:</rubric> <red>М</red>т҃рь є҆стество́мъ содѣ́телѧ, пое́мъ тѧ̀, ѻ҆трокови́це, примири́вшꙋю бг҃ꙋ ѿпа́дшее є҆стество̀ человѣ́ческое, бг҃ороди́тельнице всенепоро́чнаѧ влⷣчце.

<rubric>Канѡ́нъ ст҃а́гѡ, пи́санъ во ѻ҆́бщей слꙋ́жбѣ.</rubric>

## Пѣ́снь г҃.

<rubric class="inline">І҆рмо́съ:</rubric> <irmos><red>Н</red>бⷭ҇нагѡ крꙋ́га верхотво́рче, гдⷭ҇и, и҆ цр҃кве зижди́телю, ты̀ менѐ ѹ҆твердѝ въ любвѝ твое́й, жела́нїй кра́ю, вѣ́рныхъ ѹ҆твержде́нїе, є҆ди́не чл҃вѣколю́бче.</irmos>

<red>В</red>озлюби́вши пе́рвѣе бл҃ги́хъ вино́вника, на́ше бл҃госе́рднѡ є҆стество̀ ѡ҆божи́вшаго, послѣ́довала є҆сѝ є҆мꙋ̀ ѹ҆се́рднѡ марі́е, тогѡ̀ повинꙋ́вшисѧ бж҃е́ственнымъ велѣ́нїемъ.

<red>Р</red>ыда́ющи гро́ба и҆зба́вителева дости́гла є҆сѝ, пе́рвѣе ви́дѣвше бж҃е́ственное, ѻ҆трокови́це, воскрⷭ҇нїе. Тѣ́мже бл҃говѣ́стница ꙗ҆ви́ласѧ є҆сѝ, вопїю́щи: хрⷭ҇то́съ воста̀, рꙋка́ми восплещи́те.

<rubric class="inline">Бг҃оро́диченъ:</rubric> <red>С</red>п҃са́етъ мѧ̀ сло́во вопло́щшеесѧ, пречⷭ҇таѧ, ѿ твои́хъ пречⷭ҇тыхъ крове́й, бога́тствомъ бл҃гости разрѣша́ѧ ѡ҆сꙋжде́нїе пе́рвагѡ паде́нїѧ. Є҆го́же непреста́ннѡ молѝ сп҃стѝ ста́до твоѐ.

<rubric>Конда́къ ст҃а́гѡ во ѻ҆́бщей слꙋ́жбѣ.</rubric>

<rubric>Сѣда́ленъ марі́и, гла́съ и҃.</rubric>

<podoben>Подо́бенъ: <incipit><red>П</red>ремꙋ́дрости:</incipit></podoben>

<red>Ѡ҆</red>бнища́вшемꙋ сло́вꙋ, премно́гимъ млⷭ҇рдїемъ, марі́е магдали́ни, ꙗ҆́вѣ ꙗ҆́кѡ ѹ҆чени́ца и҆́стиннѡ послꙋжи́ла є҆сѝ: зрѧ́щи же сего̀ на крⷭ҇тѣ̀ вознесе́на, и҆ во гро́бѣ положе́на, рыда́ла є҆сѝ слезѧ́щи. Тѣ́мже тѧ̀ почита́емъ, и҆ твоѐ соверша́емъ вѣ́рою торжество̀, мѷроно́сице сла́внаѧ: молѝ хрⷭ҇та̀ бг҃а, грѣхѡ́въ ѡ҆ставле́нїе пода́ти, чтꙋ́щымъ любо́вїю ст҃ꙋ́ю па́мѧть твою̀.

<rubric>Сла́ва, ст҃а́гѡ сѣда́ленъ, во ѻ҆́бщей слꙋ́жбѣ.</rubric>

<rubric>И҆ ны́нѣ, бг҃оро́диченъ:</rubric>

<red>Ѡ҆</red>бнови́ла є҆сѝ, чⷭ҇таѧ, бж҃е́ственнымъ ржⷭ҇тво́мъ твои́мъ, и҆стлѣ́вшее во страсте́хъ земноро́дныхъ ме́ртвенное сꙋщество̀, и҆ воздви́гла є҆сѝ всѧ̑ ѿ сме́рти къ животꙋ̀ нетлѣ́нїѧ. Тѣ́мже тѧ̀ по до́лгꙋ бл҃жи́мъ всѝ, дв҃о препросла́вленнаѧ, ꙗ҆́коже прорекла̀ є҆сѝ.

<rubric class="inline">Крⷭ҇тобг҃оро́диченъ:</rubric> <red>Д</red>в҃о пренепоро́чнаѧ, мт҃и хрⷭ҇та̀ бг҃а, ѻ҆рꙋ́жїе про́йде твою̀ прест҃ꙋ́ю дꙋ́шꙋ, є҆гда̀ распина́ема ви́дѣла є҆сѝ во́лею сн҃а и҆ бг҃а твоего̀: є҆го́же бл҃гослове́ннаѧ молѧ́щи не преста́й, проще́нїе прегрѣше́нїй на́мъ дарова́ти.

## Пѣ́снь д҃.

<rubric class="inline">І҆рмо́съ:</rubric> <irmos><red>Ѹ҆</red>слы́шахъ, гдⷭ҇и, смотре́нїѧ твоегѡ̀ та́инство, разꙋмѣ́хъ дѣла̀ твоѧ̑, и҆ просла́вихъ твоѐ бж҃ество̀.</irmos>

<red>Б</red>ез̾ смꙋще́нїѧ и҆мꙋ́щи мїрска́гѡ сꙋ́етства мы́сль, прише́дшемꙋ мі́ръ ве́сь сп҃стѝ ѿ ле́сти, послꙋжи́ла є҆сѝ.

<red>М</red>ы́ющисѧ слеза́ми, гро́ба живоно́снагѡ дости́гши, а҆́гг҃ла ѹ҆зрѣ́ла є҆сѝ возвѣща́юща хрⷭ҇то́во, марі́е, воскрⷭ҇нїе.

<red>С</red>е́рдце твоѐ непоро́чное во ѡ҆правда́нїихъ хрⷭ҇то́выхъ бы́сть: и҆ того̀ є҆ди́наго вожделѣ́ла є҆сѝ, кра́снаго добро́тою достосла́внаѧ.

<rubric class="inline">Бг҃оро́диченъ:</rubric> <red>Д</red>рема́нїемъ лѣ́ности мѧ̀ со́нъ грѣхо́вный, ѻ҆трокови́це, пости́же: бо́дренною мл҃твою твое́ю возста́ви мѧ̀ къ покаѧ́нїю.

## Пѣ́снь є҃.

<rubric class="inline">І҆рмо́съ:</rubric> <irmos><red>В</red>скꙋ́ю мѧ̀ ѿри́нꙋлъ є҆сѝ ѿ лица̀ твоегѡ̀, свѣ́те незаходи́мый, и҆ покры́ла мѧ̀ є҆́сть чꙋжда́ѧ тьма̀ ѻ҆каѧ́ннаго; но ѡ҆брати́ мѧ, и҆ къ свѣ́тꙋ за́повѣдей твои́хъ пꙋти̑ моѧ̑ напра́ви, молю́сѧ.</irmos>

<red>П</red>ра́баба, сїю̀ словесы̑ прельсти́вшаго, и҆ и҆згна́вшаго ѿ раѧ̀ дре́вле, зрѧ́щи нога́ми попира́ема чтⷭ҇ыхъ же́нъ, нра́въ мꙋ́жескїй стѧжа́вшихъ, съ ни́ми вѣ́чнѡ ра́дꙋетсѧ.

<red>Ѹ҆</red>ме́ршагѡ, и҆ во гро́бѣ затворе́ннагѡ, всѣ̑мъ жи́знь вдыха́ющагѡ, ѹ҆ѧзвлѧ́ема, любо́вїю сла́дцѣй є҆гѡ̀ любвѝ, приноша́еши мѵ́ро магдали́на, чтⷭ҇на́ѧ марі́е, и҆ слє́зныѧ пролива́еши а҆рѡма́ты.

<red>П</red>о стрⷭ҇ти бж҃е́ственнѣй, по стра́шнѣмъ сп҃совѣ вознесе́нїи, прехо́диши, сло́во всю́дꙋ чтⷭ҇но́е возвѣща́ющи, и҆ мнѡ́ги ѹ҆ловлѧ́ющи, прельща́ющыѧсѧ невѣ́дѣнїемъ, ꙗ҆́кѡ сло́ва ѹ҆чени́ца сла́внаѧ.

<rubric class="inline">Бг҃оро́диченъ:</rubric> <red>И҆</red>збавлѧ́етъ мѧ̀ па́дшаго, къ грѣхѡ́внымъ многоплетє́ннымъ паде́жємъ, и҆́же и҆з̾ тебѐ роди́тисѧ бл҃гоизво́ливый за безмѣ́рнꙋю млⷭ҇ть, прест҃а́ѧ ѻ҆трокови́це: є҆го́же ѹ҆молѝ всѧ́кагѡ вре́да и҆зба́витисѧ вѣ́рою пою́щымъ тѧ̀.

## Пѣ́снь ѕ҃.

<rubric class="inline">І҆рмо́съ:</rubric> <irmos><red>Ѡ҆</red>чи́сти мѧ̀, сп҃се, мнѡ́га бо беззакѡ́нїѧ моѧ̑, и҆ и҆з̾ глꙋбины̀ ѕѡ́лъ возведѝ, молю́сѧ: къ тебѣ́ бо возопи́хъ, и҆ ѹ҆слы́ши мѧ̀, бж҃е сп҃се́нїѧ моегѡ̀.</irmos>

<red>Г</red>лагѡ́лъ твои́хъ ѡ҆роше́нїе печа́ли ва́ръ ѿѧ́тъ ѹ҆ч҃нкѡ́въ, чтⷭ҇на́ѧ, ꙗ҆́коже возопи́ла є҆сѝ: хрⷭ҇то́съ воста̀, живо́тъ ꙗ҆ви́сѧ, ꙗ҆́сное ѡ҆блиста̀ сл҃нце.

<red>С</red>ѐ твоѧ̀ свѣтоза́рнаѧ па́мѧть возсїѧ̀, просвѣща́ющи вѣ̑рныѧ, въ не́й пою́щыѧ тѧ̀, и҆ тьмꙋ̀ ѿгонѧ́щи лꙋка́выхъ бѣсѡ́въ и҆скꙋше́нїѧ, досточꙋ́днаѧ.

<rubric class="inline">Бг҃оро́диченъ:</rubric> <red>С</red>щ҃е́нства мы́сленное, и҆ неприкоснове́нное ѡ҆чисти́лище, свѣ́щникъ свѣтови́денъ ꙗ҆ви́ласѧ є҆сѝ, и҆ мо́стъ къ бг҃ꙋ преводѧ́й, и҆сповѣ́дающымъ тѧ̀ бцⷣꙋ, пренепоро́чнаѧ.

<rubric>Конда́къ, гла́съ г҃:</rubric>

<podoben>Подо́бенъ: <incipit><red>Д</red>в҃а дне́сь:</incipit></podoben>

<red>П</red>редстоѧ́щи, пресла́внаѧ, ѹ҆ крⷭ҇та̀ сп҃сова, со и҆ны́ми мно́гими, и҆ мт҃ри гдⷭ҇ни состра́ждꙋщи, и҆ слє́зы точа́щи, сїѐ въ похвалꙋ̀ приноша́ше глаго́лющи: что̀ сїѐ є҆́сть стра́нное чꙋ́до; содержа́й всю̀ тва́рь, пострада́ти и҆зво́ли: сла́ва держа́вѣ твое́й.

<rubric class="inline">І҆́косъ:</rubric> <red>В</red>лⷣка хрⷭ҇то́съ и҆ цр҃ь созда́нїѧ, не ѡ҆ста́вль нб҃са̀, сни́де, ꙗ҆́коже и҆зво́ли, и҆ пло́ть тлѣ́ннꙋю воспрїѧ́тъ во́лею: є҆го́же ви́дѣвши мт҃и непоро́чнаѧ, на крⷭ҇тѣ̀ пригвожда́ема, съ дѣ́вами чтⷭ҇ны́ми предстоѧ́щи, и҆ магдали́на марі́а пла́чꙋщи: то́й бо та́мѡ сꙋ́щей, и҆ теплѣ́йшꙋю вѣ́рꙋ показꙋ́ющей при́снѡ, послѣ́доваше хрⷭ҇тꙋ̀ и҆ гро́бъ зрѧ́ше, ѡ҆жида́ющи и҆ вопїю́щи: пострада́ти и҆зво́лилъ є҆сѝ, сла́ва держа́вѣ твое́й.

## Пѣ́снь з҃.

<rubric class="inline">І҆рмо́съ:</rubric> <irmos><red>Ѻ҆́</red>троцы є҆вре́йстїи въ пещѝ попра́ша пла́мень дерзнове́ннѡ, и҆ на ро́сꙋ ѻ҆́гнь преложи́ша, вопїю́ще: бл҃гослове́нъ є҆сѝ, гдⷭ҇и бж҃е во вѣ́ки.</irmos>

<red>Н</red>едꙋ́ги ѿгна́ла є҆сѝ разли̑чныѧ, споспѣшествꙋ́ющаго тебѣ̀ сло́ва и҆мꙋ́щи, є҆мꙋ́же предстои́ши ны́нѣ, вопїю́щи мѷроно́сице: бл҃гослове́нъ є҆сѝ, гдⷭ҇и бж҃е, во вѣ́ки.

<red>Є҆</red>ди́на ви́дѣла є҆сѝ пре́жде и҆нѣ́хъ, живота̀ на́шего хрⷭ҇та̀ воста́вша, вертогра́дарѧ же того̀ непщева́ла є҆сѝ, вопїю́щи: бл҃гослове́нъ є҆сѝ, гдⷭ҇и бж҃е, во вѣ́ки.

<rubric class="inline">Бг҃оро́диченъ:</rubric> <red>Ѹ҆</red>ста́вила є҆сѝ тече́нїе сме́ртное, безсме́ртнаго, бг҃а ꙗ҆́кѡ заче́нши, и҆ ро́ждши чтⷭ҇аѧ. Є҆мꙋ́же всѝ пои́мъ: бл҃гослове́нъ є҆сѝ, гдⷭ҇и бж҃е, во вѣ́ки.

## Пѣ́снь и҃.

<rubric class="inline">І҆рмо́съ:</rubric> <irmos><red>С</red>едмери́цею пе́щь халде́йскїй мꙋчи́тель, бг҃очести̑вымъ неи́стовнѡ разжжѐ, си́лою же лꙋ́чшею сп҃се́ны сїѧ̑ ви́дѣвъ, творцꙋ̀ и҆ и҆зба́вителю вопїѧ́ше: ѻ҆́троцы бл҃гослови́те. Сщ҃е́нницы воспо́йте, лю́дїе превозноси́те во всѧ̑ вѣ́ки.</irmos>

<red>С</red>вѣ́тло ꙗ҆ви́сѧ житїѐ твоѐ, зарѧ́ми ѡ҆блиста́ѧ, ѽ магдали́но, добродѣ́тельныхъ дѣѧ́нїй, бж҃е́ственнагѡ проповѣ́данїѧ, є҆́же къ бж҃їю манове́нїю, и҆ лꙋча́ми ꙗ҆́же къ зижди́телю любвѐ, є҆мꙋ́же пое́ши со а҆́гг҃лы: сщ҃е́нницы по́йте, лю́дїе превозноси́те є҆го̀ во вѣ́ки.

<red>Ѹ҆</red> крⷭ҇та̀ предстоѧ́ла є҆сѝ, зрѧ́щи непра́ведное сла́внаѧ заколе́нїе, себѐ и҆злїѧ́вшагѡ за неизрече́ннꙋю млⷭ҇ть, и҆ стена́нїи и҆ слеза́ми ѡ҆блива́ема, что̀ стра́нное, вопїѧ́ла є҆сѝ, марі́е, чꙋ́до; ка́кѡ ѹ҆мерщвлѧ́етсѧ и҆ ѹ҆мира́етъ, сме́рть ѹ҆мертви́вый, живо́тъ сы́й є҆стество́мъ;

<rubric class="inline">Бг҃оро́диченъ:</rubric> <red>Ꙗ҆́</red>кѡ бж҃їю мт҃рь, тѧ̀ є҆диномꙋ́дреннѡ сла́вимъ, и҆ тва́ри вы́шшꙋю чⷭ҇таѧ: ѡ҆ тебѣ́ бо ѡ҆сꙋжде́нїе є҆́же ѿ а҆да́ма потреби́сѧ, и҆ ѿстꙋ́пльшее присво́исѧ человѣ́кѡвъ сꙋщество̀, пою́щее: сщ҃е́нницы бл҃гослови́те, лю́дїе превозноси́те є҆го̀ во вѣ́ки.

## Пѣ́снь ѳ҃.

<rubric class="inline">І҆рмо́съ:</rubric> <irmos><red>Ѹ҆</red>жасе́сѧ ѡ҆ се́мъ нб҃о, и҆ землѝ ѹ҆диви́шасѧ концы̀, ꙗ҆́кѡ бг҃ъ ꙗ҆ви́сѧ человѣ́кѡмъ пло́тски, и҆ чре́во твоѐ бы́сть простра́ннѣйшее нб҃съ. Тѣ́мъ тѧ̀ бцⷣꙋ, а҆́гг҃лѡвъ и҆ человѣ̑къ чинонача̑лїѧ велича́ютъ.</irmos>

<red>К</red>ъ бж҃е́ственнѣй преложи́ласѧ є҆сѝ ны́нѣ ра́дости, къ ра́йстѣй широтѣ̀ простра́ннѣй, къ мы́слєннымъ и҆ премі̑рнымъ ѻ҆би́телємъ, и҆дѣ́же прпⷣбныхъ чи́нове, и҆дѣ́же є҆́сть гла́съ чи́стъ свѣ́тлѡ пра́зднꙋющихъ, марі́е бг҃оно́снаѧ. Тѣ́мже тѧ̀ всѝ ѹ҆бл҃жа́емъ.

<red>Н</red>ичто́же предпочла̀ є҆сѝ сꙋ́щихъ на землѝ, па́че любвѐ хрⷭ҇та̀ бг҃а: но тогѡ̀ є҆ди́нагѡ снѣда́ема добро́тами, и҆ непосре́дственнѡ всечⷭ҇тна́ѧ посыла́емыми лꙋча́ми, стопа́мъ сегѡ̀ вопїѧ́ла є҆сѝ послѣ́дꙋющи: тѧ̀ велича́ю, многомлⷭ҇тиве.

<red>Ѡ҆</red>боже́нїе полꙋчи́вши бг҃отво́рное, и҆ пото́ка напи́вшисѧ бл҃года́ти, и҆ мзды̀ болѣ́зней прїе́мши бг҃онача́льна, и҆ а҆пⷭ҇льскимъ чинѡ́мъ счета́ема, магдали́но, ѹ҆чени́це сло́ва, любо́вїю чтꙋ́щыѧ тѧ̀, твои́ми мл҃твами сохранѝ.

<rubric class="inline">Бг҃оро́диченъ:</rubric> <red>Ꙗ҆́</red>кѡ мт҃и пострада́вшагѡ за ны̀, дꙋшетлѣ́нныхъ страсте́й мѧ̀ и҆зба́ви: ꙗ҆́кѡ млⷭ҇тива, разрѣшѝ согрѣше́нїй мои́хъ плени̑цы: ꙗ҆́кѡ бл҃га, ѹ҆бл҃жѝ ны́нѣ ѡ҆ѕло́бленнꙋю мою̀ дꙋ́шꙋ бѣсо́вскими и҆скꙋше́нїи, дв҃о бцⷣе, да пою́ тѧ всепѣ́тꙋю.

<rubric>Свѣти́ленъ:</rubric>

<podoben>Подо́бенъ: <incipit><red>С</red>вѣ́те неизмѣ́нный:</incipit></podoben>

<red>С</red>л҃нце незаходи́мое ѻ҆трокови́це, є҆́же ѿ ѻ҆ц҃а̀ пре́жде вѣ̑къ возсїѧ́вшее, во гро́бѣ є҆вре́йскїй со́нмъ запеча́та: но воскрⷭ҇шаго ви́дѣла є҆сѝ пе́рвѣе, марі́е, и҆ ѹ҆ч҃нкѡ́мъ возвѣсти́ла є҆сѝ.

<rubric>Сла́ва, ст҃а́гѡ, во ѻ҆́бщей слꙋ́жбѣ.</rubric>

<rubric>И҆ ны́нѣ, бг҃оро́диченъ:</rubric>

<red>Д</red>анїи́лъ преднаписꙋ́етъ тѧ̀ несѣко́мꙋю го́рꙋ, и҆з̾ неѧ́же чтⷭ҇ны́й ка́мень ѿсѣче́сѧ, и҆ и҆стнѝ і҆́дѡльскїѧ хра́мы, бг҃ороди́тельнице мр҃і́е.

<rubric>На стїхо́внѣ ѻ҆ктѡ́иха.</rubric>

<rubric>Сла́ва, ст҃а́гѡ, во ѻ҆́бщей слꙋ́жбѣ.</rubric>

<rubric>И҆ ны́нѣ, гла́съ и҃:</rubric>

<red>В</red>о́лею ѡ҆бнища́вшемꙋ нището́ю мое́ю, премно́гимъ бл҃гоꙋтро́бїемъ хрⷭ҇тꙋ̀ бг҃ꙋ, магдали́ни марі́а, ꙗ҆́кѡ ѹ҆чени́ца вѣ́рнѡ послꙋжи́вши, на дре́вѣ просте́рта, и҆ во гро́бѣ затворе́на ви́дѣвши, вопїѧ́ше сле́зы точа́щи: что̀ стра́нное видѣ́нїе, и҆́же мє́ртвыѧ животворѧ́й, ка́кѡ ме́ртвъ вмѣнѧ́етсѧ; кі̑ѧ мѵ́ры принесꙋ̀, и҆змѣни́вшемꙋ мѧ̀ смра́да де́мѡнскагѡ; кі̑ѧ сле́зы пролїю̀, ѿ сле́зъ и҆змѣни́вшемꙋ мою̀ прама́терь; но ѽ всѧ́ческихъ цр҃ю̀, ꙗ҆́коже вертогра́да храни́тель ꙗ҆ви́лсѧ є҆сѝ, росо́ю твои́хъ глагѡ́лъ, ва́ръ ѿе́мъ, ре́къ къ не́й: къ мои̑мъ бра́тїѧмъ ше́дши, бл҃говѣ́щенїѧ ра́дость возопі́й: восхождꙋ́ бо ко ѻ҆ц҃ꙋ̀, и҆ бг҃ꙋ моемꙋ̀, и҆ къ бг҃ꙋ ва́шемꙋ, ꙗ҆́кѡ да пода́мъ мі́рꙋ ве́лїю млⷭ҇ть.



<rubric>На лїтꙋргі́и: Бл҃жє́нна ѻ҆ктѡ́иха, на д҃: и҆ ст҃ы́ѧ, пѣ́снь г҃-ѧ, на д҃.</rubric>

<rubric>Прокі́менъ, гла́съ д҃:</rubric>

<red>Д</red>и́венъ бг҃ъ во ст҃ы́хъ свои́хъ, бг҃ъ і҆и҃левъ.

<rubric class="inline">Сті́хъ:</rubric> <red>В</red>ъ цр҃квахъ бл҃гослови́те бг҃а, гдⷭ҇а ѿ и҆стѡ́чникъ і҆и҃левыхъ.

<rubric>А҆пⷭ҇лъ къ корі́нѳѧнѡмъ, зача́ло рм҃а.</rubric>

<rubric class="inline">А҆ллилꙋ́їа, гла́съ а҃:</rubric> <red>Т</red>ерпѧ̀ потерпѣ́хъ гдⷭ҇а, и҆ внѧ́тъ мѝ, и҆ ѹ҆слы́ша мл҃твꙋ мою̀.

<rubric>Є҆ѵⷢ҇лїе лꙋкѝ, зача́ло л҃д.</rubric>

<rubric class="inline">Прича́стенъ:</rubric> <red>Р</red>а́дꙋйтесѧ, првⷣнїи, ѡ҆ гдⷭ҇ѣ, пра̑вымъ подоба́етъ похвала̀.
