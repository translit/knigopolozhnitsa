---
title: "Мѣ́сѧца деке́мврїа въ к҃д де́нь"
navigation:
  key: service-menaionfest-15
  title: "Мѣ́сѧца деке́мврїа въ к҃д де́нь"
  parent: service-menaionfest
  order: 15
type: "service"
---

# Мѣ́сѧца деке́мврїа въ к҃д де́нь.

<rubric>Предпра́зднство ржⷭ҇тва̀ хрⷭ҇то́ва.</rubric>

<rubric>И҆ па́мѧть ст҃ы́ѧ прпⷣбномч҃нцы є҆ѵге́нїи.</rubric>



<rubric>На <incipit><red>Г</red>дⷭ҇и воззва́хъ:</incipit> стїхи̑ры предпра́зднства, гла́съ є҃.</rubric>

<podoben>Подо́бенъ: <incipit><red>Р</red>а́дꙋйсѧ:</incipit></podoben>

<red>Н</red>о́сиши а҆да́мовъ зра́къ, во ѡ҆́бразѣ бж҃їи сы́й всесоверше́нный: и҆ хо́щеши рꙋка́ми держа́тисѧ, рꙋко́ю всѧ̑ содержа́й си́лою твое́ю, чтⷭ҇аѧ всенепоро́чнаѧ провѣщава́ше, глаго́лющи: ка́кѡ тѧ̀ пелена́ми повїю̀ ꙗ҆́кѡ младе́нца; ка́кѡ сосца́ми пита́ю тѧ̀, всѧ́чєскаѧ пита́ющаго; ка́кѡ твое́й па́че ѹ҆ма̀ нищетѣ̀ ѹ҆дивлю́сѧ; ка́кѡ тѧ̀ сн҃а моего̀ нарекꙋ̀, раба̀ твоѧ̀ ны́нѣ сꙋ́щи; пою̀, бл҃гословлю́ тѧ, подаю́щаго мі́рꙋ ве́лїю млⷭ҇ть.

<red>М</red>лⷣнца воплоща́ема и҆з̾ неѧ̀, предвѣ́чнаго бг҃а всенепоро́чнаѧ зрѧ́щи, рꙋка́ми держа́щи, и҆ ѡ҆блобыза́ющи ча́стѡ, и҆ ра́дости и҆сполнѧ́ющисѧ провѣщава́ше є҆мꙋ̀: бж҃е вы́шнїй, цр҃ю̀ неви́димый, ка́кѡ зрю́ тѧ, и҆ разꙋмѣ́ти та́инства не могꙋ̀, безмѣ́рнаѧ нищеты̀ твоеѧ̀; верте́пъ бо малѣ́йшїй, и҆ се́й чꙋ́ждїй, внꙋ́трь вмѣща́етъ тѧ̀ ро́ждшагосѧ: и҆ дѣ́вства не рѣши́вша, ложесна̀ соблю́дшаго, ꙗ҆́кѡ пре́жде ржⷭ҇тва̀, и҆ даю́щаго ве́лїю млⷭ҇ть.

<red>С</red>їѧ̑ ра́бски чⷭ҇таѧ, ѹ҆жа́снѡ вѣща́ющи, ѹ҆слы́шаше волхвѡ́въ пред̾ верте́помъ кꙋ́пнѡ предстоѧ́щихъ, и҆ къ ни̑мъ речѐ: когѡ̀ и҆́щете вы̀; ꙗ҆́кѡ ви́ждꙋ бо ѿ и҆нода́льныѧ страны̀ прїидо́сте, пе́рсскїй ѡ҆́бразъ и҆ мꙋдрова́нїе и҆мꙋ́ще. Стра́ненъ и҆схо́дъ и҆ ше́ствїе сотвори́сте: и҆ къ стра́нствовавшемꙋ свы́ше, и҆ стра́ннѡ въ мѧ̀ все́льшемꙋсѧ, ꙗ҆́кѡ вѣ́сть, со тща́нїемъ прїидо́сте томꙋ̀ поклони́тисѧ, да́рꙋющемꙋ мі́рꙋ ве́лїю млⷭ҇ть.

<rubric>Та́же стїхи̑ры ст҃ы́ѧ, пи́саны въ мине́и. Сла́ва и҆ ны́нѣ, гла́съ в҃. Самогла́сенъ:</rubric>

<rubric class="inline">Кѷпрїа́ново:</rubric> <red>С</red>ѐ вре́мѧ прибли́жисѧ сп҃се́нїѧ на́шегѡ, гото́висѧ, верте́пе, дв҃а приближа́етсѧ роди́ти: виѳлее́ме землѐ і҆ꙋ́дова, красꙋ́йсѧ и҆ весели́сѧ, ꙗ҆́кѡ и҆з̾ тебѐ возсїѧ̀ гдⷭ҇ь на́шъ. Ѹ҆слы́шите го́ры и҆ хо́лми, и҆ ѻ҆крє́стныѧ страны̑ і҆ꙋдє́йскїѧ: ꙗ҆́кѡ грѧде́тъ хрⷭ҇то́съ, да сп҃се́тъ є҆го́же созда̀ человѣ́ка, ꙗ҆́кѡ чл҃вѣколю́бецъ.

<rubric>На стїхо́внѣ стїхи̑ры, гла́съ а҃.</rubric>

<podoben>Подо́бенъ: <incipit><red>В</red>сехва́льнїи мч҃нцы:</incipit></podoben>

<red>Д</red>а́ры тебѣ̀ приносѧ́ще, сн҃е, ца́рїе прїидо́ша восто́чнїи, цр҃ѧ̀ тѧ̀ ѹ҆вѣ́дѣвше роди́тисѧ, лїва́нъ, и҆ смѵ́рнꙋ, и҆ зла́то: и҆ сѐ стоѧ́тъ пред̾ две́рьми. Си̑мъ повелѝ, ви́дѣти тѧ̀ млⷣнца, на рꙋкꙋ̀ моє́ю держи́ма, дре́внѧгѡ а҆да́ма старѣ́йша.

<rubric class="inline">Сті́хъ:</rubric> <red>Б</red>г҃ъ ѿ ю҆́га прїи́детъ, и҆ ст҃ы́й и҆з̾ горы̀ прїѡсѣне́нныѧ ча́щи.

<red></red>Прїиди́те вни́дите со тща́нїемъ, дв҃а речѐ дре́вле волхвѡ́мъ: и҆ ви́дите неви́димаго, ви́дима ꙗ҆́вльшасѧ, и҆ млⷣнца бы́вша. Ѻ҆ни́ же со ѹ҆се́рдїемъ внидо́ша и҆ поклони́шасѧ, и҆ да́ры принесо́ша, прⷪ҇ро́чество бж҃е́ственное и҆спо́лнивше.

<rubric class="inline">Сті́хъ:</rubric> <red>Г</red>дⷭ҇и, ѹ҆слы́шахъ слꙋ́хъ тво́й, и҆ ѹ҆боѧ́хсѧ. Гдⷭ҇и, разꙋмѣ́хъ дѣла̀ твоѧ̑, и҆ ѹ҆жасо́хсѧ.

<red></red>Ношꙋ́ тѧ ꙗ҆́кѡ млⷣнца рꙋка́ми, всѧ́чєскаѧ носѧ́щаго, и҆ ѹ҆дивлѧ́юсѧ, глаго́лаше неискꙋсобра́чнаѧ: ка́кѡ тѧ̀ млеко́мъ воспита́ю, пита́ющаго всѧ̑; сн҃е мо́й и҆ тво́рче мо́й, сла́влю твоѐ безмѣ́рное къ человѣ́кѡмъ снизше́ствїе, и҆́мже сп҃са́еши мі́ръ погиба́ющїй.

<rubric>Сла́ва, и҆ ны́нѣ, гла́съ ѕ҃:</rubric>

<red>С</red>їѡ́не, торжествꙋ́й, і҆ерⷭ҇ли́ме, весели́сѧ, гра́де хрⷭ҇та̀ бг҃а, под̾имѝ зижди́телѧ въ верте́пѣ и҆ ꙗ҆́слехъ вмѣща́емаго. Ѿве́рзите мнѣ̀ врата̀, и҆ вше́дъ въ нѧ̀ ѹ҆зрю̀ ꙗ҆́кѡ млⷣнца пелена́ми повива́емаго, дла́нїю же содержа́щаго тва́рь: є҆го́же пою́тъ а҆́гг҃ли непреста́ннымъ гла́сомъ, жизнода́вца гдⷭ҇а, сп҃са́ющаго ро́дъ на́шъ.

<rubric>Тропа́рь, гла́съ д҃:</rubric>

<red>Н</red>аписова́шесѧ и҆ногда̀ со ста́рцемъ і҆ѡ́сифомъ, ꙗ҆́кѡ ѿ сѣ́мене дв҃дова, въ виѳлее́мѣ мр҃їа́мъ, чревоносѧ́щи безсѣ́менное рожде́нїе: наста́ же вре́мѧ ржⷭ҇тва̀, и҆ мѣ́сто ни є҆ди́но же бѣ̀ ѻ҆бита́лищꙋ: но ꙗ҆́коже кра́снаѧ пала́та, верте́пъ цр҃и́цѣ показа́шесѧ. Хрⷭ҇то́съ ражда́етсѧ, пре́жде па́дшїй воскр҃си́ти ѡ҆́бразъ.



<rubric>На повече́рїи канѡ́нъ, гла́съ ѕ҃: і҆рмо́съ и҆ тропарѝ по два́жды. Послѣдѝ то́йже і҆рмо́съ, ѻ҆́ба ли̑ка вкꙋ́пѣ. </rubric>

## Пѣ́снь а҃.

<rubric class="inline">І҆рмо́съ:</rubric> <irmos><red>В</red>олно́ю морско́ю сокры́вшаго дре́вле, гони́телѧ мꙋчи́телѧ, въ ꙗ҆́слехъ сокрыва́емаго ѹ҆би́ти и҆́щетъ и҆́рѡдъ, но мы̀ съ волхвы̀ пои́мъ: гдⷭ҇ви воспои́мъ, сла́внѡ бо просла́висѧ.</irmos>

<red>Г</red>дⷭ҇и бж҃е мо́й, рожде́ственное пѣ́нїе, и҆ предпра́зднственнꙋю пѣ́снь тебѣ̀ воспою̀, рожде́нїемъ твои́мъ бж҃е́ственнымъ, возрожде́нїе даю́щемꙋ мнѣ̀, и҆ къ пе́рвомꙋ мѧ̀ бл҃горо́дїю возводѧ́щꙋ.

<red>Г</red>орѣ́ тѧ на прⷭ҇то́лѣ, и҆ до́лѣ въ ꙗ҆́слехъ, премі̑рнаѧ и҆ земна̑ѧ разꙋмѣ́вше, сп҃се мо́й, дивлѧ́хꙋсѧ держа́вѣ твое́й: ꙗ҆ви́лсѧ є҆си́ бо па́че ѹ҆ма̀, сꙋгꙋ́бъ є҆стество́мъ бг҃очл҃вѣ́къ.

<red>Д</red>а твоеѧ̀ сла́вы всѧ́чєскаѧ и҆спо́лниши, приклони́въ нб҃са̀, на зе́млю прише́лъ є҆сѝ: ꙗ҆́кѡ бо на рꙋно̀ низше́лъ є҆сѝ до́ждь во чре́во дѣ́вственное, и҆з̾ неѧ́же ны́нѣ роди́тисѧ сꙋгꙋ́бъ грѧде́ши, бг҃ъ же и҆ чл҃вѣ́къ.

## Пѣ́снь г҃.

<rubric class="inline">І҆рмо́съ:</rubric> <irmos><red>Т</red>ебѐ на вода́хъ повѣ́сившаго всю̀ зе́млю неѡдержи́мѡ, тва́рь ви́дѣвши въ верте́пѣ ражда́ющасѧ, ѹ҆жа́снѡ содрожа́шесѧ, нѣ́сть ст҃ъ па́че тебѐ, гдⷭ҇и, зовꙋ́щи.</irmos>

<red>Ѡ҆́</red>бразы неизрече́ннагѡ твоегѡ̀ воплоще́нїѧ проѧвлѧ́ѧ, ще́дре, ѹ҆мно́жилъ є҆сѝ видѣ̑нїѧ, и҆ прⷪ҇ро́чєствїѧ вдохнꙋ́лъ є҆сѝ, ꙗ҆̀же ны́нѣ прише́дъ и҆спо́лнилъ є҆сѝ, пло́тїю ражда́ѧсѧ и҆з̾ чⷭ҇тыѧ ѻ҆трокови́цы, во гра́дѣ дв҃довѣ.

<red>П</red>рострѐ землѧ̀ плещѝ своѧ̑, и҆ прїе́млетъ прїе́млющаго зижди́телѧ, сла́вꙋ ѿ а҆́гг҃лъ, ѿ нб҃съ же ѕвѣздꙋ̀: ѿ па́стырей хвале́нїе, ѿ волхвѡ́въ же да́ры, и҆ ѿ всегѡ̀ мі́ра позна́нїе.

<red>В</red>олхва̀, ѕвѣздоче́тца валаа́ма гада̑нїѧ ны́нѣ и҆сполнѧ́ютсѧ: возсїѧ́ бо ѕвѣзда̀ ѿ і҆а́кѡва, и҆ наста́ви къ сл҃нцꙋ сла́вы, да́ры носѧ́щыѧ волхвы̀, ѿ персі́ды царѝ.

## Пѣ́снь д҃.

<rubric class="inline">І҆рмо́съ:</rubric> <irmos><red>Ѿ</red> дв҃ы прише́ствїе твоѐ прови́дѧй а҆ввакꙋ́мъ, ѹ҆жа́ссѧ вопїѧ́ше: ты̀ ѿ ю҆́га воплоща́ѧсѧ, прише́лъ є҆сѝ и҆зба́вителю, а҆да́ма ѿринове́ннаго воззва́ти.</irmos>

<red>П</red>риближа́етсѧ и҆ прихо́дитъ ны́нѣ гдⷭ҇ь, жда́нїе ꙗ҆зы́кѡвъ и҆ сп҃се́нїе мі́ра: ѹ҆гото́ви верте́пъ гра́де виѳлее́ме, и҆ съ волхвы̀ па́стырїе текꙋ́ще приспѣ́йте.

<red>К</red>рѣ́постїю бж҃ества̀ сраствори́всѧ человѣ́кѡмъ, є҆дине́нїемъ несли́тнымъ, пло́ти въ подо́бїи, сп҃се, а҆да́ма ѡ҆бновлѧ́еши, и҆ сп҃са́еши воспрїѧ́тїемъ.

<red>С</red>ло́во пло́ть ꙗ҆ви́всѧ ѡ҆дебелѣва́етъ, и҆ вселѧ́етсѧ въ ны̀ неизрече́ннымъ про́мысломъ: прїиди́те, вѣ́рнїи, ѹ҆́зримъ сла́вꙋ є҆гѡ̀, сла́вꙋ ꙗ҆́кѡ є҆диноро́днагѡ ѿ бг҃а и҆ ѻ҆ц҃а̀.

## Пѣ́снь є҃.

<rubric class="inline">І҆рмо́съ:</rubric> <irmos><red>Б</red>г҃оѧвле́нїѧ твоегѡ̀, хрⷭ҇тѐ, є҆́же къ на́мъ млⷭ҇тивнѡ бы́вшагѡ, и҆са́їа свѣ́тъ ви́дѣвъ невече́рнїй, ѿ но́щи ѹ҆́треневавъ взыва́ше: сѐ дв҃а во чре́вѣ прїи́метъ, и҆ породи́тъ воплоща́емое сло́во и҆ всѝ земноро́днїи возра́дꙋютсѧ.</irmos>

<red>Н</red>овотвори́ши земнорѡ́дныѧ, пе́рстенъ бы́въ зижди́телю, ꙗ҆́сли же и҆ пелены̑ и҆ верте́пъ, твоегѡ̀ смире́нїѧ ѡ҆́бразы: ѻ҆брꙋ́чникъ же твоеѧ̀ мт҃ре, тво́й мни́мый ѻ҆те́цъ по пло́ти ро́ждшагѡ тѧ̀ ѻ҆ц҃а̀, ны́нѣ воѡбража́етъ совѣ́тъ.

<red>С</red>мѵ́рною сме́рть, зла́томъ ца́рскꙋю держа́вꙋ, лїва́номъ же бж҃ества̀ преимꙋ́щество проѧвлѧ́ютъ, ца́рїе ꙗ҆зы́кѡвъ нача́тки дароносѧ́ще тебѣ̀, въ верте́пѣ рожде́нномꙋ виѳлее́мстѣмъ, и҆з̾ неискꙋсомꙋ́жныѧ мт҃ре.

<red>И҆</red>з̾ безмꙋ́жныѧ проше́дъ, ѻ҆ц҃а̀ соприсносꙋ́щное сло́во, пло́тски всели́лсѧ є҆сѝ въ верте́пъ, ꙗ҆́кѡ прⷭ҇то́лъ ꙗ҆́сли вмѣни́въ: ѹ҆дивлѧ́еши же стра́шнымъ строе́нїемъ твои́мъ волхвы̀ и҆ па́стыри, а҆́гг҃лы же ѹ҆жаси́лъ є҆сѝ. Сла́ва держа́вѣ твое́й.

## Пѣ́снь ѕ҃.

<rubric class="inline">І҆рмо́съ:</rubric> <irmos><red>Ꙗ҆́</red>тъ бы́сть, но не ѹ҆держа́нъ, въ пе́рсехъ ки́товыхъ і҆ѡ́на: тво́й бо ѡ҆́бразъ носѧ̀ ро́ждшагѡсѧ, и҆ пло́тїю ꙗ҆́вльшагѡсѧ, ꙗ҆́кѡ ѿ черто́га ѿ ѕвѣ́рѧ и҆зы́де. Рожде́нный бо ны́нѣ пло́тїю, во гро́бъ и҆ сме́рть хотѣ́лъ є҆сѝ вни́ти, па́ки воскр҃снꙋти тридне́венъ.</irmos>

<red>П</red>оги́бе ны́нѣ и҆ разори́сѧ дре́внїѧ вражды̀ средостѣ́нїе, плотски́мъ твои́мъ прише́ствїемъ, хрⷭ҇тѐ, и҆ пла́менное ѻ҆рꙋ́жїе всѣ̑мъ дае́тъ плещѝ: живоно́снагѡ же є҆де́мскагѡ дре́ва причаща́юсѧ вѣ́рнѡ, безсме́ртныхъ садѡ́въ а҆́бїе дѣ́латель показꙋ́ѧсѧ.

<red>Ц</red>а́рствꙋетъ со грѣхо́мъ а҆́дъ, ѿ а҆да́ма да́же до тебѐ: по погиба́етъ тѣ́хъ безстꙋ́дное мꙋчи́тельство, пло́тїю ражда́ющꙋсѧ тебѣ̀ и҆зба́вителю. Ѿ пле́мене дв҃дова, и҆ на прⷭ҇то́лѣ црⷭ҇твїѧ є҆гѡ̀ посажде́нꙋ ꙗ҆́вѣ, и҆ во вѣ́ки црⷭ҇твꙋющꙋ.

<red>Д</red>ѣтоꙋбі́йца, но не хрⷭ҇тоꙋбі́йца ꙗ҆ви́сѧ и҆́рѡдъ лю́тый: а҆́ще бо и҆ младе́нцы пожа́тъ го́рькѡ ꙗ҆́кѡ травꙋ̀, но кла́са жи́зни не возмо́же ѹ҆держа́ти, и҆ ѹ҆мертви́ти. Жи́зни бо сы́й пода́тель, ѹ҆таи́сѧ, ꙗ҆́кѡ бг҃ъ бж҃е́ственною си́лою, гони́телѧ.

## Пѣ́снь з҃.

<rubric class="inline">І҆рмо́съ:</rubric> <irmos><red>Н</red>еизрече́нное чꙋ́до, въ пещѝ и҆зба́вивый прпⷣбныѧ ѻ҆́троки и҆з̾ пла́мене, въ ꙗ҆́слехъ ѹ҆бо́гихъ млⷣнцъ возлежѐ, во сп҃се́нїе на́съ пою́щихъ: и҆зба́вителю бж҃е, бл҃гослове́нъ є҆сѝ.</irmos>

<red>Ѹ҆</red>ѧзви́сѧ льсте́цъ вра́гъ, бг҃а ви́дѧ ꙗ҆́кѡ млⷣнца лежа́ща въ ꙗ҆́слехъ хꙋды́хъ, и҆ крѣ́пкою рꙋко́ю бж҃е́ственною ѹ҆бива́етсѧ, во сп҃се́нїе на́съ пою́щихъ: и҆зба́вителю бж҃е, бл҃гослове́нъ є҆сѝ.

<red>Б</red>л҃же́нны ꙗ҆́сли, въ себѣ́ бо прїе́мшїи ꙗ҆́кѡ млⷣнца содѣ́телѧ, ꙗ҆́кѡ херꙋві́мскїй прⷭ҇то́лъ показа́шасѧ, во сп҃се́нїе на́съ пою́щихъ: и҆зба́вителю бж҃е, бл҃гослове́нъ є҆сѝ.

<red>З</red>ако́номъ человѣ́ческимъ въ пелена́хъ положе́нїе прїе́млеши, млⷣнцъ ꙗ҆́вльсѧ: и҆́миже ѹ҆́зы рѣши́ши прегрѣше́нїй на́шихъ, свобо́дꙋ да́рꙋѧ вопїю́щымъ: и҆зба́вителю бж҃е, бл҃гослове́нъ є҆сѝ.

## Пѣ́снь и҃.

<rubric class="inline">І҆рмо́съ:</rubric> <irmos><red>Ѹ҆</red>жасни́сѧ боѧ́йсѧ нб҃о, и҆ да подви́жатсѧ ѡ҆снова́нїѧ землѝ: се́ бо пелена́ми повива́етсѧ всѧ̑ носѧ́й дла́нїю, и҆ во ꙗ҆́слехъ ма́лѣхъ страннопрїе́млетсѧ. Є҆го́же, ѻ҆́троцы, бл҃гослови́те, сщ҃е́нницы, воспо́йте, лю́дїе превозноси́те во всѧ̑ вѣ́ки.</irmos>

<red>Р</red>азрѣши́сѧ свѧ́занный а҆да́мъ, свобо́да же всѣ̑мъ вѣ̑рнымъ дарова́сѧ, пелена́ми, сп҃се, повива́емꙋ тебѣ̀, и҆ въ верте́пѣ ма́лѣмъ, и҆ въ ꙗ҆́слехъ безслове́сныхъ положе́нꙋ, тѣ́мъ тебѣ̀ ра́дꙋющесѧ предпра́зднственнꙋю пѣ́снь, въ твое́мъ ржⷭ҇твѣ̀ прино́симъ вѣ́рою.

<red>П</red>реста̀ пре́лесть пе́рсскаѧ, ѕвѣздосмотри́тели бо ца́рїе восто́чнїи ро́ждшемꙋсѧ да́ры прино́сѧтъ хрⷭ҇тꙋ̀ всецр҃ю̀, зла́то же и҆ смѵ́рнꙋ съ лїва́номъ: є҆го́же ѻ҆́троцы бл҃гослови́те, сщ҃е́нницы воспо́йте, лю́дїе превозноси́те во всѧ̑ вѣ́ки.

<red>Ѽ</red> чꙋде́съ но́выхъ! Ѽ бл҃госты́ни! Ѽ неизрече́ннагѡ терпѣ́нїѧ! Се́ бо ꙗ҆́кѡ млⷣнцъ вмѣнѧ́етсѧ въ вы́шнихъ живы́й: и҆ бѣ́гаетъ бг҃ъ во́лею и҆́рѡда. Є҆го́же ѻ҆́троцы бл҃гослови́те, сщ҃е́нницы воспо́йте, лю́дїе превозноси́те во всѧ̑ вѣ́ки.

## Пѣ́снь ѳ҃.

<rubric class="inline">І҆рмо́съ:</rubric> <irmos><red>Н</red>е диви́сѧ ны́нѣ, ѽ мт҃и! Ви́дѧщи ꙗ҆́кѡ млⷣнца, є҆го́же и҆з̾ чре́ва пре́жде денни́цы родѝ ѻ҆ц҃ъ: возста́вити бо и҆ сопросла́вити человѣ́ческое па́дшее є҆стество̀ прїидо́хъ ꙗ҆́вственнѡ, вѣ́рою и҆ любо́вїю тѧ̀ велича́ющее.</irmos>

<red>В</red>ъ стра́ннѣмъ твое́мъ ржⷭ҇твѣ̀ болѣ́зней и҆збѣ́гши преесте́ственнѡ, ѹ҆бл҃жи́хъ, безнача́льне сн҃е: ны́нѣ же тѧ̀ зрѧ́щи и҆́рѡда бѣ́гающа, ѻ҆рꙋ́жїемъ печа́ли смꙋща́юсѧ дꙋше́ю, взыва́ющи: сп҃са́й тебѐ почита́ющыѧ.

<red>В</red>ъ зе́млю ѹ҆́бѡ и҆дꙋ̀ є҆гѵ́петскꙋю, но є҆гѵ́пєтскаѧ, ѽ мт҃и! Рꙋкотворє́ннаѧ низложꙋ̀ трꙋ́сомъ: дꙋши́ же моеѧ̀ всꙋ́е и҆́щꙋщыѧ врагѝ пошлю̀ во а҆́дъ, ꙗ҆́кѡ є҆ди́нъ держа́венъ, вознесꙋ̀ и҆ сп҃сꙋ̀ тебѐ почита́ющыѧ.

<red>Д</red>а ра́дꙋетсѧ тва́рь, зи́ждетсѧ бо зижди́тель, и҆ пре́жде сы́й, ны́нѣ но́въ познава́етсѧ бг҃ъ: съ да́ры волсви́ да предсрѣта́ютъ. Па́стырїе чꙋ́до да пле́щꙋтъ вѣ́рнѣ, и҆ человѣ́цы со а҆́гг҃лы да веселѧ́тсѧ.



<rubric>На ѹ҆́трени, на <incipit><red>Б</red>г҃ъ гдⷭ҇ь:</incipit> тропа́рь предпра́зднства, три́жды.</rubric>

<rubric>По а҃-мъ стїхосло́вїи сѣда́ленъ, гла́съ ѕ҃:</rubric>

<podoben>Подо́бенъ: <incipit><red>А҆́</red>гг҃льскїѧ си̑лы:</incipit></podoben>

<red>П</red>рⷪ҇ро́чєскаѧ речє́нїѧ ны́нѣ и҆спо́лнишасѧ: бг҃ъ бо на́шъ ѹ҆́трѣ ражда́етсѧ и҆з̾ дв҃ы мр҃і́и, па́че сло́ва, и҆ пребыва́етъ ꙗ҆́коже бѣ̀ пре́жде ржⷭ҇тва̀. Собира́ютсѧ волсвѝ да́ры носѧ́ще, свирѧ́ютъ па́стырїе, да припѣва́емъ и҆ мы̀: и҆́же ѿ дв҃ы рожде́йсѧ, гдⷭ҇и, сла́ва тебѣ̀.

<rubric>Сла́ва, и҆ ны́нѣ, то́йже.</rubric>

<rubric>По в҃-мъ стїхосло́вїи сѣда́ленъ, гла́съ и҃:</rubric>

<red>С</red>вирѣ́лей па́стырскихъ преставлѧ́ющее пѣ̑сни, во́инство а҆́гг҃льское возгласѝ къ ни̑мъ, глаго́лѧ: преста́ните свирѧ́юще, и҆̀же над̾ чреда́ми пасо́мыхъ старѣ́йшины, возопі́йте пою́ще: ꙗ҆́кѡ роди́сѧ хрⷭ҇то́съ гдⷭ҇ь, бл҃говоли́вый сп҃стѝ ꙗ҆́кѡ бг҃ъ ро́дъ человѣ́ческїй.

<rubric>Сла́ва, и҆ ны́нѣ, то́йже.</rubric>

<rubric>Канѡ́нъ предпра́зднства. Творе́нїе і҆ѡ́сифово. Гла́съ в҃.</rubric>

## Пѣ́снь а҃.

<rubric class="inline">І҆рмо́съ:</rubric> <irmos><red>В</red>о глꙋбинѣ̀ постла̀ и҆ногда̀ фараѡни́тское всево́инство преѡрꙋже́ннаѧ си́ла, вопло́щшеесѧ же сло́во всеѕло́бный грѣ́хъ потреби́ло є҆́сть, препросла́вленный гдⷭ҇ь, сла́внѡ бо просла́висѧ.</irmos>

<red>Н</red>аписа́лсѧ є҆сѝ ке́саревымъ повелѣ́нїемъ, хотѧ̀ написа́ти въ кни́зѣ жи́зни всецр҃ю̀ человѣ́ка: стра́ннѡ во своѧ̑ прише́лъ є҆сѝ, лю́тѣ ѹ҆стра́ншагосѧ ѿ раѧ̀, на нб҃о призыва́ѧ.

<red>В</red>иѳлее́ме, прїимѝ хрⷭ҇та̀, къ тебѣ́ бо воплоти́выйсѧ прихо́дитъ, є҆де́мъ ѿверза́ѧ мнѣ̀. Ѹ҆гото́висѧ верте́пе, невмѣсти́маго ѹ҆́зриши, вмѣща́ющасѧ въ тебѣ̀ пресла́внѡ, бога́тствомъ бл҃гоꙋтро́бїѧ ны́нѣ ѡ҆бнища́вша.

<red>Р</red>оди́тисѧ грѧде́тъ хрⷭ҇то́съ, стра́нное возрожде́нїе сꙋ́щымъ и҆з̾ а҆да́ма ꙗ҆́кѡ бг҃ъ да́рꙋѧ. Возвесели́сѧ пꙋсты́не неражда́ющаѧ, земны́хъ є҆стество̀ всѐ: прїи́де бо влⷣка тѧ̀ многоча́днꙋ содѣ́ѧти.

## Пѣ́снь г҃.

<rubric class="inline">І҆рмо́съ:</rubric> <irmos><red>П</red>роцвѣла̀ є҆́сть пꙋсты́нѧ, ꙗ҆́кѡ крі́нъ, гдⷭ҇и, ꙗ҆зы́ческаѧ неплодѧ́щаѧ цр҃ковь, прише́ствїемъ твои́мъ, въ не́йже ѹ҆тверди́сѧ моѐ се́рдце.</irmos>

<red>Ѹ҆́</red>зъ и҆збавлѧ́ѧ мѧ̀ ѕлы́хъ, гдⷭ҇и, пови́тисѧ пелена́ми ꙗ҆́коже млⷣнцъ прихо́диши, чл҃вѣколю́бче: покланѧ́юсѧ бж҃е́ственномꙋ твоемꙋ̀ низхожде́нїю.

<red>В</red>ъ лѣ́то бы́вша тѧ̀, безлѣ́тнѡ возсїѧ́вша и҆з̾ ѻ҆ц҃а̀, предгрѧде́тъ дв҃а роди́ти, лѣ̑тныѧ разрѣша́юща стра̑сти дꙋ́шъ на́шихъ.

<red>И҆</red>скі́й мѧ̀ заблꙋ́ждшаго престꙋпле́нїемъ, верте́пъ ꙗ҆́коже нб҃о ѻ҆би́тель сотвори́лъ є҆сѝ, ѻ҆би́тєли мѝ бл҃гоꙋготовлѧ́ѧ та́мѡшнїѧ, ще́дре многомлⷭ҇тиве.

<rubric>По г҃-й пѣ́сни, сѣда́ленъ ст҃ы́ѧ:</rubric>

<rubric>Сла́ва, и҆ ны́нѣ, предпра́зднства. Гла́съ и҃:</rubric>

<red>Н</red>б҃о мнѣ̀ показа́сѧ дне́сь землѧ̀: на не́й бо ражда́етсѧ творе́цъ, и҆ въ ꙗ҆́слехъ восклонѧ́етсѧ, въ виѳлее́мѣ і҆ꙋде́йстѣмъ. Со а҆́гг҃лы пою́тъ па́стырїе непреста́ннѡ: въ вы́шнихъ сла́ва, ми́ръ въ мі́рѣ: ви́дѣша бо ѕвѣздꙋ̀ пꙋтеше́ствꙋющꙋ съ волхвы̀, ско́рѡ же текꙋ́ще принестѝ да́ры, зла́то, смѵ́рнꙋ и҆ лїва́нъ, ꙗ҆́кѡ всѣ́хъ сꙋ́щемꙋ бг҃ꙋ и҆ цр҃ю̀ вѣ́чномꙋ, и҆ зижди́телю всѧ́ческихъ, въ верте́пѣ за млⷭ҇рдїе ро́ждшемꙋсѧ.

## Пѣ́снь д҃.

<rubric class="inline">І҆рмо́съ:</rubric> <irmos><red>П</red>рише́лъ є҆сѝ ѿ дв҃ы, не хода́тай, ни а҆́гг҃лъ, но са́мъ гдⷭ҇и вопло́щьсѧ, и҆ сп҃слъ є҆сѝ всего́ мѧ человѣ́ка. Тѣ́мъ зовꙋ́ ти: сла́ва си́лѣ твое́й, гдⷭ҇и.</irmos>

<red>Т</red>ва́рь ны́нѣ ѡ҆бветша́нїе всѐ ѿве́ржи, зижди́телѧ зи́ждема, и҆ ѡ҆бновлѧ́юща тѧ̀ ви́дѧщи млⷣнца бы́вша, и҆ къ пе́рвой тѧ̀ добро́тѣ возводѧ́ща.

<red>Д</red>ивѧ́щесѧ пресла́вномꙋ ржⷭ҇твꙋ̀, стоѧ́хꙋ волсвѝ, пꙋтеводи́ми бж҃е́ственною ѕвѣздо́ю, и҆ ви́дѣша сл҃нце восходѧ́щее и҆з̾ дѣ́вственнагѡ ѻ҆́блака, да́ры томꙋ̀ принесо́ша.

<red>С</red>ѐ прихо́дитъ дв҃а ꙗ҆́кѡ ю҆́ница, носѧ́щи ю҆нца̀, во чре́вѣ ѹ҆пита́ннаго, ѿе́млющаго мі́ра грѣхѝ, да ра́дꙋетсѧ тва́рь пра́зднꙋющи.

<red>П</red>ро́пѡвѣди прⷪ҇ро́кѡвъ хрⷭ҇то́во воз̾ѧвле́нїе возвѣща́ющыѧ, прїѧ́ша дне́сь коне́цъ сп҃си́тельный: прїи́де бо просвѣти́ти пло́тїю, во тьмѣ̀ бѣ́дствꙋющыѧ.

## Пѣ́снь є҃.

<rubric class="inline">І҆рмо́съ:</rubric> <irmos><red>Х</red>ода́тай бг҃ꙋ и҆ человѣ́кѡмъ бы́лъ є҆сѝ, хрⷭ҇тѐ бж҃е: тобо́ю бо влⷣко къ свѣтонача́льникꙋ ѻ҆ц҃ꙋ̀ твоемꙋ̀, ѿ но́щи невѣ́дѣнїѧ приведе́нїе и҆́мамы.</irmos>

<red>Л</red>ю́дїе и҆ногда̀ во тьмѣ̀ сѣдѧ́щїи да ви́дѧтъ свѣ́тъ возсїѧ́вшїй невече́рнїй: є҆го́же ѕвѣзда̀ дре́вле возвѣстѝ, ѻ҆́гнь почита́ющымъ ѿ персі́ды царє́мъ.

<red>В</red>ъ ма́лый вни́ти цр҃ь вели́кїй тщи́тсѧ верте́пъ, ѹ҆ма́лена мѧ̀ ꙗ҆́кѡ да возвели́читъ, и҆ ѡ҆бнища́вша безмѣ́рнымъ бога́тствомъ ѡ҆богати́тъ пребж҃е́ственный.

<red>Н</red>ы́нѣ и҆з̾ і҆а́кѡва ꙗ҆́коже валаа́мъ речѐ, ражда́етсѧ хрⷭ҇то́съ: ꙗ҆зы́ки же ѡ҆госпо́дьствꙋетъ, и҆ возвы́ситсѧ бл҃года́тїю црⷭ҇тво є҆гѡ̀, пребыва́ющее непрее́мно.

## Пѣ́снь ѕ҃.

<rubric class="inline">І҆рмо́съ:</rubric> <irmos><red>В</red>ъ бе́зднѣ грѣхо́внѣй валѧ́ѧсѧ, неизслѣ́днꙋю млⷭ҇рдїѧ твоегѡ̀ призыва́ю бе́зднꙋ, ѿ тлѝ, бж҃е, мѧ̀ возведѝ.</irmos>

<red>С</red>транноѡбра́знѣ хрⷭ҇то́съ во своѧ̑ прихо́дитъ, ѹ҆страни́мъ себѐ грѣхѡ́въ: и҆ сего̀ прїи́мемъ въ кро́ткихъ дꙋша́хъ ѡ҆бита́ющаго.

<red>Н</red>ика́коже малѣ́йшїй во градѣ́хъ, виѳлее́ме, бꙋ́деши: въ тебѣ́ бо ражда́етсѧ цр҃ь и҆ гдⷭ҇ь, па́ствити лю́ди бога̑тныѧ.

<red>К</red>а́кѡ ма́лый тѧ̀ прїи́метъ верте́пъ, мі́рꙋ невмѣсти́маго недомы́сленне; ка́кѡ ѹ҆́зришисѧ млⷣнцъ, ѻ҆ц҃ꙋ̀ соꙋ́мствꙋемый безнача́льный;

<rubric>Конда́къ, гла́съ г҃:</rubric>

<podoben>Подо́бенъ: <incipit><red>Д</red>в҃а дне́сь:</incipit></podoben>

<red>Д</red>в҃а дне́сь превѣ́чное сло́во въ верте́пѣ грѧде́тъ роди́ти неизрече́ннѡ: ликꙋ́й вселе́ннаѧ ѹ҆слы́шавши, просла́ви со а҆́гг҃лы и҆ па́стырьми хотѧ́щаго ꙗ҆ви́тисѧ, ѻ҆троча̀ мла́до превѣ́чнаго бг҃а.

<rubric class="inline">І҆́косъ:</rubric> <red>С</red>щ҃є́ннаѧ прⷪ҇ро́кѡвъ речє́нїѧ коне́цъ прїѧ́ша: се́ бо дв҃а ражда́етъ всесоверше́ннаго въ виѳлее́мѣ гра́дѣ, внꙋ́трь верте́па. Тва́рь всѧ̀ новосотвори́сѧ, ра́дꙋйсѧ и҆ ликꙋ́й: съ рабы̑ пожи́ти влⷣка всѣ́хъ прїи́де, влады́чества чꙋжда́гѡ и҆збавлѧ́ѧ ны̀ низведє́нныѧ тле́ю. И҆ зри́тсѧ ꙗ҆́кѡ млⷣнцъ, пелена́ми повива́емь въ ꙗ҆́слехъ, ѻ҆троча̀ мла́до превѣ́чный бг҃ъ.

## Пѣ́снь з҃.

<rubric class="inline">І҆рмо́съ:</rubric> <irmos><red>Б</red>г҃опроти́вное велѣ́нїе беззако́ннꙋющагѡ мꙋчи́телѧ. Высо́къ пла́мень вознесло̀ є҆́сть: хрⷭ҇то́съ же прострѐ бг҃очести̑вымъ ѻ҆трокѡ́мъ ро́сꙋ дх҃о́внꙋю. Сы́й бл҃гослове́нъ и҆ препросла́вленъ.</irmos>

<red>Д</red>а кропѧ́тъ свы́ше во́дꙋ ѻ҆́блацы, ѻ҆́блаки полага́ѧй себѣ̀ че́стнѣ на восхожде́нїе, ѻ҆́блакомъ носи́мь дв҃ою, грѧде́тъ возсїѧ́ти свѣ́тъ невече́рнїй сꙋ́щымъ пре́жде помрачє́ннымъ и҆ бѣ́дствꙋющымъ.

<red>В</red>о́инство бл҃гоꙋгото́висѧ бж҃е́ственныхъ а҆́гг҃лъ, воспѣ́ти неизрече́нное гдⷭ҇не низхожде́нїе волсвѝ пости́гните, па́стырїе потщи́тесѧ: прїи́де, є҆мꙋ́же належа́ше, хрⷭ҇то́съ, ѡ҆жида́нїе ꙗ҆зы́кѡвъ и҆ и҆збавле́нїе.

<red>Ч</red>то̀ сїѐ стра́нное и҆ велича́йшее чꙋ́до; ка́кѡ понесꙋ́ тѧ носѧ́щаго глаго́ломъ всѧ́чєскаѧ; неизглаго́ланное ржⷭ҇тво̀, сн҃е мо́й безнача́льне, глаго́лаше, всечⷭ҇таѧ, хрⷭ҇та̀ на дла́нехъ ѹ҆жа́снѡ держа́щи.

## Пѣ́снь и҃.

<rubric class="inline">І҆рмо́съ:</rubric> <irmos><red>П</red>е́щь и҆ногда̀ ѻ҆́гненнаѧ, въ вавѷлѡ́нѣ дѣ̑йства раздѣлѧ́ше, бж҃їимъ велѣ́нїемъ, халдє́и ѡ҆палѧ́ющаѧ, вѣ̑рныѧ же ѡ҆роша́ющаѧ, пою́щыѧ: бл҃гослови́те всѧ̑ дѣла̀ гдⷭ҇нѧ гдⷭ҇а.</irmos>

<red>В</red>ысотꙋ̀ вои́стиннꙋ неизрече́ннагѡ та́инства, нб҃са̀ ра́зꙋмомъ покры́вшемꙋ, непоро́чнаѧ зрѧ́щи дивлѧ́шесѧ, и҆ глаго́лаше: прⷭ҇то́лъ нбⷭ҇ный пла́менствꙋетсѧ тебѐ держа́й, и҆ ка́кѡ, сн҃е мо́й, понесꙋ́ тѧ;

<red>Н</red>о́сиши ѻ҆ч҃еское подо́бїе, сн҃е мо́й, и҆ ка́кѡ раба̀ подо́бїе ѡ҆бнища́въ воспрїѧ́лъ є҆сѝ; ка́кѡ въ ꙗ҆́слехъ восклоню́ тѧ безслове́сныхъ, и҆збавлѧ́ющаго всѧ̑ ѿ безслове́сїѧ; пѣсносло́влю твоѐ бл҃гоꙋтро́бїе.

<red>Р</red>а́дꙋйсѧ всѧ̀ землѐ, сѐ хрⷭ҇то́съ приближа́етсѧ въ виѳлее́мѣ ражда́ѧйсѧ: мо́ре возвесели́сѧ, прⷪ҇ро́ческїй со́нмъ взыгра́й, сбытїѐ зрѧ̀ дне́сь твои́хъ слове́съ, и҆ всѝ ра́дꙋйтесѧ првⷣнїи.

## Пѣ́снь ѳ҃.

<rubric class="inline">І҆рмо́съ:</rubric> <irmos><red>Б</red>езнача́льна роди́телѧ сн҃ъ, бг҃ъ и҆ гдⷭ҇ь, вопло́щьсѧ ѿ дв҃ы на́мъ ꙗ҆ви́сѧ, ѡ҆мрачє́ннаѧ просвѣти́ти, собра́ти расточє́ннаѧ. Тѣ́мъ всепѣ́тꙋю бг҃ꙋ велича́емъ.</irmos>

<red>Д</red>а пою́тъ ра́дꙋющесѧ ца̑рствїѧ всѧ̑ земна̑ѧ, ѻ҆те́чєствїѧ же ꙗ҆зы́кѡвъ да веселѧ́тсѧ: го́ры, и҆ ѹ҆дѡ́лїѧ, и҆ хо́лми, рѣ́ки, мо́ре, и҆ всѧ̀ тва́рь гдⷭ҇а ны́нѣ ро́ждшагосѧ велича́етъ.

<red>В</red>и́дѣлсѧ є҆сѝ, ꙗ҆́кѡ мо́щно бѣ̀ прⷪ҇ро́кѡмъ тѧ̀ ви́дѣти: въ послѣ̑днѧѧ же времена̀ чл҃вѣ́къ бы́въ, всѣ̑мъ ꙗ҆ви́лсѧ є҆сѝ человѣ́кѡмъ, въ виѳлее́мѣ гра́дѣ і҆ꙋде́йстѣмъ, ѕвѣздѣ̀ показꙋ́ющей тѧ̀ ѕвѣздосло́вцємъ, несказа́нне.

<red>Ѽ</red> ча́до сладча́йшее! Ка́кѡ пита́ю тѧ̀ пита́ющаго; ка́кѡ держꙋ́ тѧ держа́щаго всѧ̑ ма́нїемъ; ка́кѡ же пелена́ми повїю̀, повива́ющаго всю̀ зе́млю мгло́ю; вопїѧ́ше, всечⷭ҇таѧ влⷣчца, ю҆́же непреста́ннѡ велича́емъ.

<rubric>Свѣти́ленъ:</rubric>

<podoben>Подо́бенъ: <incipit><red>С</red>о ѹ҆ч҃нкѝ:</incipit></podoben>

<red>И҆́</red>же во свѣ́тѣ живы́й непристꙋ́пнѣмъ и҆ содержа́й всѧ́чєскаѧ, за бл҃гоꙋтро́бїе неизрече́нное ѿ дв҃ы ражда́етсѧ, и҆ пелена́ми повива́етсѧ ꙗ҆́кѡ млⷣнцъ: въ верте́пѣ и҆ въ ꙗ҆́слехъ безслове́сныхъ восклонѧ́етсѧ. Потщи́мсѧ спѣ́шнѡ прїитѝ въ виѳлее́мъ на поклоне́нїе є҆гѡ̀ съ волхвы̀, плоды̀ и҆зрѧ́днѣйшихъ дѣѧ́нїй носѧ́ще ꙗ҆́кѡ да́ры.

<rubric>Сла́ва, и҆ ны́нѣ:</rubric>

<red>П</red>ѣ́нїе вѣ́рнїи принесе́мъ дв҃ѣ мр҃і́и: се́ бо ны́нѣ предгрѧде́тъ во гра́дѣ виѳлее́мѣ роди́ти хрⷭ҇та̀ сп҃са. Тѣ́мже волсвѝ съ да́ры со ѕвѣздо́ю тецы́те съ на́ми поклони́тисѧ, па́стырїе же возопи́ти потщи́тесѧ со а҆́гг҃лы, ражда́емомꙋ: сла́ва тебѣ̀ въ верте́пѣ и҆ ꙗ҆́слехъ лежа́щемꙋ.

<rubric>На хвали́техъ стїхи̑ры, гла́съ ѕ҃, на д҃:</rubric>

<podoben>Подо́бенъ: <incipit><red>А҆́</red>гг҃льскїѧ пред̾иди́те:</incipit></podoben>

<red>Ѕ</red>вѣзда̀ возсїѧ̀ ѿ і҆а́кѡва въ верте́пѣ, прїи́демъ и҆ мы̀ предпра́зднствєннаѧ соверша́юще, теце́мъ съ волхвы̀, съ па́стырьми и҆́демъ, ви́димъ бг҃а въ пелена́хъ, ви́димъ дв҃ꙋ млекопита́ющꙋю. Ѽ ѹ҆жа́сно видѣ́нїе! Цр҃ь і҆и҃левъ хрⷭ҇то́съ прихо́дитъ.

<red>П</red>ѣ́сньми ли́къ а҆́гг҃льскїй ны́нѣ почита́етъ тебѐ свѣ́тлꙋю и҆ неискꙋсомꙋ́жнꙋю мт҃рь, ра́дꙋѧсѧ ликꙋ́етъ ржⷭ҇тво́мъ твои́мъ, пречⷭ҇таѧ: ра́дꙋйсѧ, наде́жда правосла́вныхъ, ра́дꙋйсѧ предста́тельство тебѐ пою́щихъ. Тѣ́мже рце́мъ: бл҃гослове́нъ прише́дый, бж҃е на́шъ, сла́ва тебѣ̀.

<red>Ц</red>вѣ́тъ и҆зы́детъ и҆з̾ ко́рене і҆ессе́ова, ѿ свѣ́тлагѡ проповѣ́дасѧ прⷪ҇ро́ка. Зри́мъ бо дв҃ꙋ па́че є҆стества̀ ро́ждшꙋю ши́покъ любе́зный въ верте́пѣ, сопрⷭ҇то́ленъ ѻ҆ц҃ꙋ̀ въ вы́шнихъ. Лю́дїе рце́мъ: бл҃гослове́нъ прише́дый бж҃е на́шъ, сла́ва тебѣ̀.

<red>Д</red>не́сь а҆да́мъ воззва́сѧ ѿ пре́лести, и҆ ѿ мра́чныѧ сопроти́вника ле́сти: хрⷭ҇то́съ во и҆з̾ дв҃ы воплоща́етсѧ ꙗ҆́кѡ чл҃вѣ́къ, и҆́же а҆да́ма ѡ҆бнови́въ, ѿѧ́тъ клѧ́твꙋ дв҃ою. Лю́дїе рце́мъ: бл҃гослове́нъ прише́дый, бж҃е на́шъ, сла́ва тебѣ̀.

<rubric>Сла́ва, гла́съ и҃, подо́бенъ то́йже:</rubric>

<red>Г</red>рѧдѝ, виѳлее́ме, гото́ви рожде́ствєннаѧ: прїидѝ, і҆ѡ́сифе, напиши́сѧ съ мр҃і́ею: пречⷭ҇тны̑ѧ ꙗ҆́сли, бг҃онѡ́сныѧ пелєны̀, въ ни́хже жи́знь пови́вшисѧ, плени̑цы смє́ртныѧ расто́ргнетъ, стѧга́ющи къ нетлѣ́нїю человѣ́ки, хрⷭ҇то́съ бг҃ъ на́шъ.

<rubric>И҆ ны́нѣ, подо́бенъ то́йже:</rubric>

<red>Ѽ</red> бл҃же́нное бг҃оѻтрокови́цы чре́во! Ꙗ҆́же мы́сленнѣ нб҃сѐ бо́льши показа́сѧ: є҆гѡ́же бо не вмѣща́етъ нб҃о, ты̀ содержи́ши въ себѣ̀ носѧ́щи. Ѽ бл҃же́нны сосцы̀ дв҃ы! ꙗ҆̀же соссе́тъ пита́ѧй всѧ́ко дыха́нїе, хрⷭ҇то́съ, въ ложесна́хъ пло́ть себѣ̀ созда́въ безмꙋ́жныѧ ѻ҆трокови́цы.

<rubric>На стїхо́внѣ стїхи̑ры, гла́съ в҃:</rubric>

<podoben>Подо́бенъ: <incipit><red>Д</red>о́ме є҆ѵфра́ѳовъ:</incipit></podoben>

<red>Д</red>о́мъ вседѣ́телѧ показа́ласѧ є҆сѝ, ѽ дв҃о! Въ тебѣ́ бо всели́всѧ гдⷭ҇ь сла́вы, роди́тисѧ ны́нѣ происхо́дитъ.

<rubric class="inline">Сті́хъ:</rubric> <red>Б</red>г҃ъ ѿ ю҆́га прїи́детъ, и҆ ст҃ы́й и҆з̾ горы̀ прїѡсѣне́нныѧ ча́щи.

<red>М</red>ла́до въ виѳлее́мѣ дѣ́тище и҆з̾ дв҃ы, бг҃ъ превѣ́чный, въ ꙗ҆́слехъ безслове́сныхъ ражда́етсѧ: ѽ чꙋдесѐ!

<rubric class="inline">Сті́хъ:</rubric> <red>Г</red>дⷭ҇и, ѹ҆слы́шахъ слꙋ́хъ тво́й, и҆ ѹ҆боѧ́хсѧ: гдⷭ҇и, разꙋмѣ́хъ дѣла̀ твоѧ̑, и҆ ѹ҆жасо́хсѧ.

<red>Ч</red>и́ни ѹ҆́мнїи а҆́гг҃льстїи, въ вы́шнихъ бг҃ꙋ, съ па́стырьми воспо́йте, и҆ съ волхвы̀, ражда́ющемꙋсѧ: сла́ва тебѣ̀.

<rubric>Сла́ва, подо́бенъ то́йже:</rubric>

<red>С</red>ла́ва тебѣ̀, ѻ҆́ч҃е, сн҃е, и҆ дш҃е: и҆́мже ѹ҆стро́исѧ та́инство ѹ҆жа́сное, человѣ́кѡмъ на возрожде́нїе.

<rubric>И҆ ны́нѣ, подо́бенъ то́йже:</rubric>

<red>Р</red>а́дꙋйсѧ, ꙗ҆́же жи́знь ро́ждшаѧ мі́рꙋ, дв҃о бцⷣе, ѿ дх҃а ст҃а́гѡ, всѣ́хъ на и҆збавле́нїе.



<rubric>(зрѝ) Подоба́етъ вѣ́дати ѡ҆ часѣ́хъ въ на́вечерїи ржⷭ҇тва̀ хрⷭ҇то́ва.</rubric>

<rubric>А҆́ще слꙋчи́тсѧ ржⷭ҇тво̀ хрⷭ҇то́во въ недѣ́лю и҆лѝ въ понедѣ́льникъ, часы̀ пое́мъ пре́жде въ пѧто́къ.</rubric>

<rubric>А҆́ще ли ржⷭ҇тво̀ хрⷭ҇то́во во вто́рникъ, въ сре́дꙋ, въ четверто́къ, въ пѧто́къ, и҆ въ сꙋббѡ́тꙋ, часы̀ пое́мъ въ на́вечері҆и.</rubric>
