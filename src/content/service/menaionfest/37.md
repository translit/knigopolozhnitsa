---
title: "Мѣ́сѧца а҆́ѵгꙋста въ ѕ҃ де́нь"
navigation:
  key: service-menaionfest-37
  title: "Мѣ́сѧца а҆́ѵгꙋста въ ѕ҃ де́нь"
  parent: service-menaionfest
  order: 37
type: "service"
---

# Мѣ́сѧца а҆́ѵгꙋста въ ѕ҃ де́нь.

<rubric>Ст҃о́е преѡбраже́нїе гдⷭ҇а бг҃а и҆ сп҃са на́шегѡ і҆и҃са хрⷭ҇та̀.</rubric>



<rubric>На ма́лѣй вече́рни, пое́мъ стїхи̑ры на д҃, гла́съ а҃:</rubric>

<podoben>Подо́бенъ: <incipit><red>Н</red>бⷭ҇ныхъ чинѡ́въ:</incipit></podoben>

<red>И҆́</red>же съ мѡѷсе́омъ глаго́лавый дре́вле на горѣ̀ сїна́йстѣй ѡ҆́бразы, глаго́лѧ, а҆́зъ є҆́смь бг҃ъ сы́й: дне́сь же на горѣ̀ ѳавѡ́рстѣй преѡбра́жьсѧ, началоѡбра́зное показа̀ лꙋча́ми ѡ҆блиста́ѧсѧ. Тѣ́мже, хрⷭ҇тѐ, велича́ю твою̀ си́лꙋ. <rubric class="inline">Два́жды.</rubric>

<red>П</red>ои́мъ ѻ҆со́бь твоѧ̑, хрⷭ҇тѐ, ѹ҆ч҃нкѝ, петра̀, і҆а́кѡва, и҆ і҆ѡа́нна, во́лею на го́рꙋ си́хъ возве́лъ є҆сѝ, чꙋ́до стра́шное показа́въ и҆ нестерпи́мое, бж҃е́ственнагѡ прише́ствїѧ твоегѡ̀ и҆здале́ча присносꙋ́щное бл҃голѣ́пїе.

<red>Т</red>воегѡ̀, хрⷭ҇тѐ, прише́ствїѧ непостижи́магѡ, тре́петни бы́вше а҆пⷭ҇ли дре́вле, ни́цъ на зе́млю па́дше: бж҃е́ственнѣй твое́й дивлѧ́хꙋсѧ си́лѣ: сл҃нца просїѧ́въ свѣтлѣ́е, бл҃же, неизрече́нною си́лою твое́ю.

<rubric>Сла́ва, и҆ ны́нѣ, гла́съ и҃.</rubric>

<red>М</red>ра́къ зако́нный, свѣ́тлый преѡбраже́нїѧ прїѧ́тъ ѻ҆́блакъ, въ не́мже мѡѷсе́й и҆ и҆лїа̀ бы́вше, и҆ пресвѣ́тлыѧ сла́вы сподо́бльшесѧ, бг҃ꙋ глаго́лахꙋ: ты̀ є҆сѝ бг҃ъ на́шъ, цр҃ь вѣкѡ́въ.

<rubric>На стїхо́внѣ стїхи̑ры, гла́съ в҃.</rubric>

<podoben>Подо́бенъ: <incipit><red>Д</red>о́ме є҆ѵфра́ѳовъ:</incipit></podoben>

<red>Д</red>не́сь хрⷭ҇то́съ на горѣ̀ ѳавѡ́рстѣй а҆да́мово премѣни́въ ѡ҆чернѣ́вшее є҆стество̀, просвѣти́въ бг҃осодѣ́ла.

<rubric class="inline">Сті́хъ:</rubric> <red>Т</red>воѧ̑ сꙋ́ть нб҃са̀, и҆ твоѧ̀ є҆́сть землѧ̀. Сїѧ́нїемъ добродѣ́телей, просвѣ́щшесѧ вопїе́мъ, на горѣ̀ ст҃ѣ́й зрѧ́ще бж҃е́ственное гдⷭ҇не преѡбраже́нїе.

<rubric class="inline">Сті́хъ:</rubric> <red>Ѳ</red>авѡ́ръ и҆ є҆рмѡ́нъ ѡ҆ и҆́мени твое́мъ возра́дꙋетасѧ.

<red>С</red>о́лнце ѹ҆́бѡ зе́млю ѹ҆ѧснѧ́ѧ, а҆́бїе захо́дитъ: хрⷭ҇то́съ же со сла́вою ѡ҆блиста́въ на горѣ̀, мі́ръ просвѣти́лъ є҆́сть.

<rubric>Сла́ва, и҆ ны́нѣ, гла́съ и҃, подо́бенъ то́йже:</rubric>

<red>В</red>и́дѣша на ѳавѡ́рѣ, мѡѷсе́й же и҆ и҆лїа̀, ѿ дв҃ы ѻ҆трокови́цы бг҃а воплоща́ема, человѣ́кѡмъ на и҆збавле́нїе.

<rubric>Тропа́рь, гла́съ з҃:</rubric>

<red>П</red>реѡбрази́лсѧ є҆сѝ на горѣ̀ хрⷭ҇тѐ бж҃е, показа́вый ѹ҆ч҃нкѡ́мъ твои̑мъ сла́вꙋ твою̀, ꙗ҆́коже можа́хꙋ: да возсїѧ́етъ и҆ на́мъ грѣ̑шнымъ свѣ́тъ тво́й присносꙋ́щный, мл҃твами бцⷣы, свѣтода́вче сла́ва тебѣ̀.



<rubric>На вели́цѣй вече́рни стїхосло́вїа не быва́етъ: то́кмѡ а҆́ще є҆́сть недѣ́лѧ, тогда̀ пое́мъ каѳі́смꙋ всю̀: а҆́ще въ понедѣ́льникъ, пе́рвый а҆нтїфѡ́нъ.</rubric>

<rubric>На Гдⷭ҇и воззва́хъ ста́вимъ стїхѡ́въ и҃, и҆ пое́мъ стїхи̑ры д҃, самогла́сны: гла́съ д҃, по два́жды.</rubric>

<rubric class="inline">Космы̀ мона́ха:</rubric> <red>П</red>ре́жде крⷭ҇та̀ твоегѡ̀ гдⷭ҇и, гора̀ нб҃сѝ подо́бѧщисѧ: и҆ ѻ҆́блакъ ꙗ҆́кѡ сѣ́нь протѧза́шесѧ, тебѣ̀ преѡбразꙋ́ющꙋсѧ, ѿ ѻ҆ц҃а́ же свидѣ́тельствꙋемꙋ: та́мѡ бѣ̀ пе́тръ со і҆а́кѡвомъ, и҆ і҆ѡа́нномъ, ꙗ҆́кѡ хотѧ́хꙋ бы́ти съ тобо́ю, и҆ во вре́мѧ преда́нїѧ твоегѡ̀: да ви́дѣвше чꙋдеса̀ твоѧ̑, не ѹ҆страша́тсѧ страда́нїй твои́хъ. И҆̀мже поклони́тисѧ на́мъ въ ми́рѣ сподо́би, вели́кїѧ ра́ди твоеѧ̀ млⷭ҇ти.

<red>П</red>ре́жде крⷭ҇та̀ твоегѡ̀ гдⷭ҇и, пои́мъ ѹ҆ч҃нкѝ на го́рꙋ высо́кꙋ, преѡбрази́лсѧ є҆сѝ пред̾ ни́ми, лꙋче́ю си́лы ѡ҆зарѧ́ѧ и҆̀хъ, ѿсю́дꙋ ѹ҆́бѡ чл҃вѣколю́бїемъ, ѿѻнꙋ́дꙋ вла́стїю, показа́ти хотѧ̀ воскрⷭ҇нїѧ свѣ́тлость: є҆гѡ́же и҆ на́съ бж҃е, въ ми́рѣ сподо́би, ꙗ҆́кѡ млⷭ҇тивъ и҆ чл҃вѣколю́бецъ.

<red>Г</red>ора̀, ꙗ҆́же и҆ногда̀ мра́чна и҆ ды́мна, ны́нѣ же честна̀ и҆ ст҃а̀ є҆́сть, на не́йже но́зѣ твоѝ стоѧ́стѣ гдⷭ҇и, превѣ́чное бо сокрове́нное та́инство, напослѣ́докъ ꙗ҆вле́но сотворѝ: стра́шное твоѐ преѡбраже́нїе, петрꙋ̀, и҆ і҆ѡа́ннꙋ, и҆ і҆а́кѡвꙋ, и҆̀же такова̀ сїѧ́нїѧ лица̀ твоегѡ̀ не терпѧ́ще, и҆ свѣ́тлости ри́зъ твои́хъ, ни́цъ на лицѣ̀ землѝ покрыва́хꙋсѧ: и҆̀же и҆ ѹ҆́жасомъ ѡ҆держи́ми, дивлѧ́хꙋсѧ, ви́дѧще мѡѷсе́а и҆ и҆лїю̀, глагѡ́люща съ тобо́ю, хотѧ̑щаѧ приключи́тисѧ тебѣ̀, и҆ гла́съ ѿ ѻ҆ц҃а̀ свидѣ́тельствоваше, глаго́лѧ: се́й є҆́сть сы́нъ мо́й возлю́бленный, ѡ҆ не́мже бл҃гоизво́лихъ, тогѡ̀ послꙋ́шайте, и҆́же и҆ да́рꙋетъ мі́рови ве́лїю млⷭ҇ть.

<red>Н</red>а горѣ̀ высо́цѣ преѡбра́жьсѧ сп҃съ, верхѡ́вныѧ и҆мѣ́ѧ ѹ҆ч҃нкѝ, пресла́внѡ ѡ҆блиста́лъ є҆́сть, показꙋ́ѧ, ꙗ҆́кѡ высото́ю добродѣ́телей ѡ҆блиста́вше, и҆ бж҃е́ственнѣй сла́вѣ сподо́бѧтсѧ. Глаго́лющыѧ со хрⷭ҇то́мъ мѡѷсе́й и҆ и҆лїа̀, пока́зовахꙋ, ꙗ҆́кѡ живы́ми и҆ ме́ртвыми ѡ҆блада́етъ, и҆ и҆́же дре́вле зако́номъ и҆ прⷪ҇ро́ки глаго́лавый є҆́сть бг҃ъ, є҆мꙋ́же и҆ гла́съ ѻ҆ч҃ь и҆з̾ ѻ҆́блака свѣ́тла послꙋ́шествоваше глаго́лющїй: тогѡ̀ послꙋ́шайте, и҆́же крⷭ҇то́мъ а҆́да плѣни́вша, и҆ мє́ртвымъ да́рꙋюща живо́тъ вѣ́чный.

<rubric>Сла́ва, и҆ ны́нѣ, гла́съ ѕ҃:</rubric>

<rubric class="inline">А҆нато́лїа:</rubric> <red>П</red>роѡбразꙋ́ѧ воскрⷭ҇нїе твоѐ хрⷭ҇тѐ бж҃е, тогда̀ поѧ́тъ трѝ твоѧ̑ ѹ҆ч҃нкѝ, петра̀, и҆ і҆а́кѡва, и҆ і҆ѡа́нна, на ѳавѡ́ръ возше́лъ є҆сѝ: тебѣ́ же сп҃се преѡбразꙋ́ющꙋсѧ, ѳавѡ́рскаѧ гора̀ свѣ́томъ покрыва́шесѧ, ѹ҆ч҃нцы̀ твоѝ сло́ве, поверго́ша себѐ до́лꙋ на землѝ, не терпѧ́ще зрѣ́ти неви́димагѡ зра́ка: а҆́гг҃ли слꙋжа́хꙋ стра́хомъ и҆ тре́петомъ, нб҃са̀ ѹ҆боѧ́шасѧ: землѧ̀ вострепета̀, ви́дѧще на землѝ сла́вы гдⷭ҇а.

<rubric>Вхо́дъ. Прокі́менъ днѐ.</rubric>

<rubric>И҆схо́да чте́нїе. (Глава̀ к҃д.)</rubric>

<versal>Р</versal>ечѐ гдⷭ҇ь къ мѡѷсе́ю: взы́ди ко мнѣ̀ на го́рꙋ, и҆ ста́ни та́мѡ, и҆ да́мъ тѝ скрижа̑ли ка́мєнныѧ, зако́нъ и҆ за́пѡвѣди, ꙗ҆̀же написа́хъ взако́нити и҆̀мъ. И҆ воста́въ мѡѷсе́й и҆ і҆и҃съ предстоѧ́й є҆мꙋ̀ взыдо́ша на го́рꙋ бж҃їю. И҆ ста́рцємъ речѐ: безмо́лвствꙋйте та́мѡ, до́ндеже возврати́мсѧ къ ва́мъ. И҆ сѐ а҆арѡ́нъ и҆ ѡ҆́ръ съ ва́ми: а҆́ще комꙋ̀ прилꙋчи́тсѧ сꙋ́дъ, да и҆́дꙋтъ къ ни̑мъ. И҆ взы́де мѡѷсе́й на го́рꙋ, и҆ покры̀ ѻ҆́блакъ го́рꙋ. И҆ сни́де сла́ва бж҃їѧ на го́рꙋ сїна́йскꙋю, и҆ покры̀ ю҆̀ ѻ҆́блакъ ше́сть дне́й, и҆ призва̀ гдⷭ҇ь мѡѷсе́а въ де́нь седмы́й, и҆з̾ среды̀ ѻ҆́блака. Видѣ́нїе же сла́вы гдⷭ҇ни, ꙗ҆́кѡ ѻ҆́гнь палѧ̀ на версѣ̀ горы̀, прѧ́мѡ сынѡ́въ і҆и҃левыхъ. И҆ вни́де мѡѷсе́й посредѣ̀ ѻ҆́блака, и҆ взы́де на го́рꙋ, и҆ бѣ̀ та́мѡ на горѣ̀ четы́редесѧть дне́й, и҆ четы́редесѧть ноще́й.

<rubric>И҆схо́да чте́нїе. (Главы̑ л҃г и҆ л҃д.)</rubric>

<versal>В</versal>о дне́хъ ѻ҆́нѣхъ, глаго́ла гдⷭ҇ь къ мѡѷсе́ю лице́мъ къ лицꙋ̀, ꙗ҆́кѡ а҆́ще бы кто̀ возглаго́лалъ къ своемꙋ̀ дрꙋ́гꙋ, и҆ ѿсыла́шесѧ въ по́лкъ: слꙋга́ же і҆исꙋ́съ сы́нъ наѵи́нъ ю҆́ноша не и҆схожда́ше и҆з̾ ски́нїи. И҆ речѐ мѡѷсе́й ко гдⷭ҇ꙋ: сѐ ты̀ мнѣ̀ глаго́леши, и҆зведѝ лю́ди сїѧ̑, ты́ же не ꙗ҆ви́лъ мѝ є҆сѝ, є҆го́же по́слешꙋ со мно́ю: ты́ же мнѣ̀ ре́клъ є҆сѝ, вѣ́мъ тѧ̀ па́че всѣ́хъ, и҆ бл҃года́ть и҆́маши ѹ҆ менѐ. А҆́ще ѹ҆́бѡ ѡ҆брѣто́хъ бл҃года́ть пред̾ тобо́ю, ꙗ҆ви́ ми сама́го тебѐ разꙋ́мнѡ, да ви́жꙋ тѧ̀: ꙗ҆́кѡ да ѡ҆брѣ́тъ бꙋ́дꙋ бл҃года́ть пред̾ тобо́ю, и҆ да разꙋмѣ́ютъ, ꙗ҆́кѡ лю́дїе твоѝ ꙗ҆зы́къ се́й. И҆ глаго́ла є҆мꙋ̀ гдⷭ҇ь: а҆́зъ са́мъ пред̾идꙋ̀ пред̾ тобо́ю, и҆ ѹ҆поко́ю тѧ̀. И҆ речѐ къ немꙋ̀ мѡѷсе́й: а҆́ще са́мъ ты̀ не ше́ствꙋеши съ на́ми, да не и҆зведе́ши мѧ̀ ѿсю́дꙋ. И҆ ка́кѡ вѣ́домо бꙋ́детъ вои́стиннꙋ, ꙗ҆́кѡ ѡ҆брѣто́хъ бл҃года́ть ѹ҆ тебѐ, а҆́зъ же и҆ лю́дїе твоѝ, то́чїю и҆дꙋ́щꙋ тѝ съ на́ми; и҆ просла́вленъ бꙋ́дꙋ а҆́зъ же и҆ лю́дїе твоѝ па́че всѣ́хъ ꙗ҆зы̑къ, є҆ли́цы сꙋ́ть на землѝ. Рече́ же гдⷭ҇ь къ мѡѷсе́ю: сїѐ сло́во твоѐ, є҆́же ре́клъ є҆сѝ, сотворю̀: ѡ҆брѣ́лъ бо є҆сѝ бл҃года́ть предо мно́ю, и҆ вѣ́мъ тѧ̀ па́че всѣ́хъ. И҆ глаго́ла мѡѷсе́й: покажи́ ми сла́вꙋ твою̀. И҆ речѐ: а҆́зъ пред̾идꙋ̀ пред̾ тобо́ю сла́вою мое́ю, и҆ воззовꙋ̀ ѡ҆ и҆́мени мое́мъ, гдⷭ҇ь пред̾ тобо́ю. И҆ поми́лꙋю, є҆го́же а҆́ще ми́лꙋю: и҆ ѹ҆ще́дрю, є҆го́же а҆́ще ще́дрю. И҆ речѐ: не возмо́жеши ви́дѣти лицѐ моѐ, не бо ѹ҆́зритъ человѣ́къ лицѐ моѐ, и҆ жи́въ бꙋ́детъ. И҆ речѐ гдⷭ҇ь: сѐ мѣ́сто ѹ҆ менѐ, и҆ ста́неши на ка́мени. До́ндеже ѹ҆́бѡ пре́йдетъ сла́ва моѧ̀, и҆ положꙋ́ тѧ въ разсѣ́линѣ ка́мене, и҆ покры́ю рꙋко́ю мое́ю над̾ тобо́ю, до́ндеже мимоидꙋ̀. И҆ ѿимꙋ̀ рꙋ́кꙋ мою̀, и҆ тогда̀ ѹ҆́зриши за̑днѧѧ моѧ̑, лице́ же моѐ не ꙗ҆ви́тъ ти сѧ. И҆ ѹ҆́треневавъ мѡѷсе́й, заꙋ́тра взы́де на го́рꙋ сїна́йскꙋю, ꙗ҆́коже глаго́ла є҆мꙋ̀ гдⷭ҇ь. И҆ сни́де гдⷭ҇ь во ѻ҆́блацѣ, и҆ предста̀ є҆мꙋ̀ та́мѡ мѡѷсе́й, и҆ призва̀ и҆́менемъ гдⷭ҇нимъ. И҆ мимои́де гдⷭ҇ь пред̾ лице́мъ є҆гѡ̀, и҆ призва̀: гдⷭ҇ь бг҃ъ ще́дръ, и҆ млⷭ҇тивъ, долготерпѣли́въ, и҆ многомлⷭ҇тивъ, и҆ и҆́стиненъ: и҆ потща́всѧ мѡѷсе́й прини́къ на зе́млю, поклони́сѧ гдⷭ҇ви.

<rubric>Ца́рствъ тре́тїихъ чте́нїе. (Глава̀ ѳ҃і.)</rubric>

<versal>В</versal>о дне́хъ ѻ҆́нѣхъ, прїи́де и҆лїа̀ въ вирсаві́ю, ꙗ҆́же є҆́сть землѧ̀ і҆ꙋ́дова, и҆ ѡ҆ста́ви ѻ҆́трочища своего̀ та́мѡ. И҆ са́мъ по́йде въ пꙋсты́ню пꙋ́ть днѐ, и҆ прїи́де, и҆ сѣ́де под̾ сме́рчїемъ и҆ ѹ҆́спе, и҆ со́нъ ви́дѣ та́мѡ под̾ са́домъ. И҆ сѐ нѣ́кїй прикоснꙋ́сѧ є҆мꙋ̀, и҆ речѐ є҆мꙋ̀: воста́ни, ꙗ҆́ждь и҆ пі́й. И҆ воззрѣ̀ и҆лїа̀, и҆ сѐ при возгла́вїи є҆гѡ̀ ѻ҆прѣсно́къ ꙗ҆чме́нный, и҆ корча́гъ воды̀, и҆ воста̀, и҆ ꙗ҆дѐ и҆ пи́тъ, и҆ ѡ҆бра́щьсѧ ѹ҆́спе. И҆ ѡ҆бра́щьсѧ а҆́гг҃лъ гдⷭ҇нь втори́цею, и҆ коснꙋ́сѧ є҆гѡ̀, и҆ речѐ є҆мꙋ̀: воста́ни, ꙗ҆́ждь и҆ пі́й, ꙗ҆́кѡ мно́гъ ѿ тебѐ пꙋ́ть. И҆ воста̀ и҆ ꙗ҆дѐ и҆ пи́тъ: и҆ и҆́де къ крѣ́пости ꙗ҆́ди тоѧ̀ четы́редесѧть дне́й и҆ четы́редесѧть ноще́й, до горы̀ хѡри́вскїѧ. И҆ вни́де та́мѡ въ пеще́рꙋ, и҆ всели́сѧ въ не́й. И҆ сѐ глаго́лъ гдⷭ҇нь къ немꙋ̀ и҆ речѐ є҆мꙋ̀ гдⷭ҇ь: и҆зы́ди и҆ ста́ни на горѣ̀ пред̾ гдⷭ҇емъ. И҆ сѐ гдⷭ҇ь мимои́детъ, и҆ дх҃ъ ве́лїй и҆ крѣ́покъ, разорѧ́ѧ го́ры, и҆ сокрꙋша́ѧ ка́менїе пред̾ гдⷭ҇емъ: не въ дс҃ѣ гдⷭ҇ь. И҆ по дс҃ѣ трꙋ́съ: и҆ не въ трꙋ́сѣ гдⷭ҇ь. И҆ по трꙋ́сѣ ѻ҆́гнь: и҆ не во ѻ҆гнѝ гдⷭ҇ь. И҆ по ѻ҆гнѝ гла́съ хла́да то́нка, и҆ та́мѡ гдⷭ҇ь. И҆ бы́сть ꙗ҆́кѡ ѹ҆слы́ша и҆лїа̀, покры̀ лицѐ своѐ ми́лѡтїю свое́ю, и҆ и҆зы́де, и҆ ста̀ бли́зъ пеще́ры. И҆ речѐ гдⷭ҇ь къ немꙋ̀: и҆дѝ и҆ возврати́сѧ въ пꙋ́ть тво́й. И҆ по́йдеши въ пꙋ́ть пꙋсты́ни дама́сковы, и҆ пома́жеши є҆лїссе́а сы́на а҆сафа́това вмѣ́стѡ тебѐ прⷪ҇ро́ка.

<rubric>На лїті́и стїхи̑ры самогла́сны, гла́съ в҃:</rubric>

<red>И҆́</red>же свѣ́томъ твои́мъ всю̀ вселе́ннꙋю ѡ҆ст҃и́въ, на горѣ̀ высо́цѣ преѡбрази́лсѧ є҆сѝ бл҃же, показа́въ ѹ҆ч҃нкѡ́мъ твои̑мъ си́лꙋ твою̀, ꙗ҆́кѡ мі́ръ и҆збавлѧ́еши ѿ престꙋпле́нїѧ. Тѣ́мже вопїе́мъ тѝ: млⷭ҇рде гдⷭ҇и, сп҃сѝ дꙋ́шы на́шѧ.

<red>И҆́</red>же на горѣ̀ ѳавѡ́рстѣй преѡбра́жьсѧ во сла́вѣ хрⷭ҇тѐ бж҃е, и҆ показа́въ ѹ҆ч҃нкѡ́мъ твои̑мъ сла́вꙋ твоегѡ̀ бж҃ества̀, ѡ҆зарѝ и҆ на́съ свѣ́томъ твоегѡ̀ разꙋмѣ́нїѧ, и҆ наста́ви на стезю̀ за́повѣдей твои́хъ, ꙗ҆́кѡ є҆ди́нъ бл҃гъ и҆ чл҃вѣколю́бецъ.

<red>И҆́</red>же пре́жде со́лнца свѣ́тъ хрⷭ҇то́съ, тѣле́снѣ на землѝ жи́тельствꙋѧ, и҆ пре́жде крⷭ҇та̀ всѧ̑ ꙗ҆̀же стра́шнагѡ смотре́нїѧ, соверши́въ бг҃олѣ́пнѡ, дне́сь на ѳавѡ́рстѣй горѣ̀, та́йнѡ трⷪ҇цы ѡ҆́бразъ показꙋ́ѧ: и҆зѧ̑щныѧ бо трѝ ѹ҆ч҃нкѝ, петра̀ и҆ і҆а́кѡва и҆ і҆ѡа́нна, на ню̀ возве́лъ є҆сѝ наединѣ̀, и҆ ма́лѡ скры́въ пло́ти воспрїѧ́тїе, преѡбрази́лсѧ є҆сѝ пред̾ ни́ми, ꙗ҆влѧ́ѧ началоѡбра́зныѧ добро́ты бл҃голѣ́пїе, и҆ то̀ не всесоверше́ннѡ: ѻ҆́во и҆звѣствꙋ́ѧ ты̑ѧ, вкꙋ́пѣ и҆ щадѧ̀, да не ка́кѡ со зра́комъ и҆ є҆́же жи́ти погꙋбѧ́тъ, но ꙗ҆́кѡ можа́хꙋ вмѣща́ти, тѣле́сныма ѻ҆чи́ма стерпѧ́ще. И҆ прⷪ҇ро́кѡвъ верхѡ́вныѧ мѡѷсе́а и҆ и҆лїю̀ приве́лъ є҆сѝ, непрекосло́внѣ свидѣ́тельствꙋющыѧ є҆гѡ̀ бж҃ество̀: и҆ ꙗ҆́кѡ то́й є҆́сть и҆́стинное ѻ҆ч҃ескагѡ сꙋщества̀ сїѧ́нїе, гдⷭ҇ствꙋѧй живы́ми и҆ ме́ртвыми. Тѣ́мъ и҆ ѻ҆́блакъ ꙗ҆́коже сѣ́нь ѡ҆б̾ѧ́тъ и҆̀хъ, и҆ гла́съ свы́ше ѻ҆ч҃ь и҆з̾ ѻ҆́блака шꙋ́мнѡ предсвидѣ́тельствꙋющь и҆ глаго́лющь: се́й є҆́сть, є҆го́же нетлѣ́ннѡ пре́жде денни́цы и҆з̾ чре́ва роди́хъ, сн҃ъ возлю́бленный мо́й: є҆го́же посла́хъ сп҃стѝ во ѻ҆ц҃а̀ и҆ сн҃а и҆ дх҃а ст҃а́гѡ креща́ємыѧ, и҆ и҆сповѣ́дающыѧ вѣ́рнѡ, ꙗ҆́кѡ нераздѣ́льна є҆́сть є҆ди́на держа́ва бж҃ества̀, тогѡ̀ послꙋ́шайте. Са́мъ ѹ҆̀бо чл҃вѣколю́бче хрⷭ҇тѐ бж҃е, и҆ на́съ ѡ҆зарѝ свѣ́томъ непристꙋ́пныѧ твоеѧ̀ сла́вы, и҆ достѡ́йны покажѝ наслѣ́дники црⷭ҇твїѧ твоегѡ̀, ꙗ҆́кѡ пребл҃гъ.

<rubric>Сла́ва, гла́съ є҃:</rubric>

<red>П</red>рїиди́те взы́демъ на го́рꙋ гдⷭ҇ню, и҆ въ до́мъ бг҃а на́шегѡ и҆ ѹ҆́зримъ сла́вꙋ преѡбраже́нїѧ є҆гѡ̀, сла́вꙋ ꙗ҆́кѡ є҆диноро́днагѡ ѿ ѻ҆ц҃а̀: свѣ́томъ прїи́мемъ свѣ́тъ, и҆ возвы́шени бы́вше дх҃омъ, трⷪ҇цꙋ є҆диносꙋ́щнꙋю воспои́мъ во вѣ́ки.

<rubric>И҆ ны́нѣ, гла́съ то́йже:</rubric>

<red>З</red>ако́на и҆ прⷪ҇ро́кѡвъ тѧ̀ хрⷭ҇тѐ, творца̀ и҆ и҆спо́лнителѧ свидѣ́тельствоваша, зрѧ́ще во ѻ҆́блацѣ, мѡѷсе́й бг҃ови́децъ, и҆ и҆лїа̀ ѻ҆гнеколесни́чникъ, и҆ неѡпа́льный небоше́ственникъ, въ преѡбраже́нїи твое́мъ: съ ни́миже и҆ на́съ твоегѡ̀ просвѣще́нїѧ сподо́би влⷣко, пѣ́ти тѧ̀ во вѣ́ки.

<rubric>На стїхо́внѣ стїхи̑ры самогла́сны, гла́съ а҃:</rubric>

<red>И҆́</red>же дре́вле съ мѡѷсе́омъ глаго́лавый на горѣ̀ сїна́йстѣй ѡ҆́бразы: а҆́зъ є҆́смь, глаго́лѧ, сы́й, дне́сь на горѣ̀ ѳавѡ́рстѣй преѡбра́жьсѧ пред̾ ѹ҆ч҃никѝ, показа̀ началоѡбра́знꙋю добро́тꙋ зра́ка, въ себѣ̀ воспрїи́мъ человѣ́ческое сꙋщество̀. И҆ таковы́ѧ бл҃года́ти свидѣ́тєли поста́вль, мѡѷсе́а и҆ и҆лїю̀, ѻ҆́бщники творѧ́ше весе́лїѧ, провозвѣща́ющыѧ сла́вное крⷭ҇та̀ ра́ди, и҆ сп҃си́тельное воскрⷭ҇нїе.

<rubric class="inline">Сті́хъ:</rubric> <red>Т</red>воѧ̑ сꙋ́ть нб҃са̀, и҆ твоѧ̀ є҆́сть землѧ̀.

<red>Т</red>воегѡ̀ є҆диноро́днагѡ сн҃а прови́дѣвъ дх҃омъ, плотско́е къ человѣ́кѡмъ прише́ствїе, бг҃оѻте́цъ дв҃дъ, и҆здале́ча къ весе́лїю созыва́етъ тва́рь, и҆ проро́чески взыва́етъ: ѳавѡ́ръ и҆ є҆рмѡ́нъ ѡ҆ и҆́мени твое́мъ возра́дꙋютсѧ. На сїю́ бо возше́дъ го́рꙋ сп҃се со ѹ҆ч҃нкѝ твои́ми, ѡ҆чернѣ́вшее а҆да́мово є҆стество̀, преѡбра́жьсѧ ѡ҆блиста́ти па́ки сотвори́лъ є҆сѝ, претвори́въ є҆̀ въ твоегѡ̀ бж҃ества̀ сла́вꙋ же и҆ свѣ́тлость. Тѣ́мже вопїе́мъ тѝ: содѣ́телю всѧ́ческихъ, гдⷭ҇и сла́ва тебѣ̀.

<rubric class="inline">Сті́хъ:</rubric> <red>Ѳ</red>авѡ́ръ и҆ є҆рмѡ́нъ ѡ҆ и҆́мени твое́мъ возра́дꙋетасѧ.

<red>Н</red>еѡдержи́мое твоегѡ̀ свѣтоли́тїѧ, и҆ непристꙋ́пное бж҃ества̀ зрѧ́ще а҆пⷭ҇лѡвъ лꙋ́чшїи, на горѣ̀ преѡбраже́нїѧ безнача́льне хрⷭ҇тѐ, бж҃е́ственнымъ и҆змѣни́шасѧ ѹ҆́жасомъ, и҆ ѻ҆́блакомъ ѡ҆сїѧ́вшесѧ свѣ́тлымъ, гла́съ слы́шахꙋ ѻ҆ч҃ь, и҆звѣствꙋ́ющь та́инство твоегѡ̀ вочл҃вѣ́ченїѧ, ꙗ҆́кѡ є҆ди́нъ є҆сѝ и҆ по воплоще́нїи сн҃ъ є҆диноро́дный, и҆ сп҃съ мі́ра.

<rubric>Сла́ва, и҆ ны́нѣ, гла́съ ѕ҃:</rubric>

<red>П</red>етрꙋ̀ и҆ і҆а́кѡвꙋ и҆ і҆ѡа́ннꙋ, лꙋ́чшымъ ѹ҆ч҃нкѡ́мъ твои̑мъ гдⷭ҇и, дне́сь показа́лъ є҆сѝ на горѣ̀ ѳавѡ́рстѣй сла́вꙋ бж҃е́ственнагѡ твоегѡ̀ зра́ка: ви́дѧхꙋ бо ри̑зы твоѧ̑ ѡ҆блиста́вшыѧ ꙗ҆́кѡ свѣ́тъ, и҆ лицѐ твоѐ па́че со́лнца, не терпѧ́ще зрѣ́ти нестерпи́мое твоегѡ̀ сїѧ́нїѧ, на зе́млю низпа́дахꙋ, ника́коже зрѣ́ти могꙋ́ще. Гла́съ же слы́шахꙋ свидѣ́тельствꙋющь свы́ше: се́й є҆́сть сн҃ъ мо́й возлю́бленный, прише́дый въ мі́ръ сп҃стѝ человѣ́ка.

<rubric>На бл҃гослове́нїи хлѣ́бѡвъ, тропа́рь, гла́съ з҃:</rubric>

<red>П</red>реѡбрази́лсѧ є҆сѝ на горѣ̀ хрⷭ҇тѐ бж҃е, показа́вый ѹ҆ч҃нкѡ́мъ твои̑мъ сла́вꙋ твою̀, ꙗ҆́коже можа́хꙋ: да возсїѧ́етъ и҆ на́мъ грѣ̑шнымъ свѣ́тъ тво́й присносꙋ́щный, мл҃твами бцⷣы, свѣтода́вче сла́ва тебѣ̀. <rubric class="inline">Три́жды.</rubric>

<rubric>И҆ чте́нїе пра́здника.</rubric>



<rubric>На ѹ҆́трени, на <incipit><red>Б</red>г҃ъ гдⷭ҇ь:</incipit> тропа́рь пра́здника, три́жды.</rubric>

<rubric>По а҃-мъ стїхосло́вїи сѣда́ленъ, гла́съ д҃:</rubric>

<podoben>Подо́бенъ: <incipit><red>Ѹ҆</red>диви́сѧ і҆ѡ́сифъ:</incipit></podoben>

<red>Ч</red>л҃вѣ́ческое и҆змѣне́нїе, є҆́же со сла́вою твое́ю, сп҃се, второ́е и҆ стра́шное твоегѡ̀ прише́ствїѧ показꙋ́ѧй, на горѣ̀ ѳавѡ́рстѣй преѡбрази́лсѧ є҆сѝ, и҆лїа̀ и҆ мѡѷсе́й глаго́лахꙋ съ тобо́ю, и҆ трїе́хъ ѿ ѹ҆ч҃нкъ спризва́въ: и҆̀же ви́дѣвше, влⷣко, сла́вꙋ твою̀, блиста́нїю твоемꙋ̀ ѹ҆диви́шасѧ. И҆́же тогда̀ си̑мъ свѣ́тъ тво́й возсїѧ́вый, просвѣтѝ дꙋ́шы на́шѧ.

<rubric>Сла́ва, и҆ ны́нѣ, то́йже:</rubric>

<rubric>По в҃-мъ стїхосло́вїи, сѣда́ленъ, гла́съ и҃ подо́бенъ то́йже.</rubric>

<red>Н</red>а горѣ̀ ѳавѡ́рстѣй преѡбрази́лсѧ є҆сѝ, і҆и҃се, и҆ ѻ҆́блакъ свѣ́телъ протѧза́ющьсѧ ꙗ҆́кѡ сѣ́нь, а҆пⷭ҇лы сла́вою покры̀: тѣ́мже и҆ на зе́млю ни́цъ па́дахꙋ, не терпѧ́ще зрѣ́ти свѣ́тлости непристꙋ́пныѧ сла́вы лица̀ твоегѡ̀, безнача́льне сп҃се хрⷭ҇тѐ бж҃е. И҆́же тогда̀ си̑мъ свѣ́тъ тво́й возсїѧ́вый, просвѣтѝ дꙋ́шы на́шѧ.

<rubric>Сла́ва, и҆ ны́нѣ, то́йже.</rubric>

<rubric>По полѷеле́и сѣда́ленъ, гла́съ то́йже.</rubric>

<podoben>Подо́бенъ: <incipit><red>В</red>ознесы́йсѧ:</incipit></podoben>

<red>В</red>озше́дъ со ѹ҆ч҃нкѝ на го́рꙋ, и҆ во сла́вѣ ѻ҆́ч҃и ѡ҆блиста́въ, съ мѡѷсе́омъ и҆лїа̀ тебѣ̀ предстоѧ́тъ, зако́нъ и҆ прⷪ҇ро́цы бо ꙗ҆́кѡ бг҃ꙋ слꙋ́жатъ. Є҆мꙋ́же и҆ сн҃овство̀ є҆сте́ственное роди́тель и҆сповѣ́даѧ, нарица́ше сн҃а: є҆го́же воспѣва́емъ съ тобо́ю и҆ дх҃омъ.

<rubric>Сла́ва, и҆ ны́нѣ, гла́съ и҃:</rubric>

<podoben>Подо́бенъ: <incipit><red>П</red>овелѣ́нное:</incipit></podoben>

<red>С</red>окрове́ннꙋю мо́лнїю под̾ пло́тїю сꙋщества̀ твоегѡ̀, хрⷭ҇тѐ, и҆ бж҃е́ственнагѡ бл҃голѣ́пїѧ, на ст҃ѣ́й показа́лъ є҆сѝ горѣ̀ бл҃годѣ́телю, просїѧ́въ сꙋ́щымъ съ тобо́ю ѹ҆ч҃нкѡ́мъ. И҆ разꙋмѣ́вше нестерпи́мꙋ сꙋ́щꙋ сла́вꙋ твою̀, ст҃ъ є҆сѝ, возопи́ша: ꙗ҆́кѡ непристꙋ́пенъ сы́й, ви́дѣнъ бы́лъ є҆сѝ пло́тїю мі́рови, є҆ди́не чл҃вѣколю́бче.

<rubric>Степє́нна, а҃-й а҆нтїфѡ́нъ д҃-гѡ гла́са.</rubric>

<rubric>Прокі́менъ, гла́съ д҃:</rubric>

<red>Ѳ</red>авѡ́ръ и҆ є҆рмѡ́нъ ѡ҆ и҆́мени твое́мъ возра́дꙋетасѧ.

<rubric class="inline">Сті́хъ:</rubric> <red>Т</red>воѧ̑ сꙋ́ть нб҃са̀, и҆ твоѧ̀ є҆́сть землѧ̀.

<rubric>Є҆ѵⷢ҇лїе лꙋкѝ, зача́ло м҃є.</rubric>

<rubric>По н҃-мъ ѱалмѣ̀: Сла́ва:</rubric>

<red>В</red>сѧ́чєскаѧ дне́сь ра́дости и҆спо́лнишасѧ, хрⷭ҇то́съ преѡбрази́сѧ пред̾ ѹ҆ч҃нкѝ.

<rubric>И҆ ны́нѣ, то́йже.</rubric>

<rubric>Стїхи́ра самогла́сна, гла́съ є҃:</rubric>

<red>Б</red>ж҃ества̀ твоегѡ̀ сп҃се, ма́лꙋ зарю̀ ѡ҆бнажи́въ, совозше́дшымъ съ тобо́ю на го́рꙋ, премі́рныѧ твоеѧ̀ сла́вы сотвори́лъ є҆сѝ рачи́тєли. Тѣ́мже ѹ҆жа́снѡ зовѧ́хꙋ: добро̀ є҆́сть на́мъ здѣ̀ бы́ти. Съ ни́миже и҆ мы̀ тебѐ преѡбра́жшагосѧ сп҃са хрⷭ҇та̀ пое́мъ во вѣ́ки.

<rubric>Канѡ́на два̀, кѵ́ръ космы̀, гла́съ д҃: и҆ кѵ́ръ і҆ѡа́нна, гла́съ и҃. І҆рмо́сы̀ ѻ҆бою̀ канѡ́нѡвъ по два́жды: тропарѝ всѝ пое́мъ на в҃і.</rubric>

<rubric>Канѡ́нъ, гла́съ д҃.</rubric>

## Пѣ́снь а҃.

<rubric class="inline">І҆рмо́съ:</rubric> <irmos><red>Л</red>и́цы і҆и҃льстїи, невла́жными стопа́ми по́нтъ чермны́й, и҆ вла́жнꙋю глꙋбинꙋ̀ прогна́вше, вса́дники трїста́ты врагѝ ви́дѧще въ не́й погрꙋже́ны, съ весе́лїемъ поѧ́хꙋ: пои́мъ бг҃ꙋ на́шемꙋ, ꙗ҆́кѡ просла́висѧ.</irmos>

<red>Г</red>лаго́лы живѡ́тныѧ дрꙋгѡ́мъ хрⷭ҇то́съ, и҆ ѡ҆ бж҃е́ственнѣмъ наказꙋ́ѧ црⷭ҇твїи, речѐ: во мнѣ̀ ѻ҆ц҃а̀ позна́йте, свѣ́томъ ꙗ҆́кѡ ѡ҆блиста́ѧ непристꙋ́пнымъ, въ ра́дости пою́ще: пои́мъ бг҃ꙋ на́шемꙋ, ꙗ҆́кѡ просла́висѧ.

<red>С</red>и́лою ꙗ҆зы̑къ ѡ҆блече́тесѧ дрꙋ́зи ѹ҆ч҃нцы̀, чꙋ́дни же бꙋ́дете въ бога́тствѣ и҆́хъ, ꙗ҆́кѡ сла́вы напо́лнитесѧ: ꙗ҆́кѡ ꙗ҆влю́сѧ свѣтлѣ́е со́лнца, ѡ҆блиста́ѧ въ ра́дости пою́щихъ: пои́мъ бг҃ꙋ на́шемꙋ, ꙗ҆́кѡ просла́висѧ.

<red>Д</red>не́сь хрⷭ҇то́съ на горѣ̀ ѳавѡ́рстѣй, просїѧ́въ ꙗ҆́снѡ бж҃е́ственною заре́ю, ꙗ҆́коже ѡ҆бѣща́сѧ, ѹ҆ч҃нкѡ́мъ ѡ҆бнажѝ зра́къ: свѣтоно́сныѧ же напо́лнившесѧ бж҃е́ственныѧ зарѝ, въ ра́дости поѧ́хꙋ: пои́мъ бг҃ꙋ на́шемꙋ, ꙗ҆́кѡ просла́висѧ.

<rubric>Дрꙋгі́й канѡ́нъ, гла́съ и҃.</rubric>

## Пѣ́снь а҃.

<rubric class="inline">І҆рмо́съ:</rubric> <irmos><red>В</red>о́дꙋ проше́дъ ꙗ҆́кѡ сꙋ́шꙋ, и҆ є҆гѵ́петскагѡ ѕла̀ и҆збѣжа́въ, і҆и҃льтѧнинъ вопїѧ́ше: и҆зба́вителю и҆ бг҃ꙋ на́шемꙋ пои́мъ.</irmos>

<red>М</red>ѡѷсе́й, на мо́ри прⷪ҇ро́чески ви́дѣвъ ѻ҆́блакомъ и҆ столпо́мъ дре́вле ѻ҆́гненнымъ сла́вꙋ гдⷭ҇ню, вопїѧ́ше: и҆зба́вителю и҆ бг҃ꙋ на́шемꙋ пои́мъ.

<red>Ꙗ҆́</red>кѡ ка́менемъ тѣ́ломъ покры́всѧ, ѡ҆боже́нїемъ, неви́димаго зрѧ̀ мѡѷсе́й бг҃ови́децъ, взыва́ше: и҆зба́вителю и҆ бг҃ꙋ на́шемꙋ пои́мъ.

<red>Т</red>ы̀ на горѣ̀ зако́ннѣй, и҆ на ѳавѡ́рстѣй ви́дѣнъ бы́лъ є҆сѝ мѡѷсе́емъ, во мра́цѣ дре́вле, во свѣ́тѣ же ны́нѣ непристꙋ́пнѣмъ бж҃ества̀.

<rubric class="inline">Катава́сїа:</rubric> <irmos><red>К</red>рⷭ҇тъ начерта́въ мѡѷсе́й:</irmos>

## Пѣ́снь г҃.

<rubric class="inline">І҆рмо́съ:</rubric> <irmos><red>Л</red>ꙋ́къ си́льныхъ и҆знемо́же, и҆ немощствꙋ́ющїи препоѧ́сашасѧ си́лою: сегѡ̀ ра́ди ѹ҆тверди́сѧ въ гдⷭ҇ѣ се́рдце моѐ.</irmos>

<red>В</red>о всего̀ а҆да́ма ѡ҆бле́ксѧ хрⷭ҇тѐ, ѡ҆чернѣ́вшее и҆змѣни́въ, просвѣти́лъ є҆сѝ дре́вле є҆стество̀, и҆ и҆змѣне́нїемъ зра́ка твоегѡ̀ бг҃осодѣ́лалъ є҆сѝ.

<red>С</red>толпо́мъ ѻ҆гнезра́чнымъ, и҆ ѻ҆́блакомъ дре́вле, и҆́же въ пꙋсты́ни, і҆и҃лѧ веды́й, дне́сь на горѣ̀ ѳавѡ́рстѣй неизрече́ннѡ во свѣ́тѣ хрⷭ҇то́съ просїѧ̀.

## И҆́нъ.

<rubric class="inline">І҆рмо́съ:</rubric> <irmos><red>Н</red>бⷭ҇нагѡ крꙋ́га верхотво́рче, гдⷭ҇и, и҆ цр҃кве зижди́телю, ты̀ менѐ ѹ҆твердѝ въ любвѝ твое́й, жела́нїй кра́ю, вѣ́рныхъ ѹ҆твержде́нїе, є҆ди́не чл҃вѣколю́бче.</irmos>

<red>Ѡ҆</red>сѣнѧ́ющаѧ сла́ва, въ сѣ́ни пе́рвѣе, и҆ мѡѷсе́еви бесѣ́дꙋющи твоемꙋ̀ ѹ҆го́дникꙋ, ѡ҆́бразъ бы́сть ѡ҆блиста́вшагѡ неизрече́ннѡ, на ѳавѡ́рѣ, влⷣко, твоегѡ̀ преѡбраже́нїѧ.

<red>С</red>овзыдо́ша тѝ сло́ве є҆диноро́дный, вы́шнїи а҆пⷭ҇льстїи версѝ, на го́рꙋ ѳавѡ́рскꙋю: и҆ сопредста́ша тѝ мѡѷсе́й же и҆ и҆лїа̀, ꙗ҆́кѡ бж҃їѧ слꙋги̑, є҆ди́не чл҃вѣколю́бче.

<red>Б</red>г҃ъ сло́во сы́й, ве́сь зе́мленъ бы́сть, всемꙋ̀ бж҃ествꙋ̀ смѣси́въ человѣ́чество, во ѵ҆поста́си свое́й: ю҆́же во двою̀ сꙋщєствꙋ̀, мѡѷсе́й и҆ и҆лїа́ же ви́дѣша на горѣ̀ ѳавѡ́рѣ.

<rubric>Сѣда́ленъ, гла́съ д҃:</rubric>

<podoben>Подо́бенъ: <incipit><red>Ѹ҆</red>диви́сѧ і҆ѡ́сифъ:</incipit></podoben>

<red>Н</red>а горѣ̀ ѳавѡ́рстѣй преѡбрази́лсѧ є҆сѝ, і҆и҃се, посредѣ̀ и҆лїѝ и҆ мѡѷсе́а премꙋ́дрыхъ, со і҆а́кѡвомъ и҆ петро́мъ и҆ і҆ѡа́нномъ. Пе́тръ же сопребыва́ѧ, сїѧ̑ тебѣ̀ глаго́лаше: добро̀ здѣ̀ є҆́сть сотвори́ти трѝ сѣ̑ни, є҆ди́нꙋ мѡѷсе́ю, и҆ є҆ди́нꙋ и҆лїѝ, и҆ є҆ди́нꙋ тебѣ̀, влⷣцѣ хрⷭ҇тꙋ̀. И҆́же тогда̀ свѣ́тъ тво́й си̑мъ возсїѧ́вый, просвѣтѝ дꙋ́шы на́шѧ.

<rubric>Сла́ва, и҆ ны́нѣ, то́йже:</rubric>

## Пѣ́снь д҃.

<rubric class="inline">І҆рмо́съ:</rubric> <irmos><red>Ѹ҆</red>слы́шахъ сла́вное смотре́нїе твоѐ, хрⷭ҇тѐ бж҃е, ꙗ҆́кѡ роди́лсѧ є҆сѝ ѿ дв҃ы, да ѿ ле́сти и҆зба́виши зовꙋ́щыѧ: сла́ва си́лѣ твое́й, гдⷭ҇и.</irmos>

<red>З</red>ако́нъ въ сїна́и писа́нїемъ воѡбража́ѧ, хрⷭ҇тѐ бж҃е, во ѻ҆́блацѣ, и҆ ѻ҆гнѝ, и҆ мра́цѣ, и҆ въ ви́хрѣ ꙗ҆ви́лсѧ є҆сѝ носи́мь: сла́ва си́лѣ твое́й, гдⷭ҇и.

<red>Д</red>а ѹ҆вѣ́риши сла́вное строе́нїе твоѐ, хрⷭ҇тѐ бж҃е, ꙗ҆́кѡ сы́й пре́жде вѣ̑къ, и҆ то́йже на ѻ҆́блацѣ восхожде́нїе положи́вый, на ѳавѡ́рѣ неизрече́ннѡ просїѧ́лъ є҆сѝ.

<red>С</red>оглаго́люще предстоѧ́хꙋ раболѣ́пнѡ тебѣ̀ влⷣцѣ хрⷭ҇тꙋ̀, къ ни̑мже па́рою ѻ҆гнѧ̀ и҆ мра́ка, и҆ то́нкимъ хла́домъ бесѣ́довалъ є҆сѝ: сла́ва си́лѣ твое́й, гдⷭ҇и.

<red>В</red>озвѣща́хꙋ сла́вное крⷭ҇та̀ ра́ди твоегѡ̀, на ѳавѡ́ръ прише́дше, и҆́же во ѻ҆гни́ тѧ и҆ кꙋпинѣ̀ дре́вле предви́дѣвый мѡѷсе́й, и҆ взѧ́тый на колесни́цѣ ѻ҆́гненнѣй и҆лїа̀, хрⷭ҇тѐ.

## И҆́нъ.

<rubric class="inline">І҆рмо́съ:</rubric> <irmos><red>И҆</red>з̾ пло́ти твоеѧ̀ лꙋчѝ бж҃ества̀ и҆схожда́хꙋ прⷪ҇ро́кѡмъ и҆ а҆пⷭ҇лѡмъ. Тѣ́мъ нача̑льницы пою́ще взыва́хꙋ: сла́ва си́лѣ твое́й, гдⷭ҇и.</irmos>

<red>И҆́</red>же кꙋпинꙋ̀ сохрани́вый неврежде́ннꙋ, прикоснꙋ́вшꙋюсѧ ѻ҆гню̀ мѡѷсе́ю бг҃осїѧ́ннꙋю пло́ть показа́лъ є҆сѝ, влⷣко, пою́щемꙋ: сла́ва си́лѣ твое́й, гдⷭ҇и.

<red>С</red>кры́сѧ заре́ю бж҃ества̀ чꙋ́вственное со́лнце, ꙗ҆́кѡ на горѣ̀ ѳавѡ́рѣ, ви́дѣвъ тѧ̀ преѡбразꙋ́ющасѧ, і҆и҃се мо́й: сла́ва си́лѣ твое́й, гдⷭ҇и.

<red>Ѻ҆́</red>гнь не ѡ҆палѧ́ѧ вє́щи тѣлє́сныѧ, ви́дѣнъ бы́сть невеще́ственъ: ꙗ҆́коже мѡѷсе́ю, и҆ а҆пⷭ҇лѡмъ ꙗ҆ви́лсѧ є҆сѝ, и҆лїи́ же, влⷣко є҆ди́нъ ѿ двою̀, во двꙋ̀ совершє́ннꙋ є҆стєствꙋ̀.

## Пѣ́снь є҃.

<rubric class="inline">І҆рмо́съ:</rubric> <irmos><red>Ѿ</red> свѣ́та пресѣкі́й перворо́дный свѣ́тъ, ꙗ҆́кѡ во свѣ́тѣ дѣла̀ пою́тъ тѧ̀, хрⷭ҇тѐ содѣ́телѧ: во свѣ́тѣ твое́мъ пꙋти̑ на́шѧ напра́ви.</irmos>

<red>П</red>ред̾ лице́мъ твои́мъ го́ры ѹ҆клони́шасѧ: свѣ́тъ во и҆ пред̾ нога́ми, нб҃отє́чныѧ лꙋчѝ, хрⷭ҇тѐ, сл҃нце прїи́де, зра́къ зе́мленъ ꙗ҆́кѡ прїѧ́ти бл҃говоли́лъ є҆сѝ.

<red>С</red>ѐ сп҃съ, вопїѧ́хꙋ мѡѷсе́й и҆ и҆лїа̀ ѹ҆ч҃нкѡ́мъ, на горѣ̀ ст҃ѣ́й ѳавѡ́рстѣй ѡ҆глаша́ємымъ, хрⷭ҇то́съ, є҆го́же дре́вле провозвѣсти́хомъ сꙋ́щаго бг҃а.

<red>Н</red>еизмѣ́нное є҆стество̀, человѣ́ческомꙋ примѣ́шьсѧ, ѻ҆би́льнѡ невеще́ственнагѡ бж҃ества̀ свѣ́тъ и҆з̾ѡбнажи́въ а҆пⷭ҇лѡмъ, неизрече́ннѡ возсїѧ̀.

<red>Т</red>ѧ̀ присносꙋ́щное сїѧ́нїе во ѻ҆те́честѣй сла́вѣ, ѹ҆ч҃нцы̀ ꙗ҆́кѡ ви́дѣвша возсїѧ́вша, хрⷭ҇тѐ, тебѣ̀ вопїѧ́хꙋ: во свѣ́тѣ твое́мъ пꙋти̑ на́шѧ напра́ви.

## И҆́нъ.

<rubric class="inline">І҆рмо́съ:</rubric> <irmos><red>В</red>скꙋ́ю мѧ̀ ѿри́нꙋлъ є҆сѝ ѿ лица̀ твоегѡ̀, свѣ́те незаходи́мый, и҆ покры́ла мѧ̀ є҆́сть чꙋжда́ѧ тьма̀ ѻ҆каѧ́ннаго; но ѡ҆брати́ мѧ и҆ къ свѣ́тꙋ за́повѣдей твои́хъ пꙋти̑ моѧ̑ напра́ви, молю́сѧ.</irmos>

<red>В</red>ѣті́йствꙋющїй ѧ҆зы́къ твоегѡ̀ вели́чества не мо́жетъ вѣща́ти: ꙗ҆́кѡ бо держа́й живо́тъ, и҆ сме́ртїю влады́й, предста́вилъ є҆сѝ на ѳавѡ́рстѣй горѣ̀, мѡѷсе́а и҆ и҆лїю̀, свидѣ́тельствꙋющыѧ твоѐ бж҃ество̀.

<red>И҆́</red>же рꙋка́ми неви́димыми созда́въ по ѡ҆́бразꙋ твоемꙋ̀, хрⷭ҇тѐ, человѣ́ка, началоѡбра́знꙋю твою̀ въ созда́нїи добро́тꙋ показа́лъ є҆сѝ: не ꙗ҆́кѡ во ѡ҆́бразѣ, но ꙗ҆́кѡ са́мъ сы́й по сꙋществꙋ̀, бг҃ъ бы́лъ є҆сѝ, и҆ чл҃вѣ́къ.

<red>С</red>раствори́всѧ неслїѧ́ннѡ, ѹ҆́гль горѧ́щь показа́лъ є҆сѝ на́мъ бж҃ества̀, попалѧ́ющъ ѹ҆́бѡ грѣхѝ, дꙋ́шы же просвѣща́ющъ, на ѳавѡ́рстѣй горѣ̀, мѡѷсе́а со и҆лїе́ю, ѹ҆ч҃нкѡ́въ же старѣ́йшыѧ ѹ҆диви́лъ є҆сѝ.

## Пѣ́снь ѕ҃.

<rubric class="inline">І҆рмо́съ:</rubric> <irmos><red>В</red>негда̀ скорбѣ́ти мѝ, возопи́хъ ко гдⷭ҇ꙋ, и҆ ѹ҆слы́ша мѧ̀, бг҃ъ сп҃се́нїѧ моегѡ̀.</irmos>

<red>С</red>їѧ́нїѧ па́че со́лнца, свѣ́тъ ꙗ҆снѣ́йшїй, сп҃съ просїѧ̀ на ѳавѡ́рѣ, на́съ просвѣти́лъ є҆́сть.

<red>В</red>озше́дъ на го́рꙋ ѳавѡ́рскꙋю, преѡбрази́лсѧ є҆сѝ, хрⷭ҇тѐ, и҆ ле́сть всю̀ ѡ҆мрачи́въ, на́съ просвѣти́лъ є҆сѝ.

<red>Т</red>ѧ̀ бг҃а позна́вше сла́внїи а҆пⷭ҇ли, на ѳавѡ́рѣ же, хрⷭ҇тѐ, ѹ҆ди́вльшесѧ, колѣ̑на преклони́ша.

## И҆́нъ.

<rubric class="inline">І҆рмо́съ:</rubric> <irmos><red>Ѡ҆</red>чи́сти мѧ̀, сп҃се, мнѡ́га бо беззакѡ́нїѧ моѧ̑, и҆ и҆з̾ глꙋбины̀ ѕѡ́лъ возведѝ, молю́сѧ: къ тебѣ̀ во возопи́хъ, и҆ ѹ҆слы́ши мѧ̀, бж҃е сп҃се́нїѧ моегѡ̀.</irmos>

<red>Ꙗ҆́</red>кѡ ве́лїе и҆ стра́шное ѹ҆зрѣ́сѧ видѣ́нїе дне́сь, съ нб҃сѐ ѹ҆́бѡ чꙋ́вственное, ѿ земли́ же несравне́нное, ѡ҆блиста̀ сл҃нце пра́вды мы́сленное на горѣ̀ ѳавѡ́рстѣй.

<red>П</red>ре́йде ѹ҆́бѡ сѣ́нь закѡ́ннаѧ, и҆знемо́гшаѧ, прїи́де же ꙗ҆́вѣ хрⷭ҇то́съ и҆́стина, мѡѷсе́й возопѝ, на ѳавѡ́рѣ ви́дѣвъ твоѐ бж҃ество̀.

<red>С</red>то́лпъ ѻ҆́гненный, хрⷭ҇та̀ преѡбразꙋ́ющасѧ, ѻ҆́блакъ же ꙗ҆́вѣ бл҃года́ть дх҃а, ѡ҆сѣни́вшꙋю на ѳавѡ́рѣ, предсказа́ша ꙗ҆вле́ннѣйше.

<rubric>Конда́къ, гла́съ з҃. Самогла́сенъ:</rubric>

<red>Н</red>а горѣ̀ преѡбрази́лсѧ є҆сѝ, и҆ ꙗ҆́коже вмѣща́хꙋ ѹ҆ч҃нцы̀ твоѝ, сла́вꙋ твою̀ хрⷭ҇тѐ бж҃е ви́дѣша: да є҆гда́ тѧ ѹ҆́зрѧтъ распина́ема, страда́нїе ѹ҆́бѡ ѹ҆разꙋмѣ́ютъ во́льное, мі́рови же проповѣ́дѧтъ: ꙗ҆́кѡ ты̀ є҆сѝ вои́стиннꙋ ѻ҆́ч҃ее сїѧ́нїе.

<rubric class="inline">І҆́косъ:</rubric> <red>В</red>оста́ните лѣни́вїи, и҆̀же всегда̀ ни́зꙋ пони́кшїи въ зе́млю, дꙋшѝ моеѧ̀ по́мыслы, возми́тесѧ и҆ возвы́ситесѧ на высотꙋ̀ бж҃е́ственнагѡ восхожде́нїѧ, притеце́мъ къ петрꙋ̀ и҆ къ зеведе́євымъ, и҆ вкꙋ́пѣ со ѻ҆́нѣми ѳавѡ́рскꙋю го́рꙋ дости́гнемъ, да ви́димъ съ ни́ми сла́вꙋ бг҃а на́шегѡ: гла́съ же ѹ҆слы́шимъ, и҆́же свы́ше слы́шаша, и҆ проповѣ́даша ѻ҆́ч҃ее сїѧ́нїе.

## Пѣ́снь з҃.

<rubric class="inline">І҆рмо́съ:</rubric> <irmos><red>А҆</red>враа́мстїи и҆ногда̀ въ вавѷлѡ́нѣ ѻ҆́троцы пе́щный пла́мень попра́ша, пѣ́сньми взыва́юще: ѻ҆тє́цъ на́шихъ бж҃е, бл҃гослове́нъ є҆сѝ.</irmos>

<red>Ѡ҆</red>блиста́вшесѧ свѣ́томъ непристꙋ́пныѧ сла́вы, на ѳавѡ́рстѣй горѣ̀, а҆пⷭ҇ли хрⷭ҇тꙋ̀ вопїѧ́хꙋ: ѻ҆тє́цъ на́шихъ бж҃е, бл҃гослове́нъ є҆сѝ.

<red>С</red>їѧ́нїемъ бж҃е́ственнагѡ шꙋ́ма, и҆ росода́тельнымъ ѻ҆́блакомъ, хрⷭ҇тѐ, и҆ заре́ю твое́ю наслажда́еми а҆пⷭ҇ли поѧ́хꙋ: ѻ҆тє́цъ на́шихъ бж҃е, бл҃гослове́нъ є҆сѝ.

<red>В</red>ъ непристꙋ́пномъ свѣ́тѣ, ꙗ҆́кѡ ви́дѣ тѧ̀ пе́тръ, на ѳавѡ́рстѣй горѣ̀ ѡ҆блиста́вша хрⷭ҇тѐ, возопѝ: ѻ҆тє́цъ на́шихъ бж҃е бл҃гослове́нъ є҆сѝ.

<red>С</red>ъ нача́льникомъ жи́зни хрⷭ҇то́мъ сꙋ́ще, дѣ́ти зеведе́євы, ꙗ҆́кѡ и҆спꙋстѝ зра́ка свѣ́тъ, возгремѣ́ша: ѻ҆тє́цъ на́шихъ бж҃е бл҃гослове́нъ є҆сѝ.

## И҆́нъ.

<rubric class="inline">І҆рмо́съ:</rubric> <irmos><red>Ѻ҆́</red>троцы є҆вре́йстїи въ пещѝ попра́ша пла́мень дерзнове́ннѡ, и҆ на ро́сꙋ ѻ҆́гнь преложи́ша, вопїю́ще: бл҃гослове́нъ є҆сѝ, гдⷭ҇и бж҃е, во вѣ́ки.</irmos>

<red>Н</red>ы́нѣ ви̑дѣна бы́ша а҆пⷭ҇лѡмъ неви̑димаѧ бж҃ества̀, во пло́ти на горѣ̀ ѳавѡ́рстѣй ѡ҆блиста́вша, вопїю́щымъ: бл҃гослове́нъ є҆сѝ, гдⷭ҇и бж҃е, во вѣ́ки.

<red>Ѹ҆</red>жасо́шасѧ стра́хомъ, ѹ҆ди́вльшесѧ бл҃голѣ́пїю бж҃е́ственнагѡ црⷭ҇тва, на горѣ̀ ѳавѡ́рстѣй а҆пⷭ҇ли вопїю́ще: бл҃гослове́нъ є҆сѝ, гдⷭ҇и бж҃е, во вѣ́ки.

<red>Н</red>ы́нѣ неꙋслы̑шаннаѧ ѹ҆слы̑шана бы́ша: без̾ ѻ҆ц҃а̀ бо сн҃ъ ѿ дв҃ы, ѻ҆те́ческимъ гла́сомъ сла́внѡ свидѣ́тельствꙋетсѧ, ꙗ҆́кѡ бг҃ъ и҆ чл҃вѣ́къ то́йже во вѣ́ки.

<red>П</red>оложе́нїемъ не бы́лъ є҆сѝ вы́шнѧгѡ, сꙋщество́мъ же сн҃ъ возлю́бленъ, пре́жде сы́й, на́мъ прибли́жилсѧ є҆сѝ непрело́жнѡ: бл҃гослове́нъ є҆сѝ, гдⷭ҇и бж҃е, во вѣ́ки.

## Пѣ́снь и҃.

<rubric class="inline">І҆рмо́съ:</rubric> <irmos><red>В</red>ъ вавѷлѡ́нѣ ѻ҆́троцы бж҃е́ственною распалѧ́еми ре́вностїю, мꙋчи́телѧ и҆ пла́мене преще́нїе мꙋ́жески попра́ша, и҆ посредѣ̀ ѻ҆гнѧ̀ вве́ржени, ѡ҆роша́еми поѧ́хꙋ: бл҃гослови́те, всѧ̑ дѣла̀ гдⷭ҇нѧ гдⷭ҇а.</irmos>

<red>М</red>анове́нїемъ всѧ̑ носѧ́й, нога́ми пречⷭ҇тыми на го́рꙋ взы́де ѳавѡ́рскꙋю хрⷭ҇то́съ, на не́йже па́че со́лнєчныѧ лꙋчѝ ѡ҆блиста̀ лице́мъ, и҆̀же зако́нꙋ старѣ́йшыѧ и҆ бл҃года́ти, показа̀ пою́щыѧ: бл҃гослови́те всѧ̑ дѣла̀ гдⷭ҇нѧ, гдⷭ҇а.

<red>Н</red>епристꙋ́пною сла́вою, на горѣ̀ ꙗ҆́вльсѧ неизрече́ннѡ ѳавѡ́рстѣй, неѡдержи́мый и҆ незаходи́мый свѣ́тъ, ѻ҆́ч҃ее сїѧ́нїе, тва́рь ѹ҆ѧсни́въ, человѣ́ки ѡ҆божѝ пою́щыѧ: бл҃гослови́те всѧ̑ дѣла̀ гдⷭ҇нѧ, гдⷭ҇а.

<red>С</red>щ҃еннолѣ́пнѡ стоѧ́ще, мѡѷсе́й же и҆ и҆лїа̀ на горѣ̀ ѳавѡ́рѣ, бж҃е́ственныѧ начерта́нїе ꙗ҆́снѡ ѵ҆поста́си ви́дѣвше хрⷭ҇та̀ во ѻ҆те́честѣй ѡ҆блиста́вша сла́вѣ, воспѣва́хꙋ: бл҃гослови́те всѧ̑ дѣла̀ гдⷭ҇нѧ, гдⷭ҇а.

<red>И҆́</red>же во зра́цѣ бж҃е́ственнагѡ ра́ди ꙗ҆вле́нїѧ, лицѐ просла́висѧ и҆ногда̀ мѡѷсе́ово: хрⷭ҇то́съ же ꙗ҆́кѡ ри́зою свѣ́томъ и҆ сла́вою ѡ҆дѣва́етсѧ. Свѣ́та бо самодѣ́теленъ сы́й, ѡ҆зарѧ́етъ пою́щыѧ. Бл҃гослови́те всѧ̑ дѣла̀ гдⷭ҇нѧ, гдⷭ҇а.

<red>Ѿ</red> свѣторо́дна ѻ҆́блака, хрⷭ҇та̀ ѹ҆ч҃нцы̀ ѡ҆б̾ѧ́та зрѧ́ще на ѳавѡ́рѣ, и҆ ни́цы на зе́млю па́дше, ѹ҆́мъ просвѣ́щше, со ѻ҆ц҃е́мъ сего̀ поѧ́хꙋ и҆ дх҃омъ: бл҃гослови́те всѧ̑ дѣла̀ гдⷭ҇нѧ, гдⷭ҇а.

## И҆́нъ.

<rubric class="inline">І҆рмо́съ:</rubric> <irmos><red>С</red>едмери́цею пе́щь халде́йскїй мꙋчи́тель бг҃очести̑вымъ неи́стовнѡ разжжѐ, си́лою же лꙋ́чшею сп҃се́ны сїѧ̑ ви́дѣвъ, творцꙋ̀ и҆ и҆зба́вителю вопїѧ́ше: ѻ҆́троцы бл҃гослови́те, сщ҃е́нницы воспо́йте, лю́дїе превозноси́те во всѧ̑ вѣ́ки.</irmos>

<red>Ѹ҆</red>слы́шавше, влⷣко, ѿ ѻ҆ц҃а̀ свидѣ́тельствꙋема, и҆ ꙗ҆́кѡ человѣ́ческа твердѣ́йша зра́ка, зрѣ́ти лица̀ твоегѡ̀ блиста́нїѧ не терпѧ́ще, твоѝ ѹ҆ч҃нцы̀ на зе́млю ни́цъ па́дахꙋ, со стра́хомъ пою́ще: сщ҃е́нницы бл҃гослови́те, лю́дїе превозноси́те во всѧ̑ вѣ́ки.

<red>Ц</red>а́рствꙋющымъ є҆сѝ цр҃ь прекра́сенъ, и҆ и҆́же всю́дꙋ владѧ́щымъ гдⷭ҇ь си́ленъ, бл҃же́нъ, и҆ во свѣ́тѣ живы́й непристꙋ́пнѣмъ. Є҆мꙋ́же ѹ҆ч҃нцы̀ ѹ҆ди́вльшесѧ, мѡѷсе́й же и҆ и҆лїа̀ вопїѧ́хꙋ: ѻ҆́троцы бл҃гослови́те, сщ҃е́нницы воспо́йте, лю́дїе превозноси́те во всѧ̑ вѣ́ки.

<red>Ꙗ҆́</red>кѡ нб҃омъ владꙋ́щемꙋ, и҆ земле́ю гдⷭ҇ьствꙋющемꙋ, и҆ преиспо́дними ѻ҆́бласть и҆мꙋ́щемꙋ, хрⷭ҇тѐ, предста́ша тѝ ѿ землѝ ѹ҆́бѡ а҆пⷭ҇ли, та́кѡ съ нб҃се́ же ѳесві́тѧнинъ и҆лїа̀, мѡѷсе́й же ѿ ме́ртвыхъ, пою́ще согла́снѡ: лю́дїе превозноси́те во всѧ̑ вѣ́ки.

<red>Ѹ҆</red>ны́нїѧ ражда́ющыѧ печа̑ли на землѝ ѡ҆ста́виша, а҆пⷭ҇лѡвъ и҆збра́ннїи, чл҃вѣколю́бче: ꙗ҆́кѡ тебѣ̀ послѣ́доваша. Ко и҆́же ѿ землѝ преложе́нїю бж҃е́ственнагѡ житїѧ̀. Тѣ́мже и҆ по достоѧ́нїю твоегѡ̀ бг҃оѧвле́нїѧ ѹ҆лꙋчи́вше, поѧ́хꙋ: лю́дїе превозноси́те є҆го̀ во вѣ́ки.

<rubric>На ѳ҃-й пѣ́сни Чтⷭ҇нѣ́йшꙋю не пое́мъ, а҆́ще и҆ въ недѣ́лю, но пое́мъ припѣ́въ пра́здника:</rubric>

<red>В</red>елича́й дꙋшѐ моѧ̀, на ѳавѡ́рѣ преѡбрази́вшагосѧ гдⷭ҇а.

<rubric class="inline">Та́же і҆рмо́съ:</rubric> <red>Р</red>жⷭ҇тво̀ твоѐ:

<rubric>Посе́мъ вторы́й ли́къ пое́тъ то́йже припѣ́въ и҆ і҆рмо́съ. И҆ ко второ́мꙋ канѡ́нꙋ припѣва́ютъ то́йже припѣ́въ.</rubric>

## Пѣ́снь ѳ҃.

<rubric class="inline">І҆рмо́съ:</rubric> <irmos><red>Р</red>жⷭ҇тво̀ твоѐ нетлѣ́нно ꙗ҆ви́сѧ: бг҃ъ и҆з̾ бокꙋ̀ твое́ю про́йде, ꙗ҆́кѡ плотоно́сецъ ꙗ҆ви́сѧ на землѝ, и҆ съ человѣ́ки поживѐ. Тѧ̀, бцⷣе, тѣ́мъ всѝ велича́емъ.</irmos>

<red>Ѹ҆</red>жа́сни но́вымъ свѣтоли́тїемъ внеза́пꙋ ѹ҆ч҃нцы̀ ѡ҆свѣ́щшесѧ, дрꙋ́гъ дрꙋ́га зрѧ́хꙋ, ѹ҆ди́вльшесѧ же, и҆ къ землѝ прекло́ньшесѧ, тебѣ̀ влⷣцѣ всѣ́хъ поклони́шасѧ.

<red>Ш</red>ꙋ́мъ и҆з̾ ѻ҆́блака посыла́шесѧ бг҃огла́сенъ, и҆звѣствꙋ́ѧ чꙋ́до: ѻ҆ц҃ъ бо свѣ́тѡвъ, се́й є҆́сть сн҃ъ мо́й возлю́бленный, а҆пⷭ҇лѡмъ вопїѧ́ше, тогѡ̀ послꙋ́шайте.

<red>Н</red>о́ваѧ ви́дѣвше и҆ пресла̑внаѧ, гла́съ ѻ҆ч҃ескїй внꙋши́вше, на ѳавѡ́рѣ словесѐ слꙋги̑, и҆з̾ѡбраже́нїе первоѡбра́знагѡ: се́й є҆́сть, вопїѧ́хꙋ, сп҃съ на́шъ.

<red>Ѡ҆́</red>бразе непремѣ́нный сꙋ́щагѡ, недви́жима печа́ть неизмѣ́нна: сн҃е, сло́ве, мꙋ́дросте и҆ мы́шце, десни́це, вы́шнѧгѡ си́ло, тѧ̀ воспѣва́емъ со ѻ҆ц҃е́мъ же и҆ дх҃омъ.

## И҆́нъ.

<rubric class="inline">І҆рмо́съ:</rubric> <irmos><red>Ѹ҆</red>страши́сѧ всѧ́къ слꙋ́хъ неизрече́нна бж҃їѧ снизхожде́нїѧ, ꙗ҆́кѡ вы́шнїй во́лею сни́де да́же и҆ до пло́ти, ѿ дв҃и́ческагѡ чре́ва бы́въ чл҃вѣ́къ. Тѣ́мже пречⷭ҇тꙋю бцⷣꙋ вѣ́рнїи велича́емъ.</irmos>

<red>Д</red>а твоѐ пока́жеши ꙗ҆́вѣ неизрече́нное второ́е сни́тїе, ꙗ҆́кѡ да вы́шнїй бг҃ъ ꙗ҆ви́шасѧ, стоѧ̀ посредѣ̀ богѡ́въ а҆пⷭ҇лъ на ѳавѡ́рѣ: мѡѷсе́а же и҆ и҆лїю̀ неизрече́ннѡ ѡ҆сїѧ́лъ є҆сѝ. Тѣ́мже вси́ тѧ хрⷭ҇тѐ велича́емъ.

<red>П</red>рїиди́те, мнѣ̀ покори́тесѧ лю́дїе, возше́дше на го́рꙋ ст҃ꙋ́ю, пренбⷭ҇нꙋю, невеще́ственнѡ ста́немъ во гра́дѣ жива́гѡ бг҃а, и҆ ѹ҆́зримъ мы́сленнѡ бж҃ество̀ невеще́ственное, ѻ҆ц҃а̀, и҆ дх҃а, въ сн҃ѣ є҆диноро́днѣмъ ѡ҆блиста́ющее.

<red>П</red>ривле́клъ є҆сѝ любо́вїю мѧ̀, сп҃се, и҆ премѣни́лъ є҆сѝ бж҃е́ственнымъ твои́мъ жела́нїемъ: но попалѝ ѻ҆гне́мъ невеще́ственнымъ грѣхѝ моѧ̑, и҆ насы́титисѧ твоеѧ̀ пи́щи сподо́би, да ѻ҆боѐ и҆гра́ѧ, велича́ю бл҃же вели̑чїѧ твоѧ̑.

<rubric class="inline">Свѣти́ленъ:</rubric> <red>С</red>вѣ́те неизмѣ́нный сло́ве, свѣ́та ѻ҆ц҃а̀ нерожде́нна, въ ꙗ҆вле́ннѣмъ свѣ́тѣ твое́мъ, дне́сь на ѳавѡ́рѣ свѣ́тъ ви́дѣхомъ ѻ҆ц҃а̀, свѣ́тъ и҆ дх҃а, свѣ́томъ наставлѧ́ющаго всю̀ тва́рь. <rubric class="inline">Три́жды.</rubric>

<rubric>На хвали́техъ:</rubric>

<incipit><red>В</red>сѧ́кое дыха́нїе:</incipit>

<rubric>Поста́вимъ стїхѝ д҃, гла́съ д҃:</rubric>

<podoben>Подо́бенъ: <incipit><red>З</red>ва́нный свы́ше:</incipit></podoben>

<red>П</red>ре́жде чⷭ҇тна́гѡ крⷭ҇та̀ твоегѡ̀ и҆ страда́нїѧ, пои́мъ и҆̀хже проразсꙋди́лъ є҆сѝ, ѿ сщ҃е́нныхъ ѹ҆ч҃нкъ, на ѳавѡ́рскꙋю влⷣко возше́лъ є҆сѝ го́рꙋ, показа́ти восхотѣ́въ си̑мъ сла́вꙋ твою̀, и҆̀же и҆ ви́дѣвше тѧ̀ преѡбрази́вшасѧ, и҆ па́че со́лнца просїѧ́вша, ни́цы па́дше, си́лѣ твое́й ѹ҆диви́шасѧ, взыва́юще: ты̀ безлѣ́тенъ свѣ́тъ є҆сѝ хрⷭ҇тѐ, и҆ сїѧ́нїе ѻ҆́ч҃ее, а҆́ще и҆ во́лею пло́ть ꙗ҆ви́лсѧ є҆сѝ, неизмѣ́нне. <rubric class="inline">Два́жды.</rubric>

<red>И҆́</red>же пре́жде вѣ̑къ сы́й бг҃ъ сло́во, и҆́же свѣ́томъ ꙗ҆́кѡ ри́зою ѡ҆дѣва́ѧйсѧ, преѡбразꙋ́ющїйсѧ пред̾ ѹ҆ч҃нкѝ твои́ми, па́че со́лнца сло́ве просїѧ́лъ є҆сѝ: мѡѷсе́й же и҆ и҆лїа̀ тебѣ̀ предста́ша, мє́ртвымъ и҆ живы̑мъ тѧ̀ гдⷭ҇а повѣ́дающе, и҆ твоѐ сла́вѧще неизрече́нное смотре́нїе и҆ млⷭ҇ть, и҆ мно́гое млⷭ҇рдїе, и҆́мже сп҃слъ є҆сѝ мі́ръ, грѣхо́мъ погиба́ющїй.

<red>Ѿ</red> дв҃и́ческагѡ ѻ҆́блака тѧ̀ рожде́нна, и҆ пло́ть бы́вша, на горѣ̀ ѳавѡ́рстѣй преѡбразꙋ́ющасѧ гдⷭ҇и, и҆ ѻ҆́блакомъ свѣ́тлымъ тѧ̀ ѡ҆крꙋжа́ема, гла́съ роди́телевъ, возлю́бленнаго тѧ̀ сн҃а, ѹ҆ч҃нкѡ́мъ предстоѧ́щымъ тебѣ̀ ꙗ҆́вѣ ска́зоваше, ꙗ҆́кѡ є҆диносꙋ́щна и҆ є҆динопрⷭ҇то́льна. Тѣ́мже пе́тръ ѹ҆дивлѧ́ѧсѧ, добро̀ є҆́сть здѣ̀ бы́ти глаго́лаше, бл҃годѣ́телю многомлⷭ҇тиве.

<rubric>Сла́ва, и҆ ны́нѣ, гла́съ и҃:</rubric>

<rubric class="inline">Вѷзанті́ево:</rubric> <red>П</red>оѧ́тъ хрⷭ҇то́съ петра̀, і҆а́кѡва и҆ і҆ѡа́нна, на го́рꙋ высокꙋ̀ є҆ди̑ны, и҆ преѡбрази́сѧ пред̾ ни́ми: и҆ просвѣти́сѧ лицѐ є҆гѡ̀ ꙗ҆́кѡ со́лнце, ри̑зы же є҆гѡ̀ бы́ша бѣлы̀ ꙗ҆́кѡ свѣ́тъ: и҆ ꙗ҆ви́шасѧ мѡѷсе́й и҆ и҆лїа̀ съ ни́мъ глаго́люще, и҆ ѻ҆́блакъ свѣ́телъ ѡ҆сѣнѝ и҆̀хъ. И҆ сѐ гла́съ и҆з̾ ѻ҆́блака глаго́лющь: се́й є҆́сть сн҃ъ мо́й возлю́бленный, ѡ҆ не́мже бл҃говоли́хъ, тогѡ̀ послꙋ́шайте.

<rubric>Славосло́вїе вели́кое, и҆ ѿпꙋ́стъ.</rubric>



<rubric>На лїтꙋргі́и: А҆нтїфѡ́нъ а҃-й гла́съ в҃:</rubric>

<rubric>Сті́хъ а҃, ѱало́мъ ѯ҃є:</rubric>

<red>В</red>оскли́кните гдⷭ҇ви всѧ̀ землѧ̀, по́йте же и҆́мени є҆гѡ̀, дади́те сла́вꙋ хвалѣ̀ є҆гѡ̀.

<red>М</red>л҃твами бцⷣы, сп҃се, сп҃сѝ на́съ.

<rubric>Па́ки дрꙋгі́й ли́къ, то́йже сті́хъ:</rubric>

<red>В</red>оскли́кните гдⷭ҇ви:

<red>М</red>л҃твами бцⷣы, сп҃се, сп҃сѝ на́съ.

<rubric>И҆ па́ки а҃-й ли́къ, сті́хъ в҃-й, ѱало́мъ ѻ҃ѕ:</rubric>

<red>Г</red>ла́съ гро́ма твоегѡ̀ въ колесѝ, ѡ҆свѣти́ша мо́лнїѧ твоѧ̀ вселе́ннꙋю, подви́жесѧ и҆ тре́петна бы́сть землѧ̀.

<red>М</red>л҃твами бцⷣы, сп҃се, сп҃сѝ на́съ.

<rubric>Та́же в҃-й ли́къ, сті́хъ г҃, ѱало́мъ р҃г:</rubric>

<red>В</red>о и҆сповѣ́данїе и҆ въ велелѣ́потꙋ ѡ҆бле́клсѧ є҆сѝ, ѡ҆дѣѧ́йсѧ свѣ́томъ ꙗ҆́кѡ ри́зою.

<red>М</red>л҃твами бцⷣы, сп҃се, сп҃сѝ на́съ.

<rubric>Сла́ва, и҆ ны́нѣ:</rubric>

<red>М</red>л҃твами бцⷣы, сп҃се, сп҃сѝ на́съ.

<rubric>А҆нтїфѡ́нъ в҃-й.</rubric>

<rubric>Сті́хъ а҃, ѱало́мъ м҃з:</rubric>

<red>Г</red>о́ры сїѡ́нскїѧ, ре́бра сѣ́вєрова, гра́дъ цр҃ѧ̀ вели́кагѡ.

<red>С</red>п҃си́ ны, сн҃е бж҃їй, преѡбрази́выйсѧ на горѣ̀, пою́щыѧ тѝ: а҆ллилꙋ́їа.

<rubric>Дрꙋгі́й ли́къ, то́йже сті́хъ.</rubric>

<rubric>Сті́хъ в҃-й, ѱало́мъ ѻ҃з:</rubric>

<red>И҆</red> введѐ ѧ҆̀ въ го́рꙋ ст҃ы́ни своеѧ̀, го́рꙋ сїю̀, ю҆́же стѧжа̀ десни́ца є҆гѡ̀.

<incipit><red>С</red>п҃си́ ны, сн҃е бж҃їй:</incipit>

<rubric>Сті́хъ г҃:</rubric>

<red>Г</red>о́рꙋ сїѡ́ню, ю҆́же возлюбѝ, и҆ созда̀ ꙗ҆́кѡ є҆диноро́га ст҃и́лище своѐ.

<incipit><red>С</red>п҃си́ ны, сн҃е бж҃їй:</incipit>

<rubric>Сла́ва, и҆ ны́нѣ:</rubric>

<incipit><red>Є҆</red>диноро́дный сн҃е и҆ сло́ве бж҃їй:</incipit>

<rubric>А҆нтїфѡ́нъ г҃-й, гла́съ з҃.</rubric>

<rubric>Сті́хъ а҃-й, ѱало́мъ рк҃д:</rubric>

<red>Н</red>адѣ́ющїисѧ на гдⷭ҇а, ꙗ҆́кѡ гора̀ сїѡ́нъ, не подви́житсѧ во вѣ́къ.

<rubric>Тропа́рь, гла́съ з҃:</rubric>

<red>П</red>реѡбрази́лсѧ є҆сѝ на горѣ̀, хрⷭ҇тѐ бж҃е, показа́вый ѹ҆ченикѡ́мъ твои̑мъ сла́вꙋ твою̀, ꙗ҆́коже можа́хꙋ: да возсїѧ́етъ и҆ на́мъ грѣ̑шнымъ свѣ́тъ тво́й присносꙋ́щный, мл҃твами бцⷣы. Свѣтода́вче, сла́ва тебѣ̀.

<rubric>Сті́хъ в҃:</rubric>

<red>Г</red>о́ры ѻ҆́крестъ є҆гѡ̀, и҆ гдⷭ҇ь ѻ҆́крестъ люде́й свои́хъ, ѿ ны́нѣ и҆ до вѣ́ка.

<rubric class="inline">Тропа́рь:</rubric> <red>П</red>реѡбрази́лсѧ є҆сѝ:

<rubric>Сті́хъ г҃, ѱало́мъ д҃і:</rubric>

<red>Г</red>дⷭ҇и, кто̀ ѡ҆бита́етъ въ жили́щи твое́мъ; и҆лѝ кто̀ всели́тсѧ во ст҃ꙋ́ю го́рꙋ твою̀;

<rubric class="inline">Тропа́рь:</rubric> <red>П</red>реѡбрази́лсѧ є҆сѝ:

<rubric>Сті́хъ д҃, ѱало́мъ к҃г:</rubric>

<red>К</red>то̀ взы́детъ на го́рꙋ гдⷭ҇ню; и҆лѝ кто̀ ста́нетъ на мѣ́стѣ ст҃ѣ́мъ є҆гѡ̀;

<rubric class="inline">Тропа́рь:</rubric> <red>П</red>реѡбрази́лсѧ є҆сѝ:

<rubric class="inline">Вхо́дное:</rubric> <red>Г</red>дⷭ҇и, послѝ свѣ́тъ тво́й, и҆ и҆́стинꙋ твою̀, та̑ мѧ̀ наста́виста, и҆ введо́ста мѧ̀ въ го́рꙋ ст҃ꙋ́ю твою̀.

<rubric class="inline">Тропа́рь:</rubric> <red>П</red>реѡбрази́лсѧ є҆сѝ:

<rubric>Сла́ва, и҆ ны́нѣ.</rubric>

<rubric>Конда́къ, гла́съ то́йже:</rubric>

<red>Н</red>а горѣ̀ преѡбрази́лсѧ є҆сѝ, и҆, ꙗ҆́коже вмѣща́хꙋ, ѹ҆ч҃нцы̀ твоѝ сла́вꙋ твою̀, хрⷭ҇тѐ бж҃е, ви́дѣша: да є҆гда́ тѧ ѹ҆́зрѧтъ распина́ема, страда́нїе ѹ҆́бѡ ѹ҆разꙋмѣ́ютъ во́льное, мі́рови же проповѣ́дѧтъ, ꙗ҆́кѡ ты̀ є҆сѝ вои́стиннꙋ ѻ҆́ч҃ее сїѧ́нїе.

<rubric><incipit><red>Трист҃о́е.</red></incipit> Прокі́менъ, гла́съ д҃:</rubric>

<red>Ꙗ҆́</red>кѡ возвели́чишасѧ дѣла̀ твоѧ̑, гдⷭ҇и, всѧ̑ премꙋ́дростїю сотвори́лъ є҆сѝ.

<rubric class="inline">Сті́хъ:</rubric> <red>Б</red>л҃гословѝ дꙋшѐ моѧ̀ гдⷭ҇а, гдⷭ҇и бж҃е мо́й, возвели́чилсѧ є҆сѝ ѕѣлѡ̀.

<rubric>А҆по́столъ, петро́ва посла́нїѧ, зача́ло ѯ҃є.</rubric>

<rubric class="inline">А҆ллилꙋ́їа, гла́съ и҃:</rubric> <red>Т</red>воѧ̑ сꙋ́ть нб҃са̀, и҆ твоѧ̀ є҆́сть землѧ̀.

<rubric class="inline">Сті́хъ:</rubric> <red>Б</red>л҃же́ни лю́дїе, вѣ́дꙋщїи воскликнове́нїе.

<rubric>Є҆ѵⷢ҇лїе матѳе́а, зача́ло ѻ҃.</rubric>

<rubric class="inline">За <incipit><red>Д</red>осто́йно:</incipit> і҆рмо́съ:</rubric> <red>Р</red>жⷭ҇тво̀ твоѐ нетлѣ́нно ꙗ҆ви́сѧ: <rubric class="inline">И҆ до ѿда́нїѧ.</rubric>

<rubric class="inline">Прича́стенъ:</rubric> <red>Г</red>дⷭ҇и, во свѣ́тѣ лица̀ твоегѡ̀ по́йдемъ, и҆ ѡ҆ и҆́мени твое́мъ возра́дꙋемсѧ во вѣ́ки.

<rubric>На трапе́зѣ же разрѣша́емъ на ры́бꙋ, и҆ є҆ле́й, и҆ вїно̀, а҆́ще среда̀ и҆лѝ пѧто́къ.</rubric>
