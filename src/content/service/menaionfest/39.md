---
title: "Мѣ́сѧца а҆́ѵгꙋста въ ѕ҃і де́нь"
navigation:
  key: service-menaionfest-39
  title: "Мѣ́сѧца а҆́ѵгꙋста въ ѕ҃і де́нь"
  parent: service-menaionfest
  order: 39
type: "service"
---

# Мѣ́сѧца а҆́ѵгꙋста въ ѕ҃і де́нь.

<rubric>Ѿ є҆де́са пренесе́нїе въ кѡнстанті́нь гра́дъ нерꙋкотворе́ннагѡ ѡ҆́браза гдⷭ҇а на́шегѡ і҆и҃са хрⷭ҇та̀, ре́кше ст҃а́гѡ ѹ҆брꙋ́са.</rubric>



<rubric>На <incipit><red>Г</red>дⷭ҇и воззва́хъ:</incipit> стїхи̑ры на ѕ҃: ѹ҆спе́нїѧ г҃, и҆ ѡ҆́браза г҃.</rubric>

<rubric>Стїхи̑ры ѹ҆спе́нїѧ, гла́съ в҃.</rubric>

<podoben>Подо́бенъ: <incipit><red>К</red>і́ими похва́льными:</incipit></podoben>

<red>К</red>і́ими недосто́йнїи ѹ҆стна́ми ѹ҆бл҃жи́мъ бцⷣꙋ; чтⷭ҇нѣ́йшꙋю тва́ри, и҆ ст҃ѣ́йшꙋю сꙋ́щꙋ херꙋві̑мъ, и҆ всѣ́хъ а҆́гг҃лъ, прⷭ҇то́лъ црⷭ҇кїй недви́жимый, до́мъ, въ не́мже всели́сѧ превы́шнїй, сп҃се́нїе мі́ра, бж҃їе сщ҃е́нїе, подаю́щꙋю вѣ̑рнымъ, въ бж҃е́ственнѣй па́мѧти є҆ѧ̀, бога́тнѡ ве́лїю млⷭ҇ть.

<red>К</red>а̑ѧ стра̑шнаѧ пѣ̑нїѧ, ꙗ҆̀же принесо́ша тѝ тогда̀, дв҃о, ѻ҆́крестъ твоегѡ̀ ѻ҆дра̀ стоѧ́щїи, всѝ и҆̀же сло́ва а҆пⷭ҇ли, и҆ ѹ҆жа́снѣ вопїю́ще: ѿхо́дитъ цр҃е́ва пала́та, возвыша́етсѧ кївѡ́тъ сщ҃е́нїѧ; двє́ри возми́тесѧ, ꙗ҆́кѡ да бж҃їѧ две́рь вни́детъ въ ра́дость, мі́рꙋ непреста́ннѡ просѧ́щи ве́лїѧ млⷭ҇ти.

<red>К</red>а̑ѧ дꙋхѡ́внаѧ пѣ̑нїѧ, ны́нѣ принесе́мъ тебѣ̀, всест҃а́ѧ; безсме́ртнымъ бо ѹ҆спе́нїемъ твои́мъ ве́сь мі́ръ ѡ҆ст҃и́ла є҆сѝ, и҆ къ премі̑рнымъ прешла̀ є҆сѝ, добро́тꙋ разꙋмѣва́ти вседержи́телѧ, и҆ семꙋ̀ ꙗ҆́коже мт҃и сра́доватисѧ а҆́гг҃льскимъ тѧ̀ чинѡ́мъ дорѷносѧ́щымъ чтⷭ҇аѧ, и҆ дꙋша́мъ првⷣныхъ. Съ ни́миже просѝ на́мъ ми́ра, и҆ ве́лїѧ млⷭ҇ти.

<rubric>И҆́ны стїхи̑ры ѡ҆́браза, гла́съ и҆ подо́бенъ то́йже:</rubric>

<red>К</red>і́има земноро́днїи ѻ҆чи́ма воззри́мъ на ѡ҆́бразъ тво́й; є҆гѡ́же а҆́гг҃льскаѧ вѡ́инства зрѣ́ти ѹ҆до́бь не мо́гꙋтъ, свѣ́томъ бж҃е́ственнымъ блиста́ющагѡ, ѿхо́дитъ бо ѿ землѝ невѣ́рныхъ дне́сь, и҆ ко гра́дꙋ црⷭ҇твꙋющемꙋ и҆ бл҃гочести̑вымъ лю́демъ прихо́дитъ, бж҃е́ственнымъ ма́нїемъ: на є҆гѡ́же восхожде́нїе ꙗ҆влѧ́ютсѧ ца́рїе, припа́дающе семꙋ̀ со стра́хомъ, хрⷭ҇тѐ, и҆ вѣ́рою.

<red>К</red>і́ими земні́и ѡ҆сѧ́жемъ ѡ҆́бразъ тво́й, сло́ве, дла́ньми: ѡ҆скверне́ны грѣхмѝ, безгрѣ́шнагѡ бг҃а на́шегѡ, и҆́же во ѡ҆скверне́ныхъ непристꙋ́пнагѡ; покрыва́ютъ херꙋві́ми ѻ҆чеса̀ трепе́щꙋще, не терпѧ́тъ серафі́ми зрѣ́ти сла́вы твоеѧ̀, стра́хомъ тебѣ̀ рабо́таетъ тва́рь: да не ѹ҆́бѡ ѡ҆сꙋ́диши на́съ, недосто́йнѣ тво́й зра́къ, хрⷭ҇тѐ, съ тре́петомъ цѣлꙋ́ющихъ вѣ́рнѡ.

<red>П</red>а́ки влⷣчнѧгѡ торжества̀ наста̀ бж҃е́ственный де́нь: се́ бо въ вы́шнихъ сѣдѧ́й, ны́нѣ ꙗ҆́вѣ на́съ посѣтѝ, чтⷭ҇ны́ѧ ра́ди є҆гѡ̀ і҆кѡ́ны: и҆́же въ вы́шнихъ херꙋві́мы сы́й неви́димый, зри́тсѧ пи́саннѣ и҆́мже ѹ҆подо́бисѧ, пе́рстомъ пречⷭ҇тымъ ѻ҆́ч҃имъ и҆з̾ѡбраже́нъ, неизрече́ннѡ по подо́бїю тогѡ̀. Є҆́йже вѣ́рою и҆ любо́вїю покланѧ́ющесѧ, ѡ҆сщ҃а́емсѧ.

<rubric>Сла́ва, гла́съ и҃:</rubric>

<red>Ч</red>л҃вѣколю́бче влⷣко, вели́ка твоегѡ̀ смотре́нїѧ бе́здна: въ ро́ды бо родѡ́въ твоѐ бл҃годѣ́тельствꙋѧ созда́нїе, пречⷭ҇тагѡ твоегѡ̀ лица̀ зра́къ и҆з̾ѡбрази́въ, а҆́ѵгарю вѣ́рномꙋ посла́лъ є҆сѝ, возжела́вшꙋ тѧ̀ ви́дѣти по бж҃ествꙋ̀ херꙋві́мы неви́димаго, ꙗ҆́кѡ да тво́й ѡ҆́бразъ зрѧ́ще, на́съ ра́ди вопло́щшагѡсѧ, и҆ пострада́вшагѡ во́лею, къ твое́й любвѝ распала́емсѧ, ю҆́же на на́съ и҆злїѧ̀ вели́кїѧ ра́ди твоеѧ̀ млⷭ҇ти.

<rubric>И҆ ны́нѣ, гла́съ то́йже:</rubric>

<red>Д</red>ѣви́честїи ли́цы дне́сь та́йнѡ ѻ҆дрꙋ̀ дв҃ы и҆ мт҃ре ѻ҆́крестъ предстоѧ́тъ, и҆ дꙋ́шы првⷣныхъ ѡ҆бстꙋпи́вше цр҃и́цꙋ сла́вѧтъ. ѻ҆́ви ѹ҆́бѡ ꙗ҆́кѡ да́ръ дѣ́вство, вмѣ́стѡ мѵ́ра прино́сѧтъ, ѻ҆́ви же невеще́ственное пѣ́нїе, съ добродѣ́телїю прино́сѧтъ. Подоба́етъ бо мт҃ри бж҃їей ꙗ҆́кѡ цр҃и́цѣ, црⷭ҇кими добродѣ́тельми свѣтлосїѧ́ющими дорѷноси́тисѧ. Съ ни́миже и҆ мы̀ житїѐ чи́стое совне́сше, и҆зы́демъ къ погребе́нїю сꙋ́щїѧ мт҃ре бг҃а на́шегѡ, пѣ́ньми и҆ пѣ́сньми дх҃о́вными согла́снѡ ю҆̀ ѹ҆бл҃жа́юще.

<rubric>На стїхо́внѣ стїхи̑ры ѹ҆спе́нїѧ, гла́съ д҃:</rubric>

<podoben>Подо́бенъ: <incipit><red>Д</red>а́лъ є҆сѝ зна́менїе:</incipit></podoben>

<red>Н</red>е колесни́ца ѻ҆гнезра́чнаѧ ѿ земны́хъ тѧ̀ преста́ви. Ꙗ҆́коже и҆лїю̀ првⷣнаго: но са́мое сл҃нце пра́вды, на рꙋкꙋ̀ своє́ю прест҃ꙋ́ю твою̀ дꙋ́шꙋ, ꙗ҆́кѡ непоро́чнꙋю прїе́мъ, въ себѣ̀ ѹ҆поко́и, и҆ пресла́внѡ тѧ̀, чⷭ҇таѧ, преста́вивъ почтѐ въ ра́дости па́че ѹ҆ма̀.

<rubric class="inline">Сті́хъ:</rubric> <red>В</red>оскрⷭ҇нѝ, гдⷭ҇и, въ поко́й тво́й, ты̀ и҆ кївѡ́тъ ст҃ы́ни твоеѧ̀.

<red>П</red>рїиди́те, ѽ празднолю́бцы, бж҃їѧ мт҃ре дне́сь ст҃о́е преставле́нїе свѣ́тлѡ соверши́мъ: въ рꙋ́цѣ бо и҆́стиннѡ, ѿ нетлѣ́нна ѻ҆ц҃а̀ возсїѧ́вшагѡ пе́рвѣе, и҆ напослѣ́докъ и҆з̾ ѹ҆тро́бы є҆ѧ̀, бж҃е́ственнꙋю и҆ пречⷭ҇тꙋю дꙋ́шꙋ предадѐ ра́дꙋющисѧ, і҆и҃са бг҃а на́шегѡ, и҆ мо́литъ сп҃сти́сѧ на́мъ.

<rubric class="inline">Сті́хъ:</rubric> <red>К</red>лѧ́тсѧ гдⷭ҇ь дв҃дꙋ и҆́стиною, и҆ не ѿве́ржетсѧ є҆ѧ̀.

<red>Ч</red>ꙋ́до преꙋжа́сно, ꙗ҆́же во ѹ҆тро́бѣ невмѣсти́маго цр҃ѧ̀ носи́вшаѧ, во гро́бѣ полага́етсѧ: и҆ а҆́гг҃льстїи собо́ри со а҆пⷭ҇лы, со стра́хомъ погреба́ютъ тоѧ̀ бг҃опрїѧ́тное тѣ́ло и҆ чⷭ҇тно́е: и҆ сїѐ возвы́сивъ, на нб҃са̀ возведѐ і҆и҃съ сн҃ъ є҆ѧ̀, и҆ сп҃съ дꙋ́шъ на́шихъ.

<rubric>Сла́ва, гла́съ ѕ҃:</rubric>

<red>Г</red>дⷭ҇и, воплоти́лсѧ є҆сѝ, ꙗ҆́коже восхотѣ́лъ, и҆зво́лилъ є҆сѝ воспрїѧ́ти нищетꙋ̀ на́шꙋ, и҆ бога́тство бл҃госе́рдїѧ показа́лъ є҆сѝ, и҆́мже мѧ̀ пе́рсть ѡ҆божи́лъ є҆сѝ. Сла́вимъ тѧ̀, чл҃вѣколю́бче, смотре́нїѧ ѡ҆́бразъ ви́дѧще зра́ка твоегѡ̀: си́мъ невозбра́ннѡ во є҆де́мъ вхо́дъ, сп҃се, да́рꙋй рабѡ́мъ твои̑мъ, презира́ѧ всѧ̑ прегрѣшє́нїѧ.

<rubric>И҆ ны́нѣ, гла́съ и҃.</rubric>

<rubric class="inline">Леѡ́нта деспо́та:</rubric> <red>Ѹ҆</red>вѣрѧ́ѧ і҆и҃съ сн҃ъ тво́й, бцⷣе, и҆ бг҃ъ на́шъ, два̀ є҆стєства̀ своѧ̑, ꙗ҆́кѡ ѹ҆́бѡ чл҃вѣ́къ ѹ҆мира́етъ, и҆ ꙗ҆́коже бг҃ъ востае́тъ, и҆ тѧ̀, бг҃омт҃и, зако́номъ є҆стества̀ ѹ҆мре́ти бл҃гоизво́ли, да не невѣ̑рнымъ привидѣ́нїе мни́тсѧ смотре́нїе: прешла́ бо є҆сѝ къ нбⷭ҇нѣй странѣ̀, нбⷭ҇наѧ невѣ́сто, ꙗ҆́кѡ ѿ черто́га селе́нїѧ твоегѡ̀ ѿ землѝ взѧта̀. Ѡ҆ст҃и́сѧ воздꙋ́хъ восхожде́нїемъ твои́мъ, ꙗ҆́кѡ просвѣти́сѧ землѧ̀ ржⷭ҇тво́мъ твои́мъ. Предпосыла́ютъ а҆пⷭ҇ли, и҆ а҆́гг҃ли под̾е́млютъ. Тѣ́мже погре́бше пречⷭ҇тое тѣ́ло твоѐ, и҆ надгро́бное пѣ́нїе воспѣ́вше, ѹ҆жа́снѡ зрѧ́хꙋ, и҆ со стра́хомъ глаго́лахꙋ: сїѧ̀ и҆змѣ́на десни́цы вы́шнѧгѡ, то́й бо посредѝ тебѐ и҆ не подви́жешисѧ. Но, ѽ многопѣ́таѧ мт҃и, не ѿстꙋпа́й на́съ назира́ющи: мы́ бо лю́дїе твоѝ, и҆ ѻ҆́вцы па́жити твоеѧ̀, и҆ и҆́мѧ твоѐ призыва́емъ, просѧ́ще тебѐ ра́ди сп҃се́нїѧ, и҆ ве́лїѧ млⷭ҇ти.

<rubric>Тропа́рь ѡ҆́браза, гла́съ в҃:</rubric>

<red>П</red>речⷭ҇томꙋ твоемꙋ̀ ѡ҆́бразꙋ покланѧ́емсѧ бл҃гі́й, просѧ́ще проще́нїѧ прегрѣше́нїй на́шихъ, хрⷭ҇тѐ бж҃е: во́лею бо бл҃говоли́лъ є҆сѝ пло́тїю взы́ти на крⷭ҇тъ, да и҆зба́виши, ꙗ҆̀же созда́лъ є҆сѝ, ѿ рабо́ты вра́жїѧ. Тѣ́мъ бл҃года́рственнѡ вопїе́мъ тѝ: ра́дости и҆спо́лнилъ є҆сѝ всѧ̑, сп҃се на́шъ, прише́дый сп҃стѝ мі́ръ.

<rubric>Сла́ва, и҆ ны́нѣ, тропа́рь пра́здника бцⷣы, гла́съ а҃:</rubric>

<red>В</red>ъ ржⷭ҇твѣ̀ двⷭ҇тво сохрани́ла є҆сѝ, во ѹ҆спе́нїи мі́ра не ѡ҆ста́вила є҆сѝ, бцⷣе: преста́виласѧ є҆сѝ къ животꙋ̀, мт҃и сꙋ́щи живота̀, и҆ мл҃твами твои́ми и҆збавлѧ́еши ѿ сме́рти дꙋ́шы на́шѧ.



<rubric>На ѹ҆́трени, на <incipit><red>Б</red>г҃ъ гдⷭ҇ь:</incipit> тропа́рь ѡ҆́браза, два́жды. Сла́ва, и҆ ны́нѣ, пра́здника бцⷣы.</rubric>

<rubric>По а҃-й каѳі́смѣ сѣда́ленъ, гла́съ а҃:</rubric>

<podoben>Подо́бенъ: <incipit><red>Г</red>ро́бъ тво́й:</incipit></podoben>

<red>Б</red>л҃года́ть твоѧ̀, сп҃се, на на́съ и҆злїѧ́сѧ, ви́димꙋ бы́вшꙋ тебѣ̀, непостижи́ме, и҆ пре́лести тьма̀ ѹ҆гасѐ: тѣ́мъ во свѣ́тѣ лица̀ твоегѡ̀ стѡпы̀ на́шѧ напра́ви, да въ за́повѣдехъ твои́хъ ходѧ́ще, тебѐ сподо́бихомсѧ ѹ҆зрѣ́ти, свѣ́те непристꙋ́пный. <rubric class="inline">Два́жды.</rubric>

<rubric>Сла́ва, и҆ ны́нѣ, гла́съ д҃:</rubric>

<podoben>Подо́бенъ: <incipit><red>Ѹ҆</red>диви́сѧ і҆ѡ́сифъ:</incipit></podoben>

<red>З</red>рѧ́ще вои́стиннꙋ а҆́гг҃льскаѧ вѡ́инства преставле́нїе твоѐ, прест҃а́ѧ влⷣчце чⷭ҇таѧ, бл҃гослове́ннаѧ, всепѣ́таѧ бцⷣе, и҆мꙋ́ще во́лею рожде́нна и҆з̾ тебѐ, ли́къ ѹ҆ч҃нкъ собра́вшесѧ, съ весе́лїемъ ноша́хꙋ чтⷭ҇но́е въ ра́й тѣ́ло твоѐ, хрⷭ҇та̀ пою́ще, живода́вца сꙋ́ща во вѣ́ки.

<rubric>По в҃-й каѳі́смѣ сѣда́ленъ, гла́съ є҃:</rubric>

<podoben>Подо́бенъ: <incipit><red>С</red>обезнача́льное сло́во:</incipit></podoben>

<red>С</red>обезнача́льный сн҃ъ ѻ҆ц҃ꙋ̀ и҆ превѣ́чный, и҆ неви́димый сꙋщество́мъ, и҆ неѡсѧза́емый, под̾ лѣ́томъ бы́въ за млⷭ҇ть неизрече́ннꙋю, ѡ҆пи́санныѧ пло́ти твоеѧ̀, влⷣко, на́мъ ѡ҆ста́ви сла́дкое и҆з̾ѡбраже́нїе, на сп҃се́нїе дꙋша́мъ на́шымъ. <rubric class="inline">Два́жды.</rubric>

<rubric>Сла́ва, и҆ ны́нѣ, пра́здника, гла́съ д҃:</rubric>

<podoben>Подо́бенъ: <incipit><red>Ѹ҆</red>диви́сѧ і҆ѡ́сифъ:</incipit></podoben>

<red>В</red>ъ рꙋ́цѣ на́съ ра́ди вочл҃вѣ́чшагѡсѧ и҆з̾ тебѐ преда́вши дꙋ́шꙋ, ꙗ҆́кѡ зижди́телю твоемꙋ̀ и҆ бг҃ꙋ, къ жи́зни нетлѣ́ннѣй преста́виласѧ є҆сѝ. Тѣ́мже тѧ̀ чтⷭ҇нѡ ѹ҆бл҃жа́емъ, є҆ди́нꙋ чⷭ҇тꙋю и҆ нескве́рнꙋю, и҆ бцⷣꙋ всѝ и҆́стиннѡ и҆сповѣ́дающе, взыва́емъ: хрⷭ҇та̀ молѝ, къ немꙋ́же преста́виласѧ є҆сѝ, сп҃стѝ дꙋ́шы на́шѧ.

<rubric>Канѡ́нъ пра́здника бцⷣы, со і҆рмосо́мъ на ѕ҃. И҆ ѡ҆́браза, на ѕ҃.</rubric>

<rubric>Канѡ́нъ ѡ҆́браза, творе́нїе ге́рмана патрїа́рха, гла́съ ѕ҃, є҆гѡ́же краестро́чїе: <acrostic><red>Н</red>апеча́таннагѡ твоегѡ̀, сп҃се, зрѣ́нїѧ почита́ю.</acrostic></rubric>



## Пѣ́снь а҃.

<rubric class="inline">І҆рмо́съ:</rubric> <irmos><red>Ꙗ҆́</red>кѡ по сꙋ́хꙋ пѣшеше́ствовавъ і҆и҃ль, по бе́зднѣ стопа́ми, гони́телѧ фараѡ́на ви́дѧ потоплѧ́ема, бг҃ꙋ побѣ́днꙋю пѣ́снь пои́мъ, вопїѧ́ше.</irmos>

<red>П</red>ло́тски и҆з̾ѡбрази́тисѧ по на́мъ, и҆́же пре́жде безпло́тный, бл҃говоле́нїемъ ѻ҆́ч҃имъ, не ѿвергі́йсѧ зра́ка, дарова̀ на́мъ бж҃е́ственное и҆з̾ѡбраже́нїе.

<red>Н</red>еизмѣ́нное є҆стество̀, ѻ҆́ч҃їй предѣ́лъ и҆звѣ́стнѣйшїй, въ человѣ́ческꙋю пло́ть прише́дый, свѡ́йства на землѝ ѡ҆ста́вилъ є҆́сть на́мъ, возше́дый на небеса̀.

<red>К</red>оле́блемое ле́стїю сопроти́вныхъ достоѧ́нїе твоѐ ѡ҆правда́лъ є҆сѝ, хрⷭ҇тѐ.чⷭ҇тны́ми твои́ми сїѐ ѹ҆тверди́въ страстьмѝ, и҆ зра́ка и҆з̾ѡбраже́нїемъ.

<red>П</red>одоба́ше принести́сѧ къ црⷭ҇твꙋющемꙋ всѣ́ми гра́ды, нб҃сѐ и҆ землѝ гра́дъ, ѡ҆́браза начерта́нїе: є҆́же ѻ҆́нъ воплоще́йсѧ, самодѣ́тельнѡ ѡ҆мочи́лъ є҆́сть, цр҃ѧ̀ и҆ хрⷭ҇толюби́выхъ поспѣше́ньми.

<rubric class="inline">Бг҃оро́диченъ:</rubric> <red>Ѿ</red> чтⷭ҇ыхъ твои́хъ ложе́снъ преесте́ственнѣ пло́ть заи́мствовавый, и҆́же всѣ̑мъ подаѧ́й є҆́же бы́ти человѣ́кѡмъ, пренепоро́чнаѧ, ви́дѧшесѧ не ѿстꙋ́пль, и҆дѣ́же бѣ̀ пе́рвѣе.

<rubric class="inline">Катава́сїа пра́здника:</rubric> <red>П</red>реꙋкраше́ннаѧ:

## Пѣ́снь г҃.

<rubric class="inline">І҆рмо́съ:</rubric> <irmos><red>Н</red>ѣ́сть ст҃ъ, ꙗ҆́коже ты̀, гдⷭ҇и бж҃е мо́й, вознесы́й ро́гъ вѣ́рныхъ твои́хъ, бл҃же, и҆ ѹ҆тверди́вый на́съ на ка́мени и҆сповѣ́данїѧ твоегѡ̀.</irmos>

<red>Ѻ҆</red>де́ждею добродѣ́телей ѡ҆дѣ́ѧлъ є҆сѝ, сп҃се, чтⷭ҇нꙋ́ю цр҃ковь, подви́гнꙋвъ цр҃е́во се́рдце, защище́нїе взыска́ти твоегѡ̀ подо́бїѧ.

<red>Ѡ҆</red>бнажи́ти хотѧ̀ дѡ́браѧ, и҆ вре́менемъ ѹ҆ма́лити, и҆́же за́висти роди́тель, рꙋка́мъ сквє́рнымъ сїѧ̑ предадѐ безстꙋ́днѣ: но ѡ҆бличи́сѧ всꙋ́е помышлѧ́ѧ.

<red>С</red>вѣ́тлѡ ра́довашесѧ и҆ногда̀ дв҃дъ, ликꙋ́ѧ пред̾ кївѡ́томъ ст҃ы́мъ: и҆ ны́нѣ ски́птры прїе́мъ ѹ҆правлѧ́ти ца̑рскїѧ, мно́жае ра́дꙋетсѧ бж҃е́ственномꙋ и҆з̾ѡбраже́нїю.

<red>Т</red>ебѣ̀ созда́вшемꙋ человѣ́ка, по ѡ҆́бразꙋ пе́рвѣе, во є҆́же воѡбрази́лсѧ є҆сѝ а҆́бїе за млⷭ҇рдїе: тѣ́мъ прїе́мша тѧ̀ вои́стиннꙋ подо́бїе неизмѣ́нное, со а҆́гг҃лы, хрⷭ҇тѐ, сла́вимъ.

<rubric class="inline">Бг҃оро́диченъ:</rubric> <red>И҆</red>з̾ ко́рене всѧ́кѡ ѿсѣщѝ пра́ѻтца хотѧ́й, тво́й сн҃ъ дв҃о, прозѧ́бшее преслꙋша́нїе, и҆з̾ чре́ва твоегѡ̀, чⷭ҇таѧ, прїе́млетъ всѐ человѣ́ческое.

<rubric>Конда́къ и҆ і҆́косъ пра́здника бцⷣы.</rubric>

<rubric>Та́же сѣда́ленъ ѡ҆́браза. Гла́съ а҃:</rubric>

<podoben>Подо́бенъ: <incipit><red>Г</red>ро́бъ тво́й, сп҃се:</incipit></podoben>

<red>Є҆</red>де́сскїй ца́рь всѣ́хъ цр҃ѧ̀, не ски̑птры, нижѐ вѡ́и, но мно́жества чꙋде́съ сло́вомъ и҆зносѧ́щаго позна́въ тѧ̀, молѧ́ше, бг҃очеловѣ́чное къ себѣ̀ полꙋчи́ти. Во ѡ҆́бразѣ же ꙗ҆́кѡ ѹ҆зрѣ̀ тѧ̀, взыва́ше: бг҃ъ ты̀ и҆ гдⷭ҇ь. <rubric class="inline">Два́жды.</rubric>

<rubric>Сла́ва, и҆ ны́нѣ, гла́съ то́йже:</rubric>

<podoben>Подо́бенъ: <incipit><red>К</red>а́мени запеча́танꙋ:</incipit></podoben>

<red>Л</red>и́къ бж҃е́ственныхъ а҆пⷭ҇лъ собра́сѧ, погребсти́ тѧ пречтⷭ҇нѡ, бцⷣе всечⷭ҇таѧ: съ ни́миже и҆ а҆́гг҃льстїи чи́ни воспѣва́хꙋ преставле́нїе твоѐ, взыва́юще прехва́льнѡ. Съ ни́ми же и҆ мы̀ любо́вїю и҆гра́юще, чтⷭ҇аѧ, хвалꙋ̀ тебѣ̀ прино́симъ гла́сы пѣ́сненными вѣ́рнїи, и҆ вопїе́мъ: ра́дꙋйсѧ, предста́тельнице присночтꙋ́щихъ тѧ̀.

## Пѣ́снь д҃.

<rubric class="inline">І҆рмо́съ:</rubric> <irmos><red>Х</red>рⷭ҇то́съ моѧ̀ си́ла бг҃ъ и҆ гдⷭ҇ь, чⷭ҇тна́ѧ цр҃ковь бг҃олѣ́пнѡ пое́тъ взыва́ющи, ѿ смы́сла чи́ста ѡ҆ гдⷭ҇ѣ пра́зднꙋющи.</irmos>

<red>С</red>ла́дкое ѹ҆́бѡ со́лнце, ѡ҆зарѧ́ющее ѻ҆чеса̀, сладча́йшее же зрѣ́нїе твоегѡ̀, хрⷭ҇тѐ, подо́бїѧ: ꙗ҆́кѡ то̀ ѹ҆́бѡ чꙋ́вствєннаѧ, сїе́ же ѹ҆́мнаѧ свѣтозарѧ́етъ.

<red>К</red>рѣ́пость ѡ҆скꙋдѣ̀ і҆сма́ильтескаѧ: десни́цы бо ѻ҆рꙋ́жїѧ крⷭ҇тнагѡ всѐ ѡ҆гражде́нїе державномꙋ́дренный цр҃ь, въ свое́й землѝ положѝ.

<red>К</red>нѧ́зи всѝ, и҆ сꙋдїи̑ землѝ, бл҃гослови́те хрⷭ҇та̀ съ первосщ҃е́нники, и҆ ст҃и́тели дне́сь, и҆ всѣ́ми людьмѝ, тогѡ̀ зрѣ́нїѧ сподо́бльшїисѧ.

<rubric class="inline">Бг҃оро́диченъ:</rubric> <red>С</red>облюде́нꙋ бы́ти твоемꙋ̀ гра́дꙋ, пречⷭ҇таѧ, невреди́мѡ, ѿ наше́ствїѧ ва́рварскагѡ, моли́сѧ мо́лимсѧ: се́ бо коли́кѡ на́нь навѣ̑тницы созида́ютъ.

## Пѣ́снь є҃.

<rubric class="inline">І҆рмо́съ:</rubric> <irmos><red>Б</red>ж҃їимъ свѣ́томъ твои́мъ, бл҃же, ѹ҆́тренюющихъ тѝ дꙋ́шы любо́вїю ѡ҆зарѝ, молю́сѧ, тѧ̀ вѣ́дѣти, сло́ве бж҃їй, и҆́стиннаго бг҃а, ѿ мра́ка грѣхо́внагѡ взыва́юща.</irmos>

<red>М</red>а́лъ тебѣ̀ гра́дъ прїѧ́телище дре́вле пред̾ꙋгото́ва, хрⷭ҇тѐ: є҆го́же ѳадде́а прише́ствїе недꙋ́гъ премѣнѧ́етъ, и҆ рꙋкѝ твоеѧ̀ писа́нїе, и҆ бж҃е́ственное напеча́танїе лица̀ твоегѡ̀.

<red>Б</red>л҃года́тей твои́хъ дарова̑нїѧ, хрⷭ҇тѐ, преꙋмно́жишасѧ: ꙗ҆̀же бо пе́рвѣе є҆де́съ нѣ́дрствовавши хвалѧ́шесѧ, но́вый же прїе́мши ри́мъ, ра́дꙋетсѧ.

<red>Ѻ҆́</red>чи гдⷭ҇ни на првⷣныѧ царѝ, и҆ ѹ҆́ши на мл҃твꙋ царе́й бл҃гочестивомꙋ́дрствꙋющихъ, чтꙋ́щихъ є҆гѡ̀ подо́бїе бл҃голѣ́пнѡ, самопи́санное.

<rubric class="inline">Бг҃оро́диченъ:</rubric> <red>Ѹ҆</red>ста́ви, дв҃о, врагѡ́въ настоѧ̑нїѧ ча̑стаѧ, разрꙋшѝ совѣ́ты и҆́хъ, достоѧ́нїю твоемꙋ̀ помозѝ: зри́ши бо, ѿча́ѧхомсѧ ѡ҆ѕло́бленнїи.

## Пѣ́снь ѕ҃.

<rubric class="inline">І҆рмо́съ:</rubric> <irmos><red>Ꙗ҆́</red>тъ бы́сть, но не ѹ҆держа́нъ въ пе́рсехъ ки́товыхъ і҆ѡ́на: тво́й бо ѡ҆́бразъ носѧ̀, страда́вшагѡ и҆ погребе́нїю да́вшагѡсѧ, ꙗ҆́кѡ ѿ черто́га ѿ ѕвѣ́рѧ и҆зы́де. Приглаша́ше же кꙋстѡді́и: хранѧ́щїи сꙋ́єтнаѧ и҆ лѡ́жнаѧ, млⷭ҇ть сїю̀ ѡ҆ста́вили є҆стѐ.</irmos>

<red>К</red>раснѣ́йшїй добро́тою, сп҃се, па́че всѣ́хъ сынѡ́въ человѣ́ческихъ: а҆́ще бо ни видѣ́нїѧ и҆мѧ́ше, нижѐ добро́ты во вре́мѧ стрⷭ҇ти, но вои́стиннꙋ всѧ̑ просвѣща́ше, и҆ ꙗ҆влѧ́ше твоегѡ̀ зра́ка видѣ́нїе. Є҆гѡ́же подо́бїѧ на ѡ҆бетша́вшемъ рꙋ́бѣ и҆з̾ѡбраже́нїе, ꙗ҆́коже сокро́вище на́мъ дарова́сѧ.

<red>К</red>рѣ́пости нанесе́нныѧ ѿ а҆га́рѧнскагѡ мно́жества, ꙗ҆́коже ѿ и҆ноплеме́нныхъ кївѡ́тъ і҆и҃лю но́вомꙋ, лица̀ твоегѡ̀ ны́нѣ къ семꙋ̀ дадѐ и҆з̾ѡбраже́нїе твоѐ, хрⷭ҇тѐ, и҆ сла́вꙋ, ю҆́же стѧжа̀: ниже́ бо подоба́ше лжѣ̀ ст҃а̑ѧ псѡ́мъ предпомета́ти.

<red>Н</red>е вѣ́дꙋщꙋ ѡ҆ црⷭ҇твїи твое́мъ нбⷭ҇нѣмъ, къ немꙋ́же на́съ бл҃гі́й и҆стлѣ́нныхъ и҆ до́лꙋ лежа́щихъ возве́лъ є҆сѝ, и҆́же невеще́ственными херꙋві̑мы непристꙋ́пенъ снизше́лъ є҆сѝ да́же до а҆́да, твоего̀ а҆пⷭ҇ла ко а҆́ѵгарю, хрⷭ҇тѐ, посла́лъ є҆сѝ, та́инство ѹ҆мꙋдрѧ́юща.

<rubric class="inline">Бг҃оро́диченъ:</rubric> <red>Ѿ</red> крѣ́пости рꙋкѝ твоеѧ̀, сп҃се, ны́нѣ ѡ҆ста́хъ а҆́зъ: но ра̑ны твоѧ̑ ѹ҆дали́лъ є҆сѝ ѿ менѐ, мл҃твами неискꙋсобра́чнѡ ро́ждшїѧ тѧ̀, сло́ве: да не ѡ҆ста́виши менѐ бꙋ́рею грѣхо́вною погрꙋжа́тисѧ, и҆ лю́тѣ пла́вати, є҆ди́не и҆зба́вителю.

<rubric>Конда́къ, гла́съ в҃:</rubric>

<podoben>Подо́бенъ: <incipit><red>В</red>ъ мл҃твахъ:</incipit></podoben>

<red>Н</red>еизрече́ннагѡ и҆ бж҃е́ственнагѡ твоегѡ̀ къ человѣ́кѡмъ смотре́нїѧ, неѡпи́санное сло́во ѻ҆́ч҃ее, и҆ ѡ҆́бразъ непи́санный и҆ бг҃опи́санный, побѣди́теленъ вѣ́дꙋще, нело́жнагѡ твоегѡ̀ воплоще́нїѧ, почита́емъ того̀ лобыза́юще.

<rubric class="inline">І҆́косъ:</rubric> <red>Ѹ҆</red>вѣрѧ́ѧ человѣ́кѡмъ гдⷭ҇ь вочл҃вѣ́ченїѧ своегѡ̀ та́йнꙋ ѹ҆жа́снꙋю, самописꙋ́етъ бг҃омꙋ́жный сво́й ѡ҆́бразъ на ѹ҆брꙋ́сѣ: и҆ первоѡбра́зное ѹ҆́бѡ возне́съ ѿ горы̀ є҆леѡ́нскїѧ на прⷭ҇то́лѣ спосажда́етъ ѻ҆́ч҃и, покланѧ́тисѧ ѿ безтѣле́сныхъ а҆́гг҃лъ, подо́бїю же первоѡбра́знагѡ на́мъ дарова̀ покланѧ́тисѧ. Є҆го́же ѡ҆б̾е́млюще дꙋше́ю же и҆ се́рдцемъ почита́емъ того̀ лобыза́юще.

## Пѣ́снь з҃.

<rubric class="inline">І҆рмо́съ:</rubric> <irmos><red>Ѻ҆́</red>троцы въ вавѷлѡ́нѣ пе́щнагѡ пла́мене не ѹ҆боѧ́шасѧ, но посредѣ̀ пла́мене вве́ржени, ѡ҆роша́еми поѧ́хꙋ: бл҃гослове́нъ є҆сѝ гдⷭ҇и бж҃е ѻ҆тє́цъ на́шихъ.</irmos>

<red>Г</red>лаго́ломъ ѹ҆́бѡ всѧ́кꙋ болѣ́знь, сло́ве бж҃їй, ѿгна́лъ є҆сѝ по землѝ ходѧ́й: но ко ѻ҆ч҃ескомꙋ прⷭ҇то́лꙋ восходѧ́й, и҆з̾ѡбраже́нїемъ и҆сцѣлѧ́еши на́шꙋ болѣ́знь.

<red>С</red>ло́вомъ всѧ́чєскаѧ созда́вый, и҆ воѡбра́жьсѧ въ чꙋжде́е, зра́ка своегѡ̀ ѡ҆ста́вилъ є҆́сть на́мъ сво́йствєннаѧ, ꙗ҆̀же под̾е́млюще въ ра́дости весели́мсѧ.

<red>Ѿ</red> всеѧ̀ дꙋшѝ поиска́въ сво́йства твоегѡ̀ напеча́танїе вѣ́рный ца́рь, ꙗ҆́коже и҆ска́ше, та́кѡ и҆ полꙋчѝ, гдⷭ҇и, взаи́мъ ѡ҆брѣ́тъ бж҃е́ственнагѡ жела́нїѧ и҆сполне́нїе.

<red>К</red>ъ бг҃овидѣ́нїю ѻ҆́чи ѹ҆гото́вимъ, и҆ досто́йнѡ потщи́мсѧ ви́дѣти ѡ҆́бразъ хрⷭ҇то́въ всечⷭ҇тны́й во сп҃се́нїе на́ше.

<rubric class="inline">Бг҃оро́диченъ:</rubric> <red>Ѡ҆</red>сꙋжде́нїѧ дре́внѧгѡ разрѣши́сѧ человѣ́чество, ржⷭ҇тво́мъ твои́мъ: тѧ́ бо є҆ди́нꙋ нб҃съ ши́ршꙋю ѡ҆брѣ́тъ, всенепоро́чнаѧ, бг҃ъ въ тѧ̀ всели́сѧ.

## Пѣ́снь и҃.

<rubric class="inline">І҆рмо́съ:</rubric> <irmos><red>З</red>а зако́ны ѻ҆те́чєскїѧ бл҃же́ннїи въ вавѷлѡ́нѣ ю҆́ноши предбѣ́дствꙋюще, царю́ющагѡ ѡ҆плева́ша повелѣ́нїе безꙋ́мное, и҆ совокꙋ́плени и҆́мже не свари́шасѧ ѻ҆гне́мъ, держа́вствꙋющемꙋ досто́йнꙋю воспѣва́хꙋ пѣ́снь: гдⷭ҇а по́йте дѣла̀, и҆ превозноси́те во всѧ̑ вѣ́ки.</irmos>

<red>Ꙗ҆́</red>коже ѹ҆́бѡ лице́мъ къ лицꙋ̀ надѣ́ющесѧ тѧ̀ гдⷭ҇а прїитѝ, всѝ гра́да и҆збра́ннѣйшїи лю́дїе срѣ́тенїе чꙋде́сно тѝ сотворѧ́ютъ, а҆рхїере́ѡвъ бж҃е́ственный предводѧ́й ли́къ, на и҆́хже ра́мѣхъ носи́мый, и҆ къ достоѧ́нїю твоемꙋ̀ влага́емь ще́дрый, почи́лъ є҆сѝ въ хра́мѣ мт҃ре твоеѧ̀.

<red>Ѹ҆</red>ста̀ неѕло́бивыхъ дѣте́й, къ прⷪ҇рокоꙋбі́йственномꙋ тѧ̀ дре́вле ше́ствꙋюща гра́дꙋ пѣсносло́вѧхꙋ: но со́нмъ собо́рища є҆вре́йскагѡ беззако́нный, ѹ҆бі́йственнꙋю рꙋ́кꙋ воѡрꙋжа́ше свирѣ́пѣющꙋю на тѧ̀. Ны́нѣ же зако́нный гра́дъ, всѝ кꙋ́пнѡ, предте́кшїй ꙗ҆́кѡ содѣ́телѧ тѧ̀ зрѧ̀, ра́дꙋетсѧ прїе́млѧ ѡ҆́бразъ зра́ка твоегѡ̀.

<red>П</red>а́че мѡѷсе́а бг҃ови́дца, бг҃опи̑санныѧ скрижа̑ли прїе́мшагѡ, возвели́чилсѧ є҆сѝ, чⷭ҇тны́й мѣстонача́льниче, прїе́мъ чтⷭ҇но́е посла́нїе бж҃їѧ сло́ва, бл҃жа́щее тѧ̀ бл҃гоче́стїю вѣ́ровавшаго, и҆́же ника́коже ви́дѣ чꙋдодѣ́йствїѧ.

<rubric class="inline">Бг҃оро́диченъ:</rubric> <red>П</red>ло́ть произво́ливый носи́ти, вели́кагѡ совѣ́та ѻ҆́ч҃а а҆́гг҃лъ, во ѹ҆тро́бѣ твое́й, пречⷭ҇таѧ, соверше́нно дѣ́йствовасѧ: и҆ тѧ̀ мт҃рь до́лѣ ѡ҆писа̀ чтⷭ҇аѧ, и҆ и҆стлѣ́вшее ѡ҆бновѝ человѣ́ческое є҆стество̀. Є҆го́же бл҃гослови́мъ всѝ ꙗ҆́кѡ зижди́телѧ, и҆ превозно́симъ во всѧ̑ вѣ́ки.

## Пѣ́снь ѳ҃.

<rubric class="inline">І҆рмо́съ:</rubric> <irmos><red>С</red>тра́нствїѧ влⷣчнѧ, и҆ безсме́ртныѧ трапе́зы на го́рнѣмъ мѣ́стѣ, высо́кими ѹ҆мы̀, вѣ́рнїи прїиди́те наслади́мсѧ, возше́дша сло́ва, ѿ сло́ва наꙋчи́вшесѧ, є҆го́же велича́емъ.</irmos>

<red>И҆</red>зблева̀ на тѧ̀ наро́дъ неразꙋ́мный, сп҃се, и҆ вмѣ́стѡ бл҃годѣ́тельства безмѣ́стнаѧ де́рзостнѣ тѝ протѧжѐ: но мы̀ и҆́хже дале́че ѿстоѧ́щїи, стрⷭ҇тьмѝ твои́ми сыноположи́хомсѧ.

<red>П</red>о́мощь на врагѝ бл҃гочести̑вымъ и҆ вѣ̑рнымъ пода́ждь царє́мъ: ꙗ҆́кѡ зна́менїе пло́ти твоеѧ̀, ꙗ҆́коже неѡбори́мое, влⷣко, стѧжа́вше ѡ҆гражде́нїе, си́ми да ви́дѧтъ сп҃се́нїе своѐ.

<red>Ѡ҆́</red>бразе неизмѣ́нный ѻ҆ч҃ь, сїѧ́нїе сла́вы присносꙋ́щнагѡ свѣ́та, печа́ть вы́шнѧгѡ, сло́ве, си́ло и҆ мꙋ́дросте: тѧ̀ бг҃осло́вѧщымъ бл҃гопремѣни́тель бꙋ́ди.

<rubric class="inline">Бг҃оро́диченъ:</rubric> <red>В</red>и́дѣно бы́сть на землѝ плотоно́сное сло́во, сꙋгꙋ́бо є҆стество́мъ и҆з̾ тебѐ, всенепоро́чнаѧ, возда́нїемъ бж҃ества̀ въ є҆ди́ной ѵ҆поста́си, несмѣ́снѣ соедини́всѧ смѣше́нїю: є҆го́же сла́вимъ.

<rubric>Свѣти́ленъ ѡ҆́браза.</rubric>

<podoben>Подо́бенъ: <incipit><red>Ж</red>єны̀ ѹ҆слы́шите:</incipit></podoben>

<red>С</red>вѣ́тъ невече́рнїй, хрⷭ҇тѐ, просвѣтѝ на́съ лица̀ твоегѡ̀ зра́комъ, и҆ свѣ́тлости ст҃ы́хъ сподо́би, є҆гда̀ сѧ́деши возда́ти комꙋ́ждо по дѣлѡ́мъ є҆гѡ̀, мл҃твами ро́ждшїѧ тѧ̀ бцⷣы. <rubric class="inline">Два́жды.</rubric>

<rubric>Сла́ва, и҆ ны́нѣ, пра́здника. Подо́бенъ то́йже.</rubric>

<red>Ѽ</red> коли̑ка вели̑чїѧ тебѣ̀ си́льный сотворѝ! Ѿ непло́дныѧ бо родила́сѧ є҆сѝ. Родила́ же є҆сѝ дв҃а, и҆ дв҃а па́ки пребы́вши, пребыва́еши же по сме́рти, сме́рти вы́шши, чⷭ҇таѧ, и҆ не ѡ҆ставлѧ́ющи мі́ра, ѡ҆ мі́рѣ мо́лишисѧ.

<rubric>На хвали́техъ стїхи̑ры ѡ҆́браза, на д҃, гла́съ д҃:</rubric>

<podoben>Подо́бенъ: <incipit><red>З</red>ва́нный свы́ше:</incipit></podoben>

<red>И҆́</red>же во зра́цѣ бж҃їи бг҃ъ сы́й, ꙗ҆́кѡ сла́вы сїѧ́нїе, и҆ и҆з̾ѡбраже́нїе ѻ҆́ч҃ее, за млⷭ҇рдїе безмѣ́рное, хотѣ́нїемъ бж҃е́ственнымъ ѡ҆́бразъ ви́дѣнъ бы́сть, раба̀ носи́въ зра́къ. Сегѡ̀ подо́бїе є҆ди́нъ, ꙗ҆́коже вѣ́сть са́мъ, и҆звѣ́стнѡ воѡбразѝ бг҃оначерта́ннѡ, въ подо́бїи лица̀ своегѡ̀. Є҆гѡ́же прише́ствїемъ совокꙋпѝ съ человѣ́ки а҆́гг҃лъ мно́жество, и҆ просвѣтѝ мі́ръ ви́димый и҆ неви́димый. <rubric class="inline">Два́жды.</rubric>

<red>И҆́</red>же бг҃овидѣ́нїемъ и҆ногда̀ за́днихъ, мѡѷсе́ово лицѐ просла́вивый бг҃ъ, и҆ тѣ́мъ бг҃оначерта́нный зако́нъ посла́въ невѣ́рꙋющымъ і҆и҃льтєскимъ лю́демъ, сѐ прїи́де ꙗ҆́кѡ ѿ є҆гѵ́пта, ѿ землѝ и҆норо́дныѧ прише́дъ, во хрⷭ҇тоимени́тый гра́дъ но́выхъ люде́й, бж҃е́ственнымъ начерта́нїемъ первоѡбра́знагѡ є҆гѡ̀ стра́шнагѡ ѡ҆́браза. Є҆го́же лице́мъ къ лицꙋ̀ ви́дѣти сподоблѧ́емїи сла́вимъ.

<red>И҆́</red>же црⷭ҇твꙋѧй тва́рїю все́ю нищетꙋ̀ во́льнꙋю прїе́мъ, ѡ҆богаща́етъ бж҃ество́мъ позна́вшихъ є҆гѡ̀ гдⷭ҇ьство. Тѣ́мже и҆ ко а҆́ѵгарю, бг҃оначерта̑нна пи́смена посла́въ, просѧ́щемꙋ сп҃се́нїѧ и҆ здра́вїѧ семꙋ̀, є҆́же ѿ подо́бїѧ твоегѡ̀ зра́ка бж҃е́ственнагѡ: є҆гѡ́же прише́ствїе ра́достнѡ пра́зднꙋюще ны́нѣ, возвесели́мсѧ вѣ́рою, просвѣще́нїе почерпа́юще.

<rubric>Сла́ва, гла́съ то́йже:</rubric>

<red>Д</red>а ка́плютъ ѻ҆́блацы сла́дость, и҆ го́ры да взыгра́ютсѧ ра́достнѡ ѡ҆ пресла́вныхъ вели́чїихъ хрⷭ҇та̀ бг҃а на́шегѡ: вчера́ бо на ѳавѡ́рстѣй горѣ̀ свѣ́тъ ѡ҆блиста̀ бж҃ества̀, ѹ҆вѣрѧ́ѧ ѹ҆ч҃нкѡ́въ верхѡ́вныѧ, мѡѷсе́а же и҆ и҆лїю̀ со сла́вою предста́ви, того̀ свидѣ́тельствꙋющихъ зако́номъ ѡ҆блада́юща, и҆ живы́ми и҆ ме́ртвыми владѧ́ща, дне́сь посредѝ вселе́нныѧ, свѣтоза́рное воѡбраже́нїе возсїѧ̀, ѹ҆вѣрѧ́ѧ всѧ́чєскаѧ, ꙗ҆́кѡ то́й є҆́сть вочл҃вѣ́чивыйсѧ бг҃ъ на́шъ, є҆мꙋ́же вопїе́мъ: сла́ва, хрⷭ҇тѐ, чл҃вѣколю́бїю твоемꙋ̀.

<rubric>И҆ ны́нѣ, гла́съ а҃:</rubric>

<red>П</red>одоба́ше самови́дцємъ сло́ва и҆ слꙋга́мъ, и҆ є҆́же по пло́ти мт҃ре є҆гѡ̀ ѹ҆спе́нїе ви́дѣти, коне́чное є҆ли́ко на не́й та́инство: ꙗ҆́кѡ да не то́кмѡ є҆́же ѿ землѝ сп҃сово восхожде́нїе ѹ҆́зрѧтъ, но и҆ ро́ждшїѧ є҆го̀ преставле́нїю свидѣ́тельствꙋютъ. Тѣ́мже ѿвсю́дꙋ бж҃е́ственною си́лою собра́вшесѧ, сїѡ́на достиго́ша, и҆ на нб҃о и҆дꙋ́щꙋю предсыла́хꙋ, вы́шшꙋю херꙋві̑мъ: є҆́йже и҆ мы̀ съ ни́ми покланѧ́емсѧ, ꙗ҆́кѡ молѧ́щейсѧ ѡ҆ дꙋша́хъ на́шихъ.

<rubric>Славосло́вїе вели́кое.</rubric>

<rubric>По трист҃о́мъ тропа́рь ѡ҆́браза: Сла́ва, и҆ ны́нѣ, пра́здника бцⷣы.</rubric>



<rubric>На лїтꙋргі́и: Бл҃жє́нна пра́здника пѣ́снь а҃-ѧ, на д҃, и҆ ѡ҆́браза пѣ́снь ѕ҃-ѧ, на д҃:</rubric>

<rubric>Прокі́менъ, гла́съ д҃:</rubric>

<red>В</red>оспо́йте гдⷭ҇еви пѣ́снь но́вꙋ, ꙗ҆́кѡ ди̑вна сотворѝ гдⷭ҇ь.

<rubric class="inline">Сті́хъ:</rubric> <red>В</red>и́дѣша всѝ концы̀ землѝ сп҃се́нїе бг҃а на́шегѡ.

<rubric>А҆по́столъ къ колосса́ємъ, зача́ло с҃и, и҆лѝ корі́нѳѧнѡмъ, зача́ло рѻ҃г.</rubric>

<rubric>Та́же, рѧдовы́й а҆по́столъ.</rubric>

<rubric class="inline">А҆ллилꙋ́їа, гла́съ д҃:</rubric> <red>Г</red>дⷭ҇и, во свѣ́тѣ лица̀ твоегѡ̀ по́йдемъ, и҆ ѡ҆ и҆́мени твое́мъ возра́дꙋемсѧ во вѣ́ки.

<rubric>Є҆ѵⷢ҇лїе лꙋкѝ, зача́ло м҃и ѿ полꙋ̀.</rubric>

<rubric class="inline">Прича́стенъ:</rubric> <red>Г</red>дⷭ҇и, во свѣ́тѣ лица̀ твоегѡ̀ по́йдемъ, и҆ ѡ҆ и҆́мени твое́мъ возра́дꙋемсѧ во вѣ́ки.
