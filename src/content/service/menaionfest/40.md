---
title: "Мѣ́сѧца а҆́ѵгꙋста въ к҃ѳ-й де́нь"
navigation:
  key: service-menaionfest-40
  title: "Мѣ́сѧца а҆́ѵгꙋста въ к҃ѳ-й де́нь"
  parent: service-menaionfest
  order: 40
type: "service"
---

# Мѣ́сѧца а҆́ѵгꙋста въ к҃ѳ-й де́нь.

<rubric>Ѹ҆сѣкнове́нїе чтⷭ҇ны́ѧ главы̀ чтⷭ҇на́гѡ сла́внагѡ прⷪ҇ро́ка предте́чи и҆ крⷭ҇ти́телѧ і҆ѡа́нна.</rubric>



<rubric>На ма́лѣй вече́рни, на <incipit><red>Г</red>дⷭ҇и воззва́хъ:</incipit> стїхи̑ры на д҃: Гла́съ а҃:</rubric>

<podoben>Подо́бенъ: <incipit><red>Н</red>бⷭ҇ныхъ чинѡ́въ:</incipit></podoben>

<red>П</red>рⷣте́чꙋ і҆ѡа́нна и҆ крⷭ҇ти́телѧ хрⷭ҇то́ва, прїиди́те согла́снѡ всѝ вѣ́рнїи, досто́йнѡ почти́мъ приле́жнѡ: прⷪ҇ро́къ бо сы́й прⷪ҇ро́чествꙋетъ бꙋ̑дꙋщаѧ, ꙗ҆́кѡ слꙋжи́тель и҆ таи́нникъ бг҃олѣ́пенъ неизрече́нныхъ чꙋде́съ хрⷭ҇то́выхъ.

<red>И҆́</red>рѡдъ безꙋ́мный ѿсѣка́етъ твою̀ главꙋ̀ неща́днѡ, ѡ҆блича́ющꙋ сегѡ̀ прескве́рный нра́въ: хрⷭ҇то́съ же тѧ̀, требл҃же́нне, ꙗ҆́кѡ крⷭ҇ти́телѧ, главꙋ̀ содѣва́етъ цр҃кви, всѣ́хъ содѣ́тель гдⷭ҇ь, и҆ всѣ́хъ и҆зба́витель.

<red>Н</red>а блю́дѣ принестѝ твою̀ главꙋ̀ и҆́рѡдъ беззако́нный скве́рнѣй и҆рѡдїа́дѣ, ѿсѣ́къ со дерзнове́нїемъ, повелѣва́етъ, всебл҃же́нне, ѽ чꙋ́до стра́шное, и҆ пресла́вно слы́шанїе! Но хрⷭ҇то́ва цр҃ковь ра́достнѡ пра́зднꙋетъ твоѐ страда́нїе.

<rubric>Сла́ва, гла́съ и҃:</rubric>

<red>П</red>рⷣте́че сп҃совъ, а҆́ще и҆ ѹ҆бі́йствомъ разрѣшѝ и҆́рѡдъ тѧ̀ и҆́стины проповѣ́дника: но ѹ҆́стъ твои́хъ свѣтолꙋ́чнаѧ свѣща̀, и҆ сꙋ́щымъ во а҆́дѣ вѣ́ры сїѧ́нїе, призыва́ющи свѣтѧ́ше. Тѣ́мже молѝ поми́ловатисѧ дꙋша́мъ на́шымъ.

<rubric>И҆ ны́нѣ:</rubric>

<incipit><red>В</red>лⷣчце прїимѝ:</incipit>

<rubric>Прокі́менъ днѐ.</rubric>

<rubric>На стїхо́внѣ стїхи̑ры, гла́съ в҃:</rubric>

<podoben>Подо́бенъ: <incipit><red>Д</red>о́ме є҆ѵфра́ѳовъ:</incipit></podoben>

<red>Б</red>о́лїй въ рожде́нныхъ жена́ми ꙗ҆ви́лсѧ є҆сѝ, бл҃же́нне, ꙗ҆́кѡ влⷣкꙋ всѣ́хъ крⷭ҇ти́въ і҆ѡа́нне, прⷪ҇ро́че, проповѣ́дниче и҆ прⷣте́че.

<rubric class="inline">Сті́хъ:</rubric> <red>Чⷭ҇</red>тна̀ пред̾ гдⷭ҇емъ сме́рть прпⷣбныхъ є҆гѡ̀.

<red>Є҆</red>гда̀ и҆рѡді́а, пїѧ́нствомъ и҆ блꙋдо́мъ ѡ҆держи́ма ви́дѣ беззако́ннаго и҆́рѡда, ко ѹ҆бі́йствꙋ сего̀ привлечѐ.

<rubric class="inline">Сті́хъ:</rubric> <red>В</red>ъ па́мѧть вѣ́чнꙋю бꙋ́детъ првⷣникъ.

<red>П</red>а́мѧть сщ҃е́ннꙋю бж҃е́ственнагѡ і҆ѡа́нна и҆ крⷭ҇ти́телѧ, любо́вїю соверша́емъ, пою́ще трⷪ҇цꙋ пребж҃е́ственнꙋю.

<rubric>Сла́ва, и҆ ны́нѣ. Подо́бенъ: то́йже.</rubric>

<red>Є҆</red>ди́на хрⷭ҇тїа́нъ ѹ҆пова́нїе, и҆ предста́тельнице чⷭ҇таѧ, съ предоте́чею молѝ сн҃а твоего̀ ѡ҆ твои́хъ рабѣ́хъ.

<rubric>Тропа́рь, гла́съ в҃:</rubric>

<red>П</red>а́мѧть првⷣнагѡ съ похвала́ми, тебѣ́ же довлѣ́етъ свидѣ́тельство гдⷭ҇не, прⷣте́че: показа́лъ бо сѧ є҆сѝ вои́стиннꙋ и҆ прⷪ҇ро́кѡвъ чⷭ҇тнѣ́йшїй, ꙗ҆́кѡ и҆ въ стрꙋѧ́хъ крⷭ҇ти́ти сподо́билсѧ є҆сѝ проповѣ́даннаго. Тѣ́мже за и҆́стинꙋ пострада́въ ра́дꙋѧсѧ, бл҃говѣсти́лъ є҆сѝ и҆ сꙋ́щымъ во а҆́дѣ бг҃а ꙗ҆́вльшагосѧ пло́тїю. Взе́млющаго грѣ́хъ мі́ра, и҆ подаю́щаго на́мъ ве́лїю млⷭ҇ть.

<rubric>Сла́ва, и҆ ны́нѣ, бг҃оро́диченъ:</rubric>

<incipit><red>В</red>сѧ̑ па́че смы́сла:</incipit>



<rubric>На вели́цѣй вече́рни стїхологисꙋ́емъ: <incipit><red>Б</red>л҃же́нъ мꙋ́жъ,</incipit> а҃-й а҆нтїфѡ́нъ.</rubric>

<rubric>На Гдⷭ҇и воззва́хъ поста́вимъ стїхѡ́въ и҃: и҆ пое́мъ стїхи̑ры самогла́сны. Гла́съ ѕ҃:</rubric>

<rubric class="inline">І҆ѡа́нна мона́ха:</rubric> <red>Р</red>ождествꙋ̀ сотворѧ́емꙋ безстꙋ́днагѡ и҆́рѡда, скве́рныѧ плѧса́вицы и҆сполнѧ́шесѧ сложе́нїе клѧ́твы: прⷣте́чева бо глава̀ ѿсѣ́кшисѧ, ꙗ҆́кѡ снѣ́дь ноша́шесѧ на блю́дѣ возлежа́щымъ. Ѽ пи́ра ме́рзка, непреподо́бна дѣѧ́нїѧ, и҆ ѹ҆бі́йства и҆спо́лнена! Но мы̀ крⷭ҇ти́телѧ, ꙗ҆́кѡ въ рожде́нныхъ жена́ми бо́льша, досто́йнѡ чтꙋ́ще, ѹ҆бл҃жа́емъ. <rubric class="inline">Два́жды.</rubric>

<red>П</red>лѧса̀ ѹ҆чени́ца вселꙋка́вагѡ дїа́вола, и҆ главꙋ̀ твою̀ прⷣте́че мздꙋ̀ взѧ́тъ. Ѽ пи́ра и҆спо́лнена крове́й! Лꙋ́чше бѣ̀ не клѧ́тисѧ и҆́рѡде беззако́нне, лжѝ внꙋ́че: а҆́ще ли же и҆ клѧ́лсѧ є҆сѝ, но не ѡ҆ добрѣ̀ клѧ́лсѧ: лꙋ́чше бѣ̀ солга́вшꙋ жи́знь полꙋчи́ти, не́же и҆́стинствовавшꙋ главꙋ̀ прⷣте́чевꙋ ѹ҆сѣ́кнꙋти. Но мы̀ крⷭ҇ти́телѧ, ꙗ҆́кѡ въ рожде́нныхъ жена́ми бо́льша, досто́йнѡ чтꙋ́ще, ѹ҆бл҃жа́емъ. <rubric class="inline">Два́жды.</rubric>

<red>Н</red>е подоба́ше тѝ, ѽ и҆́рѡде, прелюбодѣѧ́нїю ѡ҆бличи́телѧ, ра́ди раче́нїѧ сатани́нска, и҆ разжже́нїѧ неи́стовнагѡ блꙋда̀, сме́ртїю ѡ҆сꙋди́ти: не подоба́ше тѝ тогѡ̀ всечⷭ҇тнꙋ́ю главꙋ̀ пребеззако́ннѣй женѣ̀, ра́ди клѧ́твы плѧса́нїѧ, преда́ти бѣ́днѣ. Ѽ ка́кѡ дерзнꙋ́лъ є҆сѝ, таково̀ ѹ҆бі́йство соверши́ти; ка́кѡ же не ѡ҆пали́сѧ скве́рнаѧ плѧса́вица, посредѝ пи́ра на блю́дѣ носѧ́щи сїю̀; но мы̀ крⷭ҇ти́телѧ, ꙗ҆́кѡ въ рожде́нныхъ жена́ми бо́льша, досто́йнѡ чтꙋ́ще, ѹ҆бл҃жа́емъ. <rubric class="inline">Два́жды.</rubric>

<red>П</red>а́ки и҆рѡді́а бѣ́ситсѧ, па́ки смꙋща́етсѧ. Ѽ плѧса́нїѧ льсти́вна, и҆ пи́ра съ ле́стїю! Крⷭ҇ти́тель ѹ҆сѣка́шесѧ, и҆ и҆́рѡдъ смꙋща́шесѧ. Мл҃твами, гдⷭ҇и, твоегѡ̀ прⷣте́чи, ми́ръ пода́ждь дꙋша́мъ на́шымъ. <rubric class="inline">Два́жды.</rubric>

<rubric>Сла́ва, гла́съ то́йже:</rubric>

<red>Р</red>ождествꙋ̀ сотворѧ́емꙋ безстꙋ́днагѡ и҆́рѡда, скве́рныѧ плѧса́вицы и҆сполнѧ́шесѧ сложе́нїе клѧ́твы: прⷣте́чева бо глава̀ ѿсѣ́кшисѧ, ꙗ҆́кѡ снѣ́дь ноша́шесѧ на блю́дѣ возлежа́щымъ. Ѽ пи́ра ме́рзка, непреподо́бна дѣѧ́нїѧ, и҆ ѹ҆бі́йства и҆спо́лнена! Но мы̀ крⷭ҇ти́телѧ, ꙗ҆́кѡ въ рожде́нныхъ жена́ми бо́льша, досто́йнѡ чтꙋ́ще, ѹ҆бл҃жа́емъ.

<rubric>И҆ ны́нѣ, бг҃оро́диченъ:</rubric>

<incipit><red>К</red>то̀ тебѐ не ѹ҆бл҃жи́тъ:</incipit>

<rubric>Вхо́дъ. Прокі́менъ днѐ, и҆ чтє́нїѧ.</rubric>

<rubric>Прⷪ҇ро́чества и҆са́їина чте́нїе. (Главы̑ м҃, м҃а, м҃є, м҃и, н҃д.)</rubric>

<versal>Т</versal>а́кѡ глаго́летъ гдⷭ҇ь: ѹ҆тѣша́йте, ѹ҆тѣша́йте лю́ди моѧ̑, глаго́летъ бг҃ъ. Сщ҃е́нницы глаго́лите въ се́рдцы і҆ерⷭ҇ли́мꙋ, ѹ҆моли́те є҆го̀, ꙗ҆́кѡ ѹ҆мно́жисѧ смире́нїе є҆гѡ̀: разрѣши́сѧ бо грѣ́хъ є҆гѡ̀, ꙗ҆́кѡ прїѧ́тъ и҆з̾ рꙋкѝ гдⷭ҇ни сꙋгꙋ́ба согрѣшє́нїѧ своѧ̑. Гла́съ вопїю́щагѡ въ пꙋсты́ни: ѹ҆гото́вайте пꙋ́ть гдⷭ҇нь, пра́вы твори́те стези̑ бг҃ꙋ на́шемꙋ. На го́рꙋ высокꙋ̀ взы́ди, бл҃говѣствꙋ́ѧй сїѡ́нꙋ, возвыша́й крѣ́постїю гла́съ сво́й, бл҃говѣствꙋ́ѧй і҆ерⷭ҇ли́мꙋ. Вознеси́те, не бо́йтесѧ: а҆́зъ гдⷭ҇ь бг҃ъ, а҆́зъ ѹ҆слы́шꙋ ѹ҆бо́гихъ і҆и҃лєвъ, и҆ не ѡ҆ста́влю тѣ́хъ. Но ѿве́рзꙋ ѿ го́ръ рѣ́ки, и҆ посредѣ̀ по́лѧ и҆сто́чники, сотворю̀ пꙋсты́ню въ лꙋ́гъ, и҆ жа́ждꙋщꙋю зе́млю во и҆сто́чники водны̑ѧ. Да возвесели́тсѧ нб҃о свы́ше, и҆ ѻ҆́блацы да кропѧ́тъ пра́вдꙋ: да возсїѧ́етъ землѧ̀, и҆ да прозѧ́бнетъ млⷭ҇ть, и҆ пра́вда да возсїѧ́етъ вкꙋ́пѣ. Гла́съ весе́лїѧ возвѣсти́те, и҆ ѹ҆слы́шано да бꙋ́детъ, возвѣсти́те да́же до конє́цъ землѝ. Глаго́лите, ꙗ҆́кѡ и҆зба́ви гдⷭ҇ь раба̀ своего̀ і҆а́кѡва: и҆ а҆́ще вжа́ждꙋтъ въ пꙋсты́ни, и҆сточи́тъ и҆̀мъ во́дꙋ и҆з̾ ка́мене. Возвесели́сѧ непло́ды не ражда́ющаѧ, расто́ргни и҆ возопі́й не болѣ́вшаѧ, ꙗ҆́кѡ мнѡ́га ча̑да пꙋсты́ѧ па́че, не́жели и҆мꙋ́щїѧ мꙋ́жа.

<rubric>Прⷪ҇ро́чества малахі́ина чте́нїе. (Глава̀ г҃.)</rubric>

<versal>Т</versal>а́кѡ глаго́летъ гдⷭ҇ь вседержи́тель: сѐ а҆́зъ посыла́ю а҆́гг҃ла моего̀ пред̾ лице́мъ твои́мъ, и҆́же ѹ҆гото́витъ пꙋ́ть тво́й пред̾ тобо́ю, и҆ прїи́детъ во хра́мъ сво́й гдⷭ҇ь, є҆гѡ́же вы̀ и҆́щете. И҆ кто̀ стерпи́тъ де́нь вхо́да є҆гѡ̀; зане́же томꙋ̀ прїитѝ ꙗ҆́кѡ ѻ҆́гнь въ горни́лѣ, и҆ ꙗ҆́коже бы́лїе перꙋ́щихъ, и҆ ѡ҆чи́ститъ поѧда́ѧ и҆ ѡ҆чища́ѧ, ꙗ҆́кѡ сребро̀ и҆ зла́то. И҆ прїи́детъ къ ва́мъ сꙋдо́мъ, и҆ бꙋ́детъ свидѣ́тель ско́ръ на лꙋка̑выѧ, и҆ на прелюбодѣ́йцы, и҆ на кленꙋ́щыѧсѧ и҆́менемъ мои́мъ во лжꙋ̀, и҆ на лиша́ющыѧ мзды̀ нае́мника, и҆ на наси́льствꙋющыѧ вдови̑цы, и҆ пха́ющыѧ си̑рыѧ, и҆ на ѹ҆клонѧ́ющыѧ сꙋ́дъ прише́льца, и҆ на не боѧ́щыѧсѧ є҆гѡ̀, глаго́летъ гдⷭ҇ь вседержи́тель. Занѐ а҆́зъ гдⷭ҇ь бг҃ъ ва́шъ, и҆ не и҆змѣню̀ себѐ: и҆ вы̀ сы́нове і҆а́кѡвли, ѹ҆клони́стесѧ ѿ зако́на и҆ не сохрани́сте. Сегѡ̀ ра́ди ѡ҆брати́тесѧ ко мнѣ̀, и҆ ѡ҆бращꙋ́сѧ къ ва́мъ, глаго́летъ гдⷭ҇ь вседержи́тель: и҆ ѹ҆бл҃жа́тъ ва́съ всѝ ꙗ҆зы́цы. И҆ разꙋмѣ́йте, ꙗ҆́кѡ а҆́зъ гдⷭ҇ь, смотрѧ́ѧй посредѣ̀ првⷣнагѡ, и҆ посредѣ̀ беззако́нника въ де́нь ѻ҆́нъ, во́ньже сотворю̀ снабдѣ́нїе лю́бѧщымъ мѧ̀. Позна́йте ѹ҆́бѡ, и҆ помѧни́те зако́нъ мѡѷсе́овъ раба̀ моегѡ̀, ꙗ҆́коже заповѣ́да ва́мъ въ хѡри́вѣ, ко всемꙋ̀ і҆и҃лю повелѣ́нїе и҆ ѡ҆правда́нїе. И҆ сѐ а҆́зъ послю̀ ва́мъ и҆лїю̀ ѳесві́тѧнина, пре́жде да́же не прїитѝ дню̀ гдⷭ҇ню вели́комꙋ просвѣще́нномꙋ, и҆́же напра́витъ се́рдце ѻ҆тца̀ къ сы́нꙋ, и҆ се́рдце человѣ́ка ко и҆́скреннемꙋ своемꙋ̀, да не прише́дъ поражꙋ̀ зе́млю вско́рѣ, глаго́летъ гдⷭ҇ь вседержи́тель, бг҃ъ ст҃ы́й і҆и҃левъ.

<rubric>Премꙋ́дрости соломѡ́ни чте́нїе. (Главы̑ д҃ и҆ є҃.)</rubric>

<versal>П</versal>рвⷣникъ а҆́ще пости́гнетъ сконча́тисѧ, въ поко́и бꙋ́детъ. Ѡ҆сꙋ́дитъ же првⷣникъ ѹ҆мира́ѧй, живꙋ́щыѧ нечести̑выѧ: ѹ҆́зрѧтъ бо кончи́нꙋ првⷣнагѡ и҆ не разꙋмѣ́ютъ, что̀ совѣща́ша ѡ҆ не́мъ. Ꙗ҆́кѡ пове́ржетъ гдⷭ҇ь нечести̑выѧ безгла́сны ни́цъ, и҆ поколе́блетъ и҆́хъ ѿ ѡ҆снова́нїй, и҆ до послѣ́днѧгѡ и҆сче́знꙋтъ въ болѣ́зни, и҆ па́мѧть и҆́хъ поги́бнетъ: Прїи́дꙋтъ бо въ помышле́нїе согрѣше́нїй свои́хъ ѹ҆жа́сни, и҆ ѡ҆бличи́тъ и҆̀хъ сопроти́въ беззако́нїѧ и҆́хъ. Тогда̀ ста́нетъ въ дерзнове́нїи мно́зѣ првⷣникъ, пред̾ лице́мъ ѡ҆скорби́вшихъ є҆го̀, и҆ ѿмета́ющихъ трꙋды̀ є҆гѡ̀. Ви́дѣвше же є҆го̀ смѧтꙋ́тсѧ стра́хомъ мно́гимъ, и҆ ѹ҆жа́снꙋтсѧ ѡ҆ пресла́вномъ сп҃се́нїи є҆гѡ̀. Рекꙋ́тъ бо въ себѣ̀ ка́ющесѧ, и҆ въ тѣснотѣ̀ дꙋ́ха воздо́хнꙋтъ, и҆ рекꙋ́тъ: се́й бѣ̀, є҆го́же и҆мѣ́хомъ нѣ́когда въ посмѣ́хъ, и҆ въ при́тчꙋ поноше́нїѧ безꙋ́мнїи, житїѐ є҆гѡ̀ вмѣни́хомъ неи́стово, и҆ кончи́нꙋ є҆гѡ̀ безче́стнꙋ. Ка́кѡ вмѣни́сѧ въ сынѣ́хъ бж҃їихъ, и҆ во ст҃ы́хъ жре́бїй є҆гѡ̀ є҆́сть; Ѹ҆̀бо заблꙋди́хомъ ѿ пꙋтѝ и҆́стиннагѡ, и҆ пра́вды свѣ́тъ не ѡ҆блиста̀ на́мъ, и҆ со́лнце не возсїѧ̀ на́мъ. Беззако́нныхъ и҆спо́лнихомсѧ сте́зь, и҆ поги́бели, и҆ ходи́хомъ стєзѝ непрохо́дны, пꙋти́ же гдⷭ҇нѧ не разꙋмѣ́хомъ.

<rubric>На лїті́и стїхи̑ры самогла́сны, гла́съ а҃:</rubric>

<rubric class="inline">Ге́рмана патрїа́рха:</rubric> <red>Ч</red>то́ тѧ нарече́мъ, прⷪ҇ро́че; а҆́гг҃ла ли; а҆пⷭ҇ла ли; и҆лѝ мч҃нка; а҆́гг҃ла, занѐ ꙗ҆́кѡ безпло́тенъ пожи́лъ є҆сѝ. А҆пⷭ҇ла, ꙗ҆́кѡ наꙋчи́лъ є҆сѝ ꙗ҆зы́ки. Мч҃нка же, ꙗ҆́кѡ твоѧ̀ глава̀ за хрⷭ҇та̀ ѹ҆сѣче́сѧ. Є҆го́же молѝ, поми́ловати дꙋ́шы на́шѧ.

<red>Ѿ</red>сѣ́ченнѣй главѣ̀ прⷣте́чевѣ па́мѧть соверша́емъ, тогда̀ ѹ҆́бѡ на блю́дѣ и҆сточа́ющи кро́вь, ны́нѣ же въ концѣ́хъ пролива́ющи и҆сцѣлє́нїѧ.

<red>Д</red>не́сь непреподобнодѣлоѡбра́знаѧ ма́ти ѹ҆бі́йства, є҆́же ѿ беззако́ннагѡ сплете́нїѧ своегѡ̀ всескве́рнꙋю дще́рь, над̾ всѣ́хъ прⷪ҇рѡ́къ бг҃оизѧ́щна бо́льшаго, ѹ҆бїйственноѡбра́знымъ совѣ́томъ лꙋка́вствова: вражде́бномꙋ бо и҆́рѡдꙋ творѧ́щꙋ пи́ръ своегѡ̀ скве́рнагѡ рождества̀ съ клѧ́твою и҆спроси́ти ѹ҆стро́и, чꙋдото́чнꙋю бг҃опроповѣ́дника чтⷭ҇нꙋ́ю главꙋ̀. Є҆́же и҆ совершѝ пребезꙋ́мный, же́нскомꙋ плѧса́нїю да́въ тꙋ̀ возме́здїе, клѧ́твенный да́ръ: ѻ҆ба́че не преста̀ таи́нникъ хрⷭ҇то́ва прише́ствїѧ, бг҃оме́рзкое смѣше́нїе и҆́хъ и҆ по кончи́нѣ ѡ҆блича́ти, но ѡ҆блича́ѧ вопїѧ́ше: не подоба́етъ тѝ, глаго́лѧ, прелюбодѣ́йствовати бра́та твоегѡ̀ фїлі́ппа женꙋ̀. Ѽ рожде́нїѧ прⷪ҇рокоꙋбі́йственна, и҆ крове́й напо́лнена пи́ра! Мы́ же бл҃гочестномꙋ́дреннѣ, во ѹ҆сѣкнове́нїи прⷣте́чевѣ, бѣлоѡбразꙋ́юще пра́зднꙋемъ, ꙗ҆́кѡ въ бл҃гонаро́читый де́нь ра́дꙋющесѧ: и҆ ѹ҆мо́лимъ сего̀ бл҃гоꙋсе́рдствовати трⷪ҇цꙋ, ѿ страсте́й безче́стїѧ и҆зба́вити на́съ, и҆ сп҃стѝ дꙋ́шы на́шѧ.

<rubric>Гла́съ д҃:</rubric>

<red>Р</red>ожде́нїе неподо́бно, и҆ пи́ръ безстꙋ́днѣйшїй и҆́рѡдъ соверши́лъ є҆́сть: любодѣ́йствомъ бо же́нскимъ ѹ҆слажда́емь, и҆ нечести́вымъ женонеи́стовствомъ подстрека́емь, ѿсѣчѐ главꙋ̀ прⷣте́чевꙋ: но не ѿсѣчѐ ѧ҆зы́ка прⷪ҇ро́ческа, ѡ҆блича́ющагѡ безꙋ́мїе є҆гѡ̀. Пролїѧ̀ кро́вь непови́ннꙋ, покры́ти хотѧ̀ грѣ́хъ беззако́ненъ: но ни ѡ҆ се́мъ скры̀ гла́са, вопїю́щагѡ всѣ̑мъ покаѧ́нїе. ѻ҆́нъ ѹ҆́бѡ свеселѧ́шесѧ ѹ҆бі́йствомъ: мы́ же спра́зднꙋемъ любо́вїю, крⷭ҇ти́телѧ і҆ѡа́нна бл҃же́нное заколе́нїе. Предвари́ бо во а҆́дѣ жи́знь, проповѣ́дати сꙋ́щымъ во тьмѣ̀ и҆ сѣ́ни сме́ртнѣй сѣдѧ́щымъ, свы́ше восто́къ, хрⷭ҇та̀ бг҃а на́шего, є҆ди́наго многомлⷭ҇тиваго.

<red>П</red>рⷪ҇ро́ка и҆ мч҃нка, и҆ крⷭ҇ти́телѧ сп҃сова, прїиди́те лю́дїе восхва́лимъ: се́й бо во пло́ти а҆́гг҃лъ сы́й, и҆́рѡда и҆з̾ѡбличи́лъ є҆́сть, пребеззако́ннагѡ любодѣѧ́нїѧ содѣ́ѧнїемъ ѡ҆сꙋди́въ є҆го̀. И҆ беззако́ннагѡ ра́ди плѧса́нїѧ, чтⷭ҇на́ѧ глава̀ ѿсѣка́етсѧ: сꙋ́щымъ во а҆́дѣ бл҃говѣствꙋ́ѧй, и҆з̾ ме́ртвыхъ воскрⷭ҇нїе: и҆ мо́литсѧ приле́жнѡ гдⷭ҇еви, сп҃сти́сѧ дꙋша́мъ на́шымъ.

<red>П</red>рⷪ҇ро́ка и҆ мч҃нка, и҆ крⷭ҇ти́телѧ сп҃сова, прїиди́те лю́дїе восхва́лимъ: ꙗ҆́кѡ бѣ́гаѧ въ пꙋсты́ни водворѧ́шесѧ, ме́дъ ди́вїй и҆ а҆крі́ды ꙗ҆ды́й, царѧ̀ беззако́ннꙋюща ѡ҆бличи́лъ є҆́сть. На́ше же малодꙋ́шїе ѹ҆тѣша́ше, глаго́лѧ: пока́йтесѧ, прибли́жи бо сѧ црⷭ҇тво нбⷭ҇ное.

<rubric>Сла́ва, гла́съ є҃:</rubric>

<rubric class="inline">І҆ѡа́нна мона́ха:</rubric> <red>Б</red>еззако́ннагѡ дѣѧ́нїѧ ѡ҆бличе́нїѧ ѹ҆бѣжа́ти и҆́рѡдъ ѹ҆мы́сливъ, главꙋ̀ твою̀, прⷣте́че, беззако́ннѣй женѣ̀ предадѐ па́костнѡ: не разꙋмѣ́ бо ѻ҆каѧ́нный ѡ҆блича́ѧ себѐ, на блю́дѣ ѡ҆бносѧ̀ ю҆̀. Но ꙗ҆́кѡ чистоты̀ дѣ́тельный ѹ҆чи́тель, и҆ покаѧ́нїѧ наста́вникъ сп҃си́тельный, моли́сѧ, крⷭ҇ти́телю хрⷭ҇то́въ, ѿ страсте́й безче́стїѧ и҆зба́вити на́съ.

<rubric>И҆ ны́нѣ, гла́съ то́йже:</rubric>

<red>В</red>оспо́йте, лю́дїе, мт҃ри бг҃а на́шегѡ, воспо́йте: дне́сь бо всесвѣ́тлꙋю дꙋ́шꙋ свою̀ въ пречⷭ҇тыѧ дла̑ни, и҆́же и҆з̾ неѧ̀ вопло́щшагѡсѧ без̾ сѣ́мене предае́тъ: є҆го́же и҆ мо́литъ непреста́ннѡ, дарова́ти вселе́ннѣй ми́ръ и҆ ве́лїю млⷭ҇ть.

<rubric>На стїхо́внѣ стїхи̑ры самогла́сны, гла́съ в҃:</rubric>

<red>П</red>окаѧ́нїѧ проповѣ́дниче і҆ѡа́нне крⷭ҇ти́телю, ѿсѣ́ченѣ бы́вшей твое́й главѣ̀, зе́млю ѡ҆ст҃и́лъ є҆сѝ, занѐ зако́нъ бж҃їй вѣ́рнымъ ѹ҆ѧсни́лъ є҆сѝ, и҆ беззако́нїе потреби́лъ є҆сѝ. Ꙗ҆́кѡ предстоѧ̀ прⷭ҇то́лꙋ нбⷭ҇нагѡ цр҃ѧ̀ хрⷭ҇та̀, того̀ молѝ, поми́ловати дꙋ́шы на́шѧ.

<rubric class="inline">Сті́хъ:</rubric> <incipit><red>П</red>рвⷣникъ ꙗ҆́кѡ фі́нїѯъ процвѣте́тъ:</incipit> ꙗ҆́кѡ ке́дръ и҆́же въ лїва́нѣ ѹ҆мно́житсѧ.

<red>З</red>ако́на ра́ди гдⷭ҇нѧ, во главꙋ̀ ѹ҆сѣкнове́нъ бы́лъ є҆сѝ, ѽ всест҃ы́й і҆ѡа́нне! Ѡ҆бличи́лъ є҆сѝ царѧ̀ ѕлочести́ва беззако́нновавша, дерзнове́нїемъ непоро́чнымъ. Тѣ́мже дивѧ́тсѧ тебѣ̀ вѡ́инства а҆́гг҃льскаѧ, сла́вѧтъ тѧ̀ ли́цы а҆́гг҃лъ и҆ мч҃нкъ: чти́мъ твою̀ и҆ мы̀ лѣ́тнюю па́мѧть, всесла́вне, сла́вѧще ст҃ꙋ́ю трⷪ҇цꙋ, тебѐ вѣнча́вшꙋю, прⷣте́че бл҃же́нне.

<rubric class="inline">Сті́хъ:</rubric> <red>В</red>озвесели́тсѧ првⷣникъ ѡ҆ гдⷭ҇ѣ, и҆ ѹ҆пова́етъ на него̀.

<red>И҆́</red>же ѿ прⷪ҇ро́ка прⷪ҇ро́къ, и҆ бо́лїй прⷪ҇ро́кѡвъ бы́въ, и҆з̾ чре́ва мт҃рнѧ ѡ҆сщ҃е́нный въ слꙋже́нїе гдⷭ҇не, дне́сь ѿ беззако́нна царѧ̀ въ главꙋ̀ ѹ҆сѣкнове́нъ бы́сть: и҆ безче́стнѡ плѧса́вшꙋю ѻ҆трокови́цꙋ, ꙗ҆́снѡ и҆ пре́жде ѹ҆сѣкнове́нїѧ, и҆ по ѹ҆сѣкнове́нїи ѡ҆бличи́въ, посрамѝ грѣха̀ по́лкъ. И҆ сегѡ̀ ра́ди возопїе́мъ: крⷭ҇ти́телю і҆ѡа́нне, ꙗ҆́кѡ и҆мѣ́ѧ дерзнове́нїе, приле́жнѡ моли́сѧ ѡ҆ дꙋша́хъ на́шихъ.

<rubric>Сла́ва, гла́съ и҃:</rubric>

<red>П</red>рⷣте́че сп҃совъ, ты̀ царѧ̀ и҆з̾ѡбличи́лъ є҆сѝ, беззако́нїѧ не дѣ́лати. Тѣ́мже и҆гра́нїе беззако́нныѧ жены̀ повинꙋ̀ и҆́рѡда ѿсѣщѝ твою̀ главꙋ̀: и҆ сегѡ̀ ра́ди ѿ востѡ́къ со́лнца да́же до за̑падъ хва́льно и҆́мѧ твоѐ. Дерзнове́нїе и҆мѣ́ѧ ко гдⷭ҇ꙋ, приле́жнѡ молѝ сп҃сти́сѧ дꙋша́мъ на́шымъ.

<rubric>И҆ ны́нѣ, бг҃оро́диченъ:</rubric>

<incipit><red>Б</red>езневѣ́стнаѧ дв҃о:</incipit>

<rubric>На бл҃гослове́нїи хлѣ́бѡвъ, тропа́рь:</rubric>

<red>П</red>а́мѧть првⷣнагѡ съ похвала́ми, тебѣ́ же довлѣ́етъ свидѣ́тельство гдⷭ҇не, прⷣте́че: показа́лъ бо сѧ є҆сѝ вои́стиннꙋ и҆ прⷪ҇ро́кѡвъ чⷭ҇тнѣ́йшїй, ꙗ҆́кѡ и҆ въ стрꙋѧ́хъ крⷭ҇ти́ти сподо́билсѧ є҆сѝ проповѣ́даннаго. Тѣ́мже за и҆́стинꙋ пострада́въ ра́дꙋѧсѧ, бл҃говѣсти́лъ є҆сѝ и҆ сꙋ́щымъ во а҆́дѣ бг҃а ꙗ҆́вльшагосѧ пло́тїю. Взе́млющаго грѣ́хъ мі́ра, и҆ подаю́щаго на́мъ ве́лїю млⷭ҇ть. <rubric class="inline">Два́жды.</rubric>

<incipit><red>Б</red>цⷣе дв҃о:</incipit> <rubric class="inline">Є҆ди́ножды.</rubric>

<rubric>И҆ чте́нїе.</rubric>



<rubric>На ѹ҆́трени, По а҃-й стїхоло́гїи сѣда́ленъ, гла́съ є҃:</rubric>

<podoben>Подо́бенъ: <incipit><red>С</red>обезнача́льное сло́во:</incipit></podoben>

<red>Х</red>ода́таѧ согла́снѡ зако́на и҆ бл҃года́ти, вѣ́рнїи соше́дшесѧ восхва́лимъ: ꙗ҆́кѡ покаѧ́нїе на́мъ проповѣ́да, и҆ и҆́рѡда ꙗ҆́вѣ ѡ҆бличи́въ дерзнове́ннѣ, въ главꙋ̀ свою̀ ѹ҆сѣ́ченъ бы́сть. И҆ ны́нѣ со а҆́гг҃лы живꙋ́щи, хрⷭ҇тꙋ̀ мо́литсѧ сп҃сти́сѧ на́мъ.

<rubric>Сла́ва, гла́съ д҃.</rubric>

<podoben>Подо́бенъ: <incipit><red>Ꙗ҆</red>ви́лсѧ є҆сѝ дне́сь:</incipit></podoben>

<red>С</red>вѣ́тлꙋю твою̀ па́мѧть дне́сь творѧ́ще, сп҃са и҆ гдⷭ҇а моли́ти приле́жнѡ, тѧ̀ мо́лимъ, прⷣте́че, всѣ̑мъ да́ти согрѣше́нїй проще́нїе.

<rubric>И҆ ны́нѣ, бг҃оро́диченъ:</rubric>

<rubric class="inline">Подо́бенъ:</rubric> <red>Т</red>е́плое застꙋпле́нїе сꙋ́щымъ въ бѣда́хъ, и҆ помо́щницꙋ на́шꙋ, и҆ къ бг҃ꙋ премѣне́нїе, є҆́юже тлѝ и҆зба́вихомсѧ, бцⷣꙋ вѣ́рнїи ѹ҆бл҃жа́емъ.

<rubric>По в҃-мъ стїхосло́вїи сѣда́ленъ, гла́съ є҃:</rubric>

<podoben>Подо́бенъ: <incipit><red>С</red>обезнача́льное сло́во:</incipit></podoben>

<red>И҆́</red>же ѿ ложе́снъ прⷪ҇ро́ка ꙗ҆́вльшагосѧ на́мъ, и҆ ѿ непло́дове свѣти́льника вселе́ннѣй ꙗ҆́снѡ произше́дша, въ пѣ́снехъ восхва́лимъ хрⷭ҇то́ва крⷭ҇ти́телѧ, и҆ побѣдоно́сна страда́льца, прⷣте́чꙋ і҆ѡа́нна: мо́литсѧ бо гдⷭ҇еви, поми́ловатисѧ дꙋша́мъ на́шымъ.

<rubric>Сла́ва, гла́съ д҃:</rubric>

<podoben>Подо́бенъ: <incipit><red>Ѹ҆</red>диви́сѧ і҆ѡ́сифъ:</incipit></podoben>

<red>Н</red>ы́нѣ ꙗ҆ви́сѧ на́мъ сп҃совъ крⷭ҇ти́тель, и҆ весели́тъ разꙋ́мнѣ помышлє́нїѧ вѣ́рныхъ, пꙋсты́ни красота̀, и҆ прⷪ҇ро́кѡвъ печа́ть: тѣ́мже хрⷭ҇то́въ показа́сѧ прⷣте́ча, и҆ свидѣ́тель нело́женъ прише́ствїѧ тогѡ̀. Дх҃о́вными ѹ҆́бѡ пѣ́сньми согла́снѡ і҆ѡа́ннꙋ возопїе́мъ: прⷪ҇ро́че, проповѣ́дниче и҆́стины, моли́сѧ сп҃сти́сѧ на́мъ.

<rubric>И҆ ны́нѣ, бг҃оро́диченъ:</rubric>

<red>Ѹ҆</red>диви́шасѧ чтⷭ҇аѧ всѝ а҆́гг҃лѡвъ ли́цы та́инствꙋ твоегѡ̀ рожде́нїѧ стра́шномꙋ, ка́кѡ, и҆́же всѧ̑ содержа́й ма́нїемъ є҆ди́нымъ, ѡ҆б̾ѧ́тїи твои́ми, ꙗ҆́кѡ человѣ́къ содержи́тсѧ, и҆ прїе́млетъ нача́ло превѣ́чный, и҆ млеко́мъ пита́етсѧ, всѧ́кое дыха́нїе пита́ѧй, неизрече́нною бл҃гостїю; и҆ тѧ̀ ꙗ҆́кѡ вои́стиннꙋ бж҃їю мт҃рь хва́лѧще сла́вѧтъ.

<rubric>По полѷеле́и сѣда́ленъ, гла́съ и҃:</rubric>

<podoben>Подо́бенъ: <incipit><red>С</red>вирѣ́лей па́стырскихъ:</incipit></podoben>

<red>П</red>рⷣте́ча, вѣ́рнїи, крⷭ҇ти́тель, и҆ а҆́гг҃лъ всѣ́хъ и҆зба́вителѧ, и҆́рѡда ѡ҆бличи́въ за беззако́нїе и҆рѡдїа́дино, ѹ҆мира́етъ во главꙋ̀ ѹ҆сѣ́ченъ: ꙗ҆́кѡ да и҆ сꙋ́щымъ во а҆́дѣ со дерзнове́нїемъ бл҃говѣсти́тъ, ꙗ҆́кѡ бг҃ъ схо́дитъ та́мѡ плѣни́ти сме́рть. <rubric class="inline">Два́жды.</rubric>

<rubric>Сла́ва, и҆ ны́нѣ, бг҃оро́диченъ:</rubric>

<red>С</red>ло́во ѻ҆́ч҃ее на зе́млю сни́де, и҆ а҆́гг҃лъ свѣ́телъ бцⷣѣ глаго́ланїе: ра́дꙋйсѧ бл҃гослове́ннаѧ, ꙗ҆́же черто́гъ є҆ди́на сохра́ншаѧ, зача́тїе прїе́мши превѣ́чнагѡ бг҃а и҆ гдⷭ҇а, да ѿ пре́лести, ꙗ҆́кѡ бг҃ъ, сп҃се́тъ ро́дъ человѣ́ческїй.

<rubric>Степє́нна, а҃-й а҆нтїфѡ́нъ д҃-гѡ гла́са.</rubric>

<rubric>Прокі́менъ, гла́съ д҃:</rubric>

<red>Чⷭ҇</red>тна̀ пред̾ гдⷭ҇емъ сме́рть прпⷣбныхъ є҆гѡ̀.

<rubric class="inline">Сті́хъ:</rubric> <red>Ч</red>то̀ возда́мъ гдⷭ҇еви ѡ҆ всѣ́хъ, ꙗ҆̀же воздаде́ ми;

<incipit><red>В</red>сѧ́кое дыха́нїе:</incipit>

<rubric>Є҆ѵⷢ҇лїе матѳе́а, зача́ло н҃з.</rubric>

<rubric>По н҃-мъ ѱалмѣ̀ стїхи́ра, гла́съ ѕ҃:</rubric>

<red>П</red>лѧса̀ ѹ҆чени́ца вселꙋка́вагѡ дїа́вола, и҆ главꙋ̀ твою̀ прⷣте́че мздꙋ̀ взѧ́тъ. Ѽ пи́ра и҆спо́лнена крове́й! Лꙋ́чше бѣ̀ не клѧ́тисѧ, и҆́рѡде беззако́нне, лжѝ внꙋ́че: а҆́ще ли же и҆ клѧ́лсѧ є҆сѝ, но не ѡ҆ добрѣ̀ клѧ́лсѧ: лꙋ́чше бѣ̀ солга́вшꙋ жи́знь полꙋчи́ти, не́же и҆́стинствовавшꙋ главꙋ̀ прⷣте́чевꙋ ѹ҆сѣ́кнꙋти. Но мы̀ крⷭ҇ти́телѧ, ꙗ҆́кѡ въ рожде́нныхъ жена́ми бо́льша, досто́йнѡ чтꙋ́ще, ѹ҆бл҃жа́емъ.

<rubric>Канѡ́на два̀.</rubric>

<rubric>Пе́рвый канѡ́нъ со і҆рмосо́мъ на и҃, гла́съ и҃, і҆ѡа́нна мона́ха.</rubric>

## Пѣ́снь а҃.

<rubric class="inline">І҆рмо́съ:</rubric> <irmos><red>В</red>о́дꙋ проше́дъ ꙗ҆́кѡ сꙋ́шꙋ, и҆ є҆гѵ́петскагѡ ѕла̀ и҆збѣжа́въ, і҆и҃льтѧнинъ вопїѧ́ше: и҆зба́вителю и҆ бг҃ꙋ на́шемꙋ пои́мъ.</irmos>

<red>Ѿ</red> ѹ҆тро́бы непло́дныѧ ꙗ҆́вльшасѧ прⷪ҇ро́ка, въ ложесна́хъ дѣви́ческихъ во чре́вѣ носи́момꙋ неизрече́ннѡ, сщ҃е́ннаго воспое́мъ прⷣте́чꙋ.

<red>П</red>редѣ́лы є҆стества̀ превозше́дъ, пра́вды соблю́лъ є҆сѝ зако́ны, беззако́нное смѣше́нїе ѡ҆блича́ѧ, не ѹ҆боѧ́всѧ царе́ва сꙋровства̀.

<red>З</red>ако́ннымъ млеко́мъ воспита́всѧ, законоположе́нїе совокꙋпле́нїѧ зако́ннагѡ, ꙗ҆́кѡ зако́на печа́ть запеча́ствꙋѧ, сопроти́вилсѧ є҆сѝ ме́рзкомꙋ прелюбодѣѧ́нїю.

<rubric class="inline">Бг҃оро́диченъ:</rubric> <red>Ч</red>и́ни тѧ̀ а҆́гг҃лъ и҆ человѣ̑къ, безневѣ́стнаѧ мт҃и, восхвалѧ́ютъ непреста́ннѡ: зижди́телѧ бо си́хъ ꙗ҆́кѡ млⷣнца на ѡ҆б̾ѧ́тїѧхъ твои́хъ носи́ла є҆сѝ.

<rubric>Дрꙋгі́й канѡ́нъ, на ѕ҃, гла́съ и҃, кѵ́ръ а҆ндре́а кри́тскагѡ.</rubric>

## Пѣ́снь а҃.

<rubric class="inline">І҆рмо́съ:</rubric> <irmos><red>И҆</red>стрѧ́сшемꙋ въ мо́ри мꙋчи́тельство фараѡ́не, и҆ і҆и҃лѧ сꙋ́шею наста́вльшемꙋ, пои́мъ хрⷭ҇тꙋ̀, ꙗ҆́кѡ просла́висѧ во вѣ́ки.</irmos>

<red>П</red>ꙋсты́ни кра́сное ѻ҆вча̀, заха́рїинъ пло́дъ, и҆ є҆лїсаве́тино па́че наде́жди прозѧбе́нїе, предповелѣва́етъ вѣ̑рнымъ торжествова́ти чтⷭ҇нꙋ́ю є҆гѡ̀ па́мѧть.

<red>Ѽ</red> рожде́нїѧ и҆спо́лнена кро́ве! Ѽ пи́ра ме́рзка! Ѹ҆бі́йствомъ бо пїѧ́нство и҆́рѡдъ растворѝ: трапе́за же є҆гѡ̀ скверноꙋбі́йства го́рькагѡ и҆спо́лнисѧ.

<red>Ѡ҆</red>бличи́вшаго и҆́рѡда беззако́ннꙋюща, вѣ́рнїи, и҆ ѿсѣче́нїе главы̀ претерпѣ́вша, воспои́мъ крⷭ҇ти́телѧ, ꙗ҆́кѡ за ре́вность бж҃їю ѹ҆мерщвле́на.

<rubric class="inline">Бг҃оро́диченъ:</rubric> <red>Н</red>еѡпи́саннаго бг҃а сло́ва, всего̀ все́льшасѧ въ тѧ̀, родила̀ є҆сѝ чтⷭ҇аѧ бг҃ороди́тельнице, сꙋгꙋ́ба того̀, ꙗ҆́кѡ є҆ди́на сꙋ́ща сн҃а, воплоще́нна и҆з̾ тебѐ неизрече́ннѡ.

<rubric class="inline">Катава́сїа:</rubric> <irmos><red>К</red>рⷭ҇тъ начерта́въ мѡѷсе́й:</irmos>

## Пѣ́снь г҃.

<rubric class="inline">І҆рмо́съ:</rubric> <irmos><red>Н</red>бⷭ҇нагѡ крꙋ́га верхотво́рче гдⷭ҇и, и҆ цр҃кве зижди́телю, ты̀ менѐ ѹ҆твердѝ въ любвѝ твое́й, жела́нїй кра́ю, вѣ́рныхъ ѹ҆твержде́нїе, є҆ди́не чл҃вѣколю́бче.</irmos>

<red>Д</red>ре́внихъ ꙗ҆́кѡ хода́тай и҆ но́выхъ прⷣте́че є҆ѵⷢ҇льскихъ проповѣ́данїй, ты̀ предста́въ, смѣше́нїе беззако́нное мꙋчи́тельское ѡ҆бличи́лъ є҆сѝ: сла́внꙋю сме́рть ра́дꙋѧсѧ прїѧ́лъ є҆сѝ.

<red>Ѿ</red> ма́тере беззако́нныѧ преднаꙋчена̀ ѻ҆трокови́ца, ѡ҆б̾юродѣ́вшꙋ пїѧ́нствомъ и҆́рѡдови речѐ: да́ждь на блю́дѣ главꙋ̀ і҆ѡа́нновꙋ, ма́тери да пода́мъ да́ръ возжелѣ́ненъ.

<red>Ѡ҆</red>бличе́нїѧ не терпѧ̀ безстꙋ́дный мꙋчи́тель, бг҃оно́снагѡ твоегѡ̀ ѧ҆зы́ка, сла́вне прⷣте́че, ѻ҆трокови́цѣ предае́тъ, же́нскимъ плѧса́нїемъ, чⷭ҇тнꙋ́ю твою̀ страда́льнꙋю главꙋ̀ пресла́вне.

<rubric class="inline">Бг҃оро́диченъ:</rubric> <red>В</red>сели́всѧ въ дв҃ꙋ тѣле́снѣ гдⷭ҇и, ꙗ҆ви́лсѧ є҆сѝ человѣ́кѡмъ, ꙗ҆́коже подоба́ше ви́дѣти тѧ̀: ю҆́же и҆ показа́лъ є҆сѝ ꙗ҆́кѡ и҆́стиннꙋю бцⷣꙋ, и҆ вѣ̑рнымъ по́мощь, є҆ди́не чл҃вѣколю́бче.

## И҆́нъ.

<rubric class="inline">І҆рмо́съ:</rubric> <irmos><red>Н</red>ѣ́сть ст҃ъ ꙗ҆́кѡ гдⷭ҇ь, и҆ нѣ́сть првⷣнъ ꙗ҆́кѡ бг҃ъ на́шъ, є҆го́же пое́тъ всѧ̀ тва́рь: нѣ́сть првⷣнъ па́че тебѐ гдⷭ҇и.</irmos>

<red>Б</red>о́лїй не воста̀ въ рожде́нныхъ жена́ми і҆ѡа́нна, взыва́ше хрⷭ҇то́съ и҆́стина: во ѹ҆тро́бѣ бо позна̀ созда́нїе созда́вшаго, проповѣ́даше ма́тернимъ гла́сомъ.

<red>П</red>е́рстомъ пе́рвѣе показа́въ а҆́гнца, и҆ ѧ҆зы́комъ второ́е и҆́рѡда ѡ҆бличи́лъ є҆сѝ: главо́ю же тре́тїе и҆сточа́еши чꙋдеса̀ ѿ зда́нна сосꙋ́да на́мъ.

<red>Р</red>ожде́нїе сла́вно, крⷭ҇ти́телю хрⷭ҇то́въ, и҆ житїѐ твоѐ непоро́чно, и҆ пред̾изше́ствїе чⷭ҇тно, и҆ показа́нїе стра́нно, сме́рть чⷭ҇тна̀, и҆ погребе́нїе сла́вно.

<rubric class="inline">Бг҃оро́диченъ:</rubric> <red>Б</red>г҃ъ сы́й, са́мъ себѐ и҆стощи́лъ є҆сѝ є҆диноро́дне, да сп҃се́ши ꙗ҆̀же созда́лъ є҆сѝ, и҆́хже ра́ди вочл҃вѣ́чилсѧ є҆сѝ, вопло́щьсѧ ѿ дв҃ы, и҆ всѐ моѐ премѣни́въ є҆стество̀, приве́лъ є҆сѝ твоемꙋ̀ роди́телю.

<rubric class="inline">Катава́сїа:</rubric> <irmos><red>Ж</red>е́злъ во ѡ҆́бразъ:</irmos>

<rubric>Сѣда́ленъ, гла́съ и҃:</rubric>

<podoben>Подо́бенъ: <incipit><red>П</red>ремꙋ́дрости:</incipit></podoben>

<red>Ѿ</red> непло́дове просїѧ́въ сꙋдо́мъ бж҃їимъ, и҆ ѹ҆́зы разрѣши́въ, ѧ҆зы́ка ѻ҆́ч҃а, показа́лъ є҆сѝ со́лнце, денни́цꙋ ѡ҆зарѧ́ющее и҆ лю́демъ въ пꙋсты́ни зижди́телѧ проповѣ́далъ є҆сѝ, а҆́гнца взе́млющаго мі́ра грѣхѝ. Тѣ́мже ре́вностїю царѧ̀ ѡ҆бличи́въ, въ пресла́внꙋю главꙋ̀ твою̀ ѹ҆сѣ́ченъ бы́лъ є҆сѝ приснопа́мѧтне, і҆ѡа́нне всехва́льне: моли́сѧ хрⷭ҇тꙋ̀ бг҃ꙋ, согрѣше́нїй ѡ҆ставле́нїе дарова́ти, пра́зднꙋющымъ любо́вїю ст҃ꙋ́ю па́мѧть твою̀. <rubric class="inline">Два́жды.</rubric>

<rubric>Сла́ва, и҆ ны́нѣ, бг҃оро́диченъ:</rubric>

<red>Ꙗ҆́</red>кѡ дв҃ꙋ и҆ є҆ди́нꙋ въ жена́хъ, тѧ̀ без̾ сѣ́мене ро́ждшꙋю бг҃а пло́тїю, всѝ ѹ҆бл҃жа́емъ ро́ди человѣ́честїи: ѻ҆́гнь бо всели́сѧ въ тѧ̀ бж҃ества̀, и҆ ꙗ҆́кѡ млⷣнца млеко́мъ пита́еши зижди́телѧ и҆ гдⷭ҇а. Тѣ́мъ а҆́гг҃льскїй и҆ человѣ́ческїй ро́дъ, досто́йнѡ сла́вимъ прест҃о́е ржⷭ҇тво̀ твоѐ, и҆ согла́снѡ вопїе́мъ тѝ: молѝ хрⷭ҇та̀ бг҃а, согрѣше́нїй ѡ҆ставле́нїе дарова́ти, покланѧ́ющымсѧ вѣ́рою прест҃о́мꙋ ржⷭ҇твꙋ̀ твоемꙋ̀.

## Пѣ́снь д҃.

<rubric class="inline">І҆рмо́съ:</rubric> <irmos><red>Т</red>ы̀ моѧ̀ крѣ́пость, гдⷭ҇и, ты̀ моѧ̀ и҆ си́ла, ты̀ мо́й бг҃ъ, ты̀ моѐ ра́дованїе, не ѡ҆ста́вль нѣ́дра ѻ҆́ч҃а и҆ на́шꙋ нищетꙋ̀ посѣти́въ. Тѣ́мъ съ прⷪ҇ро́комъ а҆ввакꙋ́момъ зовꙋ́ ти: си́лѣ твое́й сла́ва, чл҃вѣколю́бче.</irmos>

<red>Н</red>е могі́й терпѣ́ти ѡ҆бли́ченїѧ де́рзости, и҆́же зако́на томле́нїємъ пови́нный, ни де́рзость бл҃гоче́стїѧ, и҆́же скве́рными сластьмѝ растлѣ́нный, свѧза́въ блюдѧ́ше, невеще́ственнѡ гѡ́рнимъ пре́жде конца̀ ликѡ́мъ совокꙋплѧ́емаго.

<red>Д</red>ꙋшевре́днымъ пїѧ́нствомъ, и҆ разжже́нїемъ блꙋ́днымъ поболѣ́въ, ѿда́нъ ѻ҆каѧ́нный, ѻ҆трокови́цы плѧса́нїемъ ножны́мъ свѧ́занъ, ѹ҆бі́йца прⷪ҇ро́ка быва́етъ: зача́тъ бо пїѧ́нство блꙋ́да ма́терь, и҆ лю́тое беззако́нїе породѝ.

<red>В</red>ои́стиннꙋ въ тебѣ̀ не солга̀ бж҃е́ственный гла́съ: ты́ бо во прⷪ҇ро́цѣхъ бо́льшїй є҆сѝ, ꙗ҆́кѡ прⷪ҇ро́чествꙋ сподо́бивсѧ ѿ са́мыѧ ѹ҆тро́бы, въ несоверше́ннѣ тѣлесѝ, и҆ прорече́ннаго тобо́ю бг҃а сло́ва, и҆ ви́дѣвъ и҆ крⷭ҇ти́въ въ тѣлесѝ.

<rubric class="inline">Бг҃оро́диченъ:</rubric> <red>Т</red>ы̀ вѣ́рныхъ похвала̀ є҆сѝ безневѣ́стнаѧ, ты̀ предста́тельница, ты̀ и҆ прибѣ́жище хрⷭ҇тїа́нъ, стѣна̀ и҆ приста́нище: къ сн҃ꙋ бо твоемꙋ̀ мольбы̑ но́сиши, всенепоро́чнаѧ, и҆ сп҃са́еши ѿ бѣ́дъ, вѣ́рою и҆ любо́вїю бцⷣꙋ чтⷭ҇ꙋю тебѐ зна́ющыѧ.

## И҆́нъ.

<rubric class="inline">І҆рмо́съ:</rubric> <irmos><red>И҆</red>з̾ горы̀ прїѡсѣне́нныѧ, сло́ве, прⷪ҇ро́къ, є҆ди́ныѧ бцⷣы хотѧ́ща воплоти́тисѧ бг҃ови́днѡ ѹ҆смотрѝ, и҆ со стра́хомъ славосло́вѧще си́лꙋ твою̀.</irmos>

<red>Ѹ҆</red>ѧсни́лъ є҆сѝ на́мъ хрⷭ҇то́во црⷭ҇тво, показа́лъ є҆сѝ лю́демъ пꙋти̑ покаѧ́нїѧ, и҆ и҆́рѡда ѡ҆бличи́лъ є҆сѝ беззако́ннꙋюща, вели́кїй проповѣ́дниче і҆ѡа́нне мꙋ́дре.

<red>Н</red>е терпѧ̀ крⷭ҇ти́телю и҆́рѡдъ ѡ҆бличе́нїѧ, побѣди́сѧ гнѣ́вомъ и҆ за́вистїю и҆ го́рестїю, и҆ соблюда́ше вре́мѧ рожде́нїѧ, въ не́же ѹ҆сѣчѐ главꙋ̀ твою̀, проповѣ́дниче хрⷭ҇то́въ.

<red>В</red>есели́сѧ крⷭ҇ти́телю, да и҆гра́етъ дꙋ́хъ тво́й: ѡ҆блича́еши бо и҆ та́мѡ безбо́жнаго и҆́рѡда, и҆ сꙋ́щымъ во а҆́дѣ проповѣ́дꙋеши дꙋша́мъ, глаго́лѧ: сп҃се́нїе на́ше прибли́жисѧ.

<red>Ч</red>ꙋди́тсѧ землѧ̀ твоемꙋ̀ житїю̀ і҆ѡа́нне, проповѣ́дꙋетъ нб҃о непра́ведное твоѐ заколе́нїе: и҆ сказꙋ́етъ мно́жество добродѣ́телей твои́хъ цр҃ковь воспѣва́ющи.

<rubric class="inline">Бг҃оро́диченъ:</rubric> <red>Р</red>оди́всѧ ѿ мт҃ре дв҃ы непоро́чныѧ, сохрани́лъ є҆сѝ чи́стꙋ по ржⷭ҇твѣ̀, и҆́же въ моѐ сꙋщество̀ ве́сь ѡ҆бле́ксѧ, грѣха̀ кромѣ̀.

<rubric class="inline">Катава́сїа:</rubric> <irmos><red>Ѹ҆</red>слы́шахъ гдⷭ҇и:</irmos>

## Пѣ́снь є҃.

<rubric class="inline">І҆рмо́съ:</rubric> <irmos><red>В</red>скꙋ́ю мѧ̀ ѿри́нꙋлъ є҆сѝ ѿ лица̀ твоегѡ̀, свѣ́те незаходи́мый, и҆ покры́ла мѧ̀ є҆́сть чꙋжда́ѧ тьма̀ ѻ҆каѧ́ннаго; но ѡ҆брати́ мѧ, и҆ къ свѣ́тꙋ за́повѣдей твои́хъ пꙋти̑ моѧ̑ напра́ви, молю́сѧ.</irmos>

<red>М</red>а́терними наважде́ньми, цѣ́нꙋ плѧса́нїѧ ѕлоде́монскагѡ, сꙋро́выѧ льви́цы сꙋро́вѣйшее и҆сча́дїе и҆спросѝ, ю҆́же и҆ ѕвѣ́рїе са́ми въ пꙋсты́ни почита́хꙋ, главꙋ̀ прⷣте́чи и҆ проповѣ́дника.

<red>Ѽ</red> твои́хъ неизрече́нныхъ и҆ непости́жныхъ сꙋде́бъ человѣколю́бче! Ꙗ҆́кѡ во ѹ҆тро́бѣ є҆щѐ сꙋ́ща мт҃рни, дх҃а ст҃а́гѡ прїѧ́телище бы́вша, и҆ возра́стша цѣломꙋ́дрїемъ и҆ чистото́ю, скверна́ваѧ и҆сплѧса̀ ѻ҆трокови́ца.

<red>Л</red>юбе́знѡ и҆ и҆́скреннѡ и҆зво́ли беззако́нное сопрѧже́нїе лю́бѧщемꙋ, къ рожде́ствєннымъ є҆гѡ̀ питїѧ́мъ, и҆ прⷪ҇ро́че присовокꙋпи́ти ѹ҆бі́йство, и҆ ча́шꙋ и҆спо́лненꙋ ст҃ы́хъ и҆ прⷪ҇ро́ческихъ крове́й, сластолю́бїемъ раствори́ти.

<rubric class="inline">Бг҃оро́диченъ:</rubric> <red>М</red>т҃рне дерзнове́нїе, є҆́же къ сн҃ꙋ твоемꙋ̀ и҆мꙋ́щи, пречⷭ҇таѧ, сро́днагѡ промышле́нїѧ є҆́же ѡ҆ на́съ не пре́зри, мо́лимсѧ, ꙗ҆́кѡ тебѐ и҆ є҆ди́нꙋ хрⷭ҇тїа́не ко влⷣцѣ ѡ҆чище́нїе млⷭ҇тивно предлага́емъ.

## И҆́нъ.

<rubric class="inline">І҆рмо́съ:</rubric> <irmos><red>Ѿ</red> но́щи невѣ́дѣнїѧ, бг҃овѣ́дѣнїемъ просвѣти́вый концы̀, просвѣти́ мѧ ѹ҆́тромъ чл҃вѣколю́бїѧ твоегѡ̀ гдⷭ҇и.</irmos>

<red>П</red>ꙋсты́нное ѻ҆вча̀, и҆ вселе́ннѣй стѧжа́нїе прⷣте́ча, дне́сь гото́витъ дꙋхо́внꙋю трапе́зꙋ на́мъ.

<red>С</red>ласте́й раба̀ и҆ зако́нѡвъ престꙋ́пника ѡ҆бличи́лъ є҆сѝ, і҆ѡа́нне и҆́рѡда, и҆рѡдїа́ды го́рькаго рачи́телѧ.

<red>И҆</red>рѡдїа́да плѧ́шетъ, і҆ѡа́ннъ вѧ́жетсѧ и҆ закала́етсѧ: ѽ пїѧ́нства и҆́рѡдова! Ѽ несмы́сльства дꙋшѝ є҆гѡ̀!

<rubric class="inline">Бг҃оро́диченъ:</rubric> <red>Р</red>а́дꙋйсѧ, бж҃е́ственнаѧ горо̀. Ѿ неѧ́же ка́мень ѿсѣче́сѧ без̾ рꙋ́къ, пречⷭ҇таѧ, ѹ҆сыри́вшисѧ бг҃ꙋ и҆ сло́вꙋ, всенепоро́чнаѧ, пло́тїю.

<rubric class="inline">Катава́сїа:</rubric> <irmos><red>Ѽ</red> требл҃же́нное дре́во:</irmos>

## Пѣ́снь ѕ҃.

<rubric class="inline">І҆рмо́съ:</rubric> <irmos><red>Ѡ҆</red>чи́сти мѧ̀, сп҃се, мнѡ́га бо беззакѡ́нїѧ моѧ̑, и҆ и҆з̾ глꙋбины̀ ѕѡ́лъ возведѝ, молю́сѧ: къ тебѣ́ бо возопи́хъ, и҆ ѹ҆слы́ши мѧ̀, бж҃е сп҃се́нїѧ моегѡ̀.</irmos>

<red>Ѡ҆</red> за́повѣдехъ зако́на бѣ́дствꙋѧй, бл҃же́нне, ѡ҆бличе́ньми наказꙋ́еши беззако́нновавшаго: не бы́лъ бо є҆сѝ тро́сть, вра́жїихъ вѣ́трѡвъ коле́блема дꙋнове́ньми.

<red>К</red>ро́вїю закла́нїѧ глава̀ ка́плющи твоѧ̀, принесе́сѧ блꙋ́днымъ по́двигомъ, вмѣ́стѡ мзды̀, и҆́рѡда ѡ҆блича́ющи и҆ по кончи́нѣ, ꙗ҆́кѡ є҆стество̀ смѣси́вша.

<red>В</red>ъ пꙋсты́нѧхъ ходѧ̀, власы̀ вельбꙋ́жи покрыва́емь, во ѻ҆́вѣхъ ѹ҆́бѡ ꙗ҆́кѡ свѣтосїѧ́ннѡ жи́лъ є҆сѝ ца́рски: во ѻ҆́вѣхъ же ꙗ҆́кѡ ца́рскꙋ ѡ҆бносѧ̀ красотꙋ̀. Над̾ страстьмѝ воцари́лсѧ є҆сѝ.

<rubric class="inline">Бг҃оро́диченъ:</rubric> <red>Д</red>а и҆зба́вимсѧ ѿ лю̑тъ прегрѣше́нїй, мл҃твами твои́ми, бг҃ороди́тельнице чⷭ҇таѧ, и҆ да ѹ҆лꙋчи́мъ прест҃а́ѧ бж҃е́ственное сїѧ́нїе и҆з̾ тебѐ неизрече́ннѡ воплоще́ннагѡ сн҃а бж҃їѧ.

## И҆́нъ.

<rubric class="inline">І҆рмо́съ:</rubric> <irmos><red>Ꙗ҆́</red>коже прⷪ҇ро́ка и҆зба́вилъ є҆сѝ и҆з̾ глꙋбины̀ преиспо́днїѧ, хрⷭ҇тѐ бж҃е, и҆ менѐ ѿ грѣхѡ́въ мои́хъ и҆зба́ви ꙗ҆́кѡ чл҃вѣколю́бецъ, и҆ ѹ҆пра́ви живо́тъ мо́й, молю́сѧ.</irmos>

<red>Ѹ҆</red>сѣче́нїе чтⷭ҇ны́ѧ и҆ всехва́льныѧ твоеѧ̀ главы̀, прⷣте́че хрⷭ҇то́въ, почита́юще, сла́вимъ твою̀ приснохва́льнꙋю, и҆ всемі́рнꙋю па́мѧть, пребл҃же́нне.

<red>Ѽ</red> скве́рнагѡ гоще́нїѧ! Ѽ го́рькагѡ рожде́нїѧ! Ѽ пїѧ́нства скве́рнагѡ и҆́рѡда беззако́ннагѡ! Содержи́мь бы́сть къ беззако́нїю, и҆ ѡ҆блича́емь прⷪ҇ро́ка ѹ҆би́ти поꙋчава́етсѧ.

<red>П</red>лѧса́вши но́ваѧ є҆гѵ́птѧнынѧ, посредѝ пи́ра скве́рненнѡ главꙋ̀ и҆спросѝ, сеѧ̀ ѡ҆бличи́вшꙋю роди́тельницꙋ, и҆ и҆́рѡдовꙋ нало́жницꙋ.

<rubric class="inline">Бг҃оро́диченъ:</rubric> <red>И҆́</red>же ны́нѣ сн҃ъ дв҃ы, пе́рвѣе сн҃ъ ѻ҆ч҃ь показа́сѧ, не и҆́нъ разꙋмѣва́емь ѿ ви́димагѡ, а҆́ще и҆ пребы́сть є҆ди́нъ во ѻ҆бою̀ соверше́нъ.

<rubric class="inline">Катава́сїа:</rubric> <irmos><red>В</red>о́днагѡ ѕвѣ́рѧ во ѹ҆тро́бѣ:</irmos>

<rubric>Конда́къ, гла́съ є҃.</rubric>

<red>П</red>рⷣте́чево сла́вное ѹ҆сѣкнове́нїе, смотре́нїе бы́сть нѣ́кое бж҃е́ственное: да и҆ сꙋ́щымъ во а҆́дѣ сп҃сово проповѣ́сть прише́ствїе. Да рыда́етъ ѹ҆́бѡ и҆рѡді́а, беззако́нное ѹ҆бі́йство и҆спроси́вши: не зако́нъ бо бж҃їй, ни живы́й вѣ́къ возлюбѝ, но притво́рный, привре́менный.

<rubric class="inline">І҆́косъ:</rubric> <red>Р</red>ожде́нїе и҆́рѡдово всѣ̑мъ ꙗ҆ви́сѧ непреподо́бно, є҆гда̀ посредѝ пита́ющихсѧ глава̀ постѧ́щагѡсѧ предложи́сѧ, ꙗ҆́коже снѣ́дь: ра́дости совокꙋпи́сѧ печа́ль, и҆ смѣ́хꙋ раствори́сѧ го́рькое рыда́нїе: ꙗ҆́кѡ главꙋ̀ крⷭ҇ти́телевꙋ на блю́дѣ носѧ̀, пред̾ всѣ́ми вни́де, ꙗ҆́коже речѐ ѻ҆трокови́ца. И҆ клѧ́твы ра́ди, рыда́нїе нападѐ на всѧ̑ возлежа́щыѧ тогда̀ съ царе́мъ: не бо̀ ѡ҆бвеселѝ ѻ҆́нѣхъ, нижѐ и҆́рѡда самого̀, рече́ бо: ѡ҆скорбѣ́ша печа́лїю не и҆́стинною, но притво́рною, привре́менною.

## Пѣ́снь з҃.

<rubric class="inline">І҆рмо́съ:</rubric> <irmos><red>Б</red>ж҃їѧ снизхожде́нїѧ ѻ҆́гнь ѹ҆стыдѣ́сѧ въ вавѷлѡ́нѣ и҆ногда̀, сегѡ̀ ра́ди ѻ҆́троцы въ пещѝ, ра́дованною ного́ю ꙗ҆́кѡ во цвѣ́тницѣ ликꙋ́юще, поѧ́хꙋ: бл҃гослове́нъ є҆сѝ бж҃е ѻ҆тє́цъ на́шихъ.</irmos>

<red>Б</red>лꙋ́днымъ жела́нїемъ, лю́тымъ же пїѧ́нствомъ воѡрꙋже́нъ прирази́всѧ, разсѣ́десѧ, къ воздержа́нїѧ столпꙋ̀ непрекло́нномꙋ, и҆ цѣломꙋ́дрїѧ ко гра́дꙋ неразрꙋши́момꙋ, хрⷭ҇то́вꙋ крⷭ҇ти́телю, и҆́рѡдъ беззако́нный.

<red>Н</red>е ѹ҆жасе́сѧ, прⷣте́че, не ѹ҆стыдѣ́сѧ, не ѡ҆слабѣ̀ наꙋче́наѧ дїа́воломъ, твою̀ приносѧ́щи чⷭ҇тнꙋ́ю главꙋ̀ безсты́днѡ на блю́дѣ: наважде́нїемъ ма́тернимъ прельсти́вши ѹ҆́мъ.

<red>Ꙗ҆́</red>кѡ свѣти́льникъ просїѧ́лъ є҆сѝ, предпосла́всѧ же ꙗ҆́кѡ а҆́гг҃лъ: ꙗ҆́кѡ прⷪ҇ро́къ проповѣ́дꙋеши а҆́гнца бж҃їѧ ꙗ҆́вльшагосѧ хрⷭ҇та̀: ꙗ҆́кѡ мч҃нкъ мече́мъ во главꙋ̀ ѹ҆сѣ́клсѧ є҆сѝ, предвозвѣща́ѧ того̀ и҆ сꙋ́щымъ во а҆́дѣ мє́ртвымъ.

<rubric class="inline">Бг҃оро́диченъ:</rubric> <red>И҆</red>зба́вльшесѧ ржⷭ҇тво́мъ твои́мъ ѡ҆сꙋжде́нїѧ дре́внѧгѡ паде́нїѧ, ꙗ҆вле́ннꙋю винꙋ̀ свобожде́нїѧ, тѧ̀ мт҃и дв҃о, съ сн҃омъ твои́мъ, да́вшимъ и҆зба́вꙋ ѡ҆ на́съ себѐ, при́снѡ сла́вимъ.

## И҆́нъ.

<rubric class="inline">І҆рмо́съ:</rubric> <irmos><red>В</red>ъ нача́лѣ зе́млю ѡ҆снова́вый, и҆ нб҃са̀ сло́вомъ ѹ҆тверди́вый: бл҃гослове́нъ є҆сѝ во вѣ́ки, гдⷭ҇и бж҃е ѻ҆тє́цъ на́шихъ.</irmos>

<red>З</red>ако́нъ бж҃їй проповѣ́дꙋѧ і҆ѡа́ннъ, ѕлочести́ваго не ѹ҆боѧ́сѧ и҆́рѡда беззако́ннꙋющаго ѹ҆цѣломꙋ́дрити: ѻ҆́гнь бо бѣ̀ въ не́мъ грѣха̀ є҆гѡ̀.

<red>Ѽ</red> главы̀ ꙗ҆́снѡ законополага́ющїѧ, и҆ ѿ землѝ и҆́рѡдꙋ провозглаша́ющїѧ: не досто́итъ тебѣ̀ беззако́ннꙋющꙋ багрѧни́цꙋ носи́ти, ꙗ҆́кѡ мꙋчи́тельскꙋю ѻ҆де́ждꙋ!

<red>Ѻ҆</red>рꙋ́жїи скве́рными беззако́нный и҆́рѡдъ воѡрꙋжи́всѧ, съ клѧ́твою и҆сполнѧ́ше беззако́нїе, гоще́нїѧ пїѧ́нство и҆мѣ́ѧ та́мѡ, сво́инствꙋющее томꙋ̀.

<rubric class="inline">Бг҃оро́диченъ:</rubric> <red>Б</red>езпло́тенъ сы́й, непрело́жнѡ воплоти́сѧ: безлѣ́тенъ сы́й, во вре́мени позна́сѧ ѿ дв҃ы, всѣ́хъ зижди́тель, несмѣ́снѡ пребы́въ ꙗ҆́коже бѣ̀, и҆ бы́въ ꙗ҆́коже не бѣ̀.

<rubric class="inline">Катава́сїа:</rubric> <irmos><red>Б</red>езꙋ́мное велѣ́нїе:</irmos>

## Пѣ́снь и҃.

<rubric class="inline">І҆рмо́съ:</rubric> <irmos><red>С</red>едмери́цею пе́щь халде́йскїй мꙋчи́тель, бг҃очести̑вымъ неи́стовнѡ разжжѐ, си́лою же лꙋ́чшею сп҃се́ны сїѧ̑ ви́дѣвъ, творцꙋ̀ и҆ и҆зба́вителю вопїѧ́ше: ѻ҆́троцы бл҃гослови́те, сщ҃е́нницы воспо́йте, лю́дїе превозноси́те во всѧ̑ вѣ́ки.</irmos>

<red>П</red>редтекі́й ржⷭ҇тво̀ твоѐ, и҆ бж҃е́ственное страда́нїе, въ преиспо́днихъ мече́мъ быва́етъ прⷪ҇ро́къ и҆ вѣ́стникъ та́мошнѧгѡ прише́ствїѧ твоегѡ̀, ꙗ҆́кѡ гла́съ сло́ва, і҆ѡа́ннъ взыва́ѧ: ме́ртвїи животода́вца, слѣпі́и свѣтода́вца, плѣне́ннїи и҆зба́вителѧ, хрⷭ҇та̀ пренозноси́те во всѧ̑ вѣ́ки.

<red>Д</red>в҃ческагѡ ржⷭ҇тва̀ предте́къ ѿ непло́дове, ны́нѣ во́льнагѡ всѧ̑ созда́вшагѡ бы́сть распѧ́тїѧ предше́ственникъ, ѹ҆сѣкнове́нїемъ главны́мъ, сꙋ́щымъ во а҆́дѣ зовы́й: ѻ҆́троцы бл҃гослови́те, сщ҃е́нницы воспо́йте, лю́дїе превозноси́те во всѧ̑ вѣ́ки.

<red>Г</red>лавѣ̀ твое́й ѿ тѣлесѐ ѿѧ́тѣ бы́вши, прⷪ҇ро́че, твое́ю пло́тїю дꙋша̀ владѧ́щаѧ ѿ сеѧ̀ раздѣли́сѧ: но бж҃ество̀ ѿ пло́ти є҆мманꙋ́ила не разлꙋчи́сѧ ѿсю́дꙋ, и҆ ко́сть не сокрꙋши́сѧ бг҃а и҆ влⷣки: тѣ́мже превозно́симъ є҆го̀ во вѣ́ки всѧ̑.

<rubric class="inline">Бг҃оро́диченъ:</rubric> <red>Г</red>дⷭ҇ороди́тельнице пречⷭ҇таѧ, дꙋшѝ моеѧ̀ ꙗ҆́звы и҆ гноє́нїѧ млⷭ҇тивною мольбо́ю твое́ю, дв҃о, ѡ҆чи́сти, и҆ па́дша возста́ви. Сп҃си́ мѧ, всенепоро́чнаѧ, блꙋ́днагѡ, сп҃сѝ: ты́ бо мѝ є҆сѝ предста́тельница и҆ застꙋпле́нїе, є҆ди́на чⷭ҇таѧ и҆ бл҃гослове́ннаѧ во всѧ̑ вѣ́ки.

## И҆́нъ.

<rubric class="inline">І҆рмо́съ:</rubric> <irmos><red>Н</red>а горѣ̀ ст҃ѣ́й просла́вльшасѧ, и҆ въ кꙋпинѣ̀ ѻ҆гне́мъ приснодв҃ы мѡѷсе́ови та́йнꙋ ꙗ҆́вльшаго, гдⷭ҇а по́йте и҆ превозноси́те во всѧ̑ вѣ́ки.</irmos>

<red>П</red>роповѣ́давый хрⷭ҇то́во прише́ствїе сꙋ́щымъ во а҆́дѣ, вѣ́рою возвѣща́ѧ: болѣ̑зни рѣша́ѧй прихо́дитъ гдⷭ҇ь сла́вы: є҆го́же превозно́симъ во всѧ̑ вѣ́ки.

<red>В</red>ъ темни́цѣ тѧ̀ затворѝ и҆́рѡдъ, і҆ѡа́нне, втора́го и҆лїю̀: и҆ желѣ́зными ѹ҆́зы свѧза́въ, ѹ҆бѝ покаѧ́нїѧ и҆ црⷭ҇твїѧ вѣ́рнаго сщ҃еннопроповѣ́дника.

<red>Ѽ</red> трапе́зы, кро́ве и҆спо́лненныѧ! Ѽ снѣ́дей ѹ҆бі́йствомъ растворе́нныхъ! Ѽ пи́ра и҆спо́лнена сꙋ́етства! Ѽ безчеловѣ́чїѧ и҆ скверноꙋбі́йства и҆́рѡда беззако́ннагѡ!

<rubric class="inline">Бг҃оро́диченъ:</rubric> <red>Г</red>орѣ̀ ве́сь, и҆ до́лѣ ве́сь, сло́ве, въ нѣ́дрѣхъ ѻ҆́ч҃ихъ, и҆ мт҃ре твоеѧ̀, ве́сь бг҃ъ, и҆ ве́сь є҆стество́мъ чл҃вѣ́къ, є҆ди́нъ ѵ҆поста́сїю, и҆ сꙋгꙋ́бъ є҆стество́мъ є҆сѝ, млⷭ҇тиве.

<rubric class="inline">Катава́сїа:</rubric> <irmos><red>Б</red>л҃гослови́те ѻ҆́троцы:</irmos>

## Пѣ́снь ѳ҃.

<rubric class="inline">І҆рмо́съ:</rubric> <irmos><red>Ѹ҆</red>страши́сѧ всѧ́къ слꙋ́хъ неизрече́нна бж҃їѧ снизхожде́нїѧ, ꙗ҆́кѡ вы́шнїй во́лею сни́де да́же и҆ до пло́ти, ѿ дѣви́ческагѡ чре́ва бы́въ чл҃вѣ́къ. Тѣ́мже пречⷭ҇тꙋю бцⷣꙋ вѣ́рнїи велича́емъ.</irmos>

<red>Ѹ҆</red>страши́сѧ по́лкъ лꙋка́вый, и҆ сегѡ̀ предста́тель дїа́волъ, бг҃осло́внагѡ твоегѡ̀, прⷪ҇ро́че, ѧ҆зы́ка, хрⷭ҇та̀ проповѣ́давшагѡ: и҆ ѻ҆трокови́цею скве́рною, и҆́рѡда повинꙋ̀ главꙋ̀ ѹ҆сѣщѝ твою̀: но мы́ тѧ крⷭ҇ти́телѧ велича́емъ.

<red>Ѹ҆</red>до́лъ ѹ҆́бѡ є҆стества̀ смире́на возвы́сисѧ, и҆ хо́лмъ смири́сѧ сме́ртныѧ горды́ни: гла́съ бо вопїю́щагѡ воззва̀ въ пꙋсты́нѧхъ свѣ́та, во а҆́довыхъ жили́щахъ: врата̀ возми́тесѧ, цр҃ь бо всѣ́хъ вни́детъ.

<red>Т</red>репе́щꙋтъ стра̑сти человѣ́чєскїѧ, и҆ стра́хомъ ѿбѣга́ютъ де́мѡни, ѡ҆сѣне́нїемъ ѿ бг҃а тебѣ̀ да́нныѧ бл҃года́ти: но ѿ ѻ҆бои́хъ и҆скꙋше́нїй ста́до твоѐ и҆зба́ви, гдⷭ҇нь прⷣте́че, вѣ́рою тѧ̀ при́снѡ велича́ющее.

<rubric class="inline">Бг҃оро́диченъ:</rubric> <red>Н</red>апрѧзѝ, и҆ ѹ҆спѣва́й, и҆ црⷭ҇твꙋй, сн҃е бг҃омт҃ре, і҆сма́ильтєскїѧ лю́ди покарѧ́ѧ, борю́щыѧ на́съ, правосла́вномꙋ і҆мпера́торꙋ побѣ̑ды да́рꙋѧ на ва́рвары врагѝ, мольба́ми ро́ждшїѧ тѧ̀, сло́ве бж҃їй.

## И҆́нъ.

<rubric class="inline">І҆рмо́съ:</rubric> <irmos><red>П</red>роѧвле́нное на горѣ̀ законополо́жникꙋ во ѻ҆гнѝ и҆ кꙋпинѣ̀, ржⷭ҇тво̀ приснодв҃ы, въ на́ше вѣ́рныхъ сп҃се́нїе, пѣ́сньми немо́лчными велича́емъ.</irmos>

<red>П</red>а́ки і҆езаве́ль ликꙋ́етъ на и҆лїю̀, па́ки є҆гѵ́птѧнынѧ і҆ѡ́сифа и҆́щетъ, прⷪ҇ро́ка же и҆ крⷭ҇ти́телѧ сп҃сова, ны́нѣ ꙗ҆́вльшаѧсѧ и҆рѡдїа́да скверна́ваѧ.

<red>В</red>о главꙋ̀ ѹ҆сѣ́ченъ бы́въ, і҆ѡа́нне, ѿ и҆́рѡда, сꙋ́щымъ во а҆́дѣ дꙋша́мъ посла́лсѧ є҆сѝ, проповѣ́дати грѧдꙋ́щаго, и҆ тѣ́хъ сп҃стѝ всѣ́хъ, преждесконча́вшихсѧ вѣ́рныхъ ѿ а҆да́ма.

<red>С</red>вѣти́льникъ свѣ́та, и҆ гла́съ сло́ва сы́й, проповѣ́дникъ а҆́гнца бж҃їѧ, пꙋсты́нное ѻ҆вча̀, і҆ѡа́нне, чⷭ҇тны́й мч҃нче гдⷭ҇нь, молѝ сп҃сти́сѧ пою́щымъ тѧ̀.

<rubric class="inline">Бг҃оро́диченъ:</rubric> <red>Є҆</red>ди́на въ жена́хъ по ржⷭ҇твѣ̀ ꙗ҆ви́ласѧ є҆сѝ дв҃а: є҆ди́на въ жена́хъ ты̀, бг҃ороди́тельница, показа́ласѧ є҆сѝ: є҆ди́на разрѣши́ла є҆сѝ ѿ болѣ́зни є҆́ѵꙋ, и҆ перворо́днꙋю и҆зсꙋши́ла є҆сѝ клѧ́твꙋ.

<rubric class="inline">Катава́сїа:</rubric> <irmos><red>Т</red>а́инъ є҆сѝ бцⷣе ра́й:</irmos>

<rubric>Свѣти́ленъ:</rubric>

<podoben>Подо́бенъ: <incipit><red>Ѹ҆</red>ч҃нкѡ́мъ зрѧ́щымъ:</incipit></podoben>

<red>В</red>о прⷪ҇ро́цѣхъ бо́льша позна́на, и҆ а҆пⷭ҇лъ пред̾избра́на бы́вша, пѣ́сньми похва́льными вѣнча́емъ прⷣте́чꙋ бл҃года́ти: во главꙋ́ бо ѹ҆сѣ́ченъ бы́сть, зако́на ра́ди гдⷭ҇нѧ.

<rubric>Сла́ва:</rubric>

<red>С</red>кве́рный и҆́рѡдъ, чⷭ҇тоты̀ сади́телю, тебѣ̀ крⷭ҇ти́телю сп҃совъ главꙋ̀ ѹ҆сѣчѐ льсти́внѣ, ѡ҆бличе́нїй же твоегѡ̀ ѧ҆зы́ка посѣщѝ ника́коже возмо́же.

<rubric>И҆ ны́нѣ, бг҃оро́диченъ:</rubric>

<red>Ꙗ҆́</red>же клѧ́твꙋ мїрскꙋ́ю бж҃е́ственнымъ ржⷭ҇тво́мъ твои́мъ, чⷭ҇таѧ, потре́бльши, ста́до тебѣ̀ молѧ́щеесѧ вѣ́рнѡ, ѿ всѧ́кихъ бѣ́дъ и҆зба́ви мл҃твами твои́ми, ѻ҆трокови́це.

<rubric>На хвали́техъ стїхи̑ры, гла́съ и҃:</rubric>

<podoben>Подо́бенъ: <incipit><red>Ѽ</red> пресла́внагѡ чꙋдесѐ!:</incipit></podoben>

<red>Ѽ</red> пресла́внагѡ чꙋдесѐ! Сщ҃е́ннꙋю главꙋ̀, и҆ а҆́гг҃лѡмъ говѣ́йнꙋю, нечи́стаѧ блꙋдни́ца ноша́ше ѻ҆трокови́ца, ѡ҆бличи́вшꙋю дѣѧ́нїе беззако́нно, прелюбодѣ́йцѣ ма́тери принесѐ, ѽ неизрече́ннагѡ твоегѡ̀ терпѣ́нїѧ чл҃вѣколю́бче! И҆́мже, хрⷭ҇тѐ, сп҃сѝ дꙋ́шы на́шѧ, ꙗ҆́кѡ є҆ди́нъ бл҃гоꙋтро́бенъ. <rubric class="inline">Два́жды.</rubric>

<red>Ѽ</red> и҆́рѡдова ѡ҆камене́нїѧ! Ѡ҆безче́стивый бг҃а зако́нными престꙋпле́ньми, клѧ́твы соблюде́нїемъ ле́стнѣ лицемѣ́рствꙋетъ, и҆ къ прелюбодѣѧ́нїю ѹ҆бі́йство прилага́етъ, сѣ́товати творѧ́йсѧ, ѽ неизглаго́ланнагѡ твоегѡ̀ млⷭ҇рдїѧ влⷣко! И҆́мже хрⷭ҇тѐ сп҃сѝ дꙋ́шы на́шѧ, ꙗ҆́кѡ є҆ди́нъ бл҃гоꙋтро́бенъ.

<red>Ѽ</red> па́че ѹ҆ма̀ ѹ҆дивле́нїѧ! Прⷪ҇ро́кѡвъ печа́ть, земны́й а҆́гг҃лъ, блꙋ́дномꙋ плѧса́нїю показꙋ́етсѧ цѣна̀, бг҃осло́вный ѧ҆зы́къ, предпосыла́етсѧ и҆ сꙋ́щымъ во а҆́дѣ хрⷭ҇то́въ провозвѣ́стникъ. Ѽ несказа́ннагѡ твоегѡ̀ промышле́нїѧ влⷣко! И҆́мже, хрⷭ҇тѐ, сп҃сѝ дꙋ́шы на́шѧ, ꙗ҆́кѡ є҆ди́нъ бл҃гоꙋтро́бенъ.

<rubric>Сла́ва, гла́съ ѕ҃:</rubric>

<red>П</red>а́ки и҆рѡді́а бѣ́ситсѧ, па́ки смꙋща́етсѧ. Ѽ плѧса́нїѧ льсти́внагѡ, и҆ пи́ра съ ле́стїю! Крⷭ҇ти́тель ѹ҆сѣка́шесѧ, и҆ и҆́рѡдъ смꙋща́шесѧ. Мл҃твами, гдⷭ҇и, твоегѡ̀ прⷣте́чи, ми́ръ пода́ждь дꙋша́мъ на́шымъ.

<rubric>И҆ ны́нѣ, бг҃оро́диченъ:</rubric>

<incipit><red>Б</red>цⷣе, ты̀ є҆сѝ лоза̀ и҆́стиннаѧ:</incipit>

<rubric>Славосло́вїе вели́кое.</rubric>

<rubric>По Трист҃о́мъ, тропа́рь прⷣте́чи, Сла́ва и҆ ны́нѣ:</rubric>

<incipit><red>В</red>сѧ̑ па́че смы́сла:</incipit>

<rubric>Є҆ктєнїѝ, и҆ ѿпꙋ́стъ: И҆ дае́тсѧ ст҃ы́й є҆ле́й бра́тїи ѿ канди́ла ст҃а́гѡ прⷣте́чи. И҆ ча́съ а҃-й. На а҃-мъ часѣ̀, тропа́рь и҆ конда́къ прⷣте́чи, и҆ коне́чный ѿпꙋ́стъ.</rubric>



<rubric>На лїтꙋргі́и: Бл҃же́нна ѿ канѡ́на а҃-гѡ, пѣ́снь г҃-ѧ, на д҃: и҆ в҃-гѡ, ѕ҃-ѧ на д҃.</rubric>

<rubric>Прокі́менъ, гла́съ з҃:</rubric>

<red>В</red>озвесели́тсѧ првⷣникъ ѡ҆ гдⷭ҇ѣ, и҆ ѹ҆пова́етъ на него̀.

<rubric class="inline">Сті́хъ:</rubric> <red>Ѹ҆</red>слы́ши, бж҃е, гла́съ мо́й, внегда̀ моли́ти мѝ сѧ къ тебѣ̀.

<rubric>А҆по́столъ дѣѧ́нїй, зача́ло л҃г.</rubric>

<rubric class="inline">А҆ллилꙋ́їа, гла́съ д҃:</rubric> <red>П</red>рвⷣникъ ꙗ҆́кѡ фі́нїѯъ процвѣте́тъ, ꙗ҆́кѡ ке́дръ и҆́же въ лїва́нѣ, ѹ҆мно́житсѧ.

<rubric class="inline">Сті́хъ:</rubric> <red>Н</red>асажде́ни въ домꙋ̀ гдⷭ҇ни, во дво́рѣхъ до́мꙋ бг҃а на́шегѡ процвѣтꙋ́тъ.

<rubric>Є҆ѵⷢ҇лїе ма́рка, зача́ло к҃д.</rubric>

<rubric class="inline">Прича́стенъ:</rubric> <red>В</red>ъ па́мѧть вѣ́чнꙋю бꙋ́детъ првⷣникъ: ѿ слꙋ́ха ѕла̀ не ѹ҆бои́тсѧ.

<rubric>На трапе́зѣ ѹ҆тѣше́нїе бра́тїи, кромѣ̀ сы́ра и҆ ꙗ҆и́цъ и҆ ры́бы. Ꙗ҆ди́мъ же два́жды дне́мъ, а҆́ще среда̀, и҆лѝ пѧто́къ.</rubric>



<rubric>(Зрѝ) Вѣ́домо же бꙋ́ди, ꙗ҆́кѡ а҆́ще слꙋчи́тсѧ пра́здникъ се́й въ недѣ́лю, предварѧ́етъ всѧ̀ слꙋ́жба воскрⷭ҇на на вече́рни и҆ на ѹ҆́трени, и҆ на лїтꙋргі́и.</rubric>

<rubric>(Зрѝ) По́стнагѡ сегѡ̀ ѹ҆ста́ва на ѹ҆сѣкнове́нїе чⷭ҇тны́ѧ главы̀ прⷣте́чевы, дре́вними ст҃ы́ми ѻ҆ц҃ы̀ въ се́й де́нь завѣща́ннагѡ.</rubric>

<rubric>Сꙋ́ть ѹ҆́бѡ нѣ́цыи предаю́тъ ка́чествꙋ бы́ти тогда̀ снѣ́дей, а҆ не постꙋ̀: ѡ҆ то́мъ бо не возмого́хомъ ничто́же ѡ҆брѣстѝ напи́сано въ разли́чныхъ тѵ́пицѣхъ. Но па́че досто́итъ въ то́й де́нь всѧ́кѡ воздержа́тисѧ посто́мъ, пострада́вшагѡ ра́ди за и҆́стинꙋ прⷪ҇ро́ка, и҆ проповѣ́давшагѡ во а҆́дѣ гдⷭ҇а: разрѣше́нїю же бы́ти то́чїю на древѧно́е ма́сло, и҆ прѡ́чаѧ ѿ разли́чныхъ ѻ҆во́щнагѡ плода̀: и҆ по мѣ́рѣ є҆ди́ной ча́шицѣ вїна̀ въ сла́вꙋ бж҃їю, трꙋда̀ ра́ди бдѣ́ннагѡ. Всѧ́ко бо досто́итъ на́мъ въ то́й де́нь сѣ́тованїемъ ѹ҆ны̑лымъ бы́ти, а҆ не чревоꙋгожде́нїе и҆мѣ́ти воздержа́тельнагѡ ра́ди житїѧ̀ ст҃а́гѡ, и҆ скверноꙋбі́йственнагѡ кровопроли́тїѧ є҆гѡ̀ ѿ и҆́рѡда: поне́же ѹ҆сѣ́чена бы́сть глава̀ прⷣте́чева на пирꙋ̀ плѧса́нїемъ блꙋ́дныѧ плѧса́вицы, и҆ чревоꙋго́дїемъ и҆ разли́чныхъ живо́тныхъ закла́нїемъ и҆ кровопроли́тїемъ на́мъ же ни є҆ди́нагѡ ѿ таковы́хъ живо́тныхъ, и҆з̾ ни́хже кро́вь и҆злива́етсѧ, но нижѐ ры́бъ (кро́вь бо и҆мѣ́ютъ, а҆́ще и҆ въ водѣ̀ жи́тельствꙋютъ, и҆ ѿ тва́рей живо́тныхъ сꙋ́ть) подоба́етъ вкꙋша́ти: да не соѻ́бщницы ꙗ҆ви́мсѧ и҆́рѡдовꙋ чревоꙋго́дїю. Ка́кѡ бо крⷭ҇ти́телево чтⷭ҇но́е ѹ҆сѣкнове́нїе почти́ти восхо́щемъ; мѧ́со ли хо́щемъ ꙗ҆́сти, и҆лѝ ѿ и҆ны́хъ разли́чныхъ бра́шенъ многоцѣ́нныхъ; А҆ ѻ҆́нъ живѧ́ше въ пꙋсты́ни безво́днѣй, и҆ безтра́внѣй, ни хлѣ́ба ꙗ҆дѧ́ше, ни трапе́зы и҆мѧ́ше. Вїно́ ли пїе́мъ; А҆ ѻ҆́нъ никогда́же пїѧ́ше вїна̀, и҆лѝ и҆на́гѡ питїѧ̀ мїрска́гѡ, ни въ хра́мѣхъ живѧ́ше, но под̾ ка́менемъ вкопа́всѧ живѧ́ше. Сто́лъ, и҆ трапе́за, и҆ ѻ҆́дръ є҆мꙋ̀ бѧ́ше землѧ̀, ра́звѣ ра́ди нꙋ́жды є҆сте́ственныѧ є҆ди́ною дне́мъ вкꙋша́ше а҆крі́ды, и҆ ме́дъ ди́вїй: ча́ша же є҆мꙋ̀ приго́рщи бѧ́ше, а҆ питїѐ и҆з̾ ка́мене текꙋ́щаѧ вода̀. Тѣ́мже бра́тїе ѹ҆се́рднѡ почти́мъ де́нь се́й мл҃твою и҆ посто́мъ въ цѣломꙋ́дрїи, ѿбѣжи́мъ пїѧ́нственнагѡ сегѡ̀ ѕла́гѡ нра́ва: а҆́ще бо кто̀ невѣ́рствїемъ ѡ҆держи́мь бꙋ́детъ, и҆ ѹ҆законе́ннагѡ сегѡ̀ многоразсꙋди́тельнагѡ повелѣ́нїѧ не сохрани́тъ, таковы́й ѕлѣ̀ па̑гꙋбныѧ напа̑сти постра́ждетъ. Пра́вѡ содержа́щихъ же по́двигъ се́й, гдⷭ҇и, бл҃гословѝ, и҆ ѹ҆пра́ви мл҃твами ст҃а́гѡ прⷣте́чи.</rubric>
