---
title: "Мѣ́сѧца септе́мврїа въ а҃-й де́нь"
navigation:
  key: service-menaionfest-1
  title: "Мѣ́сѧца септе́мврїа въ а҃-й де́нь"
  parent: service-menaionfest
  order: 1
type: "service"
---

# Мѣ́сѧца септе́мврїа въ а҃-й де́нь.

<rubric>Нача́ло і҆нді́кта, си́рѣчь но́вагѡ лѣ́та.</rubric>

<rubric>И҆ па́мѧть прпⷣбнагѡ ѻ҆тца̀ на́шегѡ сѷмеѡ́на сто́лпника и҆ а҆рхїмандрі́та:</rubric>

<rubric>И҆ ма́тере є҆гѡ̀ ма́рѳы:</rubric>

<rubric>И҆ собо́ръ прест҃ы́ѧ бцⷣы, и҆́же въ мїаси́нѣхъ:</rubric>

<rubric>И҆ ст҃а́гѡ мч҃нка а҆їѳала̀:</rubric>

<rubric>И҆ ст҃ы́хъ мч҃нцъ, м҃ же́нъ:</rubric>

<rubric>И҆ ст҃а́гѡ а҆ммꙋ́на дїа́кона и҆ ѹ҆чи́телѧ и҆́хъ:</rubric>

<rubric>И҆ ст҃ы́хъ мч҃нкъ, каллі́сты, и҆ є҆ѵо́да, и҆ є҆рмоге́на, самобра́тїй:</rubric>

<rubric>И҆ па́мѧть првⷣнагѡ і҆исꙋ́са сы́на наѵи́на.</rubric>



<rubric>Ве́черъ, <incipit><red>Б</red>л҃же́нъ мꙋ́жъ,</incipit> а҃-й а҆нтїфѡ́нъ: а҆́ще же въ сꙋббѡ́тꙋ, стїхологисꙋ́емъ каѳі́смꙋ всю̀.</rubric>

<rubric>На <incipit><red>Г</red>дⷭ҇и воззва́хъ:</incipit> поста́вимъ стїхѡ́въ і҃: и҆ пое́мъ стїхи̑ры і҆нді́кта, г҃, гла́съ а҃: и҆ прпⷣбнагѡ, з҃.</rubric>

<rubric>Стїхи̑ры і҆нді́кта, гла́съ а҃:</rubric>

<podoben>Подо́бенъ: <incipit><red>Н</red>бⷭ҇ныхъ чинѡ́въ:</incipit></podoben>

<red>С</red>амосло́внагѡ и҆ бж҃е́ственнагѡ ѹ҆че́нїѧ хрⷭ҇то́ва мл҃твѣ наꙋчи́вшесѧ, на всѧ́къ де́нь возопїи́мъ зижди́телю: ѻ҆́ч҃е на́шъ, и҆́же на нб҃сѣ́хъ ѡ҆бита́ѧй, насꙋ́щный хлѣ́бъ подава́й на́мъ, презира́ѧ на̑ша прегрѣшє́нїѧ.

<red>И҆́</red>же на сїна́йстѣй горѣ̀ скрижа̑ли написа́въ и҆ногда̀, са́мъ и҆ ны́нѣ во гра́дѣ назаре́тѣ по пло́ти, кни́гꙋ прїѧ́лъ є҆сѝ прⷪ҇ро́ческꙋю почестѝ, хрⷭ҇тѐ бж҃е, и҆ сїю̀ согнꙋ́въ, ѹ҆чи́лъ є҆сѝ лю́ди, и҆спо́лнитисѧ писа́нїю ѡ҆ тебѣ̀.

<red>Ꙗ҆́</red>коже є҆вре́євъ тѣлеса̀ въ пꙋсты́ни и҆ногда̀, не покори́вшихсѧ и҆́стиннѡ тебѣ̀ всѣ́хъ влⷣцѣ, досто́йнѡ падо́ша: та́кѡ и҆ ны́нѣ кѡ́сти разсы́пли ѕлочести́выхъ и҆ невѣ́рныхъ а҆га́рѧнъ, ѱало́мски, при а҆́дѣ, хрⷭ҇тѐ.

<rubric>Та́же стїхи̑ры прпⷣбнагѡ, пи́саны во ѻ҆́бщей слꙋ́жбѣ. Сла́ва, прпⷣбнагѡ: И҆ ны́нѣ, і҆нді́кта, гла́съ ѕ҃.</rubric>

<rubric class="inline">Вѷзанті́ево:</rubric> <red>И҆́</red>же со дх҃омъ ст҃ы́мъ соедине́нъ, безнача́льне сло́ве и҆ сн҃е, всѣ́хъ ви́димыхъ и҆ неви́димыхъ содѣ́телю и҆ зижди́телю, вѣне́цъ лѣ́та бл҃гословѝ, сохранѧ́ѧ въ ми́рѣ правосла́вныхъ мно́жєства, мл҃твами бцⷣы и҆ всѣ́хъ ст҃ы́хъ твои́хъ.

<rubric>Та́же вхо́дъ, прокі́менъ днѐ, и҆ чтє́нїѧ трѝ.</rubric>

<rubric>Прⷪ҇ро́чества и҆са́їина чте́нїе. (Глава̀ ѯ҃а.)</rubric>

<versal>Д</versal>х҃ъ гдⷭ҇нь на мнѣ̀, є҆гѡ́же ра́ди пома́за мѧ̀: бл҃говѣсти́ти ни́щымъ посла́ мѧ, и҆сцѣли́ти сокрꙋшє́нныѧ се́рдцемъ, проповѣ́дати плѣ́нникѡмъ ѿпꙋще́нїе, и҆ слѣпы̑мъ прозрѣ́нїе: Проповѣ́дати лѣ́то гдⷭ҇не прїѧ́тно, и҆ де́нь воздаѧ́нїѧ бг҃а на́шегѡ, ѹ҆тѣ́шити всѧ̑ пла́чꙋщыѧ: Да́ти пла́чꙋщымъ сїѡ́нъ, сла́вꙋ вмѣ́стѡ пе́пела, пома́занїе весе́лїѧ пла́чꙋщымъ, ѡ҆дѣѧ́нїе сла́вы вмѣ́стѡ дꙋ́ха ѹ҆ны́нїѧ: и҆ нарекꙋ́тсѧ ро́ди пра́вды, насажде́нїе гдⷭ҇не въ сла́вꙋ. И҆ сози́ждꙋтъ пꙋсты̑ни вѣ̑чныѧ, запꙋстѣ́вшыѧ пре́жде воздви́гнꙋтъ, и҆ ѡ҆бновѧ́тъ гра́ды пꙋсты̑ѧ, запꙋстѣ́вшыѧ ѿ ро́да въ ро́дъ. И҆ прїи́дꙋтъ и҆норо́днїи, пасꙋ́ще ѻ҆́вцы твоѧ̑, и҆ и҆ноплемє́нницы ра́таи, и҆ вїногра́дари ва́ши. Вы́ же сщ҃е́нницы гдⷭ҇ни нарече́тесѧ, слꙋжи́телїе бг҃а ва́шегѡ. Рече́тсѧ ва́мъ: крѣ́пость ꙗ҆зы́кѡвъ поѧ́сте, и҆ въ бога́тствѣ и҆́хъ чꙋ́дни бꙋ́дете. Вмѣ́стѡ стыдѣ́нїѧ ва́шегѡ сꙋгꙋ́багѡ, и҆ вмѣ́стѡ срамоты̀, возра́дꙋетсѧ ча́сть и҆́хъ. Сегѡ̀ ра́ди зе́млю свою̀ втори́цею наслѣ́дѧтъ, и҆ весе́лїе вѣ́чное над̾ главо́ю и҆́хъ. А҆́зъ бо є҆́смь гдⷭ҇ь любѧ́й пра́вдꙋ, и҆ ненави́дѧй хищє́нїѧ ѿ непра́вды: и҆ да́мъ трꙋ́дъ и҆́хъ првⷣникѡмъ, и҆ завѣ́тъ вѣ́ченъ завѣща́ю и҆̀мъ. И҆ позна́етсѧ во ꙗ҆зы́цѣхъ сѣ́мѧ и҆́хъ, и҆ внꙋ́цы и҆́хъ посредѣ̀ люде́й: всѧ́къ ви́дѧй и҆̀хъ, позна́етъ ѧ҆̀, ꙗ҆́кѡ сі́и сꙋ́ть сѣ́мѧ бл҃гослове́нное ѿ бг҃а, и҆ весе́лїемъ возвеселѧ́тсѧ ѡ҆ гдⷭ҇ѣ.

<rubric>Леѵі́тскихъ кни́гъ чте́нїе: (Глава̀ к҃ѕ.)</rubric>

<versal>Г</versal>лаго́ла гдⷭ҇ь сынѡ́мъ і҆и҃лєвымъ глаго́лѧ: а҆́ще въ повелѣ́нїихъ мои́хъ хо́дите, и҆ за́пѡвѣди моѧ̑ сохранитѐ, и҆ сотворитѐ ѧ҆̀: И҆ да́мъ ва́мъ До́ждь во вре́мѧ є҆гѡ̀, и҆ землѧ̀ да́стъ рождє́нїѧ своѧ̑, и҆ древа̀ пѡ́льнаѧ ѿдадѧ́тъ пло́дъ сво́й. И҆ пости́гнетъ ва́съ млаче́нїе, ѡ҆бра́нїе вїна̀, и҆ вїна̀ ѡ҆бра́нїе пости́гнетъ сѣ́ѧтвꙋ, и҆ снѣ́сте хлѣ́бъ ва́шъ въ сы́тость, и҆ вселите́сѧ съ тве́рдостїю на землѝ ва́шей. И҆ да́мъ ми́ръ въ землѝ ва́шей, и҆ ѹ҆́спнете, и҆ не бꙋ́детъ ва́съ ѹ҆страша́ѧй. И҆ погꙋблю̀ ѕвѣ́ри лю̑тыѧ ѿ землѝ ва́шеѧ, и҆ бра́нь не про́йдетъ сквозѣ̀ зе́млю ва́шꙋ. И҆ пожене́те врагѝ ва́шѧ, и҆ падꙋ́тъ пред̾ ва́ми ѹ҆бїе́ни: и҆ пожене́те пѧ́ть и҆з̾ ва́съ сто̀, и҆ сто̀ ва́съ пожене́те тьмы̑, и҆ падꙋ́тъ вразѝ ва́ши пред̾ ва́ми мече́мъ. И҆ при́зрю на вы̀, и҆ возбл҃гословлю̀ вы̀, и҆ возращꙋ̀ вы̀, и҆ ѹ҆мно́жꙋ вы̀, и҆ положꙋ̀ завѣ́тъ мо́й съ ва́ми. И҆ снѣ́сте вє́тхаѧ, и҆ вє́тхаѧ ве́тхихъ: и҆ вє́тхаѧ ѿ лица̀ но́выхъ и҆знесе́те. И҆ положꙋ̀ завѣ́тъ мо́й въ ва́съ, и҆ не возгнꙋша́етсѧ дꙋша̀ моѧ̀ ва́ми. И҆ похождꙋ̀ въ ва́съ, и҆ бꙋ́дꙋ ва́мъ бг҃ъ, и҆ вы̀ бꙋ́дете мнѣ̀ лю́дїе. А҆́ще же не послꙋ́шаете менѐ, нижѐ сотворитѐ повелѣ́нїй мои́хъ си́хъ, но ни покорите́сѧ и҆̀мъ, и҆ сꙋде́бъ мои́хъ вознегодꙋ́етъ дꙋша̀ ва́ша, ꙗ҆́коже ва́мъ не твори́ти всѣ́хъ за́повѣдей мои́хъ, и҆ ꙗ҆́кѡ разори́ти завѣ́тъ мо́й. И҆ а҆́зъ сотворю̀ си́це ва́мъ: наведꙋ̀ на вы̀ скꙋ́дость, и҆ сѣ́ете вотщѐ сѣ́мена ва̑ша, и҆ и҆з̾ѧдѧ́тъ трꙋды̀ ва́шѧ проти́внїи ва́ши: И҆ поста́влю лицѐ моѐ на вы̀, и҆ паде́те пред̾ врагѝ ва́шими, и҆ поженꙋ́тъ вы̀ ненави́дѧщїи ва́съ, и҆ побѣ́гнете, никомꙋ́же гонѧ́щꙋ ва́съ. И҆ сокрꙋшꙋ̀ досажде́нїе горды́ни ва́шеѧ, и҆ положꙋ̀ не́бо ва́мъ ꙗ҆́кѡ желѣ́зно, и҆ зе́млю ва́шꙋ ꙗ҆́кѡ мѣ́дѧнꙋ. И҆ бꙋ́детъ вотщѐ крѣ́пость ва́ша, и҆ землѧ̀ ва́ша не да́стъ сѣ́мене своегѡ̀, и҆ древа̀ сє́льнаѧ не дадѧ́тъ плода̀ своегѡ̀. И҆ послю̀ на вы̀ ѕвѣ́ри ди̑вїѧ земны̑ѧ, и҆ поѧдѧ́тъ ва́съ, и҆ потребѧ́тъ скоты̀ ва́шѧ, и҆ ѹ҆ма́лены сотворю́ вы, и҆ погꙋби́тъ вы̀ находѧ́й ме́чь. И҆ бꙋ́детъ землѧ̀ ва́ша пꙋста̀, и҆ дворѝ ва́ши бꙋ́дꙋтъ пꙋ́сты, ꙗ҆́кѡ вы̀ ходи́сте ко мнѣ̀ страно́ю, и҆ а҆́зъ пойдꙋ̀ къ ва́мъ въ ꙗ҆́рости страно́ю, глаго́летъ гдⷭ҇ь бг҃ъ ст҃ы́й і҆и҃левъ.

<rubric>Премꙋ́дрости соломѡ́новы чте́нїе. (Глава̀ д҃.)</rubric>

<versal>П</versal>рвⷣникъ а҆́ще пости́гнетъ сконча́тисѧ, въ поко́и бꙋ́детъ. Ста́рость бо честна̀ не многолѣ́тна: нижѐ въ числѣ̀ лѣ́тъ и҆счита́етсѧ. Сѣди́на же є҆́сть мꙋ́дрость человѣ́кѡмъ, и҆ во́зрастъ ста́рости, житїѐ нескве́рное. Бл҃гоꙋго́денъ бг҃ови бы́въ, возлю́бленъ бы́сть, и҆ живы́й посредѣ̀ грѣ̑шникъ, преста́вленъ бы́сть. Восхище́нъ бы́сть, да не ѕло́ба и҆змѣни́тъ ра́зꙋма є҆гѡ̀, и҆лѝ ле́сть прельсти́тъ дꙋ́шꙋ є҆гѡ̀. Раче́нїе бо ѕло́бы помрача́етъ дѡ́браѧ, и҆ паре́нїе по́хоти премѣнѧ́етъ ѹ҆́мъ неѕло́бивъ. Сконча́всѧ вма́лѣ, и҆спо́лни лѣ̑та дѡ́лга: Ѹ҆го́дна бо бѣ̀ гдⷭ҇ви дꙋша̀ є҆гѡ̀. Сегѡ̀ ра́ди потща́сѧ ѿ среды̀ лꙋка́вствїѧ. Лю́дїе же ви́дѣвше, и҆ не разꙋмѣ́вше, нижѐ поло́жше въ помышле́нїи таково́е: ꙗ҆́кѡ бл҃года́ть и҆ млⷭ҇ть въ прпⷣбныхъ є҆гѡ̀, и҆ посѣще́нїе во и҆збра́нныхъ є҆гѡ̀.

<rubric>На стїхо́внѣ стїхи̑ры і҆нді́кта, гла́съ а҃, самогла́сны.</rubric>

<rubric class="inline">І҆ѡа́нна мона́ха:</rubric> <red>Н</red>аста̀ вхо́дъ лѣ́та, созыва́ющъ почита́ти того̀ просвѣща́ющыѧ, каллі́стꙋ, є҆ѵо́да и҆ є҆рмоге́на, самобра̑тныѧ страда́льцы, сѷмеѡ́на равноа́гг҃льнаго и҆ і҆исꙋ́са наѵи́на, и҆ и҆̀же во є҆фе́сѣ седмочи́слєнныѧ ѻ҆́троки, и҆ четверодесѧтосвѣ́тлый ст҃ы́хъ же́нъ ли́къ. И҆́хже па́мѧтемъ прїѡбща́ющесѧ празднолю́бцы, возопїи́мъ бл҃гоче́стнѡ: гдⷭ҇и, бл҃гословѝ дѣла̀ рꙋ́къ твои́хъ, и҆ сподо́би ны̀ до́брѣ прейтѝ лѣ́та ѡ҆бхожде́нїе.

<rubric class="inline">Сті́хъ:</rubric> <red>Т</red>ебѣ̀ подоба́етъ пѣ́снь, бж҃е, въ сїѡ́нѣ:

<red>Х</red>рⷭ҇тѐ бж҃е на́шъ, и҆́же мꙋ́дростїю всѧ̑ содѣ́ѧвый, и҆ и҆з̾ не сꙋ́щихъ во є҆́же бы́ти приведы́й, бл҃гословѝ вѣне́цъ лѣ́та, и҆ гра́ды на́шѧ сохранѧ́й невре́дны: бл҃говѣ́рнагѡ же і҆мпера́тора на́шего си́лою твое́ю возвеселѝ, побѣ̑ды даѧ̀ є҆мꙋ̀ на сопоста́ты, бцⷣы ра́ди, да́рꙋѧ мі́рꙋ ве́лїю млⷭ҇ть.

<rubric class="inline">Сті́хъ:</rubric> <red>И҆</red>спо́лнимсѧ во бл҃ги́хъ до́мꙋ твоегѡ̀:

<rubric>Гла́съ в҃:</rubric>

<rubric class="inline">Кѷпрїа́ново:</rubric> <red>Д</red>и́венъ є҆сѝ, бж҃е, и҆ чꙋ̑дна дѣла̀ твоѧ̑, и҆ пꙋтїѐ твоѝ неизслѣ́дими: є҆си́ бо мꙋ́дрость бж҃їѧ и҆ ѵ҆поста́сь соверше́нна и҆ си́ла, собезнача́ленъ же и҆ соприсносꙋ́щенъ: и҆ содѣ́тельною всеси́льною вла́стїю въ мі́ръ прише́лъ є҆сѝ, и҆щѧ̀ є҆́же ѹ҆добри́ти созда́нїе твоѐ, неизрече́ннѣ ѿ неискꙋсомꙋ́жныѧ мт҃ре, не превра́щьсѧ бж҃ество́мъ, завѣща́въ ѹ҆ста́вы и҆ лѣ́та во сп҃се́нїе на́ше, неизмѣ́нне: сегѡ̀ ра́ди вопїе́мъ тѝ: бл҃гі́й гдⷭ҇и, сла́ва тебѣ̀.

<rubric class="inline">Сті́хъ:</rubric> <red>Б</red>л҃гослови́ши вѣне́цъ лѣ́та бл҃гости твоеѧ̀, гдⷭ҇и.

<rubric class="inline">Дамаски́ново:</rubric> <red>И҆́</red>же въ мꙋ́дрости всѧ̑ содѣ́тельствовавый превѣ́чное сло́во ѻ҆́ч҃ее, и҆ всѧ́ческꙋю тва́рь всеси́льнымъ сло́вомъ твои́мъ соста́вивый, бл҃гословѝ вѣне́цъ лѣ́та бл҃гости твоеѧ̀, и҆ є҆́рєси низложѝ бцⷣы ра́ди, ꙗ҆́кѡ бл҃гъ и҆ чл҃вѣколю́бецъ.

<rubric>Сла́ва, ст҃а́гѡ. И҆ ны́нѣ, і҆нді́кта, гла́съ є҃.</rubric>

<rubric class="inline">І҆ѡа́нна мона́ха:</rubric> <red>Т</red>ы̀ цр҃ю̀ сы́й при́снѡ, и҆ пребыва́ѧй, и҆ во вѣ́ки безконє́чныѧ, прїимѝ моле́нїе грѣ́шныхъ просѧ́щихъ сп҃се́нїѧ, и҆ пода́ждь чл҃вѣколю́бче, землѝ твое́й бл҃гопло́дїе, бл҃горастворе́ны воздꙋ́хи да́рꙋѧ, бл҃говѣ́рнѣйшемꙋ і҆мпера́торꙋ спобо́рствꙋй на безбѡ́жныѧ ва́рвары, ꙗ҆́коже и҆ногда̀ дв҃дꙋ, ꙗ҆́кѡ прїидо́ша сі́и во ѻ҆би́тєли твоѧ̑, и҆ всест҃о́е мѣ́сто ѡ҆скверни́ша, сп҃се. Но ты̀ да́рꙋй побѣ́ды, хрⷭ҇тѐ бж҃е, мл҃твами бцⷣы: побѣ́да бо ты̀ правосла́вныхъ и҆ хвала̀.

<rubric>Тропа́рь і҆нді́кта, гла́съ в҃:</rubric>

<red>В</red>сеѧ̀ тва́ри содѣ́телю, времена̀ и҆ лѣ́та во свое́й вла́сти положи́вый, бл҃гословѝ вѣне́цъ лѣ́та бл҃гости твоеѧ̀, гдⷭ҇и, сохранѧ́ѧ въ ми́рѣ і҆мпера́тора и҆ гра́дъ тво́й мл҃твами бцⷣы, и҆ сп҃си́ ны.

<rubric>Сла́ва прпⷣбнагѡ. И҆ ны́нѣ, бцⷣы, гла́съ а҃:</rubric>

<red>Р</red>а́дꙋйсѧ, ѡ҆бра́дованнаѧ бцⷣе дв҃о, приста́нище и҆ предста́тельство ро́да человѣ́ческагѡ, и҆з̾ тебе́ бо воплоти́сѧ и҆зба́витель мі́ра: є҆ди́на бо є҆сѝ мт҃и и҆ дв҃а, приснобл҃гослове́ннаѧ и҆ препросла́вленнаѧ, молѝ хрⷭ҇та̀ бг҃а, ми́ръ дарова́ти все́й вселе́ннѣй.



<rubric>На ѹ҆́трени на <incipit><red>Б</red>г҃ъ гдⷭ҇ь:</incipit> тропа́рь і҆нді́кта, два́жды: Сла́ва, прпⷣбнагѡ. И҆ ны́нѣ, бцⷣы.</rubric>

<rubric>По а҃-й стїхоло́гїи сѣда́ленъ і҆нді́кта, гла́съ д҃:</rubric>

<podoben>Подо́бенъ: <incipit><red>Ѹ҆</red>диви́сѧ і҆ѡ́сифъ:</incipit></podoben>

<red>Ꙗ҆́</red>кѡ влⷣцѣ всѣ́хъ, и҆ пода́телю бл҃ги́хъ, тебѣ̀ припа́даемъ вѣ́рнѡ, вопїю́ще прилѣ́жнѡ: ѿ твоегѡ̀ ѹ҆молѧ́емь бл҃гоꙋтро́бїѧ, сп҃се, и҆ мл҃твами ро́ждшїѧ тѧ̀, и҆ всѣ́хъ при́снѡ бл҃гоꙋгожда́ющихъ тебѣ̀, лѣ́то бл҃гопрїѧ́тно принестѝ тебѣ̀, ꙗ҆́кѡ бл҃гъ, сподо́би, во двꙋ̀ сꙋществꙋ̀ чествꙋ́ющихъ, и҆ вѣ́рнѡ сла́вѧщихъ тѧ̀.

<rubric>Сла́ва, прпⷣбнагѡ. И҆ ны́нѣ, і҆нді́кта.</rubric>

<rubric>По в҃-й стїхоло́гїи сѣда́ленъ прпⷣбнагѡ, два́жды.</rubric>

<rubric>Сла́ва, и҆ ны́нѣ, бг҃оро́диченъ:</rubric>

<red>А҆́</red>ще є҆́сть хра́мъ прпⷣбнагѡ сѷмеѡ́на: по полѷеле́и сѣда́ленъ, и҆ прокі́менъ, и҆ є҆ѵⷢ҇лїе прпⷣбническое.

<rubric>Канѡ́ны трѝ: і҆нді́кта канѡ́нъ со і҆рмосо́мъ на ѕ҃, і҆ѡа́нна мона́ха, гла́съ а҃.</rubric>

## Пѣ́снь а҃.

<rubric class="inline">І҆рмо́съ:</rubric> <irmos><red>П</red>ои́мъ всѝ лю́дїе, ѿ го́рькїѧ рабо́ты фараѡ́ни і҆и҃лѧ и҆змѣ́ншемꙋ, и҆ во глꙋбинѣ̀ морстѣ́й нога́ми немо́крыми наста́вльшемꙋ, пѣ́снь побѣ́днꙋю, ꙗ҆́кѡ просла́висѧ.</irmos>

<red>В</red>оспои́мъ всѝ хрⷭ҇тꙋ̀, и҆́мже соста́вишасѧ всѧ́чєскаѧ, и҆ въ не́мже соверши́шасѧ неразлꙋ̑чна, ꙗ҆́кѡ и҆з̾ безнача́льнагѡ ро́ждшꙋсѧ бг҃а ѻ҆ц҃а̀ ѵ҆поста́сномꙋ сло́вꙋ, пѣ́снь побѣ́днꙋю, ꙗ҆́кѡ просла́висѧ.

<red>В</red>оспои́мъ всѝ хрⷭ҇тꙋ̀ ѻ҆́ч҃имъ бл҃говоле́нїемъ ꙗ҆́вльшꙋсѧ и҆з̾ дв҃ы, и҆ проповѣ́давшꙋ лѣ́то гдⷭ҇не прїѧ́тно на́мъ на и҆збавле́нїе, пѣ́снь побѣ́днꙋю, ꙗ҆́кѡ просла́висѧ.

<red>В</red>ъ назаре́тъ прише́дъ пода́тель зако́на, въ де́нь сꙋббѡ́тный ѹ҆ча́ше, законополага́ѧ є҆вре́ємъ прише́ствїѧ своегѡ̀ неизрече́ннагѡ: и҆́мже ꙗ҆́кѡ млⷭ҇тивъ сп҃са́етъ ро́дъ на́шъ.

<rubric class="inline">Бг҃оро́диченъ:</rubric> <red>П</red>ою́ще всѝ вѣ́рнїи преди́внꙋю ѻ҆трокови́цꙋ, хрⷭ҇та̀ вселе́ннѣй возсїѧ́вшꙋю, и҆ ра́дости всѧ́чєскаѧ и҆спо́лнившꙋю, присносꙋ́щныѧ жи́зни, при́снѡ восхвалѧ́емъ: ꙗ҆́кѡ просла́висѧ.

<rubric>И҆́нъ канѡ́нъ ст҃ы́хъ же́нъ, на д҃: и҆ прпⷣбнагѡ канѡ́нъ на д҃.</rubric>

<rubric class="inline">Катава́сїа крⷭ҇тꙋ̀:</rubric> <red>К</red>рⷭ҇тъ начерта́въ мѡѷсе́й впрѧ́мѡ жезло́мъ чермно́е пресѣчѐ, і҆и҃лю пѣшеходѧ́щꙋ, то́же ѡ҆бра́тнѡ фараѡ́новымъ колесни́цамъ ѹ҆да́ривъ совокꙋпѝ, вопрекѝ написа́въ непобѣди́мое ѻ҆рꙋ́жїе. Тѣ́мъ хрⷭ҇тꙋ̀ пои́мъ бг҃ꙋ на́шемꙋ, ꙗ҆́кѡ просла́висѧ.

<rubric>Пое́мъ же ю҆̀ а҆́ще и҆ хра́мъ, и҆лѝ недѣ́лѧ.</rubric>

## Пѣ́снь г҃.

<rubric class="inline">І҆рмо́съ:</rubric> <irmos><red>Ѹ҆</red>твердѝ менѐ, хрⷭ҇тѐ, на недви́жимомъ ка́мени за́повѣдей твои́хъ, и҆ просвѣти́ мѧ свѣ́томъ лица̀ твоегѡ̀: нѣ́сть во ст҃ъ па́че тебѐ, чл҃вѣколю́бче.</irmos>

<red>Ѹ҆</red>твердѝ, бл҃же, є҆го́же насадѝ любо́вїю на землѝ десни́ца твоѧ̀, плодови́тъ вїногра́дъ, сохранѧ́ѧ твою̀ цр҃ковь, всеси́льне.

<red>В</red>ъ дѣ́лѣхъ дꙋхо́вныхъ бг҃окра́сныхъ красѧ́щыѧсѧ, наста́вшее, гдⷭ҇и, лѣ́то сїѐ преведѝ, влⷣко, и҆̀же вѣ́рою тѧ̀ пѣсносло́вѧщыѧ, бж҃е всѧ́ческихъ.

<red>Т</red>и́хїй мѝ, хрⷭ҇тѐ, лѣ́тный крꙋ́гъ дава́й, ще́дре, и҆ насы́ти мѧ̀ слове́съ бж҃е́ственныхъ твои́хъ, ꙗ҆̀же ꙗ҆ви́лсѧ є҆сѝ, глаго́лѧ і҆ꙋде́ємъ въ сꙋббѡ́тахъ.

<rubric class="inline">Бг҃оро́диченъ:</rubric> <red>Ꙗ҆́</red>кѡ є҆ди́нꙋ преесте́ственнѡ па́че человѣ́ка бл҃года́ть во твою̀ ѹ҆тро́бꙋ прїе́мшꙋю, и҆ невра́щнѡ ро́ждшꙋю хрⷭ҇та̀ бг҃а на́шегѡ, при́снѡ тѧ̀ сла́вимъ.

<rubric class="inline">Катава́сїа:</rubric> <irmos><red>Ж</red>е́злъ во ѡ҆́бразъ та́йны прїе́млетсѧ, прозѧбе́нїемъ бо предразсꙋжда́етъ сщ҃е́нника, неплодѧ́щей же пре́жде цр҃кви, ны́нѣ процвѣтѐ дре́во крⷭ҇та̀, въ держа́вꙋ и҆ ѹ҆твержде́нїе.</irmos>

<rubric>Конда́къ і҆нді́кта, гла́съ в҃:</rubric>

<red>В</red>ъ вы́шнихъ живы́й, хрⷭ҇тѐ цр҃ю̀, всѣ́хъ ви́димыхъ и҆ неви́димыхъ тво́рче и҆ зижди́телю, и҆́же дни̑ и҆ нѡ́щи, времена̀ и҆ лѣ̑та сотвори́вый, бл҃гословѝ ны́нѣ вѣне́цъ лѣ́та, соблюдѝ и҆ сохранѝ въ ми́рѣ правосла́внаго і҆мпера́тора, и҆ гра́дъ, и҆ лю́ди твоѧ̑, многомлⷭ҇тиве.

<rubric>Та́же сѣда́ленъ і҆нді́кта, гла́съ и҃:</rubric>

<podoben>Подо́бенъ: <incipit><red>П</red>ремꙋ́дрости:</incipit></podoben>

<red>И҆́</red>же времена̀ плодонѡ́сна и҆ дождѝ съ небесѐ подаѧ̀ сꙋ́щымъ на землѝ, и҆ ны́нѣ прїе́млѧ мѡльбы̀ рабѡ́въ твои́хъ, ѿ всѧ́кїѧ и҆зба́ви нꙋ́жды гра́дъ тво́й: щедрѡ́ты бо твоѧ̑ и҆́стиннѡ на всѣ́хъ дѣ́лѣхъ твои́хъ. Тѣ́мже вхо́ды бл҃гословѝ и҆ и҆схо́ды, дѣла̀ и҆спра́ви въ на́съ рꙋ́къ на́шихъ, и҆ согрѣше́нїй проще́нїе да́рꙋй на́мъ, бж҃е: ты́ бо и҆з̾ не сꙋ́щихъ всѧ́чєскаѧ, во є҆́же бы́ти, ꙗ҆́кѡ си́ленъ приве́лъ є҆сѝ.

<rubric>Дрꙋгі́й прпⷣбнагѡ. Сла́ва, ст҃ы́хъ же́нъ: И҆ ны́нѣ, бг҃оро́диченъ.</rubric>

## Пѣ́снь д҃.

<rubric class="inline">І҆рмо́съ:</rubric> <irmos><red>Р</red>азꙋмѣ́хъ, всеси́льне, твоѐ смотре́нїе, и҆ со стра́хомъ просла́вихъ тѧ̀, сп҃се.</irmos>

<red>Н</red>ача́ло тебѣ̀ лѣ́та лю́дїе твоѝ прино́сѧтъ, а҆́гг҃льскими пѣ́сньми славосло́вѧще тѧ̀, сп҃се.

<red>Ꙗ҆́</red>кѡ чл҃вѣколю́бецъ сподо́би наче́ншымъ лѣ́то, и҆ сконча́ти тебѣ̀ бл҃гоꙋго́днѡ, хрⷭ҇тѐ.

<red>В</red>седержи́телю є҆ди́не гдⷭ҇и, лѣ́тъ ѡ҆бхождє́нїѧ ѹ҆ти́шивъ, мі́рꙋ да́рꙋй.

<rubric class="inline">Бг҃оро́диченъ:</rubric> <red>Ꙗ҆́</red>кѡ приста́нище ны́нѣ дꙋ́шъ на́шихъ, и҆ тве́рдꙋ наде́ждꙋ, бцⷣꙋ всѝ воспои́мъ.

<rubric class="inline">Катава́сїа:</rubric> <irmos><red>Ѹ҆</red>слы́шахъ, гдⷭ҇и, смотре́нїѧ твоегѡ̀ та́инство, разꙋмѣ́хъ дѣла̀ твоѧ̑, и҆ просла́вихъ твоѐ бж҃ество̀.</irmos>

## Пѣ́снь є҃.

<rubric class="inline">І҆рмо́съ:</rubric> <irmos><red>Ѿ</red> но́щи ѹ҆́тренююще пое́мъ тѧ̀, хрⷭ҇тѐ, ѻ҆ц҃ꙋ̀ собезнача́льна, и҆ сп҃са дꙋ́шъ на́шихъ, ми́ръ мі́рови пода́ждь, чл҃вѣколю́бче.</irmos>

<red>И҆</red>сполнѧ́ѧй всѧ́чєскаѧ бл҃гости, хрⷭ҇тѐ, ты̀ бл҃горастворе́нїемъ и҆ бл҃гопло́дїемъ бл҃гослове́ньми вѣнча́емо, многокрꙋ́жное лѣ́то рабѡ́мъ твои̑мъ да́рꙋй.

<red>Л</red>ѣ́тное воздаѧ́нїе покажѝ на́мъ, преложе́нїе къ лꙋ́чшымъ: ми́рное же ѹ҆строе́нїе вѣ́дꙋщымъ тѧ̀, сло́ве бж҃їй, ѹ҆подо́бльшасѧ человѣ́кѡмъ.

<red>Н</red>а зе́млю прише́лъ є҆сѝ, собезнача́льне ѻ҆ц҃ꙋ̀, плѣ́нникѡмъ ѿпꙋще́нїе, слѣпы̑мъ же прозрѣ́нїе, ѿ ѻ҆ц҃а̀ возвѣща́ѧ, и҆ вре́мѧ прїѧ́тно.

<rubric class="inline">Бг҃оро́диченъ:</rubric> <red>Н</red>а́ши надє́жды, бцⷣе чтⷭ҇аѧ, и҆ на́ше жела́нїе на тѧ̀ возлага́емъ, млⷭ҇тива на́мъ да́ждь дв҃о, є҆го́же родила̀ є҆сѝ.

<rubric class="inline">Катава́сїа:</rubric> <irmos><red>Ѽ</red> требл҃же́нное дре́во! На не́мже распѧ́сѧ хрⷭ҇то́съ, цр҃ь и҆ гдⷭ҇ь, и҆́мже падѐ дре́вомъ прельсти́вый, тобо́ю прельсти́всѧ, бг҃ꙋ пригвозди́вшꙋсѧ пло́тїю, подаю́щемꙋ ми́ръ дꙋша́мъ на́шымъ.</irmos>

## Пѣ́снь ѕ҃.

<rubric class="inline">І҆рмо́съ:</rubric> <irmos><red>П</red>рⷪ҇ро́ка сп҃слъ є҆сѝ ѿ ки́та, чл҃вѣколю́бче, и҆ менѐ и҆з̾ глꙋбины̀ прегрѣше́нїй возведѝ, молю́сѧ.</irmos>

<red>Ж</red>итїѐ нача́ти бл҃гоꙋго́дно тебѣ̀, влⷣко, съ лѣ́тнымъ начина́нїемъ, на́съ сподо́би.

<red>Д</red>не́й дꙋхо́вныхъ въ поꙋче́нїи зако́на твоегѡ̀, покажѝ и҆спо́лнены, ще́дре сп҃се, пою́щыѧ тѧ̀.

<rubric class="inline">Бг҃оро́диченъ:</rubric> <red>Р</red>о́ждшаѧ гдⷭ҇а, бцⷣе всенепоро́чнаѧ, и҆зба́ви ѿ бѣ́дъ вѣ́рою пою́щыѧ тѧ̀, пречⷭ҇таѧ.

<rubric class="inline">Катава́сїа:</rubric> <irmos><red>В</red>о́днагѡ ѕвѣ́рѧ во ѹ҆тро́бѣ, дла̑ни і҆ѡ́на крⷭ҇тови́днѡ распросте́ръ, сп҃си́тельнꙋю стрⷭ҇ть проѡбража́ше ꙗ҆́вѣ: тѣ́мъ тридне́венъ и҆зше́дъ, премі́рное воскрⷭ҇нїе прописа́ше, пло́тїю пригвожде́ннагѡ хрⷭ҇та̀ бг҃а, и҆ тридне́внымъ воскрⷭ҇нїемъ мі́ръ просвѣ́щшагѡ.</irmos>

<rubric>Конда́къ и҆ і҆́косъ прпⷣбнагѡ.</rubric>

## Пѣ́снь з҃.

<rubric class="inline">І҆рмо́съ:</rubric> <irmos><red>Ѻ҆́</red>троцы бл҃гоче́стїю совоспита́ни, ѕлочести́вагѡ велѣ́нїѧ небре́гше, ѻ҆́гненнагѡ преще́нїѧ не ѹ҆боѧ́шасѧ: но посредѝ пла́мене стоѧ́ще поѧ́хꙋ: ѻ҆тцє́въ бж҃е, бл҃гослове́нъ є҆сѝ.</irmos>

<red>Н</red>ачина́ющїи лѣ́то, и҆ пѣ́сней нача́токъ сотворѧ́емъ црⷭ҇твꙋющемꙋ хрⷭ҇тꙋ̀ црⷭ҇твомъ безконе́чнымъ, правосла́внїи лю́дїе, бл҃гоче́стнѡ пою́ще: ѻ҆тцє́въ бж҃е бл҃гослове́нъ є҆сѝ.

<red>С</red>ы́й пре́жде вѣ̑къ, на вѣ́къ же и҆ є҆щѐ гдⷭ҇ь, воспѣва́ющымъ тѧ̀, хрⷭ҇тѐ, и҆сто́чникъ бл҃госты́ни, бл҃ги́хъ твои́хъ дарѡ́въ лѣ́то сїѐ и҆спо́лни: ѻ҆тцє́въ бж҃е, бл҃гослове́нъ є҆сѝ.

<rubric class="inline">Бг҃оро́диченъ:</rubric> <red>Ꙗ҆́</red>кѡ рабѝ влⷣцѣ на мл҃твꙋ, чтⷭ҇ꙋю мт҃рь твою̀ тебѣ̀ предлага́емъ, хрⷭ҇тѐ, ѿ всѧ́кагѡ ѡ҆бстоѧ́нїѧ лю́ди твоѧ̑, бл҃же, и҆зба́вити пою́щыѧ: ѻ҆тцє́въ бж҃е, бл҃гослове́нъ є҆сѝ.

<rubric class="inline">Катава́сїа:</rubric> <irmos><red>Б</red>езꙋ́мное велѣ́нїе мꙋчи́телѧ ѕлочести́вагѡ лю́ди поколеба̀, ды́шꙋщее преще́нїе и҆ ѕлохꙋле́нїе бг҃оме́рзкое: ѻ҆ба́че трѝ ѻ҆́троки не ѹ҆страшѝ ꙗ҆́рость ѕвѣ́рскаѧ, ни ѻ҆́гнь снѣда́ѧй, но противоды́шꙋщꙋ росоно́сномꙋ дх҃ꙋ, со ѻ҆гне́мъ сꙋ́ще поѧ́хꙋ: препѣ́тый ѻ҆тцє́въ и҆ на́съ бж҃е, бл҃гослове́нъ є҆сѝ.</irmos>

## Пѣ́снь и҃.

<rubric class="inline">І҆рмо́съ:</rubric> <irmos><red>П</red>ѣсносло́вцы въ пещѝ спа́сшаго дѣ́ти, и҆ громопла́меннꙋю прело́жшаго на ро́сꙋ, хрⷭ҇та̀ бг҃а по́йте и҆ превозноси́те во всѧ̑ вѣ́ки.</irmos>

<red>Ꙗ҆́</red>кѡ нача́льникꙋ сп҃се́нїѧ, хрⷭ҇тѐ, нача́токъ тебѣ̀ прино́ситъ лѣ́тный чтⷭ҇на́ѧ цр҃ковь, зовꙋ́щи: по́йте и҆ превозноси́те хрⷭ҇та̀ во вѣ́ки.

<red>И҆</red>з̾ не сꙋ́щихъ всѧ́чєскаѧ мꙋ́дрѣ ѡ҆бнови́вшаго созда́телѧ, и҆ производѧ́щаго време́нъ ѡ҆бращє́нїѧ хотѣ́нїемъ, по́йте и҆ превозноси́те є҆го̀ во вѣ́ки.

<red>И҆</red>зводѧ́щемꙋ всѧ́чєскаѧ бг҃ꙋ, и҆ времена̀ и҆змѣнѧ́ющемꙋ, на многоѡбра́зное человѣ́кѡмъ ѹ҆правле́нїе, пое́мъ: хвали́те и҆ превозноси́те хрⷭ҇та̀ во вѣ́ки.

<rubric class="inline">Бг҃оро́диченъ:</rubric> <red>Б</red>г҃омт҃рь дв҃ꙋ чтⷭ҇ꙋю, лѣ́тъ ѡ҆бхожде́ньми же и҆ ѡ҆браще́ньми, правосла́внѡ человѣ́честїи собо́ри, пое́мъ тѧ̀ ꙗ҆́кѡ бцⷣꙋ и҆ всѣ́хъ сп҃се́нїе.

<rubric>(зрѝ) Вѣ́домо бꙋ́ди, ꙗ҆́кѡ всегда̀ по концѣ̀ и҃-ѧ пѣ́сни, твори́мъ всѝ мета́нїе, є҆ди́ною глаго́люще: Хва́лимъ, бл҃гослови́мъ, покланѧ́емсѧ гдⷭ҇еви, пою́ще и҆ превозносѧ́ще во всѧ̑ вѣ́ки.</rubric>

<rubric>Та́же і҆рмо́съ и҃-ѧ пѣ́сни, и҆лѝ по ѹ҆ста́вꙋ, ꙗ҆́коже и҆ дне́сь.</rubric>

<rubric class="inline">Катава́сїа:</rubric> <irmos><red>Б</red>л҃гослови́те ѻ҆́троцы, трⷪ҇цы равночи́сленнїи, содѣ́телѧ ѻ҆ц҃а̀ бг҃а, по́йте снизше́дшее сло́во, и҆ ѻ҆́гнь въ ро́сꙋ претво́ршее, и҆ превозноси́те всѣ̑мъ жи́знь подава́ющаго дх҃а всест҃а́го во вѣ́ки.</irmos>

<rubric>І҆ере́й же покади́въ ст҃ꙋ́ю трапе́зꙋ, возгласи́тъ:</rubric>

<red>Б</red>цⷣꙋ и҆ ма́терь свѣ́та въ пѣ́снехъ возвели́чимъ.

<rubric>И҆ покади́въ ст҃ы́й ѻ҆лта́рь, и҆ всю̀ цр҃ковь, и҆ бра́тїю, є҆́же повсегда̀ на ѳ҃-й пѣ́сни ѹ҆́трени не ѡ҆ставлѧ́етсѧ. Мы́ же стїхосло́вимъ ѳ҃-ю пѣ́снь, пою́ще велегла́снѡ, на гла́съ ѕ҃:</rubric>

<incipit><red>В</red>ели́читъ дꙋша̀ моѧ̀ гдⷭ҇а:</incipit>

<rubric class="inline">Припѣва́емъ же:</rubric> <incipit><red>Ч</red>тⷭ҇нѣ́йшꙋю херꙋві̑мъ:</incipit>

<rubric>На ѳ҃-й бо пѣ́сни, а҆́ще нѣ́сть пра́здникъ гдⷭ҇ьскїй, то всегда̀, а҆́ще и҆ вели́кое славосло́вїе, и҆лѝ и҆ хра́мъ ст҃а́гѡ ко́егѡ бꙋ́детъ, стїхосло́вимъ Чтⷭ҇нѣ́йшꙋю.</rubric>

## Пѣ́снь ѳ҃.

<rubric class="inline">І҆рмо́съ:</rubric> <irmos><red>Ѡ҆́</red>бразъ чтⷭ҇агѡ ржⷭ҇тва̀ твоегѡ̀, ѻ҆гнепали́маѧ кꙋпина̀ показа̀ неѡпа́льнаѧ, и҆ ны́нѣ на на́съ напа́стей свирѣ́пѣющꙋю ѹ҆гаси́ти, мо́лимсѧ, пе́щь, да тѧ̀, бцⷣе, непреста́ннѡ велича́емъ.</irmos>

<red>С</red>ло́во бж҃їе, и҆ си́ла, и҆́стиннаѧ мꙋ́дрость и҆ ѵ҆поста́снаѧ, содержа́щаѧ и҆ пра́вѧщаѧ всѧ́чєскаѧ мꙋ́дрѣ, и҆ ны́нѣ наста́вшее рабѡ́мъ твои̑мъ вре́мѧ во ѹ҆строе́нїи ти́сѣ произведѝ.

<red>В</red>сѧ̑ дѣла̀ твоѧ̑, гдⷭ҇и, нб҃са̀ и҆ землѧ̀, свѣ́тъ и҆ мо́ре, во́ды и҆ всѝ и҆сто́чницы, со́лнце же, лꙋна̀ и҆ тьма̀, ѕвѣ́зды, ѻ҆́гнь, человѣ́цы и҆ ско́ти, со а҆́гг҃лы восхвалѧ́ютъ тѧ̀.

<red>Є҆</red>ди́нъ є҆сѝ превѣ́чный, ꙗ҆́кѡ творе́цъ вѣкѡ́въ, и҆ црⷭ҇твꙋющее трїѷпоста́сное є҆ди́но бж҃ество̀ нераздѣ́льное, мольба́ми чтⷭ҇ыѧ бг҃омт҃ре, лѣ́то плодоно́сно наслѣ́дїю твоемꙋ̀ покажѝ.

<rubric class="inline">Бг҃оро́диченъ:</rubric> <red>С</red>п҃се всегѡ̀, и҆ строи́телю и҆ зижди́телю и҆ вседержи́телю тва́ри, мольба́ми безсѣ́меннѡ ро́ждшїѧ тѧ̀, ми́ръ мі́рꙋ твоемꙋ̀ пода́ждь, соблюда́ѧ цр҃ковь всегда̀ немѧте́жнꙋ.

<rubric class="inline">Катава́сїа:</rubric> <irmos><red>Т</red>а́инъ є҆сѝ, бцⷣе, ра́й, невоздѣ́ланнѡ возрасти́вшїй хрⷭ҇та̀, и҆́мже крⷭ҇тное живоно́сное на землѝ насади́сѧ дре́во. Тѣ́мъ ны́нѣ возноси́мꙋ, покланѧ́ющесѧ є҆мꙋ̀, тѧ̀ велича́емъ.</irmos>

<rubric class="inline">Дрꙋгі́й:</rubric> <red>С</red>нѣ́дїю дре́ва ро́дꙋ прибы́вшїѧ сме́рть, крⷭ҇то́мъ ѹ҆праздни́сѧ дне́сь: и҆́бо прама́тернѧѧ всеро́днаѧ клѧ́тва разрꙋши́сѧ прозѧбе́нїемъ чтⷭ҇ыѧ бг҃омт҃ре, ю҆́же всѧ̑ си̑лы нбⷭ҇ныѧ велича́ютъ.

<rubric>Свѣти́ленъ і҆нді́кта.</rubric>

<podoben>Подо́бенъ: <incipit><red>Ѹ҆</red>ч҃нкѡ́мъ:</incipit></podoben>

<red>Б</red>ж҃е богѡ́въ и҆ гдⷭ҇и, трїѷпоста́сное є҆стество̀ непристꙋ́пне, присносꙋ́щне, несозда́нне, и҆ всѣ́хъ содѣ́телю, вседержи́телю, тебѣ̀ припа́даемъ всѝ, и҆ тѧ̀ мо́лимъ: настоѧ́щее лѣ́то сїѐ ꙗ҆́кѡ бл҃гъ бл҃гослови́въ, сохранѝ въ ми́рѣ і҆мпера́тора, и҆ всѧ̑ лю́ди твоѧ̑, ще́дре.

<rubric>Сла́ва, прпⷣбнагѡ. И҆ ны́нѣ, і҆нді́кта, подо́бенъ то́йже:</rubric>

<red>С</red>одѣ́телю и҆ прави́телю всеѧ̀ тва́ри сы́й, времена̀ и҆ лѣ̑та положи́въ въ твое́й вла́сти, лѣ́тнїй крꙋ́гъ бл҃гослове́ньми, ще́дре, бл҃гости вѣнча́й, въ ми́рѣ сохранѧ́ѧ твоѧ̑ лю́ди невре́дны и҆ цѣ́лы, мо́лимсѧ, мл҃твами ро́ждшїѧ тѧ̀, и҆ бж҃е́ственныхъ а҆́гг҃лъ.

<rubric>На хвали́техъ стїхи̑ры самогла́сны, і҆нді́кта на д҃, гла́съ г҃.</rubric>

<rubric class="inline">І҆ѡа́нна мона́ха:</rubric> <red>П</red>ревѣ́чное сло́во ѻ҆́ч҃ее, и҆́же во ѡ҆́бразѣ бж҃їи сы́й, и҆ соста́вивый тва́рь и҆з̾ не сꙋ́щагѡ во є҆́же бы́ти времена̀ и҆ лѣ̑та во свое́й вла́сти положи́вый, бл҃гословѝ вѣне́цъ лѣ́та бл҃гости твоеѧ̀, да́рꙋѧ ми́ръ цр҃квамъ твои̑мъ, и҆ побѣ̑ды вѣ́рнѣйшемꙋ і҆мпера́торꙋ, бл҃гопло́дїе же землѝ, и҆ на́мъ ве́лїю млⷭ҇ть.

<rubric>Гла́съ д҃.</rubric>

<rubric class="inline">Тогѡ́жде:</rubric> <red>Ц</red>рⷭ҇твїе твоѐ, хрⷭ҇тѐ бж҃е, црⷭ҇тво всѣ́хъ вѣкѡ́въ, и҆ влⷣчество твоѐ во всѧ́комъ ро́дѣ и҆ ро́дѣ: всѧ̑ бо мꙋ́дростїю сотвори́лъ є҆сѝ, времена̀ и҆ лѣ̑та на́мъ предложи́въ. Тѣ́мже бл҃годарѧ́ще ѡ҆ всѣ́хъ и҆ за всѧ̑, вопїе́мъ: бл҃гословѝ вѣне́цъ лѣ́та бл҃гости твоеѧ̀, и҆ сподо́би на́съ неѡсꙋжде́ннѡ вопи́ти тебѣ̀: гдⷭ҇и, сла́ва тебѣ̀.

<rubric class="inline">А҆ндре́а кри́тскагѡ:</rubric> <red>Ш</red>є́ствїѧ твоѧ̑, бж҃е, шє́ствїѧ вє́лїѧ и҆ чꙋ̑дна: тѣ́мъ строе́нїѧ твоегѡ̀ си́лꙋ велича́емъ, ꙗ҆́кѡ свѣ́тъ ѿ свѣ́та прише́лъ є҆сѝ во ѻ҆каѧ́нный мі́ръ тво́й, и҆ пе́рвꙋю погꙋби́лъ є҆сѝ клѧ́твꙋ ве́тхагѡ а҆да́ма, ꙗ҆́кѡ бл҃говоли́лъ є҆сѝ, сло́ве, и҆ на́мъ мꙋ́дростїю времена̀ и҆ лѣ̑та положи́лъ є҆сѝ, є҆́же сла́вити вседѣ́тельнꙋю твою̀ бл҃гость: гдⷭ҇и, сла́ва тебѣ̀.

<rubric>И҆ ст҃ы́хъ же́нъ є҆ди́нъ сті́хъ.</rubric>

<rubric>Сла́ва, прпⷣбнагѡ. И҆ ны́нѣ, і҆нді́кта, гла́съ и҃.</rubric>

<rubric class="inline">Ге́рманово:</rubric> <red>Н</red>еизрече́нною мꙋ́дростїю соста́вивый всѧ́чєскаѧ, сло́ве хрⷭ҇тѐ бж҃е, времена̀ и҆ лѣ̑та на́мъ предложи́вый, дѣла̀ рꙋ́къ твои́хъ бл҃гословѝ, и҆ вѣ́рнаго і҆мпера́тора си́лою твое́ю возвеселѝ, подава́ѧ є҆мꙋ̀ на ва́рвары крѣ́пость, ꙗ҆́кѡ є҆ди́нъ бл҃гъ и҆ чл҃вѣколю́бецъ.

<rubric>Та́же славосло́вїе вели́кое.</rubric>

<rubric>И҆ по трист҃о́мъ тропа́рь і҆нді́кта.</rubric>

<rubric>Сла́ва, ст҃а́гѡ.</rubric>

<rubric class="inline">И҆ ны́нѣ:</rubric> <red>Р</red>а́дꙋйсѧ ѡ҆бра́дованнаѧ:

<rubric>Є҆ктєнїѝ, и҆ ѿпꙋ́стъ, и҆ ча́съ а҃-й. На а҃-мъ часѣ̀ тропа́рь і҆нді́кта: Сла́ва, ст҃а́гѡ. И҆ ны́нѣ: бг҃оро́диченъ часѡ́въ. По трист҃о́мъ конда́къ і҆нді́кта, и҆ ст҃а́гѡ, глаго́лемъ премѣнѧ́юще, и҆ прѡ́чаѧ: и҆ соверше́нный ѿпꙋ́стъ.</rubric>



<rubric>На лїтꙋргі́и: Бл҃жє́нна ѿ канѡ́на і҆нді́кта, пѣ́снь г҃, на д҃: и҆ прпⷣбнагѡ пѣ́снь ѕ҃ на д҃.</rubric>

<rubric>По вхо́дѣ тропа́рь, пре́жде і҆нді́кта, и҆ бцⷣы:</rubric>

<red>Р</red>а́дꙋйсѧ ѡ҆бра́дованнаѧ:

<rubric>И҆ прпⷣбнагѡ:</rubric>

<rubric>Сла́ва, конда́къ ст҃а́гѡ: И҆ ны́нѣ, конда́къ і҆нді́кта. (А҆́ще же хра́мъ бцⷣы, И҆ ны́нѣ, хра́ма бцⷣы, і҆нді́кта же конда́къ глаго́ли въ нача́лѣ.)</rubric>

<rubric>Прокі́менъ і҆нді́кта, гла́съ г҃:</rubric>

<red>В</red>е́лїй гдⷭ҇ь на́шъ, и҆ ве́лїѧ крѣ́пость є҆гѡ̀, и҆ ра́зꙋма є҆гѡ̀ нѣ́сть числа̀.

<rubric class="inline">Сті́хъ:</rubric> <red>Х</red>вали́те гдⷭ҇а, ꙗ҆́кѡ бл҃гъ ѱало́мъ.

<rubric>И҆ прпⷣбнагѡ прокі́менъ, гла́съ з҃:</rubric>

<red>Ч</red>тⷭ҇на̀ пред̾ гдⷭ҇емъ сме́рть прпⷣбныхъ є҆гѡ̀.

<rubric>А҆пⷭ҇лъ къ тїмоѳе́ю, зача́ло сп҃в:</rubric>

<red>Ч</red>а́до тїмоѳе́е, молю̀, ѹ҆́бѡ пре́жде:

<rubric>И҆ прпⷣбнагѡ, къ колосса́емъ, зача́ло сн҃и:</rubric>

<incipit><red>Б</red>ра́тїе, ѡ҆блецы́тесѧ ѹ҆́бѡ:</incipit>

<rubric class="inline">А҆ллилꙋ́їа, гла́съ д҃:</rubric> <red>Т</red>ебѣ̀ подоба́етъ пѣ́снь, бж҃е, въ сїѡ́нѣ.

<rubric class="inline">Сті́хъ:</rubric> <red>Б</red>л҃гослови́ши вѣне́цъ лѣ́та бл҃гости твоеѧ̀, гдⷭ҇и.

<rubric class="inline">И҆ прпⷣбнагѡ:</rubric> <red>Б</red>л҃же́нъ мꙋ́жъ боѧ́йсѧ гдⷭ҇а, въ за́повѣдехъ є҆гѡ̀ восхо́щетъ ѕѣлѡ̀.

<rubric>Є҆ѵⷢ҇лїе лꙋкѝ, зача́ло г҃і:</rubric>

<red>В</red>о вре́мѧ ѻ҆́но, вни́де і҆и҃съ въ назаре́тъ, и҆дѣ́же бѣ̀ воспита́нъ:

<rubric>И҆ прпⷣбнагѡ: матѳе́а, зача́ло м҃г:</rubric>

<incipit><red>В</red>сѧ̑ мнѣ̀ предана̑ сꙋ́ть:</incipit>

<rubric class="inline">Прича́стенъ:</rubric> <red>Б</red>л҃гослови́ши вѣне́цъ лѣ́та бл҃гости твоеѧ̀, гдⷭ҇и.

<rubric class="inline">Дрꙋгі́й:</rubric> <incipit><red>В</red>ъ па́мѧть вѣ́чнꙋю:</incipit>



<rubric>(зрѝ) Дневны́й же а҆пⷭ҇лъ и҆ є҆ѵⷢ҇лїе вычита́емъ напредѝ.</rubric>

<rubric>(зрѝ) Подоба́етъ вѣ́дати: А҆́ще слꙋчи́тсѧ а҃-й де́нь мцⷭ҇а септе́мврїа въ недѣ́лю, ѡ҆ставлѧ́етсѧ слꙋ́жба ст҃ы́хъ же́нъ, и҆ пое́тсѧ, є҆гда̀ є҆кклисїа́рхъ разсꙋ́дитъ. Пое́тсѧ же воскрⷭ҇на слꙋ́жба со возслѣ́дованїемъ і҆нді́кта и҆ прпⷣбнагѡ сѷмеѡ́на си́це:</rubric>

<rubric class="inline">На ма́лѣй вече́рни:</rubric> <red>С</red>тїхи̑ры воскрⷭ҇ны, и҆ бцⷣы, по ѻ҆бы́чаю. Тропа́рь воскрⷭ҇нъ. <red>С</red>ла́ва, и҆ ны́нѣ, бг҃оро́диченъ.

<rubric class="inline">На вели́цѣй вече́рни:</rubric> <red>П</red>ое́мъ <incipit><red>Б</red>л҃же́нъ мꙋ́жъ:</incipit> каѳі́смꙋ всю̀. На <red>Г</red>дⷭ҇и воззва́хъ, стїхи̑ры воскрⷭ҇ны г҃: а҆нато́лїевъ є҆ди́нъ: и҆ і҆нді́кта г҃: и҆ ст҃а́гѡ г҃. <red>С</red>ла́ва, і҆нді́кта: <red>И҆</red> ны́нѣ, бг҃оро́диченъ гла́са. И҆ чте́нїй і҆нді́кта два̀: и҆ ст҃а́гѡ є҆ди́но. На лїті́и стїхи́ра хра́ма: и҆ і҆нді́кта стїхи̑ры стїхѡ́вныѧ: <red>С</red>ла́ва, ст҃а́гѡ: <red>И҆</red> ны́нѣ, і҆нді́кта, пи́санъ на хвали́техъ. На стїхо́внѣ, стїхи̑ры воскрⷭ҇ны по а҆лфави́тꙋ, съ припѣ́вы и҆́хъ. <red>С</red>ла́ва, ст҃а́гѡ: <red>И҆</red> ны́нѣ, і҆нді́кта. На бл҃гослове́нїи хлѣ́бѡвъ, <red>Б</red>цⷣе дв҃о ра́дꙋйсѧ, два́жды: и҆ і҆нді́кта є҆ди́ножды. И҆ чте́нїе въ посла́нїихъ а҆пⷭ҇льскихъ.

<rubric class="inline">На ѹ҆́трени:</rubric> <red>Н</red>а <red>Б</red>г҃ъ гдⷭ҇ь, тропа́рь воскрⷭ҇нъ, два́жды: <red>С</red>ла́ва ст҃а́гѡ: <red>И҆</red> ны́нѣ, і҆нді́кта. По каѳі́смѣхъ сѣда́льны воскрⷭ҇ны съ бг҃оро́дичны и҆́хъ: и҆ чте́нїе въ толкова́нїихъ є҆ѵⷢ҇льскихъ, є҆́же на рѧдꙋ̀. По непоро́чнахъ тропарѝ, и҆ ѵ҆пакоѝ, и҆ чте́нїе. Степє́нны, и҆ прокі́менъ гла́са. И҆ <incipit><red>В</red>сѧ́кое дыха́нїе:</incipit> Є҆ѵⷢ҇лїе воскрⷭ҇ное. <incipit><red>В</red>оскрⷭ҇нїе хрⷭ҇то́во:</incipit> Ѱало́мъ н҃. Стїхи́ра воскрⷭ҇на. Канѡ́нъ воскрⷭ҇нъ со і҆рмосо́мъ на д҃: и҆ бцⷣы на в҃: и҆ і҆нді́кта на д҃: и҆ ст҃а́гѡ на д҃. Катава́сїа, <incipit><red>К</red>рⷭ҇тъ начерта́въ:</incipit> По г҃-й пѣ́сни, конда́къ і҆нді́кта и҆ ст҃а́гѡ, и҆ сѣда́ленъ ст҃а́гѡ, два́жды. <red>С</red>ла́ва, и҆ ны́нѣ, і҆нді́кта. И҆ чте́нїе житїѧ̀ ст҃а́гѡ сѷмеѡ́на. По ѕ҃-й пѣ́сни конда́къ воскрⷭ҇нъ, и҆ і҆́косъ. И҆ чте́мъ про́логъ. На ѳ҃-й пѣ́сни пое́мъ <red>Чⷭ҇</red>тнѣ́йшꙋю. Свѣти́ленъ воскрⷭ҇ный: <red>С</red>ла́ва, ст҃а́гѡ: <red>И҆</red> ны́нѣ, і҆нді́кта. На хвали́техъ стїхи̑ры воскрⷭ҇ны д҃: И҆ і҆нді́кта г҃, гла́съ г҃: <red>П</red>ревѣ́чное сло́во: съ припѣ́вомъ і҆нді́кта. Та́же самогла́на ст҃а́гѡ, гла́съ в҃, съ припѣ́вомъ: <red>Ч</red>тⷭ҇на̀ пред̾ гдⷭ҇емъ сме́рть прпⷣбныхъ є҆гѡ̀. <red>Ѿ</red> ко́рене бл҃га́гѡ: <red>С</red>ла́ва, стїхи́ра є҆ѵⷢ҇льскаѧ. <red>И҆</red> ны́нѣ, <incipit><red>П</red>ребл҃гослове́нна є҆сѝ:</incipit> Славосло́вїе вели́кое. По трист҃о́мъ тропа́рь воскрⷭ҇нъ то́чїю: є҆ктєнїѝ, и҆ ѿпꙋ́стъ: и҆ ѡ҆глаше́нїе. И҆ ѡ҆бы́чное и҆схожде́нїе. И҆ ча́съ а҃-й въ притво́рѣ. И҆ коне́чный ѿпꙋ́стъ.

<rubric class="inline">На часѣ́хъ:</rubric> <red>Г</red>лаго́лемъ тропа́рь воскрⷭ҇нъ: <red>С</red>ла́ва, і҆нді́кта: <red>И҆</red> ны́нѣ, бг҃оро́диченъ часѡ́въ. По <red>Ѻ҆́</red>ч҃е на́шъ, конда́къ і҆нді́кта: На г҃-мъ часѣ̀ тропа́рь воскрⷭ҇нъ: <red>С</red>ла́ва, ст҃а́гѡ: <red>И҆</red> ны́нѣ, бг҃оро́диченъ часѡ́въ. По <red>Ѻ҆́</red>ч҃е на́шъ, конда́къ ст҃а́гѡ. Та́кожде и҆ на про́чихъ часѣ́хъ, конда́къ воскрⷭ҇нъ: и҆ і҆нді́кта: и҆ ст҃а́гѡ, глаго́лемъ премѣнѧ́юще.

<rubric class="inline">На лїтꙋргі́и:</rubric> <red>Б</red>л҃же́нна воскрⷭ҇на гла́са, на д҃: И҆ ѿ канѡ́на і҆нді́кта пѣ́снь г҃-ѧ, на д҃: И҆ ст҃а́гѡ, пѣ́снь ѕ҃-ѧ, на д҃: По вхо́дѣ тропа́рь воскрⷭ҇нъ: и҆ і҆нді́кта, и҆ ст҃а́гѡ. Конда́къ воскрⷭ҇нъ, <red>С</red>ла́ва, ст҃а́гѡ: <red>И҆</red> ны́нѣ, і҆нді́кта. Прокі́менъ, а҆пⷭ҇лъ, а҆ллилꙋ́їа, и҆ є҆ѵⷢ҇лїе пре́жде і҆нді́кта: Воскрⷭ҇но же под̾ зача́ло. Та́же ст҃а́гѡ. Прича́стенъ і҆нді́кта, пото́мъ ст҃а́гѡ.
