---
title: "Мѣ́сѧца ма́їа въ а҃і де́нь"
navigation:
  key: service-menaionfest-28
  title: "Мѣ́сѧца ма́їа въ а҃і де́нь"
  parent: service-menaionfest
  order: 28
type: "service"
---

# Мѣ́сѧца ма́їа въ а҃і де́нь.

<rubric>Слꙋ́жба и҆̀же во ст҃ы́хъ ѻ҆тцє́мъ на́шымъ равноапⷭ҇льнымъ меѳо́дїю и҆ кѷрі́ллꙋ, ѹ҆чи́телємъ словє́нскимъ.</rubric>



<rubric>Ве́черъ: <incipit><red>Б</red>л҃же́нъ мꙋ́жъ,</incipit> а҃-й а҆нтїфѡ́нъ.</rubric>

<rubric>На <incipit><red>Г</red>дⷭ҇и воззва́хъ:</incipit> стїхи̑ры, гла́съ в҃:</rubric>

<podoben>Подо́бенъ: <incipit><red>К</red>і́ими похва́льными вѣнцы̀:</incipit></podoben>

<red>К</red>і́ими похва́льными вѣнцы̀ ѹ҆вѧзе́мъ бг҃омꙋ́дрїи ѹ҆чи́тєли, ꙗ҆зы́ки словє́нскїѧ во тьмѣ̀ невѣ́дѣнїѧ и҆ сѣ́ни сме́ртнѣй сѣдѧ́щыѧ, свѣ́томъ є҆ѵⷢ҇лїа просвѣти́вшыѧ, трⷪ҇цы є҆диносꙋ́щныѧ велегла̑сныѧ проповѣ́дники; и҆́миже мы̀, ꙗ҆́кѡ ди́вїѧ ма́слина, къ бл҃гопло́дномꙋ ко́рени правосла́вїѧ прицѣпи́хомсѧ, и҆ прїѧ́хомъ ѿ хрⷭ҇та̀ бг҃а ми́ръ и҆ ве́лїю млⷭ҇ть.

<red>К</red>і́ими похва́льными пѣ́сньми ѹ҆бл҃жи́мъ бг҃омꙋ́дрїи ѹ҆чи́тєли, меѳо́дїа пꙋстыннолю́бнаго, въ безмо́лвнѣмъ пребыва́нїи плода́ми дх҃а ѡ҆богати́вшасѧ, и҆ кѷрі́лла златоглаго́ливаго, раче́нїемъ любомꙋ́дрїѧ го́рнюю премꙋ́дрость стѧжа́вшаго, и҆ бꙋ́їихъ мꙋдрецє́въ а҆га́рѧнскихъ сꙋесло́вїе посрами́вшаго; и҆́хже ра́ди хрⷭ҇то́съ бг҃ъ на́шъ дарова̀ и҆ на́мъ ве́лїю млⷭ҇ть.

<red>К</red>і́ими пѣ́сненными добро́тами восхва́лимъ бг҃омꙋ́дрїи ѹ҆чи́тєли, меѳо́дїа, всѧ̑ кра̑снаѧ мі́ра ра́ди любвѐ хрⷭ҇то́вы презрѣ́вшаго, и҆ во а҆́гг҃льстѣмъ ѡ҆́бразѣ нбⷭ҇номꙋ цр҃ю̀ крѣ́пкѡ во́инствовавшаго, и҆ кѷрі́лла, ѿ ѻ҆́трочества премꙋ́дрость въ сожи́тїе себѣ̀ и҆збра́вшаго и҆ ѿ бг҃а да̑нныѧ тала́нты во сла́вꙋ є҆гѡ̀ ѹ҆сꙋгꙋ́бившаго; и҆́миже и҆ мы̀ присносꙋ́щнꙋю трⷪ҇цꙋ, ѻ҆ц҃а̀ и҆ сн҃а и҆ ст҃а́го дх҃а, є҆ди́наго бг҃а позна́вше, и҆мѣ́имъ ѿ хрⷭ҇та̀ бг҃а ве́лїю млⷭ҇ть.

<red>К</red>і́ими дꙋхо́вными пѣ́сньми возвели́чимъ ва́съ, ѽ пребл҃же́ннїи ѹ҆чи́телїе, ра́ди сп҃се́нїѧ люде́й слове́нскихъ а҆пⷭ҇льски подвиза́вшыѧсѧ, и҆ въ просвѣще́нїи и҆́хъ свѣ́томъ бг҃овѣ́дѣнїѧ до́брѣ потрꙋди́вшыѧсѧ, къ немꙋ́же две́рь затворе́ннаѧ, ва́ми письме́нъ слове́нскихъ и҆з̾ѡбрѣ́тенїемъ ѿве́рзесѧ на́мъ; въ ню́же входѧ́ще та́инство бл҃говѣ́стїѧ хрⷭ҇то́ва разꙋмѣва́емъ, и҆ прїе́млемъ ѿ хрⷭ҇та̀ бг҃а ми́ръ и҆ ве́лїю млⷭ҇ть.

<rubric>Сла́ва, гла́съ ѕ҃:</rubric>

<red>А҆</red>пⷭ҇лѡмъ є҆динонра̑вныѧ, і҆ера́рхѡвъ ѹ҆добре́нїе, ꙗ҆зы́кѡвъ слове́нскихъ просвѣти́тели и҆ тє́плыѧ застꙋ́пники, прїиди́те празднолю́бцы, похва́льными пѣ̑нїи воспое́мъ глаго́люще: ра́дꙋйсѧ, кѷрі́лле, бг҃осло́вїѧ трꙋбо̀ златокова́ннаѧ, та́инство ст҃ы́ѧ трⷪ҇цы подо́бїемъ со́лнечнымъ ѹ҆ѧсни́вый, и҆ тѣ́мъ ѕлохꙋ̑льнаѧ ѹ҆ста̀ а҆га̑рѧнскаѧ загради́вый: ра́дꙋйсѧ и҆ ты̀ съ ни́мъ, меѳо́дїе, є҆диномꙋ́дреннѡ подвиза́выйсѧ, мл҃твами и҆ зна́мєнїи томꙋ̀ споспѣшествꙋ́ѧ: и҆ ны́нѣ, ѻ҆тцы̀ всебл҃же́ннїи, не преста́йте молѧ́щесѧ ѡ҆ на́съ хрⷭ҇тꙋ̀ бг҃ꙋ, вѣ́рою и҆ любо́вїю ва́съ велича́ющихъ.

<rubric>И҆ ны́нѣ, бг҃оро́диченъ:</rubric>

<rubric>На стїхо́внѣ стїхи̑ры, гла́съ и҃.</rubric>

<red>С</red>вѣ́тлостїю житїѧ̀ ва́шегѡ, ѹ҆чи́телїе равноапⷭ҇льнїи, ꙗ҆́кѡ ѕвѣ́зды нбⷭ҇ныѧ на тве́рди цр҃ко́внѣй просїѧ́ли є҆стѐ, и҆ мре́жею ѹ҆че́нїй ва́шихъ мнѡ́гїѧ ꙗ҆зы́ки хрⷭ҇тꙋ̀ ѹ҆лови́вше, ко свѣ́тꙋ непристꙋ́пномꙋ востеклѝ є҆стѐ, и҆дѣ́же со а҆́гг҃лы ны́нѣ водворѧ́ющесѧ, мольбꙋ̀ сотвори́те ѡ҆ на́съ, сщ҃е́ннꙋю па́мѧть ва́шꙋ ѡ҆ гдⷭ҇ѣ пра́зднꙋющихъ.

<rubric class="inline">Сті́хъ:</rubric> <red>С</red>щ҃е́нницы твоѝ ѡ҆блекꙋ́тсѧ въ пра́вдꙋ, и҆ прпⷣбнїи твоѝ возра́дꙋютсѧ.

<red>П</red>рїиди́те, ѽ празднолю́бцы, возвели́чимъ ѹ҆чи́тєли, а҆пⷭ҇лѡмъ равнопрⷭ҇тѡ́льныѧ и҆ слове́нъ сла́вꙋ: и҆́ми бо ѿ пре́лести бѣсо́вскїѧ свободи́вшесѧ, свѣ́тъ бл҃говѣ́стїѧ хрⷭ҇то́ва прїѧ́хомъ, и҆ позна́хомъ предвѣ́чное сло́во, ѿ мра́ка грѣхо́внагѡ и҆зба́вльшесѧ.

<rubric class="inline">Сті́хъ:</rubric> <red>Ѹ҆</red>ста̀ првⷣнагѡ поꙋча́тсѧ премꙋ́дрости, и҆ ѧ҆зы́къ є҆гѡ̀ возглаго́летъ сꙋ́дъ.

<red>К</red>ѷрі́лле бг҃омꙋ́дре и҆ меѳо́дїе бг҃олюби́ве, цр҃кве слове́нскїѧ а҆пⷭ҇ли и҆ первоꙋчи́тєли, и҆ вѣ́рныхъ застꙋ̑пницы, бл҃гоче́стїѧ ревни́тели, дх҃а ст҃а́гѡ ѻ҆рга́ни сладкогла́снїи, ны́нѣ ве́лїе дерзнове́нїе ѹ҆ хрⷭ҇та̀ пастыренача́льника и҆мꙋ́ще, моли́тесѧ ѡ҆ на́съ чтⷭ҇нꙋ́ю па́мѧть ва́шꙋ соверша́ющихъ, да возведе́тъ ѿ тлѝ живо́тъ на́шъ, ꙗ҆́кѡ многомлⷭ҇тивъ.

<rubric>Сла́ва, гла́съ то́йже:</rubric>

<red>Р</red>а́дꙋйсѧ, дво́ице сщ҃е́ннаѧ, свѣ́томъ бг҃опозна́нїѧ на́съ ѡ҆зари́вшаѧ: кѷрі́лле, дх҃о́вныѧ мꙋ́дрости и҆сто́чниче живоно́сный, ꙗ҆зы́ки словє́нскїѧ жа́ждою и҆стаѧва́ющыѧ напои́вый, меѳо́дїе, мл҃твы чтⷭ҇ое ѻ҆бита́лище, хрⷭ҇тꙋ̀, є҆мꙋ́же во сла́вѣ предстои́те, моли́тесѧ приле́жнѡ, да кꙋ́пнѡ съ ва́ми є҆го̀ велича́емъ и҆ превозно́симъ во всѧ̑ вѣ́ки.

<rubric>И҆ ны́нѣ, бг҃оро́диченъ:</rubric>

<rubric>Тропа́рь, гла́съ д҃:</rubric>

<red>Ꙗ҆́</red>кѡ а҆пⷭ҇лѡмъ є҆динонра́внїи и҆ слове́нскихъ стра́нъ ѹ҆чи́телїе, кѷрі́лле и҆ меѳо́дїе бг҃омꙋ́дрїи, влⷣкꙋ всѣ́хъ моли́те, всѧ̑ ꙗ҆зы́ки словє́нскїѧ ѹ҆тверди́ти въ правосла́вїи и҆ є҆диномы́слїи, ѹ҆мири́ти мі́ръ, и҆ спⷭ҇тѝ дꙋ́шы на́шѧ.

<rubric>Сла́ва, и҆ ны́нѣ, бг҃оро́диченъ.</rubric>



<rubric>На ѹ҆́трени, на <incipit><red>Б</red>г҃ъ гдⷭ҇ь:</incipit> тропа́рь ст҃ы́хъ.</rubric>

<rubric>Сла́ва, и҆ ны́нѣ, бг҃оро́диченъ:</rubric>

<rubric>По а҃-мъ стїхосло́вїи сѣда́ленъ, гла́съ г҃:</rubric>

<red>Т</red>рⷪ҇цѣ живонача́льнѣй, ю҆́же немо́лчнѡ славосло́вѧтъ а҆́гг҃льскїѧ си̑лы, и҆ ю҆́же велегла́снѡ во ꙗ҆зы́цѣхъ проповѣ́дасте, ны́нѣ во свѣ́тѣ непристꙋ́пнѣмъ предстоѧ́ще, моли́тесѧ приле́жнѡ, кѷрі́лле и҆ меѳо́дїе, долгѡ́въ разрѣше́нїе дарова́ти, и҆ вѣ́чнагѡ ѡ҆сꙋжде́нїѧ и҆зба́вити, любо́вїю па́мѧть ва́шꙋ почита́ющихъ.

<rubric>Сла́ва, и҆ ны́нѣ, бг҃оро́диченъ:</rubric>

<rubric>По в҃-мъ стїхосло́вїи сѣда́ленъ, гла́съ є҃:</rubric>

<red>Д</red>а ра́дꙋютсѧ дне́сь ро́ди слове́нстїи, сщ҃е́нню па́мѧть ѹ҆чи́телей бг҃омꙋ́дрыхъ свѣ́тлѡ пра́зднꙋюще: и҆́ми бо нача́сѧ на сро́днѣмъ на́мъ ѧ҆зы́цѣ слове́нстѣмъ лїтꙋргі́а бж҃е́ственнаѧ и҆ всѐ цр҃ко́вное слꙋже́нїе соверша́тисѧ, и҆ тѣ́мъ неизчерпа́емый кла́дѧзь воды̀ текꙋ́щїѧ въ жи́знь вѣ́чнꙋю даде́сѧ на́мъ: ѿ неѧ́же пїю́ще не преста́немъ велича́ти ва́съ, кѷрі́лле и҆ меѳо́дїе: вы́ же во сла́вѣ ст҃ы́хъ веселѧ́щесѧ, моли́тесѧ приле́жнѡ сп҃сти́сѧ дꙋша́мъ на́шымъ.

<rubric>Сла́ва, и҆ ны́нѣ, бг҃оро́диченъ:</rubric>

<rubric>На полѷеле́и велича́нїе:</rubric>

<red>В</red>елича́емъ ва́съ, ст҃і́и равноапⷭ҇льнїи меѳо́дїе и҆ кѷрі́лле, всѧ̑ словє́нскїѧ страны̑ ѹ҆че́ньми свои́ми просвѣти́вшыѧ и҆ ко хрⷭ҇тꙋ̀ приве́дшыѧ.

<rubric>По полѷеле́и сѣда́ленъ, гла́съ д҃:</rubric>

<red>П</red>рїиди́те просвѣти́тели на́шѧ велегла́снѡ, хвала́ми почти́мъ: ті́и бо ꙗ҆зы́ки словє́нскїѧ, гла́домъ сло́ва бж҃їѧ погиба́вшыѧ, ма́нною ѹ҆че́нїѧ бг҃омꙋ́драгѡ напита́ста, и҆ преложе́нїемъ бл҃говѣ́стїѧ сы́на гро́мова на сро́днꙋю и҆̀мъ бесѣ́дꙋ, ꙗ҆́кѡ лꙋче́ю со́лнечною просвѣти́ста: ѿ неѧ́же и҆ мы̀ ѡ҆заре́нїе прїе́мше, бл҃года́рственнѡ воззове́мъ: ра́дꙋйтесѧ, кѷрі́лле и҆ меѳо́дїе присносла́внїи.

<rubric>Сла́ва, и҆ ны́нѣ, бг҃оро́диченъ:</rubric>

<rubric>Степє́нна, а҃-й а҆нтїфѡ́нъ д҃-гѡ гла́са.</rubric>

<rubric>Прокі́менъ, гла́съ то́йже:</rubric>

<red>С</red>щ҃е́нницы твоѝ ѡ҆блекꙋ́тсѧ въ пра́вдꙋ, и҆ прпⷣбнїи твоѝ возра́дꙋютсѧ.

<rubric class="inline">Сті́хъ:</rubric> <red>Ѹ҆</red>слы́шите сїѧ̑ всѝ ꙗ҆зы́цы, внꙋши́те всѝ живꙋ́щїи по вселе́ннѣй.

<red>В</red>сѧ́кое дыха́нїе да хва́литъ гдⷭ҇а.

<rubric>Є҆ѵⷢ҇лїе ѻ҆́бщее ст҃и́телємъ.</rubric>

<rubric>По н҃-мъ ѱалмѣ̀ стїхи́ра, гла́съ ѕ҃:</rubric>

<red>А҆</red>пⷭ҇лѡмъ є҆динонра̑вныѧ, і҆ера́рхѡвъ ѹ҆добре́нїе, ꙗ҆зы́кѡвъ слове́нскихъ просвѣти́тели и҆ тє́плыѧ застꙋ́пники, прїиди́те празднолю́бцы, похва́льными пѣ̑нїи воспое́мъ глаго́люще: ра́дꙋйсѧ, кѷрі́лле, бг҃осло́вїѧ трꙋбо̀ златокова́ннаѧ, та́инство ст҃ы́ѧ трⷪ҇цы подо́бїемъ со́лнечнымъ ѹ҆ѧсни́вый, и҆ тѣ́мъ ѕлохꙋ̑льнаѧ ѹ҆ста̀ а҆га̑рѧнскаѧ загради́вый: ра́дꙋйсѧ и҆ ты̀ съ ни́мъ, меѳо́дїе, є҆диномꙋ́дреннѡ подвиза́выйсѧ, мл҃твами и҆ зна́мєнїи томꙋ̀ споспѣшествꙋ́ѧ: и҆ ны́нѣ, ѻ҆тцы̀ всебл҃же́ннїи, не преста́йте молѧ́щесѧ ѡ҆ на́съ хрⷭ҇тꙋ̀ бг҃ꙋ, вѣ́рою и҆ любо́вїю ва́съ велича́ющихъ.

<rubric>Канѡ́нъ ст҃ы̑мъ на ѕ҃, гла́съ г҃.</rubric>

## Пѣ́снь а҃.

<rubric class="inline">І҆рмо́съ:</rubric> <irmos><red>В</red>о́ды дре́вле ма́нїемъ бж҃е́ственнымъ во є҆ди́но со́нмище совокꙋпи́вый, и҆ раздѣли́вый мо́ре і҆сра́ильтєскимъ лю́демъ: се́й бг҃ъ на́шъ препросла́вленъ є҆́сть: томꙋ̀ є҆ди́номꙋ пои́мъ, ꙗ҆́кѡ просла́висѧ.</irmos>

<red>В</red>о́ды мѧте́жа мїрска́гѡ прейтѝ недоꙋмѣва́ѧ, прпⷣбне меѳо́дїе, ѡ҆ста́вилъ є҆сѝ всѧ̑ кра̑снаѧ мі́ра сегѡ̀, и҆ во а҆́гг҃льстѣмъ ѡ҆́бразѣ на неви̑димыѧ врагѝ во́инствꙋѧ, бг҃ꙋ є҆ди́номꙋ порабо́талъ є҆сѝ, ра́достнѡ воспѣва́ѧ: томꙋ̀ є҆ди́номꙋ пои́мъ, ꙗ҆́кѡ просла́висѧ.

<red>И҆</red>збра́нный сосꙋ́дъ ѿ пеле́нъ показа́лсѧ є҆сѝ, кѷрі́лле бл҃же́нне, ника́коже хотѧ̀ сса́ти сосцы̀ чꙋ̑ждыѧ, проѧвлѧ́ѧ си́мъ, ꙗ҆́кѡ не и҆́мать ѹ҆́мъ тво́й ѹ҆че́нїемъ чꙋ́ждымъ прельсти́тисѧ, но ст҃ы́ѧ правосла́вныѧ цр҃кве ѹ҆че́нїемъ просвѣще́нъ, и҆ са́мъ мнѡ́гимъ ѹ҆чи́тель и҆ просвѣти́тель и҆́маши бы́ти.

<rubric class="inline">Сла́ва:</rubric> <red>В</red>ода́ми ѹ҆че́нїй ва́шихъ ѡ҆роси́вшѧсѧ, словє́нскїѧ страны̑ да́же до дне́сь влⷣцѣ хрⷭ҇тꙋ̀ плоды̀ бл҃гопрїѧ̑тны прино́сѧтъ: сегѡ̀ ра́ди ѹ҆бл҃жа́етъ ва́съ ст҃а́ѧ цр҃ковь зовꙋ́щи: ѿ бѣ́дъ и҆зба́вите на́съ, ꙗ҆́кѡ просла́вистесѧ.

<rubric>И҆ ны́нѣ, бг҃оро́диченъ:</rubric>

<red>В</red>о́ды грѣхѡ́вныѧ внидо́ша до дꙋшѝ моеѧ̀, влⷣчце, и҆ въ тимѣ́нїи страсте́й ѹ҆глѣбо́хъ: къ тебѣ̀ прибѣга́ю, всенепоро́чнаѧ, нечи́стыхъ помышле́нїй волне́нїе ѹ҆тишѝ и҆ ми́рное ѹ҆строе́нїе мѝ да́рꙋй.

## Пѣ́снь г҃.

<rubric class="inline">І҆рмо́съ:</rubric> <irmos><red>И҆́</red>же ѿ не сꙋ́щихъ всѧ̑ приведы́й, сло́вомъ созида́ємаѧ, соверша́ємаѧ дх҃омъ, вседержи́телю вы́шнїй, въ любвѝ твое́й ѹ҆твердѝ менѐ.</irmos>

<red>И҆́</red>же хо́щетъ по мнѣ̀ и҆тѝ, да во́зметъ кре́стъ сво́й и҆ по мнѣ̀ грѧде́тъ, слꙋ́хомъ се́рдца твоегѡ̀ ѹ҆слы́шавъ, прпⷣбне меѳо́дїе, кре́стъ и҆́ноческагѡ житїѧ̀ возложи́въ на ра́мо твоѐ, послѣ́довалъ є҆сѝ хрⷭ҇тꙋ̀, є҆го́же молѝ, да и҆ менѐ хла́днаго въ любвѝ свое́й ѹ҆тверди́тъ.

<red>И҆́</red>же дре́вле і҆а́кѡвꙋ въ со́ннѣмъ видѣ́нїи лѣ́ствицꙋ къ нб҃сѝ возводѧ́щꙋю показа̀, то́й и҆ тебѣ̀, ст҃е кѷрі́лле, є҆щѐ ѻ҆́трокꙋ сꙋ́щꙋ, па́че всѣ́хъ ѻ҆трокови́цъ краснѣ́йшꙋю, є҆́й же бѣ̀ и҆́мѧ софі́а, въ ди́внѣмъ снѣ̀ ѡ҆брꙋчѝ: се́ же бы́сть престо́лꙋ є҆гѡ̀ присѣдѧ́щаѧ премꙋ́дрость, ꙗ҆́же въ любвѝ всевы́шнѧгѡ ѹ҆твердѝ тѧ̀.

<rubric class="inline">Сла́ва:</rubric> <red>Ѿ</red> не сꙋ́щихъ всѧ̑ приведы́й, и҆ ва́съ, ѻ҆тцы̀ досточꙋ́днїи, ѿ чре́ва ма́тернѧ ѡ҆ст҃ѝ въ сосꙋ́ды и҆збра̑нныѧ себѣ̀, пронестѝ и҆́мѧ є҆гѡ̀ пред̾ ꙗ҆зы̑ки: тѣ́мже чтⷭ҇нꙋ́ю па́мѧть ва́шꙋ соверша́юще, мо́лимъ ва́съ, кѷрі́лле и҆ меѳо́дїе, вла́ющїйсѧ ѹ҆́мъ на́шъ во и҆сповѣ́данїи пра́выѧ вѣ́ры ѹ҆тверди́ти.

<rubric class="inline">И҆ ны́нѣ, бг҃оро́диченъ:</rubric> <red>И҆́</red>же мі́рови ми́ръ пода́вшаѧ, и҆ нача́льника тишины̀ ро́ждшаѧ, ѹ҆кротѝ во́лны страсте́й мои́хъ, чтⷭ҇аѧ, и҆ на ка́мени мѧ̀ безстра́стїѧ ѹ҆твердѝ.

<rubric>Ст҃ы̑мъ сѣда́ленъ, гла́съ д҃:</rubric>

<red>Ѹ҆</red>подо́билъ є҆сѝ со́лнцꙋ трⷪ҇цꙋ ст҃ꙋ́ю є҆диносꙋ́щнꙋю, кѷрі́лле бг҃одохнове́нне, во ѡ҆́бразъ ст҃ы́ѧ трⷪ҇цы зри́момꙋ на нб҃сѝ со́лнцꙋ созда́ннꙋ бы́ти, глаго́лѧ: подо́бїе бг҃а ѻ҆ц҃а̀ со́лнечный крꙋ́гъ є҆́сть, не и҆мы́й конца̀, ни нача́ла, и҆ ꙗ҆́коже ѿ крꙋ́га со́лнечна и҆схо́дитъ лꙋча̀ свѣ́та поднебе́снꙋю просвѣща́ющаѧ, си́це ѿ бг҃а ѻ҆ц҃а̀ ражда́етсѧ сн҃ъ, ѻ҆́ч҃ее сїѧ́нїе, теплота́ же вселе́ннꙋю ѡ҆живлѧ́ющаѧ, ѿ тогѡ́жде крꙋ́га кꙋ́пнѡ съ лꙋче́ю и҆злива́емаѧ, подо́бїе дх҃а ст҃а́гѡ, ѿ тогѡ́жде ѻ҆ц҃а̀ и҆сходѧ́щагѡ: ди́вномꙋ ѹ҆че́нїю твоемꙋ̀ внима́юще, и҆ мы̀ въ трⷪ҇цѣ є҆ди́номꙋ бг҃ꙋ покланѧ́емсѧ, ѹ҆бл҃жа́ѧ па́мѧть твою̀, досточꙋ́дне.

<rubric>Сла́ва, и҆ ны́нѣ, бг҃оро́диченъ:</rubric>

## Пѣ́снь д҃.

<rubric class="inline">І҆рмо́съ:</rubric> <irmos><red>П</red>оложи́лъ є҆сѝ къ на́мъ тве́рдꙋю любо́вь, гдⷭ҇и, є҆диноро́днаго бо твоего̀ сн҃а за ны̀ на сме́рть да́лъ є҆сѝ: тѣ́мже тѝ зове́мъ бл҃годарѧ́ще: сла́ва си́лѣ твое́й, гдⷭ҇и.</irmos>

<red>П</red>оложи́лъ є҆сѝ хране́нїе за́повѣдей, ꙗ҆́кѡ ка́мень краеꙋго́ленъ, на не́мже созида́ѧ хра́минꙋ дꙋшѝ твоеѧ̀, прпⷣбне меѳо́дїе, дх҃а ст҃а́гѡ селе́нїе сотвори́лъ ю҆̀ є҆сѝ: а҆́зъ же селе́нїе грѣха̀ сы́й къ тебѣ̀ припа́даю, всебл҃же́нне, ѡ҆чи́сти мѧ̀ росо́ю мл҃твъ твои́хъ, да зовꙋ̀ бл҃годарѧ̀: сла́ва си́лѣ твое́й, гдⷭ҇и.

<red>Д</red>а́ждь мѝ, да разꙋмѣ́ю, что̀ є҆́сть ѹ҆го́дно тебѣ̀, влⷣко, взыва́лъ є҆сѝ, бл҃же́нне кѷрі́лле, є҆гда̀ съ ю҆́нымъ царе́мъ въ наꙋче́нїе кни́жное вда́нъ бы́лъ є҆сѝ: сегѡ̀ ра́ди кꙋ́пнѡ со внѣ́шнимъ любомꙋ́дрїемъ, дх҃а премꙋ́дрости и҆ стра́ха бж҃їѧ свы́ше прїѧ́лъ є҆сѝ, земнꙋ́ю же мꙋ́дрость ни во что́же вмѣни́лъ, зовы́й: сла́ва си́лѣ твое́й, гдⷭ҇и.

<rubric class="inline">Сла́ва:</rubric> <red>П</red>оложи́лъ є҆сѝ любо́вь къ зижди́телю твоемꙋ̀ ꙗ҆́кѡ печа́ть на се́рдцѣ твое́мъ, всебл҃же́нне: сегѡ̀ ра́ди земнꙋ́ю ѡ҆брꙋ́чницꙋ и҆ сла́вꙋ мі́ра сегѡ̀ ѿри́нꙋлъ є҆сѝ, кѷрі́лле, и҆ ꙗ҆́кѡ пти́ца ѿ сѣ́ти ловѧ́щихъ бѣ́гаѧ, въ ти́хое приста́нище и҆́ночествꙋющихъ дости́глъ и҆ въ ри́зꙋ ра́дованїѧ ѡ҆бле́клсѧ є҆сѝ, воспѣва́ѧ съ меѳо́дїемъ: сла́ва си́лѣ твое́й, гдⷭ҇и.

<rubric class="inline">И҆ ны́нѣ, бг҃оро́диченъ:</rubric> <red>П</red>оложи́въ беззакѡ́нїѧ и҆ непра̑вды моѧ̑ предо мно́ю, ви́ждꙋ, ꙗ҆́кѡ па́че песка̀ морска́гѡ ѹ҆мно́жишасѧ: къ тебѣ̀ прибѣга́ю, всенепоро́чнаѧ, стрꙋ́пы дꙋшѝ моеѧ̀ и҆сцѣлѝ, да зовꙋ̀ къ ро́ждшемꙋсѧ ѿ тебѐ, бл҃годарѧ̀: сла́ва си́лѣ твое́й, гдⷭ҇и.

## Пѣ́снь є҃.

<rubric class="inline">І҆рмо́съ:</rubric> <irmos><red>Ꙗ҆́</red>кѡ ви́дѣ и҆са́їа ѡ҆бра́знѡ на прⷭ҇то́лѣ превознесе́на бг҃а, ѿ а҆́гг҃лъ сла́вы дорѷноси́ма, ѽ ѻ҆каѧ́нный вопїѧ́ше, а҆́зъ: прови́дѣхъ бо воплоща́ема бг҃а, свѣ́та невече́рнѧ и҆ ми́ромъ влады́чествꙋюща.</irmos>

<red>Ꙗ҆́</red>кѡ крі́нъ бл҃гоꙋха́нный въ пꙋсты́ни процвѣ́лъ є҆сѝ, прпⷣбне меѳо́дїе, мл҃твами, бдѣ́нїемъ и҆ поще́нїемъ дꙋ́шꙋ твою̀ ѹ҆краша́ѧ, и҆ на землѝ равноа́гг҃льнѡ пожи́въ, ны́нѣ со а҆́гг҃лы свѣ́тлѡ созерца́еши свѣ́та невече́рнѧ и҆ ми́ромъ влады́чествꙋюща.

<red>Ѿ</red> а҆́гг҃лъ сла́вы дорѷноси́мꙋ молѧ́сѧ въ пꙋсты́ни, кѷрі́лле, нꙋ́ждею въ ца́рствꙋющїй гра́дъ возвраще́нъ бы́лъ є҆сѝ и҆ са́номъ сщ҃е́нничества ѹ҆кра́шенъ, да пꙋ́ть сп҃се́нїѧ человѣ́комъ пока́жеши, свѣ́томъ ѹ҆че́нїѧ просвѣща́ѧ и҆ безкро́внꙋю же́ртвꙋ ѡ҆ всѣ́хъ приносѧ̀ свѣ́тꙋ невече́рнемꙋ и҆ ми́ромъ влады́чествꙋющꙋ.

<rubric class="inline">Сла́ва:</rubric> <red>Ꙗ҆́</red>кѡ кла́дѧзь премꙋ́дрости неизчерпа́емый ꙗ҆ви́лсѧ є҆сѝ, бг҃оно́се кѷрі́лле, є҆гда̀ въ сарацы́ны на препрѣ́нїе хꙋ́лѧщихъ прест҃ꙋ́ю трⷪ҇цꙋ ѿ царѧ̀ по́сланъ бы́лъ є҆сѝ: не возмого́ша бо мꙋ́тными вода́ми ѕлоꙋче́нїѧ потопи́ти тѧ̀: свѣ́томъ невече́рнимъ свы́ше ѡ҆зарѧ́емаго.

<rubric>И҆ ны́нѣ, бг҃оро́диченъ:</rubric>

<red>Ꙗ҆́</red>кѡ дре́во непло́дное сы́й, ка́кѡ не ѹ҆жаса́юсѧ гро́знагѡ посѣче́нїѧ, ѽ ѡ҆каѧ́нный а҆́зъ! Ско́рѡ притецы̀ къ бг҃обл҃года́тнѣй, дꙋшѐ моѧ̀: а҆́ще бо не ѻ҆на̀ застꙋ́питъ тѧ̀, ѹ҆зрѣ́ти не и҆́маши свѣ́та невече́рнѧ и҆ ми́ромъ влады́чествꙋюща.

## Пѣ́снь ѕ҃.

<rubric class="inline">І҆рмо́съ:</rubric> <irmos><red>Б</red>е́здна послѣ́днѧѧ грѣхѡ́въ ѡ҆бы́де мѧ̀, и҆ и҆счеза́етъ дꙋ́хъ мо́й: но простры́й, влⷣко, высо́кꙋю твою̀ мы́шцꙋ, ꙗ҆́кѡ петра̀ мѧ̀, ѹ҆пра́вителю, сп҃сѝ.</irmos>

<red>Ꙗ҆́</red>кѡ пꙋчи́на морска́ѧ бг҃ъ на́шъ є҆́сть, непостижи́мый ѹ҆мо́мъ и҆ неизрече́нный глагѡ́лы, ре́клъ є҆сѝ къ прѧ́щымсѧ съ тобо́ю а҆га́рѧнѡмъ, премꙋ́дре кѷрі́лле: тꙋ́ю ѹ҆́бѡ пꙋчи́нꙋ въ ѹ҆́тлыхъ ладїѧ́хъ ѹ҆ма̀ своегѡ̀ преплы́ти покꙋша́ющїисѧ ѻ҆́во ѹ҆́бѡ потоплѧ́ютсѧ, въ заблꙋждє́нїѧ и҆ є҆́реси впа́дающе, ѻ҆́во же недовѣ́дѣнїемъ и҆ сꙋмнѣ́нїемъ волнꙋ́ютсѧ, не вѣ́дꙋще пѣ́ти: ꙗ҆́кѡ петра̀ ны̀, ѹ҆пра́вителю, сп҃сѝ.

<red>В</red>ъ бе́зднѣ ра́зꙋма лжеиме́ннагѡ ѹ҆глѣ́бшїи а҆га́рѧне та́йнѡ ꙗ҆́дъ сме́ртный предложи́ша тебѣ̀: рекі́й же, а҆́ще что̀ и҆ сме́ртно и҆спїе́те, не вреди́тъ вы̀, соблюдѐ тѧ̀ цѣ́ла, и҆ съ че́стїю въ ца́рствꙋющїй гра́дъ возвратѝ: ты́ же царе́мъ и҆ патрїа́рхомъ досто́йнѡ ѹ҆бл҃жа́емь не превозне́слсѧ є҆сѝ, взыва́ѧ: ꙗ҆́кѡ петра̀ мѧ̀, ѹ҆пра́вителю, сп҃слъ є҆сѝ.

<rubric class="inline">Сла́ва:</rubric> <red>В</red>ъ бе́зднѣ бг҃оневѣ́дѣнїѧ ꙗ҆зы́кѡмъ погиба́ющымъ, ѿдѣли́те мѝ варна́вꙋ и҆ са́ѵла на дѣ́ло, на не́же призва́хъ и҆̀хъ, речѐ и҆ногда̀ дх҃ъ ст҃ы́й ѹ҆ч҃нкѡ́мъ: то́й же и҆ ва́съ, ѻ҆тцы̀ прпⷣбнїи, въ словє́нскїѧ страны̑ посла́ти повелѣ̀, и҆ лю́дїе во тьмѣ̀ и҆ сѣ́ни сме́ртнѣй сѣдѧ́щїи, свѣ́томъ ѹ҆че́нїѧ ва́шегѡ просвѣти́вшесѧ, воззва́ша: ꙗ҆́кѡ петра̀ ны̀, ѹ҆пра́вителю, сп҃слъ є҆сѝ.

<rubric class="inline">И҆ ны́нѣ, бг҃оро́диченъ:</rubric> <red>Б</red>е́здна послѣ́днѧѧ грѣхѡ́въ ѡ҆бы́де мѧ̀, и҆ тре́петомъ ѡ҆держи́мь є҆́смь, ѹ҆жаса́ѧсѧ всеконе́чнагѡ потопле́нїѧ, мольбꙋ̀ приношꙋ̀ тѝ, пренепоро́чнаѧ: поми́лꙋй стра́стнꙋю мою̀ дꙋ́шꙋ, прострѝ рꙋ́кꙋ твою̀, ꙗ҆́кѡ бл҃га́ѧ, и҆ ꙗ҆́кѡ петра̀ мѧ̀, ѹ҆пра́вительнице, сп҃сѝ.

<rubric>Конда́къ, гла́съ г҃:</rubric>

<red>С</red>щ҃е́ннꙋю дво́ицꙋ просвѣти́телей на́шихъ почти́мъ, бж҃е́ственныхъ писа́нїй преложе́нїемъ и҆сто́чникъ бг҃опозна́нїѧ на́мъ и҆сточи́вшихъ, и҆з̾ негѡ́же да́же до дне́сь неѡскꙋ́днѡ почерпа́юще, ѹ҆бл҃жа́емъ ва́съ кѷрі́лле и҆ меѳо́дїе, прⷭ҇то́лꙋ вы́шнѧгѡ предстоѧ́щихъ и҆ те́плѣ молѧ́щихсѧ ѡ҆ дꙋша́хъ на́шихъ.

<rubric class="inline">І҆́косъ:</rubric> <red>В</red>ъ добродѣ́тели просїѧ́вшыѧ проповѣ́дники бл҃гоче́стїѧ, и҆́стинныѧ столпы̀ и҆ ѡ҆снова̑нїѧ цр҃кве, трꙋбы̑ бж҃е́ствєнныѧ хрⷭ҇то́выхъ догма́тѡвъ, бг҃онѡ́сныѧ ѻ҆тцы̀, меѳо́дїа и҆ кѷрі́лла, прїиди́те, вѣ́рнїи, восхва́лимъ: ті́и бо мра́къ невѣ́рїѧ ѿ на́съ ѿгна́вше, и҆ є҆́реси нече́стїѧ ѻ҆гне́мъ дх҃а попали́вше, преложе́нїемъ писа́нїй ро́дъ слове́нскїй и҆з̾ ди́вїѧ ма́слины въ бл҃гопло́днꙋю премѣни́ша, и҆ бж҃е́ственнымъ кр҃ще́нїемъ въ вѣ́рꙋ хрⷭ҇то́вꙋ приведо́ша, и҆ вселе́ннꙋю всю̀ мно́жествомъ чꙋде́съ и҆спо́лниша. Тогѡ̀ ра́ди и҆ вѣнцено́сцы предстоѧ́тъ вседержи́телю бг҃ꙋ: къ ни̑мже возопїи́мъ: ѻ҆тцы̀ бж҃е́ственнїи и҆ равноапⷭ҇тольнїи, моли́тесѧ хрⷭ҇тꙋ̀, дарова́ти всѣ̑мъ племенѣ́мъ словє́нскимъ въ правовѣ́рїи тве́рдость и҆ є҆диномы́слїе, ѹ҆мири́ти ми́ръ и҆ сп҃стѝ дꙋ́шы на́шѧ.

## Пѣ́снь з҃.

<rubric class="inline">І҆рмо́съ:</rubric> <irmos><red>П</red>ре́жде ѡ҆́бразꙋ злато́мꙋ, персі́дскомꙋ чти́лищꙋ ѻ҆́троцы не поклони́шасѧ, трїѐ пою́ще посредѣ̀ пе́щи: ѻ҆тцє́въ бж҃е, бл҃гослове́нъ є҆сѝ.</irmos>

<red>П</red>ре́жде є҆ди́нъ со є҆ди́нымъ пребыва́ѧ, дꙋ́шꙋ твою̀ ꙗ҆́кѡ ра́й бг҃онасажде́нный сотвори́лъ є҆сѝ, меѳо́дїе, та́же на про́повѣдь а҆пⷭ҇льскꙋю, кꙋ́пнѡ съ бг҃омꙋ́дрымъ кѷрі́лломъ ше́дъ, во страна́хъ слове́нскихъ потрꙋди́лсѧ є҆сѝ, и҆дѣ́же ꙗ҆́кѡ ѻ҆́троцы ѻ҆гне́мъ нече́стїѧ неѡпалѧ́емы воспѣва́сте: ѻ҆тцє́въ бж҃е, бл҃гослове́нъ є҆сѝ.

<red>І҆</red>ꙋдє́и и҆ сарацы́ны препрѣ́лъ є҆сѝ, премꙋ́дре кѷрі́лле, и҆ странꙋ̀ каза́рскꙋю ст҃ы́мъ кр҃ще́нїемъ просвѣти́лъ є҆сѝ, ѹ҆́зникѡвъ мно́жество свобожда́ѧ, и҆ въ пꙋсты́ни безво́днѣй во́дꙋ сла́нꙋю въ сла́дкꙋю преложи́лъ є҆сѝ, лю́дїе же сп҃се́ннїи тобо́ю воспѣва́хꙋ: ѻ҆тцє́въ бж҃е, бл҃гослове́нъ є҆сѝ.

<rubric class="inline">Сла́ва:</rubric> <red>С</red>осꙋ́ди и҆збра́ннїи бы́сте, ѻ҆тцы̀ прпⷣбнїи, пронестѝ и҆́мѧ гдⷭ҇не пред̾ ꙗ҆зы́ки, сегѡ̀ ра́ди и҆ и҆́ны страны̑ словє́нскїѧ возжелѣ́ша свѣ́томъ ѹ҆че́нїѧ ва́шегѡ ѡ҆зари́тисѧ: вы́ же предсꙋди́сте сла́дость безмо́лвїѧ на трꙋ́дъ а҆пⷭ҇тольскїй премѣни́ти, да мно́жайшыѧ хрⷭ҇тꙋ̀ прїѡбрѧ́щете и҆ кꙋ́пнѡ съ ни́ми воспое́те: ѻ҆тцє́въ бж҃е, бл҃гослове́нъ є҆сѝ.

<rubric class="inline">И҆ ны́нѣ, бг҃оро́диченъ:</rubric> <red>С</red>осꙋ́дъ по́лнъ страсте́й є҆́смь, прест҃а́ѧ бг҃оро́дице дѣ́во, и҆ сме́рти ѻ҆́ныѧ послѣ́днїѧ и҆ ѻ҆́гненнагѡ преще́нїѧ страшꙋ́сѧ: но ты̀, пречⷭ҇таѧ, сп҃сѝ мѧ̀ погиба́ющаго, крѣ́постїю препоѧ́ши дꙋ́хъ мо́й, да плени̑цы грѣхѡ́вныѧ расто́ргше, бл҃года́рственнѡ воспою̀: и҆зба́вителѧ плѣне́нныхъ ро́ждшаѧ бл҃гослове́нна є҆сѝ.

## Пѣ́снь и҃.

<rubric class="inline">І҆рмо́съ:</rubric> <irmos><red>В</red>еще́ственнагѡ ѻ҆гнѧ̀ пла́мень невеще́ственнымъ ѹ҆вѧди́ша бг҃озри́мїи ѻ҆́троцы, и҆ поѧ́хꙋ: бл҃гослови́те, всѧ̑ дѣла̀ гдⷭ҇нѧ, гдⷭ҇а.</irmos>

<red>Н</red>евеще́ственнымъ свѣ́томъ бл҃года́ти вы́нꙋ ѡ҆зарѧ́емь, прїѧ́лъ є҆сѝ са́нъ сщ҃е́нства, бл҃же́нне кѷрі́лле, и҆ споспѣ́шествꙋющꙋ тебѣ̀ дх҃ꙋ ст҃о́мꙋ, письмена̀ словє́нскаѧ и҆з̾ѡбрѣ́лъ є҆сѝ, да бг҃одх҃нове́нныхъ кни́гъ на сро́днꙋю и҆̀мъ бесѣ́дꙋ преложе́нїемъ лю́дїе просвѣти́вшесѧ воспою́тъ: бл҃гослови́те, всѧ̑ дѣла̀ гдⷭ҇нѧ, гдⷭ҇а.

<red>П</red>е́рвѣе ꙗ҆́кѡ вѣ́ры на́шеѧ глави́знꙋ, сн҃а гро́мова неземны̑ѧ глаго́лы: въ нача́лѣ бѣ̀ сло́во, возгремѣ́ли є҆стѐ, ѻ҆тцы̀ всехва́льнїи, та́же ѱалти́рь сладкогла́снꙋю, є҆́юже и҆ ны́нѣ ст҃а́ѧ цр҃ковь веселѧ́щисѧ взыва́етъ: бл҃гослови́те, всѧ̑ дѣла̀ гдⷭ҇нѧ, гдⷭ҇а.

<rubric class="inline">Сла́ва:</rubric> <red>Н</red>евеще́ственнымъ сокро́вищемъ ѡ҆богати́сте на́съ, ѻ҆тцы̀ досточꙋ́днїи, бж҃е́ственнаѧ бо лїтꙋргі́а на ѧ҆зы́цѣ слове́нстѣмъ нача́сѧ ѿ ва́съ соверша́тисѧ: сеѧ̀ бл҃года́ти и҆ мы̀ до дне́сь прича́стницы сꙋ́ще, ѹ҆бл҃жа́емъ ва́съ пою́ще: бл҃гослови́те, всѧ̑ дѣла̀ гдⷭ҇нѧ, гдⷭ҇а.

<rubric class="inline">И҆ ны́нѣ, бг҃оро́диченъ:</rubric> <red>Ѻ҆́</red>гнь и҆скꙋше́нїй и҆ напа́стей ѕлы́хъ ѡ҆бы́де мѧ̀: къ тебѣ̀ прибѣга́ю, бг҃оро́дице дв҃о, не пре́зри, чтⷭ҇аѧ, моле́нїй раба̀ твоегѡ̀ ѿ ѡ҆держа́щихъ мѧ̀ лю́тыхъ и҆зба́ви, да бл҃гословлѧ́ѧ бл҃гословлю̀ тѧ̀ и҆ превознесꙋ̀ и҆́мѧ твоѐ во вѣ́ки.

## Пѣ́снь ѳ҃.

<rubric class="inline">І҆рмо́съ:</rubric> <irmos><red>Т</red>ебѣ̀ неѡпали́мꙋю кꙋпинꙋ̀ и҆ ст҃ꙋ́ю дв҃ꙋ, мт҃рь свѣ́та и҆ бцⷣꙋ, наде́ждꙋ всѣ́хъ на́съ велича́емъ.</irmos>

<red>Т</red>ебѐ по достоѧ́нїю восхвали́ти кто̀ возмо́жетъ, меѳо́дїе всесла́вне; по́двиги и҆ трꙋды̀ твоѧ̑, ꙗ҆̀же а҆пⷭ҇льски сп҃се́нїѧ ра́ди люде́й заблꙋ́ждшихъ под̾ѧ́лъ є҆сѝ, кѷрі́лле, кто̀ и҆зочте́тъ; па́че же мы̀ ва́ми сла́вити бг҃а вы́шнѧго на сро́днѣмъ на́мъ ѧ҆зы́цѣ наꙋчи́вшїисѧ є҆диномꙋ́дреннѡ ва́съ велича́емъ.

<red>Т</red>ебѐ, кѷрі́лле бл҃же́нне, ꙗ҆́кѡ ѹ҆жѐ дѣ́ло соверши́вшꙋ и҆ тече́нїе сконча́вшꙋ, бы́сть и҆звѣще́нїе свы́ше ѡ҆ кончи́нѣ твое́й, є҆́же прїи́мъ ра́достнѡ воспѣ́лъ є҆сѝ: ѡ҆ ре́кшихъ мнѣ̀, вни́демъ во дворы̑ гдⷭ҇ни, возвесели́сѧ дх҃ъ мо́й: та́же вожделѣ́въ въ гѡ́рнѧѧ дꙋше́ю возне́слсѧ є҆сѝ, и҆дѣ́же съ нбⷭ҇ными си́лами трⷪ҇цꙋ є҆диносꙋ́щнꙋю вы́нꙋ велича́еши.

<rubric class="inline">Сла́ва:</rubric> <red>Ц</red>р҃кве мора́вскїѧ є҆пⷭ҇копство прїе́мъ, прпⷣбне меѳо́дїе, мнѡ́гїѧ трꙋды̀ и҆ по́двиги, вѣ́рꙋ ст҃ꙋ́ю возвѣща́ѧ, под̾ѧ́лъ, мнѡ́гїѧ бѣды̑ и҆ и҆згна̑нїѧ претерпѣ́лъ є҆сѝ: ны́нѣ же кꙋ́пнѡ со ст҃ы́мъ кѷрі́лломъ въ вы́шнихъ ра́дꙋющесѧ, моли́тесѧ ѡ҆ на́съ, да мы̀ ꙗ҆́кѡ застꙋ́пникѡвъ и҆ хода́таєвъ на́шихъ вы́нꙋ ва́съ велича́емъ.

<rubric class="inline">И҆ ны́нѣ, бг҃оро́диченъ:</rubric> <red>П</red>ревы́сшаѧ а҆́гг҃лъ херꙋві́мѡвъ чтⷭ҇нѣ́йшаѧ, предста́тельствомъ ст҃ы́хъ кѷрі́лла и҆ меѳо́дїа, на на́ше смире́нїе ѹ҆милосе́рдисѧ, мо́лимъ ти сѧ, и҆з̾ глꙋбины̀ грѣхо́вныѧ возведѝ и҆ вѣ́чнагѡ ѡ҆сꙋжде́нїѧ на́съ и҆зба́ви, да кꙋ́пнѡ съ ни́ми тебѐ, мт҃рь свѣ́та и҆ бцⷣꙋ, наде́ждꙋ всѣ́хъ на́съ велича́емъ.

<rubric class="inline">Свѣти́ленъ:</rubric> <red>Ѹ҆</red>чи́тели ст҃і́и, па́мѧть ва́шꙋ свѣ́тлѡ пра́зднꙋюще, мо́лимъ ва́съ всеꙋсе́рднѡ, ꙗ҆зы́ки, и҆̀хже сокро́вищемъ бл҃говѣ́стїѧ ѡ҆богати́сте, на ка́мени и҆сповѣ́данїѧ хрⷭ҇то́ва ѹ҆тверди́те, и҆ соблюди́те въ ми́рѣ живо́тъ на́шъ.

<rubric>Сла́ва, и҆ ны́нѣ, бг҃оро́диченъ:</rubric>

<rubric>На хвали́техъ стїхи̑ры, гла́съ д҃:</rubric>

<podoben>Подо́бенъ: <incipit><red>Ꙗ҆́</red>кѡ до́блѧ:</incipit></podoben>

<red>К</red>ѷрі́лле и҆ меѳо́дїе бг҃омꙋ́дрїи, а҆пⷭ҇тѡльскимъ стопа́мъ послѣ́дꙋюще, ко взыска́нїю люде́й заблꙋ́ждшихъ є҆диномꙋ́дреннѡ подви́гшесѧ, ꙗ҆́кѡ ѻ҆рлѝ скоропарѧ́щыѧ, страны̑ словє́нскїѧ ѡ҆блетѣ́ли є҆стѐ, ꙗ҆̀же свѣ́томъ бг҃опозна́нїѧ ѡ҆зари́вше, приведо́сте ко і҆и҃сꙋ чл҃вѣколю́бцꙋ и҆ сп҃сꙋ дꙋ́шъ на́шихъ.

<red>В</red>їногра́да хрⷭ҇то́ва дѣ́лателїе, бл҃гоче́стїѧ насади́тели, лю́ди словє́нскїѧ ꙗ҆́кѡ дра́хмꙋ поги́бшꙋю со тща́нїемъ взыска́вше ѡ҆брѣлѝ є҆стѐ, бг҃оно́снїи ѻ҆тцы̀, ю҆́же въ сокро́вищницꙋ жи́зни вѣ́чныѧ прїѧ́тъ ра́дꙋѧсѧ со а҆́гг҃лы і҆и҃съ чл҃вѣколю́бецъ и҆ сп҃съ дꙋ́шъ на́шихъ.

<red>С</red>т҃ы́ѧ трⷪ҇цы побѡ́рницы, и҆ заблꙋ́ждшихъ наста̑вницы, ѕлохꙋле́нїе а҆га́рѧнское препрѣ́вшїи и҆ нече́стїе і҆ꙋде́йское посрами́вшїи, цр҃ковь, ю҆́же стѧжа́ли є҆стѐ бг҃оꙋго́дными трꙋды̑ и҆ пѡ́ты ва́шими, сохрани́ти потщи́тесѧ ѿ навѣ́тѡвъ вра́жїихъ неврежде́ннꙋ и҆ бл҃гопрїѧ́тнꙋ і҆и҃сꙋ чл҃вѣколю́бцꙋ и҆ сп҃сꙋ дꙋ́шъ на́шихъ.

<rubric>Сла́ва, гла́съ ѕ҃:</rubric>

<red>П</red>росвѣти́телей на́шихъ бл҃гоче́стнѡ па́мѧть соверша́юще, лю́дїе, бл҃года́рственнѡ возопїи́мъ: ра́дꙋйтесѧ свѣти́льницы пресвѣ́тлїи, свѣ́томъ бг҃опозна́нїѧ страны̑ словє́нскїѧ ѡ҆зари́вшыѧ, ра́дꙋйтесѧ, па́стырїе до́брїи, словє́сныѧ ѻ҆́вцы, въ де́брѧхъ невѣ́рїѧ разсѣ̑ѧнныѧ, во є҆ди́но собра́вшыѧ, и҆ къ пастыренача́льникꙋ хрⷭ҇тꙋ̀ приве́дшыѧ, є҆го́же велича́юще, ва́съ ѹ҆бл҃жа́емъ.

<rubric>И҆ ны́нѣ, бг҃оро́диченъ:</rubric>

<rubric>Славосло́вїе вели́кое. И҆ ѿпꙋ́стъ.</rubric>



<rubric>На лїтꙋргі́и: Бл҃же́нна ѿ канѡ́на ст҃ы́хъ пѣ́снь г҃-ѧ и҆ ѕ҃-ѧ.</rubric>

<rubric>Прокі́менъ, гла́съ з҃:</rubric>

<red>Ч</red>тⷭ҇на̀ пред̾ гдⷭ҇емъ сме́рть прпⷣбныхъ є҆гѡ̀.

<rubric class="inline">Сті́хъ:</rubric> <red>Ч</red>то̀ возда́мъ гдⷭ҇ви ѡ҆ всѣ́хъ ꙗ҆̀же воздадѐ мѝ;

<rubric>А҆по́столъ ко є҆вре́ємъ, зача́ло ти҃і.</rubric>

<rubric class="inline">А҆ллилꙋ́їа, гла́съ в҃:</rubric> <red>С</red>щ҃е́нницы твоѝ ѡ҆блекꙋ́тсѧ въ пра́вдꙋ, и҆ прпⷣбнїи твоѝ возра́дꙋютсѧ.

<rubric>Є҆ѵⷢ҇лїе матѳе́а, зача́ло а҃і.</rubric>

<rubric class="inline">Прича́стенъ:</rubric> <red>В</red>ъ па́мѧть вѣ́чнꙋю.
