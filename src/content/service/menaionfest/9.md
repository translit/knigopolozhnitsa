---
title: "Мѣ́сѧца ѻ҆ктѡ́врїа въ к҃ѕ де́нь."
navigation:
  key: service-menaionfest-9
  title: "Мѣ́сѧца ѻ҆ктѡ́врїа въ к҃ѕ де́нь."
  parent: service-menaionfest
  order: 9
type: "service"
---

# Мѣ́сѧца ѻ҆ктѡ́врїа въ к҃ѕ де́нь.

<rubric>Ст҃а́гѡ и҆ сла́внагѡ великомч҃нка дими́трїа мѷрото́чца:</rubric>

<rubric>И҆ воспомина́нїе вели́кагѡ и҆ стра́шнагѡ трѧсе́нїѧ.</rubric>

<rubric>А҆́ще хо́четъ настоѧ́тель, твори́тъ бдѣ́нїе.</rubric>



<rubric>На ма́лѣй вече́рни стїхи̑ры на д҃, гла́съ а҃.</rubric>

<podoben>Подо́бенъ: <incipit><red>Н</red>бⷭ҇ныхъ чинѡ́въ:</incipit></podoben>

<rubric>Стїхи́ра трѧсе́нїѧ два́жды. Та́же великомч҃нка:</rubric>

<red>Ѳ</red>ессалоні́ка ликꙋ́етъ ѡ҆ па́мѧти твое́й, и҆ созыва́етъ всѧ̑ ѻ҆крє́стныѧ гра́ды, дими́трїе требл҃же́нне, соверши́ти твоѐ свѣтоно́сное торжество̀. Съ ни́миже соше́дшесѧ и҆ мы̀, пѣ́сненнѡ похвалѧ́емъ по́двиги твоѧ̑.

<red>П</red>рїиди́те, вѣ́рнїи, соше́дшесѧ, похва́лимъ хрⷭ҇то́ва ѻ҆рꙋ́жника, и҆ до́блѧго свѣти́льника дими́трїа, всѐ вра́жїе наси́лїе попра́вша, семꙋ̀ вопїю́ще вѣ́рою: ѡ҆ на́съ хрⷭ҇тꙋ̀, мч҃нче, моли́сѧ.

<rubric>Сла́ва, гла́съ ѕ҃:</rubric>

<red>Д</red>не́сь вселе́ннаѧ всѧ̀ страстоно́сца просвѣща́етсѧ зарѧ́ми, и҆ бж҃їѧ цр҃ковь цвѣты̀ ѹ҆краша́ема, дими́трїе, вопїе́тъ тѝ: ѹ҆го́дниче хрⷭ҇то́въ и҆ предста́телю теплѣ́йшїй, не преста́й моли́ти ѡ҆ рабѣ́хъ твои́хъ.

<rubric class="inline">И҆ ны́нѣ:</rubric> <incipit><red>Б</red>цⷣе, ты̀ є҆сѝ лоза̀ и҆́стиннаѧ:</incipit>

<rubric>На стїхо́внѣ стїхи̑ры, гла́съ в҃:</rubric>

<podoben>Подо́бенъ: <incipit><red>Д</red>о́ме є҆ѵфра́ѳовъ:</incipit></podoben>

<red>И҆́</red>мамы тѧ̀ мно́гихъ да́телѧ дарова́нїй, ѹ҆го́дниче гдⷭ҇нь: и҆сполнѧ́еши бо прошє́нїѧ, ꙗ҆̀же и҆́мамы всегда̀.

<rubric class="inline">Сті́хъ:</rubric> <red>П</red>рвⷣникъ ꙗ҆́кѡ фі́нїѯъ процвѣте́тъ, ꙗ҆́кѡ ке́дръ, и҆́же въ лїва́нѣ ѹ҆мно́житсѧ.

<red>П</red>ѣ̑нїѧ сла̑дкаѧ, страсте́й похвалє́нїѧ, бл҃года́тей возда̑нїѧ предложе́нїе, бл҃же́нне, прїимѝ, дими́трїе.

<rubric class="inline">Сті́хъ:</rubric> <red>Н</red>асажде́ни въ домꙋ̀ гдⷭ҇ни во дво́рѣхъ бг҃а на́шегѡ процвѣтꙋ́тъ.

<red>Д</red>обро́та страда́льцєвъ, бл҃голѣ́пїе мч҃нкѡвъ, царе́й храни́телю, прїимѝ ны́нѣ похвалꙋ̀, любо́вїю сла́вѧщихъ тѧ̀.

<rubric>Сла́ва, и҆ ны́нѣ, бг҃оро́диченъ, гла́съ то́йже:</rubric>

<red>Д</red>ѣ́ло бг҃олѣ́пно, дв҃а по ржⷭ҇твѣ̀, рожде́нное бг҃ъ сло́во, человѣ́чо є҆стество̀ и҆мѣ́ѧ, и҆ ꙗ҆влѧ́ѧ веще́ствєннаѧ.

<rubric>Тропа́рь, гла́съ г҃:</rubric>

<red>В</red>ели́ка ѡ҆брѣ́те въ бѣда́хъ тѧ̀ побо́рника вселе́ннаѧ, страстоте́рпче, ꙗ҆зы́ки побѣжда́юща. Ꙗ҆́коже ѹ҆́бѡ лѵ́евꙋ низложи́лъ є҆сѝ горды́ню, и҆ на по́двигъ дерзнове́нна сотвори́въ не́стора: та́кѡ ст҃е, дими́трїе, хрⷭ҇тꙋ̀ бг҃ꙋ моли́сѧ, дарова́ти на́мъ ве́лїю млⷭ҇ть.

<rubric>Сла́ва, и҆ ны́нѣ, тропа́рь трѧсе́нїѧ.</rubric>



<rubric>На вели́цѣй вече́рни пое́мъ: <incipit><red>Б</red>л҃же́нъ мꙋ́жъ,</incipit> а҃-й а҆нтїфѡ́нъ.</rubric>

<rubric>На <incipit><red>Г</red>дⷭ҇и воззва́хъ:</incipit> стїхи̑ры на и҃, гла́съ в҃:</rubric>

<podoben>Подо́бенъ: <incipit><red>Є҆</red>гда̀ ѿ дре́ва:</incipit></podoben>

<red>С</red>вѣ́тиши ѻ҆те́чествꙋ твоемꙋ̀ всегда̀, сла́вный дими́трїе мч҃нче, ꙗ҆́коже ѕвѣзда̀ свѣ́тлаѧ: покрыва́еши во при́снѡ сїѐ ѿ па́гꙋбы врагѡ́въ, и҆ и҆збавлѧ́еши ѡ҆ѕлобле́нїѧ, и҆ бꙋ́ри всѧ́кїѧ. Тѣ́мже ра́достнѡ пра́зднꙋетъ, лѣ́тнюю па́мѧть, бл҃же́нне, соверша́ѧ, вѣ́рою же и҆ любо́вїю поѧ̀ гдⷭ҇а, тѧ̀ просла́вльшаго. <rubric class="inline">Два́жды.</rubric>

<red>М</red>ч҃нче страстоте́рпче хрⷭ҇то́въ, чꙋдесы̀ свѣ́тиши мі́рꙋ ꙗ҆́коже со́лнце, ст҃е дими́трїе: тѣ́мже въ па́мѧти твое́й наслажда́емсѧ всѝ твои́хъ чꙋде́съ, бл҃же́нне, и҆зрѧ̑днаѧ торжествꙋ́юще вѣ́рою. Дерзнове́нїе ѹ҆́бѡ и҆мѣ́ѧ, моли́сѧ ко гдⷭ҇ꙋ, сп҃стѝ ѿ тлѝ и҆ скорбе́й рабы̑ твоѧ̑.

<red>К</red>о́пїѧми прободе́нъ въ ре́бра, прободе́ннагѡ ра́ди сп҃са на крⷭ҇тѣ̀ въ ре́бра: тогѡ́ бо ѹ҆ѧзвле́нїємъ любо́вїю поревнова́лъ є҆сѝ, страстоте́рпче дими́трїе, ꙗ҆влѧ́ѧ всѣ̑мъ непобѣди́мое свидѣ́тельства твоегѡ̀. Тѣ́мже и҆ ѹ҆ѧ́звленъ гони́тель низпадѐ, прїе́мъ твоегѡ̀ и҆скꙋ́съ и҆сповѣ́данїѧ, страда́льче хрⷭ҇то́въ.

<rubric>И҆́ны стїхи̑ры, гла́съ и҃:</rubric>

<podoben>Подо́бенъ: <incipit><red>Ѽ</red> пресла́внагѡ чꙋдесѐ!:</incipit></podoben>

<red>Ѽ</red> пресла́внагѡ чꙋдесѐ! На нб҃сѝ и҆ на землѝ ра́дость дне́сь въ па́мѧти возсїѧ̀ дими́трїа мч҃нка: ѿ а҆́гг҃лъ хвала́ми вѣнча́етсѧ, и҆ ѿ человѣ̑къ пѣ̑нїѧ прїе́млетъ, ѽ ка́кѡ пострада̀! Ка́кѡ до́брѣ подвиза́сѧ! И҆́мже вра́гъ падѐ лꙋка́вый, хрⷭ҇тꙋ̀ побѣ́ждшꙋ того̀. <rubric class="inline">Два́жды.</rubric>

<red>Ѽ</red> пресла́внагѡ чꙋдесѐ! Чꙋде́съ свѣтлостьмѝ со́лнца свѣтлѣ́йши, при́снѡ, дими́трїе, свѣ́титъ концє́мъ, ѿ невече́рнѧгѡ свѣ́та ѡ҆блиста́емый, и҆ въ незаходи́мѣмъ свѣ́тѣ красꙋ́ѧсѧ. Є҆гѡ́же сїѧ́ньми ѻ҆́блацы ѿгна́ни бы́ша ва́рварстїи, недꙋ́зи прогна́шасѧ, и҆ де́мѡни побѣди́шасѧ.

<red>Ѽ</red> пресла́внагѡ чꙋдесѐ! Хрⷭ҇та̀ ра́ди прободе́нъ требл҃же́нный дими́трїй, ко врагѡ́мъ всегда̀ ꙗ҆ви́сѧ ѻ҆рꙋ́жїе ѻ҆боюдꙋо́строе, пожина́ѧ врагѡ́въ вышє́нїѧ, и҆ низлага́ѧ де́мѡнскаѧ сверѣ̑пства. Є҆мꙋ́же возопїи́мъ: ст҃ы́й дими́трїе, покры́й ны̀, вѣ́рнѡ почита́ющыѧ тѧ̀ ѿ любвѐ всегда̀.

<rubric>Сла́ва, гла́съ ѕ҃.</rubric>

<rubric class="inline">Вѷзанті́ево:</rubric> <red>Д</red>не́сь созыва́етъ на́съ страстоте́рпца всемі́рное торжество̀. Прїиди́те ѹ҆́бѡ, празднолю́бцы, свѣ́тлѡ пра́зднꙋимъ па́мѧть є҆гѡ̀, глаго́люще: ра́дꙋйсѧ, и҆́же ри́зꙋ нече́стїѧ раздра́въ вѣ́рою, мꙋ́жествомъ же дх҃а себѐ ѡ҆бложи́въ. Ра́дꙋйсѧ, ѹ҆праздни́вый кознодѣ̑йства чꙋ́ждагѡ, крѣ́постїю да́нною тебѣ̀ ѿ є҆ди́нагѡ бг҃а. Ра́дꙋйсѧ, и҆́же прободе́нными ѹ҆десы̀, бл҃же́ннꙋю стрⷭ҇ть хрⷭ҇то́вꙋ дх҃о́внѣ на́мъ возживописа́въ. Є҆го́же молѝ, страда́льцєвъ ѹ҆добре́нїе, дими́трїе, и҆зба́витисѧ на́мъ ви́димыхъ и҆ неви́димыхъ вра̑гъ, и҆ сп҃сти́сѧ дꙋша́мъ на́шымъ.

<rubric>И҆ ны́нѣ, бг҃оро́диченъ:</rubric>

<incipit><red>К</red>то̀ тебѐ не ѹ҆бл҃жи́тъ:</incipit>

<rubric>Вхо́дъ. Прокі́менъ днѐ. И҆ чтє́нїѧ трѝ: два̀ трѧсе́нїю, и҆ великомч҃нкꙋ є҆ди́но:</rubric>

<rubric>Премꙋ́дрости соломѡ́новы чте́нїе. (Глава̀ д҃.)</rubric>

<versal>П</versal>рвⷣникъ а҆́ще пости́гнетъ сконча́тисѧ, въ поко́и бꙋ́детъ. Ста́рость бо честна̀ не многолѣ́тна: нижѐ въ числѣ̀ лѣ́тъ и҆счита́етсѧ. Сѣди́на же є҆́сть мꙋ́дрость человѣ́кѡмъ, и҆ во́зрастъ ста́рости, житїѐ нескве́рное. Бл҃гоꙋго́денъ бг҃ови бы́въ, возлю́бленъ бы́сть, и҆ живы́й посредѣ̀ грѣ̑шникъ, преста́вленъ бы́сть. Восхище́нъ бы́сть, да не ѕло́ба и҆змѣни́тъ ра́зꙋма є҆гѡ̀, и҆лѝ ле́сть прельсти́тъ дꙋ́шꙋ є҆гѡ̀. Раче́нїе бо ѕло́бы помрача́етъ дѡ́браѧ, и҆ паре́нїе по́хоти премѣнѧ́етъ ѹ҆́мъ неѕло́бивъ. Сконча́всѧ вма́лѣ, и҆спо́лни лѣ̑та дѡ́лга: Ѹ҆го́дна бо бѣ̀ гдⷭ҇ви дꙋша̀ є҆гѡ̀. сегѡ̀ ра́ди потща́сѧ ѿ среды̀ лꙋка́вствїѧ. Лю́дїе же ви́дѣвше, и҆ не разꙋмѣ́вше, нижѐ поло́жше въ помышле́нїи таково́е: ꙗ҆́кѡ бл҃года́ть и҆ млⷭ҇ть въ прпⷣбныхъ є҆гѡ̀, и҆ посѣще́нїе во и҆збра́нныхъ є҆гѡ̀.

<rubric>На лїті́и стїхи́ра хра́ма.</rubric>

<rubric>Та́же ст҃а́гѡ стїхи̑ры самогла́сны, гла́съ а҃:</rubric>

<rubric class="inline">Геѡ́ргїа сѷкелїѡ́та:</rubric> <red>В</red>есели́сѧ въ гдⷭ҇ѣ гра́де ѳессалоні́ки: ра́дꙋйсѧ и҆ ликꙋ́й вѣ́рою свѣ́тлѡ ѡ҆дѣ́ѧвсѧ, дими́трїа всесла́внаго страда́льца и҆ свидѣ́телѧ и҆́стины, въ нѣ́дрѣхъ и҆мѣ́ѧ ꙗ҆́кѡ сокро́вище: наслади́сѧ чꙋде́съ, и҆сцѣлє́нїѧ зрѧ̀, и҆ ви́ждь низлага́юща и҆ноплеме́никѡвъ де́рзѡсти, и҆ бл҃года́рнѡ сп҃сꙋ̀ возопі́й: гдⷭ҇и, сла́ва тебѣ̀.

<rubric class="inline">А҆нато́лїа:</rubric> <red>П</red>ѣ́сней красото́ю настоѧ́щїй ѹ҆ѧсни́мъ де́нь, и҆ возгласи́мъ мч҃нка по́двиги: предлежи́тъ бо на́мъ во бл҃гохвале́нїе вели́кїй дими́трїй. И҆́бо де́мѡнскаѧ нахождє́нїѧ мꙋ́жески погꙋби́въ, къ три́знищꙋ ѹ҆се́рднѡ прїи́де, и҆ побѣди́тєльнаѧ сла́внѡ ѿне́съ, сп҃сꙋ мо́литсѧ, сп҃сти́сѧ дꙋша́мъ на́шымъ.

<rubric>Гла́съ в҃:</rubric>

<rubric class="inline">Ге́рманово:</rubric> <red>В</red>ъ премі̑рнаѧ селє́нїѧ дꙋ́хъ тво́й, дими́трїе мч҃нче мꙋ́дре, хрⷭ҇то́съ бг҃ъ положѝ непоро́чнѡ: ты́ бо трⷪ҇цы бы́лъ є҆сѝ побо́рникъ, и҆ въ три́знищи мꙋ́жески пострада́лъ є҆сѝ, ꙗ҆́кѡ а҆дама́нтъ тве́рдый: прободе́нъ же бы́въ въ ре́бра нетлѣ̑ннаѧ твоѧ̑, всечтⷭ҇не, подо́бѧсѧ на дре́вѣ прободе́нномꙋ на сп҃се́нїе всегѡ̀ мі́ра, чꙋде́съ прїѧ́лъ є҆сѝ дѣ́йство, человѣ́кѡмъ подаѧ̀ и҆сцѣлє́нїѧ ѻ҆би́льнѡ. Тѣ́мже твоѐ дне́сь ѹ҆спе́нїе пра́зднꙋемъ по достоѧ́нїю, сла́вѧще тѧ̀ просла́вльшаго гдⷭ҇а.

<rubric>Сла́ва, гла́съ є҃:</rubric>

<podoben>Подо́бенъ: <incipit><red>В</red>острꙋ́бимъ:</incipit></podoben>

<red>С</red>теце́мсѧ вѣ́рою и҆ любо́вїю, возопїи́мъ пра́зднствєннаѧ, и҆ воспле́щемъ рꙋка́ми всѝ, въ настоѧ́щее торжество̀ первонача́льника на́шегѡ. Вѡ́инства нбⷭ҇наѧ да веселѧ́тсѧ, и҆ пробо́дшагосѧ за прободе́ннаго копїе́мъ цр҃ѧ̀ гдⷭ҇а, и҆ горды́ню лѵ́евꙋ низложи́вшаго де́рзостнѣ. Да чꙋдѧ́тсѧ землѧ́ же и҆ мо́ре, свѣ́тлагѡ свѣти́льника пресла̑внымъ зна́менїємъ, по до́лгꙋ да восхва́лѧтъ ю҆́нїи, ю҆́ности ѡ҆бꙋзда́телѧ, въ ста́рости же́злъ, въ бѣда́хъ предста́телѧ, ни́щїи ѡ҆богати́телѧ, во бл҃гоше́ствїи строи́телѧ, спобо́рника во́ини, и҆ въ пꙋчи́нѣ спла́вателѧ, со всѣ́ми своего̀ тве́рдаго побо́рника гра́де ѳессалоні́ки, молѧ́щесѧ си́це рце́мъ: пресла́вне дими́трїе, предварѝ и҆ и҆зми́ ны ѿ всѧ́кїѧ нꙋ́жды, и҆ сп҃сѝ рабы̑ твоѧ̑ мл҃твами твои́ми.

<rubric>И҆ ны́нѣ, бг҃оро́диченъ, гла́съ то́йже. </rubric>

<rubric class="inline">Ге́рмана патрїа́рха:</rubric> <red>В</red>острꙋ́бимъ трꙋбо́ю пѣ́сней, прекло́ншисѧ бо свы́ше всецр҃и́ца мт҃и дв҃а, бл҃гослове́ньми вѣнчава́етъ воспѣва́ющыѧ ю҆̀. Ца́рїе и҆ кнѧ́зи да стекꙋ́тсѧ, и҆ цр҃и́цѣ да воспле́щꙋтъ въ пѣ́снехъ, цр҃ѧ̀ ро́ждшей, сме́ртїю ѡ҆держи̑мыѧ пе́рвѣе разрѣши́ти чл҃вѣколю́бнѡ бл҃говоли́вшаго. Па́стырїе и҆ ѹ҆чи́телїе, до́брагѡ па́стырѧ пречⷭ҇тꙋю мт҃рь соше́дшесѧ восхва́лимъ: свѣ́щникъ златоза́рный, свѣтоно́сный ѻ҆́блакъ, нб҃съ простра́ннѣйшꙋю, ѡ҆дꙋшевле́нный кївѡ́тъ, ѻ҆гнезра́чный влⷣчень прⷭ҇то́лъ, маннопрїе́мнꙋю златꙋ́ю ста́мнꙋ, заключе́ннꙋю сло́ва две́рь, всѣ́хъ хрⷭ҇тїа́нъ прибѣ́жище, пѣ́сньми бг҃оглаго́ливыми похвалѧ́юще си́це рце́мъ: пала́то сло́ва, сподо́би смирє́нныѧ ны̀ нбⷭ҇нагѡ црⷭ҇твїѧ, ничто́же бо невозмо́жно хода́тайствꙋ твоемꙋ̀.

<rubric>На стїхо́внѣ стїхи̑ры самогла́сны, трѧсе́нїѧ.</rubric>

<rubric>Сла́ва, великомч҃нка, гла́съ и҃.</rubric>

<rubric class="inline">А҆нато́лїа:</rubric> <red>И҆</red>мѣ́етъ ѹ҆́бѡ бж҃е́ственнѣйшаѧ твоѧ̀ дꙋша̀ и҆ непоро́чнаѧ, приснопа́мѧтне дими́трїе, нбⷭ҇ный і҆ерⷭ҇ли́мъ жили́ще, є҆гѡ́же стѣ́ны пречтⷭ҇ыми рꙋка́ми неви́димагѡ бг҃а живописа́шасѧ. И҆́мать же и҆ всечⷭ҇тно́е и҆ многострада́льнѣйшее твоѐ тѣ́ло, преизрѧ́дный се́й хра́мъ на землѝ, сокро́вище некра́домое чꙋде́съ, и҆ недꙋ́гѡвъ врачевство̀, и҆дѣ́же притека́юще цѣльбы̑ почерпа́емъ. Соблюдѝ всехва́льне, тѧ̀ велича́ющїй гра́дъ ѿ проти́вныхъ прираже́нїй, дерзнове́нїе ꙗ҆́кѡ и҆мѣ́ѧ ко хрⷭ҇тꙋ̀ тѧ̀ просла́вльшемꙋ.

<rubric>И҆ ны́нѣ, бг҃оро́диченъ:</rubric>

<incipit><red>Б</red>езневѣ́стнаѧ дв҃о:</incipit>

<rubric>На бл҃гослове́нїи хлѣ́бѡвъ, тропа́рь дими́трїа, два́жды.</rubric>

<rubric class="inline">И҆</rubric> <incipit><red>Б</red>цⷣе дв҃о:</incipit> <rubric class="inline">є҆ди́ножды.</rubric>



<rubric>На ѹ҆́трени, на <incipit><red>Б</red>г҃ъ гдⷭ҇ь:</incipit> тропа́рь трѧсе́нїѧ, два́жды.</rubric>

<rubric>Сла́ва, дими́трїа: И҆ ны́нѣ, трѧсе́нїѧ.</rubric>

<rubric>По а҃-мъ стїхосло́вїи сѣда́ленъ, гла́съ д҃:</rubric>

<podoben>Подо́бенъ: <incipit><red>Ꙗ҆</red>ви́лсѧ є҆сѝ дне́сь:</incipit></podoben>

<red>Д</red>ими́трїа дне́сь страстоте́рпца пра́здникъ соверша́емъ бл҃гочестивомꙋ́дреннѡ, ꙗ҆́кѡ хрⷭ҇тꙋ̀ непреста́ннѡ молѧ́щасѧ, всѣ̑мъ да́ти ми́ръ и҆ млⷭ҇ть. <rubric class="inline">Два́жды.</rubric>

<rubric>Сла́ва, и҆ ны́нѣ, бг҃оро́диченъ:</rubric>

<red>Т</red>е́плое застꙋпле́нїе сꙋ́щымъ въ бѣда́хъ, и҆ помо́щницꙋ на́шꙋ, и҆ къ бг҃ꙋ премѣне́нїе: є҆́юже тлѝ и҆зба́вихомсѧ, бцⷣꙋ вѣ́рнїи ѹ҆бл҃жа́емъ.

<rubric>По в҃-мъ стїхосло́вїи сѣда́ленъ, гла́съ д҃:</rubric>

<podoben>Подо́бенъ: <incipit><red>С</red>ко́рѡ предварѝ:</incipit></podoben>

<red>П</red>а́мѧть твоѧ̀, сла́вне мч҃нче дими́трїе, ѹ҆ѧснѝ дне́сь цр҃ковь хрⷭ҇то́вꙋ, и҆ всѧ̑ собра̀ пѣ́сньми досто́йнѡ восхвали́ти тѧ̀, бг҃омꙋ́дре, ꙗ҆́кѡ и҆́стиннѡ во́ина, и҆ врагѡ́въ потреби́телѧ. Тѣ́мже мольба́ми твои́ми и҆зба́ви ны̀ ѿ и҆скꙋше́нїй. <rubric class="inline">Два́жды.</rubric>

<rubric>Сла́ва, и҆ ны́нѣ, бг҃оро́диченъ:</rubric>

<red>П</red>ое́мъ тѧ̀, бг҃оневѣ́сто мт҃и хрⷭ҇та̀ бг҃а, сла́вѧще ржⷭ҇тво̀ твоѐ непости́жное, и҆́мже и҆зба́вихомсѧ ѿ ле́сти дїа́воли, и҆ всѧ́ческихъ бѣ́дъ, влⷣчце бцⷣе, и҆ вѣ́рнѡ взыва́емъ: поми́лꙋй ста́до твоѐ є҆ди́на всепѣ́таѧ.

<rubric>По полѷеле́и сѣда́ленъ, гла́съ и҃:</rubric>

<podoben>Подо́бенъ: <incipit><red>П</red>ремꙋ́дрости:</incipit></podoben>

<red>С</red>їѧ̑нїѧ чꙋде́съ ꙗ҆́кѡ лꙋчы̀ ѡ҆блиста́еши, и҆ всѧ̑ просвѣща́еши мі́ра концы̀, ꙗ҆́кѡ ѕвѣзда̀ пресвѣ́тлаѧ, и҆ ве́селѡ бл҃гово́нствꙋеши, ꙗ҆́коже дрꙋгі́й ра́й, и҆ дꙋ́шы весели́ши, и҆ ѹ҆ставлѧ́еши недꙋ́ги: тѣ́мже тѧ̀, всебл҃же́нне, по до́лгꙋ пое́мъ, и҆ любо́вїю почита́емъ чтⷭ҇нꙋ́ю па́мѧть твою̀. Страстоте́рпче дими́трїе, молѝ хрⷭ҇та̀ бг҃а согрѣше́нїй ѡ҆ставле́нїе дарова́ти чтꙋ́щымъ любо́вїю ст҃ꙋ́ю па́мѧть твою̀. <rubric class="inline">Два́жды.</rubric>

<rubric>Сла́ва, и҆ ны́нѣ, бг҃оро́диченъ:</rubric>

<red>Ꙗ҆́</red>кѡ дв҃ꙋ и҆ є҆ди́нꙋ въ жена́хъ, тѧ̀ безсѣ́меннѡ ро́ждшꙋю бг҃а пло́тїю, всѝ бл҃жи́мъ ро́ди человѣ́честїи: ѻ҆́гнь бо всели́сѧ въ тѧ̀ бж҃ества̀, и҆ ꙗ҆́кѡ млⷣнца дои́ши зижди́телѧ и҆ гдⷭ҇а. Тѣ́мъ а҆́гг҃льскїй и҆ человѣ́ческїй ро́дъ досто́йнѡ сла́вимъ прест҃о́е ржⷭ҇тво̀ твоѐ, и҆ согла́снѡ вопїе́мъ тѝ: молѝ хрⷭ҇та̀ бг҃а, согрѣше́нїй ѡ҆ставле́нїе дарова́ти покланѧ́ющымсѧ вѣ́рою прест҃о́мꙋ ржⷭ҇твꙋ̀ твоемꙋ̀.

<rubric>Степє́нна, а҃-й а҆нтїфѡ́нъ д҃-гѡ гла́са.</rubric>

<rubric>Прокі́менъ, гла́съ д҃:</rubric>

<red>Д</red>и́венъ бг҃ъ во ст҃ы́хъ свои́хъ, бг҃ъ і҆и҃левъ.

<rubric class="inline">Сті́хъ:</rubric> <incipit><red>С</red>т҃ы̑мъ, и҆̀же сꙋ́ть на землѝ є҆гѡ̀:</incipit>

<incipit><red>В</red>сѧ́кое дыха́нїе:</incipit>

<rubric>Є҆ѵⷢ҇лїе матѳе́а, зача́ло л҃ѕ.</rubric>

<rubric>По н҃-мъ ѱалмѣ̀ стїхи́ра, гла́съ ѕ҃:</rubric>

<red>Д</red>не́сь созыва́етъ на́съ страстоте́рпца всемі́рное торжество̀. Прїиди́те ѹ҆́бѡ, празднолю́бцы, свѣ́тлѡ пра́зднꙋимъ па́мѧть є҆гѡ̀, глаго́люще: ра́дꙋйсѧ, ри́зꙋ нече́стїѧ раздра́въ вѣ́рою, мꙋ́жествомъ же дꙋ́ха себѐ ѡ҆бложи́въ. Ра́дꙋйсѧ, ѹ҆праздни́вый кознодѣ̑йства чꙋжда́гѡ, крѣ́постїю да́нною тебѣ̀ ѿ є҆ди́нагѡ бг҃а. Ра́дꙋйсѧ, и҆́же прободе́нными ѹ҆десы̀ бл҃же́ннꙋю стрⷭ҇ть хрⷭ҇то́вꙋ дꙋхо́внѣ на́мъ возживописа́въ. Є҆го́же молѝ, страда́льцєвъ ѹ҆добре́нїе, дими́трїе, и҆зба́витисѧ на́мъ ви́димыхъ и҆ неви́димыхъ вра̑гъ, и҆ сп҃сти́сѧ дꙋша́мъ на́шымъ.

<rubric>Канѡ́нъ трѧсе́нїѧ, со і҆рмосо́мъ на ѕ҃. Та́же ст҃а́гѡ два̀ канѡ́на, на и҃.</rubric>

<rubric>Пе́рвый канѡ́нъ, гла́съ д҃, ѳеофа́ново, є҆гѡ́же краестро́чїе: <acrostic><red>Д</red>обропобѣ́дномꙋ приглаго́лю дими́трїю.</acrostic></rubric>



## Пѣ́снь а҃.

<rubric class="inline">І҆рмо́съ:</rubric> <irmos><red>М</red>о́рѧ чермнꙋ́ю пꙋчи́нꙋ, невла́жными стопа́ми, дре́внїй пѣшеше́ствовавъ і҆и҃ль, крⷭ҇тоѡбра́зныма мѡѷсе́овыма рꙋка́ма, а҆мали́ковꙋ си́лꙋ въ пꙋсты́ни побѣди́лъ є҆́сть.</irmos>

<red>Б</red>ж҃е́ственнымъ мꙋче́нїѧ вѣнце́мъ ѹ҆вѧзе́нъ, при бз҃ѣ ликꙋ́еши, блиста̑нїи ѿѻнꙋ́дными сїѧ́ѧ, и҆ просвѣще́нїѧ и҆сполнѧ́емь, великомч҃нче досточꙋ́дне.

<red>Ꙗ҆́</red>кѡ сꙋ́щи и҆́стины свидѣ́телѧ, и҆ да́же до кро́ве подви́гшасѧ, бл҃же́нне, терпѣли́внѡ, тве́рдо же противле́нїе къ мꙋчи́телємъ показа́вша, тѧ̀ влⷣка прїѧ́тъ.

<red>Ѕ</red>ло́бы ѡ҆брѣта́телѧ низложи́лъ є҆сѝ на зе́млю, дими́трїе, мч҃нческимъ твои́мъ копїе́мъ ѹ҆би́въ, бж҃е́ственною бл҃гостїю па́че ѹ҆ма̀ си́лою на сїѐ, бл҃же́нне, ѹ҆крѣплѧ́емь.

<rubric class="inline">Бг҃оро́диченъ:</rubric> <red>Б</red>езма́теренъ, ꙗ҆́коже бг҃ъ, пе́рвѣе сы́й, бы́сть є҆́же по на́мъ без̾ѻ́ч҃їй и҆з̾ тебѐ, бцⷣе всепѣ́таѧ, пло́ть прїе́мъ по є҆дине́нїю, є҆́же па́че сло́ва и҆ ра́зꙋма.

<rubric>Дрꙋгі́й канѡ́нъ, гла́съ и҃, геѡ́ргїй ски́лица, є҆гѡ́же краестро́чїе: <acrostic><red>М</red>ѵ́ра чествꙋ́ю бл҃года́ть дими́трїа.</acrostic></rubric>



## Пѣ́снь а҃.

<rubric class="inline">І҆рмо́съ:</rubric> <irmos><red>К</red>олесницегони́телѧ фараѡ́нѧ погрꙋзѝ, чꙋдотворѧ́й и҆ногда̀ мѡѷсе́йскїй же́злъ, крⷭ҇тоѡбра́знѡ порази́въ, и҆ раздѣли́въ мо́ре: і҆и҃лѧ же бѣглеца̀, пѣшехо́дца сп҃сѐ, пѣ́снь бг҃ови воспѣва́юща.</irmos>

<red>М</red>ѵ́ра бл҃гово́нна и҆ че́стна, дими́трїе, ѿве́рзеный и҆сто́чниче, страсте́й скве́рны се́рдце моѐ ѡ҆мы́й, и҆ добродѣ́телей дѣѧ́нїемъ бл҃гово́нїе мѧ̀ показа́въ хрⷭ҇то́во, ѹ҆́мъ мо́й ѡ҆бл҃года́тстви, бл҃года̑ти твоѧ̑ бж҃е́ствєнныѧ пѣ́ти.

<red>В</red>оды̀ живы́ѧ рѣ́ки и҆стека́ти ѿ чре́ва вѣ́рныхъ, сло́во бж҃їе глаго́летъ. Тѣ́мже твоегѡ̀ пролива́ютсѧ мѵ́ра и҆сто́чницы приснотекꙋ́щїи, и҆́хже стрꙋи̑ веселѧ́тъ бж҃їй гра́дъ, сла́вѧщїй мч҃нческое дерзнове́нїе твоѐ.

<red>Ж</red>е́злъ ѹ҆́бѡ дре́вле мѡѷсе́евъ, ѹ҆да́ривъ ка́мень въ землѝ пꙋсты́ннѣй, ѿве́рзе стрꙋи̑ рѣ́къ многотє́чныѧ: тѣ́ло же твоѐ, дими́трїе, прободе́нное копїе́мъ, мѵ́ра и҆сто́чникъ показа̀, но́ваго і҆и҃лѧ прохлажда́ющее.

<red>Ꙗ҆̀</red>же ѹ҆́бѡ и҆́маши воздаѧ̑нїѧ, дими́трїе, мч҃нческихъ твои́хъ ꙗ҆́звъ, нижѐ ѻ҆́ко ви́дѣ, нижѐ ѹ҆́хо слы́ша: ны́нѣ же мѵ́ра мо́ре, воздаѧ̑нїѧ чистоты̀ пролива́еши мі́ра концє́мъ, стра̑сти дꙋ́шъ ѡ҆чища́ющее.

<rubric class="inline">Бг҃оро́диченъ:</rubric> <red>П</red>ренескве́рно прїѧ́телище, всечⷭ҇таѧ, сло́во ѡ҆брѣ́тъ тѧ̀ бж҃їе, въ твоѧ̑ всели́сѧ ложесна̀: и҆ є҆́же и҆з̾ тебѐ прїѧ́тїе пома́завъ свои́мъ бж҃ество́мъ, є҆ди́нъ про́йде ѿ двою̀, и҆ и҆стоще́нное мѵ́ро нарече́сѧ, хрⷭ҇то́съ бо бг҃ъ же и҆ чл҃вѣ́къ.

<rubric class="inline">Катава́сїа:</rubric> <irmos><incipit><red>Ѿ</red>ве́рзꙋ ѹ҆ста̀ моѧ̑:</incipit></irmos>

## Пѣ́снь г҃.

<rubric class="inline">І҆рмо́съ:</rubric> <irmos><red>В</red>есели́тсѧ ѡ҆ тебѣ̀ цр҃ковь твоѧ̀, хрⷭ҇тѐ, зовꙋ́щи: ты̀ моѧ̀ крѣ́пость, гдⷭ҇и, и҆ прибѣ́жище, и҆ ѹ҆твержде́нїе.</irmos>

<red>В</red>мѣни́сѧ въ ничто́же мꙋчи́телей ѿ тебѐ повелѣ́нїе: сло́во бо бж҃їе па́че всѣ́хъ, страстоте́рпче, предче́ствовалъ є҆сѝ.

<red>С</red>вѣ́щникъ свѣтови́денъ мꙋче́нїѧ въ ски́нїи бы́лъ є҆сѝ, бж҃е́ственнымъ свѣ́томъ сїѧ́ющъ, мч҃нче страстоте́рпче дими́трїе.

<red>В</red>рачева́нїй тѧ̀ и҆сто́чникъ сщ҃е́нный и҆ ди́вный, гра́дъ тво́й, и҆ сокро́вище некра́домо стѧжа́въ, всѧ́кимъ весе́лїемъ ѡ҆богати́сѧ.

<rubric class="inline">Бг҃оро́диченъ:</rubric> <red>В</red>рачꙋ́ѧ ѡ҆́бразъ и҆стлѣ́вшїй земны́хъ пречⷭ҇таѧ си́мъ и҆з̾ тебѐ ѡ҆блачи́тсѧ, пребы́въ ꙗ҆́коже бѣ̀ чл҃вѣколю́бецъ.

## И҆́нъ.

<rubric class="inline">І҆рмо́съ:</rubric> <irmos><red>Н</red>бⷭ҇нагѡ крꙋ́га верхотво́рче гдⷭ҇и, и҆ цр҃кве зижди́телю, ты̀ менѐ ѹ҆твердѝ въ любвѝ твое́й, жела́нїй кра́ю, вѣ́рныхъ ѹ҆твержде́нїе, є҆ди́не чл҃вѣколю́бче.</irmos>

<red>Р</red>оди́всѧ съ нб҃съ ѿ бг҃а, бы́лъ є҆сѝ бж҃е́ственныхъ бл҃гъ наслѣ́дникъ, сы́нъ нарица́емь, снаслѣ́дникъ хрⷭ҇то́въ, црⷭ҇твꙋеши же съ ни́мъ: мѵ́ро бо ѡ҆́бразъ сегѡ̀, дими́трїе.

<red>В</red>корени́всѧ ꙗ҆́коже дре́во дв҃дски, сла́вне, при и҆схо́дищихъ во́дъ, вели́къ возда́лъ є҆сѝ мꙋче́нїѧ пло́дъ: и҆ ны́нѣ и҆сто́чникъ показа́лсѧ є҆сѝ мѵ́ра, проходѧ́щъ землѝ концы̀.

<red>П</red>оче́рпъ бл҃года́ть хрⷭ҇то́вꙋ, ребра̀ съ кро́вїю и҆сточи́вшагѡ во́дꙋ, кро́вь и҆злїѧ́лъ є҆сѝ твою̀, є҆гѡ̀ ра́ди пробо́дсѧ: и҆ ны́нѣ ꙗ҆́кѡ во́дꙋ пролива́еши сердца́мъ, бл҃гово́нное мѵ́ро, дими́трїе.

<rubric class="inline">Бг҃оро́диченъ:</rubric> <red>С</red>щ҃е́ннїи твоѝ сосꙋ́ди дꙋше́внїи, пречⷭ҇таѧ, по́лны а҆рѡма́тъ и҆ мѵ́ра бж҃е́ственнагѡ дх҃а, наше́дшагѡ на тѧ̀: и҆́бо бг҃а ро́ждши, вѣ̑рныѧ и҆змѣни́ла є҆сѝ ѿ ѕлово́нїѧ страсте́й.

<rubric>Конда́къ трѧсе́нїѧ.</rubric>

<rubric>Сѣда́ленъ мч҃нка, гла́съ д҃:</rubric>

<podoben>Подо́бенъ: <incipit><red>Ѹ҆</red>диви́сѧ і҆ѡ́сифъ:</incipit></podoben>

<red>Ꙗ҆́</red>кѡ до́блемꙋ страда́льцꙋ, и҆ во́инꙋ крѣ́пкꙋ всецр҃ю́ющагѡ хрⷭ҇та̀, взыва́емъ ѱало́мски: ра́дꙋйсѧ, мч҃нкѡвъ ѹ҆краше́нїе и҆ лѣ́пота. Ра́дꙋйсѧ, свѣ́тлаѧ цр҃кве ѕвѣздо̀, и҆ стѣно̀, и҆ приста́нище прибѣга́ющихъ къ тебѣ̀, великомч҃нче сла́вне дими́трїе: тѧ̀ пою́щыѧ всѧ̑ сп҃са́й ѿ всѧ́кагѡ вре́да чꙋжда́гѡ и҆ ѡ҆ѕлобле́нїѧ. <rubric class="inline">Два́жды.</rubric>

<rubric>Сла́ва, и҆ ны́нѣ, трѧсе́нїѧ.</rubric>

## Пѣ́снь д҃.

<rubric class="inline">І҆рмо́съ:</rubric> <irmos><red>В</red>ознесе́на тѧ̀ ви́дѣвши цр҃ковь на крⷭ҇тѣ̀, сл҃нце првⷣное, ста̀ въ чи́нѣ свое́мъ, досто́йнѡ взыва́ющи: сла́ва си́лѣ твое́й, гдⷭ҇и.</irmos>

<red>П</red>обѣди́вшаго лжꙋ̀ нече́стїѧ, бж҃їе всевысоча́йшее ви́дѣвъ сло́во, сла́вою вѣнча́ тѧ, дими́трїе, пою́ща: сла́ва си́лѣ твое́й, гдⷭ҇и.

<red>Н</red>а ле́сть побѣ́дꙋ возста́вивъ, побѣди́тельный вѣне́цъ пра́вды прїѧ́лъ є҆сѝ, дими́трїе, зовѧ̀ зижди́телю твоемꙋ̀: сла́ва си́лѣ твое́й, гдⷭ҇и.

<red>Н</red>аправлѧ́емь дла́нїю жизноно́сною, къ приста́нищємъ дости́глъ є҆сѝ тиша́йшымъ, и҆дѣ́же ны́нѣ ра́дꙋѧсѧ, зове́ши, дими́трїе: сла́ва си́лѣ твое́й, гдⷭ҇и.

<rubric class="inline">Бг҃оро́диченъ:</rubric> <red>Ꙗ҆́</red>кѡ тва́рей всѣ́хъ сщ҃е́ннѣйшаѧ, мт҃и бг҃а бы́ти є҆ди́на сподо́биласѧ є҆сѝ: сего́ бо ро́ждши, мі́ръ бл҃года́тїю бг҃озна́нїѧ просвѣти́ла є҆сѝ.

## И҆́нъ.

<rubric class="inline">І҆рмо́съ:</rubric> <irmos><red>Т</red>ы̀ моѧ̀ крѣ́пость, гдⷭ҇и, ты̀ моѧ̀ и҆ си́ла, ты̀ мо́й бг҃ъ, ты̀ моѐ ра́дованїе не ѡ҆ста́вль нѣ́дра ѻ҆́ч҃а, и҆ на́шꙋ нищетꙋ̀ посѣти́въ. Тѣ́мъ съ прⷪ҇ро́комъ а҆ввакꙋ́момъ зовꙋ́ ти: си́лѣ твое́й сла́ва, чл҃вѣколю́бче.</irmos>

<red>С</red>кве́рнꙋ всѧ́кꙋ ѿве́ргъ рожде́нїѧ, ба́нею возрожде́нїѧ, чистотꙋ̀ ꙗ҆ви́лсѧ є҆сѝ соблюда́ѧ да́же до кончи́ны. Тѣ́мже хрⷭ҇то́съ тебѣ̀, дими́трїе, є҆сте́ственнꙋю вла́гꙋ претворѧ́етъ въ мѵ́ро, ꙗ҆́коже и҆ во́дꙋ въ вїно̀ преложѝ.

<red>Ꙗ҆́</red>коже ѻ҆гнѧ̀ є҆стество̀ всемꙋ̀ преподае́тсѧ, цѣ́лꙋ сп҃са́ющъ си́лꙋ: та́кѡ твоѐ мѵ́ро, страда́льче, всѣ́ми ѹ҆́бѡ почерпа́етсѧ, ѻ҆ба́че же пребыва́етъ неꙋма́лено. Тѣ́мже ны́нѣ бл҃гоче́ствꙋющїи покланѧ́ющесѧ пое́мъ бг҃а, и҆́же бл҃года́ть тебѣ̀ дадѐ.

<red>К</red>то̀ слы́шаны твоѧ̑ хвалы̑ сотвори́тъ, хрⷭ҇тѐ сло́ве, ви́дѧ твоѧ̑ бл҃года̑ти, ꙗ҆̀же страда́льцємъ твои̑мъ по́далъ є҆сѝ; дими́трїа бо сѐ мѵ́ро мч҃нка ꙗ҆́кѡ и҆сто́чникъ ѹ҆́бѡ и҆стека́етъ, бл҃гово́нїе же ды́шетъ, и҆ разорѧ́етъ ѕѡ́лъ ѡ҆мраче́нїе.

<red>Н</red>апаѧ́ше ѹ҆́бѡ и҆сто́чникъ ѿ землѝ восходѧ́щїй, пе́рвѣе не́же ѡ҆дожди́ти всѐ сеѧ̀ лицѐ: ты́ же сокры́всѧ мч҃нче под̾ зе́млю, и҆сто́чникъ ꙗ҆ви́лсѧ є҆сѝ бл҃гово́нна мѵ́ра дими́трїе: ко́пїй бо мно́жество ѿверзо́ша жи̑лы, и҆ ны́нѣ мі́ра напоѧ́еши концы̀.

<rubric class="inline">Бг҃оро́диченъ:</rubric> <red>Н</red>евѣ́стꙋ бж҃їю тѧ̀ и҆ мт҃рь вѣ́мы, бцⷣе, тебе́ бо ꙗ҆́кѡ мѷродохнове́нный ши́покъ ѡ҆брѣ́тъ сло́во бж҃їе, цвѣтꙋ́щъ во ѹ҆до́лѣ смире́ннѣмъ человѣ́честѣ, возжелѣ̀ твоеѧ̀ добро́ты, и҆ и҆з̾ тебѐ плотоно́сецъ проше́дъ, вѣ̑рныѧ ѡ҆бл҃гово́нствоваше.

## Пѣ́снь є҃.

<rubric class="inline">І҆рмо́съ:</rubric> <irmos><red>Т</red>ы̀, гдⷭ҇и мо́й, свѣ́тъ въ мі́ръ прише́лъ є҆сѝ, свѣ́тъ ст҃ы́й, ѡ҆браща́ѧй и҆з̾ мра́чна невѣ́дѣнїѧ вѣ́рою воспѣва́ющыѧ тѧ̀.</irmos>

<red>Ѻ҆́</red>гнь любвѐ бж҃е́ственныѧ въ се́рдцы прїе́мъ, ѻ҆́гнь ѹ҆гаси́лъ є҆сѝ безбо́жнагѡ і҆дѡлонеи́стовства, сла́вне дими́трїе.

<red>И҆</red>збавлѧ́ѧ ны̀ ѿ бѣ́дъ ꙗ҆ви́сѧ, дими́трїе, мл҃твами твои́ми покрыва́ѧ вѣ́рою и҆ любо́вїю восхвалѧ́ющыѧ тѧ̀.

<red>И҆̀</red>же вѣ́рою къ твоемꙋ̀ ѹ҆се́рднѡ притека́юще хра́мꙋ, дими́трїе, недꙋ́гѡвъ и҆ страсте́й дꙋшетлѣ́нныхъ вско́рѣ и҆збавлѧ́ютсѧ.

<rubric class="inline">Бг҃оро́диченъ:</rubric> <red>С</red>ло́во бж҃їе, ѻ҆ц҃ꙋ̀ є҆диносꙋ́щное, тво́й быва́етъ, бг҃омт҃и, па́че ѹ҆ма́ же и҆ сло́ва сн҃ъ, тебѣ̀ є҆диносꙋ́щенъ.

## И҆́нъ.

<rubric class="inline">І҆рмо́съ:</rubric> <irmos><red>В</red>скꙋ́ю мѧ̀ ѿри́нꙋлъ є҆сѝ ѿ лица̀ твоегѡ̀, свѣ́те незаходи́мый, и҆ покры́ла мѧ̀ є҆́сть чꙋжда́ѧ тьма̀ ѻ҆каѧ́ннаго; но ѡ҆брати́ мѧ, и҆ къ свѣ́тꙋ за́повѣдей твои́хъ пꙋти̑ моѧ̑ напра́ви, молю́сѧ.</irmos>

<red>Б</red>ы́лъ є҆сѝ прїѧ́телище съ нб҃съ снизше́дшагѡ за млⷭ҇ть, ꙗ҆́коже дождѧ̀, и҆лѝ ка́пли ка́плющїѧ кро́ткѡ, ѹ҆пои́лъ є҆сѝ та́инственными дарѡва́нїи, и҆ ны́нѣ и҆з̾ гро́ба мѵ́ра и҆сто́чникъ то́чиши, дими́трїе.

<red>С</red>трада́льцємъ ꙗ҆́коже зако́нъ, всѧ́кїѧ мїрскі́ѧ ѡ҆бнажи́всѧ любвѐ, ѹ҆пита́лсѧ є҆сѝ, мч҃нче, є҆ле́емъ бл҃года́тей дх҃а: побѣди́въ же тьмы̀ нача̑ла, мздꙋ̀ прїѧ́лъ є҆сѝ точи́ти мѵ́ро сладково́нное, дими́трїе.

<red>Ш</red>и́покъ ꙗ҆ви́лсѧ є҆сѝ процвѣты́й внꙋ́трь ѕла́чника гдⷭ҇нѧ, дими́трїе, ѡ҆багре́нъ кро́вїю мꙋче́нїѧ и҆ ра́нами сѣче́нїй, и҆ болѣ́зньми страда́льческими, и҆ разжже́нїемъ пе́щи: и҆ ны́нѣ мѵ́ро и҆сточа́еши приснотекꙋ́щее.

<red>С</red>ѐ па́ки зри́тсѧ бж҃е́ственный ковче́гъ, хра́мъ мч҃нка, и҆дѣ́же свѣ́щникъ внꙋ́трь, гро́бъ носѧ́й мѵ́ро и҆ є҆ле́й, є҆гѡ́же ѻ҆́крестъ взыгра́имъ дх҃о́внѡ, и҆ ликꙋ́юще восхва́лимъ вели́каго дими́трїа.

<red>Н</red>о́вый ꙗ҆́коже и҆лїа̀ ре́вностїю ѹ҆ѧ́звленъ хрⷭ҇то́вы любвѐ, царѧ̀ ѡ҆блича́еши, и҆ тебѐ сама́го предае́ши на сме́рть: ѻ҆ба́че живе́ши и҆ є҆щѐ, мѵ́ра и҆сто́чникъ показа́въ гро́бъ, ꙗ҆́коже скꙋде́льникъ є҆ле́а неистоще́нъ.

<rubric class="inline">Бг҃оро́диченъ:</rubric> <red>Н</red>аписꙋ́етъ твоѐ, дв҃о, дре́вле та́инство, поѧ̀ пра́ѻтецъ тво́й: цр҃е́вы дще́ре сла́ва всѧ̀ внꙋтрьꙋ́дꙋ, и҆́же и҆ тѧ̀ просла́вивъ, ꙗ҆́кѡ бл҃же́ннꙋю человѣ́кѡмъ. Ра́дꙋйсѧ, мі́ра всегѡ̀ воззва́нїе.

## Пѣ́снь ѕ҃.

<rubric class="inline">І҆рмо́съ:</rubric> <irmos><red>П</red>ожрꙋ́ ти со гла́сомъ хвале́нїѧ, гдⷭ҇и, цр҃ковь вопїе́тъ тѝ ѿ бѣсо́вскїѧ кро́ве ѡ҆чи́щшисѧ, ра́ди млⷭ҇ти ѿ ре́бръ твои́хъ и҆сте́кшею кро́вїю.</irmos>

<red>С</red>огла́снѡ соше́дшесѧ пое́мъ сла́внꙋю и҆ свѣтоно́снꙋю твою̀ па́мѧть, и҆ чꙋде́съ по́лнꙋю, и҆ дарова́нїй ст҃а́гѡ и҆ чтⷭ҇на́гѡ, всебл҃же́нне, дх҃а.

<red>Р</red>азрѣшѝ моѧ̑ плени̑цы согрѣше́нїй мл҃твами твои́ми: ꙗ҆́кѡ бо непобѣди́мь мч҃нкъ дерзнове́нїе и҆́маши ко влⷣцѣ, и҆ бꙋ́ди мѝ прибѣ́жище и҆ покро́въ, дими́трїе.

<rubric class="inline">Бг҃оро́диченъ:</rubric> <red>Ч</red>и́стꙋ тѧ̀ посредѣ̀ те́рнїѧ ѡ҆брѣ́тъ, ꙗ҆́кѡ чистѣ́йшїй крі́нъ, и҆ ѹ҆до́льный цвѣ́тъ, ѽ бг҃омт҃и! Жени́хъ, во ѹ҆тро́бꙋ твою̀ сло́во всели́сѧ.

## И҆́нъ.

<rubric class="inline">І҆рмо́съ:</rubric> <irmos><red>Ѡ҆</red>чи́сти мѧ̀, сп҃се, мнѡ́га бо беззакѡ́нїѧ моѧ̑, и҆ и҆з̾ глꙋбины̀ ѕѡ́лъ возведѝ, молю́сѧ: къ тебѣ́ бо возопи́хъ, и҆ ѹ҆слы́ши мѧ̀, бж҃е сп҃се́нїѧ моегѡ̀.</irmos>

<red>П</red>роцвѣ́лъ є҆сѝ дꙋхо́внѡ ꙗ҆́коже ма́слина плодови́таѧ, и҆ копїено́сными рꙋка́ми нꙋ́жднѡ и҆згнете́сѧ: вѣ́рныхъ же ѹ҆тѣша́еши, мѵ́ро ны́нѣ точа̀ и҆з̾ бж҃е́ственнагѡ гро́ба твоегѡ̀, дими́трїе.

<red>П</red>челы̀ ѡ҆́бразомъ тебѐ сама́го дѣ́лателѧ всѧ́кїѧ показа́лъ є҆сѝ бг҃отво́рныѧ добродѣ́тели, дꙋ́шꙋ, бл҃же́нне, непоро́чнꙋ ꙗ҆́кѡ со́товꙋ тѣлесѝ соблюда́ѧ, и҆ мѵ́ро ны́нѣ и҆сточа́еши, ѹ҆слажда́ющее дꙋ́шы.

<red>В</red>озлюби́лъ є҆сѝ ѿ дꙋшѝ хрⷭ҇та̀, и҆ семꙋ̀ послѣ́довалъ є҆сѝ къ мѵ́рꙋ бл҃гово́нїѧ, и҆ сегѡ̀ причасти́лсѧ є҆сѝ срастворе́нїемъ лꙋ́чшимъ. И҆ ны́нѣ мѵ́ра стрꙋи̑ то́чиши непреста̑нныѧ, дими́трїе.

<red>К</red>а̑пли страда́льческихъ на зе́млю крове́й твои́хъ ка́плюще, бл҃гово́нїѧ и҆сто́чникъ мѵ́ра тꙋ́ю содѣ́лаша: и҆ ны́нѣ сїѐ непреста́ннѡ почерпа́ющымъ и҆сточа́еши, дими́трїе.

<red>П</red>о́томъ твои́хъ, мꙋ́дре, крове́й ѡ҆блїѧ́нъ, ꙗ҆́коже и҆́нъ но́вый и҆сто́чникъ рѣ́чнѡ, тре́бꙋющымъ бога́тнѡ подае́ши во и҆сцѣле́нїе твоѐ мѵ́ро, бл҃же́нне, ѹ҆се́рднѡ приходѧ́щымъ.

<rubric class="inline">Бг҃оро́диченъ:</rubric> <red>З</red>рѧ́ще златови́дный свѣ́та свѣ́щникъ неꙋгаси́мый, мно́жествомъ грѣхѡ́въ дꙋ́шы ѡ҆мрачи́вшїи пристꙋ́пимъ: дае́тъ бо просвѣще́нїе, и҆ всѧ́кое ѿгонѧ́етъ ѡ҆мраче́нїе.

<rubric>Конда́къ мч҃нка, гла́съ в҃:</rubric>

<red>К</red>рове́й твои́хъ стрꙋѧ́ми, дими́трїе, цр҃ковь бг҃ъ ѡ҆багрѝ, да́вый тебѣ̀ крѣ́пость непобѣди́мꙋю, и҆ соблюда́ѧ гра́дъ тво́й невреди́мь: тогѡ́ бо є҆сѝ ѹ҆твержде́нїе.

<rubric class="inline">І҆́косъ:</rubric> <red>С</red>его̀ вели́каго всѝ воспои́мъ, соше́дшесѧ вѣ́рою, ꙗ҆́кѡ ѻ҆рꙋ́жника хрⷭ҇то́ва и҆ мч҃нка дими́трїа, въ пѣ́снехъ и҆ пѣ́нїихъ совзыва́юще влⷣцѣ и҆ зижди́телю вселе́нныѧ: и҆зба́ви ны̀ трꙋ́са и҆ нꙋ́жды, чл҃вѣколю́бче, мл҃твами бцⷣы, и҆ всѣ́хъ ст҃ы́хъ мч҃нкѡвъ твои́хъ. На тѧ́ бо всѝ надѣ́емсѧ, и҆зба́витисѧ бѣ́дъ и҆ скорбе́й, ты́ бо є҆сѝ на́ше ѹ҆твержде́нїе.

## Пѣ́снь з҃.

<rubric class="inline">І҆рмо́съ:</rubric> <irmos><red>В</red>ъ пещѝ а҆враа́мстїи ѻ҆́троцы персі́дстѣй, любо́вїю бл҃гоче́стїѧ па́че, не́жели пла́менемъ ѡ҆палѧ́еми, взыва́хꙋ: бл҃гослове́нъ є҆сѝ въ хра́мѣ сла́вы твоеѧ̀, гдⷭ҇и.</irmos>

<red>П</red>реꙋкра́шенъ бж҃е́ственною сла́вою и҆ бл҃года́тїю, мч҃нче стрⷭ҇тоте́рпче, сїѧ́еши свѣтови́днѡ, и҆ просвѣща́еши зовꙋ́щыѧ: бл҃гослове́нъ є҆сѝ въ хра́мѣ сла́вы твоеѧ̀, гдⷭ҇и.

<red>Ꙗ҆́</red>кѡ багрѧни́цею ѹ҆кра́шенъ твое́ю кро́вїю, и҆мѣ́ѧ вмѣ́стѡ ски́птра, сла́вне, крⷭ҇тъ, со хрⷭ҇то́мъ ца́рствꙋеши ны́нѣ, мч҃нче дими́трїе, бл҃гослове́нъ є҆сѝ, зовы́й, въ хра́мѣ сла́вы твоеѧ̀ гдⷭ҇и.

<rubric class="inline">Бг҃оро́диченъ:</rubric> <red>П</red>репросла́вленнаѧ просвѣще́ннаѧ мт҃и дв҃о всѧ̑ чтꙋ́щыѧ тѧ̀ всеи́стиннꙋю бцⷣꙋ, ѡ҆градѝ: бл҃гослове́нна ты̀ въ жена́хъ, всенепоро́чнаѧ влⷣчце.

## И҆́нъ.

<rubric class="inline">І҆рмо́съ:</rubric> <irmos><red>Ѻ҆́</red>троцы є҆вре́йстїи въ пещѝ попра́ша пла́мень дерзнове́ннѡ, и҆ на ро́сꙋ ѻ҆́гнь преложи́ша, вопїю́ще: бл҃гослове́нъ є҆сѝ, гдⷭ҇и бж҃е, во вѣ́ки.</irmos>

<red>В</red>о́дꙋ почерпстѝ и҆са́їа жа́ждꙋщымъ, дими́трїе, предповелѣва́етъ, а҆́ще бы ви́дѣлъ тво́й гро́бъ, возопи́лъ бы всѧ́кѡ: мѵ́ра и҆сто́чникꙋ приходи́те, и҆ почерпи́те сп҃се́нїе.

<red>З</red>емлѝ ѹ҆́бѡ поро́дъ бы́лъ є҆сѝ, всели́лсѧ же є҆сѝ въ землѝ кро́ткихъ, и҆дѣ́же вода̀ сла́дости: є҆ѧ́же напи́всѧ въ сы́тость, мѵ́ра и҆сто́чникъ при́сный ны́нѣ, дими́трїе, пролива́еши.

<red>В</red>озра́слъ є҆сѝ ꙗ҆́кѡ розга̀ въ вїногра́дѣ, пребыва́ѧ неѿсѣ́ченъ бг҃ꙋ, и҆ совокꙋпле́нъ: и҆ сегѡ̀ и҆спо́лнивсѧ тꙋ́ка неизрече́ннагѡ, мѵ́ро ꙗ҆́кѡ стрꙋи̑ всѣ̑мъ ны́нѣ, дими́трїе, то́чиши.

<red>Ѽ</red> но́выхъ твои́хъ боре́нїй! Ѽ стра́нныхъ мч҃нческихъ страда́нїй! Твоѧ̑ бо по́ты за него̀ пролїѧ̑нныѧ, бл҃же́нне, хрⷭ҇то́съ прїи́мъ, и҆сто́чникъ мѵ́ра тѧ̀ показꙋ́етъ.

<red>С</red>трꙋю̀ мѵ́ра твоегѡ̀ пролива́ѧ, ве́лїю пꙋчи́нꙋ просте́рлъ є҆сѝ чꙋде́съ, и҆ дꙋ́шъ и҆ тѣле́съ недꙋ́ги потоплѧ́еши, и҆ напа́стей, дими́трїе, всѧ́кꙋ бꙋ́рю ѹ҆сповꙋ́ѧ.

<rubric class="inline">Бг҃оро́диченъ:</rubric> <red>М</red>леко́мъ пита́ла є҆сѝ, дв҃о, плотоно́сца, твоего̀ бг҃а рожде́ннаго, ꙗ҆́кѡ да болѣ́знь а҆да́мовꙋ сꙋ́щꙋю во а҆́дѣ ѡ҆блегчи́тъ, ѿ дре́ва снѣ́дша зна́нїѧ, и҆ за́пѡвѣди преслꙋ́шавша.

## Пѣ́снь и҃.

<rubric class="inline">І҆рмо́съ:</rubric> <irmos><red>Р</red>ꙋ́цѣ распросте́ръ данїи́лъ, львѡ́въ зїѧ̑нїѧ въ ро́вѣ затчѐ: ѻ҆́гненнꙋю же си́лꙋ ѹ҆гаси́ша, добродѣ́телїю препоѧ́савшесѧ, бл҃гоче́стїѧ рачи́тели ѻ҆́троцы взыва́юще: бл҃гослови́те всѧ̑ дѣла̀ гдⷭ҇нѧ гдⷭ҇а.</irmos>

<red>Ѡ҆</red>мрачи́лъ є҆сѝ ве́сь вра́жїй гнѣ́въ, сла́вне, и҆ боре́нїѧ неѿе́млемою си́лою хрⷭ҇та̀ ѡ҆блече́нъ, и҆ побѣдоно́сецъ бы́въ, мч҃нче дими́трїе, вопїѧ́лъ є҆сѝ: бл҃гослови́те всѧ̑ дѣла̀ гдⷭ҇нѧ гдⷭ҇а.

<red>М</red>ч҃нкѡвъ бл҃гостоѧ́нїе показа́въ, мч҃нкѡвъ бл҃гозва́нїе, мч҃нче, наслѣ́довалъ є҆сѝ. Ба́нею ѡ҆мы́всѧ ст҃о́ю, ꙗ҆́же вторы́ми не ѡ҆сквернѧ́етсѧ грѣхо́вными прило́ги, копїе́мъ пробода́емь, и҆ зовы́й: бл҃гослови́те всѧ̑ дѣла̀ гдⷭ҇нѧ гдⷭ҇а.

<red>Ч</red>ꙋде́съ твои́хъ мно́жество, па́че ѹ҆ма̀ дарова́нїй, и҆̀хже тебѣ̀ подадѐ хрⷭ҇то́съ, всѣ̑мъ показꙋ́ютъ, сла́вне, и҆ бл҃года́ть и҆сцѣле́нїй, ꙗ҆́же па́че сло́ва, ꙗ҆́вѣ твою̀ бл҃года́ть проповѣ́даетъ на́мъ, вопїю́щымъ: бл҃гослови́те всѧ̑ дѣла̀ гдⷭ҇нѧ гдⷭ҇а.

<rubric class="inline">Бг҃оро́диченъ:</rubric> <red>Є҆</red>ди́нꙋ во всѣ́хъ родѣ́хъ дв҃ꙋ мт҃рь, и҆ бцⷣꙋ чтⷭ҇ꙋю пѣсносло́вимъ: та́ бо сп҃се́нїѧ на́шегѡ хода́таица, ꙗ҆́кѡ мі́ра и҆зба́вителѧ сло́во ро́ждшаѧ, є҆мꙋ́же вопїе́мъ: бл҃гослови́те всѧ̑ дѣла̀ гдⷭ҇нѧ гдⷭ҇а.

## И҆́нъ.

<rubric class="inline">І҆рмо́съ:</rubric> <irmos><red>С</red>едмери́цею пе́щь халде́йскїй мꙋчи́тель, бг҃очести̑вымъ неи́стовнѡ разжжѐ, си́лою же лꙋ́чшею сп҃се́ны сїѧ̑ ви́дѣвъ, творцꙋ̀ и҆ и҆зба́вителю вопїѧ́ше: ѻ҆́троцы бл҃гослови́те, сщ҃е́нницы воспо́йте, лю́дїе провозноси́те во всѧ̑ вѣ́ки.</irmos>

<red>Д</red>а бг҃ъ ꙗ҆вле́нна сотвори́тъ тѧ̀ сꙋ́щымъ въ мі́рѣ, дими́трїе, негаси́мꙋ свѣщꙋ̀ дꙋше́внꙋю сохра́нша, є҆ле́емъ дѣѧ́нїй ѹ҆маще́нꙋ всегда̀, и҆ ꙗ҆́кѡ черто́га тебѣ̀ ѿверзо́шасѧ двє́ри, приснотекꙋ́щь и҆сто́чникъ тѧ̀ мѵ́ра бж҃е́ственнагѡ показꙋ́етъ, возме́здїе чистоты̀ сїю̀ даѧ̀ бл҃года́ть.

<red>Н</red>е и҆з̾ крове́й, ꙗ҆́коже речѐ чтⷭ҇но́е є҆ѵⷢ҇лїе, нижѐ и҆з̾ и҆з̾ по́хоти пло́ти, дими́трїе, бг҃омъ же роди́лсѧ є҆сѝ, воплоще́ннаго почита́ѧ бг҃а: кро́вь же ѹ҆се́рднѡ тогѡ̀ ра́ди твою̀ и҆стощи́въ, воспрїѧ́лъ є҆сѝ свы́ше чꙋде́снꙋю бл҃года́ть, и҆сточа́еши бж҃е́ственное мѵ́ро, дꙋ́шы бл҃гоꙋха́ѧй.

<red>Т</red>ы̀ лѣ́ствица ꙗ҆ви́лсѧ є҆сѝ ѡ҆дꙋшевле́ннаѧ, на землѝ ѹ҆́бѡ ѹ҆твержде́ннаѧ стопа́ми пло́ти, до нб҃съ же досѧ́жꙋщаѧ: бг҃омъ бо ѡ҆богати́лсѧ є҆сѝ ѹ҆твержде́ннымъ, мч҃нче, въ тебѣ̀. Сто́лпъ же ꙗ҆ви́всѧ пома́занъ є҆ле́емъ по́двигѡвъ мꙋче́нїѧ, и҆ ны́нѣ и҆сточа́еши вѣ́рою пристꙋпа́ющымъ и҆сто́чникъ бж҃е́ственнагѡ мѵ́ра.

<red>Т</red>ѧ̀ рѣкꙋ̀ прописа̀ бж҃їю наводне́нꙋ, поѧ̀ дв҃дъ прⷪ҇ро́чески, дими́трїе: се́ бо неистоща́емо прихожде́нїе мѵ́ра твоегѡ̀. Тѣ́мъ и҆ мно́жество рѣ́къ наводнѧ́ющесѧ, гла́сы своѧ̑ возвыша́ютъ, рꙋка́ми же пле́щꙋтъ въ сла́вꙋ си́ми всѣ́ми просла́вльшагѡ тѧ̀ бг҃а.

<red>Г</red>дⷭ҇ь є҆ди́нъ трист҃ы́й, ты̀ бж҃е всемо́щнѣйше, є҆го́же бг҃осло́вствꙋѧй страда́лецъ дими́трїй, въ темни́цѣ заключа́етсѧ, и҆ съ скорпі́ею чꙋ́вственною ѕмі́ѧ ѹ҆мори́въ мы́сленнаго, и҆ горды́ню лѵ́евꙋ низложи́въ чрез̾ не́стора бж҃е́ственнаго, копїе́мъ пробода́етсѧ, и҆ мѵ́ро ны́нѣ и҆з̾ гро́ба то́читъ.

<rubric class="inline">Бг҃оро́диченъ:</rubric> <red>З</red>а а҆да́ма гдⷭ҇ь, за є҆́ѵꙋ ты̀, всечⷭ҇таѧ, гаврїи́лъ же за льсти́внаго ѕмі́ѧ, крⷭ҇тъ же за дре́во, вертогра́дъ гро́ба вмѣ́стѡ є҆де́ма: ра́дꙋйсѧ, вмѣ́стѡ печа́ли: копїѐ, вмѣ́стѡ пла́меннагѡ ѻ҆рꙋ́жїѧ: и҆ багрѧни́ца, вмѣ́стѡ смоко́внагѡ ли́ствїѧ. Тѧ̀ ѹ҆́бѡ пое́мъ, ѻ҆трокови́це, ꙗ҆́кѡ всѣ́хъ вино́внꙋ.

## Пѣ́снь ѳ҃.

<rubric class="inline">І҆рмо́съ:</rubric> <irmos><red>К</red>а́мень нерꙋкосѣ́чный ѿ несѣко́мыѧ горы̀ тебѣ̀, дв҃о, краеꙋго́льный ѿсѣче́сѧ, хрⷭ҇то́съ совокꙋпи́вый разстоѧ̑щаѧсѧ є҆стества̀. Тѣ́мъ веселѧ́щесѧ, тѧ̀, бцⷣе, велича́емъ.</irmos>

<red>Р</red>аздерѝ ѹ҆́зы прегрѣше́нїй, тѧ̀ пою́щихъ, страстоте́рпче, ѹ҆ста́ви страсте́й прило́ги, молвꙋ̀ разорѝ є҆ресе́й, и҆ напа́стей ѹ҆тишѝ бꙋ́рю мл҃твами твои́ми.

<red>Н</red>апра́ви къ стезѧ́мъ пра̑вымъ нбⷭ҇нагѡ црⷭ҇твїѧ, сщ҃е́ннѣйшꙋю твою̀ па́ствꙋ, вѣнцено́сче мч҃нче дими́трїе, на па́жить сп҃си́тельнꙋю, на мѣ́сто вѣ́чное.

<red>Д</red>а вѣнцє́въ сла́вы, и҆ нбⷭ҇нагѡ црⷭ҇твїѧ полꙋче́нїѧ пою́щымъ тѧ̀ сегѡ̀ ѹ҆лꙋчи́ти молѝ, мч҃нче дими́трїе, жизнода́вца гдⷭ҇а, и҆ цр҃ѧ̀ си́лъ.

<rubric class="inline">Бг҃оро́диченъ:</rubric> <red>Ꙗ҆́</red>кѡ ко́рень, и҆сто́чникъ, и҆ винꙋ̀ нетлѣ́нїѧ тѧ̀, дв҃о, всѝ вѣ́рнїи, надѣ́ющесѧ, хвала́ми почита́емъ: ты́ бо ѵ҆поста́сное на́мъ безсме́ртїе и҆сточи́ла є҆сѝ.

## И҆́нъ.

<rubric class="inline">І҆рмо́съ:</rubric> <irmos><red>Ѹ҆</red>жасе́сѧ ѡ҆ се́мъ нб҃о, и҆ землѝ ѹ҆диви́шасѧ концы̀, ꙗ҆́кѡ бг҃ъ ꙗ҆ви́сѧ человѣ́кѡмъ пло́тски, и҆ чре́во твоѐ бы́сть простра́ннѣйшее нб҃съ: тѣ́мъ тѧ̀ бцⷣꙋ а҆́гг҃лѡвъ и҆ человѣ̑къ чинонача̑лїѧ велича́ютъ.</irmos>

<red>П</red>рїе́мъ тво́й а҆лава́стръ дꙋше́вный, добродѣ́телей бж҃е́ственнагѡ мѵ́ра и҆спо́лненъ, и҆мѣ́ѧ же хрⷭ҇та̀ прекло́нша тебѣ̀, мч҃нче, главꙋ̀, ꙗ҆́кѡ ѹ҆поко́ившасѧ житїѧ̀ твоегѡ̀ свѣ́тлостїю чистоты̀. Тѣ́мъ ѹ҆бл҃жи́лсѧ є҆сѝ, и҆ бл҃года́ти и҆спо́лнилсѧ є҆сѝ мѷроточи́ти мі́ра концє́мъ.

<red>С</red>ѐ ѡ҆жида́ющихъ тѧ̀ воздаѧ́нїй неизрече́нныхъ свѣ̑тлаѧ проѡбражє́нїѧ, сѐ и҆сто́чникъ мѵ́ра приснотекꙋ́щагѡ, ѽ страда́льче! Бг҃ꙋ ѹ҆́бѡ предстоѧ̀ со дерзнове́нїемъ мч҃нческимъ, і҆мпера́торꙋ на́шемꙋ и҆спросѝ на врагѝ побѣ́дꙋ, и҆ ца́рства коне́цъ неѿе́млемь.

<red>Ѡ҆́</red>бразомъ крⷭ҇та̀ побѣдотво́рца, побѣди́лъ є҆сѝ лѵ́ево сꙋровство̀, и҆ побѣди́телѧ не́стора и҆ сострада́льца поста́вивъ: и҆ ны́нѣ всѧ́къ ꙗ҆зы́къ ва́рварскїй рабо́тенъ покорѝ і҆мпера́торꙋ на́шемꙋ, содѣ́йствꙋѧ, сво́инствꙋѧ, ѹ҆крѣплѧ́ѧ, велича́ѧй земны̑ѧ концы̀, дими́трїе.

<red>Т</red>е́плою ѿ се́рдца любо́вїю къ твоемꙋ̀ чтⷭ҇но́мꙋ ковче́гꙋ прибѣга́ющыѧ, мч҃нче хрⷭ҇то́въ, мѵ́ро пролива́ющемꙋ рѣка́ми, твои́ми мл҃твами и҆зба́ви дѣ́лъ дꙋшетлѣ́нныхъ, и҆ пото́па страсте́й ѕлосмра́дїѧ: ѡ҆бонѧ̑нїѧ же покажѝ сїѧ̑ гдⷭ҇ꙋ бл҃гово́ннѣйша.

<red>Д</red>е́нь ра́дости дꙋхо́вныѧ соверша́емъ, дими́трїе, ви́дѧще мѵ́ра твоегѡ̀ непреста́ннѡ точа́щъ и҆сто́чникъ. Ты́ же страсте́й ѡ҆мраче́нїе разорѧ́ѧ, ꙗ҆́кѡ бж҃е́ственнагѡ и҆спо́лненъ свѣ́та, ꙗ҆́кѡ во днѐ дава́й ходи́ти бл҃гоѡбра́знѡ, бж҃їй же ви́дѣти свѣ́тъ непристꙋ́пный.

<rubric class="inline">Бг҃оро́диченъ:</rubric> <red>Т</red>ы̀, всечⷭ҇таѧ, злата́ѧ голꙋби́ца є҆сѝ, ꙗ҆́кѡ сꙋче́цъ ма́сличный носѧ́щаѧ сло́во бж҃їе, пома́завшее пло́ть свою̀ є҆ле́емъ бж҃ества̀. Є҆го́же въ се́рдцы ꙗ҆́кѡ ковче́гъ прїе́мъ страда́лецъ и҆з̾ гро́ба мѵ́ро то́читъ, и҆ ѹ҆маща́етъ вѣ́рныхъ ли́ца.

<rubric>Свѣти́ленъ:</rubric>

<podoben>Подо́бенъ: <incipit><red>С</red>вѣ́те неизмѣ́нный:</incipit></podoben>

<red>К</red>рⷭ҇то́мъ воѡрꙋжи́лъ є҆сѝ не́стора, чрез̾ ѻ҆́наго лѵ́евꙋ разори́въ горды́ню, дими́трїе, на три́знищи, ꙗ҆́коже хрⷭ҇то́съ ѿверза́еши копїе́мъ ре́бра твоѧ̑, и҆́миже ста́до твоѐ хранѝ. <rubric class="inline">Два́жды.</rubric>

<rubric>Сла́ва, и҆ ны́нѣ, трѧсе́нїѧ.</rubric>

<rubric>На хвали́техъ стїхи̑ры мч҃нка, на ѕ҃, гла́съ д҃:</rubric>

<podoben>Подо́бенъ: <incipit><red>Ꙗ҆́</red>кѡ до́блѧ:</incipit></podoben>

<red>П</red>рободе́нъ бы́въ, борца̀ твои́ми ко́пїѧми ѹ҆ѧзви́лъ є҆сѝ и҆ ме́ртва сотвори́лъ є҆сѝ и҆ недѣ́йственна, є҆гѡ́же ѕло́бы дими́трїе, на́съ и҆зба́ви, крѣ́пки на стра̑сти мꙋ́чащыѧ всегда̀ содѣва́ѧ, сщ҃е́нными твои́ми мл҃твами, бж҃е́ственнымъ стра́хомъ ѹ҆милѧ́ѧ сердца̀ и҆ дꙋ́шы на́шѧ, ст҃е.

<red>Р</red>ѣкꙋ́ тѧ и҆спо́лненꙋ во́дъ дꙋхо́вныхъ, вѣ́дѧще, ст҃е, мо́лимъ, и҆ста́ѧвшыѧ дꙋ́шы на́шѧ страсте́й престꙋпле́ньми млⷭ҇тїю твое́ю мно́гою сщ҃е́ннѡ ѡ҆росѝ, и҆ ѡ҆мы́й сꙋ́щыѧ въ скве́рнѣ, и҆ премно́гихъ и҆зба́ви бѣ́дъ, и҆ вѣ́чнагѡ мꙋче́нїѧ.

<red>Ꙗ҆́</red>кѡ ѕвѣзда̀ свѣтлѣ́йшаѧ, на землѝ показа́лсѧ є҆сѝ, чꙋде́съ сїѧ́ньми подсо́лнечнꙋю просвѣща́еши всегда̀, дими́трїе сла́вне, мглы̀ ѡ҆мраче́нїѧ ѿгонѧ̀ мл҃твами твои́ми дꙋ́шъ на́шихъ, и҆ недꙋ́ги и҆сцѣлѝ, ѿ любвѐ соверша́ющихъ твою̀ па́мѧть, сла́ва мч҃нкѡвъ и҆ похвала̀.

<rubric>И҆́ны стїхи̑ры, гла́съ є҃:</rubric>

<podoben>Подо́бенъ: <incipit><red>Р</red>а́дꙋйсѧ по́стникѡвъ:</incipit></podoben>

<red>П</red>рїидѝ, мч҃нче хрⷭ҇то́въ, къ на́мъ, твоегѡ̀ тре́бꙋющымъ млⷭ҇тивнагѡ посѣще́нїѧ, и҆ и҆зба́ви ѡ҆ѕло́бленны мꙋчи́тельскими преще́нїи, и҆ лю́тагѡ неи́стовства є҆реті́ческагѡ: ѿ ни́хже ꙗ҆́кѡ плѣ̑нницы и҆ на́зи гони́ми є҆смы̀, ѿ мѣ́ста на мѣ́сто ча́стѡ преходѧ́ще, и҆ заблꙋжда́юще въ верте́пѣхъ и҆ гора́хъ. Ѹ҆ще́дри ѹ҆́бѡ, прехва́льне, и҆ да́ждь на́мъ ѡ҆сла́бꙋ, ѹ҆толѝ бꙋ́рю, и҆ ѹ҆гасѝ є҆́же на ны̀ негодова́нїе, бг҃а молѧ̀, подаю́щаго мі́рꙋ ве́лїю млⷭ҇ть.

<red>С</red>тѣна̀ тве́рдаѧ на́мъ, плѣне́нїѧ вра́жїѧ не ѹ҆боѧ́всѧ, да́нъ є҆сѝ, ва̑рварскаѧ нашє́ствїѧ ѹ҆пражднѧ́ѧ, и҆ недꙋ́ги ѹ҆толѧ́ѧ, степе́нь неразрꙋши́мый, и҆ ѡ҆снова́нїе неѡбори́мое, и҆ градоде́ржецъ, насели́тель и҆ побо́рникъ бы́лъ є҆сѝ твоемꙋ̀ гра́дꙋ, дими́трїе. Є҆го́же и҆ ны́нѣ, всебл҃же́нне, лю́тѣ бѣ́дствꙋющаго, и҆ ѡ҆бтѧже́нна ѻ҆каѧ́ннѣ, твои́ми мл҃твами сп҃сѝ, хрⷭ҇та̀ молѧ̀, подаю́щаго мі́рꙋ ве́лїю млⷭ҇ть.

<red>В</red>сѧ́кꙋ добродѣ́тель воспрїи́мъ, страстоте́рпческїй ли́къ ꙗ҆ви́сѧ, ѿѻнꙋ́дꙋже нетлѣ́нныѧ и҆ бл҃же́нныѧ жи́зни наслажде́нїе досто́йнѣ наслѣ́дова. Въ не́мже, досточꙋ́дне, ѹ҆краша́емь, дими́трїе, и҆ подража́нїемъ хрⷭ҇то́вымъ почита́ѧсѧ, и҆ хвалѧ́сѧ ра́венствомъ копїѧ̀, просѝ прилѣ́жнѣе, на́съ почита́ющихъ тѧ̀, и҆зба́вити ѿ страсте́й, и҆ лю́тыхъ ѡ҆бстоѧ́нїй, те́плѣ молѧ̀ подаю́щаго мі́рꙋ ве́лїю млⷭ҇ть.

<rubric>Сла́ва, гла́съ д҃. Самогла́сенъ.</rubric>

<rubric class="inline">А҆ндре́а і҆еросолѷми́та:</rubric> <red>К</red>о́пїѧми наслѣ́довавшаго, сп҃совыхъ ре́бръ бл҃года́ть прободе́нныхъ копїе́мъ, и҆з̾ ни́хже на́мъ и҆сточа́етъ сп҃съ жи́зни и҆ нетлѣ́нїѧ во́ды: дими́трїа почти́мъ, премꙋ́драго во ѹ҆че́нїихъ, и҆ вѣне́чника въ мч҃нцѣхъ, кро́вїю сконча́вшаго страда́нїѧ тече́нїе, и҆ чꙋдесы̀ просїѧ́вша все́й вселе́ннѣй, ревни́телѧ влⷣчнѧ, и҆ млⷭ҇тива нищелю́бца, во мно́гихъ и҆ мно́гащи бѣда́хъ лю́тыхъ, ѳессало́нѧнѡмъ предста́телѧ. Є҆гѡ́же и҆ лѣ́тнюю па́мѧть почита́юще, сла́вимъ хрⷭ҇та̀ бг҃а, дѣ́йствꙋюща є҆гѡ̀ ра́ди всѣ̑мъ и҆сцѣлє́нїѧ.

<rubric>И҆ ны́нѣ, бг҃оро́диченъ:</rubric>

<red>И҆</red>зба́ви ны̀ ѿ нꙋ́ждъ на́шихъ, мт҃и хрⷭ҇та̀ бг҃а, ро́ждшаѧ всѣ́хъ творца̀, да всѝ зове́мъ тѝ: ра́дꙋйсѧ, є҆ди́но предста́тельство дꙋ́шъ на́шихъ.

<rubric>Славосло́вїе вели́кое. И҆ ѿпꙋ́стъ.</rubric>



<rubric>На лїтꙋргі́и: Бл҃же́нна ѿ канѡ́на трѧсе́нїѧ, пѣ́снь г҃-ѧ на д҃: и҆ ст҃а́гѡ, пѣ́снь ѕ҃-ѧ на д҃.</rubric>

<rubric>Прокі́менъ, гла́съ ѕ҃:</rubric>

<red>С</red>п҃сѝ, гдⷭ҇и, лю́ди твоѧ̑, и҆ бл҃гословѝ достоѧ́нїе твоѐ.

<rubric class="inline">Сті́хъ:</rubric> <red>К</red>ъ тебѣ̀, гдⷭ҇и, воззовꙋ̀, бж҃е мо́й:

<rubric>И҆ ст҃а́гѡ, гла́съ з҃:</rubric>

<red>В</red>озвесели́тсѧ првⷣникъ ѡ҆ гдⷭ҇ѣ, и҆ ѹ҆пова́етъ на него̀.

<rubric>А҆по́столъ трѧсе́нїѧ, къ є҆вре́ємъ, зача́ло тл҃а, ѿ полꙋ̀:</rubric>

<incipit><red>Б</red>ра́тїе, є҆го́же лю́битъ гдⷭ҇ь, наказꙋ́етъ:</incipit>

<rubric>И҆ ст҃а́гѡ а҆по́столъ, къ тїмоѳе́ю, зача́ло сч҃в.</rubric>

<rubric class="inline">А҆ллилꙋ́їа, гла́съ д҃:</rubric> <red>Б</red>ж҃е, ѿри́нꙋлъ ны̀ є҆сѝ:

<rubric class="inline">Сті́хъ:</rubric> <red>С</red>трѧ́слъ є҆сѝ зе́млю, и҆ смꙋти́лъ є҆сѝ ю҆̀.

<rubric class="inline">И҆ ст҃а́гѡ:</rubric> <incipit><red>П</red>рвⷣникъ ꙗ҆́кѡ фі́нїѯъ процвѣте́тъ:</incipit>

<rubric>Є҆ѵⷢ҇лїе трѧсе́нїѧ, матѳе́а, зача́ло к҃з. И҆ ст҃а́гѡ і҆ѡа́нна, зача́ло н҃в:</rubric>

<rubric class="inline">Прича́стенъ:</rubric> <incipit><red>Х</red>вали́те гдⷭ҇а съ нб҃съ:</incipit> Дрꙋгі́й, <incipit><red>В</red>ъ па́мѧть вѣ́чнꙋю:</incipit>



<rubric>Подоба́етъ вѣ́дати, а҆́ще слꙋчи́тсѧ великомч҃нка дими́трїа селꙋ́нскагѡ, и҆ трѧсе́нїѧ въ недѣ́лю:</rubric>

<rubric class="inline">Въ сꙋббѡ́тꙋ ве́чера на ма́лѣй вече́рни:</rubric> <red>С</red>тїхи̑ры воскрⷭ҇ны, и҆ бцⷣы, по ѻ҆бы́чаю.

<rubric class="inline">На вели́цѣй вече́рни:</rubric> <red>П</red>о ѻ҆бы́чной каѳі́смѣ, на <red>Г</red>дⷭ҇и воззва́хъ, стїхи̑ры воскрⷭ҇ны г҃: и҆ трѧсе́нїѧ г҃, пи́саны на вели́цѣй вече́рни на стїхо́внѣ, и҆ дими́трїа д҃. <red>С</red>ла́ва, дими́трїа: <red>И҆</red> ны́нѣ, бг҃оро́диченъ а҃-й гла́са. Прокі́менъ днѐ. Чтє́нїѧ г҃. На лїті́и: Стїхи́ра хра́ма и҆ самогла́сны стїхи̑ры ст҃а́гѡ. <red>С</red>ла́ва, ст҃а́гѡ: <red>И҆</red> ны́нѣ, бг҃оро́диченъ. На стїхо́внѣ стїхи̑ры воскрⷭ҇ны: <red>С</red>ла́ва, дими́трїа: <red>И҆</red> ны́нѣ бг҃оро́диченъ по гла́сꙋ ст҃а́гѡ. На бл҃гослове́нїи хлѣ́бѡвъ, тропа́рь: <incipit><red>Б</red>цⷣе дв҃о:</incipit> два́жды: и҆ дими́трїа, є҆ди́ножды. <rubric class="inline">(Зрѝ.</rubric> <red>А҆́</red>ще же нѣ́сть бдѣ́нїѧ: по <incipit><red>Ѻ҆́</red>ч҃е на́шъ:</incipit> тропа́рь воскрⷭ҇нъ: <red>С</red>ла́ва, дими́трїа: <red>И҆</red> ны́нѣ, трѧсе́нїѧ. На повече́рїи по <red>Д</red>осто́йно, и҆ по трист҃о́мъ, конда́къ дими́трїа: <red>С</red>ла́ва, и҆ ны́нѣ, трѧсе́нїѧ.<red>)</red>

<rubric class="inline">На ѹ҆́трени:</rubric> <red>Н</red>а <red>Б</red>г҃ъ гдⷭ҇ь, тропа́рь воскрⷭ҇нъ два́жды: <red>С</red>ла́ва, дими́трїа: <red>И҆</red> ны́нѣ, трѧсе́нїѧ. По каѳі́смахъ сѣда́льны воскрⷭ҇ны и҆ бг҃оро́дичны и҆́хъ. Та́же полѷеле́й, и҆ тропарѝ, <incipit><red>А҆́</red>гг҃льскїй собо́ръ:</incipit> ѵ҆пакоѝ гла́са, и҆ сѣда́льны дими́трїа, ѻ҆́ба по є҆ди́ножды, без̾ бг҃оро́дичнѡвъ. <red>С</red>ла́ва, сѣда́ленъ, и҆́же по полѷеле́и: <red>И҆</red> ны́нѣ, бг҃оро́диченъ є҆гѡ̀. Степє́нна и҆ прокі́менъ гла́са. Є҆ѵⷢ҇лїе воскрⷭ҇но. <incipit><red>В</red>оскрⷭ҇нїе хрⷭ҇то́во:</incipit> ѱало́мъ н҃, стїхи́ра воскрⷭ҇на. Канѡ́нъ воскрⷭ҇нъ со і҆рмосо́мъ на д҃: и҆ трѧсе́нїѧ на д҃: и҆ дими́трїа на ѕ҃: Катава́сїа: <incipit><red>Ѿ</red>ве́рзꙋ ѹ҆ста̀ моѧ̑:</incipit> По г҃-й пѣ́сни конда́къ дими́трїа, и҆ і҆́косъ и҆ сѣда́ленъ. По ѕ҃-й пѣ́сни конда́къ и҆ і҆́косъ воскрⷭ҇нъ. Свѣти́ленъ воскрⷭ҇нъ: <red>С</red>ла́ва ст҃а́гѡ: <red>И҆</red> ны́нѣ, трѧсе́нїѧ. На хвали́техъ стїхи̑ры воскрⷭ҇ны д҃: и҆ дими́трїа со сла́внымъ д҃, съ припѣ́вы є҆гѡ̀. <red>С</red>ла́ва, стїхи́ра є҆ѵⷢ҇льскаѧ: <red>И҆</red> ны́нѣ, <incipit><red>П</red>ребл҃гослове́нна є҆сѝ:</incipit> Славосло́вїе вели́кое. По трист҃о́мъ тропа́рь воскрⷭ҇нъ то́чїю. Є҆ктєнїѝ, и҆ ѿпꙋ́стъ, и҆ ча́съ а҃-й. На а҃-мъ часѣ̀, тропа́рь воскрⷭ҇нъ: <red>С</red>ла́ва, трѧсе́нїѧ: <red>И҆</red> ны́нѣ, бг҃оро́диченъ часѡ́въ. По Ѻ҆́ч҃е на́шъ, конда́къ трѧсе́нїѧ. Си́це и҆ на про́чихъ часѣ́хъ, тропарѝ и҆ кондакѝ, премѣнѧ́юще глаго́лемъ: то́чїю воскрⷭ҇нъ тропа́рь непремѣ́ннѡ.

<rubric class="inline">На лїтꙋргі́и:</rubric> <red>Б</red>л҃жє́нна гла́са на д҃: и҆ трѧсе́нїѧ пѣ́снь г҃-ѧ на д҃: и҆ дими́трїа пѣ́снь ѕ҃-ѧ на д҃. По вхо́дѣ тропа́рь воскрⷭ҇нъ, и҆ трѧсе́нїѧ, и҆ хра́ма бцⷣы а҆́ще є҆́сть, и҆ дими́трїа. Та́же конда́къ воскрⷭ҇нъ, и҆ трѧсе́нїѧ. <red>С</red>ла́ва, дими́трїа: <red>И҆</red> ны́нѣ, бцⷣы. А҆́ще же нѣ́сть хра́ма бцⷣы, <red>И҆</red> ны́нѣ, трѧсе́нїѧ. Прокі́менъ трѧсе́нїѧ, и҆ ст҃а́гѡ. А҆пⷭ҇лъ, трѧсе́нїѧ, и҆ дими́трїа. <red>А҆</red>ллилꙋ́їа, гла́съ д҃: <red>Б</red>ж҃е, ѿри́нꙋлъ ны̀ є҆сѝ. Сті́хъ: <red>С</red>трѧ́слъ є҆сѝ зе́млю: И҆ ст҃а́гѡ: <incipit><red>П</red>рвⷣникъ ꙗ҆́кѡ фі́нїѯъ процвѣте́тъ:</incipit> Є҆ѵⷢ҇лїе, трѧсе́нїѧ и҆ дими́трїа. Прича́стенъ: <incipit><red>Х</red>вали́те гдⷭ҇а съ нб҃съ:</incipit> И҆ ст҃а́гѡ: <incipit><red>В</red>ъ па́мѧть вѣ́чнꙋю:</incipit> <rubric class="inline">(Зрѝ</rubric> <red>Р</red>ѧ́дъ же, а҆пⷭ҇лъ и҆ є҆ѵⷢ҇лїе, чте́мъ под̾ зача́ло.<red>)</red>
