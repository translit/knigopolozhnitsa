---
title: "Феѵрꙋа́рїа а҃і"
navigation:
  key: service-menaionfeb-15
  title: "Феѵрꙋа́рїа а҃і"
  parent: service-menaionfeb
  order: 15
type: "service"
---

# Феѵрꙋа́рїа а҃і.

<rubric>Ст҃а́гѡ сщ҃енномꙋ́ченика вла́сїа:</rubric>



<rubric>На <incipit><red>Г</red>дⷭ҇и, воззва́хъ:</incipit> стїхи̑ры ѻ҆ктѡ́иха, г҃: И҆ ст҃а́гѡ, г҃. Гла́съ а҃.</rubric>

<podoben>Подо́бенъ: <incipit><red>Н</red>бⷭ҇ныхъ чинѡ́въ:</incipit></podoben>

<red>Д</red>обродѣ́телей ве́рхъ, и҆ вѣ́рныхъ ѡ҆снова́нїе, свѧти́телей сла́ва, и҆ мꙋ́ченикѡвъ похвала̀, всѧ̑ призыва́етъ свѣ́тлѡ вѣ̑рныѧ въ па́мѧть свою̀ честнꙋ́ю, воспѣ́ти сего̀ ꙗ҆́кѡ побѣди́телѧ, на землѝ бг҃а просла́вльшаго.

<red>В</red>оста́въ ꙗ҆вле́нїемъ соборонача́льника хрⷭ҇та̀, собра́нїе беззако́нныхъ ви́дѣвъ, мꙋ́чениче, ѹ҆се́рднѡ на сꙋди́ще прише́лъ є҆сѝ, мꙋ́дре, сла́вы взе́мъ побѣди́тєльнаѧ, ны́нѣ на нб҃сѣ́хъ водворѧ́ешисѧ, преѡсвѧще́нне.

<red>К</red>ро́вными ка́плѧми твои́ми, мꙋ́чениче вла́сїе, ѻ҆де́жда це́ркви и҆стка́сѧ краснѡ̀, благопома̑занїи пе́стрыми ѹ҆кра́шсѧ, сꙋгꙋ́быми болѣ́зней ѡ҆багре́ньми: є҆́юже ѡ҆дѣва́етсѧ ꙗ҆́кѡ красото́ю невѣ́стною, воспѣва́ющи жениха̀ хрⷭ҇та̀.

<rubric>Сла́ва, гла́съ д҃:</rubric>

<red>Ꙗ҆́</red>кѡ до́бръ дѣтонаста́вникъ, и҆ ѹ҆чи́тель благоче́стїѧ, дѣ́йственною си́лою бжⷭ҇твенныхъ слове́съ твои́хъ жєны̀ бг҃олюбє́зны приве́лъ є҆сѝ къ подвигѡ́мъ мꙋ́ченичєскимъ, не́мощь є҆стества̀ тѣ́мъ ѹ҆крѣплѧ́ѧ ѡ҆ хрⷭ҇тѣ̀, съ ни́ми тече́нїе страда́нїй до́брѣ сконча́въ въ черто́зѣ нбⷭ҇нѣмъ свѣ́тлѡ ра́дꙋешисѧ, сꙋгꙋ́бымъ вѣнце́мъ бжⷭ҇твенныѧ сла́вы ѹ҆краша́ѧсѧ, и҆ просѧ̀ съ ни́ми ми́ръ на́мъ дарова́ти, и҆ ве́лїю ми́лость.

<rubric>И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ.</rubric>

<podoben>Подо́бенъ: <incipit><red>Ꙗ҆́</red>кѡ до́блѧ:</incipit></podoben>

<red>Р</red>аспина́ема хрⷭ҇та̀ чл҃вѣколю́бца ви́дѧщи пречⷭ҇таѧ, и҆ рє́бра и҆скопава́єма копїе́мъ, пла́чꙋщи вопїѧ́ше: что̀ сїѐ, сн҃е мо́й; что́ ти безблагода́тнїи лю́дїе возда́ша, за ꙗ҆̀же сотвори́лъ є҆сѝ дѡ́браѧ и҆̀мъ; и҆ тщи́шисѧ безча́дствовати мѧ̀, вселюбе́знѣйшїй; ѹ҆дивлѧ́юсѧ, бл҃гоꙋтро́бне, твоемꙋ̀ во́льномꙋ распѧ́тїю.

<rubric>На стїхо́внѣ ѻ҆ктѡ́иха. Сла́ва, гла́съ ѕ҃:</rubric>

<red>П</red>розѧ́бъ въ поще́нїи бжⷭ҇твенныхъ добродѣ́телей, тезоиме́ннѡ, вла́сїе, процвѣ́лъ є҆сѝ дв҃дски ꙗ҆́кѡ фі́нїѯъ во дво́рѣхъ гдⷭ҇нихъ, и҆ ꙗ҆́кѡ ке́дръ ѹ҆мно́жилсѧ є҆сѝ и҆справле́ньми: ꙗ҆́кѡ вїногра́дъ же плодови́тъ въ домꙋ̀ бж҃їи, во вре́мѧ мꙋче́нїѧ ѹ҆рѣ́заемь мꙋ́къ томле́ньми, ѿ плода̀ пѡ́двигъ твои́хъ и҆сточи́лъ є҆сѝ на́мъ вїно̀ разꙋ́мное, ѿ негѡ́же пїю́ще, весе́лїѧ бжⷭ҇твеннагѡ сердца̀ наполнѧ́емъ, и҆ согла́снѡ соше́дшесѧ къ честнѣ́й па́мѧти твоегѡ̀ сконча́нїѧ, ѹ҆блажа́юще восхвалѧ́емъ тѧ̀, просѧ́ще прїѧ́ти тобо́ю ми́ръ, и҆ ве́лїю ми́лость.

<rubric>И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ.</rubric>

<podoben>Подо́бенъ: <incipit><red>Т</red>ридне́венъ:</incipit></podoben>

<red>Л</red>ю́дїе беззако́ннѣйшыѧ безъ пра́вды пригвожда́ющыѧ тѧ̀ на дре́вѣ, дв҃а и҆ чⷭ҇таѧ мт҃и твоѧ̀ зрѧ́щи, ꙗ҆́коже сѷмеѡ́нъ проречѐ, ѹ҆тро́бою, сп҃се, ѹ҆ѧзвлѧ́шесѧ.

<rubric>Тропа́рь, гла́съ д҃:</rubric>

<red>И҆</red> нра́вѡмъ прича́стникъ, и҆ прⷭ҇то́лѡмъ намѣ́стникъ а҆пⷭ҇толѡмъ бы́въ, дѣѧ́нїѧ ѡ҆брѣ́лъ є҆сѝ, бг҃одохнове́нне, въ видѣ́нїѧ восхо́дъ: сегѡ̀ ра́ди сло́во и҆́стины и҆справлѧ́ѧ, и҆ вѣ́ры ра́ди пострада́лъ є҆сѝ да́же до кро́ве, сщ҃енномꙋ́чениче вла́сїе, молѝ хрⷭ҇та̀ бг҃а, спасти́сѧ дꙋша́мъ на́шымъ.

<rubric>Сла́ва, и҆ ны́нѣ, бг҃оро́диченъ, и҆лѝ крⷭ҇тобг҃оро́диченъ.</rubric>

<rubric>Канѡ́нъ. Гла́съ д҃.</rubric>

## Пѣ́снь а҃.

<rubric class="inline">І҆рмо́съ:</rubric> <irmos><red>М</red>о́рѧ чермнꙋ́ю пꙋчи́нꙋ невла́жными стопа́ми дре́внїй пѣшеше́ствовавъ і҆и҃ль, крестоѻбра́зными мѡѷсе́овыма рꙋка́ма а҆мали́ковꙋ си́лꙋ въ пꙋсты́ни побѣди́лъ є҆́сть.</irmos>

<red>П</red>охвалꙋ̀ согла́снꙋ дне́сь хрⷭ҇тꙋ̀ прино́симъ, сла́внꙋю вла́сїа мꙋ́драгѡ творѧ́ще па́мѧть, мѡѷсе́йски, празднолю́бцы, пою́ще пѣ́снь бг҃ꙋ на́шемꙋ, ꙗ҆́кѡ просла́висѧ.

<red>Д</red>о́льнихъ презира́тель вла́сїй, и҆ хрⷭ҇то́въ рачи́тель, ꙗ҆́кѡ ст҃и́тель и҆ мꙋ́ченикъ и҆ па́стырь, є҆́же дѣ́ломъ показа́нїе, и҆ предло́жь бжⷭ҇твеннꙋю трапе́зꙋ на снѣде́нїе созыва́етъ на́съ.

<red>Ж</red>итїѐ добродѣ́тельми ѡ҆чи́стилъ є҆сѝ, и҆ сосꙋ́дъ ꙗ҆ви́лсѧ є҆сѝ потре́бенъ, бжⷭ҇твеннагѡ мѵ́ра на воспрїѧ́тїе честна́гѡ слꙋже́нїѧ, мꙋ́дре: ѻ҆де́ждꙋ же кровьмѝ мꙋче́нїѧ и҆спестри́лъ є҆сѝ.

<rubric class="inline">Бг҃оро́диченъ:</rubric> <red>В</red>оста̀ ѿ ѻ҆́тча паде́нїѧ, бг҃ороди́тельнице чи́стаѧ, и҆ ѿ клѧ́твы и҆зба́висѧ ꙗ҆́вѣ прама́тернїѧ, прест҃а́ѧ, твои́мъ ржⷭ҇тво́мъ, ро́дъ ве́сь человѣ́ческїй.

## Пѣ́снь г҃.

<rubric class="inline">І҆рмо́съ:</rubric> <irmos><red>В</red>есели́тсѧ ѡ҆ тебѣ̀ цр҃ковь твоѧ̀, хрⷭ҇тѐ, зовꙋ́щи: ты̀ моѧ̀ крѣ́пость, гдⷭ҇и, и҆ прибѣ́жище, и҆ ѹ҆твержде́нїе.</irmos>

<red>Ꙗ҆́</red>кѡ вѣ́домъ бг҃ꙋ, сщ҃е́нствовати хрⷭ҇тꙋ̀ пома́залсѧ и҆ наꙋчи́лсѧ дх҃омъ, са́мъ сѧ̀ кро́вїю ѡ҆ст҃и́лъ є҆сѝ.

<red>Ѹ҆</red>че́ньми вои́стиннꙋ сбы́тїемъ мꙋ́дрыхъ дѣ́лъ твои́хъ, цр҃кви бы́лъ є҆сѝ мꙋ́ченикъ и҆ ѹ҆чи́тель, вла́сїе.

<red>Ѻ҆́</red>бразъ бл҃гоче́стїѧ цр҃кве хрⷭ҇то́вы бы́лъ є҆сѝ, свѧще́ннꙋю ѻ҆де́ждꙋ твою̀ кровьмѝ ѹ҆ѧсни́лъ є҆сѝ страда́нїй твои́хъ.

<rubric class="inline">Бг҃оро́диченъ:</rubric> <red>Р</red>о́ждши на землѝ пребога́таго бг҃а, чи́стаѧ, человѣ́ческое паде́нїе на нб҃са̀ возвела̀ є҆сѝ.

<rubric>Конда́къ, гла́съ в҃.</rubric>

<podoben>Подо́бенъ: <incipit><red>В</red>ы́шнихъ и҆щѧ̀:</incipit></podoben>

<red>Б</red>жⷭ҇твенное прозѧбе́нїе, цвѣ́тъ неꙋвѧда́емый, лозы̀ хрⷭ҇то́вы розго̀ многострада́льнаѧ, бг҃оно́се вла́сїе, вѣ́рою чтꙋ́щыѧ па́мѧть твою̀ весе́лїѧ твоегѡ̀ и҆спо́лни, молѧ́сѧ непреста́ннѡ ѡ҆ всѣ́хъ на́съ.

<rubric>Сѣда́ленъ, гла́съ и҃.</rubric>

<podoben>Подо́бенъ: <incipit><red>П</red>ремꙋ́дрости:</incipit></podoben>

<red>Б</red>лагоче́стїѧ сы́й прозѧбе́нїе че́стно, нече́стїѧ ꙗ҆ви́лсѧ є҆сѝ потреби́тель, вла́сїе прехва́льне, си́лою дх҃о́вною: на сꙋди́щи бо і҆́дѡльскꙋю ле́сть ѡ҆бличи́лъ є҆сѝ, и҆ бл҃годерзнове́ннѡ пѣ́ти трⷪ҇цꙋ проповѣ́далъ є҆сѝ. Тѣ́мже и҆ беззакѡ́ннымъ преда́всѧ, стрⷭ҇тоте́рпче, ѕвѣ́рѧ ѹ҆мори́лъ є҆сѝ ѕлонача́льнагѡ ѕмі́ѧ: сегѡ̀ ра́ди вопїе́мъ тѝ: молѝ хрⷭ҇та̀ бг҃а, согрѣше́нїй ѡ҆ставле́нїе дарова́ти чтꙋ́щымъ любо́вїю ст҃ꙋ́ю па́мѧть твою̀.

<rubric>Сла́ва, и҆ ны́нѣ, бг҃оро́диченъ:</rubric>

<red>С</red>о́лнца ѻ҆́блаче разꙋ́мнагѡ, бж҃е́ственнагѡ свѣ́та свѣти́льниче златокова́нный, нескве́рнаѧ, небла́знаѧ, всенепоро́чнаѧ влⷣчце, ѡ҆мраче́ннꙋю дꙋ́шꙋ мою̀ ѡ҆слѣпле́нїемъ страсте́й безстра́стїѧ заре́ю просвѣтѝ, молю́сѧ, и҆ ѡ҆скверне́нное мѝ се́рдце ѡ҆мы́й потѡ́ки ѹ҆миле́нїѧ, покаѧ́нїѧ же слеза́ми, и҆ ѿ тимѣ́нїѧ мѧ̀ ѡ҆чи́сти дѣ́лъ мои́хъ, да любо́вїю зовꙋ́ ти: бцⷣе приснодв҃о, молѝ хрⷭ҇та̀ бг҃а, прегрѣше́нїй ѡ҆ставле́нїе пода́ти мѝ: тебе́ бо и҆мѣ́ю наде́ждꙋ ра́бъ тво́й.

<rubric class="inline">Крⷭ҇тобг҃оро́диченъ:</rubric> <red>А҆́</red>гнца и҆ па́стырѧ и҆ и҆зба́вителѧ а҆́гница зрѧ́щи на крⷭ҇тѣ̀, восклица́ше пла́чꙋщи, и҆ го́рькѡ рыда́ющи, вопїѧ́ше: мі́ръ ѹ҆́бѡ ра́дꙋетсѧ, прїе́млѧй тобо́ю и҆збавле́нїе, ѹ҆тро́ба же моѧ̀ гори́тъ, зрѧ́щи твоѐ распѧ́тїе, є҆́же терпи́ши за милосе́рдїе ми́лости. Долготерпѣли́ве гдⷭ҇и, ми́лости бе́здно, и҆ и҆сто́чниче неисчерпа́емый, ѹ҆милосе́рдисѧ и҆ да́рꙋй согрѣше́нїй ѡ҆ставле́нїе, вѣ́рою пою́щымъ бжⷭ҇твєнныѧ стра̑сти твоѧ̑.

## Пѣ́снь д҃.

<rubric class="inline">І҆рмо́съ:</rubric> <irmos><red>В</red>ознесе́на тѧ̀ ви́дѣвши цр҃ковь на крⷭ҇тѣ̀, сл҃нце пра́ведное, ста̀ въ чи́нѣ свое́мъ, досто́йнѡ взыва́ющи: сла́ва си́лѣ твое́й, гдⷭ҇и.</irmos>

<red>Ѹ҆</red>твержда́емь жезло́мъ и҆́стиннымъ, мѡѷсе́йски низложи́лъ є҆сѝ пре́лєсти ѕмі́ѧ, вла́сїе ѹ҆го́дниче хрⷭ҇то́въ, ѡ҆бличи́въ мꙋчи́телѧ, и҆ наста́вль нѡ́выѧ лю́ди.

<red>С</red>ловє́снымъ тѧ̀ и҆ безсловє́снымъ благодѣ́телѧ, є҆́же къ бг҃ꙋ присвое́нїе показа̀, блаже́нне, и҆справле́нїй твои́хъ: тѣ́мже ѹ҆́бѡ прїѧ́лъ є҆сѝ и҆сцѣле́нїй дарова̑нїѧ.

<red>В</red>о ѹ҆до́лѣ, и҆дѣ́же положи́сѧ болѣ́знь, сꙋ́щымъ ѡ҆ хрⷭ҇тѣ̀ твои̑мъ ѻ҆вца́мъ пра́веднѡ, всѐ, ѻ҆́ч҃е, ѹ҆дави́лъ є҆сѝ сло́вомъ бл҃года́ти беззако́нїѧ те́рнїе.

<rubric class="inline">Бг҃оро́диченъ:</rubric> <red>Ꙗ҆́</red>кѡ ра́й посредѣ̀ цр҃кве насажде́нъ ꙗ҆ви́сѧ, ро́ждши дре́во жи́зни, препѣ́таѧ: ѿ негѡ́же ѹ҆́бѡ вкꙋси́вше, позна́хомъ хрⷭ҇та̀ бг҃а на́шего.

## Пѣ́снь є҃.

<rubric class="inline">І҆рмо́съ:</rubric> <irmos><red>Т</red>ы̀, гдⷭ҇и мо́й, свѣ́тъ въ мі́ръ прише́лъ є҆сѝ, свѣ́тъ ст҃ы́й, ѡ҆браща́ѧй и҆зъ мра́чна невѣ́дѣнїѧ вѣ́рою воспѣва́ющыѧ тѧ̀.</irmos>

<red>Н</red>а па́жити бжⷭ҇твеннѣй просте́ръ предѣ́лы ста́да твоегѡ̀, ст҃и́телю, бг҃омꙋ́дреннѡ ле́сть ѿгна́лъ є҆сѝ ѿ всеѧ̀ землѝ.

<red>Ѹ҆</red>че́ньми, мꙋ́дре ст҃и́телю, ста́до твоѐ ѹ҆тверди́лъ є҆сѝ въ вѣ́рѣ: се́ бо и҆ жєны̀ ле́сть попра́ша.

<red>Л</red>юбо́вїю хрⷭ҇то́вою ѹ҆твержда́ємы жєны̀, къ подо́бїю прихо́дѧтъ пѡ́двигъ твои́хъ, ѻ҆́ч҃е, закала́ємы ѹ҆се́рднѡ хрⷭ҇то́ви.

<rubric class="inline">Бг҃оро́диченъ:</rubric> <red>Ѹ҆</red>мертви́сѧ вои́стиннꙋ ржⷭ҇тво́мъ твои́мъ, влⷣчце, наи́тїе сме́ртное: свѣ́томъ бо тма̀ разорѧ́ема ви́дитсѧ.

## Пѣ́снь ѕ҃.

<rubric class="inline">І҆рмо́съ:</rubric> <irmos><red>П</red>ожрꙋ́ ти со гла́сомъ хвале́нїѧ, гдⷭ҇и, цр҃ковь вопїе́тъ тѝ, ѿ бѣсо́вскїѧ кро́ве ѡ҆чи́щшисѧ, ра́ди ми́лости, ѿ ре́бръ твои́хъ и҆сте́кшею кро́вїю.</irmos>

<red>К</red>расото́ю разли́чныхъ ра́нъ тѣле́сныхъ, та́йныѧ ѻ҆де́жды твоеѧ̀ ѹ҆краси́лъ є҆сѝ лѣ́потꙋ: и҆ ѻ҆бою́дꙋ, і҆ера́рше, вѣнча́лсѧ є҆сѝ бл҃года́тїю.

<red>В</red>ѣ́рою хрⷭ҇то́вою ꙗ҆́кѡ стеко́шасѧ жєны̀ стра́ждꙋщыѧ съ тобо́ю, ѻ҆́ч҃е, ѹ҆се́рднѡ ѹ҆ме́рша, вла́сїе, любо́вїю творѧ́щихъ па́мѧть твою̀ сохранѝ.

<red>Р</red>е́вностїю хрⷭ҇то́вою разже́гшесѧ мꙋ́чєницы, ласка́тельныѧ ле́сти пре́лесть ѿве́ргше, мꙋ́камъ томле́нїѧ запали́ша кро́вїю.

<rubric class="inline">Бг҃оро́диченъ:</rubric> <red>К</red>рѣ́пость моѧ̀ вои́стиннꙋ ты̀, и҆ пѣ́нїе є҆сѝ, бг҃ороди́тельнице: на тѧ́ бо наде́ждꙋ мою̀ возложи́хъ, и҆ возвы́сихъ тобо́ю на врагѝ моѧ̑ ро́гъ мо́й.

<rubric>Конда́къ, гла́съ и҃.</rubric>

<podoben>Подо́бенъ: <incipit><red>Ꙗ҆́</red>кѡ нача́тки:</incipit></podoben>

<red>С</red>вѧще́нїѧ пома́занїемъ, и҆ мꙋче́нїѧ кро́вїю ѹ҆краси́лсѧ є҆сѝ, сла́вне вла́сїе, и҆ сїѧ́еши всю́дꙋ въ вы́шнихъ ликꙋ́ѧ, и҆ на́съ назира́ѧ въ хра́мъ тво́й прише́дшыѧ, и҆ въ не́мъ тебѣ̀ непреста́ннѡ зовꙋ́щыѧ: всѣ́хъ на́съ соблюдѝ.

<rubric class="inline">І҆́косъ:</rubric> <red>С</red>о тща́нїемъ, бра́тїе, собери́тесѧ, и҆ хра́мъ мꙋ́ченика дости́гните, ꙗ҆́кѡ да сего̀ воспое́мъ дне́сь, ꙗ҆́кѡ да бл҃года́тїю є҆гѡ̀ наслади́мсѧ: дꙋ́шы бо спаса́етъ и҆ тѣлеса̀ ѿ страсте́й многоразли́чныхъ, ꙗ҆́кѡ мꙋ́ченикъ, ꙗ҆́кѡ преподо́бенъ, ꙗ҆́кѡ вѣ́ренъ ст҃и́тель и҆ побо́рникъ, вопїю́щымъ є҆мꙋ̀ ѿ дꙋшѝ чи́сты: всѣ́хъ на́съ соблюдѝ.

## Пѣ́снь з҃.

<rubric class="inline">І҆рмо́съ:</rubric> <irmos><red>В</red>ъ пещѝ а҆враа́мстїи ѻ҆́троцы персі́дстѣй, любо́вїю благоче́стїѧ па́че, не́жели пла́менемъ ѡ҆палѧ́еми, взыва́хꙋ: благослове́нъ є҆сѝ въ хра́мѣ сла́вы твоеѧ̀, гдⷭ҇и.</irmos>

<red>Д</red>в҃дски тебѣ̀ взыва́емъ, ѽ ѻ҆́ч҃е вла́сїе, любо́вїю, гдⷭ҇ꙋ ꙗ҆ви́лсѧ є҆сѝ ты̀ подо́бникъ, и҆ стопы̑ твоѧ̑ не позна́шасѧ: и҆́бо стези̑ твоѧ̑ ѡ҆ гдⷭ҇ѣ ꙗ҆ви́шасѧ на вода́хъ.

<red>С</red>п҃совою насла́ждшесѧ, мꙋ́чєницы, бл҃года́тїю, вои́стиннꙋ ра́дость вмѣни́сте напа́сти мꙋче́нїе: чꙋ́до же ꙗ҆́кѡ превы́ше человѣ́ка, крове́мъ прело́жшымсѧ во млеко̀ ѹ҆жа́снѡ.

<red>М</red>а́терне ѹ҆́бѡ къ мꙋче́нїю дерзнове́нїе зрѧ́ще, вѣ́рою хрⷭ҇то́вою дѣ́ти, и҆ тогѡ̀ бл҃голѣ́пїѧ наслажда́ютсѧ, ко влⷣцѣ ра́дꙋющесѧ тща́хꙋсѧ.

<rubric class="inline">Бг҃оро́диченъ:</rubric> <red>В</red>ы́шнѧгѡ ѡ҆сщ҃е́нное бжⷭ҇твенное селе́нїе, ра́дꙋйсѧ: тобо́ю бо даде́сѧ ра́дость, бцⷣе, вопїю́щымъ: бл҃гослове́на ты̀ въ жена́хъ є҆сѝ, всенепоро́чнаѧ влⷣчце.

## Пѣ́снь и҃.

<rubric class="inline">І҆рмо́съ:</rubric> <irmos><red>Р</red>ꙋ́цѣ распросте́ръ данїи́лъ, львѡ́въ зїѧ̑нїѧ въ ро́вѣ затчѐ: ѻ҆́гненнꙋю же си́лꙋ ѹ҆гаси́ша, добродѣ́телїю препоѧ́савшесѧ, благоче́стїѧ рачи́тели ѻ҆́троцы, взыва́юще: благослови́те, всѧ̑ дѣла̀ гдⷭ҇нѧ, гдⷭ҇а.</irmos>

<red>Р</red>ꙋ́цѣ распросте́ръ ѱало́мски предъ лице́мъ бж҃їимъ, ѻ҆́ч҃е, прине́слъ є҆сѝ сщ҃еннодѣ́йствꙋѧ, кро́вїю твое́ю моли̑твы твоѧ̑ хрⷭ҇тꙋ̀. Тѣ́мже ча́шꙋ, мꙋ́дре, спаси́тельнꙋю и҆спи́въ, вопїѧ́лъ є҆сѝ: бл҃гослови́те, всѧ̑ дѣла̀ гдⷭ҇нѧ, гдⷭ҇а.

<red>В</red>дови́цѣ ревнꙋ́юще бл҃гоче́стнѡ, бжⷭ҇твеннꙋю па́мѧть твою̀ соверша́емъ вѣ́рнѡ, бг҃ора́дованне вла́сїе: и҆ са́мъ ѹ҆́бѡ ѡ҆бѣща́нїе є҆́же сотвори́лъ є҆сѝ къ не́й, и҆ съ не́ю къ на́мъ дарова̑нїи благи́ми на́мъ бꙋ́ди на по́мощь.

<rubric class="inline">Бг҃оро́диченъ:</rubric> <red>Б</red>ѧ́ше є҆стество̀ человѣ́ческое, є҆́же пре́жде ѡ҆сꙋжде́нное паде́нїемъ престꙋпле́нїѧ, ѡ҆брѣ́те же, бцⷣе, ржⷭ҇тво́мъ твои́мъ благослове́нїе вои́стиннꙋ, и҆ пое́тъ ра́достнѡ, благослови́те, всѧ̑ дѣла̀ гдⷭ҇нѧ, гдⷭ҇а.

## Пѣ́снь ѳ҃.

<rubric class="inline">І҆рмо́съ:</rubric> <irmos><red>К</red>а́мень нерꙋкосѣ́чный ѿ несѣко́мыѧ горы̀ тебє̀, дв҃о, краеꙋго́льный ѿсѣче́сѧ, хрⷭ҇то́съ, совокꙋпи́вый разстоѧ̑щаѧсѧ є҆стєства̀, тѣ́мъ веселѧ́щесѧ, тѧ̀, бцⷣе, велича́емъ.</irmos>

<red>Ꙗ҆́</red>коже въ сла́дости ра́йстѣй, и҆ въ не́й ца́рствїе, вла́сїе мꙋ́дре ст҃и́телю, наслѣ́дїе ѹ҆готовлѧ́ѧ, на заколе́нїе поте́клъ є҆сѝ, ѡ҆ гдⷭ҇ѣ ра́дꙋѧсѧ.

<red>Г</red>орды́ню посѣ́клъ є҆сѝ ты̀, блаже́нне, дх҃о́внымъ мече́мъ, возносѧ́щихсѧ сꙋ́етнѡ на ста́до твоѐ безбо́жныхъ, твои́ми кровьмѝ ѹ҆краси́въ благоче́стїе.

<red>В</red>ла́сїе мꙋ́дре ст҃и́телю, со стра́ждꙋщими съ тобо́ю жена́ми, вкꙋ́пѣ и҆ съ дѣтьмѝ бжⷭ҇твенными, благослове́ньми хва́лѧщыѧ тѧ̀ вѣнча́ти, помоли́сѧ: ꙗ҆́кѡ ѿ нача́ла тебѣ̀ сло́во воспѣ́вшихъ.

<rubric class="inline">Бг҃оро́диченъ:</rubric> <red>В</red>ъ ржⷭ҇твѣ̀ дв҃а ꙗ҆ви́ласѧ є҆сѝ, ꙗ҆́кѡ пре́жде ржⷭ҇тва̀, бцⷣе, и҆ по рождествѣ̀ та́кожде ѹ҆ста́влєнныѧ зако́ны є҆стества̀ преше́дши, влⷣчце: тѣ́мже тѧ̀ всѝ велича́емъ.

<rubric>Свѣти́ленъ.</rubric>

<podoben>Подо́бенъ: <incipit><red>Н</red>б҃о ѕвѣзда́ми:</incipit></podoben>

<red>С</red>т҃и́тель и҆ мꙋ́ченикъ, преподо́бенъ, неѕло́бивъ ꙗ҆́вльсѧ, вла́сїе, страсте́й хрⷭ҇то́выхъ ра̑ны носѧ̀, да́вшагѡ тѝ благода́ть и҆сцѣлѧ́ти всѧ̑ недꙋ́ги.

<rubric>Сла́ва, и҆ ны́нѣ, бг҃оро́диченъ:</rubric>

<red>Т</red>ѧ̀ данїи́лъ преднаписꙋ́етъ несѣко́мꙋю го́рꙋ, и҆зъ неѧ́же честны́й ка́мень ѿсѣче́сѧ, и҆стнѣва́етъ і҆́дѡльскїѧ хра́мы, бг҃ороди́тельнице мр҃і́е.
