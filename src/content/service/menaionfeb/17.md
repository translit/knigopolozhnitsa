---
title: "Феѵрꙋа́рїа а҃і"
navigation:
  key: service-menaionfeb-17
  title: "Феѵрꙋа́рїа а҃і"
  parent: service-menaionfeb
  order: 17
type: "service"
---

# Феѵрꙋа́рїа а҃і.

<rubric>Преставле́нїе ст҃а́гѡ благовѣ́рнагѡ вели́кагѡ кнѧ́зѧ все́волода, нарече́ннагѡ во ст҃о́мъ креще́нїи гаврїи́ла, псковска́гѡ чꙋдотво́рца.</rubric>



<rubric>Ве́черъ стїхосло́вимъ, <incipit><red>Б</red>лаже́нъ мꙋ́жъ:</incipit> а҃-й а҆нтїфѡ́нъ.</rubric>

<rubric>На <incipit><red>Г</red>дⷭ҇и, воззва́хъ:</incipit> стїхи̑ры на и҃, гла́съ и҃.</rubric>

<podoben>Подо́бенъ: <incipit><red>Ѽ</red> пресла́внагѡ чꙋдесѐ!:</incipit></podoben>

<red>Б</red>лаже́нне бг҃омꙋ́дре кнѧ́же все́володе, чи́стаѧ твоѧ̀ дꙋша̀, правосла́вною мꙋ́дростїю сїѧ́ющи, ѡ҆блиста̀ добродѣ́телей свѣ́тлостїю, и҆ ѡ҆зарѧ́етъ вѣ́рныхъ и҆сполне́нїе, бѣсѡ́въ тмꙋ̀ ѿгонѧ́щи: тѣ́мже ꙗ҆́кѡ прича́стника невече́рнѣй бл҃года́ти, тѧ̀ благоче́стнѡ почита́емъ, досточꙋ́дне. <rubric class="inline">Два́жды.</rubric>

<red>И҆</red>мѣ́ѧ дꙋ́шꙋ ми́лостивнꙋ, и҆ чи́стъ по́мыслъ, и҆ се́рдце бодрели́во, вѣ́рꙋ небла́зненꙋ, и҆ любо́вь нелицемѣ́рнꙋ, ѿ землѝ преста́вилсѧ є҆сѝ къ нбⷭ҇нымъ, ликѡ́мъ пра́ведныхъ причте́нъ: тѣ́мже чти́мъ тѧ̀ свѧще́нными пѣ́сньми, и҆ бл҃гоче́стнѡ всѝ ѹ҆блажа́емъ, блаже́нне кнѧ́же все́володе.

<red>Б</red>жⷭ҇твенными поꙋчє́нїи вжилѧ́емь, сла̑сти стра̑стныѧ ѿ дꙋшѝ ѿгна́лъ є҆сѝ, и҆ трⷪ҇цѣ селе́нїе чи́сто бы́лъ є҆сѝ: тѣ́мже къ бжⷭ҇твенномꙋ наслажде́нїю ѿше́лъ є҆сѝ, бг҃ꙋ соблюда́ющꙋ ны́нѣ нерꙋши́мо твоѐ честно́е тѣ́ло бжⷭ҇твенными сꙋдьба́ми, и҆́миже са́мъ вѣ́сть прославлѧ́ѧй тѧ̀ ꙗ҆́вѣ, все́володе.

<rubric>И҆́ны стїхи̑ры, гла́съ д҃.</rubric>

<podoben>Подо́бенъ: <incipit><red>Ꙗ҆́</red>кѡ до́блѧ:</incipit></podoben>

<red>Ѿ</red> бл҃гочести́вагѡ ко́рене, бл҃говѣ́рїѧ вѣ́твь прозѧбѐ, по бжⷭ҇твенномꙋ па́ѵлꙋ а҆пⷭ҇лꙋ: а҆́ще бо ко́рень свѧ́тъ, то и҆ вѣ̑тви, є҆́же речѐ, ты́ же ѿ ди́вїѧ ма́слины ѹ҆клони́лсѧ є҆сѝ, востечѐ на па́жить зако́на живоно́снагѡ: благоче́стїемъ ѡ҆сїѧ́емь, блаже́нне кнѧ́же гаврїи́ле, благода́телю всѣ́хъ бг҃ꙋ благоꙋгоди́лъ є҆сѝ. <rubric class="inline">Два́жды.</rubric>

<red>Б</red>л҃гочести́въ и҆ непоро́ченъ, правди́въ же и҆ и҆́стиненъ по і҆́ѡвꙋ, поꙋча́ѧсѧ въ за́повѣдехъ гдⷭ҇нихъ всегда̀, и҆ ꙗ҆́кѡ дре́во насажде́но при и҆схо́дищихъ воды̀ живо́тны, бг҃ꙋ плоды̀ приносѧ̀ благоче́стїѧ, воздѣ́лаѧ хра́мы свѧты̑ѧ мнѡ́ги, и҆ написꙋ́ѧ рꙋко́ю твое́ю, блаже́нне, живѡ́тнаѧ словеса̀ на ѹ҆твержде́нїе це́рквамъ.

<red>Б</red>л҃гоче́стїѧ столпа̀ непоколеби́ма, добродѣ́телей ѹ҆краше́нїе, благоꙋтро́бїѧ сокро́вище, ми́лости пꙋчи́нꙋ неисчерпа́емꙋ, во́ина на невѣ̑рныѧ непобѣди́ма, все́волода кро́ткаго почти́мъ. И҆згна́нїе претерпѣ́вшаго, и҆ вѣнце́мъ терпѣ́нїѧ ѿ цр҃ѧ̀ всѣ́хъ бг҃а вѣ́чнѡ вѣнча́нна.

<rubric>Сла́ва, гла́съ ѕ҃:</rubric>

<red>Н</red>ача́льникꙋ бл҃говѣ́стїѧ бж҃їѧ сло́ва, и҆ неизрече́нныхъ та̑инъ слꙋжи́телю, нбⷭ҇номꙋ воево́дѣ вы́шнихъ си́лъ тезоимени́таго, благочести́ваго вели́каго страти́га все́волода, соше́дшесѧ, празднолю́бцы, хвала́ми и҆ пѣ́сньми дх҃о́вными возвели́чимъ, и҆ согла́снѡ возопїе́мъ є҆мꙋ̀: ѽ всеблаже́нне и҆ бг҃омꙋ́дре кнѧ́же гаврїи́ле! Ꙗ҆́кѡ и҆мѣ́ѧ дерзнове́нїе ко прест҃ѣ́й трⷪ҇цѣ, молѝ побѣ́дꙋ да́ти во́ємъ благочести̑вымъ во бра́нѣхъ, и҆ ѿ сꙋпоста̑тъ наше́ствїѧ гра́дъ сво́й пско́въ сохрани́ти, и҆ спастѝ дꙋ́шы на́шѧ.

<rubric>И҆ ны́нѣ, бг҃оро́диченъ:</rubric>

<incipit><red>К</red>то̀ тебє̀ не ѹ҆блажи́тъ:</incipit>

<rubric>Вхо́дъ. Прокі́менъ днѐ. И҆ чтє́нїѧ г҃.</rubric>

<rubric>При́тчей чте́нїе. (Глава̀ і҃.)</rubric>

<versal>П</versal>а́мѧть пра́веднагѡ съ похвала́ми, и҆ бл҃гослове́нїе гдⷭ҇не на главѣ̀ є҆гѡ̀. Блаже́нъ человѣ́къ и҆́же ѡ҆брѣ́те премꙋ́дрость: и҆ сме́ртенъ, и҆́же ѹ҆вѣ́дѣ ра́зꙋмъ. Лꙋ́чше бо сїю̀ кꙋпова́ти, не́жели зла́та и҆ сребра̀ сокрѡ́вища. Честнѣ́йшаѧ же є҆́сть ка́менїй многоцѣ́нныхъ: все́ же честно́е недосто́йно є҆ѧ̀ є҆́сть. Долгота́ бо дне́й, и҆ лѣ̑та живота̀ въ десни́цѣ є҆ѧ̀: въ шꙋ́йцѣ же є҆ѧ̀ бога́тство и҆ сла́ва: ѿ ѹ҆́стъ є҆ѧ̀ и҆схо́дитъ пра́вда, зако́нъ же и҆ ми́лость на ѧ҆зы́цѣ но́ситъ. Послꙋ́шайте ѹ҆̀бо менє̀, ѽ ча̑да, честна̑ѧ бо рекꙋ̀. И҆ блаже́нъ человѣ́къ, и҆́же пꙋти̑ моѧ̑ сохрани́тъ: и҆схо́ди бо моѝ, и҆схо́ди живота̀, и҆ ѹ҆готовлѧ́етсѧ хотѣ́нїе ѿ гдⷭ҇а. Сегѡ̀ ра́ди молю̀ ва́съ, и҆ предлага́ю мо́й гла́съ сыновѡ́мъ человѣ́чєскимъ: ꙗ҆́кѡ а҆́зъ премꙋ́дрость ѹ҆стро́ихъ, совѣ́тъ и҆ ра́зꙋмъ и҆ смы́слъ а҆́зъ призва́хъ. Мо́й совѣ́тъ и҆ ѹ҆твержде́нїе, мо́й ра́зꙋмъ, моѧ́ же крѣ́пость. А҆́зъ менѐ лю́бѧщыѧ люблю̀, и҆́щꙋщїи же менє̀ ѡ҆брѧ́щꙋтъ бл҃года́ть. Разꙋмѣ́йте ѹ҆̀бо, неѕло́бивїи, кова́рство, ненака́заннїи же, прилага́йте сердца̀. Послꙋ́шайте менє̀ и҆ па́ки, честна̑ѧ бо рекꙋ̀: и҆ ѿве́рзꙋ ѿ ѹ҆сте́нъ пра̑ваѧ, ꙗ҆́кѡ и҆́стинѣ поꙋчи́тсѧ горта́нь мо́й, ме́рзски же предо мно́ю ѹ҆стны̀ лжи̑выѧ. Съ пра́вдою всѝ глаго́ли ѹ҆́стъ мои́хъ: ничто́же въ ни́хъ стро́потно, нижѐ развраще́нно. Всѧ̑ пра̑ва сꙋ́ть разꙋмѣва́ющымъ, и҆ прѡ́ста ѡ҆брѣта́ющымъ ра́зꙋмъ. Наꙋча́ю бо ва́съ и҆́стинѣ, да бꙋ́детъ ѡ҆ гдⷭ҇ѣ наде́жда ва́ша, и҆ и҆спо́лнитесѧ дх҃а.

<rubric>При́тчей чте́нїе. (Главы̑ і҃ и҆ а҃і.)</rubric>

<versal data-diacritics="true">Ѹ҆</versal>ста̀ првⷣнагѡ ка́плютъ премꙋ́дрость, ѧ҆зы́къ же непрвⷣнагѡ поги́бнетъ. Ѹ҆стнѣ̀ мꙋже́й првⷣныхъ ка́плютъ бл҃года̑ти, ѹ҆ста́ же нечести́выхъ развраща́ютсѧ. Мѣ̑рила льсти̑ваѧ, ме́рзость предъ гдⷭ҇емъ, вѣ́съ же пра́ведный прїѧ́тенъ є҆мꙋ̀. И҆дѣ́же а҆́ще вни́детъ досажде́нїе, та́мѡ и҆ безче́стїе: Ѹ҆ста́ же смире́нныхъ поꙋча́ютсѧ премꙋ́дрости. Соверше́нїе пра́выхъ наста́витъ и҆̀хъ, и҆ поползнове́нїе ѿрица́ющихсѧ ѹ҆пасе́тъ и҆̀хъ. Не по́льзꙋютъ и҆мѣ̑нїѧ въ де́нь ꙗ҆́рости, пра́вда же и҆зба́витъ ѿ сме́рти. Ѹ҆́меръ првⷣный, ѡ҆ста́ви раска́ѧнїе: нарꙋ́чна же быва́етъ и҆ посмѣѧ́тельна нечести́выхъ па́гꙋба. Пра́вда непоро́чнагѡ и҆справлѧ́етъ пꙋти̑, въ нече́стїе же па́даетъ непра́вда. Пра́вда мꙋже́й пра́выхъ и҆зба́витъ и҆̀хъ: безсовѣ́тїемъ же плѣнѧ́ютсѧ беззако́ннїи. Сконча́вшꙋсѧ мꙋ́жꙋ пра́веднꙋ, не поги́бнетъ наде́жда: похвала́ же нечести́выхъ поги́бнетъ. Пра́ведникъ ѿ ло́ва ѹ҆бѣ́гнетъ, въ негѡ́же мѣ́сто предае́тсѧ нечести́вый. Во ѹ҆стѣ́хъ нечести́выхъ сѣ́ть гра́жданѡмъ, чꙋ́вство же пра́ведныхъ бл҃госпѣ́шное. Во благи́хъ пра́ведныхъ и҆спра́витсѧ гра́дъ, и҆ въ поги́бели нечести́выхъ ра́дованїе. Во бл҃гослове́нїи пра́выхъ возвы́ситсѧ гра́дъ, ѹ҆сты́ же нечести́выхъ раскопа́етсѧ. Рꙋга́етсѧ гра́жданѡмъ лише́нный ра́зꙋма, мꙋ́жъ же мꙋ́дрый безмо́лвїе во́дитъ.

<rubric>Премꙋ́дрости соломѡ́ни чте́нїе. (Глава̀ д҃.)</rubric>

<versal>П</versal>ра́ведникъ, а҆́ще пости́гнетъ сконча́тисѧ, въ поко́и бꙋ́детъ. Ста́рость бо честна̀ не многолѣ́тна, нижѐ въ числѣ̀ лѣ́тъ и҆счита́етсѧ: сѣди́на же є҆́сть мꙋ́дрость человѣ́кѡмъ, и҆ во́зрастъ ста́рости житїѐ нескве́рное. Бл҃гоꙋго́денъ бг҃ови бы́въ, возлю́бленъ бы́сть, и҆ живы́й посредѣ̀ грѣ̑шникъ, преста́вленъ бы́сть: восхище́нъ бы́сть, да не ѕло́ба и҆змѣни́тъ ра́зꙋма є҆гѡ̀, и҆лѝ ле́сть прельсти́тъ дꙋ́шꙋ є҆гѡ̀. Раче́нїемъ бо ѕло́бы помрача́етъ дѡ́браѧ, и҆ паре́нїе по́хоти премѣнѧ́етъ ѹ҆́мъ неѕло́бивъ. Сконча́всѧ вма́лѣ, и҆спо́лни лѣ̑та дѡ́лга: ѹ҆го́дна бо бѣ̀ гдⷭ҇еви дꙋша̀ є҆гѡ̀: сегѡ̀ ра́ди потща́сѧ ѿ среды̀ лꙋка́вствїѧ. Лю́дїе же ви́дѣвше, и҆ не разꙋмѣ́вше, нижѐ поло́жше въ помышле́нїи таково́е: ꙗ҆́кѡ бл҃года́ть и҆ ми́лость въ преподо́бныхъ є҆гѡ̀, и҆ посѣще́нїе во и҆збра́нныхъ є҆гѡ̀.

<rubric>На лїті́и стїхи̑ры, гла́съ а҃:</rubric>

<red>Н</red>аста̀ ны́нѣ всечестна́ѧ па́мѧть вели́кагѡ кнѧ́зѧ все́волода, нарече́ннагѡ по ѻ҆смодне́вномꙋ зако́нꙋ гдⷭ҇ню но́выѧ благода́ти гаврїи́ла, на́шегѡ застꙋ́пника и҆ помо́щника въ ско́рбехъ, и҆ болѧ́щымъ врача̀ предо́бра, и҆ на бра́нѣхъ посо́бника непобори́ма. Сегѡ̀ ра́ди прїиди́те, всѝ концы̀ земні́и: прїиди́ же и҆ ты̀, вели́кїй но́въграде, въ тебѣ̀ пожи́вый се́й блаже́нный ст҃ы̑ѧ цє́ркви мнѡ́ги созда̀. Є҆го́же досто́йнѡ да ѹ҆блажи́мъ, и҆ свѣ́тлѡ па́мѧть є҆гѡ̀ торжествꙋ́имъ: мо́литсѧ бо гдⷭ҇еви спасти́сѧ дꙋша́мъ на́шымъ.

<red>Ж</red>итїѐ твоѐ по бз҃ѣ пожи́въ, блаже́нне кнѧ́же гаврїи́ле, въ моли́твѣ и҆ постѣ̀ по а҆пⷭ҇лꙋ, въ за́повѣдехъ гдⷭ҇нихъ пребы́лъ є҆сѝ, вдови̑цы и҆ ѡ҆би̑димыѧ застꙋпа́ѧ, ми́ловалъ є҆сѝ: тѣ́мже моли́сѧ сп҃сꙋ всѣ́хъ за правосла̑вныѧ лю́ди всерѡссі̑йскїѧ, є҆́же ѡ҆долѣ́ти и҆́мъ и҆новѣ̑рныѧ ꙗ҆зы́ки, и҆ на́мъ и҆спросѝ ѿ гдⷭ҇а ми́лость въ де́нь сꙋ́дный.

<rubric>Гла́съ в҃:</rubric>

<red>Ꙗ҆́</red>коже ѹ҆слы́ша бг҃олюби́вый є҆пⷭ҇кпъ ні́фѡнтъ преставле́нїе твоѐ честно́е, тогда̀ и҆ наро́ди вели́кагѡ нова́града восхотѣ́ша мо́щи твоѧ̑ взѧ́ти къ себѣ̀: по́сланнїи же ѿ свѧще́нныхъ дерзнꙋ́ша взѧ́ти тѧ̀, и҆ не возмого́ша: и҆ та́кѡ пребы́лъ є҆сѝ, всеблаже́нне гаврїи́ле, неподви́жимь съ мѣ́ста своегѡ̀, и҆ сꙋгꙋ́бо чꙋдодѣ́йствїе показа́лъ є҆сѝ, ꙗ҆́коже дре́вле чꙋ́дный и҆лїа̀ є҆лїссе́еви ми́лѡть свою̀, ѹ҆сꙋгꙋ́бити дх҃а бл҃года́ть: ты́ же но́готь ѿ честны́ѧ рꙋкѝ своеѧ̀ по́далъ є҆сѝ вели́комꙋ новꙋ́градꙋ на и҆сцѣле́нїе и҆ застꙋпле́нїе. И҆ ны́нѣ моли́сѧ, свѧ́те, за гра́дъ и҆ лю́ди твоѧ̑, є҆́же и҆зба́витисѧ на́мъ ѿ ꙗ҆зы́ческагѡ наше́ствїѧ, и҆ спасти́сѧ дꙋша́мъ на́шымъ.

<rubric>Сла́ва, гла́съ д҃:</rubric>

<red>П</red>рїиди́те, сла́внагѡ гра́да пско́ва наро́ди ма́лїи и҆ вели́цыи, на́шего застꙋ́пника, ѿ вышегра́да къ на́мъ прише́дшаго, вели́каго кнѧ́зѧ все́волода хвала́ми и҆ пѣ́сньми ѹ҆блажи́мъ, ми́лостынею же и҆ посто́мъ и҆ всѣ́ми до́брыми дѣ́лы бг҃ꙋ ѹ҆годи́вша, и҆ дꙋ́шꙋ свою̀ є҆мꙋ̀ преда́вша, и҆ гра́дъ пско́въ моли́твою и҆зба́вльша ѿ ꙗ҆зы́ческагѡ наше́ствїѧ: на́мъ же честны̑ѧ мо́щи своѧ̑ ѡ҆ста́вльша въ па́мѧть, точи́ти неѡскꙋ́днѡ и҆сцѣлє́нїѧ приходѧ́щымъ къ немꙋ̀ вѣ́рою. Тѣ́мже и҆ мы̀ припа́дающе мо́лимсѧ: ѽ всеблаже́нне кнѧ́же гаврїи́ле! Моли́сѧ ст҃ѣ́й трⷪ҇цѣ ѡ҆ дꙋша́хъ на́шихъ.

<rubric>И҆ ны́нѣ, бг҃оро́диченъ:</rubric>

<incipit><red>П</red>ри́зри на молє́нїѧ:</incipit>

<rubric>На стїхо́внѣ стїхи̑ры, гла́съ д҃.</rubric>

<podoben>Подо́бенъ: <incipit><red>Д</red>а́лъ є҆сѝ зна́менїе:</incipit></podoben>

<red>Д</red>а́лъ є҆сѝ, цр҃ю̀ царє́мъ, бл҃гочести́вомꙋ твоемꙋ̀ кнѧ́зю все́володꙋ даві́довꙋ кро́тость, соломѡ́ню мꙋ́дрость, є҆зекі́ево раче́нїе, по влади́мїрѣ вѣ́ры храни́телѧ, це́рквамъ строи́телѧ всеизрѧ́дна, і҆и҃се всеси́льне, и҆ сп҃се дꙋша́мъ на́шымъ.

<rubric class="inline">Сті́хъ:</rubric> <red>В</red>озвесели́тсѧ пра́ведникъ ѡ҆ гдⷭ҇ѣ, и҆ ѹ҆пова́етъ на него̀.

<red>Д</red>адѐ зна́менїе ѹ҆го́дникѡмъ свои̑мъ гдⷭ҇ь, і҆исꙋ́сꙋ наѵі́нꙋ, стоѧ́ти со́лнечномꙋ тече́нїю во вре́мѧ бра́ни: та́коже и҆ блаже́нномꙋ кнѧ́зю гаврїи́лꙋ, є҆гда̀ прїидо́ша ѿ нова́града мо́щи є҆гѡ̀ взѧ́ти, ра́ка же ста̀ ꙗ҆́кѡ дре́вле со́лнце, неподви́жима съ мѣ́ста своегѡ̀.

<rubric class="inline">Сті́хъ:</rubric> <red>Б</red>лаже́нъ мꙋ́жъ боѧ́йсѧ гдⷭ҇а, въ за́повѣдехъ є҆гѡ̀ восхо́щетъ ѕѣлѡ̀.

<red>Д</red>а́лъ є҆сѝ зна́менїе боѧ́щымсѧ тебє̀, гдⷭ҇и, благочести́вомꙋ царю̀ кѡнстанті́нꙋ крⷭ҇тъ тво́й честны́й, побѣди́ти врагѝ: та́коже и҆ ны́нѣ по́далъ є҆сѝ ѿ честны́ѧ рꙋкѝ но́готь благочести́вагѡ кнѧ́зѧ гаврїи́ла, на ѹ҆твержде́нїе новꙋ́градꙋ, и҆ всѣ̑мъ на и҆сцѣле́нїе.

<rubric>Сла́ва, гла́съ ѕ҃:</rubric>

<red>Х</red>рⷭ҇толюби́выхъ люде́й всерѡссі́йскихъ, ты̀ ве́лїй хода́тай и҆ во бра́нѣхъ посо́бствꙋѧй на и҆ноѧзы̑чныѧ, ст҃ѣ́й трⷪ҇цѣ предстоѧ̀ въ дерзнове́нїи мно́зѣ. Тѣ́мже и҆ мы̀ ꙗ҆́кѡ жи́вꙋ тѝ сꙋ́щꙋ глаго́лемъ: преблаже́нне кнѧ́же гаврїи́ле, и҆ ны́нѣ моли́сѧ ѡ҆ странѣ̀ на́шей, є҆́же и҆зба́витисѧ ѿ нахожде́нїѧ и҆новѣ́рныхъ ꙗ҆зы̑къ, и҆ всѣ̑мъ хрⷭ҇толюби̑вымъ лю́демъ ѿ навѣ̑тъ вра́жїихъ, и҆ спасти́сѧ дꙋша́мъ на́шымъ.

<rubric>И҆ ны́нѣ, бг҃оро́диченъ, въ то́йже гла́съ.</rubric>

<rubric>Тропа́рь, гла́съ д҃:</rubric>

<red>И҆</red>зъ мла́да ꙗ҆ви́лсѧ є҆сѝ, бг҃омꙋ́дре кнѧ́же гаврїи́ле, бж҃е́ственный сосꙋ́дъ, и҆збра́нъ бг҃ови, благоче́стїемъ воспита́нъ, вѣ́рꙋ непоро́чнꙋ соблю́дъ, и҆ мнѡ́ги ст҃ы̑ѧ цє́ркви ѹ҆стро́ивъ, и҆згна́нїе претерпѣ́лъ є҆сѝ ѿ свои́хъ, ꙗ҆́коже и҆ цѣломꙋ́дрїи прароди́тели твоѝ ѿ бра́та ѹ҆бїе́нїе: съ ни́миже предстоѧ̀ ст҃ѣ́й трⷪ҇цѣ, моли́сѧ, странѣ̀ на́шей сохранє́нной бы́ти, и҆ всѣ̑мъ на́мъ спасти́сѧ.

<rubric>Сла́ва, и҆ ны́нѣ, бг҃оро́диченъ:</rubric>

<incipit><red>Є҆́</red>же ѿ вѣ́ка ѹ҆тае́нное:</incipit>



<rubric>На ѹ҆́трени, на <incipit><red>Б</red>г҃ъ гдⷭ҇ь:</incipit> тропа́рь два́жды.</rubric>

<rubric>Сла́ва, и҆ ны́нѣ, бг҃оро́диченъ.</rubric>

<rubric>По а҃-й стїхоло́гїи сѣда́ленъ, гла́съ а҃.</rubric>

<podoben>Подо́бенъ: <incipit><red>Г</red>ро́бъ тво́й, сп҃се:</incipit></podoben>

<red>Б</red>лагонаро́читꙋю па́мѧть пра́зднꙋютъ вкꙋ́пѣ всѧ̑ цє́ркви преставле́нїѧ вели́кагѡ кнѧ́зѧ все́волода, ѹ҆го́дника хрⷭ҇то́ва, и҆ сегѡ̀ прилѣ́жнѡ молѧ́ща, и҆сцѣли́ти недꙋ́ги и҆ болѣ̑зни на́шѧ, и҆ всѧ́кихъ и҆скꙋше́нїй и҆зба́вити, вѣ́рою восхвалѧ́ющихъ є҆го̀. <rubric class="inline">Два́жды.</rubric>

<rubric>Сла́ва, и҆ ны́нѣ, бг҃оро́диченъ:</rubric>

<red>Ч</red>ꙋ́до чꙋде́съ бл҃года́тнаѧ, въ тебѣ̀ зрѧ́щи тва́рь ра́дꙋетсѧ: зачала́ бо є҆сѝ безсѣ́меннѡ, и҆ родила̀ є҆сѝ неизрече́ннѡ, є҆го́же чинонача̑лїѧ а҆́гг҃лѡвъ ви́дѣти не мо́гꙋтъ: того̀ молѝ ѡ҆ дꙋша́хъ на́шихъ.

<rubric>По в҃-й стїхоло́гїи сѣда́ленъ, гла́съ є҃.</rubric>

<podoben>Подо́бенъ: <incipit><red>С</red>обезнача́льное:</incipit></podoben>

<red>Т</red>ве́рдаго а҆дама́нта, и҆ столпа̀ непоколеби́ма вра́жїими прилѡ́ги, вели́каго кнѧ́зѧ все́волода пѣ́сньми почти́мъ, и҆́же въ вели́цѣй сла́вѣ, и҆ во и҆з̾ѻби́лїи жи́въ лѣ̑та своѧ̑, непоколеби́мь пребы́сть: терпѣ́нїемъ бо во и҆згна́нїе за и҆́стинꙋ посрамѝ врага̀, и҆ ны́нѣ мо́литъ спасти́сѧ на́мъ. <rubric class="inline">Два́жды.</rubric>

<rubric>Сла́ва, и҆ ны́нѣ, бг҃оро́диченъ:</rubric>

<red>Ѹ҆</red>жа́сно чꙋ́до зача́тїѧ, и҆ несказа́ненъ ѻ҆́бразъ рождества̀ въ тебѣ̀ позна́сѧ, приснодв҃о чⷭ҇таѧ, ѹ҆жаса́етъ мо́й ѹ҆́мъ, и҆ ѹ҆дивлѧ́етъ помышле́нїе, сла́ва твоѧ̀, бцⷣе, во всѣ́хъ простре́сѧ, ко спасе́нїю дꙋ́шъ на́шихъ.

<rubric>По полѷеле́и сѣда́ленъ, гла́съ и҃.</rubric>

<podoben>Подо́бенъ: <incipit><red>Ѡ҆</red> тебѣ̀ ра́дꙋетсѧ:</incipit></podoben>

<red>Б</red>лагоче́стнѡ на землѝ въ зако́нѣ гдⷭ҇ни пожи́въ, вѣ́рꙋ непоро́чнꙋ соблю́лъ є҆сѝ въ се́рдцѣ твое́мъ, сконча́въ до́брый по́двигъ, плоды̀ добродѣ́телей возрасти́въ, пожа́лъ є҆сѝ кла́сы рꙋкоѧ́ти своеѧ̀, и҆ вѣне́цъ сꙋгꙋ́бъ ѿ вседержи́телѧ рꙋкѝ прїѧ́лъ є҆сѝ, блаже́нне кнѧ́же гаврїи́ле, и҆ тогѡ̀ сла́вы сподо́билсѧ є҆сѝ: прⷭ҇то́лꙋ предстоѧ̀ ст҃ы́ѧ трⷪ҇цы, молѝ спастѝ гра́дъ и҆ лю́ди, чтꙋ́щыѧ любо́вїю ст҃ꙋ́ю па́мѧть твою̀. <rubric class="inline">Два́жды.</rubric>

<rubric>Сла́ва, и҆ ны́нѣ, бг҃оро́диченъ:</rubric>

<red>Ѡ҆</red> тебѣ̀ ра́дꙋетсѧ, бл҃года́тнаѧ, всѧ́каѧ тва́рь, а҆́гг҃льскїй собо́ръ и҆ человѣ́ческїй ро́дъ, ѡ҆сщ҃е́нный хра́ме, и҆ раю̀ слове́сный, дѣ́вственнаѧ похвало̀, и҆зъ неѧ́же бг҃ъ воплоти́сѧ, и҆ младе́нецъ бы́сть, пре́жде вѣ̑къ сы́й бг҃ъ на́шъ: ложесна́ бо твоѧ̑ прⷭ҇то́лъ сотворѝ, и҆ чре́во твоѐ простра́ннѣе нб҃съ содѣ́ла. Ѡ҆ тебѣ̀ ра́дꙋетсѧ, благода́тнаѧ, всѧ́каѧ тва́рь, сла́ва тебѣ̀.

<rubric>Та́же, степє́нна, а҃-й а҆нтїфѡ́нъ д҃-гѡ гла́са.</rubric>

<rubric class="inline">Прокі́менъ:</rubric> <red>П</red>ра́ведникъ ꙗ҆́кѡ фі́нїѯъ процвѣте́тъ:

<rubric class="inline">Сті́хъ:</rubric> <red>Н</red>асажде́ни въ домꙋ̀ гдⷭ҇ни, во дво́рѣхъ бг҃а на́шегѡ процвѣтꙋ́тъ.

<rubric class="inline">Та́же:</rubric> <incipit><red>В</red>сѧ́кое дыха́нїе:</incipit>

<rubric>Є҆ѵⷢ҇лїе ѿ матѳе́а, зача́ло м҃г.</rubric>

<rubric>По н҃-мъ ѱалмѣ̀ стїхи́ра, гла́съ ѕ҃-й:</rubric>

<red>Д</red>не́сь всечестна́ѧ па́мѧть возсїѧ̀ вели́кагѡ кнѧ́зѧ все́волода, вѣ́рныхъ сердца̀ ѹ҆ѧснѝ па́че со́лнца добродѣ́телей свои́хъ блиста́ньми, и҆ ꙗ҆́кѡ лꙋча̀ свѣтла̀ мі́ръ ѡ҆зарѧ́ѧ чꙋдесы̀ свои́ми: сл҃нце бо пра́ведное хрⷭ҇то́съ бг҃ъ на́шъ, моли́твами є҆гѡ̀ просвѣща́етъ дꙋ́шы на́шѧ.

<rubric>Канѡ́нъ бцⷣы со і҆рмосо́мъ на ѕ҃: и҆ ст҃а́гѡ на и҃. Канѡ́нъ ст҃а́гѡ. Гла́съ в҃.</rubric>

## Пѣ́снь а҃.

<rubric class="inline">І҆рмо́съ:</rubric> <irmos><red>В</red>о глꙋбинѣ̀ постла̀ и҆ногда̀ фараѡни́тское всево́инство преѡрꙋже́ннаѧ си́ла, вопло́щшеесѧ же сло́во всеѕло́бный грѣ́хъ потреби́ло є҆́сть, препросла́вленный гдⷭ҇ь, сла́внѡ бо просла́висѧ.</irmos>

<red>В</red>ысоко̀ житїѐ и҆мѣ́ѧ, и҆ восхождє́нїи бжⷭ҇твенными ве́сь свѣ́телъ бы́въ, просвѣще́нїе мѝ и҆спросѝ, восхвалѧ́ющꙋ честны̑ѧ твоѧ̑ по́двиги, и҆́миже до́брѣ пожи́въ, ѹ҆лꙋчи́лъ є҆сѝ, все́володе, и҆́хже надѣ́ѧлсѧ є҆сѝ.

<red>М</red>ѷроꙋха̑ннаѧ любѧ̀ ѹ҆чє́нїѧ, и҆ во чте́нїи свѧще́нныхъ писа́нїй ѹ҆пражнѧ́ѧсѧ, сласте́й ѹ҆клони́лсѧ є҆сѝ, блаже́нне, смра́дныхъ и҆ безче́стныхъ, и҆ ѡ҆благово́нилсѧ є҆сѝ, бж҃е́ственными добро́тами ѹ҆краша́емь.

<red>Д</red>рема́нїе ѻ҆́чїю ѿ дꙋшѝ, блаже́нне, ѿгна́лъ є҆сѝ, бдѧ̀ и҆ бг҃ови прїединева́ѧсѧ всено́щными стоѧ̑нїи, непрекло́ненъ нꙋ́ждами є҆стества̀: тѣ́мже ко дню̀ невече́рнемꙋ дости́глъ є҆сѝ.

<rubric class="inline">Бг҃оро́диченъ:</rubric> <red>Ꙗ҆́</red>кѡ черто́гъ ѡ҆дꙋшевле́нъ бж҃їй, и҆ кади́льницꙋ мы́сленнагѡ и҆ свѣтоно́снагѡ ѹ҆́глѧ, приснобл҃года́тнꙋю ѹ҆блажа́емъ бцⷣꙋ, зовꙋ́ще: ра́дꙋйсѧ, хода́таице спаси́тельнагѡ воскрⷭ҇нїѧ.

<rubric>Дрꙋгі́й канѡ́нъ ст҃а́гѡ, гла́съ д҃. И҆ а҆́ще во́лиши повели́телѧ ѹ҆вѣ́дѣти, въ нача́лѣхъ тропаре́й канѡ́на сегѡ̀.</rubric>

## Пѣ́снь а҃.

<rubric class="inline">І҆рмо́съ:</rubric> <irmos><red>Н</red>ѣ́сть тебѣ̀ подо́бенъ, препросла́вленный гдⷭ҇и: рꙋко́ю во крѣ́пкою и҆зба́вилъ є҆сѝ лю́ди, ꙗ҆̀же стѧжа́лъ є҆сѝ, чл҃вѣколю́бче.</irmos>

<red>Н</red>ѣ́смь подо́бенъ ка́кѡ воспѣ́ти ѿ ча́сти, нбⷭ҇номꙋ воево́дѣ тезоимени́таго вели́каго кнѧ́зѧ все́волода, возсїѧ́вша въ словѧ́нѣхъ насе́льшихсѧ, и҆дѣ́же первозва́нный во а҆пⷭ҇лѣхъ же́злъ водрꙋзѝ.

<red>В</red>ъ лѣ̑та вели́кагѡ кн҃зѧ влади́мїра, ца́рскою дїади́мою ѿ монома́ха че́стнѡ почте́нъ возсїѧ́въ, пе́рвомꙋ же вели́комꙋ влади́мїрꙋ подража́въ, ꙗ҆́кѡ ѿ ко́рене и҆́хъ честна̀ вѣ́твь и҆зра́слъ є҆сѝ.

<red>Ц</red>р҃ѧ̀ нбⷭ҇нагѡ, сла́вима въ трⷪ҇цѣ, и҆зъ мла́да ꙗ҆ви́лсѧ є҆сѝ сосꙋ́дъ чи́стъ и҆ непоро́ченъ: є҆мꙋ́же ны́нѣ предстоѧ̀ дерзнове́ннѡ, ѡ҆ на́съ помоли́сѧ, блаже́нне кнѧ́же гаврїи́ле.

<rubric class="inline">Бг҃оро́диченъ:</rubric> <red>Ч</red>тⷭ҇ꙋю тѧ̀ и҆ непоро́чнꙋю а҆рха́гг҃лъ гаврїи́лъ ꙗ҆́кѡ ѹ҆зрѣ̀, ра́дꙋйсѧ, тебѣ̀, влⷣчце, свѣ́тлѡ возопѝ, неискꙋсобра́чнаѧ, человѣ́кѡмъ спасе́нїе, кнѧзє́мъ и҆ царє́мъ похвала̀ и҆ честносло́вїе.

<rubric class="inline">Катава́сїа:</rubric> <irmos><incipit><red>Ѿ</red>ве́рзꙋ ѹ҆ста̀ моѧ̑:</incipit></irmos>

## Пѣ́снь г҃.

<rubric class="inline">І҆рмо́съ:</rubric> <irmos><red>Н</red>а ка́мени мѧ̀ вѣ́ры ѹ҆тверди́въ, разшири́лъ є҆сѝ ѹ҆ста̀ моѧ̑ на врагѝ моѧ̑, возвесели́босѧ дꙋ́хъ мо́й, внегда̀ пѣ́ти: нѣ́сть свѧ́тъ, ꙗ҆́коже бг҃ъ на́шъ, и҆ нѣ́сть пра́веденъ па́че тебє̀, гдⷭ҇и.</irmos>

<red>Г</red>лаго́лѡмъ животѡ́чнымъ внима́ѧ, и҆спи́лъ є҆сѝ во́дꙋ спасе́нїѧ, возгнꙋша́всѧ го́рькагѡ грѣха̀, и҆ поѧ̀ глаго́лалъ є҆сѝ бг҃ови, все́володе: ꙗ҆́кѡ нѣ́сть ст҃а па́че тебє̀, гдⷭ҇и.

<red>М</red>и́лованїе стѧжа́лъ є҆сѝ хрⷭ҇топодража́тельнѡ, разда́лъ є҆сѝ бога́тство тре́бꙋющымъ, нбⷭ҇ное бога́тство хода́тайствꙋющее тебѣ̀, є҆́же и҆ полꙋчи́лъ є҆сѝ, поѧ̀, все́володе: ꙗ҆́кѡ нѣ́сть свѧ́та па́че тебє̀, гдⷭ҇и.

<red>П</red>рисво́ивсѧ зижди́телю, любо́вїю бжⷭ҇твенною прїѧ́тъ нбⷭ҇ное наслѣ́дїе, и҆ дре́ва живо́тнагѡ прича́стникъ є҆сѝ, ѻ҆бще́нїемъ ѡ҆божа́емь, и҆ поѧ̀, сла́вне: ꙗ҆́кѡ нѣ́сть ст҃а па́че тебє̀, гдⷭ҇и.

<rubric class="inline">Бг҃оро́диченъ:</rubric> <red>С</red>ꙋ́щи а҆́гг҃лъ честнѣ́йши, зижди́телѧ а҆́гг҃лѡвъ во ѹ҆тро́бѣ носи́ла є҆сѝ, и҆ родила̀ є҆сѝ неизрече́ннѡ. Є҆мꙋ́же всѝ пое́мъ: ты̀ є҆сѝ бг҃ъ на́шъ, нѣ́сть ст҃а па́че тебє̀, гдⷭ҇и.

## И҆́нъ.

<rubric class="inline">І҆рмо́съ:</rubric> <irmos><red>Н</red>е мꙋ́дростїю, и҆ си́лою, и҆ бога́тствомъ хва́лимсѧ, но тобо́ю, ѻ҆́ч҃ею ѵ҆поста́сною мꙋ́дростїю, хрⷭ҇тѐ: нѣ́сть во ст҃ъ па́че тебє̀, чл҃вѣколю́бче.</irmos>

<red>С</red>ла́внагѡ стрⷭ҇тоте́рпца геѡ́ргїа хра́мъ и҆ ѻ҆би́тель прече́стнꙋ со блаже́ннымъ кѷрїа́комъ воздви́глъ є҆сѝ, и҆ въ не́й мно́жество и҆́нѡкъ ѡ҆ тебѣ̀, бг҃омꙋ́дре, хва́лѧтсѧ, и҆ мольбꙋ̀ бг҃ови прино́сѧтъ.

<red>Б</red>ори́са цѣломꙋ́драго прароди́телѧ своего̀ поревнова́въ, зако́нное сочета́нїе, ꙗ҆́коже вели́кїй мѡѷсе́й и҆ и҆са́їа и҆мѣ́ста, бг҃овидѣ́нїѧ сподо́бистасѧ, терпѣ́нїемъ до конца̀ блаже́нство и҆ бж҃їе бл҃гослове́нїе полꙋчи́ша.

<red>В</red>сеѧ̀ рѡссі́и вели́каѧ кнѧги́нѧ бг҃омꙋ́драѧ ѻ҆́льга, ви́дѣ трисо́лнєчныѧ лꙋчы̀ сїѧ́ющѧ на ѹ҆́сть пле́сковы, назна́менꙋѧ гра́дъ и҆ хра́мъ прест҃ы́ѧ трⷪ҇цы, въ не́мъ бо и҆ ты̀, досточꙋ́дне, чꙋдеса̀ содѣ́ѧ, съ не́юже ѡ҆ на́съ моли́сѧ.

<rubric class="inline">Бг҃оро́диченъ:</rubric> <red>С</red>казꙋ́ѧ є҆́же дре́вле сокрове́нное та́инство, ѻ҆трокови́це, тебѣ̀ и҆ногда̀ гаврїи́лъ взыва́ѧ: ра́дꙋйсѧ, бж҃їѧ пала́то, въ ню́же всели́всѧ, всѧ̑ человѣ́ки ѡ҆божи́лъ є҆́сть, ꙗ҆́кѡ милосе́рдъ.

<rubric>Сѣда́ленъ, гла́съ д҃:</rubric>

<red>Б</red>л҃говоли́въ бл҃ги́ми дѣѧ̑нїи, и҆скꙋси́лсѧ є҆сѝ ꙗ҆́кѡ зла́то въ пещѝ напа́стьми, все́володе сла́вне: тѣ́мже и҆ по сме́рти и҆сточа́еши бога́тнѡ чꙋдеса̀ ꙗ҆́кѡ во́ды, и҆ недꙋ́ги и҆сцѣлѧ́еши ѡ҆ на́съ при́снѡ молѧ́сѧ, ꙗ҆́кѡ да согрѣше́нїй проще́нїе прїи́мемъ.

<rubric>И҆́нъ сѣда́ленъ, гла́съ г҃.</rubric>

<podoben>Подо́бенъ: <incipit><red>К</red>расотѣ̀:</incipit></podoben>

<red>И҆</red>мꙋ́щи дх҃ъ и҆́стинный, премꙋ́дре, и҆́же въ тебѣ̀ пожи́лъ є҆́сть, сосꙋ́дъ и҆ жили́ще прест҃ѣ́й трⷪ҇цѣ содѣ́ла, стро́ити и҆ соблюда́ти це́рквамъ бл҃голѣ́пїе и҆ ѹ҆твержде́нїе. Сегѡ̀ ра́ди и҆ мы̀, соше́дшесѧ, въ па́мѧть твою̀, бг҃омꙋ́дре кнѧ́же гаврїи́ле, мо́лимъ тѧ̀: хрⷭ҇то́ви моли́сѧ дарова́ти на́мъ ве́лїю ми́лость.

<rubric>Сла́ва, и҆ ны́нѣ, бг҃оро́диченъ:</rubric>

<red>К</red>расотѣ̀ дѣ́вства твоегѡ̀, и҆ пресвѣ́тлой чистотѣ̀ твое́й гаврїи́лъ ѹ҆диви́всѧ, вопїѧ́ше тѝ, бцⷣе: кꙋ́ю тѝ похвалꙋ̀ принесꙋ̀ досто́йнꙋю; что́ же воз̾именꙋ́ю тѧ̀; недоꙋмѣва́ю и҆ ѹ҆жаса́юсѧ. Тѣ́мже ꙗ҆́кѡ повелѣ́нъ бы́хъ, вопїю́ ти: ра́дꙋйсѧ, бл҃года́тнаѧ.

## Пѣ́снь д҃.

<rubric class="inline">І҆рмо́съ:</rubric> <irmos><red>П</red>рише́лъ є҆сѝ ѿ дв҃ы не хода́тай, ни а҆́гг҃лъ, но са́мъ, гдⷭ҇и, вопло́щсѧ, и҆ спа́слъ є҆сѝ всего́ мѧ человѣ́ка. Тѣ́мъ зовꙋ́ ти: сла́ва си́лѣ твое́й, гдⷭ҇и.</irmos>

<red>Ѹ҆</red>чє́нїѧ ѻ҆те́чєскаѧ хранѧ̀ невреди́мѡ, правосла́вно мꙋдрова́нїе ты̀ ѿ младе́нства и҆мѣ́лъ є҆сѝ, житїѐ нескве́рно, и҆ ми́лостивенъ нра́въ, досточꙋ́дне.

<red>Н</red>и молва̀ мїрска́ѧ, ни вла́сти держа́нїе, ни сла́ва тлѣ́ннаѧ, твоѐ є҆́же къ бг҃ꙋ жела́нїе ѹ҆ста́виша, все́володе: но бл҃говоли́лъ є҆сѝ вои́стиннꙋ бжⷭ҇твенными дѣѧ̑нїи.

<red>В</red>озвыша́емь бжⷭ҇твенными поꙋчє́нїи всегда̀, врага̀ смири́лъ є҆сѝ, и҆ и҆сцѣле́нїй дѣ́йство прїѧ́тъ, все́володе, сꙋдо́мъ пра́веднымъ всѧ̑ ѹ҆правлѧ́ющагѡ.

<red>И҆</red>ска́пающи сла́дость ра́ка моще́й твои́хъ бога́тыхъ и҆сцѣле́нїй, стра̑сти ѿгонѧ́етъ, все́володе, вѣ́рою чтꙋ́щихъ тѧ̀, и҆ попалѧ́етъ бѣсѡ́въ всѧ̑ полкѝ.

<rubric class="inline">Бг҃оро́диченъ:</rubric> <red>В</red>сепѣ́таѧ, во́инствы го́рними пѣва́емаго бг҃а породила̀ є҆сѝ, чл҃вѣ́ка вои́стиннꙋ бы́вша: є҆го́же ѡ҆ рабѣ́хъ твои́хъ молѧ́щи не преста́й, приснодв҃о.

## И҆́нъ.

<rubric class="inline">І҆рмо́съ:</rubric> <irmos><red>Н</red>еизслѣ́дный бж҃їй совѣ́тъ, є҆́же ѿ дв҃ы, воплоще́нїѧ тебє̀ вы́шнѧгѡ, прⷪ҇ро́къ а҆ввакꙋ́мъ ѹ҆смотрѧ́ѧ, зовѧ́ше: сла́ва си́лѣ твое́й, гдⷭ҇и.</irmos>

<red>П</red>о благослове́нїю а҆рхїере́а, со ѻ҆тце́мъ свои́мъ, бг҃омꙋ́дре, подви́гшесѧ, мно́гъ трꙋ́дъ показа́ша, вели́кїй но́въградъ многомꙋ́дреннѡ содѣ́ласта, на ѹ҆тверже́нїе вѣ́рою зовꙋ́щымъ: сла́ва си́лѣ твое́й, гдⷭ҇и.

<red>Є҆</red>пі́скопа вели́кагѡ нова́града сщ҃е́нїемъ це́рковь многочꙋ́днꙋ, вели́комꙋ і҆ѡа́ннꙋ прⷣте́чи, въ па́мѧть сы́нꙋ твоемꙋ̀, премꙋ́дре гаврїи́ле, воздви́глъ є҆сѝ, съ ни́мже поѧ̀: сла́ва си́лѣ твое́й, гдⷭ҇и.

<red>Г</red>енна́дїа патрїа́рха бг҃осло́вїю послѣ́довалъ є҆сѝ, бг҃омꙋ́дре гаврїи́ле, трїѷпоста́снагѡ сꙋщества̀ въ со́бствѣхъ, ѻ҆ц҃а̀ и҆ сн҃а, и҆ ст҃а́го дх҃а, во є҆ди́номъ бж҃ествѣ̀ покланѧ́ема бы́ти вѣ́ровавъ, є҆мꙋ́же съ ни́мъ поѧ̀: сла́ва си́лѣ твое́й, гдⷭ҇и.

<rubric class="inline">Бг҃оро́диченъ:</rubric> <red>В</red>сю́ тѧ дх҃омъ гаврїи́лъ ѡ҆чиствова́ннꙋ, всенепоро́чнаѧ, разꙋмѣ́въ, вопїе́тъ тѝ ꙗ҆́вственнѡ: ѽ ра́дꙋйсѧ, клѧ́твы и҆збавле́нїе, и҆ пра́ѻтцєвъ воззва́нїе.

## Пѣ́снь є҃.

<rubric class="inline">І҆рмо́съ:</rubric> <irmos><red>П</red>росвѣще́нїе во тмѣ̀ лежа́щихъ, спасе́нїе ѿча́ѧнныхъ, хрⷭ҇тѐ, сп҃се мо́й, къ тебѣ̀ ѹ҆́тренюю, цр҃ю̀ ми́ра, просвѣти́ мѧ сїѧ́нїемъ твои́мъ, и҆но́гѡ бо ра́звѣ тебє̀ бо́га не зна́ю.</irmos>

<red>З</red>аре́ю честно́ю ст҃ы́ѧ трⷪ҇цы просвѣще́нъ, зако́номъ же сеѧ̀ ѡ҆гражде́нъ, но́щь житїѧ̀ непреткнове́ннѡ ты̀ преминꙋ́лъ є҆сѝ, видѣ̑нїи бжⷭ҇твенными ѡ҆крилѧ́емь, бл҃же́нне, и҆ въ бжⷭ҇твеннꙋю жи́знь всели́лсѧ є҆сѝ.

<red>Н</red>ы́нѣ на тебѣ̀ чꙋ́до ве́лїе зри́тсѧ, и҆ ѹ҆́жаса и҆спо́лнь: ка́кѡ по погребе́нїи вои́стиннꙋ мно́гѡ лѣ́тъ соблюде́сѧ нерꙋши́мо, бл҃же́нне, твоѐ тѣ́ло во гро́бѣ лежа́щее, сꙋдьба́ми и҆́миже вѣ́сть са́мъ прославлѧ́ѧй тѧ̀.

<red>Б</red>л҃гоже твоемꙋ̀ є҆́же къ бг҃ꙋ дерзнове́нїю, бла́гоже жела́нїю, є҆́же въ се́рдцы къ немꙋ̀ и҆мѣ́лъ є҆сѝ, бла́гѡ пожи́въ, гаврїи́ле, просїѧ́лъ є҆сѝ пресла́внѡ бж҃е́ственными свѣтлостьмѝ, и҆ ѹ҆ѧсни́лъ є҆сѝ вѣ́рныхъ совокꙋплє́нїѧ.

<rubric class="inline">Бг҃оро́диченъ:</rubric> <red>Ѡ҆</red> на́съ и҆зъ тебє̀ воплоще́ннаго, дв҃о мт҃и, всегда̀ молѝ, бл҃гоче́стнѡ тѧ̀ блажа́щымъ, и҆зба́витисѧ бѣ́дъ, дꙋшетлѣ́нныхъ страсте́й, и҆ печа́лей, и҆ вѣ́чнꙋющагѡ пла́мене мꙋче́нїѧ.

## И҆́нъ.

<rubric class="inline">І҆рмо́съ:</rubric> <irmos><red>Н</red>ы́нѣ воста́нꙋ, проро́чески речѐ бг҃ъ, ны́нѣ просла́влюсѧ, ны́нѣ вознесꙋ́сѧ, па́дшаго прїе́мъ ѿ дв҃ы, и҆ къ свѣ́тꙋ ѹ҆́мномꙋ возносѧ́й моегѡ̀ бж҃ества̀.</irmos>

<red>П</red>ско́ва гра́да и҆ ла́дожане и҆збра́ннїи лю́дїе, при́звани новгоро́дскими мꙋ́жи, ѹ҆мы́слившими на и҆згна́нїе твоѐ, свѧ́те, совѣ́тъ и҆́хъ разверго́ша, возврати́ша тѧ̀ ра́достїю, ми́ръ подаю́ща.

<red>Р</red>ꙋко́ю твое́ю честно́ю написа́въ, премꙋ́дре гаврїи́ле, твоегѡ̀ строе́нїѧ вели́кагѡ і҆ѡа́нна крⷭ҇ти́телѧ це́ркви, пребога́тое твоегѡ̀ пра́веднагѡ даѧ́нїѧ законоположе́нїе вѣ́чно, ми́ръ всѣ̑мъ да́рꙋѧ.

<red>М</red>ногоразсꙋ́дное вселе́нскихъ ѹ҆чи́телей ѡ҆ цр҃кви хрⷭ҇то́вѣ разсмотри́въ, и҆ твои́хъ ст҃олѣ́пныхъ прароди́телей зако́нное завѣща́нїе, и҆ ѹ҆ста́вы сꙋдо́мъ ѻ҆ч҃ескимъ, преда́въ цр҃ю̀ сла́вы, бг҃омꙋ́дре, а҆рхїере́ѡмъ непоколеби́мѡ соблюда́ти.

<rubric class="inline">Бг҃оро́диченъ:</rubric> <red>Х</red>ра́мъ сꙋ́щи сщ҃е́нїѧ, пренепоро́чнаѧ, вѣща́нїемъ гаврїи́ла а҆рха́гг҃ла, во ст҃ы́хъ почива́ющаго родила̀ є҆сѝ прест҃а́го бг҃а, всѣ́хъ ѡ҆сщ҃а́ющаго, и҆ лю́тыхъ и҆зима́юща.

## Пѣ́снь ѕ҃.

<rubric class="inline">І҆рмо́съ:</rubric> <irmos><red>В</red>ъ бе́зднѣ грѣхо́внѣй валѧ́ѧсѧ, неизслѣ́днꙋю милосе́рдїѧ твоегѡ̀ призыва́ю бе́зднꙋ: ѿ тлѝ, бж҃е, мѧ̀ возведѝ.</irmos>

<red>Т</red>очє́нїѧ сла̑дка и҆ска́пахꙋ, бл҃же́нне, по́тове твоѝ и҆ ра́дованїе, и҆ и҆сцѣле́нїй сїѧ́нїе, въ хвалꙋ̀ хрⷭ҇та̀ бг҃а на́шегѡ.

<red>В</red>о дво́рѣхъ бж҃їихъ процвѣ́лъ є҆сѝ, вїногра́дъ многопло́денъ прозѧ́бшїй, добродѣ́телей гро́здїе, дѣ́лателю дꙋша́мъ ѻ҆би́лїе пода́въ.

<red>Ц</red>а́рства бж҃їѧ возжелѣ́лъ є҆сѝ, и҆ надъ страстьмѝ ца́рствовавъ, все́володе, по благоволе́нїю лꙋ́чшемꙋ, ра́дость пра́ведныхъ полꙋчи́лъ є҆сѝ.

<rubric class="inline">Бг҃оро́диченъ:</rubric> <red>И҆</red>збра́нна бг҃ꙋ бы́вши ꙗ҆́кѡ прекра́сна, село̀ простра́нно семꙋ̀, дв҃о, была̀ є҆сѝ, и҆ черто́гъ и҆ свѣ́щникъ и҆ трапе́за.

## И҆́нъ.

<rubric class="inline">І҆рмо́съ:</rubric> <irmos><red>В</red>озопи́ша съ весе́лїемъ пра́ведныхъ дꙋ́си, ны́нѣ мі́рꙋ завѣ́тъ но́вый завѣща́етсѧ, и҆ кропле́нїемъ да ѡ҆бновѧ́тсѧ лю́дїе бж҃їѧ кро́ве.</irmos>

<red>Б</red>ꙋ́ѧгѡ наро́да де́рзость на сꙋ́ждаль, не послꙋ́шавша ст҃и́телѧ бг҃онаказа́тельныхъ слове́съ, чꙋжда́гѡ достоѧ́нїѧ не жела́ти: ты́ же, пра́ведниче, пра́вдꙋ возлюби́въ, въ ми́ръ си́хъ преложи́лъ є҆сѝ.

<red>Ѹ҆</red>мо́мъ разсꙋди́тельнымъ ѡ҆би́дѧщыѧ достоѧ́нїе, премꙋ́дрости бж҃їѧ цр҃кве, и҆новѣ̑рныѧ ꙗ҆зы́ки побѣди́въ, и҆ во гра́дѣ ю҆́рїевѣ, прароди́телѧ твоегѡ̀, вѣ́рꙋ правосла́внꙋю па́ки предложи́лъ є҆сѝ.

<red>В</red>ъ человѣ́цѣхъ бг҃олюбе́зенъ, и҆ ве́лїй властоде́ржецъ, и҆ це́ркве прест҃ы́ѧ трⷪ҇цы строе́нїю спосо́бникъ, и҆ ꙗ҆́кѡ проꙋвѣ́дѣвъ въ не́й положи́тисѧ: є҆́йже предстоѧ̀, сла́вне гаврїи́ле, ѡ҆ на́съ моли́сѧ.

<rubric class="inline">Бг҃оро́диченъ:</rubric> <red>Г</red>лаго́лѡмъ бж҃е́ствєннымъ послꙋшли́ва гаврїи́лѡвымъ была̀ є҆сѝ, безнача́льнаго сло́ва пло́тїю породила̀ є҆сѝ, всѣ́хъ ѡ҆сщ҃а́ющаго, и҆ лю́тыхъ и҆зима́юща.

<rubric>Конда́къ, гла́съ и҃.</rubric>

<podoben>Подо́бенъ: <incipit><red>В</red>збра́нной:</incipit></podoben>

<red>М</red>ногомꙋ́дреннѡ пресели́всѧ во гра́дъ пско́въ, бл҃же́нне кнѧ́же гаврїи́ле, пло́дъ благі́й бг҃ови въ жи́зни се́й бы́лъ є҆сѝ, присноцвѣтꙋ́щь добродѣ́тельми, и҆ ꙗ҆́коже дв҃дъ, неѕло́бїемъ: тогѡ̀ ра́ди полꙋчи́лъ є҆сѝ жи́знь вѣ́чнꙋю на нб҃сѣ́хъ: всегда̀ зрѧ̀ ст҃ꙋ́ю трⷪ҇цꙋ, молѝ и҆зба́витисѧ на́мъ ѿ всѧ́кихъ бѣ́дъ, да зове́мъ тѝ: ра́дꙋйсѧ, ѹ҆твержде́нїе гра́дꙋ на́шемꙋ.

<rubric class="inline">І҆́косъ:</rubric> <red>В</red>сечестнꙋ́ю па́мѧть почти́мъ ѹ҆го́дника хрⷭ҇то́ва вели́кагѡ кнѧ́зѧ все́волода, ѻ҆те́ческою дїади́мою ѿ ю҆́ности ѹ҆кра́шена, хра́брагѡ во́ина на сꙋпоста́ты, и҆ вла́стелѧ благоꙋти́шна, и҆ ра́дѡстныѧ глаго́лы ѿ се́рдца воззове́мъ къ немꙋ̀ си́це вопїю́ще: ра́дꙋйсѧ, ꙗ҆́кѡ и҆зъ млады́хъ ногте́й бг҃а возлюби́лъ: ра́дꙋйсѧ, ꙗ҆́кѡ за́повѣдей є҆гѡ̀ нело́жный храни́тель. Ра́дꙋйсѧ, землѝ слове́нстѣй ѹ҆краше́нїе: ра́дꙋйсѧ, церко́вный строи́телю и҆ ѡ҆богати́телю нескꙋ́дный. Ра́дꙋйсѧ, це́рквамъ ѹ҆краше́нїе, и҆ и҆́стинный побо́рниче: ра́дꙋйсѧ, нело́жный прави́телю ѻ҆те́ческихъ преда́нїй. Ра́дꙋйсѧ, бл҃гоче́стїѧ сто́лпъ, непоколеби́мь вра́жїими прилѡ́ги: ра́дꙋйсѧ, ꙗ҆́кѡ во вре́мѧ вели́кагѡ гла́да, преизоби́льный ни́щымъ и҆ си̑рымъ пита́телю. Ра́дꙋйсѧ, бѣ̑днымъ ѹ҆тѣше́нїе и҆ застꙋ́пникъ: ра́дꙋйсѧ и҆ весели́сѧ, ꙗ҆́кѡ сꙋгꙋ́бꙋ мздꙋ̀ нбⷭ҇нꙋю сꙋгꙋ́ба ра́ди и҆згна́нїѧ ѿ бг҃а ѡ҆брѣ́лъ є҆сѝ. Ра́дꙋйсѧ, ꙗ҆́кѡ сподо́билсѧ є҆сѝ воспрїѧ́ти сꙋгꙋ́быѧ благода́ти вѣне́цъ пресвѣ́телъ и҆ и҆сто́чникъ и҆сцѣле́нїѧ: ра́дꙋйсѧ, пресла́вный кнѧ́же гаврїи́ле, кнѧзє́мъ рѡссі̑йскимъ похвала̀: ра́дꙋйсѧ, ѹ҆твержде́нїе гра́дꙋ на́шемꙋ.

## Пѣ́снь з҃.

<rubric class="inline">І҆рмо́съ:</rubric> <irmos><red>Б</red>г҃опроти́вное велѣ́нїе беззако́ннꙋющагѡ мꙋчи́телѧ высо́къ пла́мень вознесло̀ є҆́сть: хрⷭ҇то́съ же прострѐ бг҃очести̑вымъ ѻ҆трокѡ́мъ ро́сꙋ дх҃о́внꙋю, сы́й благослове́нъ и҆ препросла́вленъ.</irmos>

<red>К</red>рѣ́постїю вжили́всѧ живода́вца, пло́ти ѹ҆держа́лъ є҆сѝ жела̑нїѧ, пребога́те, и҆ ѹ҆́мъ впери́лъ є҆сѝ къ нбⷭ҇нымъ, поѧ̀ въ крѣ́пости: бл҃гослове́нъ бг҃ъ ѻ҆тє́цъ на́шихъ.

<red>С</red>а́мъ сѧ̀ бл҃горо́денъ сотвори́лъ є҆сѝ, благорѡ́дны ѻ҆́бразы стѧжа́въ ѹ҆ма̀ цѣ́лостїю: поꙋче́нїемъ же ѹ҆пражнѧ́ѧсѧ бг҃одохнове́нныхъ писа́нїй, всѐ твоѐ жела́нїе на бг҃а всеви́дца, блаже́нне, возложи́лъ є҆сѝ.

<red>В</red>ы́шнѧгѡ црⷭ҇тва, вы́шнѧгѡ гра́да бж҃їѧ раѧ̀, пра́ведныхъ наслажде́нїѧ, пи́щи нетлѣ́нныѧ, бога́тства некра́домагѡ, свѣ́та невече́рнѧгѡ сподо́билсѧ є҆сѝ, блаже́нне все́володе.

<rubric class="inline">Бг҃оро́диченъ:</rubric> <red>Є҆</red>го́же родила̀ є҆сѝ, влⷣчце, при́снѡ молѝ, рабо́ты и҆зба́вити мѧ̀ страсте́й, и҆ ѡ҆сꙋжде́нїѧ, и҆ ѡ҆держа́щагѡ мѧ̀ лю́тагѡ ѿча́ѧнїѧ, и҆ ѡ҆скорблѧ́ющихъ мѧ̀ ѹ҆держа́нїѧ, чⷭ҇таѧ бг҃ора́дованнаѧ.

## И҆́нъ.

<rubric class="inline">І҆рмо́съ:</rubric> <irmos><red>В</red>ъ нача́лѣ безнача́льное сло́во, со ѻ҆ц҃е́мъ и҆ дх҃омъ, сн҃ъ є҆диноро́дный, бл҃гослове́нъ є҆сѝ и҆ превозноси́мый бж҃е ѻ҆тє́цъ на́шихъ.</irmos>

<red>В</red>ъ ско́рбехъ па́ки пребыва́ѧ, бл҃же́нне гаврїи́ле, ѿ разсвирѣ́пившихсѧ мꙋже́й, совѣ́тꙋющихъ на тѧ̀ на коне́чное и҆згна́нїе, но въ крѣ́пости дꙋшѝ благода́рнѡ поѧ̀: бл҃гослове́нъ бг҃ъ ѻ҆тє́цъ на́шихъ.

<red>П</red>ѣсносло́вивша тѧ̀ бг҃омꙋ́дреннѡ по хрⷭ҇то́вѣ цр҃кви, бж҃е́ствєннаѧ преда̑нїѧ и҆ ѻ҆ч҃ескїй ѹ҆ста́въ, прїе́мъ вели́кїй но́въградъ содержи́тъ, поѧ̀: бл҃гослове́нъ бг҃ъ ѻ҆тє́цъ на́шихъ.

<red>Г</red>ри́внꙋ зла́тꙋ ѡ҆ твое́й вы́и носѧ̀, и҆ вѣне́цъ терпѣ́нїѧ ѿ вседержи́телѧ воспрїе́млѧ, вы́нꙋ зрѧ̀ ѹ҆́мныма ѻ҆чи́ма, трⷪ҇чнымъ свѣ́томъ, гаврїи́ле, просвѣща́емь, въ весе́лїи поѧ̀: бл҃гослове́нъ бг҃ъ ѻ҆тє́цъ на́шихъ.

<rubric class="inline">Бг҃оро́диченъ:</rubric> <red>Г</red>аврїи́лъ а҆рхїстрати́гъ по́сланъ бы́сть, ра́дость возвѣща́етъ тѝ, дв҃о мт҃и чⷭ҇таѧ, є҆ѧ́же ра́ди печа́ль преста̀, и҆ клѧ́тва непло́ды бы́сть, бл҃гослове́нїе же вѣ̑рнымъ кнѧзє́мъ процвѣтѐ во вѣ́ки.

## Пѣ́снь и҃.

<rubric class="inline">І҆рмо́съ:</rubric> <irmos><red>В</red>ъ пещѝ ѻ҆́трочестѣй проѡбрази́лъ є҆сѝ и҆ногда̀ твою̀ мт҃рь, гдⷭ҇и, ѻ҆́бразъ же сїѧ̑ и҆з̾ ѻ҆гнѧ̀ и҆з̾има́ше, неѡпа́льнѡ входѧ́щыѧ, ю҆́же пое́мъ ꙗ҆́вльшꙋюсѧ тобо́ю концє́мъ дне́сь, и҆ превозно́симъ во всѧ̑ вѣ́ки.</irmos>

<red>Ѻ҆́</red>гнь помышлѧ́ѧ стра́шный, предъ прⷭ҇то́ломъ хрⷭ҇то́вымъ хотѧ́щь пали́ти, ѹ҆миле́нїемъ се́рдца теплы̑ и҆злива́еши ка̑пли сле́зъ, погаша́ѧ тѣ́ми пе́щь страсте́й, все́володе бг҃омꙋ́дре.

<red>В</red>сѐ предложи́лъ є҆сѝ къ бг҃ꙋ, мꙋ́дре, дꙋше́вное ѻ҆́ко, и҆ томꙋ̀ прилѣпи́лсѧ є҆сѝ, вопїѧ̀ ѱало́мски: хрⷭ҇тѐ мо́й, ка́ла мѧ̀ и҆зба́ви смертоно́сныхъ страсте́й во вѣ́ки.

<red>Т</red>ерпѣ́нїемъ пожда́тель, и҆ се́рдцемъ смире́нъ, ты̀ бы́лъ є҆сѝ ми́лостивъ тре́бꙋющымъ, ѻ҆бы́чай приносѧ̀ бла́гъ, и҆ ѻ҆́бразы добродѣ́тєльны, всече́стне, въ ни́хже до́брѣ пожи́въ, чꙋде́съ то́чиши бл҃года́ть.

<red>Р</red>а́зꙋмъ и҆мѣ́ѧ бжⷭ҇твенъ, и҆спо́лнитель влⷣчнихъ ꙗ҆ви́лсѧ є҆сѝ слове́съ, десны̑ѧ любѧ̀ стєзѝ, шꙋ́ихъ же ꙗ҆́вѣ ѹ҆клонѧ́ѧсѧ, ꙗ҆́кѡ бл҃гоꙋ́менъ и҆ мꙋ́дръ: тѣ́мже тѧ̀ почита́емъ, бг҃омꙋ́дре, во вѣ́ки.

<rubric class="inline">Бг҃оро́диченъ:</rubric> <red>А҆</red>да́мовъ содѣ́тель ѿ крове́й твои́хъ чи́стыхъ зи́ждетсѧ, и҆ млеко́мъ пита́етсѧ, пита́ѧй всѧ́ко дыха́нїе, дв҃о бцⷣе: тѣ́мже ꙗ҆́кѡ бж҃їю тѧ̀ сла́вимъ мт҃рь.

## И҆́нъ.

<rubric class="inline">І҆рмо́съ:</rubric> <irmos><red>В</red>сѧ̑ дѣла̀ бж҃їѧ и҆ всѧ̀ тва́рь, бл҃гослови́те гдⷭ҇а, преподо́бнїи и҆ смире́ннїи се́рдцемъ, по́йте є҆го̀, и҆ превозноси́те во всѧ̑ вѣ́ки.</irmos>

<red>Г</red>о́рнѧгѡ і҆ерⷭ҇ли́ма жела́ѧ наслѣ́довати, зва́нїемъ почита́емь благонаро́читыхъ люде́й, ѿ вышегра́да прише́лъ є҆сѝ во гра́дъ пско́въ, съ ни́ми поѧ̀, бл҃же́нне, и҆ превозносѧ̀ гдⷭ҇а во вѣ́ки.

<red>Р</red>аче́нїе неѕло́биво ко и҆згна́вшымъ тѧ̀, бл҃же́нне, ꙗ҆́коже дв҃дъ ко а҆вессалѡ́мꙋ показа́лъ є҆сѝ, жела́ѧ въ вы́шнихъ кро́ткихъ зе́млю наслѣ́дити, вѣ́чнагѡ селе́нїѧ, бг҃омꙋ́дре, во вѣ́ки.

<red>Т</red>обо́ю, бг҃облаже́нне кнѧ́же гаврїи́ле, гра́дъ пско́въ вельмѝ хва́литсѧ: въ не́мъ бо бл҃гоче́стнѡ пожи́въ, спасе́нїе содѣ́лавъ, трⷪ҇цꙋ чти́ти наꙋчи́лъ є҆сѝ во є҆ди́номъ бжⷭ҇твѣ̀, и҆ покланѧ́тисѧ то́й, и҆ благослови́ти во вѣ́ки.

<rubric class="inline">Бг҃оро́диченъ:</rubric> <red>П</red>редвозвѣсти́тель вѣ́чныѧ та́йны а҆рха́гг҃лъ гаврїи́лъ, є҆́же ра́дꙋйсѧ тебѣ̀, бцⷣе, взыва́ѧ, тезоимени́тый же семꙋ̀ ѿ земны́хъ кнѧ́зь, твоегѡ̀ ѹ҆спе́нїѧ хра́мꙋ, съ бг҃омꙋ́дрымъ ні́фѡнтомъ ѡ҆снова́нїе полага́ютъ, благосло́вѧще тѧ̀ во вѣ́ки.

## Пѣ́снь ѳ҃.

<rubric class="inline">І҆рмо́съ:</rubric> <irmos><red>Б</red>езнача́льна роди́телѧ сн҃ъ, бг҃ъ и҆ гдⷭ҇ь, вопло́щсѧ ѿ дв҃ы, на́мъ ꙗ҆ви́сѧ, ѡ҆мрачє́ннаѧ просвѣти́ти, собра́ти расточє́ннаѧ. Тѣ́мъ всепѣ́тꙋю бцⷣꙋ велича́емъ.</irmos>

<red>В</red>и́дѣти жела́ѧ сла́вꙋ бг҃а на́шегѡ, добродѣ́телей бл҃гоѻбра́зїемъ себѐ ѹ҆добри́лъ є҆сѝ: и҆ свѣщꙋ̀ носѧ̀ вше́лъ є҆сѝ въ свѣ́тлый черто́гъ, со а҆́гг҃лы живы́й ꙗ҆снѣ́е наслажда́ешисѧ бг҃овидѣ́нїѧ.

<red>Ꙗ҆́</red>кѡ ѹ҆́тро, ꙗ҆́кѡ со́лнце возсїѧ̀ па́мѧть твоѧ̀, сꙋ̑щаѧ во мра́цѣ сердца̀ просвѣща́ющи: ты́ бо свѣ́та и҆ днѐ ꙗ҆́кѡ вои́стиннꙋ сы́нъ ꙗ҆ви́лсѧ є҆сѝ, бг҃омꙋ́дре все́володе, сегѡ̀ ра́ди тѧ̀ почита́емъ.

<red>М</red>ꙋ́дростїю ѹ҆кра́шенъ, и҆ ра́зꙋмомъ просвѣще́нъ, смире́нїемъ се́рдца лѣ́потствꙋѧ, высото́ю житїѧ̀ сїѧ́ѧ, къ мы́слєннымъ преше́лъ є҆сѝ дворѡ́мъ, и҆дѣ́же на́съ помина́еши почита́ющихъ тѧ̀, все́володе.

<red>Д</red>е́нь пра́зднственный, и҆ по́льзы хода́тайственный, честны́й тво́й соверша́емъ ѿ землѝ преставле́нїѧ: ты́ бо гдⷭ҇ень ѹ҆го́дникъ, и҆ тогѡ̀ за́повѣдей дѣ́латель ꙗ҆ви́лсѧ є҆сѝ непосты́денъ, досточꙋ́дне все́володе.

<rubric class="inline">Бг҃оро́диченъ:</rubric> <red>С</red>вѣ́та прїѧ́телище ѹ҆тро́ба твоѧ̀ бы́сть, просвѣ́щшагѡ мі́ръ, бг҃ора́дованнаѧ. Тѣ́мже молю́ тѧ ѻ҆каѧ́нный: свѣ́тлꙋ зарю̀ пода́ждь мѝ, бг҃оневѣ́сто, мольба́ми все́волода бг҃омꙋ́драгѡ.

## И҆́нъ.

<rubric class="inline">І҆рмо́съ:</rubric> <irmos><red>С</red>отворѝ держа́вꙋ мы́шцею свое́ю, низложи́ бо си̑льныѧ со престѡ́лъ, и҆ вознесѐ смирє́нныѧ бг҃ъ і҆и҃левъ: въ ни́хже посѣтѝ на́съ восто́къ съ высоты̀, и҆ напра́вилъ ны̀ є҆́сть на пꙋ́ть ми́ра.</irmos>

<red>П</red>и́щи безсме́ртныѧ, тѣ́ла и҆ кро́ве хрⷭ҇то́вы сподо́билсѧ є҆сѝ причасти́тисѧ, бг҃омꙋ́дре, проще́нїе и҆ ми́ръ всѣ̑мъ да́въ, дꙋ́шꙋ твою̀ нбⷭ҇номꙋ цр҃ю̀ и҆ влⷣцѣ пре́далъ є҆сѝ. Є҆мꙋ́же со всѣ́ми ст҃ы́ми предстоѧ̀, всеблаже́нне, ѡ҆ на́съ моли́сѧ.

<red>Н</red>ова́града наро́ди ми̑рнаѧ ѹ҆стро́ивше, и҆ ско́рѡ ше́дше въ пле́сковъ, восхотѣ́ша взѧ́ти мо́щи твоѧ̑, свѧ́те, но не возмого́ша, сꙋгꙋ́бо чꙋдодѣ́йствїе показа́въ, ста́ша неподви́жими: и҆ по́далъ є҆сѝ и҆̀мъ ѿ честны́ѧ рꙋкѝ своеѧ̀ но́готь на и҆сцѣле́нїе и҆ въ па́мѧть вѣ́чнꙋю.

<red>С</red>ко́рѡ предвари́вше сщ҃е́нное ѡ҆полче́нїе, вла̑сти же и҆ наро́читїи и҆ всѧ́къ во́зрастъ, въ пресла́внꙋю це́рковь прест҃ы́ѧ трⷪ҇цы, и҆ пристꙋ́пльше къ чꙋдотво́рной ра́цѣ вопїе́мъ: ѽ всеблаже́нне кнѧ́же гаврїи́ле! Молѝ цр҃ѧ̀ нбⷭ҇наго вѣ̑рнымъ лю́демъ здра́вїе пода́ти, и҆ во́ємъ побѣ́дꙋ на врагѝ, гра́дꙋ же и҆ на́мъ спасе́нїе и҆ и҆сцѣле́нїе.

<rubric class="inline">Бг҃оро́диченъ:</rubric> <red>Г</red>дⷭ҇онача́льный цр҃ю̀, со ѻ҆ц҃е́мъ сѣдѧ́й, и҆ серафі́мы пое́мый, при́зри на мольбꙋ̀ ра̑бъ твои́хъ: пречⷭ҇тыѧ же твоеѧ̀ мт҃ре, и҆ ѹ҆го́дника твоегѡ̀ кнѧ́зѧ гаврїи́ла, моле́нїемъ спасѝ гра́дъ и҆ лю́ди, и҆ ѹ҆мно́жи плоды̀ земны̑ѧ, пода́ждь і҆мпера́торꙋ здра́вїе, и҆ на проти̑вныѧ побѣ̑ды, и҆ ѡ҆чи́сти грѣхѝ на́шѧ и҆́мене твоегѡ̀ ра́ди.

<rubric>Свѣти́ленъ.</rubric>

<podoben>Подо́бенъ: <incipit><red>Ѹ҆</red>ченикѡ́мъ:</incipit></podoben>

<red>Б</red>жⷭ҇твенною бл҃года́тїю просвѣти́всѧ, и҆ по сме́рти показа́лъ є҆сѝ свѣ́тлость житїѧ̀ твоегѡ̀, и҆сточа́еши мі́рови бл҃года́ть притека́ющымъ къ ра́цѣ моще́й твои́хъ, всеблаже́нне гаврїи́ле, и҆ молѝ спасти́сѧ чтꙋ́щымъ тѧ̀. <rubric class="inline">Два́жды.</rubric>

<rubric>Сла́ва, и҆ ны́нѣ, бг҃оро́диченъ:</rubric>

<red>В</red>ъ тѧ̀ всели́сѧ, приснодв҃о бцⷣе, ꙗ҆́вѣ, содѣ́тель и҆ гдⷭ҇ь всѣ́хъ, и҆ є҆ди́нꙋ трисїѧ́ннꙋ зра́кꙋ бжⷭ҇тва̀ покланѧ́тисѧ бл҃гочести́выми кнѧ́зи въ рѡссі́и человѣ́ческїй ро́дъ наꙋчѝ и҆ просвѣтѝ.

<rubric>На хвали́техъ стїхи̑ры, на д҃, гла́съ а҃.</rubric>

<podoben>Подо́бенъ: <incipit><red>Н</red>бⷭ҇ныхъ чинѡ́въ:</incipit></podoben>

<red>И҆</red>зъ мла́да и҆зво́ли храни́ти гдⷭ҇ни за́пѡвѣди, положи́лъ є҆сѝ сокро́вище неистощи́мое, во хра́мъ вели́кагѡ і҆ѡа́нна крⷭ҇ти́телѧ, и҆ тѣ́мъ и҆збра́лъ є҆сѝ бога́тство нбⷭ҇ное, со а҆́гг҃лы ликꙋ́еши въ нбⷭ҇ныхъ хра́мѣхъ. Съ ни́миже моли́сѧ хрⷭ҇тꙋ̀ бг҃ꙋ, гаврїи́ле премꙋ́дре, ѡ҆ творѧ́щихъ па́мѧть твою̀.

<red>І҆́</red>ѡвꙋ пра́ведномꙋ поревнова́въ, во и҆скꙋше́нїи и҆згна́нїѧ непоколеби́мь пре́былъ є҆сѝ, ꙗ҆́кѡ сто́лпъ неподви́жимь, цр҃ко́вное воспитѣ́нїе, бл҃гоче́стїѧ побо́рникъ, и҆ ѹ҆твержде́нїе ѻ҆те́чєскимъ преда́нїємъ. Съ ни́миже моли́сѧ гдⷭ҇еви спасти́сѧ на́мъ.

<red>П</red>о́жилъ є҆сѝ во гра́дѣ пско́вѣ, бг҃омꙋ́дре кнѧ́же гаврїи́ле, и҆ дꙋ́шꙋ твою̀ въ не́мъ пред̾ѡчи́стивъ, ꙗ҆́кѡ зла́то въ горни́лѣ, влⷣцѣ хрⷭ҇тꙋ̀ пре́далъ є҆сѝ: тѣ́ло же твоѐ честно́е положи́сѧ во хра́мѣ сла́внагѡ страстоте́рпца дими́трїа, чꙋдесє́мъ нача́ло показа̀. Съ ни́мже молѝ, ст҃е, сохрани́ти гра́дъ тво́й непоколеби́мь.

<red>В</red>о хра́мѣ ст҃ы́ѧ трⷪ҇цы, и҆дѣ́же лежи́тъ ны́нѣ чꙋдотво́рное тѣ́ло твоѐ, и҆сцѣлє́нїѧ подаю́тсѧ всѣ̑мъ человѣ́кѡмъ, вѣ́рою притека́ющымъ къ бжⷭ҇твеннѣй ра́цѣ твое́й, всебл҃же́нне кнѧ́же гаврїи́ле. Тѣ́мже и҆ мы̀ мо́лимъ тѧ̀: молѝ спасти́сѧ дꙋша́мъ на́шымъ.

<rubric>Сла́ва, гла́съ и҃:</rubric>

<red>Р</red>а́дꙋйсѧ, пско́вꙋ похвало̀, ра́дꙋйсѧ, цр҃кви бж҃їи ѹ҆краше́нїе, ра́дꙋйсѧ, прави́телю вѣ́ры бл҃гоче́стїѧ, ра́дꙋйсѧ, си̑рымъ прибѣ́жище, ра́дꙋйсѧ, свѣти́льниче всесвѣ́тлый, ра́дꙋйсѧ, сла́во и҆ застꙋ́пниче гра́дꙋ на́шемꙋ, ра́дꙋйсѧ, бг҃омꙋ́дре кнѧ́же гаврїи́ле, ра́дꙋйсѧ, жи́телю раѧ̀, ра́дꙋйсѧ, вѣ̑рнымъ забра́ло: ра́дꙋйсѧ, до́ме и҆ жили́ще всест҃ы́ѧ трⷪ҇цы: ю҆́же молѝ ѡ҆ почита́ющихъ всечестнꙋ́ю па́мѧть твою̀.

<rubric>И҆ ны́нѣ, бг҃оро́диченъ:</rubric>

<incipit><red>В</red>лⷣчце, прїимѝ мл҃твꙋ ра̑бъ твои́хъ:</incipit>

<rubric>Славосло́вїе вели́кое, и҆ ѿпꙋ́стъ.</rubric>



<rubric>На лїтꙋргі́и бл҃жє́нна, ѿ пе́рвагѡ канѡ́на пѣ́снь г҃-ѧ и҆ втора́гѡ ѕ҃-ѧ.</rubric>

<rubric>Прокі́менъ, гла́съ з҃:</rubric>

<red>В</red>озвесели́тсѧ пра́ведникъ ѡ҆ гдⷭ҇ѣ, и҆ ѹ҆пова́етъ на него̀.

<rubric class="inline">Сті́хъ:</rubric> <red>Ѹ҆</red>слы́ши, бж҃е, гла́съ мо́й, внегда̀ моли́тимисѧ къ тебѣ̀.

<rubric>А҆пⷭ҇толъ къ є҆вре́ємъ, зача́ло тк҃є.</rubric>

<rubric class="inline"><incipit><red>А҆</red>ллилꙋ́їа:</incipit></rubric> <red>П</red>ра́ведникъ ꙗ҆́кѡ фі́нїѯъ процвѣте́тъ, ꙗ҆́кѡ ке́дръ, и҆́же въ лїва́нѣ, ѹ҆мно́житсѧ.

<rubric class="inline">Сті́хъ:</rubric> <red>Н</red>асажде́ни въ домꙋ̀ гдⷭ҇ни, во дво́рѣхъ бг҃а на́шегѡ процвѣтꙋ́тъ.

<rubric>Є҆ѵⷢ҇лїе лꙋкѝ, зача́ло ѯ҃з.</rubric>

<rubric class="inline">Прича́стенъ:</rubric> <red>В</red>ъ па́мѧть вѣ́чнꙋю бꙋ́детъ пра́ведникъ:
