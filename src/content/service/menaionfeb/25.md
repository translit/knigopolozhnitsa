---
title: "Феѵрꙋа́рїа з҃і"
navigation:
  key: service-menaionfeb-25
  title: "Феѵрꙋа́рїа з҃і"
  parent: service-menaionfeb
  order: 25
type: "service"
---

# Феѵрꙋа́рїа з҃і.

<rubric>Ст҃и́телѧ и҆ чꙋдотво́рца є҆рмоге́на, патрїа́рха моско́вскомꙋ и҆ всеѧ̀ рꙋсѝ́.</rubric>



<rubric>На ма́лѣй вече́рни, на <incipit><red>Г</red>дⷭ҇и воззва́хъ:</incipit> стїхи̑ры на д҃, гла́съ а҃-й. </rubric>

<podoben>Подо́бенъ: <incipit><red>П</red>рехва́льнїи мч҃нцы:</incipit></podoben>

<red>П</red>рехва́льный є҆рмоге́не мч҃нче, тѧ̀ ни темни́ца потаи́ла є҆́сть, но дх҃а бж҃їѧ бл҃года́ть прїѧ́тъ тѧ̀, и҆ и҆спо́лнилсѧ є҆сѝ дх҃а ра́зꙋма, и҆ внꙋ́трь тебє̀ бы́вшее бж҃їе црⷭ҇тво созерца́лъ є҆сѝ. Хрⷭ҇тꙋ̀ моли́сѧ, дарова́ти дꙋша́мъ на́шымъ ми́ръ и҆ ве́лїю ми́лость.

<red>П</red>рехва́льный є҆рмоге́не мч҃нче, тѧ̀ ни темни́ца потаи́ла є҆́сть: возсѣ́лъ бо є҆сѝ та́мѡ, ꙗ҆́кѡ на престо́лѣ, и҆ ѿверзо́шасѧ ѹ҆ста̀ твоѧ̑, и҆ внꙋ́трь є҆ѧ̀ бы́въ, всю̀ рꙋ́сь къ ратобо́рствꙋ за вѣ́рꙋ и҆ ѻ҆те́чество призва́лъ є҆сѝ. Хрⷭ҇тꙋ̀ моли́сѧ, дарова́ти дꙋша́мъ на́шымъ ми́ръ и҆ ве́лїю ми́лость.

<red>П</red>рехва́льный є҆рмоге́не мч҃нче, тѧ̀ нѝ темни́ца и҆знꙋри́ла є҆́сть, но ве́лїѧ ре́вность бж҃їѧ ѡ҆б̾ѧ́тъ тѧ̀, и҆ и҆спо́лнилсѧ є҆сѝ ѻ҆гнѧ̀, поѧ́сти хотѧ́щагѡ сопроти̑вныѧ, и҆ внꙋ́трь темни́цы бы́въ, ꙗ҆́кѡ свѣти́льникъ пред̾ бг҃омъ сгора́лъ є҆сѝ. Хрⷭ҇тꙋ̀ моли́сѧ, дарова́ти дꙋша́мъ на́шымъ ми́ръ и҆ ве́лїю ми́лость.

<red>П</red>рехва́льный є҆рмоге́не мч҃нче, тѧ̀ ни землѧ̀ потаи́ла є҆́сть, но нб҃о прїѧ́тъ тѧ̀, и҆ ѿверзо́шасѧ тѝ ра̑йскїѧ двє́ри, и҆ внꙋ́трь бы́въ, дре́ва живо́тнагѡ наслажда́ешисѧ. Хрⷭ҇тꙋ̀ моли́сѧ, дарова́ти дꙋша́мъ на́шымъ ми́ръ и҆ ве́лїю ми́лость.

<rubric>Сла́ва, и҆ ны́нѣ, бг҃оро́диченъ:</rubric>

<podoben>Подо́бенъ: <incipit><red>П</red>рехва́льнїи мч҃нцы:</incipit></podoben>

<red>Д</red>не́сь сщ҃енномч҃нкъ є҆рмоге́нъ предстои́тъ бж҃їей мт҃ри и҆ неви́димѡ за ны̀ мо́литсѧ съ на́ми: застꙋ́пнице ѹ҆се́рднаѧ, застꙋпѝ, сп҃сѝ и҆ поми́лꙋй рꙋ́сь правосла́внꙋю и҆ сохранѝ ю҆̀ покро́вомъ твоеѧ̀ бл҃гости.

<rubric>На стїхо́внѣ стїхи̑ры, гла́съ в҃-й.</rubric>

<podoben>Подо́бенъ: <incipit><red>Д</red>о́ме є҆ѵфра́ѳовъ:</incipit></podoben>

<red>Г</red>ра́де москва̀, се́рдце рꙋ́си правосла́вныѧ, гра́де вели́кихъ ст҃и́телей, красꙋ́йсѧ но́вымъ чꙋдотво́рцемъ є҆рмоге́номъ.

<rubric class="inline">Сті́хъ:</rubric> <red>Чⷭ҇</red>тна̀ пред̾ гдⷭ҇емъ сме́рть прпⷣбныхъ є҆гѡ̀.

<red>Д</red>о́ме темни́чный, до́ме ст҃ы́й, въ не́мже ст҃и́тель сконча́сѧ, весели́сѧ, ѡ҆брѣ́лъ бо є҆сѝ бл҃года́ть: престо́лъ бж҃їѧ хра́ма.

<rubric class="inline">Сті́хъ:</rubric> <red>В</red>ъ па́мѧть вѣ́чнꙋю бꙋ́детъ првⷣникъ, ѿ слꙋ́ха ѕла̀ не ѹ҆бои́тсѧ.

<red>Д</red>о́ме сщ҃е́нный, гро́бе ст҃ы́й, правосла́вныхъ сла́во, ѿве́рзисѧ и҆ бꙋ́ди и҆сто́чникъ жи́зни приснотекꙋ́щїѧ.

<rubric>Сла́ва, и҆ ны́нѣ:</rubric>

<podoben>Подо́бенъ: <incipit><red>Д</red>о́ме є҆ѵфра́ѳовъ:</incipit></podoben>

<red>З</red>астꙋ́пнице ѹ҆се́рднаѧ, мт҃и бг҃а на́шегѡ и҆ предста́тельнице чⷭ҇таѧ, со ст҃и́телемъ молѝ сн҃а твоего̀ ѡ҆ твои́хъ рабѣ́хъ.

<rubric>Тропа́рь на преставле́нїе, гла́съ д҃.</rubric>

<red>Р</red>ѡссі́йскїѧ землѝ первопресто́льниче и҆ неꙋсы́пный ѡ҆ не́й къ бг҃ꙋ моли́твенниче! За вѣ́рꙋ хрⷭ҇то́вꙋ и҆ па́ствꙋ твою̀ дꙋ́шꙋ свою̀ положи́въ, странꙋ̀ на́шꙋ ѿ нече́стїѧ и҆зба́вилъ є҆сѝ. Тѣ́мже вопїе́мъ тѝ: сп҃са́й на́съ моли́твами твои́ми, сщ҃енномч҃ниче є҆рмоге́не, ѻ҆́тче на́шъ.

<rubric>Тропа́рь на прославле́нїе, гла́съ д҃.</rubric>

<red>П</red>риспѣ̀ де́нь свѣ́тлагѡ торжества̀, гра́дъ москва̀ ра́дꙋетсѧ, и҆ съ ни́мъ рꙋ́сь правосла́внаѧ ликовствꙋ́етъ пѣ́сньми и҆ пѣ́ньми дꙋхо́вными: дне́сь бо сщ҃е́нное торжество̀ въ ꙗ҆вле́нїи честны́хъ и҆ многоцѣле́бныхъ моще́й ст҃и́телѧ и҆ чꙋдотво́рца є҆рмоге́на, ꙗ҆́коже со́лнце незаходи́мое возсїѧ̀ свѣтоза́рными лꙋча́ми, разгонѧ́ѧ тьмꙋ̀ и҆скꙋше́нїй же и҆ бѣ́дъ ѿ вопїю́щихъ вѣ́рнѡ: сп҃са́й на́съ, ꙗ҆́кѡ предста́тель на́шъ, вели́кїй є҆рмоге́не.



<rubric>Сла́ва, и҆ ны́нѣ, бг҃оро́диченъ:</rubric>

<incipit><red>Є҆́</red>же ѿ вѣ́ка ѹ҆тае́нное:</incipit>



<rubric>На вели́цѣй вече́рни, <incipit><red>Б</red>л҃же́нъ мꙋ́жъ:</incipit> а҃-й а҆нтїфѡ́нъ.</rubric>

<rubric>На <incipit><red>Г</red>дⷭ҇и воззва́хъ:</incipit> стїхи̑ры на и҃, гла́съ г҃-й.</rubric>

<red>Г</red>ла́съ ст҃ы́ѧ цр҃кве правосла́вныѧ со ѹ҆миле́нїемъ любвѐ взыва́етъ: прїиди́те, ча̑да моѧ̑, и҆́миже болѣ́знꙋю. Прїиди́те къ ст҃и́телю вели́комꙋ, прїиди́те къ сщ҃енномч҃нкꙋ преди́вномꙋ, прїиди́те къ мл҃твенникꙋ за рꙋ́сь неѿстꙋ́пномꙋ, припади́те и҆ моли́тесѧ и҆з̾ глꙋбины̀ дꙋшѝ: сщ҃енномч҃нче є҆рмоге́не, сп҃са́й и҆ ны́нѣ, ю҆́же возлюби́лъ є҆сѝ, рꙋ́сь правосла́внꙋю мл҃твами твои́ми.

<red>К</red>то̀ се́й колѣ̑на тѣлесѐ и҆ дꙋшѝ со ѹ҆миле́нїемъ преклони́вый; кто̀ се́й на лицѐ своѐ пады́й; кто̀ се́й наде́ждею ѻ҆́чи на не́бо возводѧ́й и҆ со ѹ҆пова́нїемъ нело́жнымъ рꙋ́цѣ своѝ воздѣва́ѧй; кто̀ се́й пла́чай и҆ рыда́ѧй, ты̀ є҆сѝ, сщ҃енномч҃нче є҆рмоге́не, ты̀ є҆сѝ, печа́льниче землѝ на́шеѧ, преложѝ пла́чь є҆ѧ̀ на ра́дость.

<red>Г</red>дⷭ҇и, а҆́ще не бы́хомъ ст҃а́го твоего̀ сщ҃енномч҃нка є҆рмоге́на и҆мѣ́ли мл҃твенника, и҆ благосты́ню твою̀ ми́лꙋющꙋю на́съ, ка́кѡ смѣ́ли, сп҃се, стоѧ́ти пред̾ лице́мъ твои́мъ во грѣсѣ́хъ на́шихъ да́же до сегѡ̀ днѐ, ка́кѡ смѣ́ли бы́хомъ противꙋста́ти врагѡ́мъ на́шымъ и҆ ѡ҆гради́ти вѣ́рꙋ ѻ҆тє́цъ на́шихъ и҆ ѹ҆тверди́ти ца́рство правосла́вное; но ѹ҆слы́шалъ є҆сѝ мл҃твꙋ ст҃и́телѧ вели́кагѡ, є҆рмоге́на сщ҃енномч҃нка преди́внагѡ, и҆ собра́лъ є҆сѝ под̾ крилѣ̀ є҆гѡ̀ рꙋ́сь правосла́внꙋю, и҆ побѣго́ша вразѝ є҆ѧ̀ пред̾ лице́мъ є҆ѧ̀. И҆ ны́нѣ мл҃твами ст҃и́телѧ пощадѝ и҆ сп҃сѝ на́съ, гдⷭ҇и.

<red>Ж</red>и́во сло́во гдⷭ҇не и҆ дѣ́йственно: не ѹ҆бо́йтесѧ ѿ ѹ҆бива́ющихъ тѣ́ло, дꙋши́ же не могꙋ́щихъ ѹ҆би́ти: ѹ҆бо́йтесѧ же па́че могꙋ́щагѡ и҆ дꙋ́шꙋ и҆ тѣ́ло погꙋби́ти въ гее́ннѣ. Потерпѣ̀ дꙋша̀ твоѧ̀ въ сло́во сїѐ, сщ҃енномч҃нче є҆рмоге́не: є҆ди́нагѡ бою́сѧ живꙋ́щагѡ на нб҃сѣ́хъ, ре́клъ є҆сѝ беззакѡ́ннымъ и҆змѣ́нникѡмъ. Что́ ми є҆́сть заточе́нїе, сла́дость мл҃твы ѹ҆едине́нныѧ. Что́ ми є҆́сть мра́зъ и҆ гла́дъ; ѹ҆мира́нїе жи́зни грѣхо́вныѧ. Что́ ми є҆́сть сме́рть; ра́дость ѿше́ствїѧ ко хрⷭ҇тꙋ̀. Не бою́сѧ стра́ха сме́ртнагѡ: всѧ̑ потерплю̀ за возлюби́вшаго менѐ, потерплю̀ и҆ не ѿве́ргꙋсѧ, ꙗ҆́кѡ сп҃се́нїе рꙋ́си ѿ цр҃кве правосла́вныѧ и҆ ѿ пома́занника є҆ѧ̀ держа́внагѡ. Сїѐ разꙋмѣ́йте и҆ семꙋ̀ покарѧ́йтесѧ, ꙗ҆́кѡ съ на́ми бг҃ъ свое́ю бл҃года́тїю.

<red>Р</red>азꙋмѣ́йте ꙗ҆зы́цы и҆ покарѧ́йтесѧ, ѹ҆слы́шите до послѣ́днихъ землѝ: а҆́ще бо па́ки возмо́жете, и҆ па́ки побѣжде́ни бꙋ́дете, не дре́млютъ бо ѻ҆́чи ст҃и́телѧ є҆рмоге́на на стра́жѣ рꙋ́си правосла́вныѧ, не ѹ҆молка́ютъ ѹ҆ста̀ во всеѡрꙋ́жїи и҆́стины, се́рдце же бди́тъ ѿ стра́жи ѹ҆́треннїѧ до но́щи, ѹ҆пова́ющꙋ є҆мꙋ̀ на гдⷭ҇а и҆ молѧ́щꙋсѧ: да вознесе́тъ на рꙋ́си цр҃ковь правосла́внꙋю и҆ да ѹ҆крѣпи́тъ на вѣ́ки странꙋ̀ рѡссі́йскꙋю.

<red>П</red>остиго́ша рꙋ́сь грѣсѝ є҆ѧ̀, пото́цы беззако́нїѧ смѧто́ша ю҆̀: приложи́ бо беззако́нїе къ беззако́нїю и҆ погиба́ше за беззако́нїе своѐ, но ѡ҆брати́сѧ ко гдⷭ҇ꙋ и҆ сп҃се́сѧ, ст҃и́телю є҆рмоге́нꙋ проповѣ́дꙋющꙋ и҆ къ покаѧ́нїю зовꙋ́щꙋ и҆ глаго́лющꙋ: прїиди́те ча̑да, послꙋ́шайте менє̀, и҆сповѣ́дайте на сѧ̀ грѣхѝ ва́шѧ и҆ въ беззако́нїихъ ва́шихъ смири́тесѧ: лю́битъ бо гдⷭ҇ь смирє́нныѧ се́рдцемъ и҆ сокрꙋшє́нныѧ дꙋ́хомъ прїе́млетъ, ꙗ҆́кѡ ѹ҆ гдⷭ҇а млⷭ҇ть и҆ мно́гое ѹ҆ негѡ̀ и҆збавле́нїе.

<red>С</red>и́це ре́клъ є҆сѝ, ст҃и́телю є҆рмоге́не, врагѡ́мъ ца́рства правосла́внагѡ: та́кѡ вѣ́рꙋю и҆ та́кѡ и҆сповѣ́дꙋю: подоба́етъ царю̀ рꙋ́си бы́ти правосла́внꙋ, и҆ ѡ҆ цр҃кви ст҃ѣ́й рачи́тельнꙋ, и҆ ѡ҆ ча́дѣхъ цр҃кве попечи́тельнꙋ, и҆ ѡ҆ наро́дѣхъ ца́рства промысли́тельнꙋ: да хва́лѧтъ гдⷭ҇а всѝ лю́дїе и҆ всѝ ꙗ҆зы́цы да похва́лѧтъ є҆го̀, да бꙋ́дꙋтъ всѝ є҆ди́но ста́до под̾ ски́петромъ держа́вы є҆гѡ̀, и҆ да пою́тъ всѝ є҆ди́нѣми ѹ҆сты̑ и҆ є҆ди́нѣмъ се́рдцемъ вели́кое и҆́мѧ ст҃ы́ѧ трⷪ҇цы.

<red>М</red>л҃твами ст҃и́телѧ є҆рмоге́на прїѧ́лъ є҆́сть гдⷭ҇ь покаѧ́нїе рыда́ющихъ пред̾ ни́мъ и҆ ѹ҆тверди́лъ є҆́сть гдⷭ҇ь млⷭ҇ть свою̀ на боѧ́щихсѧ є҆гѡ̀: и҆ сѐ, на рꙋ́си правосла́внѣй ра́дꙋютсѧ ѡ҆ гдⷭ҇ѣ и҆ веселѧ́тсѧ ѡ҆ дс҃ѣ ст҃ѣ, си́лою хрⷭ҇то́вою хва́лѧтсѧ и҆ сла́вою ст҃ы́ѧ цр҃кве велича́ютсѧ, лю́дїе гѡ́рнѧѧ мꙋ́дрствꙋютъ, и҆́щꙋще нбⷭ҇нагѡ і҆ерⷭ҇ли́ма, и҆́стина правосла́вїѧ наро́дѡмъ бл҃говѣствꙋ́етсѧ во сп҃се́нїе всеѧ̀ землѝ. Та́кѡ и҆́стина гдⷭ҇нѧ пребыва́етъ въ ро́дѣ на́шемъ и҆ млⷭ҇ть є҆гѡ̀ на на́съ ѹ҆твержда́етсѧ.

<rubric>Сла́ва, и҆ ны́нѣ, бг҃оро́диченъ:</rubric>

<incipit><red>К</red>а́кѡ не диви́мсѧ:</incipit>

<rubric>Вхо́дъ. Прокі́менъ. Чтє́нїѧ свѧти́тєльскаѧ трѝ.</rubric>

<rubric>При́тчей чте́нїе. (Главы̑ г҃ и҆ и҃.)</rubric>

<versal>П</versal>а́мѧть првⷣнагѡ съ похвала́ми, и҆ бл҃гослове́нїе гдⷭ҇не на главѣ̀ є҆гѡ̀. Бл҃же́нъ человѣ́къ, и҆́же ѡ҆брѣ́те премꙋ́дрость: и҆ сме́ртенъ, и҆́же ѹ҆вѣ́дѣ ра́зꙋмъ. Лꙋ́чше бо сїю̀ кꙋпова́ти, не́жели зла́та и҆ сребра̀ сокрѡ́вища. Чтⷭ҇нѣ́йшаѧ же є҆́сть ка́менїй многоцѣ́нныхъ, все́ же чⷭ҇тно́е недосто́йно є҆ѧ̀ є҆́сть. Долгота́ бо дне́й, и҆ лѣ̑та живота̀ въ десни́цѣ є҆ѧ̀: въ шꙋ́йцѣ же є҆ѧ̀ бога́тство, и҆ сла́ва. Ѿ ѹ҆́стъ є҆ѧ̀ и҆схо́дитъ пра́вда, зако́нъ же и҆ млⷭ҇ть на ѧ҆зы́цѣ но́ситъ. Послꙋ́шайте ѹ҆́бѡ менѐ, ѽ ча̑да! Чтⷭ҇на̑ѧ во рекꙋ̀: и҆ бл҃же́нъ человѣ́къ, и҆́же пꙋти̑ моѧ̑ сохрани́тъ: и҆схо́ди бо моѝ, и҆схо́ди живота̀, и҆ ѹ҆готовлѧ́етсѧ хотѣ́нїе ѿ гдⷭ҇а. Сегѡ̀ ра́ди молю̀ ва́съ, и҆ предлага́ю мо́й гла́съ сыновѡ́мъ человѣ́чєскимъ: ꙗ҆́кѡ а҆́зъ премꙋ́дрость ѹ҆стро́ихъ совѣ́тъ, и҆ ра́зꙋмъ и҆ смы́слъ а҆́зъ призва́хъ. Мо́й совѣ́тъ и҆ ѹ҆твержде́нїе, мо́й ра́зꙋмъ, моѧ́ же крѣ́пость. А҆́зъ менѐ лю́бѧщыѧ люблю̀, и҆́щꙋщїи же менѐ ѡ҆брѧ́щꙋтъ бл҃года́ть. Разꙋмѣ́йте ѹ҆́бѡ неѕло́бивїи кова́рство, ненака́заннїи же прилага́йте сердца̀. Послꙋ́шайте менѐ и҆ па́ки, чтⷭ҇на̑ѧ бо рекꙋ̀, и҆ ѿве́рзꙋ ѿ ѹ҆сте́нъ пра̑ваѧ: ꙗ҆́кѡ и҆́стинѣ поꙋчи́тсѧ горта́нь мо́й, ме́рзки же предо мно́ю ѹ҆стны̀ лжи̑выѧ. Съ пра́вдою всѝ глаго́лы ѹ҆́стъ мои́хъ: ничто́же въ ни́хъ стро́потно, нижѐ развраще́нно: Всѧ̑ пра̑ва сꙋ́ть разꙋмѣва́ющымъ, и҆ прѡ́ста ѡ҆брѣта́ющымъ ра́зꙋмъ. Наꙋчꙋ̀ во ва́съ и҆́стинѣ, да бꙋ́детъ ѡ҆ гдⷭ҇ѣ наде́жда ва́ша, и҆ и҆спо́лнитесѧ дх҃а.

<rubric>Премꙋ́дрости соломѡ́новы чте́нїе. (Главы̑ і҃, ѕ҃ и ѳ҃.)</rubric>

<versal data-diacritics="true">Ѹ҆</versal>ста̀ првⷣнагѡ ка́плютъ премꙋ́дрость: ѹ҆стнѣ́ же мꙋже́й мꙋ́дрыхъ вѣ́дѧтъ бл҃года́ть. Ѹ҆ста̀ мꙋ́дрыхъ поꙋча́тсѧ премꙋ́дрости, пра́вда же и҆збавлѧ́етъ и҆̀хъ ѿ сме́рти. Сконча́вшꙋсѧ мꙋ́жꙋ пра́веднꙋ, не поги́бнетъ наде́жда. Сы́нъ во првⷣнъ ражда́етсѧ въ живо́тъ, и҆ во бл҃ги́хъ свои́хъ пло́дъ пра́вды ѡ҆б̾и́метъ. Свѣ́тъ првⷣнымъ всегда̀, и҆ ѿ гдⷭ҇а ѡ҆брѧ́щꙋтъ бл҃года́ть и҆ сла́вꙋ. ѧ҆зы́къ мꙋ́дрыхъ дѡ́браѧ свѣ́сть, и҆ въ се́рдцѣ и҆́хъ почі́етъ мꙋ́дрость. Лю́битъ гдⷭ҇ь прпⷣбнаѧ сердца̀, прїѧ́тни же є҆мꙋ̀ всѝ непоро́чнїи въ пꙋтѝ. Мꙋ́дрость гдⷭ҇нѧ просвѣща́етъ лицѐ разꙋ́мнагѡ. Постига́етъ бо жела́ющыѧ ю҆̀, пре́жде да́же разꙋмѣ́ти ю҆̀: и҆ ѹ҆до́бь ѹ҆́зритсѧ ѿ лю́бѧщихъ ю҆̀. Ѹ҆́треневавый къ не́й не ѹ҆трꙋди́тсѧ: и҆ бдѧ́й є҆ѧ̀ ра́ди, вско́рѣ без̾ печа́ли бꙋ́детъ. Ꙗ҆́кѡ досто́йныхъ є҆ѧ̀ сама̀ ѡ҆бхо́дитъ и҆́щꙋщи: и҆ во стезѧ́хъ є҆ѧ̀ ꙗ҆влѧ́етсѧ и҆̀мъ бл҃гопрїе́мнѣ. Мꙋ́дрости никогда́же ѡ҆долѣ́етъ ѕло́ба. Си́хъ ра́ди и҆ рачи́тель бы́хъ добро́ты є҆ѧ̀: и҆ возлюби́хъ ю҆̀, и҆ поиска́хъ ѿ ю҆́ности моеѧ̀: И҆ взыска́хъ невѣ́стꙋ привестѝ себѣ̀, ꙗ҆́кѡ всѣ́хъ влⷣка возлюбѝ ю҆̀. Таи́бница бо є҆́сть бж҃їѧ хи́трости, и҆ ѡ҆брѣта́тельница дѣ́лъ є҆гѡ̀. Трꙋды̀ є҆ѧ̀, сꙋ́ть добродѣ́тєли: цѣломꙋ́дрїю же и҆ ра́зꙋмꙋ та̀ ѹ҆чи́тъ, пра́вдѣ и҆ мꙋ́жествꙋ, и҆̀хже потре́бнѣе ничто́же є҆́сть къ житїѝ человѣ́кѡмъ. А҆́ще же и҆ мно́гагѡ и҆скꙋ́сства жела́етъ кто̀, вѣ́сть дрє́внѧѧ, и҆ бы́ти хотѧ̑щаѧ разсмо́тритъ: Свѣ́сть и҆зви̑тїѧ слове́съ, и҆ разрѣшє́нїѧ гада́нїй: зна́мєнїѧ и҆ чꙋдеса̀ проразꙋмѣ́етъ, и҆ сбытїѧ̑ време́нъ и҆ лѣ́тъ: и҆ всѣ̑мъ совѣ́тникъ є҆́сть бл҃гъ, ꙗ҆́кѡ безсме́ртїе є҆́сть въ не́й, и҆ бл҃госла́вїе во ѻ҆бще́нїи слове́съ є҆ѧ̀. Сегѡ̀ ра́ди бесѣ́довахъ ко гдⷭ҇ꙋ, и҆ помоли́хсѧ є҆мꙋ̀, и҆ рѣ́хъ ѿ всегѡ̀ се́рдца моегѡ̀: Бж҃е ѻ҆тцє́въ, и҆ гдⷭ҇и млⷭ҇ти, сотвори́вый всѧ̑ сло́вомъ твои́мъ, и҆ мꙋ́дростїю твое́ю ѹ҆стро́ивый человѣ́ка, да владѣ́етъ бы́вшими ѿ тебѐ тварьмѝ, и҆ да ѹ҆правлѧ́етъ мі́ръ въ преподо́бїи и҆ пра́вдѣ: Да́ждь мѝ твои́хъ прⷭ҇то́лѡвъ присѣдѧ́щꙋю премꙋ́дрость, и҆ не ѿлꙋчѝ менѐ ѿ ѻ҆́трѡкъ твои́хъ, ꙗ҆́кѡ а҆́зъ ра́бъ тво́й, и҆ сы́нъ рабы́ни твоеѧ̀. Послѝ ю҆̀ съ нб҃съ ѿ ст҃а́гѡ жили́ща твоегѡ̀, и҆ ѿ прⷭ҇то́ла сла́вы твоеѧ̀, да сꙋ́щи со мно́ю наꙋчи́тъ мѧ̀, что̀ бл҃гоꙋго́дно є҆́сть пред̾ тобо́ю: и҆ наста́витъ мѧ̀ въ ра́зꙋмъ, и҆ сохрани́тъ мѧ̀ въ сла́вѣ свое́й. Помышлє́нїѧ бо сме́ртныхъ всѧ̑ боѧзли̑ва, и҆ погрѣши́тєльна ѹ҆мышлє́нїѧ и҆́хъ.

<rubric>Премꙋ́дрости соломѡ́новы чте́нїе. (Главы̑ д҃, ѕ҃, з҃, в҃.)</rubric>

<versal>П</versal>охвалѧ́емꙋ првⷣникꙋ, возвеселѧ́тсѧ лю́дїе: Безсме́ртїе бо є҆́сть па́мѧть є҆гѡ̀, ꙗ҆́кѡ ѿ гдⷭ҇а познава́етсѧ, и҆ ѿ человѣ̑къ: и҆ ѹ҆го́дна гдⷭ҇ви дꙋша̀ є҆гѡ̀. Возлюби́те ѹ҆̀бо, ѽ мꙋ́жїе, мꙋ́дрость, и҆ поживетѐ: восхощи́те є҆ѧ̀, и҆ нака́зани бꙋ́дете: нача́ло бо є҆ѧ̀ любы̀, и҆ соблюде́нїе зако́на. Почти́те премꙋ́дрость, да во вѣ́ки црⷭ҇твꙋете. Возвѣщꙋ̀ ва́мъ, и҆ не скры́ю ѿ ва́съ та̑инъ бж҃їихъ: Ꙗ҆́кѡ то́й мꙋ́дрости наста́вникъ є҆́сть, и҆ мꙋ́дрыхъ и҆спра́витель, и҆ всѧ́комꙋ смы́слꙋ и҆ дѣ́лꙋ хитре́цъ. И҆ всѣ̑мъ смы́слѡмъ наꙋчи́тъ мꙋ́дрость: є҆́сть бо въ не́й дх҃ъ разꙋ́менъ и҆ ст҃ъ, и҆ сїѧ́нїе свѣ́та присносꙋ́щнагѡ, и҆ ѡ҆́бразъ бл҃гости бж҃їѧ. Та̀ дрꙋ́ги бж҃їѧ и҆ прⷪ҇ро́ки ѹ҆строѧ́етъ: Бл҃голѣ́пнѣйши же є҆́сть со́лнца, и҆ па́че всѧ́кагѡ сотворе́нїѧ ѕвѣ́здъ: свѣ́тꙋ сосꙋжда́ема, ѡ҆брѣта́етсѧ пе́рвѣйши. Та̀ ѹ҆гожда́ющихъ є҆́й ѿ болѣ́зней и҆зба́ви, и҆ наста́ви на стєзѝ пра̑выѧ. Дадѐ и҆̀мъ ра́зꙋмъ и҆мѣ́ти свѧ́тъ, и҆ сохранѝ ѧ҆̀ ѿ ловѧ́щихъ, и҆ по́двигъ крѣ́покъ подадѐ и҆̀мъ. Да разꙋмѣ́ютъ всѝ, ꙗ҆́кѡ си́льнѣе всегѡ̀ є҆́сть бл҃гоче́стїе. И҆ никогда́же премо́жетъ ѕло́ба мꙋ́дрости, нижѐ пре́йдетъ ѕлы̑ѧ ѡ҆блича́ющи сꙋ́дъ. Реко́ша же въ себѣ̀, помы́сливше непра́веднѡ: наси́льствꙋемъ пра́ведномꙋ, и҆ не пощади́мъ прпⷣбства є҆гѡ̀, ни ѹ҆срами́мсѧ сѣди́нъ ста́рости многолѣ́тны. Бꙋ́детъ бо на́мъ крѣ́пость зако́нъ: и҆ ѹ҆лови́мъ пра́веднаго, ꙗ҆́кѡ неꙋго́денъ на́мъ є҆́сть и҆ проти́витсѧ дѣлѡ́мъ на́шымъ, и҆ поно́ситъ на́мъ ѿпаде́нїе зако́на, и҆ ѡ҆блича́етъ на́мъ согрѣшє́нїѧ наказа́нїѧ на́шегѡ. Возвѣща́етъ на́мъ ра́зꙋмъ и҆мѣ́ти бж҃їй, и҆ ѻ҆́трока гдⷭ҇нѧ себѐ и҆менꙋ́етъ. Бы́сть на́мъ на ѡ҆бличе́нїе помышле́нїємъ на́шымъ, и҆ тѧ́жекъ на́мъ є҆́сть и҆ ви́димь: ꙗ҆́кѡ неподо́бно и҆ны̑мъ житїѐ є҆гѡ̀ и҆ и҆змѣне́ны стєзѝ є҆гѡ̀. Въ порꙋга́нїе вмѣни́хомсѧ є҆мꙋ̀, и҆ ѹ҆далѧ́етсѧ ѿ пꙋте́й на́шихъ ꙗ҆́кѡ ѿ нечистѡ́тъ, и҆ блажи́тъ послѣ̑днѧѧ пра́ведныхъ. Ѹ҆ви́димъ ѹ҆́бѡ, а҆́ще словеса̀ є҆гѡ̀ и҆́стинна сꙋ́ть, и҆скꙋси́мъ, ꙗ҆̀же сбыва́ютсѧ є҆мꙋ̀. Рꙋга́нїемъ и҆ мꙋ́кою и҆стѧ́жемъ є҆го̀, да разꙋмѣ́емъ кро́тость є҆гѡ̀, и҆ и҆скꙋ́симъ безѕло́бство є҆гѡ̀: сме́ртїю без̾ѡбра́зною ѡ҆сꙋ́димъ є҆го̀, бꙋ́детъ бо посѣще́нїе ѿ слове́съ є҆гѡ̀. Сїѧ̑ помы́слиша, и҆ прельсти́шасѧ: ѡ҆слѣпи́ бо ѧ҆̀ ѕло́ба и҆́хъ, и҆ не разꙋмѣ́ша та̑инъ бж҃їихъ, и҆ не разсꙋди́ша, ꙗ҆́кѡ ты̀ є҆сѝ бг҃ъ є҆ди́нъ, живота̀ и҆мѣ́ѧй и҆ сме́рти вла́сть, и҆ сп҃са́ѧй во вре́мѧ ско́рби, и҆ и҆збавлѧ́ѧй ѿ всѧ́кагѡ ѕла̀. Ще́дръ и҆ млⷭ҇тивъ, и҆ даѧ̀ преподѡ́бнымъ свои́мъ бл҃года́ть, и҆ свое́ю мы́шцею гѡ́рдымъ противлѧ́ѧсѧ.

<rubric>На лїті́и стїхи́ра хра́ма: та́же стїхи̑ры є҆рмоге́на, гла́съ а҃-й, самогла́сны.</rubric>

<red>Ч</red>то̀ сїѐ є҆́сть пра́зднество; что̀ є҆́сть ве́лїй гла́съ ѡ҆сщ҃е́ннагѡ собо́ра; что̀ сїѐ є҆́сть бл҃гохва́льное и҆ кра́сное собра́нїе; сщ҃е́нницы ра́дꙋютсѧ, лю́дїе въ весе́лїе ѡ҆блека́ютсѧ, и҆ всѧ̑ правосла́внаѧ рꙋ́сь торжествꙋ́етъ, ст҃и́телю є҆рмоге́нꙋ предлежа́щꙋ и҆ всѣ́хъ ѿ ра́ки моще́й свои́хъ бл҃гословлѧ́ющꙋ и҆ всѣ́хъ бл҃года́тнѡ ѹ҆тѣша́ющꙋ и҆ та́йнѡ глаго́лющꙋ: не бо́йсѧ, ма́лое ста́до, не потопи́ти мо́рю жите́йскомꙋ кораблѧ̀ і҆и҃сова, не поги́бнетъ рꙋ́сь правосла́внаѧ и҆ бг҃омъ люби́маѧ, ꙗ҆́кѡ бл҃гоизво́ли гдⷭ҇ь да́ти на́мъ ца́рство, на ка́мени бо вѣ́ры и҆ пра́вды стои́мъ.

<rubric>Прїиди́те, всѝ вѣ́рнїи, ст҃и́телѧ є҆рмоге́на восхва́лимъ, ѕвѣздꙋ̀ ѿ востѡ́къ со́лнца возсїѧ́вшꙋю и҆ за́падъ со́лнца правосла́вїемъ вѣ́ры ѡ҆зари́вшꙋю и҆ ны́нѣ ѕвѣздꙋ̀ но́вꙋ на сла́вныхъ нб҃сѣ́хъ въ со́нмѣ сщ҃енномч҃нкъ ꙗ҆вле́ннꙋю, въ по́мощь цр҃кви и҆ ѻ҆те́чествꙋ проти́вꙋ врагѡ́въ на́шихъ и҆ во ѹ҆твержде́нїе вѣ́ры ѻ҆тцє́въ на́шихъ: гдⷭ҇и, мл҃твами ст҃и́телѧ ми́ръ тво́й пода́ждь на́мъ и҆ ве́лїю млⷭ҇ть.</rubric>

<rubric>Сла́ва, гла́съ и҃.</rubric>

<red>Ч</red>то́ тѧ нарече́мъ, ст҃и́телю є҆рмоге́не; а҆́гг҃ла ли, занѐ ꙗ҆́кѡ храни́тель правосла́вныѧ рꙋ́си бы́лъ є҆сѝ, и҆лѝ а҆пⷭ҇ла, ꙗ҆́кѡ невѣ̑рныѧ наꙋчи́лъ є҆сѝ, мч҃нка ли, ꙗ҆́кѡ за правосла́вїе ца́рства дꙋ́шꙋ свою̀ хрⷭ҇та̀ ра́ди положи́лъ є҆сѝ: є҆го́же молѝ поми́ловати дꙋ́шы на́шѧ.

<rubric>И҆ ны́нѣ, бг҃оро́диченъ, гла́съ то́йже.</rubric>

<red>П</red>ритеце́мъ ны́нѣ къ мт҃ри гдⷭ҇а вы́шнѧгѡ и҆ вкꙋ́пѣ со ст҃и́телемъ є҆рмоге́номъ воспое́мъ застꙋ́пницꙋ ѹ҆се́рднꙋю: за всѣ́хъ мо́литъ бо сн҃а своего̀, хрⷭ҇та̀ бг҃а на́шего и҆ всѣ̑мъ твори́тъ сп҃сти́сѧ, въ держа́вный є҆ѧ̀ покро́въ прибѣга́ющымъ.

<rubric>На стїхо́внѣ стїхи̑ры, гла́съ ѕ҃.</rubric>

<podoben>Подо́бенъ: <incipit><red>Т</red>ридне́венъ воскре́слъ є҆сѝ:</incipit></podoben>

<red>С</red>т҃и́телю є҆рмоге́не, мо́лимъ тѧ̀: при́зри на рꙋ́сь и҆ посѣтѝ ю҆̀ мл҃твою: гдⷭ҇и, да и҆сче́знꙋтъ вразѝ рꙋ́си, ꙗ҆́кѡ ды́мъ, и҆ ꙗ҆́кѡ во́скъ ѿ лица̀ ѻ҆гнѧ̀ да поги́бнꙋтъ.

<rubric class="inline">Сті́хъ:</rubric> <red>Чⷭ҇</red>тна̀ пред̾ гдⷭ҇емъ сме́рть прпⷣбныхъ є҆гѡ̀.

<red>М</red>л҃твꙋ твою̀ пролїѧ́лъ є҆сѝ ко гдⷭ҇ꙋ, ст҃и́телю є҆рмоге́не, и҆ томꙋ̀ возвѣсти́лъ є҆сѝ печа̑ли твоѧ̑ глаго́лѧ: сѐ, а҆́зъ дꙋ́шꙋ мою̀ полага́ю за ѻ҆́вцы моѧ̑. Гдⷭ҇и, прїимѝ ю҆̀, ꙗ҆́кѡ кади́ло мл҃твы ѡ҆ рꙋ́си правосла́внѣй, да пребꙋ́детъ ст҃а и҆ правовѣ́рна во вѣ́ки.

<rubric class="inline">Сті́хъ:</rubric> <red>С</red>щ҃е́нницы твоѝ ѡ҆блекꙋ́тсѧ въ пра́вдꙋ, и҆ прпⷣбнїи твоѝ возра́дꙋютсѧ.

<red>Ѡ҆</red>блецы̀ на́съ мл҃твами твои́ми, ст҃и́телю ѻ҆́тче на́шъ, и҆ наꙋчѝ на́съ правосла́внѡ моли́тисѧ: гдⷭ҇и, гдⷭ҇и, сп҃сѝ на́съ, пре́жде да́же до конца̀ не поги́бнемъ.

<rubric>Сла́ва, и҆ ны́нѣ, бг҃оро́диченъ:</rubric>

<podoben>Подо́бенъ: <incipit><red>Т</red>ридне́венъ воскре́слъ є҆сѝ:</incipit></podoben>

<red>С</red>т҃и́телю є҆рмоге́нꙋ предстоѧ́щꙋ бж҃їей мт҃ри и҆ молѧ́щꙋсѧ ѡ҆ рꙋ́си, припаде́мъ и҆ мы̀ ко пречⷭ҇тѣй: прест҃а́ѧ бцⷣе, помога́й на́мъ.

<rubric>На бл҃гослове́нїи хлѣ́бѡвъ тропа́рь, два́жды. </rubric>

<incipit><red>Б</red>цⷣе дв҃о:</incipit> <rubric class="inline">Є҆ди́ножды.</rubric>

<rubric>А҆ и҆дѣ́же нѣ́сть всено́щнагѡ бдѣ́нїѧ: на вели́цѣй вече́рни по <incipit><red>Н</red>ы́нѣ ѿпꙋща́еши:</incipit> глаго́лемъ тропа́рь є҆ди́ножды: Сла́ва, и҆ ны́нѣ, бг҃оро́диченъ воскре́сенъ.</rubric>

<rubric>Тропа́рь на преставле́нїе, гла́съ д҃.</rubric>

<red>Р</red>ѡссі́йскїѧ землѝ первопресто́льниче и҆ неꙋсы́пный ѡ҆ не́й къ бг҃ꙋ моли́твенниче! За вѣ́рꙋ хрⷭ҇то́вꙋ и҆ па́ствꙋ твою̀ дꙋ́шꙋ свою̀ положи́въ, странꙋ̀ на́шꙋ ѿ нече́стїѧ и҆зба́вилъ є҆сѝ. Тѣ́мже вопїе́мъ тѝ: сп҃са́й на́съ моли́твами твои́ми, сщ҃енномч҃ниче є҆рмоге́не, ѻ҆́тче на́шъ.

<rubric>Тропа́рь на прославле́нїе, гла́съ д҃.</rubric>

<red>П</red>риспѣ̀ де́нь свѣ́тлагѡ торжества̀, гра́дъ москва̀ ра́дꙋетсѧ, и҆ съ ни́мъ рꙋ́сь правосла́внаѧ ликовствꙋ́етъ пѣ́сньми и҆ пѣ́ньми дꙋхо́вными: дне́сь бо сщ҃е́нное торжество̀ въ ꙗ҆вле́нїи честны́хъ и҆ многоцѣле́бныхъ моще́й ст҃и́телѧ и҆ чꙋдотво́рца є҆рмоге́на, ꙗ҆́коже со́лнце незаходи́мое возсїѧ̀ свѣтоза́рными лꙋча́ми, разгонѧ́ѧ тьмꙋ̀ и҆скꙋше́нїй же и҆ бѣ́дъ ѿ вопїю́щихъ вѣ́рнѡ: сп҃са́й на́съ, ꙗ҆́кѡ предста́тель на́шъ, вели́кїй є҆рмоге́не.



<rubric>На ѹ҆́трени, На <incipit><red>Б</red>г҃ъ гдⷭ҇ь:</incipit> тропа́рь ст҃и́телѧ, два́жды. Сла́ва, и҆ ны́нѣ, бг҃оро́диченъ:</rubric>

<incipit><red>Є҆́</red>же ѿ вѣ́ка ѹ҆тае́нное:</incipit>

<rubric>По а҃-мъ стїхосло́вїи сѣда́льны, гла́съ д҃.</rubric>

<podoben>Подо́бенъ: <incipit><red>Ꙗ҆</red>ви́лсѧ є҆сѝ:</incipit></podoben>

<red>С</red>трои́телѧ землѝ на́шеѧ во дни̑ нестрое́нїѧ, вѣ́рнїи, соше́дшесѧ восхва́лимъ: ꙗ҆́кѡ ца́рствꙋ на́шемꙋ пꙋ́ть правосла́внагѡ строи́тельства проповѣ́да, и҆ самозва́нныѧ бг҃опроти́вныѧ вла̑сти ѡ҆бличи́въ дерзнове́ннѣ, въ темни́цѣ гла́домъ замꙋ́ченъ бы́сть: и҆ ны́нѣ со сщ҃енномч҃нки живы́й, хрⷭ҇тꙋ̀ мо́литсѧ, сп҃сти́сѧ на́мъ.

<rubric>Сла́ва:</rubric>

<red>С</red>вѣ́тлꙋю твою̀ па́мѧть дне́сь творѧ́ще, сп҃са и҆ гдⷭ҇а моли́ти приле́жнѡ тѧ̀ мо́лимъ, сщ҃енномч҃нче є҆рмоге́не, зако́нѡмъ да́ти правосла́вное ѹ҆твержде́нїе.

<rubric>И҆ ны́нѣ, бг҃оро́диченъ:</rubric>

<red>Т</red>е́плое застꙋпле́нїе сꙋ́щымъ въ бѣда́хъ, и҆ помо́щницꙋ на́шꙋ, є҆́юже ра́бства и҆нозе́мнагѡ и҆зба́вихомсѧ, бцⷣꙋ, вѣ́рнїи, ѹ҆бл҃жа́емъ.

<rubric>По в҃-мъ стїхосло́вїи сѣда́льны, то́йже гла́съ и҆ подо́бенъ.</rubric>

<red>Ꙗ҆</red>ви́лсѧ є҆сѝ дне́сь рꙋ́си правосла́внѣй, и҆ свѣ́тъ твоегѡ̀ бл҃говоле́нїѧ зна́менасѧ на на́съ, въ ра́зꙋмѣ пою́щихъ тѧ̀: прише́лъ є҆сѝ, и҆ ꙗ҆ви́лсѧ є҆сѝ, чꙋдотво́рецъ пресла́вный.

<rubric>Сла́ва:</rubric>

<red>П</red>ритеце́мъ, вѣ́рнїи, къ ра́цѣ моще́й ст҃и́телѧ є҆рмоге́на, и҆ пролїе́мъ пред̾ ни́мъ печа́ль на́шꙋ, и҆ ско́рбь на́шꙋ пред̾ ни́мъ возвѣсти́мъ, да ѡ҆брѧ́щемъ ве́лїе ѹ҆тѣше́нїе: всѧ́къ бо вѣ́рꙋѧй не ѿи́детъ то́щь.

<rubric>И҆ ны́нѣ:</rubric>

<red>Д</red>не́сь влⷣчца мі́ра ра́дꙋетсѧ, зрѧ́щи ст҃и́телѧ є҆рмоге́на, ѿ хрⷭ҇та̀ вѣнча́ннаго си́лою мно́гою и҆ при́снѡ ѡ҆ правосла́внѣй рꙋ́си молѧ́щасѧ. Є҆гѡ́же мл҃твами мт҃и бг҃а вы́шнѧгѡ, покры́й на́съ покро́вомъ твоеѧ̀ бл҃гости.

<rubric>По полѷеле́и сѣда́льны, гла́съ и҆ подо́бенъ то́йже.</rubric>

<red>П</red>ремꙋ́драго і҆ера́рха восхва́лимъ, ꙗ҆́кѡ ко́рмчаго рꙋ́си правосла́вныѧ, къ го́рнемꙋ і҆ерⷭ҇ли́мꙋ пꙋтево́дствꙋюща, и҆ на всѧ́кꙋ пра́вдꙋ наставлѧ́юща, и҆ ѿ всѧ́кагѡ ѕла̀ сп҃са́юща.

<rubric>Сла́ва:</rubric>

<red>П</red>ремꙋ́драго і҆ера́рха восхва́лимъ, ꙗ҆́кѡ а҆́гг҃ла храни́телѧ рꙋ́си правосла́вныѧ странꙋ̀ на́шꙋ въ правосла́внѣй вѣ́рѣ ѹ҆твержда́юща, и҆ хрⷭ҇та̀ въ не́й воѡбража́юща.

<red>Ѹ҆</red>бл҃жи́мъ чⷭ҇тнѣ́йшꙋю го́рнихъ во́инствъ: та́ бо помогла̀ є҆́сть ст҃и́телю є҆рмоге́нꙋ ѹ҆поко́итисѧ въ вѣ́чныхъ ѡ҆би́телехъ, та́ бо сп҃се́тъ и҆ на́съ грѣ́шныхъ.

<rubric>По н҃-мъ ѱалмѣ̀ стїхи́ра, гла́съ д҃.</rubric>

<podoben>Подо́бенъ: <incipit><red>Ꙗ҆</red>ви́лсѧ є҆сѝ:</incipit></podoben>

<red>П</red>редста́тель теплѣ́йшїй ца́рства правосла́внагѡ показа́лсѧ є҆сѝ, є҆рмоге́не, и҆ и҆носла̑внаѧ ѹ҆чє́нїѧ ѿверга́ѧ со дерзнове́нїемъ, пра́вило показа́лсѧ є҆сѝ всѣ̑мъ правосла́вїѧ, ѡ҆ всѣ́хъ молѧ́сѧ послѣдꙋ́ющихъ твои̑мъ бжⷭ҇твєннымъ ѹ҆чє́нїемъ и҆ наказа́нїємъ.

<rubric>Канѡ́нъ бцⷣы, со і҆рмосо́мъ на ѕ҃, гла́съ и҃:</rubric>

<incipit><red>В</red>о́дꙋ проше́дъ:</incipit>

<rubric>И҆ ст҃и́телѧ, гла́съ и҃, є҆гѡ́же краегране́сїе: <acrostic><red>В</red>онмѝ, землѐ, гла́сꙋ ст҃и́телѧ є҆рмоге́на: ст҃а́ѧ и҆ бг҃омъ люби́маѧ рꙋ́сь не поги́бнетъ на и҃.</acrostic></rubric>



## Пѣ́снь а҃.

<rubric class="inline">І҆рмо́съ:</rubric> <irmos><red>П</red>ѣ́снь возсле́мъ лю́дїе, чꙋ́дномꙋ бг҃ꙋ на́шемꙋ, свободи́вшемꙋ і҆и҃лѧ ѿ рабо́ты, пѣ́снь побѣ́днꙋю пою́ще и҆ вопїю́ще: пои́мъ тебѣ̀ є҆ди́номꙋ влⷣцѣ.</irmos>

<red>В</red>ѣ́дꙋщїи воскликнове́нїе, по́йте и҆ велича́йте ст҃и́телѧ вели́каго, и҆ взира́юще на кончи́нꙋ є҆гѡ̀, подража́йте вѣ́рѣ є҆гѡ̀.

<red>Ѻ҆</red>би́лїе бл҃года́ти ѡ҆бита́етъ въ ра́цѣ моще́й твои́хъ, ст҃и́телю є҆рмоге́не, є҆ѧ́же ра́ди прославлѧ́емъ тѧ̀, ꙗ҆́кѡ новоѧвле́нна чꙋдотво́рца, и҆ про́симъ и҆сцѣле́нїй.

<red>Н</red>ача́ло премꙋ́дрости стра́хъ гдⷭ҇нь, наꙋчи́вый и҆ тѧ̀, ст҃и́телю, рабо́тати гдⷭ҇еви съ тре́петомъ и҆ ра́доватисѧ пред̾ лице́мъ є҆гѡ̀. Да́ждь и҆ на́мъ, по мл҃твѣ твое́й, положи́ти сїѐ нача́ло бл҃го́е.

<red>М</red>нѡ́ги скѡ́рби првⷣнымъ и҆ ѿ всѣ́хъ и҆́хъ и҆зба́витъ ѧ҆̀ гдⷭ҇ь. По словесѝ семꙋ̀ бы́сть житїѐ твоѐ, ст҃и́телю. И҆ сѐ, ны́нѣ ра́дꙋешисѧ на нб҃сѣ́хъ и҆ ра́дꙋеши всѣ́хъ чтꙋ́щихъ па́мѧть твою̀.

<red>И҆</red>спыта́ѧй свидѣ̑нїѧ бж҃їѧ бы́лъ є҆сѝ, ст҃и́телю: въ зако́нѣ бо хрⷭ҇то́вѣ поꙋча́лсѧ є҆сѝ де́нь и҆ но́щь, и҆ ѡ҆правда̑нїѧ гдⷭ҇нѧ пра̑ва сꙋ́ть: въ селє́нїѧ бо првⷣныхъ всели́ тѧ гдⷭ҇ь.

<red>З</red>а́пѡвѣди гдⷭ҇ни ѿ ю҆́ности возлюби́лъ є҆сѝ и҆ преда̑нїѧ ст҃ы́хъ ѻ҆тє́цъ да́же до сме́рти соблю́лъ є҆сѝ, ст҃и́телю, и҆ ны́нѣ съ ни́ми сопрославлѧ́еши бг҃а, є҆го́же молѝ, да сп҃се́тъ тобо́ю дꙋ́шы на́шѧ.

<red>Є҆</red>го́же возлюби́лъ є҆сѝ и҆ є҆мꙋ́же ре́вностнѡ порабо́талъ є҆сѝ, ны́нѣ съ ли́ки ст҃ы́хъ воспѣва́еши и҆ мо́лишисѧ за ны̀.

<rubric class="inline">Бг҃оро́диченъ:</rubric> <red>М</red>л҃твеннице те́плаѧ, застꙋ́пнице ро́да хрⷭ҇тїа́нскагѡ, прїимѝ мѡльбы̀ ѿ на́съ, приле́жнѡ призыва́ющихъ и҆ молѧ́щихсѧ тебѣ̀: покры́й странꙋ̀ на́шꙋ правосла́внꙋю покро́вомъ твоеѧ̀ бл҃гости.

## Пѣ́снь г҃.

<rubric class="inline">І҆рмо́съ:</rubric> <irmos><red>Т</red>ы̀ є҆сѝ ѹ҆твержде́нїе притека́ющихъ къ тебѣ̀, гдⷭ҇и: ты̀ є҆сѝ свѣ́тъ ѡ҆мраче́нныхъ, и҆ пое́тъ тѧ̀ дꙋ́хъ мо́й.</irmos>

<red>Л</red>ѣ̑та дрє́внѧѧ помѧнꙋ́хъ и҆ поꙋчи́хсѧ во всѣ́хъ дѣ́лѣхъ твои́хъ, ст҃и́телю, и҆ ѡ҆брѣто́хъ вѣ́дѣнїе, ка́кѡ жи́ти въ мі́рѣ се́мъ, ѿ ст҃ы́хъ ѻ҆тє́цъ и҆ ѿ житі́й ст҃ы́хъ вразꙋмлѧ́ѧсѧ.

<red>Є҆</red>пі́скопъ мꙋ́дрый лю́демъ и҆ ца́рствꙋ бы́лъ є҆сѝ, ст҃и́телю: ѹ҆подо́билсѧ є҆сѝ мꙋ́жꙋ смотрѧ́щꙋ лицѐ бытїѧ̀ ца́рства правосла́внагѡ въ лѣ́тописехъ дре́внихъ, ꙗ҆́коже въ зерца́лѣ, поꙋча́ющꙋсѧ премꙋ́дрости правосла́вїѧ во дне́хъ дре́внихъ.

<red>Г</red>дⷭ҇и гдⷭ҇ь на́шъ, ꙗ҆́кѡ чꙋ́дно и҆́мѧ твоѐ по все́й рꙋ́си. Гдⷭ҇ь посмѣе́тсѧ врагѡ́мъ на́шымъ. Гдⷭ҇ь застꙋ́пникъ на́шъ. Сїю̀ пра́вдꙋ живописа́лъ є҆сѝ, ст҃и́телю, поꙋча́ѧ ро́ды родѡ́въ, ꙗ҆́кѡ лѣтопи́сецъ правосла́вныѧ рꙋ́си.

<red>Л</red>ю́дїе, поꙋчи́тесѧ, лю́дїе, ѹ҆мили́тесѧ, вразꙋмлѧ́юще себѐ самѣ́хъ въ пѣ́нїихъ и҆ пѣ́снехъ дꙋхо́вныхъ, и҆́миже просла́вилъ є҆́сть ст҃и́тель є҆рмоге́нъ застꙋ́пницꙋ ро́да на́шегѡ.

<red>А҆́</red>ще не гдⷭ҇ь сози́ждетъ до́мъ, всꙋ́е трꙋди́шасѧ зи́ждꙋщїи. Сїю̀ и҆́стинꙋ внꙋша́лъ є҆сѝ, ст҃и́телю, стра́жємъ землѝ на́шеѧ, да не ѡ҆сꙋетѧ́тсѧ помышлє́нїи свои́ми и҆ да не всꙋ́е мѧтꙋ́тсѧ.

<red>С</red>щ҃е́нникъ цр҃кве ст҃и́телѧ нїкола́ѧ бы́лъ є҆сѝ, є҆рмоге́не, и҆ возгрѣва́ѧ да́ръ, живы́й въ тебѣ̀, ве́лїю любо́вь бг҃ома́тере стѧжа́лъ є҆сѝ, є҆́юже ѿ сла́вы въ сла́вꙋ да́же до нб҃сѐ влеко́мъ бы́лъ є҆сѝ и҆ въ селе́нїихъ првⷣныхъ всели́лсѧ є҆сѝ.

<red>Ѹ҆</red>подо́билсѧ є҆сѝ кꙋпцꙋ̀, многоцѣ́ненъ би́серъ ѡ҆брѣ́тшꙋ, є҆гда̀ і҆кѡ́нꙋ бг҃омт҃ре ѿ землѝ под̾ѧ́лъ є҆сѝ, ꙗ҆́кѡ сокро́вище бл҃года́ти, ни́щыѧ дꙋ́хомъ ѡ҆богаща́ющее.

<rubric class="inline">Бг҃оро́диченъ:</rubric> <red>С</red>каза́нїе чꙋде́съ твои́хъ, бцⷣе, є҆́же написа̀ ст҃и́тель є҆рмоге́нъ во сла́вꙋ і҆кѡ́ны твоеѧ̀ каза́нскїѧ, воздвиза́етъ всю̀ рꙋ́сь правосла́внꙋю при́снѡ прибѣга́ти къ тебѣ̀ во всѣ́хъ ѡ҆бстоѧ́нїихъ и҆ приле́жнѡ моли́ти: прест҃а́ѧ бцⷣе, помога́й на́мъ.

<rubric>Сѣда́ленъ, гла́съ и҃.</rubric>

<podoben>Подо́бенъ: <incipit><red>П</red>ремꙋ́дрости:</incipit></podoben>

<red>В</red>озше́дъ на высотꙋ̀ нбⷭ҇нꙋю, и҆ бжⷭ҇твенными ѿтꙋ́дꙋ, ѻ҆́тче, ѡ҆зари́всѧ сїѧ̑нїи чꙋде́съ, пресвѣ́телъ вои́стинꙋ ꙗ҆ви́лсѧ є҆сѝ правосла́внѣй рꙋ́си па́стырь, на́мъ въ напа́стехъ сы́й предста́тель непобѣди́мъ: тѣ́мже пресла́внѡ врагѝ побѣди́въ, лжꙋ̀ и҆носла́вїѧ ѿгна́лъ є҆сѝ, и҆ ца́рство правосла́вное спа́слъ є҆сѝ ѿ поги́бели, є҆рмоге́не. Молѝ хрⷭ҇та̀ бг҃а: грѣхѡ́въ ѡ҆ставле́нїе дарова́ти чтꙋ́щымъ любо́вїю ст҃ꙋ́ю па́мѧть твою̀.

<rubric>Сла́ва, и҆ ны́нѣ, бг҃оро́диченъ:</rubric>

<red>С</red>т҃и́телю є҆рмоге́нꙋ подража́юще, почти́мъ пресвѣ́тлꙋю і҆кѡ́нꙋ бг҃омт҃ре, ꙗ҆́кѡ и҆сто́чникъ неисчерпа́емый и҆сцѣле́нїй, и҆ ѹ҆бл҃жи́мъ мт҃рь бг҃а вы́шнѧгѡ, ꙗ҆́кѡ дв҃ꙋ и҆ є҆ди́нꙋ въ жена́хъ, без̾ сѣ́мене ро́ждшꙋю бг҃а пло́тїю.

## Пѣ́снь д҃.

<rubric class="inline">І҆рмо́съ:</rubric> <irmos><red>Ѹ҆</red>слы́шахъ, гдⷭ҇и, смотре́нїѧ твоегѡ̀ та́инство, разꙋмѣ́хъ дѣла̀ твоѧ̑, и҆ просла́вихъ твоѐ бжⷭ҇тво̀.</irmos>

<red>В</red>озвѣсти́те во ꙗ҆зы́цѣхъ дѣла̀ бж҃їѧ, ꙗ҆̀же ꙗ҆ви́лъ на́мъ є҆́сть гдⷭ҇ь вседержи́тель ѿ і҆кѡ́ны своеѧ̀ мт҃ре, ре́клъ є҆сѝ, ст҃и́телю: да не рекꙋ́тъ ꙗ҆зы́цы: гдⷭ҇ѣ є҆́сть бг҃ъ и҆́хъ, въ него́же вѣ́рꙋютъ; и҆ да заградѧ́тсѧ ѹ҆ста̀ и҆́хъ.

<red>Ꙗ҆́</red>та бы́сть земле́ю, но не ѹ҆держа́нна, і҆кѡ́на пречⷭ҇тыѧ, да бꙋ́детъ во ѹ҆твержде́нїе новопросвѣщє́ннымъ, блꙋжда́ющымъ же во тьмѣ̀ невѣ́дѣнїѧ во ѿкрове́нїе свѣ́та и҆́стины, ꙗ҆́коже мꙋ́дрствꙋетъ ѡ҆ се́мъ ст҃и́тель є҆рмоге́нъ.

<red>Т</red>ы̀ є҆сѝ и҆зрѧ́дное пѣ́нїе чꙋде́съ пренепоро́чныѧ, ты̀ є҆сѝ ѹ҆твержде́нїе немощствꙋ́ющихъ въ вѣ́рѣ, ты̀ є҆сѝ просвѣще́нїе ѡ҆мраче́нныхъ тьмо́ю невѣ́рїѧ, и҆ пое́тъ тѧ̀ дꙋ́хъ мо́й.

<red>И҆́</red>го бл҃го́е и҆ бре́мѧ ле́гкое под̾ѧ́лъ є҆сѝ, є҆рмоге́не, є҆гда̀ ѻ҆́бразъ а҆́гг҃льскїй воспрїѧ́лъ є҆сѝ, да прїи́деши въ во́зрастъ мꙋ́жа соверше́нна.

<red>Т</red>ебѐ, ѡ҆дѣ́ющагосѧ мл҃твою, ꙗ҆́кѡ ри́зою, добродѣ́телей подви́жника, сп҃сова ѡ҆би́тель ви́дѧ, ѕѣлѡ̀ ра́довасѧ: грѧде́тъ бо сщ҃енно-а҆рхїмандрі́тъ ѡ҆бнови́ти ѡ҆би́тель и҆ ѹ҆тверди́ти бл҃гоче́стїе.

<red>Є҆</red>рмола́ю тезоимени́тый ѹ҆соверши́лсѧ є҆сѝ: є҆рмоге́нꙋ же сожи́тельствꙋѧ ѹ҆подо́билсѧ є҆сѝ: и҆ сѐ, ꙗ҆́кѡ свѣти́льникъ немерца́ѧй, поставлѧ́ешисѧ на свѣ́щницѣ каза́нскїѧ цр҃кве.

<red>Л</red>ѣ́пѡ є҆́сть премꙋ́дромꙋ немꙋ̑дрыѧ превѣща́ти, си́льномꙋ ѡ҆ гдⷭ҇ѣ немощны̑ѧ ѹ҆крѣплѧ́ти: лѣ́пѡ є҆́сть свѧти́тельствовати є҆рмоге́нꙋ, всѧ̑ могꙋ́щемꙋ ѡ҆ хрⷭ҇тѣ̀ і҆и҃сѣ.

<rubric class="inline">Бг҃оро́диченъ:</rubric> <red>Ꙗ҆́</red>кѡ гпⷭ҇жꙋ̀ цр҃и́цꙋ и҆ влⷣчцꙋ, застꙋпа́ющꙋ всѣ́хъ на́съ, въ держа́вный тво́й покро́въ прибѣга́ющихъ, пое́тъ тѧ̀ ст҃ы́й є҆рмоге́нъ, съ ни́мже прїимѝ и҆ на̑ша молє́нїѧ и҆ сп҃сѝ дꙋ́шы на́шѧ.

## Пѣ́снь є҃.

<rubric class="inline">І҆рмо́съ:</rubric> <irmos><red>Ѹ҆́</red>тренююще вопїе́мъ тѝ: гдⷭ҇и, сп҃си́ ны, ты́ бо є҆сѝ бг҃ъ на́шъ, ра́звѣ тебє̀ и҆но́гѡ не зна́емъ.</irmos>

<red>Є҆</red>гда̀ бы́лъ є҆сѝ въ каза́ни, невѣ́дꙋщыѧ и҆́стиннагѡ бг҃а просвѣща́лъ є҆сѝ и҆ рабо́тати є҆ди́номꙋ бг҃ꙋ наꙋча́лъ є҆сѝ. Сегѡ̀ ра́ди со а҆пⷭ҇лы ра́дꙋешисѧ, прїе́млѧ награ́дꙋ бл҃говѣ́стника хрⷭ҇то́ва.

<red>Р</red>е́вностїю бж҃їею по сла́вѣ ди́вныхъ во ст҃ы́хъ: гꙋ́рїа, варсоно́фїа и҆ ге́рмана поревнова́лъ є҆сѝ, є҆рмоге́не, и҆ тѣ́хъ мл҃твами вспомоществꙋ́емый, въ ѡ҆би́тєли ст҃и́телей пресели́лсѧ є҆сѝ, предстоѧ̀ є҆ди́номꙋ пастыренача́льникꙋ, є҆го́же молѝ сп҃сти́сѧ всѣ̑мъ на́мъ.

<red>М</red>и́лꙋѧ нака́зывалъ є҆сѝ и҆ наказꙋ́ѧ ми́ловалъ є҆сѝ, ст҃и́телю, и҆ се́ю мꙋ́дростїю ѡ҆гражда́лъ є҆сѝ ѿ волкѡ́въ хи́щныхъ новопросвѣщє́ннаѧ ча̑да твоѧ̑ и҆ всѧ̑ ѻ҆́вцы твоѧ̑.

<red>Ѡ҆</red>пло́томъ во́ли царе́вой, ревнꙋ́ющїѧ по правосла́вїю ца́рства, немощны̑ѧ въ вѣ́рѣ ѡ҆гражда́лъ є҆сѝ и҆ къ попече́нїю ѡ҆ сп҃се́нїи ца́рства во хрⷭ҇тѣ̀ і҆и҃сѣ царѧ̀ ѳео́дѡра призыва́лъ є҆сѝ, ѹ҆казꙋ́ѧ ца́рствꙋ сп҃си́тельное преѡбраже́нїе.

<red>Г</red>ра́дъ москва̀ и҆ съ ни́мъ всѧ̀ рꙋ́сь пла́касѧ го́рькѡ, самозва́ннꙋ повели́телю воцари́вшꙋсѧ и҆ въ нече́стїе ѡ҆бле́кшꙋсѧ, ты́ же є҆ди́нъ, ꙗ҆́кѡ крѣ́пкїй побо́рникъ, семꙋ̀ нече́стїю противоста́лъ є҆сѝ и҆ вѣ́рꙋ правосла́внꙋю со дерзнове́нїемъ и҆сповѣ́далъ є҆сѝ.

<red>Є҆</red>рмоге́на и҆сповѣ́дника, и҆́же не ѹ҆боѧ́сѧ преще́нїѧ сме́ртнагѡ и҆ слове́съ жесто́кихъ ѿ нечести́вагѡ врага̀, пѣ́сньми ѹ҆бл҃жа́емъ.

<red>Н</red>а него́же ра́дꙋющесѧ взира́ютъ чи́ни а҆́гг҃льстїи и҆ всѝ ст҃і́и, томꙋ̀ предстои́ши ны́нѣ, є҆рмоге́не, и҆ ꙗ҆́кѡ и҆сповѣ́дникъ хода́тайствꙋеши при́снѡ за рꙋ́сь правосла́внꙋю.

<rubric class="inline">Бг҃оро́диченъ:</rubric> <red>А҆</red>да́мово воззва́нїе, пренепоро́чнаѧ дв҃о, съ тобо́ю гдⷭ҇ь и҆ тобо́ю съ на́ми бг҃ъ: разꙋмѣ́йте сїѐ, ꙗ҆зы́цы, и҆ покарѧ́йтесѧ.

## Пѣ́снь ѕ҃.

<rubric class="inline">І҆рмо́съ:</rubric> <irmos><red>Р</red>и́зꙋ мнѣ̀ пода́ждь свѣ́тлꙋ, ѡ҆дѣѧ́йсѧ свѣ́томъ ꙗ҆́кѡ ри́зою, многомлⷭ҇тиве хрⷭ҇тѐ бж҃е на́шъ.</irmos>

<red>С</red>обо́ра ѡ҆сщ҃е́ннагѡ и҆збра́нїемъ и҆ повелѣ́нїемъ ца́рскимъ возше́лъ є҆сѝ, ст҃и́телю, на престо́лъ патрїа́ршїѧ вла́сти, да сп҃се́ши рꙋ́сь, напа́стьми мно́гими ѡ҆бꙋрева́емꙋ.

<red>В</red>ѣ́ры нелицемѣ́рныѧ и҆сповѣ́данїе непоколе́блемое начерта́лъ є҆сѝ, ст҃и́телю, рꙋко́ю твое́ю и҆ сїю̀ вѣ́рꙋ пред̾ лице́мъ всеѧ̀ цр҃кве въ собо́рѣ ѹ҆спе́нїѧ пречⷭ҇тыѧ и҆сповѣ́далъ є҆сѝ, да ѹ҆́зритъ всѧ̑ рꙋ́сь ка́мень и҆́стинныѧ вѣ́ры, на не́мже сози́ждетсѧ ца́рство и҆ ѹ҆тверди́тсѧ въ правосла́вїи.

<red>Ѧ҆</red>зы́къ тво́й тро́сть кни́жника скоропи́сца, и҆́мже загради́шасѧ ѹ҆ста̀ грѣ́шнича и҆ ѹ҆ста̀ льсти́вагѡ и҆ ѹ҆смири́сѧ мѧте́жъ нечести́выхъ.

<red>Т</red>ьмꙋ̀ лжѝ, ꙗ҆́же бы́сть ѡ҆́крестъ престо́ла ца́рскагѡ, разгонѧ́ѧ сло́вомъ и҆́стины, и҆ на борьбꙋ̀ съ и҆змѣ́нниками правосла́вное во́инство бл҃гословлѧ́ѧ и҆зне́слъ є҆сѝ на стѡ́гна гра́да москвы̀ покро́въ ѿ чꙋдото́чныхъ моще́й цр҃е́вича дими́трїа, да возвѣсти́тсѧ пра́вда бж҃їѧ и҆ да ѹ҆крѣпи́тсѧ страна̀ правосла́внаѧ.

<red>А҆́</red>ще ца́рь бл҃гочести́въ ре́клъ є҆сѝ, ст҃и́телю, и҆ по вѣ́рѣ правосла́внѣй побора́тель, бл҃гослови́те ѡ҆ не́мъ гдⷭ҇а, и҆ возлюби́те є҆го̀, и҆ въ стра́сѣ бж҃їи повинꙋ́йтесѧ є҆мꙋ̀ и҆ покарѧ́йтесѧ.

<red>Ꙗ҆́</red>кѡ дре́во при и҆схо́дищихъ во́дъ бы́лъ є҆сѝ ѹ҆ престо́ла бл҃года́ти, ст҃и́телю, ѡ҆сѣнѧ́ѧ прохла́дою ѹ҆тѣше́нїѧ и҆ многопло́дїемъ пра́вды царѧ̀ правосла́вныѧ рꙋ́си.

<red>И҆</red> проповѣ́дꙋеши, и҆ ѡ҆блича́еши, и҆ призыва́еши, и҆ мо́лишисѧ, и҆ моли́тисѧ во всѣ́хъ хра́мѣхъ повелѣва́еши, ст҃и́телю, ѡ҆ сп҃се́нїи ѡ҆ ѹ҆мире́нїи страны̀ правосла́вныѧ.

<rubric class="inline">Бг҃оро́диченъ:</rubric> <red>Б</red>цⷣе дв҃о, ѹ҆пова́нїе хрⷭ҇тїа́нѡмъ, покры́й, соблюдѝ, сохранѝ и҆ сп҃сѝ рꙋ́сь, прибѣга́ющꙋ ко твоемꙋ̀ застꙋпле́нїю.

<rubric>Конда́къ, гла́съ ѕ҃.</rubric>

<red>Т</red>емни́цею и҆ гла́домъ и҆знꙋрѧ́емь, да́же до сме́рти вѣ́ренъ пребы́лъ є҆сѝ, бл҃же́нне є҆рмоге́не, малодꙋ́шїе ѿ серде́цъ люде́й твои́хъ ѿгонѧ́ѧ и҆ на ѻ҆́бщїй по́двигъ всѧ̑ призыва́ѧ. Тѣ́мже и҆ нечести́выхъ мѧте́жъ низложи́лъ є҆сѝ и҆ ски́птры ца́рства ѹ҆тверди́лъ є҆сѝ, да всѝ зове́мъ тѝ: ра́дꙋйсѧ, застꙋ́пниче рѡссі́йскїѧ землѝ.

<rubric class="inline">І҆́косъ:</rubric> <red>П</red>рїиди́те, правосла́внїи лю́дїе, пѣ́сньми ѹ҆бл҃жи́мъ пресвѣ́тла свѣти́льника цр҃кве рѡссі́йскїѧ, непоколеби́ма столпа̀ вѣ́ры правосла́вныѧ, те́пла мл҃твенника и҆ предста́телѧ за зе́млю на́шꙋ, крѣ́пка стоѧ́телѧ проти́вꙋ врагѡ́въ, стро́гаго ѡ҆бличи́телѧ на преда́телей и҆ разори́телей правосла́внагѡ ца́рства, до́браго па́стырѧ, дꙋ́шꙋ свою̀ за ѻ҆́вцы своѧ̑ положи́вша и҆ сегѡ̀ ра́ди вѣнце́мъ сла́вы ѿ гдⷭ҇а вѣнча́нна, къ немꙋ́же припаде́мъ, вѣ́рою и҆ любо́вїю зовꙋ́ще си́це: ра́дꙋйсѧ, вели́кїй въ і҆ера́рсѣхъ рѡссі́йскихъ ст҃и́телю хрⷭ҇то́въ, ѻ҆́тче на́шъ є҆рмоге́не.

## Пѣ́снь з҃.

<rubric class="inline">І҆рмо́съ:</rubric> <irmos><red>Ѻ҆́</red>троцы бл҃гочести́вїи въ вавѷлѡ́нѣ ѻ҆́бразꙋ злато́мꙋ не поклони́шасѧ: но посредѣ̀ пе́щи ѻ҆́гненныѧ ѡ҆роша́еми, пѣ́снь воспѣва́хꙋ, глаго́люще: превозноси́мый ѻ҆тцє́въ и҆ на́съ бж҃е, бл҃гослове́нъ є҆сѝ.</irmos>

<red>Ѻ҆</red>гне́мъ лю́тыѧ ѕло́бы ѡ҆палѧ́ема, пе́щи ѻ҆́гненнѣй ѹ҆подо́биласѧ є҆́сть правосла́внаѧ рꙋ́сь во днѝ разоре́нїѧ и҆ мѧте́жа лю́тагѡ, си́лою же слове́съ твои́хъ, ст҃и́телю, ѡ҆роша́ема и҆ до дне́сь пое́тъ правосла́внѡ: ѻ҆тцє́въ и҆ на́съ бж҃е, бл҃гослове́нъ є҆сѝ.

<red>Г</red>ла́съ въ собо́рѣ ѹ҆спе́нїѧ пречⷭ҇тыѧ слы́шанъ бы́сть: пока́йтесѧ ѡ҆ ѕло́бѣ ва́шей, вразѝ царю̀ правосла́вномꙋ и҆ бг҃ови, и҆́бо бг҃омъ вѣнча́нъ є҆́сть на ца́рство и҆ бг҃омъ ца́рствꙋетъ во ѹ҆твержде́нїе хрⷭ҇то́вы пра́вды, пою́ще гдⷭ҇еви: ѻ҆тцє́въ бж҃е, бл҃гослове́нъ є҆сѝ.

<red>Ѻ҆</red>те́цъ всеѧ̀ рꙋ́си въ дни̑ ско́рби и҆ ѡ҆бстоѧ́нїй ꙗ҆ви́лсѧ ст҃и́тель бж҃їй є҆рмоге́нъ: сегѡ̀ ра́ди призыва́йте є҆го̀ и҆ по́йте съ ни́мъ и҆́мени всевы́шнѧгѡ: ѻ҆тцє́въ и҆ на́съ бж҃е бл҃гослове́нъ є҆сѝ.

<red>М</red>оли́тесѧ и҆ пости́тесѧ и҆ и҆змѣни́тесѧ въ но́вагѡ человѣ́ка, ѡ҆дѣ́ѧна въ добродѣ́тєли бг҃олю́бїѧ и҆ бл҃гоче́стїѧ, да пода́стъ всѣ̑мъ на́мъ гдⷭ҇ь ми́ръ и҆ любо́вь, землѝ на́шей крѣ́пкое є҆дине́нїе, странѣ̀ побѣ́дꙋ на врагѝ и҆ ѡ҆долѣ́нїе.

<red>Л</red>юбо́вїю къ царю̀ согрѣва́ѧйсѧ и҆ ре́вностїю по вѣ́рѣ па́че ѻ҆гнѧ̀ разгора́ѧйсѧ, попалѧ́лъ є҆сѝ, ст҃и́телю, тє́рнїѧ грѣхолюби́вагѡ мѧте́жа, ѡ҆бновлѧ́ѧ и҆ ѹ҆твержда́ѧ ѡ҆бветша́вшее ца́рство.

<red>Ю҆</red>нцы̀ тꙋ́чнїи: самозва́нцы мѧте́жнїи, ца́рїе и҆нозе́мнїи и҆ и҆змѣ̑нницы нечести́вїи ѡ҆держа́ша рꙋ́сь, пред̾ лице́мъ же твоеѧ̀ пра́вды, ст҃и́телю, и҆счезо́ша ꙗ҆́кѡ ды́мъ ѿ ѻ҆гнѧ̀, да весели́тсѧ правосла́внаѧ рꙋ́сь ѡ҆ гдⷭ҇ѣ и҆ да торжествꙋ́етъ правосла́вїе.

<red>Б</red>г҃ови рабѡ́тницы и҆ тебѣ̀ помѡ́щницы бы́ша ст҃и́тели хрⷭ҇тѡ́вы: фїларе́тъ рѡсто́вскїй, є҆фре́мъ каза́нскїй, ѳеокті́стъ тверскі́й и҆ галактїѡ́нъ сꙋ́здальскїй, и҆́миже во всю̀ зе́млю и҆зы́де сло́во твоѐ, є҆рмоге́не ст҃и́телю, и҆ въ концы̀ рꙋ́си вѣща́нїе твоѐ.

<rubric class="inline">Бг҃оро́диченъ:</rubric> <red>И҆̀</red>же въ напа́стехъ и҆ въ ско́рбехъ, и҆ въ болѣ́знехъ ѡ҆бремене́ннїи грѣхѝ мно́гими, прїиди́те къ застꙋ́пницѣ ѹ҆се́рднѣй, мт҃ри гдⷭ҇а вы́шнѧгѡ: та́ бо и҆сцѣли́тъ вы̀ и҆ ѹ҆тѣ́шитъ и҆ ѹ҆поко́итъ.

## Пѣ́снь и҃.

<rubric class="inline">І҆рмо́съ:</rubric> <irmos><red>Б</red>г҃оглаго́ливїи ѻ҆́троцы въ пещѝ, со ѻ҆гне́мъ пла́мень попира́юще, поѧ́хꙋ: бл҃гослови́те, дѣла̀ гдⷭ҇нѧ, гдⷭ҇а.</irmos>

<red>М</red>и́лѡстыни мнѡ́ги твори́лъ є҆сѝ лю́демъ, ст҃и́телю, є҆гда̀ бога́тїи ѡ҆бнища́ша ми́лостїю и҆ сребролю́бїѧ ра́ди не внима́хꙋ є҆́же помощѝ неимꙋ́щымъ: ты́ же ре́клъ є҆сѝ ке́ларю се́ргїевой ѡ҆би́тели а҆враа́мїю, и҆ жи̑тницы ѿверзо́шасѧ и҆ а҆́лчꙋщїи насы́тишасѧ и҆ бл҃гослови́ша гдⷭ҇а.

<red>А҆́</red>ще и҆ пѣ́нитсѧ жите́йское мо́ре, а҆́ще и҆ бѣснꙋ́етсѧ воздвиза́емо напа́стей бꙋ́рею, не потопи́ти є҆мꙋ̀ кораблѧ̀ і҆и҃сова: на ка́мени бо вѣ́ры и҆ пра́вды стои́мъ. Та́кѡ ре́клъ є҆сѝ, ст҃и́телю, и҆ бы́сть та́кѡ, и҆ сѐ, торжествꙋ́ютъ правосла́внїи и҆ бл҃гословѧ́тъ гдⷭ҇а.

<red>Ꙗ҆́</red>кѡ до́брый ко́рмчїй, приве́лъ є҆сѝ, ст҃и́телю, кора́бль рѡссі́йскїѧ держа́вы къ ти́хой при́стани правосла́вныѧ цр҃кве: и҆ сѐ, страна̀ на́ша ѡ҆солѧ́етсѧ бл҃года́тїю ст҃а́гѡ дх҃а и҆ бл҃гословлѧ́етъ гдⷭ҇а.

<red>Р</red>е́клъ є҆сѝ, ст҃и́телю, боѧ́щымсѧ гдⷭ҇а: не бо́йсѧ, ма́лое ста́до, ꙗ҆́кѡ бл҃гоизво́лилъ є҆́сть ѻ҆ц҃ъ нбⷭ҇ный дарова́ти на́мъ ца́рство. Та́кѡ вѣ́ровалъ є҆сѝ и҆ та́кѡ по вѣ́рѣ воспрїѧ́лъ є҆сѝ. И҆ сѐ, ст҃а́ѧ цр҃ковь ра́дꙋетсѧ ѡ҆ правосла́вїи страны̀ на́шеѧ и҆ благословлѧ́етъ гдⷭ҇а.

<red>Ѹ҆</red>ничижи́ша тѧ̀ возстаю́щїи на тѧ̀, мета́юще пра́хъ и҆ песо́къ въ лицѐ твоѐ, да ѿрече́шисѧ ѿ бж҃їѧ пома́занника, ты́ же всѧ̑ претерпѣ́лъ є҆сѝ пра́вды ра́ди, бл҃гословлѧ́ѧ гдⷭ҇а.

<red>С</red>т҃а́ѧ и҆ бг҃омъ люби́маѧ рꙋ́сь не поги́бнетъ, ре́клъ є҆сѝ, ст҃и́телю, и҆змѣ́нникѡмъ и҆ преда́телємъ и҆ всѣ̑мъ врагѡ́мъ на́шымъ: всꙋ́е трꙋжда́етесѧ, а҆́ще не гдⷭ҇ь созида́етъ, пока́йтесѧ и҆ бл҃гослови́те гдⷭ҇а.

<red>Н</red>е вѣ́даемъ, ка́кѡ и҆ нарещѝ ва́съ, ре́клъ є҆сѝ, ст҃и́телю, мѧте́жникѡмъ и҆ и҆змѣ́нникѡмъ: ѿстꙋпи́ли бо є҆стѐ ѿ бг҃а, ѿпа́ли ѿ собо́рныѧ и҆ а҆пⷭ҇льскїѧ цр҃кве, ѿстꙋпи́ли ѿ бг҃омъ и҆ ст҃ы́мъ є҆ле́емъ пома́заннагѡ царѧ̀, забы́ли є҆стѐ ѡ҆бѣ́ты правосла́вныѧ вѣ́ры на́шеѧ: стоѧ́ти до сме́рти за до́мъ прест҃ы́ѧ бцⷣы и҆ за ца́рство правосла́вное. Пока́йтесѧ и҆ ѡ҆брати́тесѧ и҆ бл҃гослови́те гдⷭ҇а.

<rubric class="inline">Бг҃оро́диченъ:</rubric> <red>Є҆́</red>же ѡ҆ на́съ и҆спо́лнивъ смотре́нїе бж҃їе и҆ ꙗ҆̀же на землѝ соедини́въ небє́снымъ, носи́ла є҆сѝ во чре́вѣ ѿ дх҃а ст҃а, пренепоро́чнаѧ, и҆ родила̀ є҆сѝ на́мъ всѣ́хъ бг҃а, є҆го́же всѧ̑ дѣла̀ гдⷭ҇нѧ пою́тъ и҆ превозно́сѧтъ во всѧ̑ вѣ́ки.

## Пѣ́снь ѳ҃.

<rubric class="inline">І҆рмо́съ:</rubric> <irmos><red>В</red>ои́стинꙋ бцⷣꙋ тѧ̀ и҆сповѣ́дꙋемъ, сп҃се́нїи тобо́ю, дв҃о чⷭ҇таѧ, съ безпло́тными ли̑ки тѧ̀ велича́юще.</irmos>

<red>П</red>речⷭ҇тѣй влⷣчцѣ ввѣ́рилъ є҆сѝ, ст҃и́телю, правосла́вное во́инство, и҆ стоѧ́ти за вѣ́рꙋ неподви́жнѡ да́же до сме́рти бл҃гослови́лъ є҆сѝ, и҆ боѧ́тисѧ є҆ди́нагѡ на нб҃сѣ́хъ живꙋ́щагѡ наꙋчи́лъ є҆сѝ. Сегѡ̀ ра́ди со и҆сповѣ́дники правосла́вныѧ пра́вды ра́дꙋешисѧ.

<red>Ѡ҆</red>каѧ̑нныѧ и҆змѣ́нники а҆наѳема́тствовалъ є҆сѝ, правосла̑внымъ же во́инѡмъ и҆ всѣ̑мъ ревни́телємъ правосла́внагѡ ца́рства млⷭ҇ть ѿ гдⷭ҇а бг҃а и҆ ѿ своегѡ̀ смире́нїѧ бл҃гослове́нїе препода́лъ є҆сѝ, ст҃и́телю, и҆́мже бы́сть побѣ́да и҆ ѡ҆долѣ́нїе на врагѝ и҆ всеѧ̀ рꙋ́си сп҃се́нїе, тебѣ́ же вѣне́цъ ѿ бг҃а, ꙗ҆́кѡ строи́телю ст҃ы́ѧ жи́зни.

<red>Г</red>ла́съ ѻ҆́гненныѧ ре́вности ѡ҆ сп҃се́нїи ѻ҆те́чества не вѧ́жетсѧ, а҆́ще и҆ заключа́етсѧ во хра́минѣ пꙋ́стѣ, ꙗ҆́кѡ во гро́бѣ: сегѡ̀ ра́ди и҆ заповѣ́далъ є҆сѝ ѹ҆ченикꙋ̀ твоемꙋ̀ дїѡнѵ́сїю и҆гꙋ́менꙋ и҆ и҆́нокѡмъ ѡ҆би́тели ст҃а́гѡ се́ргїа ѡ҆гласи́ти всю̀ рꙋ́сь правосла́внꙋю, да воздви́жетсѧ сп҃си́тельнаѧ бра́нь во сла́вꙋ ст҃ы́ѧ цр҃кве и҆ во ѹ҆твержде́нїе держа́вы рѡссі́йскїѧ, ю҆́же возлюби́лъ є҆сѝ и҆ ѡ҆ не́йже мо́лишисѧ бг҃ꙋ.

<red>И҆</red> первопресто́льникъ а҆пⷭ҇льскїѧ цр҃кве, и҆ и҆сповѣ́дникъ правосла́вныѧ вѣ́ры, и҆ вторы́й златоꙋ́стъ во ѡ҆бличе́нїе грѣхолюби́выхъ и҆ мѧте́жныхъ, и҆ строи́тель правосла́внагѡ ца́рства бы́лъ є҆сѝ, ст҃и́телю, и҆ за сїѐ произволе́нїе темни́цею и҆ гла́домъ мꙋ́чимъ бы́лъ є҆сѝ и҆ прїѧ́въ ѿ бг҃а неꙋвѧда́емый вѣне́цъ, съ мч҃нки весели́шисѧ.

<red>Б</red>г҃ꙋ на́шемꙋ тобо́ю сла́ва, тебѣ́ же, сщ҃енномч҃нче є҆рмоге́не, довлѣ́етъ ра́доватисѧ во свѣ́тѣ лица̀ є҆гѡ̀ и҆ непреста́ннѡ моли́тисѧ, да не поги́бнетъ рꙋ́сь ст҃а́ѧ, но да бꙋ́детъ да́же до конца̀ свѣ́тъ во ѿкрове́нїе ꙗ҆зы́кѡмъ правосла́вныѧ пра́вды.

<red>Н</red>и́щь и҆ болѧ́й є҆́смь а҆́зъ, ст҃и́телю, и҆ во смире́нїи свое́мъ припа́даю къ цѣльбоно́снѣй ра́цѣ твое́й, и҆сцѣле́нїѧ тре́бꙋѧ.

<red>Є҆</red>го́же возлюби́лъ є҆сѝ, є҆мꙋ́же дꙋ́шꙋ свою̀ пре́далъ є҆сѝ и҆ ны́нѣ предстои́ши со дерзнове́нїемъ ꙗ҆́кѡ мч҃нкъ: молѝ бг҃а ѡ҆ на́съ, ст҃ы́й сщ҃енномч҃нче є҆рмоге́не.

<rubric class="inline">Бг҃оро́диченъ:</rubric> <red>Т</red>ѧ̀ и҆сповѣ́дꙋемъ, ꙗ҆́кѡ мт҃рь гдⷭ҇а вы́шнѧгѡ, и҆ невозвра́тнꙋ наде́ждꙋ и҆мꙋ́ще на тѧ̀, мо́лимсѧ тебѣ̀ ѹ҆миле́нною дꙋше́ю и҆ сокрꙋше́ннымъ се́рдцемъ: всѣ́мъ полє́знаѧ да́рꙋй, и҆ всѧ̑ сп҃сѝ, бцⷣе дв҃о, ты́ бо є҆сѝ бжⷭ҇твенный покро́въ рабѡ́мъ твои̑мъ.

<rubric>Свѣти́ленъ.</rubric>

<podoben>Подо́бенъ: <incipit><red>Ж</red>єны̀, ѹ҆слы́шите:</incipit></podoben>

<red>В</red>о свѣ́тѣ правосла́вїѧ, є҆гѡ́же ревни́тель бы́лъ є҆сѝ, ст҃и́телю є҆рмоге́не, зри́мъ свѣ́тъ и҆́стины, въ не́мже полнота̀ дарова́нїй дх҃а, ра́дꙋемсѧ ѡ҆ гдⷭ҇ѣ и҆ велича́емъ ѡ҆зари́вшаго тѧ̀ свѣ́томъ присноживо́тнымъ.

<rubric>Сла́ва, и҆ ны́нѣ, бг҃оро́диченъ:</rubric>

<red>М</red>т҃рь незаходи́магѡ свѣ́та, ѡ҆сїѧва́ющꙋ рꙋ́сь покро́вомъ мт҃рнѧгѡ застꙋпле́нїѧ, пѣ́сньми велича́емъ, ꙗ҆́кѡ свѣтлѣ́йшꙋю го́рнихъ во́инствъ.

<rubric>На хвали́техъ стїхи̑ры на ѕ҃, гла́съ з҃.</rubric>

<red>С</red>отвори́те въ пѣ́снехъ сꙋ́дъ напи́санъ: сла́ва сїѧ̀ бꙋ́детъ вели́комꙋ є҆рмоге́нꙋ: то́й бо є҆́сть правосла́вїѧ ревни́тель и҆ всеѧ̀ рꙋ́си храни́тель, ꙗ҆́кѡ ѻ҆ре́лъ птенцы̀ своѧ̑ покрыва́ѧй.

<red>Х</red>вали́те бг҃а во ст҃ѣ́мъ є҆гѡ̀: то́й бо возвели́чилъ є҆́сть є҆го̀ и҆ во всѣ́хъ дѣ́лѣхъ є҆гѡ̀ ѡ҆правда́лъ є҆́сть є҆го̀ ѹ҆твержде́нїемъ си́лы є҆гѡ̀.

<red>Х</red>вали́те ст҃а́го въ си́лѣ є҆гѡ̀: всѧ̑ бо мо́жетъ ѡ҆ ѹ҆крѣплѧ́ющемъ і҆и҃сѣ. Хвали́те є҆го̀ по мно́жествꙋ чꙋде́съ є҆гѡ̀: всѧ̑ бо недꙋ̑жныѧ и҆сцѣлѧ́етъ ѡ҆ и҆́мени гдⷭ҇немъ.

<red>Х</red>вали́те ст҃а́го во ѱалмѣ́хъ и҆ пѣ́снехъ, хвали́те є҆го̀ въ пѣ́нїихъ дꙋхо́вныхъ, велича́йте сла́вꙋ ѻ҆тє́цъ на́шихъ, воспѣва́йте ѹ҆твержде́нїе землѝ на́шеѧ, ра́дꙋйтесѧ ѡ҆ не́мъ и҆ весели́тесѧ.

<red>Х</red>вали́те ст҃а́го въ собо́рѣ ѡ҆сщ҃е́нныхъ, похвали́те є҆го̀, всѝ лю́дїе: то́й бо є҆́сть красота̀ цр҃ко́внаѧ, то́й бо є҆́сть добро́та наро́днаѧ, то́й бо є҆́сть ра́дость на́ша.

<red>Х</red>вали́те ст҃а́го во ст҃и́телехъ, похвали́те є҆го̀ во ст҃ѣ́йшихъ патрїа́рсѣхъ, ѹ҆бл҃жи́те є҆го̀ во и҆сповѣ́дницѣхъ и҆ просла́вите є҆го̀ во сщ҃енномч҃нцѣхъ. Хвали́те є҆го̀ во всѣ́хъ дѣ́лѣхъ є҆гѡ̀.

<rubric>Сла́ва, гла́съ то́йже.</rubric>

<red>П</red>рїиди́те, ѹ҆бл҃жи́мъ па́стырѧ до́браго землѝ на́шеѧ, за вѣ́рꙋ рꙋ́си всѧ̑ претерпѣ́вшаго, и҆ за правосла́вїе ца́рства дꙋ́шꙋ свою̀ положи́вшаго, и҆ ны́нѣ млⷭ҇тїю бж҃їею чꙋдотво́рца, ꙗ҆вле́ннаго во ѹ҆твержде́нїе вѣ́ры немощствꙋ́ющихъ, и҆ во и҆сцѣле́нїе всѣ́хъ недꙋ́гꙋющихъ, и҆ во ѹ҆покое́нїе ѡ҆ѕло́бленныхъ грѣхѝ мно́гими, да всѝ возра́дꙋемсѧ и҆ да пое́мъ є҆мꙋ̀: ра́дꙋйсѧ, любы̀, на́съ согрѣва́ющаѧ. Ра́дꙋйсѧ, си́ло, на́съ и҆сцѣлѧ́ющаѧ. Ра́дꙋйсѧ, ра́зꙋме, всѣ́хъ просвѣща́ѧй. Ра́дꙋйсѧ, стра́же, правосла́вїе на́ше ѡ҆хранѧ́ѧй. Ра́дꙋйсѧ, ст҃и́телю є҆рмоге́не.

<rubric>И҆ ны́нѣ, бг҃оро́диченъ, гла́съ то́йже:</rubric>

<red>П</red>рїиди́те восхва́лимъ прехва́льнꙋю, сла́внѣйшꙋю всѣ́хъ земноро́дныхъ и҆ чⷭ҇тнѣ́йшꙋю нбⷭ҇ныхъ во́инствъ мт҃рь гдⷭ҇а вы́шнѧгѡ, застꙋ́пницꙋ ѹ҆се́рднꙋю.

<rubric>Славосло́вїе вели́кое: И҆ ѿпꙋ́стъ. Дае́тсѧ же и҆ є҆ле́й бра́тїи ѿ канди́ла ст҃а́гѡ, и҆ ча́съ а҃-й.</rubric>



<rubric>На лїтꙋргі́и: Бл҃жє́нна ѿ канѡ́на ст҃а́гѡ, пѣ̑сни г҃-ѧ и҆ ѕ҃-ѧ.</rubric>

<rubric>Прокі́менъ, гла́съ з҃:</rubric>

<red>В</red>озвесели́тсѧ првⷣникъ ѡ҆ гдⷭ҇ѣ и҆ ѹ҆пова́етъ на него̀.

<rubric class="inline">Сті́хъ:</rubric> <red>Ѹ҆</red>слы́ши, бж҃е, гла́съ мо́й.

<rubric>А҆пⷭ҇толъ къ є҆вре́ємъ, зача́ло тл҃є.</rubric>

<rubric class="inline">А҆ллилꙋ́їа, гла́съ д҃:</rubric> <red>С</red>щ҃е́нницы твоѝ ѡ҆блекꙋ́тсѧ въ пра́вдꙋ, и҆ прпⷣбнїи твоѝ возра́дꙋютсѧ.

<rubric>Є҆ѵⷢ҇лїе і҆ѡа́нна, зача́ло л҃ѕ.</rubric>

<rubric class="inline">Прича́стенъ:</rubric> <red>В</red>ъ па́мѧть вѣ́чнꙋю.
