---
title: "Феѵрꙋа́рїа и҃і"
navigation:
  key: service-menaionfeb-26
  title: "Феѵрꙋа́рїа и҃і"
  parent: service-menaionfeb
  order: 26
type: "service"
---

# Феѵрꙋа́рїа и҃і.

<rubric>И҆́же во ст҃ы́хъ, ѻ҆ц҃а̀ на́шегѡ льва̀, па́пы ри́мскагѡ.</rubric>



<rubric>На <incipit><red>Г</red>дⷭ҇и, воззва́хъ:</incipit> стїхи̑ры, гла́съ и҃. </rubric>

<podoben>Подо́бенъ: <incipit><red>Ч</red>то̀ вы̀ нарече́мъ:</incipit></podoben>

<red>Ч</red>то́ тѧ и҆менꙋ́емъ, бг҃одохнове́нне; главꙋ́ ли правосла́вныѧ цр҃кве хрⷭ҇то́вы; ѻ҆́ко ли благоче́стїѧ, зрѣ́ти ꙗ҆вле́ннѡ се́рдцемъ ра́зꙋмъ дꙋхо́вный, всѣ̑мъ и҆сточа́ющїй концє́мъ сло́во жи́зни, бг҃оначерта́нный сви́токъ вѣ́ры пра́выѧ; молѝ спасти́сѧ дꙋша́мъ на́шымъ.

<red>Ч</red>то́ тѧ ны́нѣ пронарекꙋ̀, чꙋ́дне; проповѣ́дника ли и҆́стины, и҆ ѡ҆снова́нїе тве́рдо; старѣ́йшинꙋ верхо́внагѡ собо́ра честна́го, пра́вило ѹ҆че́нїй и҆звѣ́стно, и҆ мѣ́рило и҆мꙋ́ще и҆справле́нїе, несто́рїево раздѣле́нїе и҆ є҆ѵтѵ́хїево слїѧ́нїе ѿсѣка́юща бг҃оплете́нными ꙗ҆вле́ньми.

<red>Ч</red>то́ тѧ ны́нѣ нарекꙋ̀, ди́вне; нача́льника ли и҆ царѧ̀ тѣле́сныхъ страсте́й, дꙋше́вное влады́чество направлѧ́юща свѣ́тлѡ; бжⷭ҇твеннагѡ ми́лованїѧ сосꙋ́дъ, любвѐ соверше́нныѧ жили́ще, человѣколюбе́зна согрѣша́ющымъ, ѡ҆браще́нїѧ ѡ҆жида́юща; молѝ спасти́сѧ дꙋша́мъ на́шымъ.

<rubric>Сла́ва, и҆ ны́нѣ, бг҃оро́диченъ:</rubric>

<podoben>Подо́бенъ: <incipit><red>Ч</red>то̀ вы̀ нарече́мъ:</incipit></podoben>

<red>К</red>омꙋ̀ ѹ҆подо́биласѧ є҆сѝ, ѻ҆каѧ́ннаѧ дꙋшѐ, къ покаѧ́нїю ника́коже возни́чꙋщи, и҆ ѻ҆гнѧ̀ не ѹ҆жаса́ющисѧ ѕлы́хъ ѡ҆жида́ющагѡ; воста́ни, и҆ є҆ди́нꙋ къ застꙋпле́нїю ско́рꙋю призовѝ, и҆ возопі́й: дв҃о мт҃и, молѝ твоего̀ сн҃а и҆ бг҃а на́шего, и҆зба́вити мѧ̀ ѿ сѣ́ти льсти́вагѡ.

<rubric class="inline">Крⷭ҇тобг҃оро́диченъ:</rubric> <red>А҆́</red>гница, а҆́гнца ꙗ҆́кѡ ви́дѣ на дре́вѣ просте́рта во́лею крⷭ҇тнѣмъ, вопїѧ́ше мт҃рски, и҆ болѣ́знꙋющи съ пла́чемъ: сн҃е мо́й, что̀ стра́нное сїѐ видѣ́нїе; всѣ̑мъ живо́тъ даѧ́й ꙗ҆́кѡ гдⷭ҇ь, ка́кѡ ѹ҆мерщвлѧ́ешисѧ, долготерпѣли́ве, земны̑мъ подаѧ̀ воскресе́нїе; сла́влю твоѐ мно́гое, бж҃е мо́й, снизхожде́нїе.

<rubric>Тропа́рь, гла́съ и҃:</rubric>

<red>П</red>равосла́вїѧ наста́вниче, благоче́стїѧ ѹ҆чи́телю и҆ чистоты̀, вселе́нныѧ свѣти́льниче, а҆рхїере́євъ бг҃одꙋхнове́нное ѹ҆добре́нїе, львѐ премꙋ́дре, ѹ҆че́ньми твои́ми всѧ̑ просвѣти́лъ є҆сѝ, цѣвни́це дꙋхо́внаѧ, молѝ хрⷭ҇та̀ бг҃а, спасти́сѧ дꙋша́мъ на́шымъ.

<rubric>Канѡ́нъ, творе́нїе ѳеофа́ново, гла́съ и҃, є҆гѡ́же краегране́сїе: <acrostic><red>В</red>семꙋ́дромꙋ львꙋ̀ пѣ̑сни плетꙋ̀.</acrostic></rubric>



## Пѣ́снь а҃.

<rubric class="inline">І҆рмо́съ:</rubric> <irmos><red>П</red>ои́мъ гдⷭ҇еви, прове́дшемꙋ лю́ди своѧ̑ сквозѣ̀ чермно́е мо́ре, ꙗ҆́кѡ є҆ди́нъ сла́внѡ просла́висѧ.</irmos>

<red>С</red>вѧще́нства пома́занїемъ, всебл҃же́нне, ѹ҆добре́нъ, ѹ҆краси́лъ є҆сѝ сїѐ добродѣ́тельными ви́ды, пребога́те.

<red>Ꙗ҆́</red>коже зрѣ́лъ гро́здъ, ѻ҆́ч҃е, и҆згне́лъ є҆сѝ ра́зꙋмъ, весе́лїѧ крати́ръ, треблаже́нне, премꙋ́дрости твоеѧ̀ всѣ̑мъ предложи́лъ є҆сѝ.

<red>П</red>етра̀ верхо́внагѡ престо́ла наслѣ́дникъ бы́лъ є҆сѝ, тогѡ̀ и҆мѣ́ѧ нра́въ, и҆ ре́вность, бг҃омꙋ́дре, вѣ́ры.

<rubric class="inline">Бг҃оро́диченъ:</rubric> <red>З</red>ако́на престꙋпле́нїемъ ѡ҆сꙋжде́на первозда́ннаго, сп҃са ро́ждши, бг҃ома́ти чⷭ҇таѧ, свободи́ла є҆сѝ.

## Пѣ́снь г҃.

<rubric class="inline">І҆рмо́съ:</rubric> <irmos><red>Н</red>бⷭ҇нагѡ крꙋ́га верхотво́рче, гдⷭ҇и, и҆ цр҃кве зижди́телю, ты̀ менѐ ѹ҆твердѝ въ любвѝ твое́й, жела́нїй кра́ю, вѣ́рныхъ ѹ҆твержде́нїе, є҆ди́не чл҃вѣколю́бче.</irmos>

<red>С</red>то́лпъ правосла́вїѧ хрⷭ҇то́вы цр҃кве, всемꙋ́дре львѐ, ѹ҆се́рднѡ носѧ̀ возста́вилъ є҆сѝ: є҆го́же держа́щи, є҆ретїкѡ́въ безбѡ́жныѧ разрꙋша́етъ полкѝ и҆ собѡ́рища.

<red>Н</red>бⷭ҇ныѧ и҆ бжⷭ҇твенныѧ насы́тивсѧ бл҃года́ти, церкѡ́вныѧ догма́ты, ѻ҆́ч҃е, предложи́лъ є҆сѝ, со всѣ́ми бо́рствꙋѧ є҆реті́ческими ѧ҆зыкобѡ́лїи, благоче́стїѧ побо́рниче, львѐ пребога́те.

<red>С</red>вѣ́томъ пресвѣтлѣ́йшимъ ѡ҆зари́всѧ, прпⷣбне, неизглаго́ланнагѡ и҆ бжⷭ҇твеннагѡ вочл҃вѣ́ченїѧ сло́во ѹ҆ѧсни́лъ є҆сѝ, сꙋгꙋ́бо ре́къ сꙋщество̀ и҆ сꙋгꙋ́бо дѣ́йство вопло́щшагѡсѧ бг҃а.

<rubric class="inline">Бг҃оро́диченъ:</rubric> <red>Ѹ҆</red>краси́ласѧ є҆сѝ ꙗ҆́кѡ невѣ́ста дѣ́вственными добро́тами, ѡ҆бра́дованнаѧ дв҃о, мт҃и неневѣ́стнаѧ: всѧ́кїѧ бо тва́ри ты̀ превознесла́сѧ є҆сѝ мно́жае, ꙗ҆́кѡ всѣ́хъ вино́вное сло́во ро́ждшаѧ.

<rubric>Сѣда́ленъ, гла́съ г҃.</rubric>

<podoben>Подо́бенъ: <incipit><red>Б</red>жⷭ҇твенныѧ вѣ́ры:</incipit></podoben>

<red>Ѹ҆</red>ста́вилъ є҆сѝ дерзновє́нїѧ, дѣ́лы ѹ҆вѣ́рилъ є҆сѝ правосла̑вїѧ, ꙗ҆́кѡ ѹ҆пова̀, ꙗ҆́кѡ ле́въ, пра́ведный. И҆́стины проповѣ́даеши ѹ҆чє́нїѧ, и҆ ѡ҆блича́еши пре́лести сокровє́нїѧ, ѻ҆́ч҃е преподо́бне, хрⷭ҇та̀ бг҃а молѝ, дарова́ти на́мъ ве́лїю ми́лость.

<rubric>Сла́ва, и҆ ны́нѣ, бг҃оро́диченъ:</rubric>

<red>Б</red>жⷭ҇твеннагѡ є҆стества̀ не ѿлꙋ́чсѧ, пло́ть бы́въ во чре́вѣ твое́мъ: но бг҃ъ вочл҃вѣ́чсѧ и҆ пребы́сть, и҆́же по рождествѣ̀ мт҃рь тѧ̀ дв҃ꙋ, ꙗ҆́кѡ пре́жде рождества̀ сохрани́въ всенепоро́чнꙋ, є҆ди́нъ гдⷭ҇ь: того̀ прилѣ́жнѡ молѝ, дарова́ти на́мъ ве́лїю ми́лость.

<rubric class="inline">Крⷭ҇тобг҃оро́диченъ:</rubric> <red>Н</red>ескве́рнаѧ а҆́гница сло́ва, нетлѣ́ннаѧ дв҃а мт҃и, на крⷭ҇тѣ̀ зрѧ́щи повѣ́шена и҆зъ неѧ̀ безъ болѣ́зни прозѧ́бшаго, мт҃рски подо́бнѡ рыда́ющи, вопїѧ́ше: ѹ҆вы̀ мнѣ̀, ча́до моѐ, ка́кѡ стра́ждеши во́лею, хотѧ̀ и҆зба́вити ѿ страсте́й безче́стїѧ человѣ́ка;

## Пѣ́снь д҃.

<rubric class="inline">І҆рмо́съ:</rubric> <irmos><red>И҆</red>зъ горы̀ приѡсѣне́нныѧ, сло́ве, прⷪ҇ро́къ, є҆ди́ныѧ бцⷣы, хотѧ́ща воплоти́тисѧ бг҃ови́днѡ ѹ҆смотрѝ, и҆ со стра́хомъ славосло́вѧше си́лꙋ твою̀.</irmos>

<red>Л</red>е́въ ты̀ ꙗ҆́кѡ и҆́стиннѡ, пребл҃же́нне, ꙗ҆ви́лсѧ є҆сѝ, смꙋща́ющыѧ ли́сы ѿгонѧ̀, ца́рскимъ рыка́нїемъ ѹ҆жаса́ѧ нечести́выхъ ѹ҆мышлє́нїѧ.

<red>С</red>кры́лъ є҆сѝ приложе́нїемъ твои́хъ догма́тѡвъ, богоме́рзскихъ є҆ресе́й слѣды̀, сокрове́ннꙋю и҆́стинꙋ взыска́въ, свѧщеннотаи́нниче всече́стне.

<red>Ѹ҆́</red>тро ѿ за́пада возсїѧ́лъ є҆сѝ, треблаже́нне, сви́токъ благочести́выхъ догма́тѡвъ, ꙗ҆́кѡ лꙋчы̀ цр҃кве, бг҃омꙋ́дре, и҆спꙋща́ѧ и҆ ѡ҆зарѧ́ѧ дꙋ́шы на́шѧ.

<rubric class="inline">Бг҃оро́диченъ:</rubric> <red>Ѹ҆</red>мертвѝ стремлє́нїѧ, дв҃о, страсте́й мои́хъ, ѹ҆ста́ви, бл҃га́ѧ, молвꙋ̀ прегрѣше́нїй, грѣхо́внꙋю бꙋ́рю твое́ю тишино́ю, бг҃ороди́тельнице, потреблѧ́ющи.

## Пѣ́снь є҃.

<rubric class="inline">І҆рмо́съ:</rubric> <irmos><red>В</red>скꙋ́ю мѧ̀ ѿри́нꙋлъ є҆сѝ ѿ лица̀ твоегѡ̀, свѣ́те незаходи́мый, и҆ покры́ла мѧ̀ є҆́сть чꙋжда́ѧ тма̀ ѻ҆каѧ́ннаго, но ѡ҆брати́ мѧ, и҆ къ свѣ́тꙋ за́повѣдей твои́хъ пꙋти̑ моѧ̑ напра́ви, молю́сѧ.</irmos>

<red>С</red>ꙋгꙋ́бомꙋ дѣ́йствꙋ проповѣ́дникъ бы́лъ є҆сѝ сп҃са хрⷭ҇та̀: дѣ́йствовати бо, ре́клъ є҆сѝ, въ ко́емждо є҆стествѣ̀, ꙗ҆́коже и҆мѧ́ше, со ѻ҆бои́мъ слежа́щимъ ѻ҆бще́нїемъ, ст҃и́телю бг҃омꙋ́дре блаже́нне. <rubric class="inline">Два́жды</rubric>.

<red>Р</red>авномо́щно сꙋ́що ро́ждшемꙋ сло́во позна́лъ є҆сѝ, ꙗ҆́коже пло́ть сего̀ бы́вша, треблаже́нне, ѹ҆вѣ́рилъ є҆сѝ: прили́чно, ре́клъ є҆сѝ, плотска̑ѧ свѡ́йства дѣ́ѧти, несли́тнѡ непревра́тнѡ ѻ҆боѧ̑.

<rubric class="inline">Бг҃оро́диченъ:</rubric> <red>Є҆́</red>же пре́жде всѣ́хъ вѣ̑къ є҆ди́номꙋ вѣ́домо бг҃ꙋ та́инство, человѣ́ка бы́ти всѧ́ческихъ влⷣкꙋ и҆ гдⷭ҇а, и҆ съ пло́тїю смѣси́тисѧ кромѣ̀ преложе́нїѧ, и҆зъ тебє̀, дв҃о, ꙗ҆ви́сѧ, прехожде́нїе прїе́мъ.

## Пѣ́снь ѕ҃.

<rubric class="inline">І҆рмо́съ:</rubric> <irmos><red>М</red>оли́твꙋ пролїю̀ ко гдⷭ҇ꙋ, и҆ томꙋ̀ возвѣщꙋ̀ печа̑ли моѧ̑, ꙗ҆́кѡ ѕѡ́лъ дꙋша̀ моѧ̀ и҆спо́лнисѧ, и҆ живо́тъ мо́й а҆́дꙋ прибли́жисѧ, и҆ молю́сѧ, ꙗ҆́кѡ і҆ѡ́на: ѿ тлѝ, бж҃е, возведи́ мѧ.</irmos>

<red>П</red>етра̀ честна́гѡ прее́мникъ, и҆ сегѡ̀ нача́льствомъ ѡ҆богати́всѧ, и҆ теплꙋ̀ стѧжа́въ ре́вность, бг҃одви́жимый сви́токъ написа́лъ є҆сѝ, є҆реті́ческое велѣ́нїе ѿмета́ѧ смꙋще́нное, растворе́нїе несмѣ́сно соединѧ́ѧ.

<red>С</red>н҃а є҆ди́наго хрⷭ҇та̀ и҆ гдⷭ҇а, пре́жде вѣ̑къ ѿ ѻ҆ц҃а̀ рожде́нна, и҆ на́съ ра́ди ѿ дв҃ы ро́ждшагосѧ, и҆ ꙗ҆́вльшасѧ на́мъ є҆диносꙋ́щна проповѣ́далъ є҆сѝ преесте́ственнѡ, слꙋжи́телю неизглаго́ланныхъ, бг҃опрїѧ́тне.

<rubric class="inline">Бг҃оро́диченъ:</rubric> <red>Т</red>ѧ̀, всечⷭ҇таѧ, спасе́нїѧ хода́таицꙋ вѣ́рнїи и҆сповѣ́дающе, вопїе́мъ: ра́дꙋйсѧ, чⷭ҇таѧ: ра́дꙋйсѧ, невѣ́сто дв҃о: ра́дꙋйсѧ, горо̀ бж҃їѧ присѣ́ннаѧ: мі́рꙋ бо ты̀ ра́дость присносꙋ́щнꙋю и҆сточи́ла є҆сѝ.

<rubric>Конда́къ, гла́съ г҃.</rubric>

<podoben>Подо́бенъ: <incipit><red>Д</red>в҃а дне́сь:</incipit></podoben>

<red>Н</red>а престо́лѣ, сла́вне, свѧще́нства сѣ́дъ, и҆ львѡ́въ ѹ҆ста̀ слове́сныхъ загради́въ, догма́ты бг҃одꙋхнове́нными чⷭ҇тны́ѧ трⷪ҇цы, ѡ҆зари́лъ є҆сѝ свѣ́тъ бг҃оразꙋ́мїѧ твоемꙋ̀ ста́дꙋ. Сегѡ̀ ра́ди просла́вилсѧ є҆сѝ, ꙗ҆́кѡ бжⷭ҇твенный таи́нникъ бж҃їѧ бл҃года́ти.

<rubric class="inline">І҆́косъ:</rubric> <red>Ѻ҆</red>ц҃а̀, и҆ сн҃а, и҆ дх҃а ст҃а́го, трисо́лнечный свѣ́тъ, трист҃ꙋ́ю си́лꙋ, бжⷭ҇тво̀ є҆ди́но, и҆ є҆ди́но сꙋщество̀ сїю̀ проповѣ́давъ, ѹ҆ста̀ льсти̑ваѧ до конца̀ загради́лъ є҆сѝ є҆реті́чествꙋющихъ, львѐ бг҃омꙋ́дре. Тѣ́мже чⷭ҇тꙋю бг҃ороди́тельницꙋ ꙗ҆́кѡ бцⷣꙋ и҆сповѣ́давъ, несто́рїево безꙋ́мїе и҆ бꙋесло́вїе низложи́лъ є҆сѝ: сегѡ̀ ра́ди позна́лсѧ є҆сѝ въ мі́рѣ и҆ въ ри́мѣ, ꙗ҆́кѡ бжⷭ҇твенный таи́нникъ бж҃їѧ бл҃года́ти.

## Пѣ́снь з҃.

<rubric class="inline">І҆рмо́съ:</rubric> <irmos><red>Ѻ҆́</red>троцы є҆вре́йстїи въ пещѝ попра́ша пла́мень дерзнове́ннѡ, и҆ на ро́сꙋ ѻ҆́гнь преложи́ша, вопїю́ще: бл҃гослове́нъ є҆сѝ, гдⷭ҇и бж҃е, во вѣ́ки.</irmos>

<red>С</red>на̀ не да́лъ є҆сѝ вѣ́ждома, до́ндеже и҆зъ ко́рене и҆сто́рглъ є҆сѝ ле́сть є҆ѵтѵ́ха ѡ҆безꙋ́мившагѡсѧ, зовы́й: бл҃гослове́нъ є҆сѝ, гдⷭ҇и бж҃е, во вѣ́ки.

<red>Є҆</red>ди́нꙋ ѵ҆поста́сь во двою̀ сꙋщєствꙋ̀, хрⷭ҇та̀ и҆сповѣ́давъ, дѣ́йствꙋюща сꙋгꙋ́бѡ и҆ хотѧ́ща, ны́нѣ пое́ши: бл҃гослове́нъ є҆сѝ, гдⷭ҇и бж҃е, во вѣ́ки.

<rubric class="inline">Бг҃оро́диченъ:</rubric> <red>Н</red>ы́нѣ къ тебѣ̀ прибѣга́ю, бг҃ома́ти, прегрѣше́нїй плени́цами стѧ́гнꙋтъ, за милосе́рдїе ми́лости, и҆зба́ви мѧ̀ вопїю́ща: бл҃гослове́нъ, пречⷭ҇таѧ, пло́дъ твоегѡ̀ чре́ва.

## Пѣ́снь и҃.

<rubric class="inline">І҆рмо́съ:</rubric> <irmos><red>С</red>едмери́цею пе́щь халде́йскїй мꙋчи́тель бг҃очести̑вымъ неи́стовнѡ разжжѐ, си́лою же лꙋ́чшею спасє́ны сїѧ̑ ви́дѣвъ, творцꙋ̀ и҆ и҆зба́вителю вопїѧ́ше: ѻ҆́троцы, бл҃гослови́те, свѧще́нницы, воспо́йте, лю́дїе, превозноси́те во всѧ̑ вѣ́ки.</irmos>

<red>В</red>сесвѣ́телъ ꙗ҆́кѡ со́лнце ѿ за́пада возсїѧ́лъ є҆сѝ, чꙋ́до бг҃оглаго́ливе, ꙗ҆́вѣ пресла́вно, смѣше́нїе и҆ слїѧ́нїе є҆ѵтѵ́хїево и҆зсꙋши́въ ꙗ҆́вѣ, и҆ несто́рїево раздѣле́нїе пресѣка́ѧ, ѹ҆ча̀ є҆ди́наго чествова́ти хрⷭ҇та̀ во двою̀ сꙋщєствꙋ̀ нераздѣ́льнѡ, непревра́тнѡ, неслїѧ́ннѡ.

<red>Ѿ</red> бг҃а дви́жимь, бл҃гоче́стїѧ ѹ҆чє́нїѧ, ꙗ҆́кѡ на бг҃оначерта́нныхъ скрижа́лѣхъ воѡбрази́лъ є҆сѝ, ꙗ҆́коже мѡѷсе́й вторы́й ꙗ҆ви́всѧ бжⷭ҇твєннымъ лю́демъ, и҆ собо́рꙋ честны́хъ ѹ҆чи́телей, зовы́й: ѻ҆́троцы, бл҃гослови́те, свѧще́нницы, воспо́йте, лю́дїе, превозноси́те во всѧ̑ вѣ́ки.

<red>В</red>оплоще́ннаго, прпⷣбне, пре́жде безпло́тнаго позна́лъ є҆сѝ, сло́ва ѻ҆́ч҃а є҆диноро́днаго и҆ собезнача́льнаго, въ лѣ́то безлѣ́тнаго, ѡ҆пи́сана ѹ҆́бѡ пло́тїю, ꙗ҆́кѡ творца́ же ѡ҆писа́нїѧ не вѣ́дꙋща, ѹ҆чи́ши взыва́ѧ: свѧще́ннїи, воспо́йте, лю́дїе, и҆ превозноси́те є҆го̀ во вѣ́ки.

<rubric class="inline">Бг҃оро́диченъ:</rubric> <red>Ѡ҆</red>бложе́нїемъ тѣлесѐ ѡ҆бложи́сѧ, пречⷭ҇таѧ, ѿ твои́хъ крове́й, свѣти̑лъ добро́тами, со́лнцемъ и҆ лꙋно́ю нб҃о просвѣти́вый бг҃ъ, ѡ҆дꙋшевле́нное тѧ̀ дрꙋго́е нб҃о показа́въ: є҆го́же ѻ҆́троцы бл҃гословѧ́тъ, свѧще́нницы воспѣва́ютъ, лю́дїе превозно́сѧтъ во всѧ̑ вѣ́ки.

## Пѣ́снь ѳ҃.

<rubric class="inline">І҆рмо́съ:</rubric> <irmos><red>Ѹ҆</red>страши́сѧ всѧ́къ слꙋ́хъ неизрече́нна бж҃їѧ снизхожде́нїѧ, ꙗ҆́кѡ вы́шнїй во́лею сни́де да́же и҆ до пло́ти, ѿ дв҃ческагѡ чре́ва бы́въ чл҃вѣ́къ. Тѣ́мже пречⷭ҇тꙋю бцⷣꙋ, вѣ́рнїи, велича́емъ.</irmos>

<red>С</red>їѧ́еши ны́нѣ, таи́нниче хрⷭ҇то́въ, благолѣ́пїѧ вѣнце́мъ ѹ҆кра́шенъ: и҆ ꙗ҆́кѡ вѣ́ренъ ст҃и́тель, пра́вдою вои́стиннꙋ ѡ҆дѣ́ѧлсѧ є҆сѝ, и҆ въ раѝ сла́дости ликꙋ́ѧ, чꙋ́дне, ѡ҆ па́ствѣ твое́й влⷣкꙋ прилѣ́жнѡ ѹ҆молѝ.

<red>И҆</red>дѣ́же ны́нѣ патрїа́рхѡвъ предсѣда̑нїѧ же и҆ престо́ли и҆ чи́ны, львѐ всебл҃же́нне, ты̀ досто́йнѡ, ѻ҆́ч҃е, всели́лсѧ є҆сѝ, ꙗ҆́кѡ патрїа́рхъ и҆́стиненъ, и҆ вѣ́рою и҆ бл҃года́тїю ѡ҆сїѧ́емь: тѣ́мже вси́ тѧ при́снѡ блажи́мъ.

<red>Ѿ</red> бꙋ́ри жите́йскїѧ ѿстꙋпи́въ, ко хрⷭ҇тꙋ̀ прише́лъ є҆сѝ, львѐ всеизрѧ́днѣйше, на мѣ́стѣ ѕла́чнѣмъ почива́ѧ, и҆дѣ́же пото́къ сла́дости и҆ свѣ́тъ невече́рнїй, и҆ несказа́нное весе́лїе, и҆ ра́дость пребыва́ющаѧ.

<rubric class="inline">Бг҃оро́диченъ:</rubric> <red>З</red>рѣ́лꙋ пожина́ю жи́знь, невреди́мꙋ дре́вомъ ра́зꙋма: ты́ бо, всенепоро́чнаѧ, жи́зни дре́во хрⷭ҇та̀ процвѣла̀ є҆сѝ, вхо́ды жи́зни всѣ̑мъ сказа́вши. Тѣ́мъ тѧ̀, всечⷭ҇таѧ, бцⷣꙋ вѣ́рнїи велича́емъ.

<rubric>Свѣти́ленъ.</rubric>

<podoben>Подо́бенъ: <incipit><red>Н</red>б҃о ѕвѣзда́ми:</incipit></podoben>

<red>С</red>т҃и́телей сла́ва, и҆ вѣ́рныхъ защи́тникъ, ты̀ ꙗ҆ви́лсѧ є҆сѝ, бг҃омꙋ́дре ѻ҆́ч҃е, и҆ сто́лпъ добродѣ́телей. Тѣ́мже помина́й всегда̀ воспѣва́ющыѧ тѧ̀ любо́вїю.

<rubric class="inline">Бг҃оро́диченъ:</rubric> <red>Т</red>ѧ̀ предста́тельницꙋ всѝ и҆мꙋ́ще грѣ́шнїи, ѽ прест҃а́ѧ дв҃о! Ты̀ бл҃гопремѣни́тельна на́мъ сотворѝ сн҃а твоего̀, мт҃рними твои́ми моли́твами.
