---
title: "Феѵрꙋа́рїа ѳ҃і"
navigation:
  key: service-menaionfeb-27
  title: "Феѵрꙋа́рїа ѳ҃і"
  parent: service-menaionfeb
  order: 27
type: "service"
---

# Феѵрꙋа́рїа ѳ҃і.

<rubric>Ст҃а́гѡ а҆пⷭ҇ла а҆рхі́ппа.</rubric>



<rubric>На <incipit><red>Г</red>дⷭ҇и, воззва́хъ:</incipit> стїхи̑ры, гла́съ и҃. </rubric>

<podoben>Подо́бенъ: <incipit><red>М</red>ч҃ницы твоѝ, гдⷭ҇и:</incipit></podoben>

<red>С</red>вѣ́томъ слове́съ а҆рхі́ппъ лю́ди просвѣтѝ, и҆ невѣ́дѣнїѧ тмы̀ и҆зба́ви, и҆ пострада́въ, и҆ попра́въ врага̀, къ сїѧ́нїю невече́рнемꙋ востечѐ, и҆ со а҆́гг҃лы ны́нѣ весели́тсѧ. Тогѡ̀ моли́твами, влⷣко, всѣ̑мъ пода́ждь ве́лїю ми́лость.

<red>В</red>леко́мь, бл҃же́нне, и҆ пробода́емь, и҆ всѣ́ми и҆ны́ми ѡ҆крꙋжа́емь лю́тыхъ ви́ды, не ѿве́рглсѧ є҆сѝ хрⷭ҇та̀, нижѐ и҆стꙋка̑ннымъ че́сти ѿда́лъ є҆сѝ. Тѣ́мже вѣне́чникъ бы́лъ є҆сѝ, при́снѡ молѧ́сѧ, всѣ̑мъ дарова́ти ве́лїю ми́лость.

<red>К</red>рове́й бжⷭ҇твенными стрꙋѧ́ми, мч҃ниче, ѡ҆свѧти́лъ є҆сѝ зе́млю, бг҃омꙋ́дре, и҆ ѹ҆ѧзви́лъ є҆сѝ ꙗ҆́звами твои́ми мно́жество де́мѡнѡвъ лꙋка́вое: и҆сточа́ѧ же непреста́ннѡ и҆сцѣлє́нїѧ, стра̑сти и҆сцѣлѧ́еши лютѣ́йшыѧ. Тѣ́мже твои́ми моли́твами и҆спросѝ всѣ̑мъ, бл҃же́нне, ве́лїю ми́лость.

<rubric>Сла́ва, и҆ ны́нѣ, бг҃оро́диченъ:</rubric>

<red>И҆</red>схи́ти мѧ̀, влⷣчце, рꙋкѝ ѕмі́евы человѣкоꙋбі́йцы, хотѧ́ща мѧ̀ лꙋка́вствомъ поглоти́ти до конца̀, сокрꙋшѝ чє́люсти є҆гѡ̀, молю́ тѧ, и҆ кѡ́зни разорѝ: ꙗ҆́кѡ да и҆збы́въ ѿ ногте́й є҆гѡ̀, велича́ю застꙋпле́нїе твоѐ.

<rubric class="inline">Крⷭ҇тобогоро́диченъ:</rubric> <red>Н</red>е терплю̀, ча́до, ви́дѧщи тѧ̀ на дре́вѣ ѹ҆снꙋ́вша, бо́дрость всѣ̑мъ подаю́щаго: ꙗ҆́кѡ да дре́вле престꙋпле́нїѧ плодо́мъ, сно́мъ поги́бельнымъ ѹ҆снꙋ́вшымъ, бжⷭ҇твеннꙋю и҆ спаси́тельнꙋю бо́дрость пода́си, дв҃а гл҃го́лаше пла́чꙋщисѧ, ю҆́же велича́емъ.

<rubric>Тропа́рь, гла́съ г҃:</rubric>

<red>А҆</red>пⷭ҇ле ст҃ы́й а҆рхі́ппе, молѝ млⷭ҇тиваго бг҃а, да прегрѣше́нїй ѡ҆ставле́нїе пода́стъ дꙋша́мъ на́шымъ.

<rubric>Канѡ́нъ, творе́нїе і҆ѡ́сифово, гла́съ д҃, є҆гѡ́же краегране́сїе: <acrostic><red>А҆</red>рхі́ппа пою̀ мꙋ́драго бг҃оглаго́ливаго.</acrostic></rubric>



## Пѣ́снь а҃.

<rubric class="inline">І҆рмо́съ:</rubric> <irmos><red>М</red>о́рѧ чермнꙋ́ю пꙋчи́нꙋ невла́жными стопа́ми дре́внїй пѣшеше́ствовавъ і҆и҃ль, крⷭ҇тоѻбра́зными мѡѷсе́овыма рꙋка́ма а҆мали́ковꙋ си́лꙋ въ пꙋсты́ни побѣди́лъ є҆́сть.</irmos>

<red>Ѡ҆</red>блиста́въ просвѣще́нїемъ бл҃года́ти, па́ѵелъ премꙋ́дрый, ꙗ҆́коже зарю̀, бл҃же́нне, тѧ̀ свѣ́тлꙋ и҆спꙋстѝ, ѿгонѧ́щꙋ многобо́жїѧ, а҆рхі́ппе, тмꙋ̀ глꙋбоча́йшꙋю дх҃омъ.

<red>Г</red>лагѡ́лъ бжⷭ҇твенными плени́цами ѹ҆ловле́нъ бы́лъ є҆сѝ па́ѵла проповѣ́дника: и҆ и҆зъ глꙋбины̀ ѕло́бы вра́жїѧ лю́ди пресла́внѡ ѹ҆лови́лъ є҆сѝ, и҆ слове́сно бра́шно на бжⷭ҇твеннꙋю трапе́зꙋ прине́слъ є҆сѝ.

<red>В</red>ъ ри́зꙋ ѡ҆дѣ́ѧнъ, а҆рхі́ппе, бжⷭ҇твенныѧ бл҃года́ти, ѡ҆бнажи́вшыѧсѧ сла́вы бжⷭ҇твенныѧ въ нетлѣ́нїѧ ри́зꙋ и҆ спасе́нїѧ, сла́вне, ѻ҆де́ждꙋ бжⷭ҇твеннꙋю ѡ҆дѣ́ѧлъ є҆сѝ.

<rubric class="inline">Бг҃оро́диченъ:</rubric> <red>В</red>и́дѣвше прⷪ҇ро́ческими ѻ҆чесы̀ и҆здале́ча, всечⷭ҇таѧ, є҆́же па́че ѹ҆ма̀, твоегѡ̀ бжⷭ҇твеннагѡ ржⷭ҇тва̀ стра́шное та́инство бг҃оглаго́ливїи, пречⷭ҇таѧ, разли́чными ѻ҆́бразы ѹ҆ѧсни́ша.

## Пѣ́снь г҃.

<rubric class="inline">І҆рмо́съ:</rubric> <irmos><red>В</red>есели́тсѧ ѡ҆ тебѣ̀ цр҃ковь твоѧ̀, хрⷭ҇тѐ, зовꙋ́щи: ты̀ моѧ̀ крѣ́пость, гдⷭ҇и, и҆ прибѣ́жище, и҆ ѹ҆твержде́нїе.</irmos>

<red>В</red>ѣ́рна тѧ̀ раба̀ хрⷭ҇то́ва па́ѵелъ бжⷭ҇твенный свидѣ́тельствꙋетъ, а҆рхі́ппе. И҆ свѧще́нна проповѣ́дника, и҆ сво́ина, блаже́нне.

<red>Р</red>аспалѧ́емь мы́сленнѡ ѹ҆тѣ́шителѧ ѻ҆гне́мъ, попали́лъ є҆сѝ ве́щь го́рькꙋю, а҆рхі́ппе, і҆дѡлонеи́стовства, всехва́льне.

<red>Ж</red>итїѐ твоѐ свѣтоза́рно добродѣ́тельными мо́лнїѧми просїѧ̀, просвѣща́ѧ, а҆рхі́ппе, благоче́стнѡ тѧ̀ почита́ющыѧ.

<rubric class="inline">Бг҃оро́диченъ:</rubric> <red>Х</red>ра́мъ показа́ласѧ є҆сѝ бж҃їй вмѣсти́теленъ преѧвле́ннѡ, всечⷭ҇таѧ, и҆ чи́сто селе́нїе и҆ бг҃оподо́бно жили́ще.

<rubric>Сѣда́ленъ, гла́съ а҃.</rubric>

<podoben>Подо́бенъ: <incipit><red>Л</red>и́къ а҆́гг҃льскїй:</incipit></podoben>

<red>П</red>а́ѵловъ ѹ҆чени́къ бы́въ, бг҃оно́се, просвѣти́лъ є҆сѝ лю́ди, воспѣва́ти трⷪ҇цꙋ, хра́мы же разори́лъ є҆сѝ па̑гꙋбныѧ бл҃года́тїю, пострада́въ же терпѣли́внѡ, вѣнцы̀ ра́дꙋѧсѧ прїѧ́лъ є҆сѝ, ѡ҆ на́съ молѧ́сѧ, блаже́нне а҆рхі́ппе.

<rubric>Сла́ва, и҆ ны́нѣ, бг҃оро́диченъ:</rubric>

<red>Б</red>езневѣ́стнаѧ чⷭ҇таѧ бцⷣе дв҃о, є҆ди́на вѣ́рныхъ предста́тельнице и҆ покро́ве, бѣ́дъ и҆ скорбе́й, и҆ лю́тыхъ ѡ҆бстоѧ́нїй всѣ́хъ и҆зба́ви, и҆̀же на тѧ̀ ѹ҆пова́нїе, ѻ҆трокови́це, и҆мꙋ́щыѧ, и҆ дꙋ́шы на́шѧ спасѝ бжⷭ҇твенными моли́твами твои́ми.

<rubric class="inline">Крⷭ҇тобг҃оро́диченъ:</rubric> <red>З</red>рѧ́щи тѧ̀, хрⷭ҇тѐ, всенепоро́чнаѧ мт҃и, ме́ртва на крⷭ҇тѣ̀ просте́рта, вопїѧ́ше: сн҃е мо́й, собезнача́льне ѻ҆ц҃ꙋ̀ и҆ дх҃ꙋ, что̀ неизрече́нное твоѐ сїѐ смотре́нїе, и҆́мже спа́слъ є҆сѝ пречⷭ҇тыхъ рꙋ́къ твои́хъ, ще́дре, созда́нїе;

## Пѣ́снь д҃.

<rubric class="inline">І҆рмо́съ:</rubric> <irmos><red>В</red>ознесе́на тѧ̀ ви́дѣвши цр҃ковь на крⷭ҇тѣ̀, сл҃нце пра́ведное, ста̀ въ чи́нѣ свое́мъ, досто́йнѡ взыва́ющи: сла́ва си́лѣ твое́й, гдⷭ҇и.</irmos>

<red>П</red>овѣствꙋ́юща бжⷭ҇твєннаѧ, и҆ безбѡ́жныѧ ꙗ҆вле́ннѣ ѡ҆блича́юща, беззако́нный гони́тель бїе́нїємъ предаде́ тѧ, и҆ ра́намъ, а҆рхі́ппе, и҆ различноѻбра̑знымъ мꙋ́камъ.

<red>Д</red>о́брѣ проходѧ̀ житїѐ, бл҃же́нне, кончи́нꙋ ѡ҆брѣстѝ блаже́ннꙋ вои́стиннꙋ сподо́билсѧ є҆сѝ: мꙋ́ченикъ бо бы́лъ є҆сѝ хрⷭ҇то́въ, до́блественнѣйше болѣ̑зни претерпѣ́въ тѣлє́сныѧ.

<red>Ж</red>ирꙋ́ющꙋю безбо́жїѧ гни́лость, благочести́выхъ и҆сполне́нїе, ѹ҆ста́вилъ є҆сѝ сла́дкою со́лїю слове́съ твои́хъ, и҆ ра́дꙋѧсѧ взыва́лъ є҆сѝ: сла́ва си́лѣ твое́й, гдⷭ҇и.

<rubric class="inline">Бг҃оро́диченъ:</rubric> <red>Ꙗ҆́</red>кѡ присѣ́ннꙋ прови́дѧ тѧ̀ дре́вле го́рꙋ а҆ввакꙋ́мъ, всенепоро́чнаѧ, носѧ́щꙋ сло́во, всѧ̑ ѡ҆сѣнѧ́ющее ѿ пла́мене престꙋпле́нїѧ и҆ грѣхѡ́въ, ѻ҆трокови́це, жже́нїѧ.

## Пѣ́снь є҃.

<rubric class="inline">І҆рмо́съ:</rubric> <irmos><red>Т</red>ы̀, гдⷭ҇и мо́й, свѣ́тъ въ мі́ръ прише́лъ є҆сѝ, свѣ́тъ ст҃ы́й, ѡ҆браща́ѧй и҆зъ мра́чна невѣ́дѣнїѧ вѣ́рою воспѣва́ющыѧ тѧ̀.</irmos>

<red>Б</red>жⷭ҇твенными мо́лнїѧми всемꙋ́драгѡ проповѣ́данїѧ, просвѣти́лъ є҆сѝ невѣ́дѣнїѧ но́щїю ѡ҆держи̑мыѧ, бг҃омꙋ́дре всеблаже́нне.

<red>Б</red>жⷭ҇твеннаѧ рѣка̀ проше́дши и҆зъ се́рдца твоегѡ̀, потопѝ пото́ки лє́стныѧ, и҆ ра́зꙋмы вѣ́рныхъ, преблаже́нне, напоѝ.

<red>В</red>жилѧ́емь благи́ми наде́ждами, претерпѣ́лъ є҆сѝ влеко́мь четы́рьми, и҆ зе́млю ѡ҆свѧща́ѧ кровьмѝ, бг҃опрїѧ́тне.

<rubric class="inline">Бг҃оро́диченъ:</rubric> <red>Т</red>ѧ̀ є҆ди́нꙋ ѿ всѣ́хъ родѡ́въ и҆збра̀ гдⷭ҇ь, бцⷣеⷱ҇ и҆ и҆зъ тебє̀ воплоти́сѧ, ѡ҆божи́въ человѣ́чество.

## Пѣ́снь ѕ҃.

<rubric class="inline">І҆рмо́съ:</rubric> <irmos><red>П</red>ожрꙋ́ ти со гла́сомъ хвале́нїѧ, гдⷭ҇и, цр҃ковь вопїе́тъ тѝ, ѿ бѣсо́вскїѧ кро́ве ѡ҆чи́щшисѧ, ра́ди ми́лости ѿ ре́бръ твои́хъ и҆сте́кшею кро́вїю.</irmos>

<red>Н</red>ика́коже прельще́ньми ѡ҆слабѣ́вша, льсти́вый неми́лостивнѡ тѧ̀ ссѣца́етъ ра́нами, бг҃омꙋ́дре, смотрѧ́юща къ сла́вѣ, ю҆́же тѝ хрⷭ҇то́съ пода́стъ, прославлѧ́ѧ тѧ̀.

<red>П</red>олкѝ врагѡ́въ неви́димыхъ ꙗ҆́звами ѹ҆ѧзви́лъ є҆сѝ, бл҃же́нне, пло́ти твоеѧ̀, а҆рхі́ппе, и҆ ѡ҆блича́ѧ се́рдце мꙋчи́телево, терза́ньми расто́рглъ є҆сѝ.

<red>И҆̀</red>же ка́менїю нечꙋ́вственнымъ се́рдцемъ слꙋжа́щїи ка́менїемъ побива́ютъ тѧ̀, бл҃же́нне, живота̀ ка́мень и҆сповѣ́дающа, и҆ пре́лести ѹ҆твержде́нїе, мч҃ниче, сокрꙋша́юща.

<rubric class="inline">Бг҃оро́диченъ:</rubric> <red>Ѹ҆</red>мерщвле́нїѧ совле́ксѧ, въ жи́знь ѡ҆блече́сѧ въ раѝ, дв҃о, а҆да́мъ, твои́мъ же ѡ҆безсме́ртвисѧ живоно́снымъ ржⷭ҇тво́мъ, всест҃а́ѧ бг҃оневѣ́сто.

<rubric>Конда́къ, гла́съ д҃.</rubric>

<podoben>Подо́бенъ: <incipit><red>Ꙗ҆</red>ви́лсѧ є҆сѝ дне́сь:</incipit></podoben>

<red>Ꙗ҆́</red>кѡ ѕвѣздꙋ̀ вели́кꙋю тѧ̀ цр҃ковь и҆мꙋ́щи, а҆рхі́ппе, чꙋде́съ твои́хъ лꙋча́ми просвѣща́ема, зове́тъ тебѣ̀: спасѝ вѣ́рою почита́ющыѧ па́мѧть твою̀.

## Пѣ́снь з҃.

<rubric class="inline">І҆рмо́съ:</rubric> <irmos><red>В</red>ъ пещѝ а҆враа́мстїи ѻ҆́троцы персі́дстѣй, любо́вїю благоче́стїѧ па́че, не́жели пла́менемъ ѡ҆палѧ́еми, взыва́хꙋ: бл҃гослове́нъ є҆сѝ въ хра́мѣ сла́вы твоеѧ̀, гдⷭ҇и.</irmos>

<red>Б</red>г҃оглаго́ланьми бг҃омꙋ́дрыми, всебл҃же́нне, свидѣ́тельствованъ, ра́зꙋмомъ и҆́стиннымъ, тмꙋ̀ невѣ́дѣнїѧ ѿ дꙋ́шъ ѿгна́лъ є҆сѝ мꙋ́дрости благода́тїю честно́мꙋ сло́вꙋ твоемꙋ̀ повинꙋ́вшыѧсѧ.

<red>В</red>ъ ро́вѣ тѧ̀, мꙋ́чениче, до́льнѣйшемъ погреба́ютъ наро́ди ѕлочести́выхъ, и҆ ка́менїемъ неми́лостивнѡ ѹ҆мерщвлѧ́ютъ воспѣва́ющаго: бл҃гослове́нъ є҆сѝ въ хра́мѣ сла́вы твоеѧ̀, гдⷭ҇и.

<red>З</red>емлѧ̀ тѣ́ло погребе́нное, мꙋ́чениче, показꙋ́етъ, и҆сточа́ѧ и҆сцѣле́нїй во́ды вѣ̑рнымъ: нб҃о же, бл҃же́нный а҆рхі́ппе, дꙋ́хъ тво́й страстоте́рпчєскимъ дꙋша́мъ причита́етъ.

<rubric class="inline">Бг҃оро́диченъ:</rubric> <red>З</red>е́млю ѹ҆́бѡ мгло́ю, нб҃о же ѻ҆́блаки гдⷭ҇и, ѻ҆трокови́це, ѡ҆дѣва́ѧ, во́лею въ пло́ть ме́ртвеннꙋю ѿ крове́й твои́хъ ѡ҆дѣва́етсѧ, во ѻ҆де́ждꙋ сла́вы безсме́ртныѧ ѡ҆дѣва́ѧ человѣ́ка.

## Пѣ́снь и҃.

<rubric class="inline">І҆рмо́съ:</rubric> <irmos><red>Р</red>ꙋ́цѣ распросте́ръ данїи́лъ, львѡ́въ зїѧ̑нїѧ въ ро́вѣ затчѐ: ѻ҆́гненнꙋю же си́лꙋ ѹ҆гаси́ша, добродѣ́телїю препоѧ́савшесѧ, благоче́стїѧ рачи́тели ѻ҆́троцы, взыва́юще: благослови́те, всѧ̑ дѣла̀ гдⷭ҇нѧ, гдⷭ҇а.</irmos>

<red>П</red>а́ѵелъ похвала́ми свѧще́нными похвалѧ́ѧ тѧ̀, а҆рхі́ппе сла́вне, сво́ина тѧ̀, свѧ́те, написа̀, соверши́телѧ бжⷭ҇твенныхъ дѣѧ́нїй, слꙋжа́ща є҆мꙋ̀, и҆ вѣ́рою пою́ща: благослови́те, всѧ̑ дѣла̀ гдⷭ҇нѧ, гдⷭ҇а.

<red>Г</red>лаго́лы пома́засѧ честны́ми къ мꙋче́нїю досточꙋ́днаѧ а҆пфі́а, лю́бѧщи, премꙋ́дре, ꙗ҆́кѡ сы́на тѧ̀ и҆́скреннѣйшаго, съ не́юже въ вы́шнихъ живе́ши ца́рствїихъ, вопїѧ̀: благослови́те, всѧ̑ дѣла̀ гдⷭ҇нѧ, гдⷭ҇а.

<red>М</red>ладе́нцы сꙋ́щїи ра́зꙋмомъ, тѧ̀ и҆мꙋ́щаго, смы́слъ, младе́нцємъ во и҆гра́нїе преда́ша, а҆рхі́ппе, стра́ждꙋща терпѣли́вѣйше, и҆ ѿ ни́хъ неми́лостивнѡ пробода́ема, и҆ вопїю́ща: всѧ̑ дѣла̀, благослови́те, гдⷭ҇нѧ, гдⷭ҇а.

<rubric class="inline">Бг҃оро́диченъ:</rubric> <red>М</red>е́ртвъ снѣ́ди ра́ди є҆ди́ныѧ а҆да́мъ бы́сть, ѡ҆б̾е́мь сме́рть са́да разꙋ́мнагѡ, чⷭ҇таѧ: тебє́ же ра́ди ѡ҆живле́нъ, и҆ раѧ̀ пи́щꙋ па́ки воспрїѧ́тъ, воспѣва́ѧ: благослови́те, всѧ̑ дѣла̀ гдⷭ҇нѧ, гдⷭ҇а.

## Пѣ́снь ѳ҃.

<rubric class="inline">І҆рмо́съ:</rubric> <irmos><red>К</red>а́мень нерꙋкосѣ́чный ѿ несѣко́мыѧ горы̀ тебє̀, дв҃о, краеꙋго́льный ѿсѣче́сѧ, хрⷭ҇то́съ, совокꙋпи́вый разстоѧ̑щаѧсѧ є҆стєства̀. Тѣ́мъ веселѧ́щесѧ, тѧ̀, бцⷣе, велича́емъ.</irmos>

<red>Д</red>а вѣ́чнꙋю сла́вꙋ наслѣ́диши, страстоте́рпче, сла́вꙋ земнꙋ́ю презрѣ́лъ є҆сѝ, непостоѧ́ннꙋю же и҆ преходѧ́щꙋю: и҆ ко хрⷭ҇тꙋ̀ пристꙋпи́лъ є҆сѝ, сла́вою сегѡ̀ ѹ҆краша́емь.

<red>В</red>ѣнце́мъ ѹ҆вѧзе́сѧ, бг҃омꙋ́дре, побѣ́днымъ ве́рхъ тво́й, и҆ ѡ҆дѣ́ѧлсѧ є҆сѝ въ багрѧни́цꙋ, твои́ми кро́вьми ѡ҆моче́нꙋю, а҆рхі́ппе: и҆ со хрⷭ҇то́мъ ра́дꙋѧсѧ ца́рствꙋеши, пребл҃же́нне.

<red>Ꙗ҆́</red>кѡ верхо́внагѡ, всеблаже́нне, а҆пⷭ҇лѡвъ, бы́въ ѹ҆чени́къ па́ѵла мꙋ́драгѡ бг҃оглаго́ливагѡ, съ тѣ́мъ ра́дꙋешисѧ, вѣ́чнꙋющее наслѣ́дꙋеши наслажде́нїе, колосса́євъ ѹ҆добре́нїе.

<red>С</red>обра́шасѧ лю́дїе въ па́мѧти свѣтоно́снѣй твое́й воспѣ́ти бл҃года́вца сп҃са, и҆ дѡ́блїѧ, а҆рхі́ппе, болѣ̑зни твоѧ̑, ꙗ҆̀же мꙋ́жески претерпѣ́лъ є҆сѝ, низложи́въ многоко́зненнаго.

<rubric class="inline">Бг҃оро́диченъ:</rubric> <red>Н</red>осѧ́щи хрⷭ҇та̀ на ѡ҆б̾ѧ́тїихъ, ма́нїемъ носѧ́щаго всѧ̑, сего̀ ꙗ҆́кѡ сн҃а твоего̀ молѝ, ѿ рꙋ́къ врага̀ мѧ̀, пречⷭ҇таѧ, и҆зба́вити, и҆ за милосе́рдїѧ бе́зднꙋ, ѡ҆б̾ѧ́ти и҆ спасти́ мѧ.
