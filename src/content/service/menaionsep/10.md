---
title: "Септе́мврїа з҃"
navigation:
  key: service-menaionsep-10
  title: "Септе́мврїа з҃"
  parent: service-menaionsep
  order: 10
type: "service"
---

# Септе́мврїа з҃.

<rubric>Па́мѧть и҆́же во ст҃ы́хъ ѻ҆тца̀ на́шегѡ і҆ѡа́нна, а҆рхїепі́скопа новгоро́дскагѡ, чꙋдотво́рца.</rubric>



<rubric>Ве́черъ, <incipit><red>Б</red>лаже́нъ мꙋ́жъ:</incipit> на <incipit><red>Г</red>дⷭ҇и воззва́хъ:</incipit> стїхи̑ры, гла́съ в҃.</rubric>

<podoben>Подо́бенъ: <incipit><red>Є҆</red>гда̀ ѿ дре́ва:</incipit></podoben>

<red>Є҆</red>гда̀ бжⷭ҇твенный гла́съ свы́ше ѹ҆слы́шавъ, свѧти́телю і҆ѡа́нне бл҃же́нне, сто́лпъ непоколеби́мый цр҃кве, и҆ гра́дꙋ ѡ҆снова́нїе ꙗ҆ви́лсѧ є҆сѝ пресла́вне наде́жди є҆́же на бг҃а наро́дѡмъ не ѿпа́дати глаго́лалъ є҆сѝ: ѻ҆ба́че вѣ́рою несꙋмнѣ́ннѡ держи́мь, ра́дꙋѧсѧ вопїѧ́лъ є҆сѝ хрⷭ҇тꙋ̀: сла́ва чл҃вѣколю́бче твоемꙋ̀ смотре́нїю.

<red>Ѻ҆́</red>бразъ бы́лъ є҆сѝ ст҃и́телємъ бл҃же́нне, ѡ҆ ста́дѣ хрⷭ҇то́вѣ попече́нїе нелѣ́ностно стѧжа́въ: вели́кагѡ нова́града похвала̀, и҆ рѡссі́йскїѧ землѝ ѹ҆твержде́нїе, и҆ всеѧ̀ вселе́нныѧ ѹ҆добре́нїе. Тѣ́мже се́рдцемъ и҆ ѹ҆сты́ тѧ ст҃и́телю і҆ѡа́нне, ѹ҆бл҃жа́емъ, и҆ ра́дꙋющесѧ вопїе́мъ: сла́ва бж҃їю є҆́же къ на́мъ смотре́нїю.

<red>Д</red>х҃а ст҃а́гѡ ѻ҆би́тель бы́лъ є҆сѝ дꙋ́хꙋ пло́ть покори́лъ є҆сѝ, всѧ̑ кѡ́зни и҆скꙋси́телѧ попра́въ, стоѧ̑нїи всено́щными пѡ́двигъ твои́хъ мꙋ́дре: лю́демъ рѡссі́йскїѧ землѝ, на сопоста́ты пода́ждь ѡ҆долѣ́нїе, моли́твами твои́ми бл҃же́нне, гро́бꙋ твоемꙋ̀ покланѧ́емсѧ, и҆ многоцѣлє́бнымъ моще́мъ, и҆ ра́дꙋющесѧ вопїе́мъ: сла́ва бг҃ꙋ преди́вна тѧ̀ показа́вшемꙋ чꙋдотво́рца, человѣ́кѡмъ въ наказа́нїе.

<rubric>Сла́ва ст҃а́гѡ, гла́съ д҃:</rubric>

<red>С</red>т҃и́телей ѻ҆́бразъ, и҆ вѣ́ры ѹ҆твержде́нїе, і҆ѡа́нне пребл҃же́нне, и҆ пра́вило мона́хѡвъ, не да́лъ є҆сѝ сна̀ твои́ма ѻ҆чи́ма, во всено́щныхъ стоѧ́нїихъ ꙗ҆́кѡ безпло́тенъ, и҆ въ зрѣ́нїихъ къ бг҃ꙋ вѣ́ждома твои́ма дрема́нїѧ, до́ндеже гла́съ бжⷭ҇твенный ѹ҆слы́шалъ є҆сѝ, свобожда́ющь гра́дъ ѿ плѣне́нїѧ ра́тныхъ, и҆ бг҃опорꙋче́нное тебѣ̀ ста́до ѿ расхище́нїѧ. Тѣ́мже соше́дшесѧ дне́сь, любо́вїю ѹ҆блажа́емъ тѧ̀: ѽ слꙋжи́телю є҆диносꙋ́щныѧ трⷪ҇цы. Не преста́й молѧ́сѧ ѡ҆ творѧ́щихъ вѣ́рою свѧтꙋ́ю па́мѧть твою̀.

<rubric>И҆ ны́нѣ, предпра́зднства, гла́съ д҃:</rubric>

<red>В</red>сечⷭ҇тно́е твоѐ ржⷭ҇тво̀:

<rubric>Вхо́дъ. Прокі́менъ днѐ. Чтє́нїѧ г҃:</rubric>

<rubric>При́тчей чте́нїе. (Глава̀ г҃)</rubric>

<versal>П</versal>а́мѧть пра́веднагѡ съ похвала́ми, и҆ благослове́нїе гдⷭ҇не на главѣ̀ є҆гѡ̀. Блаже́нъ человѣ́къ, и҆́же ѡ҆брѣ́те премꙋ́дрость: и҆ сме́ртенъ, и҆́же ѹ҆вѣ́дѣ ра́зꙋмъ. Лꙋ́чше бо сїю̀ кꙋпова́ти, не́жели зла́та и҆ сребра̀ сокрѡ́вища. Честнѣ́йшаѧ же є҆́сть ка́менїй многоцѣ́нныхъ: все́ же честно́е недосто́йно є҆ѧ̀ є҆́сть. Долгота́ бо дне́й, и҆ лѣ̑та живота̀ въ десни́цѣ є҆ѧ̀: въ шꙋ́ицѣ же є҆ѧ̀ бога́тство и҆ сла́ва: ѿ ѹ҆́стъ є҆ѧ̀ и҆схо́дитъ пра́вда, зако́нъ же и҆ ми́лость на ѧ҆зы́цѣ но́ситъ. Послꙋ́шайте ѹ҆̀бо менє̀, ѽ ча̑да! Честна̑ѧ бо рекꙋ̀: и҆ бл҃же́нъ человѣ́къ, и҆́же пꙋти̑ моѧ̑ сохрани́тъ: и҆схо́ди бо моѝ, и҆схо́ди живота̀, и҆ ѹ҆готовлѧ́етсѧ хотѣ́нїе ѿ гдⷭ҇а. Сегѡ̀ ра́ди молю̀ ва́съ, и҆ предлага́ю мо́й гла́съ сыновѡ́мъ человѣ́чєскимъ: ꙗ҆́кѡ а҆́зъ премꙋ́дрость ѹ҆стро́ихъ, совѣ́тъ и҆ ра́зꙋмъ и҆ смы́слъ а҆́зъ призва́хъ. Мо́й совѣ́тъ и҆ ѹ҆твержде́нїе, мо́й ра́зꙋмъ, моѧ́ же крѣ́пость. А҆́зъ менѐ лю́бѧщыѧ люблю̀, и҆́щꙋщїи же менѐ ѡ҆брѧ́щꙋтъ бл҃года́ть. Разꙋмѣ́йте ѹ҆́бѡ, неѕло́бивїи, кова́рство, ненака́заннїи же, прилага́йте сердца̀. Послꙋ́шайте менє̀ и҆ па́ки, честна̑ѧ бо рекꙋ̀: и҆ ѿве́рзꙋ ѿ ѹ҆сте́нъ пра̑ваѧ, ꙗ҆́кѡ и҆́стинѣ поꙋчи́тсѧ горта́нь мо́й, мє́рзски же предо мно́ю ѹ҆стны̀ лжи̑выѧ. Съ пра́вдою всѝ глаго́лы ѹ҆́стъ мои́хъ: ничто́же въ ни́хъ стро́потно, нижѐ развраще́нно. Всѧ̑ пра̑ва сꙋ́ть разꙋмѣва́ющымъ, и҆ прѡ́ста ѡ҆брѣта́ющымъ ра́зꙋмъ. Наꙋча́ю бо ва́съ и҆́стинѣ, да бꙋ́детъ ѡ҆ гдⷭ҇ѣ наде́жда ва́ша, и҆ и҆спо́лнитесѧ дх҃а.

<rubric>Премꙋ́дрости соломѡ́ни чте́нїе. (Глава̀ і҃)</rubric>

<versal data-diacritics="true">Ѹ҆</versal>ста̀ првⷣнагѡ ка́плютъ премꙋ́дрость: ѹ҆стнѣ́ же мꙋжі́й мꙋ́дрыхъ вѣ́дѧтъ бл҃года́ть. Ѹ҆ста̀ мꙋ́дрыхъ поꙋча́тсѧ премꙋ́дрости, пра́вда же и҆збавлѧ́етъ и҆̀хъ ѿ сме́рти. Сконча́вшꙋсѧ мꙋ́жꙋ пра́веднꙋ, не поги́бнетъ наде́жда. Сы́нъ бо пра́веденъ ражда́етсѧ въ живо́тъ, и҆ во бл҃ги́хъ свои́хъ пло́дъ пра́вды ѡ҆б̾и́метъ. Свѣ́тъ пра́вєднымъ всегда̀, и҆ ѿ гдⷭ҇а ѡ҆брѧ́щꙋтъ бл҃года́ть и҆ сла́вꙋ. Ѧ҆зы́къ мꙋ́дрыхъ дѡ́браѧ свѣ́сть, и҆ въ се́рдцѣ и҆́хъ почі́етъ мꙋ́дрость. Лю́битъ гдⷭ҇ь прпⷣбныѧ сердца̀, прїѧ́тни же є҆мꙋ̀ всѝ непоро́чнїи въ пꙋтѝ. <rubric class="inline">(Глава̀ ѕ҃)</rubric> Мꙋ́дрость гдⷭ҇нѧ просвѣща́етъ лицѐ разꙋ́мнагѡ. Постига́етъ бо жела́ющыѧ ю҆̀, пре́жде да́же разꙋмѣ́ти ю҆̀: и҆ ѹ҆до́бь ѹ҆́зритсѧ ѿ лю́бѧщихъ ю҆̀. Ѹ҆́треневавый къ не́й, не ѹ҆трꙋди́тсѧ. И҆ бдѧ́й є҆ѧ̀ ра́ди, вско́рѣ безъ печа́ли бꙋ́детъ. Ꙗ҆́кѡ досто́йныхъ є҆ѧ̀ сама̀ ѡ҆бхо́дитъ и҆́щꙋщи, и҆ во стезѧ́хъ є҆ѧ̀ ꙗ҆влѧ́етсѧ и҆̀мъ благопрїе́мнѣ. Мꙋ́дрости никогда́же ѡ҆долѣ́етъ ѕло́ба. Си́хъ ра́ди и҆ рачи́тель бы́хъ добро́ты є҆ѧ̀: и҆ возлюби́хъ ю҆̀, и҆ поиска́хъ ѿ ю҆́ности моеѧ̀: и҆ взыска́хъ невѣ́стꙋ привестѝ себѣ̀, ꙗ҆́кѡ всѣ́хъ влⷣка возлюбѝ ю҆̀: таи́нница бо є҆́сть бж҃їѧ хи́трости, и҆ ѡ҆брѣта́тельница дѣ́лъ є҆гѡ̀. Трꙋды̀ є҆ѧ̀ сꙋ́ть добродѣ́тєли: цѣломꙋ́дрїю же и҆ ра́зꙋмꙋ та̀ ѹ҆чи́тъ, пра́вдѣ и҆ мꙋ́жествꙋ, и҆́хже потре́бнѣе ничто́же є҆́сть въ житїѝ человѣ́кѡмъ. А҆́ще же и҆ мно́гагѡ и҆скꙋ́сства жела́етъ кто̀, вѣ́сть дрє́внѧѧ, и҆ бы́ти хотѧ̑щаѧ разсмо́тритъ: свѣ́сть и҆зви̑тїѧ слове́съ, и҆ разрѣшє́нїѧ гада́нїй: зна́мєнїѧ и҆ чꙋдеса̀ проразꙋмѣ́етъ, и҆ сбытїѧ̑ време́нъ и҆ лѣ́тъ: и҆ всѣ̑мъ совѣ́тникъ є҆́сть бла́гъ, ꙗ҆́кѡ безсме́ртїе є҆́сть въ не́й, и҆ бл҃госла́вїе во ѻ҆бще́нїи слове́съ є҆ѧ̀. Сегѡ̀ ра́ди бесѣ́довахъ ко гдⷭ҇ꙋ, и҆ помоли́хсѧ є҆мꙋ̀, и҆ рѣ́хъ ѡ҆ всегѡ̀ се́рдца моегѡ̀: бж҃е ѻ҆тцє́въ и҆ гдⷭ҇и ми́лости, сотвори́вый всѧ̑ сло́вомъ твои́мъ, и҆ мꙋ́дростїю твое́ю ѹ҆стро́ивый человѣ́ка, да владѣ́етъ бы́вшими ѿ тебє̀ тварьмѝ, и҆ да ѹ҆правлѧ́етъ мі́ръ въ прпⷣбїи и҆ пра́вдѣ, да́ждь мѝ твои́хъ престо́лѡвъ присѣдѧ́щꙋю премꙋ́дрость, и҆ не ѿлꙋчѝ менє̀ ѿ ѻ҆́трѡкъ твои́хъ, ꙗ҆́кѡ а҆́зъ ра́бъ тво́й, и҆ сы́нъ рабы́ни твоеѧ̀. Послѝ ю҆̀ съ нб҃съ ѿ ст҃а́гѡ жили́ща твоегѡ̀, и҆ ѿ престо́ла сла́вы твоеѧ̀, да сꙋ́щи со мно́ю наꙋчи́тъ мѧ̀, что̀ бл҃гоꙋго́дно є҆́сть предъ тобо́ю: и҆ наста́витъ мѧ̀ въ ра́зꙋмъ, и҆ сохрани́тъ мѧ̀ въ сла́вѣ свое́й. Помышлє́нїѧ бо сме́ртныхъ всѧ̑ боѧзли̑ва, и҆ погрѣши́тєльна ѹ҆мышлє́нїѧ и҆́хъ.

<rubric>Премꙋ́дрости соломѡ́ни чте́нїе. (Глава̀ д҃)</rubric>

<versal>П</versal>охвалѧ́емꙋ пра́ведникꙋ, возвеселѧ́тсѧ лю́дїе: безсме́ртїе бо є҆́сть па́мѧть є҆гѡ̀, ꙗ҆́кѡ ѿ гдⷭ҇а познава́етсѧ, и҆ ѿ человѣ̑къ: и҆ ѹ҆го́дна гдⷭ҇еви дꙋша̀ є҆гѡ̀. Возлюби́те ѹ҆́бѡ, ѽ мꙋ́жїе, мꙋ́дрость, и҆ поживетѐ: восхощи́те є҆ѧ̀, и҆ нака́зани бꙋ́дете: Нача́ло бо є҆ѧ̀ любы̀, и҆ соблюде́нїе зако́на. Почти́те премꙋ́дрость, да во вѣ́ки црⷭ҇твꙋете. Возвѣщꙋ̀ ва́мъ, и҆ не скры́ю ѿ ва́съ та̑инъ бж҃їихъ: Ꙗ҆́кѡ то́й мꙋ́дрости наста́вникъ є҆́сть, и҆ мꙋ́дрыхъ и҆спра́витель, и҆ всѧ́комꙋ смы́слꙋ и҆ дѣ́лꙋ хитре́цъ. И҆ всѣ̑мъ смы́слѡмъ наꙋчи́тъ мꙋ́дрость: є҆́сть бо въ не́й дх҃ъ разꙋ́менъ и҆ ст҃ъ и҆ сїѧ́нїе свѣ́та присносꙋ́щнагѡ, и҆ ѻ҆́бразъ бла́гости бж҃їѧ: Та́ѧ дрꙋ́ги бж҃їѧ и҆ прⷪ҇ро́ки ѹ҆строѧ́етъ. Бл҃голѣ́пнѣйши же є҆́сть со́лнца, и҆ па́че всѧ́кагѡ сотворе́нїѧ ѕвѣ́здъ: свѣ́тꙋ сосꙋжда́ема, ѡ҆брѣта́етсѧ пе́рвѣйши. Та́ѧ ѹ҆гожда́ющихъ є҆́й ѿ болѣ́зни и҆зба́ви, и҆ наста́ви на стєзѝ пра̑выѧ. Дадѐ и҆̀мъ ра́зꙋмъ и҆мѣ́ти ст҃ъ, и҆ сохранѝ ѧ҆̀ ѿ ловѧ́щихъ, и҆ по́двигъ крѣ́покъ подадѐ и҆̀мъ. Да разꙋмѣ́ютъ всѝ, ꙗ҆́кѡ си́льнѣйши всегѡ̀ є҆́сть бл҃гоче́стїе: И҆ никогда́же премо́жетъ ѕло́ба мꙋ́дрости, нижѐ пре́йдетъ ѕлы̑ѧ ѡ҆блича́ющи сꙋ́дъ. Реко́ша же въ себѣ̀, помы́сливше непра́веднѡ: наси́льствꙋемъ пра́ведномꙋ, и҆ не пощади́мъ преподо́бства є҆гѡ̀, ни ѹ҆срами́мсѧ сѣди́нъ ста́рости многолѣ́тны. Бꙋ́детъ бо на́мъ крѣ́пость зако́нъ: и҆ ѹ҆лови́мъ пра́веднаго, ꙗ҆́кѡ неꙋго́денъ на́мъ є҆́сть: и҆ проти́витсѧ дѣлѡ́мъ на́шымъ, и҆ поно́ситъ на́мъ ѿпаде́нїе зако́на, и҆ ѡ҆блича́етъ на́мъ согрѣшє́нїѧ наказа́нїѧ на́шегѡ: Возвѣща́етъ на́мъ ра́зꙋмъ и҆мѣ́ти бж҃їй, и҆ ѻ҆́трока гдⷭ҇нѧ себѐ и҆менꙋ́етъ. Бы́сть на́мъ на ѡ҆бличе́нїе помышле́нїй на́шихъ, и҆ тѧ́жекъ на́мъ є҆́сть и҆ ви́димь, ꙗ҆́кѡ неподо́бно и҆ны̑мъ житїѐ є҆гѡ̀, и҆ и҆змѣнє́ны стєзѝ є҆гѡ̀. Въ порꙋга́нїе вмѣни́хомсѧ є҆мꙋ̀: и҆ ѹ҆далѧ́етсѧ ѿ пꙋте́й на́шихъ, ꙗ҆́кѡ ѿ нечисто́тъ: и҆ блажи́тъ послѣ̑днѧѧ првⷣныхъ. Ѹ҆ви́димъ ѹ҆́бѡ, а҆́ще словеса̀ є҆гѡ̀ и҆́стинна сꙋ́ть, и҆скꙋ́симъ, ꙗ҆̀же сбыва́ютсѧ є҆мꙋ̀. Рꙋга́нїемъ и҆ мꙋ́кою и҆стѧ́жемъ є҆го̀: да разꙋмѣ́емъ кро́тость є҆гѡ̀, и҆ и҆скꙋ́симъ безѕло́бство є҆гѡ̀. Сме́ртїю без̾ѻбра́зною ѡ҆сꙋ́димъ є҆го̀: бꙋ́детъ бо посѣще́нїе ѿ слове́съ є҆гѡ̀. Сїѧ̑ помы́слиша, и҆ прельсти́шасѧ: ѡ҆слѣпи́ бо ѧ҆̀ ѕло́ба и҆́хъ, и҆ не разꙋмѣ́ша та̑инъ бж҃їихъ, и҆ не разсꙋди́ша: ꙗ҆́кѡ ты̀ є҆сѝ бг҃ъ є҆ди́нъ, живота̀ и҆мѣ́ѧй и҆ сме́рти вла́сть: и҆ спаса́ѧй во вре́мѧ ско́рби, и҆ и҆збавлѧ́ѧй ѿ всѧ́кагѡ ѕла̀. Ще́дръ и҆ ми́лостивъ, и҆ даѧ́й прпⷣбнымъ свои̑мъ благода́ть, и҆ свое́ю мы́шцею гѡ́рдымъ противлѧ́ѧйсѧ.

<rubric>На стїхо́внѣ стїхи̑ры ст҃а́гѡ, гла́съ в҃. </rubric>

<podoben>Подо́бенъ: <incipit><red>Д</red>о́ме є҆ѵфра́ѳовъ:</incipit></podoben>

<red>Д</red>о́мъ дх҃а ст҃а́гѡ, и҆ правосла́вїѧ ѹ҆твержде́нїе, ст҃и́телей похвало̀, соверше́нный вѣ́рою і҆ѡа́нне прехва́льне хрⷭ҇тꙋ̀ бг҃ꙋ.

<rubric class="inline">Сті́хъ:</rubric> <red>С</red>вѧще́нницы твоѝ ѡ҆блекꙋ́тсѧ пра́вдою, и҆ прпⷣбнїи твоѝ возра́дꙋютсѧ.

<red>Д</red>о́мъ премꙋ́дрости бж҃їѧ, є҆ѧ́же при́снѡ наслажда́емсѧ сла́вне, и҆ вѣ́ры и҆́стинный ѹ҆чи́телю, є҆сѝ бл҃же́нне ко гдⷭ҇ꙋ.

<rubric class="inline">Сті́хъ:</rubric> <red>Б</red>лаже́нъ мꙋ́жъ боѧ́йсѧ гдⷭ҇а, въ за́повѣдехъ є҆гѡ̀ восхо́щетъ ѕѣлѡ̀.

<red>Д</red>о́мъ нескꙋ́дныѧ бл҃года́ти, и҆ гра́дъ крѣ́пкїй, и҆ на врагѝ побѣ́да, возвы́си ро́гъ правосла́вныхъ хрⷭ҇тїа́нъ моли́твами твои́ми ко гдⷭ҇ꙋ.

<rubric>Сла́ва, гла́съ ѕ҃:</rubric>

<red>Ч</red>и́стое житїѐ твоѐ похвалѧ́емъ, пречестнѣ́йшїй ѻ҆́ч҃е і҆ѡа́нне бл҃же́нне: сосꙋ́дъ и҆збра́нный бж҃їй, мꙋ́жъ жела́нїй дꙋхо́вныхъ, и҆ дх҃а ст҃а́гѡ бы́лъ є҆сѝ ѻ҆би́телище: дꙋ́хи же нечи̑стыѧ попра́въ, и҆ си́хъ безъ вѣ́сти сотвори́лъ є҆сѝ, и҆ по преставле́нїи твое́мъ къ бг҃ꙋ, ꙗ҆́кѡ жи́въ ꙗ҆влѧ́ѧсѧ, и҆ ѡ҆ поле́зныхъ наказꙋ́ѧ, и҆ ны́нѣ предстоѧ̀ ст҃ѣ́й трⷪ҇цѣ моли́сѧ, ми́ръ мі́рꙋ дарова́ти, и҆ дꙋша́мъ на́шымъ ве́лїю ми́лость.

<rubric>И҆ ны́нѣ, предпра́зднства, гла́съ д҃.</rubric>

<incipit><red>В</red>семі́рнаѧ ра́дость:</incipit>

<rubric>Тропа́рь, гла́съ и҃:</rubric>

<red>Д</red>не́сь свѣ́тлѡ красꙋ́етсѧ сла́внѣйшїй вели́кїй но́въградъ, и҆мѣ́ѧ мо́щи твоѧ̑ въ себѣ̀ ст҃и́телю і҆ѡа́нне, ꙗ҆́кѡ со́лнєчныѧ лꙋчы̀ и҆спꙋща́ющыѧ, и҆ подаю́щыѧ и҆сцѣлє́нїѧ притека́ющымъ съ вѣ́рою къ ра́цѣ моще́й твои́хъ. Моли́сѧ хрⷭ҇тꙋ̀ бг҃ꙋ, и҆зба́вити гра́дъ се́й невреди́мь ѿ ва́рварскагѡ плѣне́нїѧ, и҆ междоꙋсо́бныѧ бра́ни, и҆ ѻ҆́гненнагѡ запале́нїѧ, ст҃и́телю бг҃омꙋ́дре и҆ чꙋдоно́сче, нбⷭ҇ный человѣ́че, и҆ земны́й а҆́гг҃ле: да соше́дшесѧ любо́вїю въ па́мѧть твою̀, свѣ́тлѡ пра́зднꙋемъ, въ пѣ́снехъ и҆ пѣ́нїихъ ра́дꙋющесѧ, и҆ хрⷭ҇та̀ сла́вѧще, тебѣ̀ таковꙋ́ю бл҃года́ть дарова́вшаго и҆сцѣле́нїй, и҆ вели́комꙋ новꙋ́градꙋ застꙋпле́нїе и҆ ѹ҆тверже́нїе.

<rubric>Сла́ва, и҆ ны́нѣ, предпра́зднства.</rubric>



<rubric>На ѹ҆́трени, по а҃-й стїхоло́гїи сѣда́ленъ, гла́съ а҃:</rubric>

<red>Ꙗ҆́</red>кѡ ѹ҆чи́тель и҆ па́стырь, и҆ ви́децъ чꙋдодѣѧ́нїй бж҃їихъ свѧще́ннѡ просла́вилсѧ є҆сѝ, и҆ со а҆́гг҃лы бг҃ꙋ предстои́ши: тѣ́мъ дне́сь бж҃їѧ цр҃ковь чти́тъ, и҆ прославлѧ́етъ пресла́внꙋю твою̀ па́мѧть: сла́ва бг҃ꙋ преди́вна тѧ̀ показа́вшемꙋ во а҆рхїере́ехъ: сла́ва ѹ҆крѣ́пльшемꙋ тѧ̀ во и҆скꙋше́нїихъ, и҆ невре́дна соблю́дшꙋ: сла́ва просла́вльшемꙋ тѧ̀ і҆ѡа́нне всебл҃же́нне. <rubric class="inline">Два́жды.</rubric>

<rubric>Сла́ва, и҆ ны́нѣ, предпра́зднства:</rubric>

<red>Р</red>о́ждшисѧ пресла́внѡ ѿ непло́дныхъ ложе́снъ, ѿ дв҃и́ческихъ чре́слъ родила̀ є҆сѝ па́че є҆стества̀: красе́нъ бо ꙗ҆́вльшисѧ сте́бль, и҆зрасти́ла є҆сѝ мі́рꙋ жи́знь. Сегѡ̀ ра́ди си́лы нбⷭ҇ныѧ вопїю́тъ тебѣ̀ бцⷣе: сла́ва происхожде́нїю твоемꙋ̀ чⷭ҇таѧ: сла́ва ржⷭ҇твꙋ̀ твоемꙋ̀: сла́ва дѣ́вствꙋ твоемꙋ̀, мт҃и безневѣ́стнаѧ.

<rubric>По в҃-й стїхоло́гїи сѣда́ленъ, гла́съ д҃:</rubric>

<red>В</red>ели́кїй но́вградъ торжествꙋ́етъ ѡ҆ бз҃ѣ досто́йнѡ, въ па́мѧть твою̀, ѻ҆́ч҃е і҆ѡа́нне: моли́твами бо твои́ми спаса́еми ѿ и҆скꙋше́нїй и҆ бѣ́дъ, и҆ всѧ́кагѡ преще́нїѧ находѧ́щагѡ, и҆ па́ки ст҃и́телю не преста́й молѧ́сѧ хрⷭ҇тꙋ̀ бг҃ꙋ, спасти́сѧ дꙋша́мъ на́шымъ. <rubric class="inline">Два́жды.</rubric>

<rubric>Сла́ва, и҆ ны́нѣ, предпра́зднства:</rubric>

<red>Л</red>ꙋчѝ просїѧ́ша всемі́рныѧ ра́дости ржⷭ҇тва̀ твоегѡ̀, дв҃о мт҃и марі́е, на землѝ, и҆ ѡ҆зари́ша мы̑сли любо́вїю пою́щихъ тѧ̀.

<rubric>По полѷеле́и сѣда́ленъ, гла́съ и҃. </rubric>

<podoben>Подо́бенъ: <incipit><red>П</red>овелѣ́нное:</incipit></podoben>

<red>П</red>овелѣ̑нїѧ бж҃їѧ ѿ ю҆́ности сохрани́въ, ѻ҆́ч҃е і҆ѡа́нне, и҆ во пло́ти сы́й бг҃ꙋ собесѣ́дникъ бы́лъ є҆сѝ, и҆ забра́ло гра́дꙋ, и҆ цр҃кве ѡ҆снова́нїе, и҆ премꙋ́дрости бж҃їей слꙋжи́тель и҆зрѧ́денъ, ст҃и́телей ѻ҆́бразъ, и҆ правосла́вїѧ и҆́стинный ѹ҆чи́тель. Тѣ́мъ мо́лимъ тѧ̀, свѧ́те: моли́сѧ сп҃сꙋ, ми́ръ вселе́ннѣй дарова́ти бцⷣы ра́ди, и҆ дꙋша́мъ на́шымъ ве́лїю ми́лость. <rubric class="inline">Два́жды.</rubric>

<rubric>Сла́ва, и҆ ны́нѣ, предпра́зднства:</rubric>

<red>Д</red>а ра́дꙋетсѧ нб҃о, и҆ землѧ̀ да весели́тсѧ, бж҃їе бо не́бо на землѝ роди́сѧ, бг҃оневѣ́стнаѧ сїѧ̀, ѿ ѡ҆бѣтова́нїѧ, непло́ды млⷣнца пита́етъ марі́ю: и҆ ра́дꙋетсѧ ѡ҆ ржⷭ҇твѣ̀ і҆ѡакі́мъ: же́злъ, глаго́лѧ, роди́сѧ мнѣ̀, и҆зъ негѡ́же цвѣ́тъ хрⷭ҇то́съ прозѧбѐ и҆зъ ко́рене дв҃дова, вои́стиннꙋ чꙋ́до пресла́вно.

<red>С</red>тепє́нна, а҃-й а҆нтїфѡ́нъ д҃-гѡ гла́са. Прокі́менъ, гла́съ д҃: Честна̀ предъ гдⷭ҇емъ сме́рть прпⷣбныхъ є҆гѡ̀. Сті́хъ: Что̀ возда́мъ гдⷭ҇еви ѡ҆ всѣ́хъ, ꙗ҆̀же воздаде́ ми; Всѧ́кое дыха́нїе да хва́литъ гдⷭ҇а. Є҆ѵⷢ҇лїе і҆ѡа́нна, зача́ло л҃ѕ: Речѐ гдⷭ҇ь свои̑мъ ѹ҆ченикѡ́мъ: а҆́зъ є҆́смь две́рь: По н҃- мъ ѱалмѣ̀ стїхи́ра, гла́съ ѕ҃: Чи́стое житїѐ твоѐ похвалѧ́емъ: Пи́сана на стїхо́внѣ. Сла́ва.

<rubric>Канѡ́нъ предпра́зднства со і҆рмосо́мъ на ѕ҃: и҆ ст҃а́гѡ на и҃. Гла́съ и҃.</rubric>

## Пѣ́снь а҃.

<rubric class="inline">І҆рмо́съ:</rubric> <irmos><red>В</red>о́дꙋ проше́дъ ꙗ҆́кѡ сꙋ́шꙋ, и҆ є҆гѵ́петскагѡ ѕла̀ и҆збѣжа́въ, і҆и҃льтѧнинъ вопїѧ́ше: и҆зба́вителю и҆ бг҃ꙋ на́шемꙋ пои́мъ.</irmos>

<red>Б</red>г҃озва́нне ꙗ҆́кѡ вои́стиннꙋ ми́лостивъ и҆ кро́токъ бы́лъ є҆сѝ ѻ҆́ч҃е, и҆ вои́стиннꙋ ти́хъ дꙋ́хомъ, и҆ ѡ҆деснꙋ́ю прⷭ҇то́ла бж҃їѧ стоѧ́нїѧ сподо́билсѧ є҆сѝ, бл҃же́нне: и҆ ны́нѣ на нб҃сѣ́хъ, тишинꙋ̀ пода́ждь се́рдцꙋ моемꙋ̀.

<red>Ѿ</red> млады́хъ ногте́й ст҃и́телю і҆ѡа́нне, впери́лсѧ є҆сѝ ѹ҆мо́мъ къ бг҃ꙋ, и҆ стра̑сти тѣлє́сныѧ ѕѣ́льнымъ воздержа́нїемъ ѹ҆вѧди́лъ є҆сѝ, всѧ́кими добродѣ́тельми ѹ҆краша́ѧсѧ премꙋ́дре.

<red>Є҆</red>гда̀ і҆ере́йскїй са́нъ воспрїѧ́тъ, и҆ гдⷭ҇нѧ ѡ҆правда̑нїѧ внима́ѧ ѹ҆мо́мъ, ст҃и́телю і҆ѡа́нне, и҆ ѿ среды̀ молвы̀ ѹ҆далѧ́ѧсѧ, премꙋ́дре, нечистотѣ̀ не прикаса́лсѧ є҆сѝ: та́кѡ, ст҃и́телю, нечи̑стаѧ помышлє́нїѧ ѿженѝ ѿ се́рдца моегѡ̀.

<rubric class="inline">Бг҃оро́диченъ:</rubric> <red>П</red>равосла́вїѧ бы́лъ є҆сѝ ѹ҆чи́тель и҆́стинный, и҆ къ бцⷣѣ ве́лїй моле́бникъ. Но и҆ ны́нѣ ст҃и́телю, при́снѡ не преста́й посѣща́ѧ ча̑дъ твои́хъ, ꙗ҆́кѡ къ бг҃ꙋ дерзнове́нїе и҆мѣ́ѧй ве́лїе.

<rubric class="inline">Катава́сїа:</rubric> <irmos><incipit><red>К</red>рⷭ҇тъ начерта́въ:</incipit></irmos>

## Пѣ́снь г҃.

<rubric class="inline">І҆рмо́съ:</rubric> <irmos><red>Т</red>ы̀ є҆сѝ ѹ҆твержде́нїе притека́ющихъ къ тебѣ̀, гдⷭ҇и, ты̀ є҆сѝ свѣ́тъ ѡ҆мраче́нныхъ, и҆ пое́тъ тѧ̀ дꙋ́хъ мо́й.</irmos>

<red>Ꙗ҆́</red>кѡ ѹ҆́бѡ со́лнце взы́де на восто́цѣ, ты́ же ст҃и́телю і҆ѡа́нне, на сѣ́верѣ на прⷭ҇то́лѣ сѣдѧ̀ вели́кагѡ нова́града, возсїѧ́лъ є҆сѝ свѣ́тлыми дѣѧ́ньми, и҆ лю́ди всѧ̑ просвѣти́лъ є҆сѝ ѹ҆чє́нїи, и҆ є҆ретїкѡ́въ ѹ҆ста̀ и҆́стиннымъ сло́вомъ загради́лъ є҆сѝ.

<red>Б</red>лагоѻбра́зенъ ѻ҆бы́чай и҆мѣ́ѧ, и҆ ко всѣ̑мъ любо́вь бжⷭ҇твеннꙋю притѧжа̀ премꙋ́дре і҆ѡа́нне, ва́рварѡмъ ѻ҆стротꙋ̀ притꙋпѝ ст҃и́телю, и҆ до конца̀ и҆̀хъ низложѝ.

<red>П</red>ред̾ѡчи́стивъ се́рдце твоѐ молѧ́щꙋсѧ тебѣ̀ бг҃ꙋ ѡ҆ по́льзѣ людстѣ́й, слы́ша гла́съ бжⷭ҇твенный, глаго́лющь тѝ є҆́же ѡ҆ поле́зныхъ: моли́тва бо твоѧ̀ ѹ҆слы́шана бы́сть, ꙗ҆́коже вели́кагѡ ѡ҆ ста́дѣ твое́мъ къ бг҃ꙋ моле́бника, ст҃и́телю і҆ѡа́нне.

<rubric class="inline">Бг҃оро́диченъ:</rubric> <red>С</red>овокꙋпѝ, пречⷭ҇таѧ, всѧ̑ правосла̑вныѧ, є҆́же просла́вити тѧ̀ цр҃и́це, цр҃ѧ̀ хрⷭ҇та̀ ро́ждшꙋю: дале́че же ѿ на́съ ѿженѝ ва́рварское негодова́нїе. Рабꙋ́ же твоемꙋ̀ пода́ждь сло́во, да возмогꙋ̀ воспѣ́ти твоѧ̑ пресла̑внаѧ чꙋдеса̀.

<rubric>Сѣда́ленъ, гла́съ д҃. </rubric>

<podoben>Подо́бенъ: <incipit><red>С</red>ко́рѡ предварѝ:</incipit></podoben>

<red>Є҆</red>гда̀ молѧ́щꙋсѧ тебѣ̀ въ вели́цѣй це́ркви премꙋ́дрости бж҃їѧ, пребл҃же́нне і҆ѡа́нне, пред̾ѡчи́щенный дꙋше́ю и҆ тѣ́ломъ: гла́сꙋ же бжⷭ҇твенномꙋ ꙗ҆вле́ннѡ тебѣ̀ возгласи́вшꙋ, є҆́же ѡ҆ чꙋдесѝ бцⷣы, и҆ ѡ҆ и҆збавле́нїи гра́да, и҆ ѡ҆ ѹ҆краше́нїе це́ркве хрⷭ҇то́вы, и҆ прїѧ́тъ ѿ слове́съ чꙋ́днагѡ ѻ҆́нагѡ гла́са, и҆́стинныхъ зна́менїй, и҆ чꙋде́съ дарова̑нїѧ, и҆ бжⷭ҇твєннаѧ ѹ҆чє́нїѧ и҆злива́еши всѣ̑мъ. Тѣ́мже и҆ съ любо́вїю ѻ҆́ч҃е, пра́зднꙋемъ свѧтꙋ́ю па́мѧть твою̀. <rubric class="inline">Два́жды.</rubric>

<rubric>Сла́ва, и҆ ны́нѣ, предпра́зднства:</rubric>

<red>Д</red>в҃а марі́а и҆ бцⷣа вои́стиннꙋ, ꙗ҆́кѡ ѻ҆́блакъ свѣ́та дне́сь возсїѧ̀ на́мъ, и҆ ѿ пра́вєдникꙋ происхо́дитъ въ сла́вꙋ на́шꙋ: не ктомꙋ̀ а҆да́мъ ѡ҆сꙋжда́етсѧ, и҆ є҆́ѵа ѿ ѹ҆́зъ свободи́сѧ. И҆ сегѡ̀ ра́ди зове́мъ, вопїю́ще со дерзнове́нїемъ, є҆ди́нѣй чⷭ҇тѣй: ра́дость возвѣща́етъ ржⷭ҇тво̀ твоѐ все́й вселе́ннѣй.

## Пѣ́снь д҃.

<rubric class="inline">І҆рмо́съ:</rubric> <irmos><red>Ѹ҆</red>слы́шахъ, гдⷭ҇и, смотре́нїѧ твоегѡ̀ та́инство, разꙋмѣ́хъ дѣла̀ твоѧ̑, и҆ просла́вихъ твоѐ бжⷭ҇тво̀.</irmos>

<red>З</red>аконополо́жника вели́ка, ꙗ҆́кѡ мѡѷсе́а тѧ̀ и҆ дв҃да, вои́стиннꙋ стѧжа́вше, ѻ҆́ч҃е, ча̑да твоѧ̑, ꙗ҆́кѡ чадолюби́ва ѻ҆тца̀, сы́нове рѡссі́йстїи ѹ҆блажа́емъ.

<red>М</red>нѡ́ги ѹ҆́бѡ цр҃кви въ сла́вꙋ бж҃їю воздви́гшꙋ тѝ, ст҃и́телю, показа́лсѧ є҆сѝ са́мъ хра́мъ бг҃ꙋ соверше́нъ и҆ нескве́рненъ, чи́стъ дꙋше́ю и҆ тѣ́ломъ премꙋ́дре: тѣ́мже и҆ на́съ сотворѝ хра́мы дх҃а прест҃а́гѡ, пребл҃же́нне.

<red>Д</red>нѐ сы́нъ ꙗ҆ви́лсѧ є҆сѝ: въ нощи́ же молѧ́щꙋсѧ тебѣ̀ бг҃ꙋ въ просвѣще́нїе слове́съ бж҃їихъ, ѻ҆́ч҃е і҆ѡа́нне: вра́гъ же ненави́димый хотѧ́ше постраши́ти тѧ̀, не терпѧ̀ себѐ надо́лзѣ досажда́ема: но моли́твою твое́ю свѧза́сѧ вселꙋка́вый.

<rubric class="inline">Бг҃оро́диченъ:</rubric> <red>В</red>лⷣчце бцⷣе, ѹ҆ста́ви цр҃ко́вное смꙋще́нїе, во бл҃гостоѧ́нїи же ѹ҆чинѝ во вѣ́ки вѣкѡ́въ, и҆ є҆ретїкѡ́въ ѹ҆ста̀ заградѝ, возлюби́вшихъ ѻ҆́гнь негаси́мый: ѿ негѡ́же и҆зба́ви на́съ рабѡ́въ твои́хъ, и҆ послꙋжи́ти небла́зненнѡ сподо́би, и҆́же подъ лѣ́томъ бы́вшꙋ, и҆ ѿ ѻ҆ц҃а̀ безлѣ́тнѡ возсїѧ́вшꙋ, бг҃ома́ти: того́ бо на́мъ родила̀ є҆сѝ.

## Пѣ́снь є҃.

<rubric class="inline">І҆рмо́съ:</rubric> <irmos><red>Ѹ҆́</red>тренюетъ дх҃ъ мо́й къ тебѣ̀, бж҃е, занѐ свѣ́тъ повелѣ̑нїѧ прише́ствїѧ твоегѡ̀: и҆́миже ѹ҆̀бо ѡ҆зарѝ ѹ҆́мъ на́шъ, влⷣко, и҆ наста́ви на стезю̀ жи́зни.</irmos>

<red>Ч</red>естно́е воскресе́нїе, и҆ гро́бъ живоно́сный и҆́скреннѡ ѹ҆зрѣ́лъ є҆сѝ во і҆ерꙋсали́мѣ, две́ремъ бо церкѡ́внымъ ѡ҆ себѣ̀ тебѣ̀ ѿве́рзшымсѧ манове́нїемъ ст҃а́гѡ дх҃а: и҆ сподо́билсѧ є҆сѝ бг҃овидѣ̑нїѧ почерпстѝ ст҃и́телю і҆ѡа́нне, и҆скꙋси́телѧ же всѧ́чески побѣди́лъ є҆сѝ. И҆ ны́нѣ моли́сѧ хрⷭ҇тꙋ̀ бг҃ꙋ, є҆́же побѣди́ти всѧ̑ и҆ноплемє́нныѧ и҆ невѣ̑рныѧ рѡссі́йскомꙋ во́инствꙋ на́шемꙋ.

<red>В</red>ели́кагѡ нова́града насто́льникъ и҆ а҆рхїепі́скопъ бы́лъ є҆сѝ, и҆ въ домꙋ̀ премꙋ́дрости бж҃їѧ, ꙗ҆́кѡ фі́нїѯъ процвѣ́лъ є҆сѝ, словесы̀ благопло́дными и҆ непоро́чнымъ житїе́мъ наслажда́ѧ сердца̀, премꙋ́дре и҆ бг҃одꙋхнове́нне. И҆ мы̀ ѹ҆́бѡ ча̑да твоѧ̑ мо́лимъ тѧ̀ бл҃же́нне, да моли́твами твои́ми ми́лость полꙋчи́мъ ѿ сп҃са хрⷭ҇та̀, и҆ ꙗ҆́кѡ на чадолюби́ва ѻ҆тца̀ надѣ́емсѧ.

<red>Б</red>ж҃їѧ цр҃ковь жива̀ и҆ ѡ҆дꙋшевле́на бы́сть ст҃и́телю вели́кїй і҆ѡа́нне, въ цр҃кви бж҃їей простира́ѧсѧ во днѝ и҆ въ нощѝ премꙋ́дре, къ премꙋ́дрости бж҃їи прилѣжѧ̀: слꙋжи́тель бо и҆ собесѣ́дникъ бж҃їй ꙗ҆́вственнѣйшїй бы́лъ є҆сѝ, и҆ вели́кагѡ нова́града похвала̀, и҆ всеѧ̀ рѡссі́йскїѧ землѝ ѹ҆добре́нїе. Правосла̑внымъ лю́демъ моли́твами твои́ми здра́вїе да́рꙋй, и҆ на пога̑ныѧ побѣ̑ды и҆ ѡ҆долѣ̑нїѧ.

<rubric class="inline">Бг҃оро́диченъ:</rubric> <red>Ц</red>р҃ковь тѧ̀ бж҃їю, и҆ пала́тꙋ ѡ҆дꙋшевле́ннꙋ, и҆ рꙋ́чкꙋ, въ не́йже ма́нна и҆ же́злъ прозѧ́бшїй, и҆ го́рꙋ несѣко́мꙋю и҆ всѧ̑ ꙗ҆̀же ѡ҆ тебѣ̀ сбы̑вшаѧсѧ прⷪ҇ро́чєства бцⷣе, слꙋжи́тель тво́й вели́кїй ст҃и́тель і҆ѡа́ннъ славосло́влѧше: и҆ мо́лимъ тѧ̀ є҆ди́нꙋ, человѣ́ческагѡ ро́да ѿе́мшꙋю поноше́нїе.

## Пѣ́снь ѕ҃.

<rubric class="inline">І҆рмо́съ:</rubric> <irmos><red>К</red>ъ могꙋ́щемꙋ мѧ̀ спастѝ гдⷭ҇ꙋ, и҆зъ глꙋбины̀ грѣхо́вныѧ возопи́хъ, и҆ ѿ тлѝ возведѐ живо́тъ мо́й, ꙗ҆́кѡ чл҃вѣколю́бецъ.</irmos>

<red>К</red>ъ могꙋ́щемꙋ бг҃ꙋ рꙋ́цѣ простира́ѧ и҆ногда̀, и҆ спасе́нїе ѡ҆брѣ́лъ є҆сѝ, вода́мъ же послꙋжи́вшымъ тебѣ̀ чрезъ є҆стество̀ бж҃їимъ повелѣ́нїемъ: и҆скꙋси́тель же посрами́сѧ, и҆ возрыда̀, и҆ до конца̀ поги́бе, твои́ми моли́твами і҆ѡа́нне ст҃и́телю.

<red>Б</red>г҃ꙋ тѧ̀ просла́вльшꙋ ꙗ҆́коже дре́вле мѡѷсе́а премꙋ́дре і҆ѡа́нне, предста́ви бо тѧ̀ па́стырѧ и҆ вожда̀, мо́ре жите́йское преводѧ́ща небла́зненнѡ лю́ди, и҆̀хже хрⷭ҇то́съ и҆скꙋпѝ свое́ю кро́вїю.

<red>С</red>амоде́ржца ѹ҆ма̀ страсте́й сотвори́въ, ꙗ҆́вѣ ца́рствовалъ є҆сѝ, ꙗ҆́кѡ и҆зрѧ́дный побѣди́тель: и҆ ра́тныхъ де́рзость покори́лъ є҆сѝ моле́нїемъ къ бг҃ꙋ, и҆ къ пречⷭ҇тѣй бг҃омт҃ри. Ны́нѣ же спосо́бствꙋй вѣ̑рнымъ твои̑мъ на проти̑вныѧ, і҆ѡа́нне вели́кїй ст҃и́телю.

<rubric class="inline">Бг҃оро́диченъ:</rubric> <red>К</red>рѣ́пость вѣ̑рнымъ и҆ стѣна̀, и҆ ѹ҆твержде́нїе ты̀ є҆сѝ пречⷭ҇таѧ, даде́сѧ ѿ пра́ведныхъ і҆ѡакі́ма и҆ а҆́нны: и҆ по гаврїи́ловꙋ благовѣ́щенїю, бг҃ъ роди́сѧ и҆зъ тебє̀. Тобо́ю пречⷭ҇таѧ, всѣ̑мъ и҆стека́ютъ лꙋ̑чшаѧ, и҆ на землѝ живꙋ́щїи къ нб҃сѝ восхо́дѧтъ.

<rubric>Конда́къ, гла́съ д҃. </rubric>

<podoben>Подо́бенъ: <incipit><red>В</red>ознесы́йсѧ:</incipit></podoben>

<red>В</red>озвесели́сѧ ꙗ҆вле́ннѡ честна́ѧ цр҃ковь хрⷭ҇то́ва, въ па́мѧть дне́сь приснословꙋ́щагѡ ст҃и́телѧ і҆ѡа́нна, ѿ вели́кагѡ нова́града возсїѧ́вшагѡ: и҆ всю̀ странꙋ̀ ѹ҆диви́вшагѡ пресла́вными чꙋдодѣѧ̑нїи, и҆ всѣ́ми добродѣ́тельми ѹ҆краси́вшагѡсѧ: и҆ по преставле́нїи бо честно́е тѣ́ло є҆гѡ̀ ѡ҆брѣ́тесѧ нетлѣ́нно, и҆сточа́ющее вє́лїѧ чꙋдеса̀. Тѣ́мже зове́мъ є҆мꙋ̀: ѽ всебл҃же́нне, молѝ хрⷭ҇та̀ бг҃а непреста́ннѡ ѡ҆ всѣ́хъ на́съ.

<rubric class="inline">І҆́косъ:</rubric> <red>П</red>ра́зднꙋемъ свѣ́тлѡ дне́сь, къ це́ркви текꙋ́ще ве́сь свѧще́нный собо́ръ и҆ мона́си, и҆ мно́жество наро́да, и҆ всѐ хрⷭ҇тоимени́тое ста́до, въ па́мѧть ѻ҆тца̀ на́шегѡ ст҃и́телѧ і҆ѡа́нна. Прославлѧ́емъ бо просла́вленнаго ѿ бг҃а, є҆гѡ́же житїю̀ а҆́гг҃ли ѹ҆диви́шасѧ и҆ ненака̑заннымъ въ наказа́нїе бы́сть, и҆ ѡ҆гражде́нїе помышле́нїємъ человѣ́чєскимъ, и҆ цр҃кви ѡ҆снова́нїе: непа́дающїй бо сто́лпъ премꙋ́дрости бж҃їѧ, и҆ вели́кагѡ нова́града стѣна̀ и҆ ѹ҆твержде́нїе, и҆ всеѧ̀ рѡссі́йскїѧ землѝ ѹ҆добре́нїе: и҆ вселе́ннꙋю ѹ҆диви́вшаго пресла́вными чꙋдодѣѧ̑нїи, и҆ всѣ́ми добродѣ́тельми ѹ҆краси́вшагосѧ. Тѣ́мже по достоѧ́нїю блажи́мъ є҆го̀, мо́литъ бо хрⷭ҇та̀ ѡ҆ всѣ́хъ на́съ.

## Пѣ́снь з҃.

<rubric class="inline">І҆рмо́съ:</rubric> <irmos><red>Х</red>алде́йскїѧ пе́щи всепа́гꙋбнꙋю си́лꙋ ѹ҆гаси́вше, ѻ҆́бразомъ а҆́гг҃ла снизше́дшагѡ, зижди́телю ю҆́ношы взыва́хꙋ: бл҃гослове́нъ є҆сѝ и҆ хва́льный бж҃е ѻ҆тє́цъ на́шихъ.</irmos>

<red>И҆</red>знемо́гше и҆ногда̀ лю́дїе, ѻ҆рꙋ́жїѧ проти́вныхъ ви́дѧще: ты́ же тогда̀ і҆ѡа́нне бл҃же́нне, ꙗ҆́рость на грѣ́хъ воѡрꙋжи́лъ є҆сѝ, на моли́твꙋ ѡ҆брати́всѧ къ ми́лостивомꙋ бг҃ꙋ, и҆ ѹ҆слы́шана бы́сть моли́тва твоѧ̀, и҆ лю́ди наꙋчи́лъ є҆сѝ взыва́ти: бл҃гослове́нъ бг҃ъ ѻ҆тцє́въ на́шихъ. <rubric class="inline">Два́жды.</rubric>

<red>Н</red>е сѣ́ни ѹ҆́бѡ послꙋжи́лъ є҆сѝ, но но́вѣй бл҃года́ти, и҆ и҆́стинѣ: зако́нъ бо бг҃опи́саненъ, внꙋ́трь скрижа́ли се́рдца твоегѡ̀ ѿ бг҃а прїе́мъ, ст҃и́телю і҆ѡа́нне пребога́те. Тѣ́мже зако́нъ на́мъ полага́ющемꙋ наꙋчи́лъ є҆сѝ взыва́ти: бл҃гослове́нъ бг҃ъ ѻ҆тцє́въ на́шихъ.

<rubric class="inline">Бг҃оро́диченъ:</rubric> <red>В</red>о свѣ́тѣ гдⷭ҇ни ходѧ́ще, прїиди́те воспои́мъ бжⷭ҇твеннꙋю две́рь цр҃ѧ̀ ца́рствꙋющымъ, марі́ю чⷭ҇тꙋю бцⷣꙋ, ꙗ҆́кѡ вои́стиннꙋ наде́ждꙋ дꙋ́шъ на́шихъ, зовꙋ́щымъ: бл҃гослове́нъ бг҃ъ ѻ҆тцє́въ на́шихъ.

## Пѣ́снь и҃.

<rubric class="inline">І҆рмо́съ:</rubric> <irmos><red>Н</red>а горѣ̀ свѧтѣ́й просла́вльшасѧ, и҆ въ кꙋпинѣ̀ ѻ҆гне́мъ приснодв҃ы мѡѷсе́ови та́йнꙋ ꙗ҆́вльшаго, гдⷭ҇а по́йте, и҆ превозноси́те во всѧ̑ вѣ́ки.</irmos>

<red>С</red>ъ нбⷭ҇ными чи́нми водворѧ́ѧсѧ во дво́рѣхъ гдⷭ҇нихъ, во гра́дѣ жива́гѡ бг҃а, ст҃и́телю і҆ѡа́нне равноа́гг҃льный, всено́щными стоѧ̑нїи вопи́лъ є҆сѝ во бдѣ́нїихъ: хвали́те и҆ превозноси́те є҆го̀ во вѣ́ки.

<red>Д</red>не́сь свѣ́тлѡ пра́зднꙋетъ вели́кїй но́вградъ па́мѧть твою̀, красꙋ́етсѧ житїе́мъ твои́мъ преди́внымъ, і҆ѡа́нне ст҃и́телю. Не помѧнѝ согрѣше́нїй ча̑дъ твои́хъ, ѻ҆́ч҃е, но ꙗ҆́кѡ чадолюби́вый ѻ҆те́цъ на ми́лость ѡ҆брати́сѧ, молѧ̀ ми́лостиваго бг҃а, є҆мꙋ́же пое́мъ: хвали́те и҆ превозноси́те є҆го̀ во вѣ́ки.

<red>Х</red>ра́мъ свѧще́ннаѧ дꙋша̀ твоѧ̀ показа́сѧ бж҃їй, въ не́йже ѻ҆ц҃ъ и҆ сн҃ъ и҆ ст҃ы́й дх҃ъ па́че є҆стества̀ всели́сѧ, ты́ же ст҃и́телю, пога́ныхъ нахождє́нїѧ ѿженѝ ѿ достоѧ́нїѧ твоегѡ̀. Правосла̑внымъ лю́демъ твои̑мъ ми́ръ и҆ здра́вїе да́рꙋй зовꙋ́щымъ: хвали́те, по́йте и҆ превозноси́те є҆го̀ во вѣ́ки.

<rubric class="inline">Бг҃оро́диченъ:</rubric> <red>П</red>ои́стиннѣ вели́кимъ да́ромъ ѿ бг҃а почте́нъ бы́въ, ст҃и́телю і҆ѡа́нне, ꙗ҆́кѡ сподо́билсѧ є҆сѝ послꙋжи́ти чꙋдесѝ ст҃ы́ѧ бцⷣы, преди́вномꙋ є҆ѧ̀ зна́менїю. Моли́тва бо твоѧ̀ поспѣшествꙋ́ема къ бг҃ꙋ, и҆ къ пречⷭ҇тѣй є҆гѡ̀ бг҃ома́тери: пои́стиннѣ бо моли́тва пра́веднагѡ поспѣшествꙋ́ема.

## Пѣ́снь ѳ҃.

<rubric class="inline">І҆рмо́съ:</rubric> <irmos><red>Ѹ҆</red>жасе́сѧ ѡ҆ се́мъ нб҃о, и҆ землѝ ѹ҆диви́шасѧ концы̀, ꙗ҆́кѡ бг҃ъ ꙗ҆ви́сѧ человѣ́кѡмъ пло́тски, и҆ чре́во твоѐ бы́сть простра́ннѣйшее небе́съ. Тѣ́мъ тѧ̀ бцⷣꙋ, а҆́гг҃лѡвъ и҆ человѣ̑къ чинонача̑лїѧ велича́ютъ.</irmos>

<red>Ѹ҆</red>диви́лъ є҆сѝ человѣ́ки въ животѣ̀ твое́мъ, преди́вный і҆ѡа́нне, и҆ по преставле́нїи твое́мъ къ бг҃ꙋ, вы́ше ѻ҆бы́чаѧ всѧ̑ чꙋдеса̀ соверши́шасѧ въ тебѣ̀, хрⷭ҇тꙋ́ тѧ та́кѡ просла́вльшꙋ, ꙗ҆́кѡ и҆́стинна слꙋжи́телѧ своего̀. Мы́ же тѧ̀ ꙗ҆́кѡ крѣ́пка, свѧ́те, помо́щника во бранѣ́хъ, ѹ҆блажа́емъ.

<red>М</red>и́ръ цр҃квамъ пода́ждь ст҃и́телю, твои́ми моли́твами, и҆ хорꙋ́гви правосла́вной по́мощь на врагѝ всѧ̑ проти̑вныѧ, и҆ ро́гъ рѡссі́йскїѧ землѝ возвы́си, бл҃же́нне, предстоѧ̀ престо́лꙋ ст҃ы́ѧ трⷪ҇цы: и҆ ѿ на́съ неѿстꙋ́пенъ бꙋ́ди, неѿстꙋ́пный къ бг҃ꙋ моли́твенниче. Тѣ́мже тѧ̀ ѹ҆бл҃жа́емъ.

<red>М</red>а́лое сїѐ и҆ смире́нное хвале́нїе прїимѝ, ст҃и́телю, ѿ недосто́йныхъ ѹ҆сте́нъ, и҆ ме́рзскагѡ моегѡ̀ ѧ҆зы́ка, и҆ ѿ се́рдца нечи́ста: ты́ бо вели́кїй ст҃и́телю і҆ѡа́нне, преѡчище́нный дꙋше́ю и҆ тѣ́ломъ, па́че со́лнечныхъ лꙋ̑чь ѡ҆блиста́лъ є҆сѝ, бж҃їѧ за́пѡвѣди соверши́въ, и҆ къ свѣ́тꙋ невече́рнемꙋ преста́вилсѧ є҆сѝ. Вѣ́рнѡ тѧ̀ чтꙋ́щымъ, моли́сѧ, пода́ти ѡ҆ставле́нїе грѣхѡ́въ, і҆ѡа́нне бл҃же́нне.

<rubric class="inline">Бг҃оро́диченъ:</rubric> <red>С</red>т҃а́ѧ бл҃же́ннаѧ мт҃и бж҃їѧ, пою́щыѧ тѧ̀ любо́вїю спасѝ, и҆скꙋше́нїй молвꙋ̀ разорѧ́ющи: ми́лостивнѡ ꙗ҆́кѡ бг҃а ро́ждши, всѧ̑ є҆ли̑ка хо́щеши, твори́ти мо́жеши дв҃о. Тѣ́мже тѧ̀ велича́емъ.

<rubric>Свѣти́ленъ ст҃а́гѡ:</rubric>

<red>Ѿ</red> свѣ́та трисїѧ́ннагѡ гла́съ ѹ҆слы́шалъ є҆сѝ бжⷭ҇твенный ст҃и́телю і҆ѡа́нне, и҆ трⷪ҇цꙋ просла́вилъ є҆сѝ во є҆ди́ницѣ, и҆ є҆ди́ницꙋ въ трⷪ҇цѣ, и҆ лю́ди та́кожде наꙋчи́лъ є҆сѝ, и҆ просвѣти́лъ є҆сѝ мїрскі̑ѧ концы̀ твои́мъ ѹ҆че́нїемъ. Тѣ́мже тѧ̀ досто́йнѡ почита́емъ, творѧ́ще честнꙋ́ю па́мѧть твою̀. <rubric class="inline">Два́жды.</rubric>

<rubric>Сла́ва, и҆ ны́нѣ, предпра́зднства.</rubric>

<rubric>На хвали́техъ стїхи̑ры ст҃а́гѡ, гла́съ в҃.</rubric>

<podoben>Подо́бенъ: <incipit><red>Д</red>о́ме є҆ѵфра́ѳовъ:</incipit></podoben>

<red>Д</red>о́мъ дх҃а ст҃а́гѡ, и҆ правосла́вїѧ ѹ҆твержде́нїе, ст҃и́телей похвало̀, соверше́нный вѣ́рою і҆ѡа́нне прехва́льне хрⷭ҇тꙋ̀ бг҃ꙋ.

<rubric class="inline">Сті́хъ:</rubric> <red>С</red>вѧще́нницы твоѝ ѡ҆блекꙋ́тсѧ пра́вдою, и҆ прпⷣбнїи твоѝ возра́дꙋютсѧ.

<red>Д</red>о́мъ премꙋ́дрости бж҃їѧ, є҆ѧ́же при́снѡ наслажда́емсѧ сла́вне, и҆ вѣ́ры и҆́стинный ѹ҆чи́телю, є҆сѝ бл҃же́нне ко гдⷭ҇ꙋ.

<rubric class="inline">Сті́хъ:</rubric> <red>Б</red>лаже́нъ мꙋ́жъ боѧ́йсѧ гдⷭ҇а, въ за́повѣдехъ є҆гѡ̀ восхо́щетъ ѕѣлѡ̀.

<red>Д</red>о́мъ нескꙋ́дныѧ бл҃года́ти, и҆ гра́дъ крѣ́пкїй, и҆ на врагѝ побѣ́да, возвы́си ро́гъ правосла́вныхъ хрⷭ҇тїа́нъ моли́твами твои́ми ко гдⷭ҇ꙋ.

<rubric>Сла́ва, ст҃а́гѡ: И҆ ны́нѣ, предпра́зднства.</rubric>

<rubric>Славосло́вїе вели́кое. И҆ ѿпꙋ́стъ.</rubric>



<rubric>На лїтꙋргі́и, слꙋ́жба всѧ̀ ст҃и́тельскаѧ.</rubric>
