---
title: "Септе́мврїа к҃з"
navigation:
  key: service-menaionsep-39
  title: "Септе́мврїа к҃з"
  parent: service-menaionsep
  order: 39
type: "service"
---

# Септе́мврїа к҃з.

<rubric>Ст҃а́гѡ мч҃ника каллїстра́та, и҆ дрꙋжи́ны є҆гѡ̀.</rubric>



<rubric>На <incipit><red>Г</red>дⷭ҇и, воззва́хъ:</incipit> стїхи̑ры, гла́съ и҃. </rubric>

<podoben>Подо́бенъ: <incipit><red>Ѽ</red> пресла́внагѡ чꙋдесѐ!:</incipit></podoben>

<red>М</red>ч҃ниче страда́льче каллїстра́те, благоче́стїѧ свѣ́томъ просвѣти́въ мы́сль, пꙋ́ть ше́ствовалъ є҆сѝ неꙋкло́ннѡ, вводѧ́щїй къ та́мѡ сꙋ́щемꙋ бл҃же́нствꙋ, побѣди́въ всѧ̑ кѡ́зни проти́внагѡ. Тѣ́мъ тѧ̀ благохва́лимъ, свѧще́ннꙋю твою̀ па́мѧть чтꙋ́ще, бл҃же́ннѣйше.

<red>М</red>ч҃ниче бг҃омꙋ́дре каллїстра́те, сло́вомъ ѡ҆бога́щсѧ жи́зни, къ жи́зни пꙋтеводи́лъ є҆сѝ, невѣ́дѣнїемъ пре́жде ѻ҆каѧ́ннѡ ѹ҆ме́ршыѧ, и҆̀же и҆ ѹ҆ме́рше ѹ҆се́рднѡ, сла́вне, за всѣ́хъ на́съ воскрⷭ҇нїе, жи́ти и҆́стиннѣйше во хрⷭ҇тѣ̀ вѣ́рꙋютсѧ: съ ни́миже на́съ помѧнѝ ко гдⷭ҇ꙋ пребл҃го́мꙋ.

<red>М</red>ч҃ниче свѧще́нне гѷмна́сїе, мече́мъ во главꙋ̀ ѹ҆сѣ́ченъ, тече́нїемъ кро́ве фараѡ́на льсти́ваго и҆́стиннѡ потопи́лъ є҆сѝ, и҆ ны́нѣ то́чиши всѣ̑мъ и҆сцѣлє́нїѧ, вѣ́рою ко хра́мꙋ твоемꙋ̀ притека́ющымъ, и҆ по́двиги твоѧ̑ въ не́мъ хва́лѧщымъ, и҆ честнꙋ́ю па́мѧть твою̀, бл҃же́нне, торжествꙋ́ющымъ.

<rubric>Сла́ва, гла́съ д҃. Вѷзанті́ево:</rubric>

<red>П</red>ре́жде честна́гѡ крⷭ҇та̀ твоегѡ̀, страшна̀ сме́рть человѣ́кѡмъ, по сла́внѣй же стрⷭ҇ти стра́шенъ человѣ́къ сме́рти: та́кѡ возмо́же страстоте́рпецъ, си́це ѹ҆празднѝ всю̀ вра́жїю си́лꙋ. Тогѡ̀ моли́твами хрⷭ҇тѐ, спасѝ дꙋ́шы на́шѧ.

<rubric>И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ. </rubric>

<podoben>Подо́бенъ: <incipit><red>Ꙗ҆́</red>кѡ до́блѧ:</incipit></podoben>

<red>А҆́</red>гнца и҆ па́стырѧ тѧ̀, на дре́вѣ ꙗ҆́кѡ ви́дѣ, а҆́гница ро́ждшаѧ рыда́ше, и҆ мт҃рски тебѣ̀ вѣща́ше: сн҃е вожделѣ́ннѣйше, ка́кѡ на дре́вѣ крⷭ҇тнѣмъ повѣ́шенъ є҆сѝ, долготерпѣли́ве; ка́кѡ рꙋ̑ки твоѧ̀ и҆ но́ги твоѧ̑ сло́ве, пригвозди́шасѧ ѿ беззако́нныхъ, и҆ кро́вь твою̀ и҆злїѧ́лъ є҆сѝ, влⷣко;

<rubric>На стїхо́внѣ ѻ҆ктѡ́иха. Тропа́рь, гла́съ д҃:</rubric>

<red>М</red>ч҃ницы твоѝ, гдⷭ҇и, во страда́нїихъ свои́хъ вѣнцы̀ прїѧ́ша нетлѣ̑нныѧ ѿ тебє̀ бг҃а на́шегѡ: и҆мꙋ́ще бо крѣ́пость твою̀, мꙋчи́телей низложи́ша, сокрꙋши́ша и҆ де́мѡнѡвъ немощны̑ѧ де́рзѡсти: тѣ́хъ моли́твами спасѝ дꙋ́шы на́шѧ.



<rubric>На ѹ҆́трени ѻ҆́ба канѡ́на ѻ҆ктѡ́иха: и҆ ст҃ы́хъ канѡ́нъ на д҃. Творе́нїе і҆ѡ́сифово. Гла́съ и҃.</rubric>

## Пѣ́снь а҃.

<rubric class="inline">І҆рмо́съ:</rubric> <irmos><red>П</red>ѣ́снь возсле́мъ, лю́дїе, чꙋ́дномꙋ бг҃ꙋ на́шемꙋ, свободи́вшемꙋ і҆и҃лѧ ѿ рабо́ты, пѣ́снь побѣ́днꙋю пою́ще и҆ вопїю́ще, пои́мъ тебѣ̀ є҆ди́номꙋ влⷣцѣ.</irmos>

<red>С</red>тезю̀ ше́ствовавъ неꙋкло́ннѡ страда́нїѧ, бы́лъ є҆сѝ заблꙋ́ждшымъ пꙋ́ть, къ бжⷭ҇твєннымъ воспокое́нїємъ, бл҃же́нне, вводѧ́щїй: тѣ́мъ соше́дшесѧ благохва́лимъ тѧ̀, каллїстра́те, вѣ́рою.

<red>Ꙗ҆́</red>коже свѣтлѣ́йша ѕвѣзда̀ возсїѧ́въ, ѡ҆зари́лъ є҆сѝ бг҃озна́нїѧ свѣ́томъ хрⷭ҇то́вꙋ цр҃ковь: тмꙋ́ же ѿгна́въ, мч҃ниче, невѣ́дѣнїѧ, и҆ ны̑рища прелє́стнаѧ низложи́лъ є҆сѝ.

<red>В</red>сѧ́къ и҆скꙋ́съ терпѣли́вѡ под̾е́мъ, каллїстра́те, за всѣ́хъ жи́знь ѹ҆мре́ти не ѿре́клсѧ є҆сѝ: тѣ́мъ къ безсме́ртномꙋ поко́ю ра́дꙋѧсѧ преше́лъ є҆сѝ, и҆ со а҆́гг҃льскими ли́ки весели́шисѧ.

<red>Ѹ҆́</red>гль бжⷭ҇твеннагѡ дх҃а, ѻ҆гне́мъ свѧще́нный гѷмна́сїй распала́емь показа́сѧ, и҆ ле́сти ти́нꙋ попалѝ, чꙋдесы́ же ѡ҆роша́етъ пали́мыхъ жже́нїемъ страсте́й.

<rubric class="inline">Бг҃оро́диченъ:</rubric> <red>Є҆</red>ди́на въ жена́хъ ражда́еши є҆ди́наго ѿ трⷪ҇цы, преесте́ственнѡ, всенепоро́чнаѧ, и҆скꙋ́са мꙋ́жеска не позна́вши: тѣ́мъ тѧ̀ сла́вимъ, и҆ и҆зъ тебє̀ рожде́ннаго вы́шше всѧ́кїѧ вины̀ и҆ сло́ва.

## Пѣ́снь г҃.

<rubric class="inline">І҆рмо́съ:</rubric> <irmos><red>Ѹ҆</red>тверже́й сло́вомъ небеса̀, и҆ зе́млю ѡ҆снова́вый на вода́хъ мно́гихъ, ѹ҆тверди́ мѧ къ пѣ́нїю славосло́вїѧ твоегѡ̀, гдⷭ҇и.</irmos>

<red>Н</red>е поже́ръ ѿню́дъ ва̑ѧннымъ богѡ́мъ, чиста̀ же́ртва прине́слсѧ є҆сѝ всѣ́хъ бг҃ꙋ, за ны̀ пожре́нномꙋ, мч҃ниче страстоте́рпче каллїстра́те.

<red>Ѹ҆</red>кра́шенъ багрѧни́цею, ѡ҆багре́нною ѿ свѧще́нныхъ, мч҃ниче, и҆́стиннѡ крове́й твои́хъ, цр҃ю̀ вѣкѡ́въ вѣнцено́сецъ, бл҃же́нне, предстои́ши.

<red>Ѡ҆</red>бнаже́нъ ꙗ҆ви́сѧ вра́гъ твое́ю бжⷭ҇твенною сла́вою, и҆ сꙋ́щихъ съ тобо́ю страда́лєцъ, ѡ҆дѣ́ѧвшихсѧ съ высоты̀, мч҃ниче доблемꙋ́дре гѷмна́сїе.

<rubric class="inline">Бг҃оро́диченъ:</rubric> <red>М</red>оле́нїе сотворѝ прилѣ́жнѡ къ твоемꙋ̀ сн҃ꙋ, дв҃о, є҆́же спасти́ ны ѿ ѡ҆жида́емыхъ бѣ́дъ, и҆ вѣ́чнꙋющагѡ мꙋче́нїѧ.

<rubric>Конда́къ, гла́съ д҃. </rubric>

<podoben>Подо́бенъ: <incipit><red>Ꙗ҆</red>ви́лсѧ є҆сѝ:</incipit></podoben>

<red>В</red>сѧ́къ трꙋ́дъ дне́сь цр҃ковь ны́нѣ соверша́ющи ст҃і́и, восхвалѧ́етъ та́инственнѡ, ꙗ҆́кѡ за ню̀ страда́льчествовавшыѧ мч҃ницы бжⷭ҇твеннїи, добропобѣ́днїи всемꙋ́дрїи.

<rubric>Та́же сѣда́ленъ, гла́съ є҃. </rubric>

<podoben>Подо́бенъ: <incipit><red>С</red>обезнача́льное сло́во:</incipit></podoben>

<red>К</red>аллїстра́тѡвы стра̑сти восхва́лимъ, гѷмна́сїєвы болѣ̑зни воспѣсносло́вимъ, съ ни́ми терпѣли́вѡ пострада́вшыѧ, любо́вїю ѹ҆блажи́мъ вѣ́рнїи, и҆ къ ни́мъ возопїи́мъ: ѻ҆рꙋ́жницы благоче́стїѧ, проси́те дарова́ти на́мъ ми́ръ и҆ ве́лїю ми́лость.

<rubric>Сла́ва, и҆ ны́нѣ, бг҃оро́диченъ:</rubric>

<red>Д</red>ꙋшѝ моеѧ̀ стра̑сти многоболѣ́знєнныѧ, и҆ пло́ти моеѧ̀ недꙋ́ги вско́рѣ и҆сцѣлѝ, ѹ҆ма̀ моегѡ̀ и҆зстꙋплє́нїѧ ѹ҆ста́ви, пренепоро́чнаѧ: и҆ въ тишинѣ̀ помышле́нїѧ, моли̑твы приноси́ти чи̑стыѧ цр҃ю̀ всѣ́хъ сподо́би, бцⷣе, и҆ и҆спросѝ прегрѣше́нїй ѡ҆ставле́нїе.

<rubric class="inline">Крⷭ҇тобг҃оро́диченъ:</rubric> <red>Н</red>а крⷭ҇тѣ́ тѧ зрѧ́щи, хрⷭ҇тѐ, мт҃и твоѧ̀, во́лею посредѣ̀ разбо́йникѡвъ ви́сѧща, терза́ющи мт҃рски ѹ҆трѡ́бы, гл҃го́лаше: безгрѣ́шне сн҃е, ка́кѡ непра́веднѡ на крⷭ҇тѣ̀, ꙗ҆́кѡ ѕлодѣ́й распѧ́лсѧ є҆сѝ, ро́дъ человѣ́ческїй ѡ҆живи́ти хотѧ̀, ꙗ҆́кѡ преблагі́й.

## Пѣ́снь д҃.

<rubric class="inline">І҆рмо́съ:</rubric> <irmos><red>Ѹ҆</red>слы́шахъ, гдⷭ҇и, смотре́нїѧ твоегѡ̀ та́инство, разꙋмѣ́хъ дѣла̀ твоѧ̑, и҆ просла́вихъ твоѐ бжⷭ҇тво̀.</irmos>

<red>В</red>оево́да ꙗ҆́коже и҆зѧ́щнѣйшїй мч҃ниче, гони́телю ѡ҆полчи́всѧ, ѹ҆лови́лъ є҆сѝ къ бжⷭ҇твеннѣй жи́зни плѣнє́нныѧ дре́вле, ꙗ҆̀же и҆мѣ́ѧше.

<red>Т</red>ꙋ́чами слове́съ твои́хъ напои́лъ є҆сѝ сердца̀, и҆ наста́вилъ є҆сѝ къ водѣ̀ присножи́зненнѣй, страда́льче гдⷭ҇ень досточꙋ́дне.

<red>Ꙗ҆́</red>кѡ ѻ҆ве́нъ закала́етсѧ, и҆мѣ́ѧ ꙗ҆́коже а҆́гнцы предзакала́ємыѧ є҆гѡ̀, приснопа́мѧтный каллїстра́тъ, крѣ́пкїѧ ѡ҆рꙋ́жники преꙋсе́рднѣйшыѧ.

<red>Ѹ҆</red>зрѣ́лый гѷмна́сїе, ꙗ҆́коже лоза̀, мч҃ниче, сло́вомъ твоегѡ̀ страда́нїѧ гро́здъ процвѣтѐ, благоче́стїѧ вїно̀ и҆сточа́ющь.

<rubric class="inline">Бг҃оро́диченъ:</rubric> <red>Ѡ҆</red>скве́рншеесѧ страстьмѝ се́рдце моѐ, ѻ҆трокови́це, ѡ҆чи́сти, и҆ прїѧ́телище сотворѝ чи́стыхъ и҆ бжⷭ҇твенныхъ ѡ҆сїѧ́нїй.

## Пѣ́снь є҃.

<rubric class="inline">І҆рмо́съ:</rubric> <irmos><red>Ѿ</red> но́щи невѣ́дѣнїѧ, бг҃овѣ́дѣнїемъ просвѣти́вый концы̀, просвѣти́ мѧ ѹ҆́тромъ чл҃вѣколю́бїѧ твоегѡ̀, гдⷭ҇и.</irmos>

<red>В</red>сеꙋсе́рднѡ, мч҃ниче, возлюби́въ хрⷭ҇та̀ бг҃а на́шего, пострада́лъ є҆сѝ, и҆ держа́вꙋ погꙋби́лъ є҆сѝ вра́жїю немощнꙋ́ю.

<red>В</red>оинствосло́вїи бжⷭ҇твенными, показа́лсѧ є҆сѝ ве́рхъ, каллїстра́те, во́инствѡмъ а҆́гг҃лѡвъ, мч҃ниче, причи́слилсѧ є҆сѝ, ра́дꙋѧсѧ.

<red>Ѹ҆</red>кра́шенъ сла́вою мч҃ническїѧ свѣ́тлости, гѷмна́сїе, ра́дꙋѧсѧ ны́нѣ преложи́лсѧ є҆сѝ къ свѣ́тлостемъ а҆́гг҃льскимъ.

<rubric class="inline">Бг҃оро́диченъ:</rubric> <red>В</red>осто́къ ꙗ҆ви́ласѧ є҆сѝ пра́вды сл҃нца, всенепоро́чнаѧ: є҆го́же молѝ спастѝ чи́стѡ сла́вѧщыѧ тѧ̀.

## Пѣ́снь ѕ҃.

<rubric class="inline">І҆рмо́съ:</rubric> <irmos><red>Ѡ҆</red>чи́сти мѧ̀, сп҃се, мнѡ́га бо беззакѡ́нїѧ моѧ̑, и҆ и҆зъ глꙋбины̀ ѕѡ́лъ возведѝ, молю́сѧ: къ тебѣ́ бо возопи́хъ, и҆ ѹ҆слы́ши мѧ̀, бж҃е спасе́нїѧ моегѡ̀.</irmos>

<red>Л</red>ьвѡ́въ чє́люсти, мꙋ́дре, неви́димыхъ сокрꙋши́лъ є҆сѝ, и҆ пи́щꙋ и҆ногда̀ вра́жїю сꙋ́щыѧ, бж҃їѧ ча̑да показа́лъ є҆сѝ, и҆ сла́дости невеще́ственныѧ ѻ҆́бщники, мч҃ниче каллїстра́те.

<red>К</red>раснѡ̀ ѡ҆ бз҃ѣ бжⷭ҇твенное сло́во сотворѧ́ѧ, богѡ́мъ бездꙋ̑шнымъ пре́жде ѻ҆каѧ́ннѡ слꙋжа́щихъ, бжⷭ҇твєнны ꙗ҆ви́лъ є҆сѝ, съ ни́ми пострада́въ, пресла́вне каллїстра́те.

<red>Х</red>рⷭ҇тꙋ̀ ва́шѧ вы̑ѧ преклони́вше, мч҃ницы, прїѧ́сте заколе́нїе, и҆ жє́ртвы совершє́нныѧ бг҃ꙋ принесо́стесѧ, и҆ перворожде́нныхъ цр҃ковь ѹ҆краси́сте.

<rubric class="inline">Бг҃оро́диченъ:</rubric> <red>Ѡ҆</red>свѧтѝ ѹ҆́мъ мо́й, и҆ просвѣтѝ моѐ се́рдце, ст҃а́ѧ мт҃и бж҃їѧ, и҆ ѡ҆держа́щихъ мѧ̀ ѕлолю́тыхъ и҆зба́ви, да тѧ̀ сла́влю, бцⷣе приснодв҃о.

<rubric>Конда́къ, гла́съ д҃. </rubric>

<podoben>Подо́бенъ: <incipit><red>В</red>ознесы́йсѧ на крⷭ҇тъ:</incipit></podoben>

<red>М</red>ногоѻбра̑зныѧ ра̑ны претерпѣ́вше, и҆ вѣнцы̀ ѿ бг҃а ꙗ҆́вѣ прїи́мше, ѡ҆ на́съ моли́тесѧ, блаже́ннїи, хрⷭ҇тꙋ̀, па́мѧть всепра́зднственнꙋю ва́шꙋ соверша́ющихъ, велича́йшїй каллїстра́те со страда́вшими съ тобо́ю, є҆́же ѹ҆мири́ти па́ствꙋ, и҆ лю́ди: то́й бо є҆́сть вѣ́рныхъ ѹ҆твержде́нїе.

<rubric class="inline">І҆́косъ:</rubric> <red>М</red>още́й твои́хъ зрѧ̀, каллїстра́те, ра́кꙋ, пою̀ и҆ велича́ю болѣ̑зни и҆ страда̑нїѧ, ꙗ҆̀же под̾ѧ́лъ є҆сѝ стражда̀. Тѣ́мъ молю́ тѧ: ѹ҆ми́лостиви и҆ мнѣ̀ хрⷭ҇та̀, страстополо́жника твоего̀, пода́ти мѝ сло́во бл҃года́тїю, да возмогꙋ̀ по́двиги твоѧ̑ похвали́ти: бг҃осло́внѡ бо никто́же возмо́жетъ въ человѣ́цѣхъ и҆зрещѝ твоѧ̑ дѡ́блести, ка́кѡ вше́лъ є҆сѝ мꙋ́жественнѡ въ сꙋди́ще, помышлє́нїѧ до́лѣ плѣ́жꙋщаѧ ѡ҆блича́ѧ мꙋчи́тєльскаѧ; хрⷭ҇то́съ є҆́сть вѣ́рныхъ ѹ҆твержде́нїе.

## Пѣ́снь з҃.

<rubric class="inline">І҆рмо́съ:</rubric> <irmos><red>Ѿ</red> і҆ꙋде́и доше́дше ѻ҆́троцы, въ вавѷлѡ́нѣ и҆ногда̀, вѣ́рою трⷪ҇ческою пла́мень пе́щный попра́ша, пою́ще: ѻ҆тцє́въ бж҃е, благослове́нъ є҆сѝ.</irmos>

<red>П</red>росвѣти́всѧ ꙗ҆́кѡ зла́то ѻ҆гне́мъ мꙋче́нїй, стрⷭ҇те́й хрⷭ҇то́выхъ зна́менїе ꙗ҆ви́лсѧ є҆сѝ, и҆ ны́нѣ возложи́лсѧ є҆сѝ сокро́вищємъ бжⷭ҇твєннымъ, сла́вне, вопїѧ̀: ѻ҆тцє́въ на́шихъ бж҃е, бл҃гослове́нъ є҆сѝ.

<red>Ѹ҆</red>крѣпи́всѧ страстьмѝ, ме́чь ꙗ҆ви́лсѧ є҆сѝ, всеблаже́нне, нб҃окова́нный, ссѣца́ѧ неви́димыхъ де́мѡнѡвъ полкѝ, и҆ зовѧ̀, каллїстра́те: ѻ҆тцє́въ на́шихъ бж҃е, бл҃гослове́нъ є҆сѝ.

<red>К</red>рѣ́покъ ꙗ҆ви́лсѧ є҆сѝ на нече́стїе, мч҃ниче каллїстра́те, крѣ́постїю трⷪ҇ческою. Є҆ѧ́же ны́нѣ сїѧ́ньми вопїе́ши просвѣща́емь: ѻ҆тцє́въ на́шихъ бж҃е, бл҃гослове́нъ є҆сѝ.

<red>Т</red>ве́рдымъ по́мысломъ хрⷭ҇та̀ возлюби́въ, мч҃ниче гѷмна́сїе, со всѣ́ми кꙋпноревни́тели закла́нъ бы́лъ є҆сѝ, воспѣва́ѧ благода́рственнѡ, бг҃одохнове́нне: ѻ҆тцє́въ на́шихъ бж҃е, бл҃гослове́нъ є҆сѝ.

<rubric class="inline">Бг҃оро́диченъ:</rubric> <red>И҆</red>зъ тебє̀ воплоти́вшагосѧ, па́че ѹ҆ма̀ и҆ сло́ва, бг҃ора́дованнаѧ, молѝ спасти́сѧ любо́вїю тѧ̀ чтꙋ́щымъ, и҆ согла́снѡ зовꙋ́щымъ: ѻ҆тцє́въ на́шихъ бж҃е, бл҃гослове́нъ є҆сѝ.

## Пѣ́снь и҃.

<rubric class="inline">І҆рмо́съ:</rubric> <irmos><red>Б</red>г҃оглаго́ливїи ѻ҆́троцы въ пещѝ, со ѻ҆гне́мъ пла́мень попира́юще, поѧ́хꙋ: благослови́те дѣла̀ гдⷭ҇нѧ гдⷭ҇а.</irmos>

<red>И҆</red>скорени́въ пре́лести тє́рнїѧ, раѧ̀ показа́лсѧ є҆сѝ, мч҃ниче, са́дъ краснѣ́йшїй, благоче́стїѧ приносѧ̀ плоды̀ бжⷭ҇твенною благода́тїю.

<red>В</red>зира́ѧ къ наде́ждамъ бꙋ́дꙋщымъ во ѹ҆пова́нїи соверше́нномъ, къ подвигѡ́мъ ѿлꙋчи́лсѧ є҆сѝ, и҆ побѣди́въ зако́ннѡ вѣнча́лсѧ є҆сѝ, каллїстра́те.

<red>Т</red>воегѡ̀ хра́ма врачевство̀ стѧжа́вше, благоче́стнѡ приходѧ́щїи, ѕлоꙋдо́бныхъ и҆збавлѧ́ютсѧ, благохва́лѧще тѧ̀ вѣ́рою, гѷмна́сїе сла́вне.

<rubric class="inline">Бг҃оро́диченъ:</rubric> <red>Ꙗ҆́</red>кѡ вы́шши всѣ́хъ тва́рей, бг҃ора́дованнаѧ ѻ҆трокови́це, по́мыслъ мо́й вы́шши льсти́телѧ собла́знѡвъ, всенепоро́чнаѧ сотворѝ.

## Пѣ́снь ѳ҃.

<rubric class="inline">І҆рмо́съ:</rubric> <irmos><red>Ѹ҆</red>страши́сѧ всѧ́къ слꙋ́хъ, неизрече́нна бж҃їѧ снизхожде́нїѧ, ꙗ҆́кѡ вы́шнїй во́лею сни́де да́же и҆ до пло́ти, ѿ дѣви́ческагѡ чре́ва бы́въ чл҃вѣ́къ. Тѣ́мже пречⷭ҇тꙋю бцⷣꙋ, вѣ́рнїи, велича́емъ.</irmos>

<red>И҆</red>сцѣле́нїе всѣ̑мъ ра́ка моще́й твои́хъ то́читъ тре́бꙋющымъ, мч҃ниче каллїстра́те, и҆ ѹ҆ставлѧ́етъ стра̑сти вои́стиннꙋ неꙋдобоисцѣ̑льныѧ, и҆ ѿго́нитъ лꙋка́выхъ дꙋхѡ́въ тмꙋ̀, бжⷭ҇твеннагѡ дх҃а дѣ́йствомъ, и҆ си́лою и҆ бл҃года́тїю.

<red>Ꙗ҆</red>ви́стесѧ мч҃ницы хрⷭ҇тѡ́вы, ꙗ҆́кѡ бг҃оплете́ннаѧ плени́ца свѧзꙋ́еми дрꙋ́гъ дрꙋ́гꙋ бл҃года́тїю, и҆ къ высотѣ̀ восходѧ́ще, и҆ ѡ҆свѧща́юще зе́млю лїѧ́нїемъ кро́ве. Тѣ́мъ па́мѧть ва́шꙋ пра́зднꙋемъ вѣ́рнѡ веселѧ́щесѧ.

<red>В</red>ѣне́цъ прїѧ́лъ є҆сѝ ꙗ҆́вѣ неꙋвѧда́емый, и҆ сла́вꙋ вѣ́чнꙋю и҆ весе́лїе, и҆ ра́дость конца̀ не и҆мꙋ́щꙋю, и҆ ца́рство нбⷭ҇ное, бг҃омꙋ́дре каллїстра́те, со страда́вшими съ тобо́ю, съ ни́миже помина́й на́съ ко гдⷭ҇ꙋ.

<red>Б</red>жⷭ҇твеннаѧ па́мѧть мꙋ́драгѡ каллїстра́та, гѷмна́сїа же дне́сь, и҆ страда́вшихъ съ ни́ми, со́лнца мно́жае возсїѧ́вши, свѣща́тельными блиста́ньми просвѣща́етъ концы̀. И҆́хже моли́твами, хрⷭ҇тѐ, ѡ҆сꙋжде́нїѧ свободи́ ны.

<rubric class="inline">Бг҃оро́диченъ:</rubric> <red>Г</red>ла́съ тебѣ̀ гаврїи́ловъ весе́лымъ по́мысломъ взыва́емъ: ра́дꙋйсѧ, ра́досте вѣ́рныхъ. Ра́дꙋйсѧ, свѣ́щниче златы́й, и҆ трапе́зо, горо̀ и҆ две́рь мы́сленнаѧ. Ра́дꙋйсѧ, бж҃е́ственнаѧ колесни́це цр҃ѧ̀ хрⷭ҇та̀. Ра́дꙋйсѧ, разрѣше́нїе клѧ́твы, всеблагослове́ннаѧ.

<rubric>Свѣти́ленъ. </rubric>

<podoben>Подо́бенъ: <incipit><red>Ж</red>єны̀, ѹ҆слы́шите:</incipit></podoben>

<red>Ѽ</red> чꙋ́до! Ка́кѡ бре́ннїи зла́ти є҆стество́мъ ꙗ҆ви́шасѧ; и҆́бо ни ѻ҆́гнь, нижѐ ме́чь, нижѐ ѕвѣре́й зꙋ́бы, ни мꙋ̑ки, ни ра̑ны си́хъ погꙋби́ша, но пло́тїю безпло́тнаго низложи́вше, гдⷭ҇ꙋ ѡ҆ на́съ мо́лѧтсѧ.

<rubric>Сла́ва, и҆ ны́нѣ, бг҃оро́диченъ:</rubric>

<red>Р</red>а́дꙋйсѧ, бж҃їѧ пала́то. Ра́дꙋйсѧ, горо̀ присѣ́ннаѧ, ра́дꙋйсѧ, бжⷭ҇твеннаѧ трапе́зо. Ра́дꙋйсѧ, неѡпали́маѧ кꙋпино̀. Ра́дꙋйсѧ, прⷭ҇то́ле сла́вы. Ра́дꙋйсѧ, ста́мно всезлата́ѧ. Ра́дꙋйсѧ, свѣ́щниче всесвѣ́тлый. Ра́дꙋйсѧ, ле́гкїй ѻ҆́блаче, дв҃ома́ти марі́е.
