---
title: "Септе́мврїа а҃і"
navigation:
  key: service-menaionsep-17
  title: "Септе́мврїа а҃і"
  parent: service-menaionsep
  order: 17
type: "service"
---

# Септе́мврїа а҃і.

<rubric>Слꙋ́жба прпⷣбномꙋ и҆ бг҃оно́сномꙋ ѻ҆тцꙋ̀ на́шемꙋ сїлꙋа́нꙋ, подви́жникꙋ и҆ ста́рцꙋ рꙋ́сскагѡ пантелеи́монова монастырѧ̀ на ст҃ѣ́й горѣ̀ а҆ѳѡ́нъ.</rubric>



<rubric>На вели́цѣй вече́рни. На <incipit><red>Г</red>дⷭ҇и воззва́хъ:</incipit> стїхи̑ры пра́здника ржⷭ҇тва̀ прест҃ы́ѧ бцⷣы на д҃ и҆ ст҃о́мꙋ на ѕ҃, гла́съ є҃:</rubric>

<red>П</red>рїиди́те, лю́дїе бж҃їи, ли́кꙋ ст҃ы́хъ и҆ а҆́гг҃лѡмъ соста́вимъ дх҃о́вное торжество̀, въ не́мъ бо цр҃ковь земна́ѧ бж҃е́ственнѡ съ нбⷭ҇ною ликовствꙋ́етъ: ны́нѣ вѣ́рный дѣ́латель вертогра́да приснодв҃ы бцⷣы во і҆ерⷭ҇ли́мъ го́рнїй прїе́млетсѧ, и҆ ꙗ҆́кѡ мꙋ́жъ жела́нїй, ѹ҆ прⷭ҇то́ла бж҃їѧ сла́вою и҆ че́стїю вѣнча́етсѧ, ра́дость сп҃се́нїѧ на́мъ предвозвѣща́етъ, є҆гда̀ горѣ́нїемъ любвѐ ко гдⷭ҇ꙋ воспламени́мсѧ. <rubric class="inline">Два́жды.</rubric>

<red>П</red>рїиди́те, мт҃ре бж҃їѧ спѡдви́жницы и҆ по́стническагѡ житїѧ̀ ревни́телїе, со пꙋстыннолю́бцы горы̀ а҆ѳѡ́нскїѧ трапе́зы бж҃е́ственныѧ сѡприча́стницы бꙋ́демъ. Ны́нѣ пречⷭ҇таѧ мт҃рь бж҃їѧ сїлꙋа́на, подви́жника но́ва и҆ преди́вна, є҆го́же дїа́волъ и҆ска́ше поглоти́ти, спасла̀ є҆́сть, и҆ цр҃кви нбⷭ҇нѣй на ра́дость приведѐ, и҆ ꙗ҆́кѡ ѳѷмїа́мъ бл҃гово́нный, моли́твенника те́пла за на́съ ѹ҆ прⷭ҇то́ла бж҃їѧ поста́ви, вѣнце́мъ лѣ́поты неꙋвѧда́емыѧ ѹ҆вѣ́нчана. <rubric class="inline">Два́жды.</rubric>

<red>П</red>рїиди́те, мона́шескагѡ по́двига щедролю́бцы, воста́ните ѹ҆невѣ́стившїисѧ хрⷭ҇тꙋ̀, да сїлꙋа́на бг҃омꙋ́дреннаго, по́двигомъ равноа́гг҃льнымъ ѹ҆кра́шена, ѹ҆́зримъ и҆ семꙋ̀, кѡ́зни вра́жїѧ побѣди́вшемꙋ, ра́дꙋющесѧ, возопїи́мъ: ра́дꙋйсѧ, роди́телей бл҃гочести́выхъ пло́дъ цѣломꙋ́дренныѧ чистоты̀, ра́дꙋйсѧ, ѡ҆бл҃года́тствованный щедро́тами бжⷭ҇твенныѧ добро́ты. Ра́дꙋйсѧ, вѣ́ры чи́стыѧ и҆ неѕло́бїѧ ди́вное воплоще́нїе, ра́дꙋйсѧ, посто́мъ и҆ моли́твою стѧжа́вый хрⷭ҇то́во всепроще́нїе.

<red>Ѽ</red>, пребл҃же́нне ѻ҆́тче сїлꙋа́не, нбⷭ҇нагѡ ѹ҆тѣ́шителѧ въ се́рдцѣ свое́мъ носи́телю преди́вный и҆ пла́мени любвѐ бж҃їѧ сосꙋ́де неистощи́мый, тебѣ̀ припа́дающе, вопїе́мъ: є҆го́же всѣ̑мъ се́рдцемъ возлюби́лъ є҆сѝ, є҆гѡ́же ра́ди въ горѣ̀ а҆ѳѡ́нстѣй моли́твою сле́зною за мі́ръ сраспина́лсѧ є҆сѝ, не преста́й и҆ ны́нѣ ѹ҆молѧ́ти цр҃кви ст҃ѣ́й ѿ ѕѡ́лъ и҆збавле́нїе дарова́ти, лю́демъ же, грѣхо́вными собла́зны ѡ҆бꙋрева́ємымъ, ми́ръ и҆ ве́лїю ми́лость.

<rubric>Сла́ва, гла́съ ѕ҃:</rubric>

<red>В</red>есели́сѧ и҆ ра́дꙋйсѧ, горо̀ ст҃а́ѧ, врата́рницы нбⷭ҇ныѧ ѻ҆мофо́ромъ при́снѡ ѹ҆краша́емаѧ. Цр҃ковь рѡссі́йскаѧ, взыгра́й, ликовствꙋ́ющи. Ны́нѣ хрⷭ҇толюби́вїи лю́дїе, ѿ восто́къ со́лнца до за́падъ, ве́чери а҆́гнца бж҃їѧ прїꙋготовлѧ́ютсѧ, сїлꙋа́на бг҃омꙋ́дреннагѡ добро́ты порфѵ́рою ѹ҆краша́ютсѧ. Съ ни́ми же и҆ мы̀, семꙋ̀ братолю́бїѧ ѹ҆чи́телю па́мѧть пра́зднꙋюще, сла́дцѣ вопїе́мъ: ра́дꙋйсѧ, сѣ́вера бл҃года́тное сїѧ́нїе, въ вертогра́дѣ а҆ѳѡ́нстѣмъ ст҃ы́ѧ рꙋсѝ свѣ́тлое ѻ҆траже́нїе, ра́дꙋйсѧ, а҆́гг҃ле моли́твы сле́зныѧ, бг҃ꙋ приноси́мыѧ ѡ҆ все́й вселе́ннѣй. Молѝ ѡ҆ на́съ гдⷭ҇а, братолю́бїемъ ѡ҆скꙋдѣва́ющихъ.

<rubric>И҆ ны́нѣ, пра́здника.</rubric>

<rubric>Вхо́дъ. Прокі́менъ днѐ.</rubric>

<rubric>Чтє́нїѧ г҃.</rubric>

<rubric>На стїхо́внѣ, стїхи̑ры, гла́съ в҃.</rubric>

<podoben>Подо́бенъ: <incipit><red>Є҆</red>гда̀ ѿ дре́ва:</incipit></podoben>

<red>С</red>вѣ́томъ невече́рнимъ ст҃ы́ѧ трⷪ҇цы просвѣще́нъ, но́щь жите́йскꙋю безъ преткнове́нїѧ преше́лъ є҆сѝ, бг҃омꙋ́дре сїлꙋа́не, видѣ́нїи бжⷭ҇твенными возвыша́ѧсѧ, во дво́рѣхъ бг҃а вы́шнѧгѡ всели́лсѧ є҆сѝ. Тѣ́мже и҆ на́съ наслѣ́дники тогѡ̀ содѣ́лай, ст҃ꙋ́ю твою̀ па́мѧть почита́ющихъ.

<rubric class="inline">Сті́хъ:</rubric> <red>Ч</red>естна̀ пред̾ гдⷭ҇емъ сме́рть прпⷣбныхъ є҆гѡ̀.

<red>З</red>емна̑ѧ всѧ̑ ѡ҆ста́вивъ, бога́тство и҆ сла́вꙋ ꙗ҆́кѡ пра́хъ вмѣни́въ, го́рꙋ ст҃ꙋ́ю слеза́ми твои́ми ѡ҆роси́лъ є҆сѝ, и҆ невозвра́тнымъ жела́нїемъ є҆ди́номꙋ бг҃ꙋ приближа́ѧсѧ, семꙋ̀ а҆́гг҃льски послꙋжи́лъ є҆сѝ. Є҆го́же молѝ, прпⷣбне, въ кни́зѣ жи́зни написа́тисѧ почита́ющымъ тѧ̀.

<rubric class="inline">Сті́хъ:</rubric> <red>Б</red>л҃же́нъ мꙋ́жъ, боѧ́йсѧ гдⷭ҇а, въ за́повѣдехъ є҆гѡ̀ восхо́щетъ ѕѣлѡ̀.

<red>Н</red>е преста́й молѧ́сѧ, ѻ҆́тче сїлꙋа́не, ѡ҆ неключи́мыхъ рабѣ́хъ твои́хъ, и҆̀хже бг҃омꙋ́дреннымъ твои́мъ житїе́мъ просвѣти́вый, бг҃ꙋ приве́лъ є҆сѝ, да всѝ честно́е преставле́нїе твоѐ свѣ́тлѡ почита́емъ.

<rubric>Сла́ва, гла́съ то́йже:</rubric>

<red>Ѽ</red> всебл҃же́нне ѻ҆́тче сїлꙋа́не, бога́тства некрадо́магѡ стѧжа́телю премꙋ́дрый: моли́твꙋ ꙗ҆́кѡ хлѣ́бъ, слє́зы ꙗ҆́кѡ є҆ле́й вмѣнѧ́ѧй, и҆ ꙗ҆́коже па́ѵелъ бг҃омꙋ́дрый, ѡ҆ крⷭ҇тѣ̀ гдⷭ҇нѣмъ ра́дꙋѧсѧ, сл҃нцꙋ пра́вды горѣ́нїемъ любвѐ ѹ҆́треневалъ є҆сѝ, стѧжа́нїю дх҃а ст҃а́гѡ на́съ наꙋча́еши прилѣ́жнѡ.

<rubric>И҆ ны́нѣ, пра́здника.</rubric>

<rubric>Тропа́рь, гла́съ в҃:</rubric>

<red>С</red>ерафі́мскїѧ любвѐ ко гдⷭ҇ꙋ пла́менный ревни́телю и҆ і҆еремі́и, ѡ҆ наро́дѣ пла́чꙋщемꙋ, ѹ҆се́рдный подража́телю, всебл҃же́нне ѻ҆́тче сїлꙋа́не, ты̀ зо́вꙋ мт҃ре гдⷭ҇а си́лъ вне́млѧй, ѕмі́ѧ грѣхо́внаго мꙋжемꙋ́дреннѡ и҆зры́гнꙋлъ є҆сѝ и҆ въ го́рꙋ а҆ѳѡ́нскꙋю ѿ сꙋеты̀ мі́ра ѹ҆дали́лсѧ є҆сѝ, и҆дѣ́же въ трꙋдѣ́хъ и҆ моли́твахъ со слеза́ми бл҃года́ть ст҃а́гѡ дх҃а ѡ҆би́льнѡ стѧжа̀. Є҆́юже сердца̀ на̑ша воспламенѝ и҆ съ тобо́ю ѹ҆ми́льнѡ взыва́ти ѹ҆крѣпѝ: гдⷭ҇и мо́й, жи́знь моѧ̀ и҆ ра́досте ст҃а́ѧ, сп҃сѝ мі́ръ и҆ на́съ ѿ всѧ́кихъ лю́тыхъ.



<rubric>На ѹ҆́трени. На <incipit><red>Б</red>г҃ъ гдⷭ҇ь:</incipit> тропа́рь пра́здника, два́жды.</rubric>

<rubric>Сла́ва, ст҃о́мꙋ. И҆ ны́нѣ, пра́здника.</rubric>

<rubric>По а҃-мъ стїхосло́вїи сѣда́ленъ, гла́съ є҃:</rubric>

<red>Г</red>о́ры и҆ хо́лми взыгра́йте, пꙋсты́нѧ а҆ѳѡ́нскаѧ возвесели́сѧ, дне́сь бо ѻ҆би́тель цѣли́телѧ безсре́бреннагѡ, ѹ҆́тренюющи, пѣ́снь прино́ситъ влⷣцѣ: воспо́йте гдⷭ҇еви пѣ́снь но́вꙋ, ꙗ҆́кѡ ди́вна сотворѝ гдⷭ҇ь, возведѐ ѿ на́съ къ є҆де́мꙋ го́рнемꙋ моли́твенника за мі́ръ неꙋсы́пна, сїлꙋа́на бг҃омꙋ́драго.

<rubric>Сла́ва, и҆ ны́нѣ, пра́здника, и҆лѝ бг҃оро́диченъ, гла́съ то́йже:</rubric>

<red>П</red>отреби́сѧ всѧ́ка печа́ль ржⷭ҇тво́мъ твои́мъ, и҆ ѿ̾ѧ́тъ гдⷭ҇ь рыда́нїе, и҆ пла́чъ, и҆ сле́зꙋ всѧ́кꙋ ѿ лица̀ земноро́дныхъ, чⷭ҇таѧ бг҃оро́дице, ѡ҆ тебѣ̀, неискꙋсобра́чнаѧ, и҆ мы̀ ра́дости и҆сполнѧ́емсѧ.

<rubric>По в҃-мъ стїхосло́вїи сѣда́ленъ, гла́съ то́йже:</rubric>

<red>П</red>огре́блъ є҆сѝ страсте́й воста́нїе ѹ҆мерщвле́нїемъ пло́ти, прпⷣбне ѻ҆́тче: ра́дость жи́зни безконе́чныѧ по сме́рти прїѧ́лъ є҆сѝ, тѣ́мже дне́сь хрⷭ҇то́ва цр҃ковь пра́зднꙋетъ твою̀ досточꙋ́днꙋю па́мѧть, ѻ҆тцє́въ а҆ѳѡ́нскихъ ѹ҆краше́нїе.

<rubric>Сла́ва, и҆ ны́нѣ, пра́здника, и҆лѝ бг҃оро́диченъ:</rubric>

<red>Ѻ҆</red>рꙋ́жїемъ на́съ сла́дости грѣхо́вныѧ ѹ҆ѧ́звленныхъ и҆ лежа́щихъ въ ра́нахъ неисцѣ́льныхъ, пречⷭ҇таѧ бг҃оро́дице, не пре́зри, но и҆сцѣлѝ копїе́мъ и҆ кро́вїю распе́ншагѡсѧ за на́съ сн҃а твоегѡ̀ и҆ бг҃а на́шегѡ.

<rubric>По полѷеле́и сѣда́ленъ, гла́съ а҃:</rubric>

<podoben>Подо́бенъ: <incipit><red>Г</red>ро́бъ тво́й, сп҃се:</incipit></podoben>

<red>Ѿ</red> ю҆́ности на го́рꙋ безстра́стїѧ возше́лъ є҆сѝ и҆ ꙗ҆́кѡ вѣ́твь ма́сличнаѧ, ко́рене землѝ рѡссі́йскїѧ, въ пꙋсты́ни а҆ѳѡ́нстѣй житїе́мъ непоро́чнымъ процвѣ́лъ є҆сѝ, преди́вне ѻ҆́тче сїлꙋа́не, и҆ ꙗ҆́кѡ но́вый тайнови́децъ бл҃года́ть бг҃овѣ́дѣнїѧ стѧжа́лъ є҆сѝ и҆ дерзнове́нїемъ и҆лі́инымъ ко гдⷭ҇ꙋ взыва́лъ є҆сѝ: гдⷭ҇и, сп҃сѝ мі́ръ, ѕло́мъ ѡ҆бꙋрева́емый.

<rubric>Сла́ва, и҆ ны́нѣ, пра́здника, и҆лѝ бг҃оро́диченъ, гла́съ то́йже:</rubric>

<red>Н</red>аста́ви на́съ на пꙋ́ть покаѧ́нїѧ, ѹ҆кло́ншихсѧ къ безпꙋ́тїѧмъ ѕѡ́лъ, и҆ пребл҃га́го прогнѣ́вавшихъ гдⷭ҇а, неискꙋсобра́чнаѧ пребл҃гослове́ннаѧ мт҃и, мі́ра всегѡ̀ и҆ горы̀ а҆ѳѡ́нскїѧ наде́ждо непререка́емаѧ.

<rubric>Степє́нна, а҃-й а҆нтїфѡ́нъ д҃-гѡ гла́са.</rubric>

<rubric>Прокі́менъ, гла́съ д҃:</rubric>

<red>Ч</red>естна̀ пред̾ гдⷭ҇емъ сме́рть прпⷣбныхъ є҆гѡ̀.

<rubric class="inline">Сті́хъ:</rubric> <red>Ч</red>то̀ возда́мъ гдⷭ҇еви ѡ҆ всѣ́хъ, ꙗ҆̀же воздаде́ ми;

<rubric>Є҆ѵⷢ҇лїе ѿ матѳе́а, зача́ло м҃г.</rubric>

<rubric>По н҃-мъ ѱалмѣ̀ стїхи́ра, гла́съ ѕ҃:</rubric>

<red>П</red>рпⷣбне ѻ҆́тче сїлꙋа́не, во всю̀ зе́млю и҆зы́де вѣща́нїе наставле́нїй твои́хъ, тѣ́мъ на нб҃сѣ́хъ ѡ҆брѣ́лъ є҆сѝ мздꙋ̀ трꙋдѡ́въ твои́хъ, де́мѡнскїѧ погꙋби́лъ є҆сѝ полкѝ и҆ а҆́гг҃льскихъ дости́глъ є҆сѝ ликѡ́въ, и҆́хже житїю̀ без̾ поро́ка поревнова́лъ є҆сѝ, дерзнове́нїе и҆мѣ́ѧ ко хрⷭ҇тꙋ̀ бг҃ꙋ, ми́ръ и҆спросѝ дꙋша́мъ на́шымъ и҆ ве́лїю ми́лость.

<rubric>Канѡ́нъ пра́здника на и҃ и҆ ст҃о́мꙋ на ѕ҃. Канѡ́нъ ст҃о́мꙋ, гла́съ є҃.</rubric>

## Пѣ́снь а҃.

<rubric class="inline">І҆рмо́съ:</rubric> <irmos><red>С</red>п҃си́телю бг҃ꙋ, въ мо́ри лю́ди немо́крыми нога́ми наста́вльшемꙋ и҆ фараѡ́на со всево́инствомъ пото́пльшемꙋ, томꙋ̀ є҆ди́номꙋ пои́мъ, ꙗ҆́кѡ просла́висѧ.</irmos>

<rubric class="inline">Припѣ́въ:</rubric> <refrain><red>П</red>рпⷣбне ѻ҆́тче сїлꙋа́не, молѝ бг҃а ѡ҆ на́съ.</refrain>

<red>Ѹ҆</red>ма̀ чистото́ю зо́вꙋ мт҃ре гдⷭ҇а си́лъ вне́млѧй, ѕмі́ѧ, грѣ́хъ поражда́ющаго, и҆зры́гнꙋлъ є҆сѝ, и҆ взыгра́сѧ дх҃ъ тво́й ѡ҆ бз҃ѣ, сп҃се твое́мъ, бг҃олюби́ве ѻ҆́тче сїлꙋа́не, є҆го́же молѝ ѡ҆ чтꙋ́щихъ па́мѧть твою̀.

<red>К</red>ъ тебѣ̀, крⷭ҇тъ тво́й взе́мшемꙋ и҆ на го́рꙋ безстра́стїѧ возше́дшемꙋ, припа́дающе мо́лимсѧ, всебл҃же́нне: воспламенѝ сердца̀ на̑ша ко всѣ́хъ лю́бѧщемꙋ бг҃ꙋ, пла́менемъ любвѐ твоеѧ̀, въ горѣ́нїи неꙋгаса́ющемъ.

<red>Є҆</red>го́же возлюбѝ дꙋша̀ твоѧ̀, семꙋ̀ ѹ҆вѣ́рилсѧ є҆сѝ и҆ къ немꙋ̀ є҆ди́номꙋ прилѣпи́лсѧ є҆сѝ, бг҃олю́бче, и҆ си́це и҆скꙋси́телѧ ѕлолꙋка́ваго дꙋшѝ твоеѧ̀ покори́лъ є҆сѝ, бдѣ́нїемъ, смире́нїемъ и҆ сле́зною моли́твою сего̀ посрамлѧ́ѧ.

<rubric class="inline">Сла́ва:</rubric> <red>Г</red>дⷭ҇и си́лъ, ѡ҆свѧща́ѧй всѧ́каго человѣ́ка, грѧдꙋ́щаго въ мі́ръ, да́ждь сло́во хвале́нїѧ ѹ҆стѡ́мъ мои̑мъ, да превознесꙋ̀ трист҃о́е и҆́мѧ твоѐ, ди́внѡ во ст҃ы́хъ твои́хъ почива́ющее, съ ни́ми же и҆ сїлꙋа́нъ, возлю́бленный тво́й, мо́литъ тѧ̀ ѡ҆ дꙋша́хъ на́шихъ.

<rubric class="inline">И҆ ны́нѣ, бг҃оро́диченъ:</rubric> <red>С</red>ко́рбныхъ наведє́нїѧ ѡ҆бꙋрева́ютъ ѹ҆бо́гꙋю мою̀ дꙋ́шꙋ, и҆ напа́стей ѻ҆́блацы моѐ покрыва́ютъ се́рдце, бг҃оневѣ́сто, но свѣ́тъ ро́ждшаѧ бж҃е́ственный и҆ превѣ́чный, возсїѧ́й мнѣ̀ свѣ́тъ ра́дости, моли́твами сїлꙋа́на, ѹ҆го́дника твоегѡ̀.

## Пѣ́снь г҃.

<rubric class="inline">І҆рмо́съ:</rubric> <irmos><red>С</red>и́лою крⷭ҇та̀ твоегѡ̀, хрⷭ҇тѐ, ѹ҆твердѝ моѐ помышле́нїе, во є҆́же пѣ́ти и҆ сла́вити тридне́вное твоѐ воскрⷭ҇нїе.</irmos>

<red>К</red>то̀ и҆сповѣ́сть страда̑нїѧ дꙋшѝ твоеѧ̀, прпⷣбне сїлꙋа́не, є҆гда̀ дꙋ́хъ ѕло́бы поднбⷭ҇ныѧ претѧ́ше тѝ, ѿ гдⷭ҇а ѹ҆дали́ти дꙋ́шꙋ твою̀ ѕложела́ше; сѣ́тей сегѡ̀ лꙋка́вагѡ и҆зба́ви и҆ на́съ, моли́твенниче ѡ҆ все́й вселе́ннѣй.

<red>С</red>и́лою терпѣ́нїѧ и҆ красото́ю смире́нїѧ дꙋша̀ твоѧ̀, всебл҃же́нне, хра́мина дх҃ꙋ ст҃о́мꙋ ѹ҆стро́исѧ, сегѡ̀ ра́ди взыва́лъ є҆сѝ: ѽ лю́дїе, творе́нїе бж҃їе, позна́йте творца̀, и҆ любо́вїю къ немꙋ̀ прилѣпи́тесѧ.

<red>И҆</red>сто́чникъ ра́достей твои́хъ и҆ средото́чїе мы́слей твои́хъ и҆́мѧ бг҃а вы́шнѧгѡ бы́сть, ѻ҆́тче сїлꙋа́не, къ немꙋ̀ прилѣпи́тисѧ и҆ въ не́мъ ѹ҆тверди́тисѧ моли́твами твои́ми помозѝ на́мъ, къ тебѣ̀ прибѣга́ющымъ.

<rubric class="inline">Сла́ва:</rubric> <red>Г</red>дⷭ҇и, гдⷭ҇и, да́рꙋй си́лꙋ твоеѧ̀ бл҃года́ти, да позна́ютъ тебѐ всѝ лю́дїе дх҃омъ ст҃ы́мъ, взыва́емъ къ тебѣ̀ ѹ҆ми́льнѡ ꙗ҆́коже возлю́бленный тво́й, любо́вїю къ тебѣ̀ распалѧ́емый сїлꙋа́нъ преди́вный.

<rubric class="inline">И҆ ны́нѣ, бг҃оро́диченъ:</rubric> <red>Н</red>е ѹ҆молчꙋ̀ вопи́ти ꙗ҆́снѣйшѣ вєли́чїѧ твоѧ̑: а҆́ще бо не ты̀, ѻ҆трокови́це, всегда̀ предстоѧ́ла молѧ́щи ѡ҆ мнѣ̀ сн҃а твоего̀, кто̀ бы толи́кїѧ бꙋ́ри и҆ лю́тыхъ бѣ́дъ и҆зба́вилъ мѧ̀;

<rubric>Сѣда́ленъ, гла́съ д҃:</rubric>

<red>Ж</red>а́ждею по бз҃ѣ возревнова́въ, ѻ҆́тче на́шъ сїлꙋа́не, зе́млю ѻ҆те́ческꙋю ѡ҆ста́вилъ є҆сѝ и҆ со пꙋстыннолю́бцы горы̀ а҆ѳѡ́нскїѧ дла̑ни твоѧ̑ порабо́тати гдⷭ҇еви всеꙋсе́рднѣйше распросте́рлъ є҆сѝ. И҆дѣ́же равноа́гг҃льными трꙋды̀ твои́ми вертогра́дъ влⷣчцы мі́ра преꙋкра́силъ є҆сѝ и҆, ꙗ҆́кѡ мѵ́ро бл҃гово́нное, цр҃кве вселе́нстѣй возбл҃гоꙋха́лъ є҆сѝ, лозо̀ вїногра́да но́вагѡ, дх҃омъ ст҃ы́мъ ѡ҆бл҃года́тствованнаѧ.

<rubric>Сла́ва, и҆ ны́нѣ, бг҃оро́диченъ, гла́съ то́йже:</rubric>

<red>Н</red>ѣ́сть и҆счи́слити возмо́жнѡ вєли́чїѧ твоѧ̑, бг҃оро́дице, нижѐ и҆зрещѝ неизслѣ́димꙋю па́че ѹ҆ма̀ глꙋбинꙋ̀ чꙋде́съ твои́хъ, соверша́емыхъ при́снѡ, любо́вїю тѧ̀ чтꙋ́щымъ и҆ вѣ́рою покланѧ́ющымсѧ, ꙗ҆́кѡ вои́стинꙋ бг҃а ро́ждшей.

## Пѣ́снь д҃.

<rubric class="inline">І҆рмо́съ:</rubric> <irmos><red>Ѹ҆</red>слы́шахъ слꙋ́хъ си́лы крⷭ҇та̀, ꙗ҆́кѡ ра́й ѿве́рзесѧ и҆́мъ, и҆ возопи́хъ: сла́ва си́лѣ твое́й, гдⷭ҇и.</irmos>

<red>Ꙗ҆́</red>кѡ пчела̀ трꙋдолю́бнаѧ, посто́мъ и҆ моли́твою къ бг҃ꙋ прилѣжа́лъ є҆сѝ и҆ бг҃оро́дицꙋ прчⷭ҇тꙋю мі́ръ не ѡ҆ставлѧ́ти сле́знѡ ѹ҆молѧ́лъ є҆сѝ, ѻ҆́тче прпⷣбне, не преста́й и҆ ны́нѣ ѡ҆ на́съ моли́тисѧ, ꙗ҆́кѡ и҆́маши дерзнове́нїе ве́лїе.

<red>К</red>ла́дѧзь но́вый бл҃года́ти неисчерпа́емыѧ въ горѣ̀ а҆ѳѡ́нстѣй ꙗ҆ви́лсѧ є҆сѝ всебл҃же́нне, и҆з̾ негѡ́же, па́че ме́да и҆ со́та, сла́дость любвѐ хрⷭ҇то́вы дх҃омъ ст҃ы́мъ и҆сточа́етсѧ, є҆́юже въ го́рести грѣхо́внѣй ѹ҆сладѝ сердца̀ на́ша.

<red>Г</red>дⷭ҇ꙋ ре́кшꙋ: и҆дѣ́же є҆́сть сокро́вище ва́ше, тꙋ̀ бꙋ́детъ и҆ се́рдце ва́ше, бл҃говолѝ ѹ҆̀бо, ѽ всебл҃же́нне, съ тобо́ю томꙋ̀ взыва́ти: гдⷭ҇и, дх҃омъ твои́мъ ст҃ы́мъ да́ждь се́рдцꙋ моемꙋ̀ жа́ждꙋ, да никогда́же тобо́ю насы́щꙋсѧ.

<rubric class="inline">Сла́ва:</rubric> <red>Ꙗ҆́</red>кѡ же́ртвꙋ бл҃гово́ннꙋю и҆ непоро́чнꙋю, принесѝ мѡли́твы твоѧ̑ за ны̀ ко прⷭ҇тѣ́й трⷪ҇цѣ, прпⷣбне ѻ҆́тче на́шъ, и҆ ми́лости и҆спросѝ ненави́дѧщымъ и҆ враждꙋ́ющымъ на на́съ, и҆ и҆̀хъ, и҆ на́съ и҆зба́ви ѿ всѧ́кїѧ ско́рби и҆ печа́ли.

<rubric class="inline">И҆ ны́нѣ, бг҃оро́диченъ:</rubric> <red>Т</red>ѧ̀ чⷭ҇тꙋю, тѧ̀ дв҃ꙋ нескве́рнꙋю, є҆ди́нꙋ и҆́мамъ стѣ́нꙋ неѡбори́мꙋю, прибѣ́жище, покро́въ крѣ́покъ, ѻ҆рꙋ́жїе сп҃се́нїѧ: не пре́зри менѐ блꙋ́днагѡ, наде́ждо ненадѣ́емыхъ, немощствꙋ́ющихъ по́моще, ра́досте ѡ҆скорблѧ́емыхъ и҆ застꙋпле́нїе.

## Пѣ́снь є҃.

<rubric class="inline">І҆рмо́съ:</rubric> <irmos><red>Ѹ҆́</red>тренююще вопїе́мъ тѝ, гдⷭ҇и, сп҃си́ ны, ты́ бо є҆сѝ бг҃ъ на́шъ, ра́звѣ бо тебѐ и҆но́гѡ не зна́емъ.</irmos>

<red>Т</red>ы̀, гдⷭ҇и, созда́лъ мѧ̀ є҆сѝ и҆ ст҃ы́мъ кр҃ще́нїемъ просвѣти́лъ мѧ̀ є҆сѝ, ты̀ проща́еши грѣхѝ моѧ̑ и҆ да́рꙋеши причаща́тисѧ тѣ́ла твоегѡ̀ и҆ кро́ве: да́рꙋй мѝ си́лꙋ всегда̀ пребыва́ти въ тебѣ̀: сїлꙋа́ново рыда́нїе приношꙋ́ ти, бж҃е на́шъ.

<red>Ѹ҆</red>ма̀ моегѡ̀ ѡ҆мраче́нїе и҆ страсте́й тѣле́сныхъ ѡ҆бꙋрева́нїе твои́ми моли́твами, всебл҃же́нне, просвѣтѝ и҆ ѹ҆ти́ши, ꙗ҆́коже дерзнꙋ́лъ є҆сѝ ѹ҆кроти́ти во́лны мѡрскі́ѧ, не терпѧ̀ ви́дѣти рыбарѝ ги́бельными вѣ́тры ѡ҆бꙋрева́емы.

<red>Н</red>едосто́йными ѹ҆сты̀ приноси́мое тебѣ̀ ѹ҆бо́гое хвале́нїе на́ше, прпⷣбне, не пре́зри, но прїимѝ, и҆ воспѣва́ющихъ па́мѧть твою̀ моли́твою посѣтѝ, бѣ́дъ и҆ напа́стей и҆ вѣ́чнагѡ мꙋче́нїѧ и҆зба́ви, да не постыди́мсѧ, на тѧ̀ ѹ҆пова́юще.

<rubric class="inline">Сла́ва:</rubric> <red>Ꙗ҆́</red>коже го́рлица пꙋстыннолю́бнаѧ, ѿ стра́жи ѹ҆́треннїѧ до но́щи воспѣва́ти трⷪ҇цꙋ є҆диносꙋ́щнꙋю и҆ нераздѣ́льнꙋю со пꙋстыннолю́бцы горы̀ ст҃ы́ѧ прилѣжа́лъ є҆сѝ, ѻ҆́тче сїлꙋа́не, ѹ҆милостивле́нїѧ мє́ртвымъ, живы́мъ и҆ грѧдꙋ́щымъ хода́тайствꙋѧ.

<rubric class="inline">И҆ ны́нѣ, бг҃оро́диченъ:</rubric> <red>К</red>і́й да́ръ бл҃годаре́нїѧ принесꙋ́ ти, бг҃оро́дице, ꙗ҆́кѡ наслади́хсѧ твои́хъ дарова́нїй и҆ твоеѧ̀ безмѣ́рныѧ бл҃гости; тѣ́мже ѹ҆́бѡ пѣсносло́влю и҆ велича́ю твою̀ неизрече́ннꙋю ко мнѣ̀ ми́лость.

## Пѣ́снь ѕ҃.

<rubric class="inline">І҆рмо́съ:</rubric> <irmos><red>Ѡ҆</red>бы́де мѧ̀ бе́здна, гро́бъ мнѣ̀ ки́тъ бы́сть: а҆́зъ же возопи́хъ къ тебѣ̀, чл҃вѣколю́бцꙋ, и҆ сп҃се́ мѧ десни́ца твоѧ̀, гдⷭ҇и.</irmos>

<red>С</red>т҃и́телїе и҆ сщ҃е́нницы, и҆́ноцы и҆ всѝ лю́дїе, ра́дꙋющесѧ, просла́вите бг҃а и҆ прчⷭ҇тꙋю мт҃рь є҆гѡ̀, кади́ло но́вое моли́твꙋ чⷭ҇тꙋю, сїлꙋа́на, пла́менемъ дх҃а ст҃а́гѡ горѧ́ща, ѹ҆ прⷭ҇то́ла нбⷭ҇нагѡ за на́съ прїѧ́вшихъ.

<red>В</red>озвесели́сѧ, горо̀ а҆ѳѡ́нскаѧ, со пꙋстыннолю́бцы твои́ми, и҆ во ѱалмѣ́хъ, и҆ пѣ́нїихъ, и҆ пѣ́снехъ дꙋхо́вныхъ воскли́кни бг҃ꙋ: да ѹ҆го́денъ бꙋ́детъ пред̾ лице́мъ твои́мъ вѣ́рный слꙋга̀ тво́й, є҆гѡ́же моли́твами бл҃года́ть но́ваѧ цр҃кви ст҃ѣ́й дарова́сѧ.

<red>П</red>рїиди́те, всѝ вѣ́рнїи, со пꙋстыннолю́бцы горы̀ ст҃ы́ѧ, па́мѧть првⷣнагѡ съ похвала́ми почти́мъ взыва́юще: возноси́те гдⷭ҇а бг҃а на́шего, и҆ покланѧ́йтесѧ въ горѣ̀ ст҃ѣ́й є҆гѡ̀, ди́внѡ во ст҃ы́хъ свои́хъ почива́ющемꙋ.

<rubric class="inline">Сла́ва:</rubric> <red>Б</red>ж҃е, кто̀ ѹ҆подо́битсѧ тебѣ̀; ты̀ є҆ди́нъ вы́шнїй по все́й землѝ. Мы́ же равноа́гг҃льномꙋ смире́нїю раба̀ твоегѡ̀ вне́млюще, ѻ҆́бразꙋ и҆ подо́бїю твоемꙋ̀ дх҃омъ ст҃ы́мъ ѹ҆пова́нїе и҆́мамы ѡ҆бнови́тисѧ.

<rubric class="inline">И҆ ны́нѣ, бг҃оро́диченъ:</rubric> <red>Н</red>е скры́ю глꙋбины̀ твои́хъ щедро́тъ, и҆ то́ка безмѣ́рныхъ чꙋде́съ, и҆ и҆сто́чника приснотекꙋ́щагѡ вои́стинꙋ є҆́же ко мнѣ̀ ми́лости твоеѧ̀, бг҃оро́дице: но всѣ̑мъ и҆сповѣ́дꙋю, и҆ вопїю̀, и҆ вѣща́ю.

<rubric>Конда́къ, гла́съ в҃:</rubric>

<red>С</red>миренномꙋ́дрїѧ и҆сповѣ́дниче преди́вный и҆ чл҃вѣколю́бїѧ дх҃омъ ст҃ы́мъ согрѣва́емаѧ добро́то, бг҃ꙋ возлю́бленне сїлꙋа́не, ѡ҆ по́двизѣ твое́мъ цр҃ковь рѡссі́йскаѧ ра́дꙋетсѧ, и҆́ноцы же горы̀ а҆ѳѡ́нскїѧ и҆ всѝ хрⷭ҇тїа́нстїи лю́дїе, веселѧ́щесѧ, сыно́внею любо́вїю къ бг҃ꙋ ѹ҆стремлѧ́ютсѧ. Є҆го́же молѝ ѡ҆ на́съ, равноа́гг҃льне бг҃овѣ́дче, во є҆́же сп҃сти́сѧ на́мъ, въ горѣ́нїи любвѐ тебѣ̀ подража́ющымъ.

<rubric class="inline">І҆́косъ:</rubric> <red>И҆</red>мѣ́ѧ бога́тство бл҃года́ти, во є҆́же дх҃омъ на нб҃са̀ возведе́нꙋ бы́ти, вои́стинꙋ, ра́дости неизрече́нныѧ сподо́билсѧ є҆сѝ, ѻ҆́тче пребл҃же́нне сїлꙋа́не. Є҆гда́ бо, внѣ̀ ѻ҆́бразѡвъ мі́ра, въ созерца́нїи безмѣ́рнѡ лю́бѧщагѡ хрⷭ҇та̀ бг҃а лицѐ ви́дѣти сподо́билсѧ є҆сѝ, тогда̀ дх҃омъ ст҃ы́мъ ѹ҆крѣплѧ́емь, въ вертогра́дѣ пребл҃гослове́нныѧ бг҃ома́тере томꙋ̀ всеꙋсе́рднѣйше послꙋжи́лъ є҆сѝ. Є҆го́же молѝ, равноа́гг҃льне бг҃овѣ́дче, во є҆́же сп҃сти́сѧ на́мъ, въ горѣ́нїи любвѐ тебѣ̀ подража́ющымъ.

## Пѣ́снь з҃.

<rubric class="inline">І҆рмо́съ:</rubric> <irmos><red>В</red>ъ пещѝ ѻ҆́гненнѣй пѣсносло́вцы сп҃сы́й ѻ҆́троки, бл҃гослове́нъ бг҃ъ ѻ҆тє́цъ на́шихъ.</irmos>

<red>И҆́</red>го бл҃го́е, бре́мѧ ле́гкое хрⷭ҇та̀ сп҃са взе́мъ, и҆ вѣтри́ломъ дх҃а ст҃а́гѡ, въ стра́сѣ бж҃е́ственнѣмъ, къ приста́нищꙋ бл҃гоѡти́шномꙋ кора́бль дꙋше́вный тво́й ѹ҆пра́вилъ є҆сѝ, ѻ҆́тче сїлꙋа́не, мона́хѡмъ, въ по́двизѣ и҆знемога́ющымъ, ѻ҆́бразе преди́вный.

<red>К</red>а́кѡ не диви́мсѧ смире́нїю и҆ чл҃вѣколю́бїю твоемꙋ̀, сїлꙋа́не предо́бре, ви́дѧще тѧ̀ сле́зы и҆сточа́юща; и҆ ѡ҆ сꙋ́щихъ во а҆́дѣ и҆ нераска́ѧнныхъ грѣ́шницѣхъ рыда́ньми сраспина́ющасѧ, врагѡ́мъ же свои̑мъ проще́нїѧ просѧ́ща, всепроще́нїю хрⷭ҇то́вꙋ подража́юща.

<red>П</red>сало́мски восклица́ѧ: ви̑дѣна бы́ша шє́ствїѧ твоѧ̑, бж҃е, шє́ствїѧ бг҃а моегѡ̀ и҆ цр҃ѧ̀, и҆́же въ ст҃ѣ́мъ, сегѡ̀, вои́стинꙋ, въ лицѣ̀ ѻ҆тца̀ дх҃о́внагѡ а҆враа́мїѧ зрѣ́ти сподо́билсѧ є҆сѝ, чти́ти наста́вники на́шѧ бл҃года́тнѣ на́съ наставлѧ́ѧ, сїлꙋа́не бг҃овѣ́дче.

<rubric class="inline">Сла́ва:</rubric> <red>Ѻ҆́</red>бразъ добродѣ́тельныхъ дѣѧ́нїй бы́въ, смире́нъ же и҆ кро́токъ и҆ наста́вникъ до́брый мона́шествꙋющымъ въ горѣ̀ а҆ѳѡ́нстѣй показа́лсѧ є҆сѝ, сїлꙋа́не, сегѡ̀ ра́ди мона́си и҆ мїрсті́и предста́тельствꙋ твоемꙋ̀ пред̾ бг҃омъ ввѣрѧ́ютсѧ.

<rubric class="inline">И҆ ны́нѣ, бг҃оро́диченъ:</rubric> <red>П</red>окро́въ бꙋ́ди и҆ предста́тельство, и҆ застꙋпле́нїе, и҆ похвала̀, дв҃о, ѡ҆бнаже́нꙋ мнѣ̀ ны́нѣ всѧ́кїѧ по́мощи, безпо́мощныхъ си́ло и҆ наде́ждо ненадѣ́емыхъ, сїлꙋа́на моли́твами, лꙋче́й со́лнечныхъ теплѣ́йшими.

## Пѣ́снь и҃.

<rubric class="inline">І҆рмо́съ:</rubric> <irmos><red>И҆</red>зъ ѻ҆ц҃а̀ пре́жде вѣ̑къ рожде́ннаго сн҃а и҆ бг҃а и҆ въ послѣ̑днѧѧ лѣ̑та воплоще́ннаго ѿ дв҃ы мт҃ре, сщ҃е́нницы, по́йте, лю́дїе, превозноси́те во всѧ̑ вѣ́ки.</irmos>

<red>В</red>оздѣѧ́нїе рꙋ́къ на́шихъ прїимѝ, прпⷣбне, влⷣчней бл҃гости подо́бѧсѧ, прегрѣше́нїѧ на́шѧ презира́ѧ, ты́ бо дꙋ́шꙋ твою̀ ѹ҆ѧзви́лъ є҆сѝ хрⷭ҇то́вою любо́вїю и҆ пречⷭ҇тыѧ є҆гѡ̀ мт҃ре, є҆́юже ѹ҆молѝ сп҃стѝ дꙋ́шы на́шѧ.

<red>Ꙗ҆́</red>кѡ крі́нъ преди́вный и҆ сапфі́ръ пречꙋ́дный, въ вертогра́дѣ пречⷭ҇тыѧ процвѣ́лъ є҆сѝ, прпⷣбне сїлꙋа́не, влⷣцѣ твоемꙋ̀ хрⷭ҇тꙋ̀ смире́ннѡ подража́ѧ, вы́ше бо человѣ́ка воспрїе́мъ житїѐ, и҆́мже мно́гихъ дꙋ́шы гдⷭ҇ꙋ приво́диши.

<red>В</red>ои́стинꙋ носи́тель дарѡ́въ ст҃а́гѡ дх҃а бы́лъ є҆сѝ и҆ разли́чными добродѣ́тельми ѹ҆кра́шенъ, сїлꙋа́не, смире́нїемъ го́рнюю высотꙋ̀ наслѣ́дивъ, нището́ю дх҃о́вною нбⷭ҇ное бога́тство и҆зрѧ́днѡ прїѧ́лъ є҆сѝ. Наслѣ́дники сегѡ̀ покажѝ на́съ моли́твами твои́ми.

<rubric class="inline">Сла́ва:</rubric> <red>С</red>їѧ́нїѧ бж҃е́ственнагѡ и҆ дх҃а ст҃а́гѡ сла́дости прича́стника показа́ тѧ гдⷭ҇ь, ѻ҆́тче сїлꙋа́не, є҆гда̀ въ неизрече́ннѣмъ ѳаво́рстѣмъ сїѧ́нїи тѧ̀ посѣти́лъ є҆́сть. Зрѣ́ти сла́вꙋ сегѡ̀ въ свѣ́тѣ блиста́нїѧ бжⷭ҇тва̀ є҆гѡ̀ сподо́би и҆ на́съ, мо́лимтисѧ.

<rubric class="inline">И҆ ны́нѣ, бг҃оро́диченъ:</rubric> <red>П</red>речⷭ҇таѧ влⷣчце, нбⷭ҇ныхъ си́лъ превы́шшаѧ, ро́ждшаѧ сп҃са, всѣ́хъ содѣ́телѧ, є҆диносꙋ́щна ѻ҆тцꙋ̀ и҆ дх҃ꙋ, да́ждь на́мъ сло́во, препѣ́таѧ, ꙗ҆́кѡ да возмо́жемъ пѣ́ти тѧ̀, сꙋ́щꙋю застꙋ́пницꙋ ро́да на́шегѡ.

## Пѣ́снь ѳ҃.

<rubric class="inline">І҆рмо́съ:</rubric> <irmos><red>Т</red>ѧ̀ па́че ѹ҆ма̀ и҆ словесѐ мт҃рь бж҃їю, въ лѣ́то безлѣ́тнаго неизрече́ннѡ ро́ждшꙋю, вѣ́рнїи, є҆диномꙋ́дреннѡ велича́емъ.</irmos>

<red>В</red>ъ житїѝ подви́жника преди́вна, по сме́рти же моли́твенника и҆ сострада́телѧ за на́съ пред̾ бг҃омъ и҆зрѧ́дна, позна́хомъ тѧ̀, прпⷣбне, є҆гда̀ і҆еродїа́кона даві́да, смерте́льнѡ ѻ҆тра́влена, посѣще́нїемъ твои́мъ внеза́пꙋ и҆сцѣли́лъ є҆сѝ, покаѧ́нїѧ вре́мѧ семꙋ̀ и҆схода́тайствовавъ ѹ҆се́рднѡ.

<red>З</red>емлѝ рѡссі́йскїѧ сосꙋ́де и҆збра́нный и҆ горы̀ а҆ѳѡ́нскїѧ подви́жниче но́вый, ѹ҆го́дниче бж҃їй сїлꙋа́не, прострѝ дла̑ни твоѧ̑ за на́съ ко гдⷭ҇ꙋ и҆, ꙗ҆́кѡ мѵ́ро бл҃гово́нное, мѡли́твы вознесѝ, да сп҃се́тъ ѿ сме́рти дꙋ́шы на́шѧ.

<red>А҆́</red>гг҃лѡмъ є҆динонра́вна и҆ ст҃ы̑мъ соприча́стна къ го́рнемꙋ сїѡ́нꙋ призва́ тѧ гдⷭ҇ь, прпⷣбне, и҆дѣ́же вознесѝ мѡли́твы твоѧ̑ за на́съ ко влⷣцѣ всѣ́хъ, хода́тайствꙋѧ ѡ҆ ст҃ѣ́й цр҃кви и҆ ѡ҆ на́съ, чтꙋ́щихъ па́мѧть твою̀ сладкопѣ́сненнѡ.

<rubric class="inline">Сла́ва:</rubric> <red>Ѻ҆</red>гне́мъ кꙋпинꙋ̀ не ѡ҆пали́вшимъ и҆ пла́менными ѧ҆зы́ки цр҃ковь хрⷭ҇то́вꙋ ѡ҆ст҃и́вшимъ, дх҃омъ ст҃ы́мъ возжже́нъ бы́лъ є҆сѝ, смире́нїѧ твоегѡ̀ ра́ди, ѻ҆́тче преди́вне, да житїе́мъ нескве́рнымъ наꙋчи́ши на́съ покланѧ́тисѧ трⷪ҇цѣ, всѣ́хъ бг҃ꙋ, пла́менемъ любвѐ твоеѧ̀ къ немꙋ̀ приближа́ющихсѧ.

<rubric class="inline">И҆ ны́нѣ, бг҃оро́диченъ:</rubric> <red>Ꙗ҆́</red>кѡ всѣ́хъ цр҃и́цꙋ и҆ влⷣчцꙋ на́шꙋ, тѧ̀ любо́вїю сла́вимъ, прчⷭ҇таѧ дв҃о, просвѣ́щшїисѧ страстьмѝ сн҃а твоегѡ̀ и҆ позна́вшїи сего̀, всѣ̑мъ бл҃годѣ́телѧ. Сла́ва бл҃года́ти є҆гѡ̀ во всѧ̑ вѣ́ки.

<rubric>Свѣти́ленъ, гла́съ д҃:</rubric>

<red>С</red>вѣ́та неме́ркнꙋщагѡ блиста́нїемъ ѹ҆краси́лсѧ є҆сѝ, прпⷣбне ѻ҆́тче на́шъ сїлꙋа́не, и҆ предстои́ши вѣ́чнѡ прⷭ҇то́лꙋ сла́вы трїеди́нагѡ бж҃ества̀, ѡ҆ дс҃ѣ ст҃ѣ́мъ ликовствꙋ́ѧй. Бл҃года́ти сеѧ̀ и҆спросѝ и҆ на́мъ, да моли́твами твои́ми прича̑стницы жи́зни вѣ́чныѧ бꙋ́демъ.

<rubric>И҆ ны́нѣ, бг҃оро́диченъ, гла́съ то́йже:</rubric>

<red>Ѡ҆</red>сїѧ́нїемъ твои́мъ просвѣтѝ на̑ша помышлє́нїѧ, и҆ сердца̀, и҆ ра́зꙋмъ, мт҃и безневѣ́стнаѧ, ꙗ҆́кѡ да стезѧ́ми жи́зни пра́вѡ ходѧ́ще ми́лость прїѡбрѧ́щемъ, возвѣща́юще при́снѡ хвалы̑ твоѧ̑.

<rubric>На хвали́техъ стїхи̑ры ст҃о́мꙋ на д҃, гла́съ д҃:</rubric>

<podoben>Подо́бенъ: <incipit><red>Д</red>а́лъ є҆сѝ зна́менїе:</incipit></podoben>

<red>Л</red>юбвѐ бж҃їѧ пла́менный рачи́телю, прпⷣбне ѻ҆́тче сїлꙋа́не, и҆ дх҃а ст҃а́гѡ ѹ҆се́рднѣйшїй стѧжа́телю, тогѡ́ же дѣ́йствїемъ стра̑сти дꙋшє́вныѧ въ се́рдцы твое́мъ, ꙗ҆́кѡ на ме́льницѣ, и҆змоло́лъ є҆сѝ, и҆ си́це хлѣ́бъ а҆́гг҃льскїй вкꙋси́въ, пита́еши и҆ на́съ, і҆коно́ме добрѣ́йшїй, да прича̑стницы жи́зни вѣ́чныѧ бꙋ́демъ.

<red>К</red>ла́дѧзь но́вый, воды̀ живы́ѧ преиспо́лненный, въ горѣ̀ а҆ѳѡ́нстѣй и҆сточи́сѧ: слє́зы моли́твы твоеѧ̀, прпⷣбне сїлꙋа́не, и҆̀хже, ꙗ҆́кѡ мѵ́ро бл҃гоꙋха́нное, ѹ҆ но́гъ гдⷭ҇а на́шегѡ и҆сточа́лъ є҆сѝ, мє́ртвымъ, живы̑мъ и҆ грѧдꙋ́щымъ ѹ҆милостивле́нїѧ просѧ̀. Сеѧ̀ моли́твы не лишѝ и҆ на́съ, прпⷣбне, въ мо́ри жите́йстѣмъ грѣхмѝ ѡ҆бꙋрева́емыхъ.

<red>Ѻ҆́</red>бразъ смире́нїѧ хрⷭ҇то́ва и҆ любвѐ є҆гѡ̀ житїе́мъ твои́мъ показа́лъ є҆сѝ, прпⷣбне, сле́знѡ взыва́ѧ: бра́тїе, люби́те врагѝ ва́шѧ, сі́и бо сꙋ́ть бра́тїѧ ва́шѧ, вра́гъ же ва́шъ дїа́волъ є҆́сть, си́це бо средостѣ́нїе грѣха̀ разрꙋша́етсѧ и҆ ѕлоꙋхищрє́нїѧ дїа́вола побѣжда́ютсѧ, и҆ ми́ръ бж҃їй въ человѣ́цѣхъ водворѧ́етсѧ, творѧ́щїи же сїѧ̑ не подви́жатсѧ въ пра́вдѣ бж҃їей во вѣ́ки.

<red>С</red>вѣщꙋ̀, мра́къ грѣхо́вный просвѣща́ющꙋю, показа́ тѧ гдⷭ҇ь, бг҃олюби́ве сїлꙋа́не, да къ тебѣ̀, чл҃вѣколю́бїемъ и҆зѻби́лꙋющꙋ, за томѧ́щихсѧ во а҆́дѣ страда́ти жела́ющꙋ, въ наде́ждѣ сп҃се́нїѧ припа́дающе, вопїе́мъ: сле́зъ твои́хъ тече́ньми ѡ҆чи́сти прегрѣшє́нїѧ на̑ша и҆ и҆сцѣлѝ дꙋ́шы на́шѧ, да не лише́ни бꙋ́демъ любвѐ хрⷭ҇то́вы, є҆гда̀ ꙗ҆ви́тсѧ въ де́нь сꙋ́дный.

<rubric>Сла́ва, гла́съ ѕ҃:</rubric>

<red>П</red>рїиди́те, всѝ хрⷭ҇тꙋ̀ любо́вїю ѹ҆́тренююще, да ра́дости подви́жника преди́внагѡ прича̑стницы бꙋ́демъ: ны́нѣ а҆́гг҃ли на нб҃сѣ́хъ и҆ человѣ́цы на землѝ ра́дꙋютсѧ, се́ бо прчⷭ҇таѧ мт҃рь ѿ ю҆до́ли грѣхо́вныѧ, ꙗ҆́кѡ ѻ҆вча̀ ѡ҆брѣ́тенное, сїлꙋа́на смире́нїемъ ѹ҆кра́шена, во дво́ръ ѻ҆ве́цъ хрⷭ҇то́выхъ приведѐ, вели́чїе по́двига вѣ́ры є҆гѡ̀, ꙗ҆́кѡ же́ртвꙋ непоро́чнꙋю, во ст҃а̑ѧ ст҃ы́хъ вознесѐ, да ви́дѧще, ка́кѡ лю́битъ гдⷭ҇ь вѣ́рныхъ свои́хъ, и҆ мы̀ црⷭ҇твїю хрⷭ҇то́вꙋ прїѡбщи́мсѧ.

<rubric>И҆ ны́нѣ, пра́здника.</rubric>



<rubric>На лїтꙋргі́и. Бл҃жє́нны ѿ канѡ́на ст҃о́мꙋ, пѣ́снь і҃-ѧ и҆ ѕ҃- ѧ.</rubric>

<rubric>Прокі́менъ, гла́съ з҃-й:</rubric>

<red>Чⷭ҇</red>тна̀ пред̾ гдⷭ҇емъ сме́рть прпⷣбныхъ є҆гѡ̀.

<rubric class="inline">Сті́хъ:</rubric> <red>Ч</red>то̀ возда́мъ гдⷭ҇еви ѡ҆ всѣ́хъ, ꙗ҆̀же воздаде́ ми;

<rubric>А҆пⷭ҇лъ къ гала́тѡмъ, зача́ло сг҃і.</rubric>

<rubric>Є҆ѵⷢ҇лїе ѿ лꙋкѝ, зача́ло к҃д.</rubric>

<rubric class="inline">Прича́стенъ:</rubric> <red>В</red>ъ па́мѧть вѣ́чнꙋю бꙋ́детъ првⷣникъ.
