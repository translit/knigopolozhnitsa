---
title: "Септе́мврїа л҃"
navigation:
  key: service-menaionsep-43
  title: "Септе́мврїа л҃"
  parent: service-menaionsep
  order: 43
type: "service"
---

# Септе́мврїа л҃.

<rubric>Ст҃а́гѡ свѧщенномч҃ника григо́рїа, вели́кїѧ а҆рме́нїи:</rubric>



<rubric>На <incipit><red>Г</red>дⷭ҇и, воззва́хъ:</incipit> стїхи̑ры на ѕ҃, гла́съ ѕ҃.</rubric>

<podoben>Подо́бенъ: <incipit><red>В</red>сѐ ѿло́жше:</incipit></podoben>

<red>М</red>ч҃ническими кровьмѝ, свѧще́ннꙋю ри́зꙋ ѡ҆багри́въ, вше́лъ є҆сѝ во ст҃а̑ѧ ст҃ы́хъ, досточꙋ́дне, и҆дѣ́же свѣ́тъ неизрече́нный, и҆дѣ́же бжⷭ҇твеннаѧ сла́ва, и҆дѣ́же гла́съ пра́зднꙋющагѡ. Въ не́мже трꙋдѡ́въ твои́хъ, мч҃ниче, воспрїе́млеши возмє́здїѧ, и҆ вѣне́цъ неꙋвѧда́ющїй, и҆ вѣ́чнꙋющее благосла́вїе, и҆ ра́йское жили́ще, григо́рїе мꙋ́дре. Со дерзнове́нїемъ моли́сѧ ѡ҆ дꙋша́хъ на́шихъ.

<red>М</red>ꙋче́нїй не поколеба́ше твоеѧ̀ дꙋшѝ треволне́нїе, ни затворе́нїе долговре́менное, во мра́чнѣмъ рвѣ̀ сокрыва́ющее тѧ̀, страда́льче сла́вный: но ꙗ҆́кѡ свѣ́тъ возсїѧ́лъ є҆сѝ во тмѣ̀ бѣ́дствꙋющымъ сꙋеты̀, ꙗ҆̀же сы́ны днѐ показа́лъ є҆сѝ ба́нею креще́нїѧ, и҆ возрожде́нїемъ лꙋ́чшимъ и҆ спаси́тельнымъ, и҆ бжⷭ҇твеннымъ и҆́стиннѡ пребыва́нїемъ, ꙗ҆́кѡ і҆ера́рхъ бг҃опрїѧ́тенъ, всемꙋ́дре григо́рїе.

<red>Ж</red>ениха̀ безсме́ртнаго, тѧ̀ всѣ́хъ влⷣкꙋ, рїѱїмі́а лю́бѧщи, ко́жи тѣле́сныѧ содра́нїе прїе́млетъ, страсте́й пе́рвѣе те́мное вре́тище воздержа́нїемъ растерза́вши: съ не́юже подвиза́сѧ и҆ гаїані́а приснопа́мѧтнаѧ, дѣ́въ приводѧ́щи собо́ръ крѣ́пкѡ пострада́вшїй, и҆ низло́жшїй є҆́ѵы дре́внѧго лестца̀: ꙗ҆̀же досто́йнѡ хва́лѧще, тѧ̀, хрⷭ҇тѐ, сла́вимъ.

<rubric>Сла́ва, гла́съ то́йже. Се́ргїа. Самогла́сенъ:</rubric>

<red>К</red>то̀ досто́йнѡ добродѣ́телей твои́хъ повѣ́сть побѣ̑ды; ка́ѧ ѹ҆ста̀ мꙋче́нїй терпѣ́нїе и҆зрекꙋ́тъ; во ѻ҆бои́хъ бо до́блествовалъ є҆сѝ, григо́рїе. Но не преста́й молѧ̀ ѹ҆го́дниче хрⷭ҇то́въ, спастѝ дꙋ́шы на́шѧ, ꙗ҆́кѡ и҆мѣ́ѧ, свѧщенномч҃ниче, дерзнове́нїе мно́гое.

<rubric>И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ. </rubric>

<podoben>Подо́бенъ: <incipit><red>В</red>сѐ ѿло́жше:</incipit></podoben>

<red>А҆́</red>гнца своего̀ а҆́гница нескве́рнаѧ дре́вле, и҆ непоро́чнаѧ влⷣчца, на крⷭ҇тъ воздвиза́ема ꙗ҆́кѡ ви́дѣ, ма́терски восклица́ше, и҆ ѹ҆дивлѧ́ющисѧ вопїѧ́ше: что̀ видѣ́нїе сїѐ, ча́до сла́дкое, но́вое и҆ пресла́вное; ка́кѡ лю́дїе небл҃года́тнїи сꙋди́щꙋ пїла́товꙋ предаю́тъ тѧ̀, и҆ ѡ҆сꙋжда́ютъ сме́ртїю живота̀ всѣ́хъ; но пою̀ твоѐ неизрече́нное, сло́ве, схожде́нїе.

<rubric>На стїхо́внѣ ѻ҆ктѡ́иха. Сла́ва, гла́съ ѕ҃:</rubric>

<red>В</red>ъ незаходѧ́щїй ѻ҆́блакъ неизрече́ннагѡ свѣ́та вше́дъ разꙋ́мнѡ, мч҃никъ и҆ па́стырь, навы́че неизглагѡ́ланнаѧ та̑инъ хрⷭ҇то́выхъ: ꙗ҆́кѡ мч҃никъ ѹ҆́бѡ просвѣща́емь, ꙗ҆́кѡ па́стырь же тайново́дствꙋ наꙋча́емь. Тѣ́мъ и҆ сꙋгꙋ́быми вѣнцы̑ ѿ вы́шнїѧ сла́вы ѹ҆вѧзе́сѧ, молѧ́сѧ всегда̀ хрⷭ҇тꙋ̀ ѡ҆ дꙋша́хъ на́шихъ.

<rubric>И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ. </rubric>

<podoben>Подо́бенъ: <incipit><red>Т</red>ридне́венъ:</incipit></podoben>

<red>В</red>и́дѧщи тѧ̀ распина́ема, хрⷭ҇тѐ, тебѐ ро́ждшаѧ, вопїѧ́ше: что̀ стра́нное, є҆́же ви́жꙋ, та́инство, сн҃е мо́й; ка́кѡ на дре́вѣ ѹ҆мира́еши, пло́тїю повѣ́шенъ, жи́зни пода́телю;

<rubric>Тропа́рь, гла́съ д҃:</rubric>

<red>И҆</red> нра́вѡмъ прича́стникъ, и҆ престо́лѡмъ намѣ́стникъ а҆пⷭ҇лѡмъ бы́въ, дѣѧ́нїе ѡ҆брѣ́лъ є҆сѝ, бг҃одꙋхнове́нне, въ видѣ́нїѧ восхо́дъ: сегѡ̀ ра́ди сло́во и҆́стины и҆справлѧ́ѧ, и҆ вѣ́ры ра́ди пострада́лъ є҆сѝ да́же до кро́ве, свѧщенномꙋ́чениче григо́рїе, молѝ хрⷭ҇та̀ бг҃а, спасти́сѧ дꙋша́мъ на́шымъ.



<rubric>На ѹ҆́трени ѻ҆́ба канѡ́на ѻ҆ктѡ́иха: и҆ ст҃а́гѡ на ѕ҃, гла́съ д҃, є҆гѡ́же краегране́сїе: <acrostic><red>Б</red>о́драго пою́ тѧ, мч҃ниче, па́стырѧ.</acrostic></rubric>



## Пѣ́снь а҃.

<rubric class="inline">І҆рмо́съ:</rubric> <irmos><red>Т</red>рїста́ты крѣ̑пкїѧ, рожде́йсѧ ѿ дв҃ы, безстра́стїѧ во глꙋбинѣ̀, дꙋшѝ трича́стное потопѝ, молю́сѧ, да тебѣ̀ ꙗ҆́кѡ въ тѷмпа́нѣ, во ѹ҆мерщвле́нїи тѣлесѐ, побѣ́дное воспою̀ пѣ́нїе.</irmos>

<red>Т</red>рⷪ҇цѣ честнѣ́й предстоѧ̀ вѣнцено́сецъ, ꙗ҆́кѡ бо́дръ па́стырь, ꙗ҆́кѡ мч҃никъ свѧще́ненъ, свѧще́нными твои́ми моли́твами ѹ҆спѝ страсте́й мои́хъ мра̑чнаѧ привидѣ̑нїѧ, хва́лѧщемꙋ тѧ̀, бл҃же́нне григо́рїе.

<red>Н</red>езаходи́мый свѣти́льникъ, і҆ера́рхъ вели́кїй, многострада́льный па́стырь, подвигѡ́въ и҆скꙋше́нїе, а҆рме́нїи хвала̀, дне́сь на пѣ́нїе вѣ̑рныѧ призва̀, соше́дшесѧ того̀ ѹ҆блажи́мъ.

<red>В</red>о́дъ живо́тныхъ дх҃а, бл҃же́нне, напо́лнилсѧ є҆сѝ, ꙗ҆́кѡ рѣка̀ є҆де́ма ѹ҆́мнагѡ и҆сходѧ́щаѧ, лицѐ напаѧ́ѧ цр҃ко́вное, и҆ и҆зсꙋша́ѧ пꙋчи́нꙋ і҆дѡлонеи́стовства, григо́рїе.

<rubric class="inline">Бг҃оро́диченъ:</rubric> <red>Ж</red>єны̀ крⷭ҇то́мъ ѿ тебє̀ вопло́щшагѡсѧ ѹ҆крѣплѧ́емы, чⷭ҇таѧ, пострада́ша крѣ́пкѡ, и҆ томꙋ̀ приведе́нны бы́ша во слѣ́дъ тебє̀ дв҃ы, дѣ́вства блиста́ньми, и҆ мч҃ническими кровьмѝ сїѧ́юще.

## Пѣ́снь г҃.

<rubric class="inline">І҆рмо́съ:</rubric> <irmos><red>Ꙗ҆́</red>кѡ непло́ды родѝ ѿ ꙗ҆зы̑къ цр҃ковь, и҆ мно́гое въ ча́дѣхъ и҆знемо́же со́нмище, чꙋ́дномꙋ бг҃ꙋ на́шемꙋ возопїи́мъ: ст҃ъ є҆сѝ, гдⷭ҇и.</irmos>

<red>Р</red>а́нами подвигѡ́въ твои́хъ зꙋ́бы сокрꙋши́лъ є҆сѝ львѡ́въ, и҆ и҆злїѧ́ньми крове́й де́мѡнскꙋю кро́вь погꙋблѧ́ѧ, і҆́дѡльскаѧ же и҆зъ ко́рене низвраща́еши ка̑пища, досточꙋ́дне.

<red>Н</red>и лю́тыхъ налѧца̑нїѧ, ни гѡ́рькїѧ мꙋ̑ки, ни мра́чнѣйшагѡ ро́ва затворе́нїе долговре́менное, тво́й а҆дама́нтскїй преврати́ша по́мыслъ, мч҃ниче досточꙋ́дне.

<red>Д</red>рема́нїѧ твои̑мъ ѻ҆чесє́мъ, мч҃ниче, не да́лъ є҆сѝ, до́ндеже дрема́нїемъ ѕлы́мъ ѡ҆держи̑мыѧ ѕлочести́вѡ, сы́ны днѐ показа́лъ є҆сѝ, зовꙋ́щыѧ: ст҃ъ є҆сѝ, гдⷭ҇и.

<rubric class="inline">Бг҃оро́диченъ:</rubric> <red>Д</red>в҃ома́терь тѧ̀, ѻ҆трокови́це, рїѱїмі́а мꙋ́ченица вѣ́дꙋщи є҆ди́нꙋ, восхотѣ̀ твои̑мъ добро́тамъ, и҆ хрⷭ҇тꙋ̀ во слѣ́дъ приведе́сѧ, страстьмѝ свѣтѧ́щисѧ.

<rubric>Сѣда́ленъ, гла́съ д҃. </rubric>

<podoben>Подо́бенъ: <incipit><red>В</red>ознесы́йсѧ:</incipit></podoben>

<red>П</red>ресвѣ́тлыми сїѧ́ньми, і҆ера́рше, ѡ҆зари́въ твою̀ дꙋ́шꙋ свѣтоно́снѡ, добродѣ́тельми просвѣти́лъ є҆сѝ лицѐ землѝ, и҆мѣ́ѧ въ се́рдцѣ твое́мъ хрⷭ҇та̀: просвѣща́еши же ꙗ҆́кѡ со́лнце незаходи́мое ꙗ҆зы́кѡвъ собо́ры, мч҃ническими добро́тами, на́съ ѹ҆добрѧ́ѧ, григо́рїе всемꙋ́дре. <rubric class="inline">Два́жды.</rubric>

<rubric>Сла́ва, и҆ ны́нѣ, бг҃оро́диченъ:</rubric>

<red>Г</red>рѣхолюби́въ сы́й, молю́ тѧ, безгрѣ́шнаго бг҃а ро́ждшꙋю, взе́млющаго грѣ́хъ мі́ра, пречⷭ҇таѧ, многогрѣ́шнꙋю дꙋ́шꙋ мою̀ ѹ҆ще́дрити, и҆ грѣхѝ моѧ̑ мнѡ́гїѧ ѡ҆чи́стити: грѣ́шныхъ бо ты̀ є҆сѝ ѡ҆чище́нїе, и҆ спасе́нїе вѣ́рныхъ, и҆ защище́нїе.

<rubric class="inline">Крⷭ҇тобг҃оро́диченъ:</rubric> <red>И҆</red>зъ безнача́льнагѡ ѻ҆ц҃а̀ рожде́ннаго, въ послѣ́днѧѧ времена̀ пло́тїю ро́ждшаѧ, на крⷭ҇тѣ́ тѧ ви́сѧща зрѧ́щи, хрⷭ҇тѐ, ѹ҆вы̀ мнѣ̀, любе́знѣйшїй і҆и҃се! Вопїѧ́ше: ка́кѡ, сла́вимый ꙗ҆́кѡ бг҃ъ ѿ а҆́гг҃лъ, ѿ беззако́нныхъ ны́нѣ чл҃вѣ̑къ, сн҃е, хотѧ̀ распина́ешисѧ; пою́ тѧ, долготерпѣли́ве.

## Пѣ́снь д҃.

<rubric class="inline">І҆рмо́съ:</rubric> <irmos><red>С</red>ѣдѧ́й въ сла́вѣ, на прⷭ҇то́лѣ бжⷭ҇тва̀, во ѻ҆́блацѣ ле́гцѣ, прїи́де і҆и҃съ пребжⷭ҇твенный, нетлѣ́нною дла́нїю, и҆ спасѐ зовꙋ́щыѧ: сла́ва, хрⷭ҇тѐ, си́лѣ твое́й.</irmos>

<red>Н</red>а ѡ҆бзо́рнꙋю тѧ̀ высотꙋ̀ мꙋче́нїѧ возведѐ, высо́кїй въ сла́вѣ гдⷭ҇и вы́шнїй, сла́вне: є҆гѡ́же стрⷭ҇ти ра́дꙋѧсѧ и҆з̾ѡбрази́лъ є҆сѝ свѧщенномч҃ниче, сла́ва, вопїѧ̀, си́лѣ твое́й.

<red>Г</red>ꙋбѧ́щаго безбо́жнаго врага̀ всю̀ зе́млю а҆рме́нскꙋю, бжⷭ҇твенною си́лою низложи́лъ є҆сѝ, и҆ ꙗ҆́кѡ зарѧ̀ просїѧ́въ, просвѣти́лъ є҆сѝ во тмѣ̀ лежа́щыѧ, мꙋ́дре, сꙋ́єтства.

<red>М</red>ногосꙋгꙋ́бнѡ созда́телю тво́й тала́нтъ прине́слъ є҆сѝ, спа́сшихсѧ бжⷭ҇твенными твои́ми ѹ҆че́нїи, григо́рїе, и҆ ѿ негѡ̀ нестарѣ́ющїйсѧ жре́бїй прїѧ́лъ є҆сѝ, црⷭ҇тво є҆́же на нб҃сѣ́хъ и҆ свѣ́тлость.

<rubric class="inline">Бг҃оро́диченъ:</rubric> <red>Ꙗ҆́</red>кѡ добрꙋ̀, ꙗ҆́кѡ и҆збра́ннꙋ тѧ̀, и҆ ꙗ҆́кѡ краснꙋ̀ возлюби́ша ѻ҆трокови̑цы дѣ̑вы, съ рїѱїмі́ею страда́вшїи, дв҃омт҃и марі́е, и҆ во слѣ́дъ тебє̀ приведо́шасѧ, сн҃ꙋ твоемꙋ̀ ра́дꙋющесѧ.

## Пѣ́снь є҃.

<rubric class="inline">І҆рмо́съ:</rubric> <irmos><red>П</red>росвѣще́нїе твоѐ, гдⷭ҇и, низпослѝ на́мъ, и҆ ѿ мглы̀ прегрѣше́нїй разрѣши́ ны, бл҃же, тво́й ми́ръ да́рꙋѧй.</irmos>

<red>К</red>рⷭ҇тоѧвле́ннѡ ви́дѣлъ є҆сѝ зна́менїе ꙗ҆́вѣ, свѣ́томъ сїѧ́ющее, и҆ разрꙋша́ющее но́щь і҆́дѡльскꙋю, свѣ́та же ча̑да вѣ̑рныѧ содѣ́ловающее.

<red>В</red>ъ до́льнѣйшемъ тѧ̀ ро́вѣ спасѐ хрⷭ҇то́съ бг҃ъ, со ѕвѣрьмѝ сꙋ́ща лѣ́тнымъ и҆змѣне́нїемъ, хотѧ́ща свѣ́томъ бжⷭ҇твеннагѡ сло́ва просвѣща́ти безꙋ̑мныѧ.

<red>М</red>ч҃нически подвиза́всѧ, вѣнча́лсѧ є҆сѝ, ꙗ҆́кѡ побѣди́тель: пома́завсѧ же мѵ́ромъ а҆рхїере́йства, пома́залъ є҆сѝ лю́ди, ѕлосмра́дныѧ льстѝ и҆зба́вивъ, григо́рїе.

<rubric class="inline">Бг҃оро́диченъ:</rubric> <red>В</red>оню̀ ѡ҆щꙋти́вше мѵ́ра дѣ̑вы, и҆зъ тебє̀, чⷭ҇таѧ дв҃о, возсїѧ́вшагѡ сло́ва, страда́льческими пѡ́двиги томꙋ̀ благоꙋгоди́ша, ра́дꙋющесѧ.

## Пѣ́снь ѕ҃.

<rubric class="inline">І҆рмо́съ:</rubric> <irmos><red>В</red>озопѝ проѡбразꙋ́ѧ погребе́нїе тридне́вное, прⷪ҇ро́къ і҆ѡ́на, въ ки́тѣ молѧ́сѧ: ѿ тлѝ и҆зба́ви мѧ̀, і҆и҃се, цр҃ю̀ си́лъ.</irmos>

<red>С</red>лове́съ твои́хъ си́лою трє́бища разори́шасѧ: и҆ де́мѡнстїи низложи́шасѧ нетве́рдїи кꙋмі́ры, и҆ вѣ́рныхъ сердца̀ бжⷭ҇твеннымъ ѹ҆тверди́шасѧ раче́нїемъ.

<red>Т</red>їрїда́та, ꙗ҆́коже ве́прѧ свѧ́заннаго, приве́лъ є҆сѝ ꙗ҆́кѡ а҆́гнѧ гдⷭ҇ꙋ, пре́жде бы́вша во́лка свирѣ́паго, за вели́кое бога́тство бл҃гоꙋтро́бїѧ бж҃їѧ ны́нѣ спаса́ема.

<red>П</red>оказа́лъ є҆сѝ заблꙋ́ждшымъ стезю̀ бжⷭ҇твеннꙋю, неле́стными поꙋче́нїи, і҆ера́рше, соверши́въ ꙗ҆́кѡ па́стырь, па́стырѧ и҆́стиннаго подража́ѧ, григо́рїе.

<rubric class="inline">Бг҃оро́диченъ:</rubric> <red>Р</red>аспина́ема, ѿ тебє̀, бцⷣе, вопло́щшагосѧ, ꙗ҆́кѡ ѹ҆вѣ́дѣ рїѱїмі́а, томꙋ̀ сраспѧ́тсѧ ꙗ҆́кѡ а҆́гница па́стырю, ꙗ҆́кѡ же́ртва бг҃ꙋ непоро́чнаѧ.

<rubric>Конда́къ, гла́съ в҃.</rubric>

<podoben>Подо́бенъ: <incipit><red>Т</red>вє́рдыѧ:</incipit></podoben>

<red></red>Благосла́внаго и҆ свѧщеннонача́льника всѝ ꙗ҆́кѡ страда́льца и҆́стины, дне́сь вѣ́рнїи въ пѣ́снехъ и҆ пѣснопѣ́нїихъ восхва́лимъ, бо́драго па́стырѧ и҆ ѹ҆чи́телѧ григо́рїа, всемі́рнаго свѣти́льника, и҆ побо́рника: хрⷭ҇тꙋ́ бо мо́литсѧ, є҆́же спасти́сѧ на́мъ.

<rubric class="inline">І҆́косъ:</rubric> <red>С</red>его̀ вели́каго во страстоте́рпцѣхъ, свѣти́льника бжⷭ҇твеннаго, а҆рме́нїи вѣ́рна па́стырѧ и҆ ѹ҆чи́телѧ, въ пѣ́снехъ восхва́лимъ, и҆ пѣ̑нїи бжⷭ҇твенными главꙋ̀ є҆гѡ̀ вѣнча́емъ: и҆́бо тмꙋ̀ безбо́жїѧ і҆́дѡльскагѡ погꙋбѝ, съ ни́миже и҆ де́мѡнское дѣ́йство всѐ ѹ҆мертвѝ. Тѣ́мъ трꙋды̀ претерпѣ́въ крѣ́пкимъ по́мысломъ и҆ бл҃года́тїю, хрⷭ҇тꙋ̀ ны́нѣ мо́литсѧ, є҆́же спасти́сѧ на́мъ.

## Пѣ́снь з҃.

<rubric class="inline">І҆рмо́съ:</rubric> <irmos><red>А҆</red>враа́мстїи и҆ногда̀ въ вавѷлѡ́нѣ ѻ҆́троцы пе́щный пла́мень попра́ша, пѣ́сньми взыва́юще: ѻ҆тє́цъ на́шихъ бж҃е, бл҃гослове́нъ є҆сѝ.</irmos>

<red>М</red>ногови̑дныѧ мꙋ̑ки претерпѣ́въ, мч҃ниче, мнѡ́гїѧ ѿ мꙋ́къ свободи́лъ є҆сѝ, и҆ бꙋ́дꙋщїѧ печа́ли, вопїѧ̀: ѻ҆тє́цъ на́шихъ бж҃е, бл҃гослове́нъ є҆сѝ.

<red>Д</red>о́мъ себѐ трⷪ҇цы соверши́въ, бл҃же́нне, хра́мы і҆́дѡльскїѧ разори́лъ є҆сѝ: хра́мы же воздви́глъ є҆сѝ всеви́дцꙋ сло́вꙋ, лю́демъ на спасе́нїе.

<red>С</red>вѧщеннодѣ́латель ꙗ҆ви́лсѧ є҆сѝ, тебѐ сама́го же́ртвꙋ пре́жде те́плѣ прине́слъ є҆сѝ влⷣцѣ твоемꙋ̀: є҆мꙋ́же жрѧ̀ пото́мъ, благочести̑вымъ дае́ши дꙋша́мъ во спасе́нїе.

<rubric class="inline">Бг҃оро́диченъ:</rubric> <red>М</red>ч҃ническими вѣнцы̑ ѹ҆кра́шєны ѻ҆трокови̑цы, и҆зъ дв҃ы возсїѧ́вшꙋ бг҃ꙋ приведо́шасѧ, пѣснопѣ́сненнѡ вопїю́ще: хрⷭ҇тѐ, бл҃гослове́нъ є҆сѝ.

## Пѣ́снь и҃.

<rubric class="inline">І҆рмо́съ:</rubric> <irmos><red>И҆</red>зба́вителю, всѣ́хъ, всеси́льне, посредѣ̀ пла́мене благоче́ствовавшыѧ снизше́дъ ѡ҆роси́лъ є҆сѝ, и҆ наꙋчи́лъ є҆сѝ пѣ́ти: всѧ̑ дѣла̀ благослови́те, по́йте гдⷭ҇а.</irmos>

<red>С</red>острада́въ зако́ннѡ, посрами́лъ є҆сѝ беззакѡ́нныѧ врагѝ крѣпча́йше, свѧщеннослꙋжи́телю григо́рїе, и҆ бг҃ꙋ приве́лъ є҆сѝ мно́жество пою́щихъ: всѧ̑каѧ дѣла̀, благослови́те, гдⷭ҇нѧ, гдⷭ҇а.

<red>В</red>оздѣ́лавъ непло́днꙋю ни́вꙋ, насѣ́ѧлъ є҆сѝ словє́снаѧ сѣ́мена, во сто̀ пожа́въ слове́сныхъ кла́сѡвъ благопло́дїе, дѣ́лателю дꙋ́шъ ѹ҆гобзи́вшее.

<red>Б</red>листа́ньми слове́съ твои́хъ просвѣти́лъ є҆сѝ, и҆ мнѡ́гїѧ тмы̀ приве́лъ є҆сѝ, на́съ ра́ди во́лею претерпѣ́вшемꙋ стрⷭ҇ти. Є҆мꙋ́же пѣснопое́мъ: благослови́те, всѧ̑ дѣла̀, гдⷭ҇нѧ, гдⷭ҇а.

<rubric class="inline">Бг҃оро́диченъ:</rubric> <red>Н</red>и мно́жества мꙋ́къ ѹ҆боѧ́вшисѧ, ни плотски̑мъ сласте́мъ повинꙋ́вшисѧ, ѿ дв҃ы гдⷭ҇а сꙋ́ща и҆сповѣ́да, вопїю́щи рїѱїмі́а: благослови́те, всѧ̑ дѣла̀ гдⷭ҇нѧ, гдⷭ҇а.

## Пѣ́снь ѳ҃.

<rubric class="inline">І҆рмо́съ:</rubric> <irmos><red>Є҆́</red>ѵа ѹ҆́бѡ недꙋ́гомъ преслꙋша́нїѧ клѧ́твꙋ всели́ла є҆́сть: ты́ же, дв҃о бцⷣе, прозѧбе́нїемъ чревоноше́нїѧ, мі́рови благослове́нїе процвѣла̀ є҆сѝ. Тѣ́мъ тѧ̀ всѝ велича́емъ.</irmos>

<red>С</red>и́лою вжилѧ́емь хрⷭ҇то́вою, претерпѣ́лъ є҆сѝ мꙋ́къ болѣ̑зни, и҆ ка̑пища погꙋби́лъ є҆сѝ де́мѡнскаѧ, и҆ хра́мы і҆́дѡльскїѧ раскопа́лъ є҆сѝ: лю́ди же сꙋ́щыѧ въ невѣ́дѣнїи просвѣти́лъ є҆сѝ, свѧщенномч҃ниче всече́стне.

<red>Ꙗ҆́</red>кѡ ѹ҆́тро возсїѧ̀ на́мъ па́мѧть твоѧ̀, бл҃года́тей зарю̀ носѧ́щи: ты́ бо свѣ́та ꙗ҆ви́лсѧ є҆сѝ прїѧ́телище бж҃е́ственнагѡ, и҆ къ свѣ́тꙋ возше́лъ є҆сѝ невече́рнемꙋ, бога́тнѡ ѡ҆зарѧ́емь свѣтоли̑тїи бжⷭ҇твенными, прпⷣбне.

<red>С</red>обесѣ́дникъ ꙗ҆ви́лсѧ є҆сѝ прⷪ҇ро́кѡвъ, мч҃никѡвъ же и҆ а҆пⷭ҇лѡвъ кꙋпножи́тель, а҆рхїере́євъ и҆ преподо́бныхъ, а҆́гг҃лѡвъ и҆ а҆рха́гг҃лѡвъ равноста́тенъ: съ ни́миже ѡ҆ на́съ, чтꙋ́щихъ тѧ̀, ѻ҆́ч҃е, молѝ чл҃вѣколю́бца.

<red>Д</red>о́блествоваша жєны̀ честны̑ѧ, и҆спаде́нїе є҆́ѵино и҆справлѧ́юще, претерпѣ́ша болѣ́зней треволне́нїе. Вельмѝ на высотꙋ̀ хва́лѧщагосѧ нога́ми краснѣ́йшими сокрꙋши́ша, и҆̀хже досто́йнѡ ѹ҆блажа́емъ.

<rubric class="inline">Бг҃оро́диченъ:</rubric> <red>С</red>вѣ́томъ лица̀ и҆зъ тебє̀ возсїѧ́вшагѡ ѡ҆зари́вшисѧ, приснодв҃о, любо́вїю неꙋдержа́нною рїѱїмі́а, стрⷭ҇ти є҆гѡ̀ и҆ сме́рть, свое́ю пло́тїю и҆з̾ѡбразѝ. Тѣ́мже съ тобо́ю, влⷣчце, ны́нѣ весели́тсѧ.

<rubric>Свѣти́ленъ.</rubric>

<podoben>Подо́бенъ: <incipit><red>Ѹ҆</red>ченикѡ́мъ:</incipit></podoben>

<red>В</red>ъ ро́вѣ вре́меннѡ затворе́на со ѕвѣрьмѝ григо́рїа похва́лимъ сла́внаго, премѣни́вша въ ди́вїѧ ве́прѧ мꙋчи́телѧ тїрїда́та, и҆ ѡ҆гласи́вша сло́во все́й землѝ просвѣще́нїѧ.

<rubric class="inline">Бг҃оро́диченъ:</rubric> <red>Ч</red>естнѣ́йши є҆сѝ всѣ́хъ тва́рей, бцⷣе, хрⷭ҇та̀ поро́ждшаѧ, того̀ ѹ҆̀бо молѝ, сохрани́тисѧ ма́лѣй се́й па́ствѣ твое́й невреди́мѣй ѿ всѧ́кагѡ навѣ́та проти́внагѡ.



<rubric>На лїтꙋргі́и: Бл҃жє́нна ѻ҆ктѡ́иха на д҃: и҆ ст҃а́гѡ пѣ́снь. г҃, на д҃.</rubric>

<rubric>Прокі́менъ, гла́съ з҃:</rubric>

<red>Ч</red>естна̀ предъ гдⷭ҇емъ сме́рть прпⷣбныхъ є҆гѡ̀.

<rubric class="inline">Сті́хъ:</rubric> <red>Ч</red>то̀ возда́мъ гдⷭ҇еви ѡ҆ всѣ́хъ, ꙗ҆̀же воздаде́ ми;

<rubric>А҆пⷭ҇лъ къ корі́нѳѧнѡмъ, зача́ло рѯ҃ѕ.</rubric>

<rubric class="inline">А҆ллилꙋ́їа, гла́съ в҃:</rubric> <red>С</red>вѧще́нницы твоѝ ѡ҆блекꙋ́тсѧ въ пра́вдꙋ, и҆ прпⷣбнїи твоѝ возра́дꙋютсѧ.

<rubric>Є҆ѵⷢ҇лїе матѳе́а, зача́ло р҃г.</rubric>

<rubric class="inline">Прича́стенъ:</rubric> <red>В</red>ъ па́мѧть вѣ́чнꙋю бꙋ́детъ првⷣникъ:
