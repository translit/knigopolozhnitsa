---
title: "Септе́мврїа к҃а"
navigation:
  key: service-menaionsep-30
  title: "Септе́мврїа к҃а"
  parent: service-menaionsep
  order: 30
type: "service"
---

# Септе́мврїа к҃а.

<rubric>Ст҃а́гѡ а҆пⷭ҇ла кодра́та, и҆́же въ магнисі́и.</rubric>

<rubric>Слꙋ́жба є҆гѡ̀ пое́тсѧ въ к҃в-й де́нь сегѡ̀ мѣ́сѧца, вкꙋ́пѣ со свѧщенномч҃никомъ фѡ́кою.</rubric>

<rubric>Въ се́й же де́нь ѿдае́тсѧ пра́здникъ честна́гѡ крⷭ҇та̀.</rubric>



<rubric class="inline">Ве́черъ:</rubric> <red>Ѻ҆</red>бы́чнаѧ каѳі́сма. На <incipit><red>Г</red>дⷭ҇и, воззва́хъ:</incipit> стїхи̑ры пра́здника на ѕ҃, поє́мыѧ на са́мый пра́здникъ. <red>С</red>ла́ва, и҆ ны́нѣ, пра́здника. <rubric class="inline">(Зрѝ)</rubric> <red>А҆́</red>ще сꙋббѡ́та, <red>С</red>ла́ва, пра́здника: <red>И҆</red> ны́нѣ, догма́тїкъ настоѧ́щагѡ гла́са. На стїхо́внѣ стїхи̑ры пра́здника: <red>С</red>ла́ва, и҆ ны́нѣ, пра́здника. По <red>Т</red>рист҃о́мъ тропа́рь пра́здника. Є҆ктенїа̀, и҆ ѿпꙋ́стъ. На повече́рїи по трист҃о́мъ конда́къ пра́здника. Полꙋ́нощницꙋ же пое́мъ по ѻ҆бы́чаю съ трѡпарѝ дневны́ми.

<rubric class="inline">На ѹ҆́трени:</rubric> <red>Н</red>а <red>Б</red>г҃ъ гдⷭ҇ь тропа́рь пра́здника, три́жды. По каѳі́смахъ, сѣда́льны пра́здника. Канѡ́нъ пра́здника на в҃і. І҆рмо́сы̀ по два́жды, послѣдѝ і҆рмо́съ то́йже, ѻ҆́ба ли̑ка вкꙋ́пѣ. По г҃-й пѣ́сни сѣда́ленъ два́жды. По ѕ҃-й пѣ́сни конда́къ и҆ і҆́косъ пра́здника. На ѳ҃-й пѣ́сни <red>Ч</red>тⷭ҇нѣ́йшꙋю не пое́мъ, но пое́мъ припѣ́вы пра́здника: пе́рвагѡ канѡ́на со і҆рмосо́мъ на и҃: втора́гѡ канѡ́на со і҆рмосо́мъ на ѕ҃: і҆рмосы̀ ѻ҆бою̀ канѡ́нѡвъ девѧ́тыѧ пѣ́сни по два́жды. Та́же на схо́дѣ пое́мъ съ припѣ́вомъ і҆рмо́съ. Та́инъ є҆сѝ, бцⷣе, ра́й: И҆ пото́мъ припѣ́въ, и҆ і҆рмо́съ: <incipit><red>С</red>нѣ́дїю дре́ва:</incipit> и҆ покло́нъ. Свѣти́ленъ пра́здника, два́жды. На хвали́техъ стїхи̑ры на д҃: <red>С</red>ла́ва, и҆ ны́нѣ, пра́здника. Славосло́вїе вели́кое. По трист҃о́мъ тропа́рь пра́здника. Та́же є҆ктєнїѝ, и҆ ѿпꙋ́стъ. На часѣ́хъ тропа́рь и҆ конда́къ пра́здника.

<rubric class="inline">На лїтꙋргі́и:</rubric> <red>Б</red>л҃жє́нна ѿ канѡ́на пѣ́снь ѳ҃-ѧ, на и҃. По вхо́дѣ тропа́рь пра́здника. <red>С</red>ла́ва, и҆ ны́нѣ, конда́къ пра́здника. Прокі́менъ, <red>А҆</red>ллилꙋ́їа, и҆ прича́стенъ пра́здника. А҆пⷭ҇лъ, и҆ є҆ѵⷢ҇лїе днѐ. По ѿпꙋще́нїи лїтꙋргі́и и҆схо́дитъ і҆ере́й съ кади́ломъ и҆ дїа́конъ со свѣще́ю, и҆ кади́тъ честны́й крⷭ҇тъ: и҆ та́кѡ взима́етъ і҆ере́й честны́й крⷭ҇тъ съ блю́домъ, на главꙋ̀, и҆ вно́ситъ є҆го̀ во ст҃ы́й ѻ҆лта́рь ца́рскими дверьмѝ: пред̾идꙋ́щꙋ же предъ ни́мъ дїа́конꙋ со свѣще́ю, и҆ кади́тъ честны́й крⷭ҇тъ. Та́же полага́етъ і҆ере́й честны́й крⷭ҇тъ на свѧты́й престо́лъ и҆ кади́тъ є҆го̀ крⷭ҇тоѻбра́знѡ. И҆ та́кѡ ѿдае́тсѧ пра́здникъ честна́гѡ крⷭ҇та̀.



<rubric>Подоба́етъ вѣ́дати: а҆́ще слꙋчи́тсѧ ѿда́нїе воздви́женїѧ честна́гѡ крⷭ҇та̀ въ недѣ́лю:</rubric>

<rubric class="inline">Въ сꙋббѡ́тꙋ на ма́лѣй вече́рни:</rubric> <red>С</red>тїхи̑ры воскрⷭ҇ны. На стїхо́внѣ стїхи́ра воскрⷭ҇на, и҆ пра́здника стїхо́вна съ припѣ̑вы свои́ми вели́кїѧ вече́рни: <red>С</red>ла́ва, и҆ ны́нѣ, пра́здника. Тропа́рь воскрⷭ҇нъ: <red>С</red>ла́ва, и҆ ны́нѣ, пра́здника.

<rubric class="inline">На вели́цѣй вече́рни:</rubric> <red>П</red>о ѻ҆бы́чной каѳі́смѣ, на <incipit><red>Г</red>дⷭ҇и, воззва́хъ:</incipit> стїхи̑ры воскрⷭ҇ны г҃: и҆ восто́ченъ а҃: и҆ пра́здника ѕ҃, поє́мыѧ на са́мый пра́здникъ. <red>С</red>ла́ва, пра́здника: <red>И҆</red> ны́нѣ, бг҃оро́диченъ а҃-й гла́са. На лїті́и стїхи̑ры, и҆ <red>С</red>ла́ва, и҆ ны́нѣ, пра́здника. На стїхо́внѣ стїхи̑ры воскрⷭ҇ны: <red>С</red>ла́ва, и҆ ны́нѣ, пра́здника. На благослове́нїи хлѣ́бѡвъ тропа́рь: <incipit><red>Б</red>цⷣе дв҃о:</incipit> два́жды: и҆ пра́здника є҆ди́ножды. И҆ чте́нїе въ посла́нїихъ а҆пⷭ҇льскихъ.

<rubric class="inline">На ѹ҆́трени:</rubric> <red>Н</red>а <incipit><red>Б</red>г҃ъ гдⷭ҇ь:</incipit> тропа́рь воскрⷭ҇нъ два́жды: <red>С</red>ла́ва, и҆ ны́нѣ, пра́здника. По каѳі́смахъ сѣда́льны воскрⷭ҇ны, съ бг҃орѡ́дичны и҆́хъ. И҆ чте́нїе въ толково́мъ є҆ѵⷢ҇лїи, недѣ́лѧ по воздви́женїи: и҆ непоро́чны: и҆ ѵ҆пакоѝ гла́са: и҆ чте́нїе недѣ́лѧ рѧ́дъ. Степє́нна: и҆ прокі́менъ гла́са: и҆ <incipit><red>В</red>сѧ́кое дыха́нїе:</incipit> є҆ѵⷢ҇лїе воскрⷭ҇но. <incipit><red>В</red>оскрⷭ҇нїе хрⷭ҇то́во:</incipit> Ѱало́мъ н҃. Стїхи́ра воскрⷭ҇на: и҆ про́чее по ѻ҆бы́чаю. Канѡ́нъ воскрⷭ҇нъ со і҆рмосо́мъ на д҃: и҆ бцⷣы на два̀, и҆ пра́здника на и҃. Катава́сїа пра́здника. По г҃-й пѣ́сни, конда́къ и҆ і҆́косъ пра́здника, и҆ сѣда́ленъ два́жды: и҆ чте́нїе пра́здника: По ѕ҃-й пѣ́сни, конда́къ воскрⷭ҇нъ, и҆ і҆́косъ: и҆ про́логъ. На ѳ҃-й пѣ́сни пое́мъ <red>Ч</red>тⷭ҇нѣ́йшꙋю. Свѣти́ленъ воскрⷭ҇нъ: <red>С</red>ла́ва, и҆ ны́нѣ, пра́здника: На хвали́техъ стїхи̑ры воскрⷭ҇ны д҃: и҆ пра́здника на д҃, со Сла́внымъ, съ припѣ̑вы пра́здника. <red>С</red>ла́ва, стїхи́ра є҆ѵⷢ҇льскаѧ: <red>И҆</red> ны́нѣ, <incipit><red>П</red>ребл҃гослове́нна є҆сѝ:</incipit> Славосло́вїе вели́кое. По <red>Т</red>рист҃о́мъ тропа́рь воскрⷭ҇нъ, и҆ є҆ктєнїѝ, и҆ ѡ҆глаше́нїе стꙋді́тово. И҆схожде́нїе ѻ҆бы́чное въ притво́ръ. И҆ ча́съ а҃-й: и҆ коне́чный ѿпꙋ́стъ. На часѣ́хъ тропа́рь воскрⷭ҇нъ: <red>С</red>ла́ва, пра́здника: <red>И҆</red> ны́нѣ, бг҃оро́диченъ часѡ́въ. По <incipit><red>Ѻ҆́</red>ч҃е на́шъ:</incipit> конда́къ пра́здника, и҆ воскрⷭ҇нъ глаго́лемъ премѣнѧ́юще.

<rubric class="inline">На лїтꙋргі́и:</rubric> <red>Б</red>л҃жє́нна гла́са, на ѕ҃: и҆ пра́здника, пѣ́снь ѳ҃-ѧ, на д҃. По вхо́дѣ, тропа́рь воскрⷭ҇нъ и҆ пра́здника. <red>С</red>ла́ва, конда́къ воскрⷭ҇нъ: <red>И҆</red> ны́нѣ, пра́здника. Прокі́менъ днѐ, и҆ пра́здника. А҆пⷭ҇лъ и҆ є҆ѵⷢ҇лїе, недѣ́ли по воздви́женїи, и҆ днѐ. А҆ллилꙋ́їа, и҆ прича́стенъ пра́здника, и҆ днѐ.



<rubric>(Зрѝ) Слꙋ́жба ст҃а́гѡ а҆пⷭ҇ла пое́тсѧ въ к҃в-й де́нь.</rubric>

<rubric class="inline">Вѣ́домо же бꙋ́ди:</rubric> <red>Ꙗ҆́</red>кѡ по ѿда́нїи пра́здника чⷭ҇тна́гѡ крⷭ҇та̀, ѿ к҃а-гѡ днѐ септе́мврїа мѣ́сѧца, начина́емъ стїхосло́вити на ѹ҆́трени по г҃ каѳі̑смы, твори́мъ же и҆ чтє́нїѧ д҃, кромѣ̀ про́лога. На вече́рни стїхологисꙋ́емъ каѳі́смꙋ и҃і: <incipit><red>К</red>о гдⷭ҇ꙋ внегда̀ скорбѣ́ти мѝ:</incipit> А҆́ще ли бꙋ́детъ вели́кїй ст҃ы́й и҆мѣ́ѧй полѷеле́й, стїхосло́вимъ на ѹ҆́трени, в҃ каѳі̑смы: а҆ на вече́рни рѧдовꙋ́ю тре́тїю.

<red>С</red>їѐ ѹ҆́бѡ вѣ́стно да бꙋ́детъ, ꙗ҆́кѡ ѿ недѣ́ли нача́ло взе́млетъ ѱалти́рь: сїе́ же ѿ понедѣ́льника сотворѧ́етсѧ, трѝ каѳі̑смы по всѧ̑ дни̑, до к҃-гѡ днѐ деке́мврїа мѣ́сѧца: въ недѣ́лѧхъ же на ѹ҆́трени стїхосло́вимъ по в҃ каѳі̑смы, прилага́емъ же и҆ полѷеле́й по всѧ̑ недѣ̑ли, до к҃-гѡ деке́мврїа. Ѿ к҃-гѡ же деке́мврїа не пое́тсѧ полѷеле́й, до д҃і-гѡ і҆аннꙋа́рїа, до́ндеже ѿдае́тсѧ пра́здникъ бг҃оѧвле́нїѧ, кромѣ̀ вели́кагѡ ст҃а́гѡ и҆мꙋ́щагѡ полѷеле́й. А҆ ѿ д҃і-гѡ і҆аннꙋа́рїа, пое́мъ полѷеле́й по всѧ̑ недѣ̑ли, да́же до недѣ́ли сыропꙋ́стныѧ.

<rubric class="inline">(Зрѝ)</rubric> <red>К</red>атава́сїа ѿ дне́сь пое́тсѧ: <incipit><red>Ѿ</red>ве́рзꙋ ѹ҆ста̀ моѧ̑:</incipit> до к҃а ное́мврїа.
