---
title: "Є҆ѯапостїла́рїи всеѧ̀ седми́цы"
navigation:
  key: service-octoechosadd-5
  title: "Є҆ѯапостїла́рїи всеѧ̀ седми́цы"
  parent: service-octoechosadd
  order: 5
type: "service"
---

# Є҆ѯапостїла́рїи всеѧ̀ седми́цы.

## Въ понедѣ́льникъ:

<red>Н</red>е́бо ѕвѣзда́ми ѹ҆краси́вый ꙗ҆́кѡ бг҃ъ, и҆ твои́ми а҆́гг҃лы всю̀ зе́млю просвѣти́вый, содѣ́телю всѣ́хъ, пою́щыѧ тѧ̀ сп҃са́й.

<rubric class="inline">Бг҃оро́диченъ:</rubric> <red>С</red>ла́дость а҆́гг҃лѡвъ, скорбѧ́щихъ ра́дость, хрⷭ҇тїа́нъ предста́тельница дв҃о мт҃и гдⷭ҇нѧ, застꙋпѝ на́съ, и҆ и҆зба́ви вѣ́чныхъ мꙋ́къ.

## Во вто́рникъ:

<red>П</red>рⷣте́чꙋ і҆ѡа́нна, и҆ крⷭ҇ти́телѧ сп҃сова, во прⷪ҇ро́цѣхъ прⷪ҇ро́ка, и҆ пꙋсты́ни воспита́нїе, є҆лїсаве́тино рожде́нїе восхва́лимъ всѝ.

<rubric class="inline">Бг҃оро́диченъ:</rubric> <red>С</red>ла́дость а҆́гг҃лѡвъ: Зрѝ въ понедѣ́льникъ:

## Въ сре́дꙋ и҆ пѧто́къ:

<red>К</red>рⷭ҇тъ - храни́тель всеѧ̀ вселе́ннаѧ, крⷭ҇тъ - красота̀ цр҃кве, крⷭ҇тъ - вѣ́рныхъ ѹ҆твержде́нїе, крⷭ҇тъ - а҆́гг҃лѡвъ сла́ва и҆ де́мѡнѡвъ ꙗ҆́зва.

<rubric class="inline">Крⷭ҇тобг҃оро́диченъ:</rubric> <red>Ѹ҆</red> крⷭ҇та̀ предстоѧ́щи, тѧ̀ безсѣ́меннѡ ро́ждшаѧ, и҆ рыда́ющи вопїѧ́ше: ѹ҆вы̀ сладча́йшее ча́до, ка́кѡ заше́лъ є҆сѝ ѿ ѻ҆́чїю мое́ю; ка́кѡ въ ме́ртвыхъ вмѣни́лсѧ є҆сѝ;

## Въ четверто́къ:

<podoben>Подо́бенъ: <incipit><red>Ж</red>єны̀ ѹ҆слы́шите:</incipit></podoben>

<red>В</red>о всю̀ подсо́лнечнꙋю те́кше проповѣ́дасте хрⷭ҇то́во ѿ дв҃ы ст҃о́е воплоще́нїе вои́стиннꙋ, ѿ пре́лести ѡ҆браща́юще ꙗ҆зы́ки, и҆ просвѣща́юще, и҆ всѧ̑ наꙋча́юще трⷪ҇цꙋ почита́ти ст҃ꙋ́ю, а҆пⷭ҇ли сп҃сѡвы.

<rubric class="inline">Подо́бны:</rubric> <red>В</red>ели́каго началопа́стырѧ, и҆ і҆ера́рха всѝ, предсѣда́телѧ мѷрлѷкі́йскаго нїкола́а хва́лимъ: мнѡ́ги бо мꙋ́жи сп҃сѐ, непра́веднѡ ѹ҆мре́ти и҆мꙋ́щыѧ, царю̀ ꙗ҆влѧ́етсѧ со а҆ѵла́вїемъ во снѣ̀, рѣшѧ̀ непра́ведное и҆зрече́нїе.

<rubric class="inline">Бг҃оро́диченъ:</rubric> <red>М</red>р҃і́е чистѣ́йшаѧ, злата́ѧ кади́льнице, невмѣсти́магѡ бж҃ества̀ прїѧ́телище бы́вшее, въ не́мже ѻ҆ц҃ъ бл҃говолѝ, сн҃ъ же всели́сѧ, и҆ дх҃ъ ст҃ы́й ѡ҆сѣни́въ тѧ̀ ѻ҆трокови́це показа̀ бцⷣꙋ.

## Въ сꙋббѡ́тꙋ:

<red>И҆́</red>же и҆ ме́ртвыми и҆ живы́ми ѡ҆блада́ѧй ꙗ҆́кѡ бг҃ъ, и҆ ст҃ы́ми твои́ми всю̀ зе́млю просвѣти́вый, содѣ́телю всѣ́хъ, пою́щыѧ тѧ̀ сп҃са́й.

<rubric class="inline">Бг҃оро́диченъ:</rubric> <red>М</red>ы̀ ѡ҆ тебѣ̀ хва́лимсѧ бцⷣе, и҆ къ бг҃ꙋ тѧ̀ и҆́мамы предста́тельство, прострѝ рꙋ́кꙋ твою̀ неѡбори́мꙋю, и҆ сокрꙋшѝ врагѝ на́шѧ, твои̑мъ низпослѝ рабѡ́мъ по́мощь ѿ ст҃а́гѡ.
