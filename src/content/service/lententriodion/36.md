---
title: "Ст҃а́ѧ и҆ вели́каѧ сꙋббѡ́та"
navigation:
  key: service-lententriodion-36
  title: "Ст҃а́ѧ и҆ вели́каѧ сꙋббѡ́та"
  parent: service-lententriodion
  order: 36
type: "service"
---

# Ст҃а́ѧ и҆ вели́каѧ сꙋббѡ́та.

{fold-h2:Повече́рїе же пое́мъ въ ке́ллїахъ,}

<rubric>на не́мже пое́мъ канѡ́нъ, ѡ҆ распѧ́тїи гдⷭ҇ни, и҆ на пла́чь прест҃ы́ѧ бцⷣы: і҆рмо́съ по два́жды, тропарѝ на д҃. Послѣди́ же і҆рмо́съ ѻ҆́ба ли̑ка вкꙋ́пѣ. Творе́нїе сѷмеѡ́на логоѳе́та. Гла́съ ѕ҃:</rubric>

## Пѣ́снь а҃.

<rubric class="inline">І҆рмо́съ:</rubric> <irmos><red>Ꙗ҆́</red>кѡ по сꙋ́хꙋ пѣшеше́ствовавъ і҆и҃ль по бе́зднѣ стопа́ми, гони́телѧ фараѡ́на ви́дѧ потоплѧ́ема, бг҃ꙋ побѣ́днꙋю пѣ́снь пои́мъ, вопїѧ́ше.</irmos>

<rubric class="inline">Запѣ́въ:</rubric> <red>С</red>ла́ва тебѣ̀ бж҃е на́шъ, сла́ва тебѣ̀.

<red>Ѡ҆</red>бѣ́шена ꙗ҆́кѡ ви́дѣ на крⷭ҇тѣ̀, сн҃а и҆ гдⷭ҇а, дв҃аѧ чⷭ҇таѧ, терза́ющисѧ вопїѧ́ше го́рцѣ, со дрꙋги́ми жена́ми стенѧ́щи глаго́лаше.

<red>В</red>и́жꙋ тѧ̀ ны́нѣ возлю́бленное моѐ ча́до и҆ люби́мое, на крⷭ҇тѣ̀ ви́сѧща, и҆ ѹ҆ѧзвлѧ́юсѧ го́рцѣ се́рдцемъ, речѐ чⷭ҇таѧ: но да́ждь сло́во бл҃гі́й рабѣ̀ твое́й.

<rubric class="inline">Сла́ва:</rubric> <red>В</red>о́лею сн҃е мо́й и҆ тво́рче терпи́ши на дре́вѣ лю́тꙋю сме́рть, дв҃а глаго́лаше предстоѧ́щи ѹ҆ крⷭ҇та̀ со возлю́бленнымъ ѹ҆ч҃нко́мъ.

<rubric class="inline">И҆ ны́нѣ:</rubric> <red>Н</red>ы́нѣ моегѡ̀ ча́ѧнїѧ, ра́дости и҆ весе́лїѧ, сн҃а моегѡ̀ и҆ гдⷭ҇а лише́на бы́хъ: ѹ҆вы̀ мнѣ̀, болѣ́знꙋю се́рдцемъ, чⷭ҇таѧ пла́чꙋщи глаго́лаше.

## Пѣ́снь г҃.

<rubric class="inline">І҆рмо́съ:</rubric> <irmos><red>Н</red>ѣ́сть ст҃ъ ꙗ҆́коже ты̀ гдⷭ҇и бж҃е мо́й, вознесы́й ро́гъ вѣ́рныхъ твои́хъ бл҃же, и҆ ѹ҆тверди́вый на́съ на ка́мени и҆сповѣ́данїѧ твоегѡ̀.</irmos>

<red>С</red>тра́ха ра́ди і҆ꙋде́йска пе́тръ скры́сѧ, и҆ всѝ ѿбѣго́ша вѣ́рнїи, ѡ҆ста́вльше хрⷭ҇та̀, дв҃а рыда́ющи глаго́лаше.

<red>Ѡ҆</red> стра́шномъ твое́мъ ржⷭ҇твѣ̀ и҆ стра́нномъ, сн҃е мо́й, па́че всѣ́хъ ма́терей возвели́чена бы́хъ а҆́зъ: но ѹ҆вы̀ мнѣ̀, ны́нѣ тѧ̀ ви́дѧщи на дре́вѣ, распала́юсѧ ѹ҆тро́бою.

<rubric class="inline">Сла́ва:</rubric> <red>Х</red>ощꙋ̀ ѹ҆тро́бꙋ мою̀ на рꙋкꙋ̀, и҆́маже ꙗ҆́кѡ младе́нца держа́хъ, съ дре́ва прїѧ́ти, вѣща́ше чⷭ҇таѧ: но никто́же, ѹ҆вы̀ мнѣ̀, сего̀ дадѐ.

<rubric class="inline">И҆ ны́нѣ:</rubric> <red>С</red>ѐ свѣ́тъ мо́й сла́дкїй, наде́жда и҆ живо́тъ мо́й бл҃гі́й, бг҃ъ мо́й ѹ҆гасѐ на крⷭ҇тѣ̀, распала́юсѧ ѹ҆тро́бою, дв҃а стенѧ́щи глаго́лаше.

## Пѣ́снь д҃.

<rubric class="inline">І҆рмо́съ:</rubric> <irmos><red>Х</red>рⷭ҇то́съ моѧ̀ си́ла, бг҃ъ и҆ гдⷭ҇ь, честна́ѧ це́рковь бг҃олѣ́пнѡ пое́тъ взыва́ющи, ѿ смы́сла чи́ста ѡ҆ гдⷭ҇ѣ пра́зднꙋющи.</irmos>

<red>С</red>о́лнце не заходѧ́й бж҃е превѣ́чный, и҆ тво́рче всѣ́хъ тва́рей гдⷭ҇и, ка́кѡ терпи́ши стрⷭ҇ть на крⷭ҇тѣ̀, чи́стаѧ пла́чꙋщи глаго́лаше.

<red>П</red>ла́чꙋщи глаго́лаше браконеискꙋ́снаѧ, ко бл҃гоѡбра́зномꙋ: потщи́сѧ і҆ѡ́сифе къ пїла́тꙋ пристꙋпи́ти, и҆ и҆спросѝ снѧ́ти со дре́ва ѹ҆чи́телѧ твоего̀.

<rubric class="inline">Сла́ва:</rubric> <red>В</red>и́дѣвъ пречⷭ҇тꙋю го́рцѣ слезѧ́щꙋ, і҆ѡ́сифъ смꙋти́сѧ, и҆ пла́часѧ пристꙋпѝ къ пїла́тꙋ, да́ждь мѝ, вопїѧ̀ съ пла́чемъ, тѣ́ло бг҃а моегѡ̀.

<rubric class="inline">И҆ ны́нѣ:</rubric> <red>Ѹ҆</red>ѧ́звена тѧ̀ ви́дѧщи, и҆ без̾ сла́вы, на́га на дре́вѣ, ча́до моѐ, ѹ҆тро́бою распала́юсѧ, рыда́ющи ꙗ҆́кѡ мт҃и, дв҃а провѣщава́ше.

## Пѣ́снь є҃.

<rubric class="inline">І҆рмо́съ:</rubric> <irmos><red>Б</red>ж҃їимъ свѣ́томъ твои́мъ бл҃же, ѹ҆́тренюющихъ тѝ дꙋ́шы любо́вїю ѡ҆зарѝ молю́сѧ, тѧ̀ вѣ́дѣти сло́ве бж҃їй, и҆́стиннаго бг҃а, ѿ мра́ка грѣхо́внагѡ взыва́юща.</irmos>

<red>Р</red>астерза́ѧсѧ и҆ рыда́ѧ, и҆ дивѧ́сѧ вкꙋ́пѣ съ нїкоди́момъ снѧ́тъ і҆ѡ́сифъ, и҆ ѹ҆цѣлова́въ пречи́стое тѣ́ло, рыда́ше, и҆ стенѧ́ше, и҆ поѧ̀ є҆го̀ ꙗ҆́кѡ бг҃а.

<red>П</red>рїи́мши є҆го̀ съ пла́чемъ мт҃и неискꙋсомꙋ́жнаѧ, положѝ на колѣ́нꙋ, молѧ́щи є҆го̀ со слеза́ми, и҆ ѡ҆блобыза́ющи, го́рцѣ же рыда́ющи и҆ восклица́ющи.

<rubric class="inline">Сла́ва:</rubric> <red>Є҆</red>ди́нꙋ наде́ждꙋ и҆ живо́тъ, влⷣко сн҃е мо́й и҆ бж҃е, во ѻ҆́чїю свѣ́тъ раба̀ твоѧ̀ и҆мѣ́хъ, ны́нѣ же лише́на бы́хъ тебѐ, сла́дкое моѐ ча́до и҆ люби́мое.

<rubric class="inline">И҆ ны́нѣ:</rubric> <red>Б</red>олѣ̑зни и҆ скѡ́рби, и҆ воздыха̑нїѧ ѡ҆брѣто́ша мѧ̀, ѹ҆вы̀ мнѣ̀ чⷭ҇таѧ го́рцѣ рыда́ющи глаго́лаше, ви́дѧщи тѧ̀ ча́до моѐ возлю́бленное, на́га и҆ ѹ҆едине́на, и҆ вонѧ́ми пома́зана мертвеца̀.

## Пѣ́снь ѕ҃.

<rubric class="inline">І҆рмо́съ:</rubric> <irmos><red>Ж</red>ите́йское мо́ре воздвиза́емое зрѧ̀ напа́стей бꙋ́рею, къ ти́хомꙋ приста́нищꙋ твоемꙋ̀ прите́къ вопїю́ ти: возведѝ ѿ тлѝ живо́тъ мо́й, многомлⷭ҇тиве.</irmos>

<red>М</red>е́ртва тѧ̀ зрю̀ чл҃вѣколю́бче, ѡ҆живи́вшаго мє́ртвыѧ, и҆ содержа́ща всѧ̑, ѹ҆ѧзвлѧ́юсѧ лю́тѣ ѹ҆тро́бою. Хотѣ́ла бы́хъ съ тобо́ю ѹ҆мре́ти, пречⷭ҇таѧ глаго́лаше: не терплю́ бо без̾ дыха́нїѧ ме́ртва тѧ̀ ви́дѣти.

<red>Д</red>ивлю́сѧ зрѧ́щи тѧ̀ пребл҃гі́й бж҃е, и҆ преще́дрый гдⷭ҇и, без̾ сла́вы, и҆ без̾ дыха́нїѧ, и҆ без̾ѡбра́зна, и҆ пла́чꙋсѧ держа́щи тѧ̀, ꙗ҆́кѡ не надѣ́ѧхсѧ ѹ҆вы̀ мнѣ̀, ви́дѣти тѧ̀ сн҃е мо́й и҆ бж҃е.

<rubric class="inline">Сла́ва:</rubric> <red>Н</red>е и҆зглаго́леши ли рабѣ̀ твое́й сло́ва, сло́ве бж҃їй; не ѹ҆ще́дриши ли влⷣко, тебѐ ро́ждшꙋю, глаго́лаше чⷭ҇таѧ, рыда́ющи и҆ пла́чꙋщи, ѡ҆блобыза́ющи тѣ́ло гдⷭ҇а своегѡ̀;

<rubric class="inline">И҆ ны́нѣ:</rubric> <red>П</red>омышлѧ́ю влⷣко, ꙗ҆́кѡ ктомꙋ̀ сла́дкагѡ твоегѡ̀ не ѹ҆слы́шꙋ гла́са, ни добро́ты лица̀ твоегѡ̀ ѹ҆зрю̀, ꙗ҆́коже пре́жде раба̀ твоѧ̀: и҆́бо заше́лъ є҆сѝ сн҃е мо́й ѿ ѻ҆́чїю моє́ю.

<rubric>Конда́къ, гла́съ и҃:</rubric>

<red>Н</red>а́съ ра́ди распѧ́таго прїиди́те всѝ воспои́мъ, того́ бо ви́дѣ мр҃і́а на дре́вѣ, и҆ глаго́лаше: а҆́ще и҆ распѧ́тїе терпи́ши, ты̀ є҆сѝ сн҃ъ, и҆ бг҃ъ мо́й.

<rubric class="inline">І҆́косъ:</rubric> <red>С</red>воего̀ а҆́гнца а҆́гница зрѧ́щи, къ заколе́нїю влеко́ма, послѣ́доваше мр҃і́а просте́ртыми власы̀ со и҆нѣ́ми жена́ми, сїѧ̑ вопїю́щи: ка́мѡ и҆́деши ча́до, чесѡ̀ ра́ди ско́рое тече́нїе соверша́еши; є҆да̀ дрꙋгі́й бра́къ па́ки є҆́сть въ ка́нѣ, и҆ та́мѡ ны́нѣ тщи́шисѧ, да ѿ воды̀ и҆̀мъ вїно̀ сотвори́ши; и҆дꙋ́ ли съ тобо́ю ча́до, и҆лѝ па́че пождꙋ̀ тебѐ; да́ждь мѝ сло́во сло́ве, не молча̀ мимоидѝ менѐ чи́стꙋ соблюды́й мѧ̀: ты́ бо є҆сѝ сн҃ъ, и҆ бг҃ъ мо́й.

## Пѣ́снь з҃.

<rubric class="inline">І҆рмо́съ:</rubric> <irmos><red>Р</red>осода́тельнꙋ ѹ҆́бѡ пе́щь содѣ́ла а҆́гг҃лъ преподѡ́бнымъ ѻ҆трокѡ́мъ, халдє́и же ѡ҆палѧ́ющее велѣ́нїе бж҃їе, мꙋчи́телѧ ѹ҆вѣща̀ вопи́ти: бл҃гослове́нъ є҆сѝ бж҃е ѻ҆тє́цъ на́шихъ.</irmos>

<red>Г</red>дѣ̀ сн҃е мо́й и҆ бж҃е бл҃говѣ́щенїе дре́внее, є҆́же мѝ гаврїи́лъ глаго́лаше; цр҃ѧ́ тѧ, сн҃а и҆ бг҃а вы́шнѧго нарица́ше: ны́нѣ же ви́жꙋ тѧ̀, свѣ́те мо́й сла́дкїй, на́га и҆ ѹ҆ѧ́звена мертвеца̀.

<red>И҆</red>збавлѧ́ѧй болѣ́зни, ны́нѣ прїими́ мѧ съ тобо́ю сн҃е мо́й и҆ бж҃е, да сни́дꙋ влⷣко во а҆́дъ съ тобо́ю и҆ а҆́зъ, не ѡ҆ста́ви менѐ є҆ди́нꙋ: ѹ҆же́ бо жи́ти не терплю̀, не ви́дѧщи тебѐ сла́дкагѡ моегѡ̀ свѣ́та.

<rubric class="inline">Сла́ва:</rubric> <red>С</red>ъ дрꙋги́ми жена́ми мѷроно́сицами, рыда́ющи непоро́чнаѧ го́рцѣ, и҆ носи́ма ви́дѧщи хрⷭ҇та̀, глаго́лаше: ѹ҆вы̀ мнѣ̀, что̀ ви́жꙋ! Ка́мѡ и҆́деши ны́нѣ сн҃е мо́й, а҆ менѐ є҆ди́нꙋ ѡ҆ставлѧ́еши;

<rubric class="inline">И҆ ны́нѣ:</rubric> <red>И҆</red>знемога́ющи и҆ рыда́ющи непоро́чнаѧ, мѷроно́сицамъ глаго́лаше: срыда́йте мѝ, и҆ спла́читесѧ го́рцѣ: се́ бо свѣ́тъ мо́й сла́дкїй, и҆ ѹ҆чи́тель ва́шъ гро́бꙋ предае́тсѧ.

## Пѣ́снь и҃.

<rubric class="inline">І҆рмо́съ:</rubric> <irmos><red>И҆</red>з̾ пла́мене преподѡ́бнымъ ро́сꙋ и҆сточи́лъ є҆сѝ, и҆ пра́веднагѡ же́ртвꙋ водо́ю попали́лъ є҆сѝ: всѧ̑ бо твори́ши хрⷭ҇тѐ то́кмѡ є҆́же хотѣ́ти, тѧ̀ превозно́симъ во всѧ̑ вѣ́ки.</irmos>

<red>Д</red>в҃ꙋ рыда́ющꙋ і҆ѡ́сифъ ви́дѣвъ, растерза́шесѧ ве́сь, и҆ вопїѧ́ше го́рькѡ: ка́кѡ тѧ̀, ѽ бж҃е мо́й, ны́нѣ погребꙋ̀ ра́бъ тво́й; каки́ми плащани́цами ѡ҆бвїю̀ тѣ́ло твоѐ;

<red>П</red>а́че ѹ҆ма̀ превзы́де стра́нное твоѐ видѣ́нїе носѧ́щагѡ тва́рь всю̀ гдⷭ҇а: сегѡ̀ ра́ди і҆ѡ́сифъ ꙗ҆́кѡ ме́ртва тѧ̀ на рꙋкꙋ̀ своє́ю, и҆ съ нїкоди́момъ но́ситъ и҆ погреба́етъ.

<rubric class="inline">Сла́ва:</rubric> <red>С</red>тра́ннꙋю ви́жꙋ и҆ пресла́внꙋю та́йнꙋ, дв҃а вопїѧ́ше сн҃ꙋ и҆ гдⷭ҇ꙋ: ка́кѡ въ хꙋдо́мъ гро́бѣ полага́ешисѧ, мє́ртвыѧ повелѣ́нїемъ возставлѧ́ѧй во гробѣ́хъ;

<rubric class="inline">И҆ ны́нѣ:</rubric> <red>Н</red>и ѿ гро́ба твоегѡ̀ воста́нꙋ ча́до моѐ, ни сле́зы точа́щи преста́нꙋ раба̀ твоѧ̀, до́ндеже и҆ а҆́зъ сни́дꙋ во а҆́дъ: не могꙋ́ бо терпѣ́ти разлꙋче́нїѧ твоегѡ̀, сн҃е мо́й.

## Пѣ́снь ѳ҃.

<rubric class="inline">І҆рмо́съ:</rubric> <irmos><red>Б</red>г҃а человѣ́кѡмъ невозмо́жно ви́дѣти, на него́же не смѣ́ютъ чи́ни а҆́гг҃льстїи взира́ти: тобо́ю же всечⷭ҇таѧ, ꙗ҆ви́сѧ человѣ́кѡмъ сло́во воплоще́нно: є҆го́же велича́юще, съ нбⷭ҇ными во́и тѧ̀ ѹ҆бл҃жа́емъ.</irmos>

<red>Р</red>а́дость мнѣ̀ николи́же ѿсе́лѣ прико́снетсѧ, рыда́ющи глаго́лаше непоро́чнаѧ: свѣ́тъ мо́й и҆ ра́дость моѧ̀ во гро́бъ за́йде: но не ѡ҆ста́влю є҆го̀ є҆ди́наго, здѣ́ же ѹ҆мрꙋ̀, и҆ спогребꙋ́сѧ є҆мꙋ̀.

<red>Д</red>ꙋше́внꙋю мою̀ ꙗ҆́звꙋ ны́нѣ и҆сцѣлѝ ча́до моѐ, пречⷭ҇таѧ вопїѧ́ше слезѧ́щи: воскрⷭ҇нѝ, и҆ ѹ҆толѝ мою̀ болѣ́знь и҆ печа́ль, мо́жеши бо влⷣко, є҆ли́кѡ хо́щеши, и҆ твори́ши, а҆́ще и҆ погре́блсѧ є҆сѝ во́лею.

<rubric class="inline">Сла́ва:</rubric> <red>Ѽ</red> ка́кѡ ѹ҆таи́ласѧ тебѐ є҆́сть бе́здна щедро́тъ, мт҃ри въ та́йнѣ и҆зречѐ гдⷭ҇ь; тва́рь бо мою̀ хотѧ̀ спастѝ, и҆зво́лихъ ѹ҆мре́ти. Но и҆ воскре́снꙋ, и҆ тебѐ возвели́чꙋ, ꙗ҆́кѡ бг҃ъ нб҃сѐ и҆ землѝ.

<rubric class="inline">И҆ ны́нѣ:</rubric> <red>В</red>оспою̀ милосе́рдїе твоѐ чл҃вѣколю́бче, и҆ покланѧ́юсѧ бога́тствꙋ млⷭ҇ти твоеѧ̀ влⷣко: созда́нїе бо твоѐ хотѧ̀ спастѝ, сме́рть под̾ѧ́лъ є҆сѝ, речѐ пречⷭ҇таѧ: но воскрⷭ҇нїемъ твои́мъ сп҃се, поми́лꙋй всѣ́хъ на́съ.

<rubric>Та́же за Досто́йно: і҆рмо́съ:</rubric>

<red>Б</red>г҃а человѣ́кѡмъ не возмо́жно ви́дѣти:

<incipit><red>Трист҃о́е.</red></incipit> <rubric class="inline">По</rubric> <incipit><red>Ѻ҆́</red>ч҃е на́шъ:</incipit>

<rubric class="inline">Конда́къ:</rubric> <red>Н</red>а́съ ра́ди распѧ́таго:

<red>Г</red>дⷭ҇и поми́лꙋй, <rubric class="inline">м҃.</rubric>

<incipit><red>И҆́</red>же на всѧ́кое вре́мѧ:</incipit>

<red>Г</red>дⷭ҇и поми́лꙋй, <rubric class="inline">три́жды.</rubric>

<rubric>Сла́ва, и҆ ны́нѣ:</rubric>

<incipit><red>Чⷭ҇</red>тнѣ́йшꙋю херꙋві̑мъ:</incipit>

<red>И҆́</red>менемъ гдⷭ҇нимъ бл҃гословѝ ѻ҆́тче.

<rubric class="inline">І҆ере́й:</rubric> <red>М</red>л҃твами ст҃ы́хъ ѻ҆тє́цъ на́шихъ:

<rubric class="inline">И҆ мл҃тва:</rubric> <incipit><red>Н</red>ескве́рнаѧ, небла́знаѧ:</incipit>

<rubric>И҆ ѿпꙋ́стъ.</rubric>

<rubric>Полꙋ́нощницꙋ же пое́мъ въ ке́ллїахъ.</rubric>

{/fold}


{fold-h2:Во ст҃ꙋ́ю и҆ вели́кꙋю сꙋббѡ́тꙋ,}

<rubric>кле́плетъ ко ѹ҆́трени въ седмы́й ча́съ но́щи. Начина́емъ ѹ҆́треню по ѻ҆бы́чаю. И҆ по шестоѱа́лмїи є҆ктенїа̀ вели́каѧ. На <incipit><red>Б</red>г҃ъ гдⷭ҇ь:</incipit> тропа́рь, гла́съ в҃:</rubric>

<red>Б</red>л҃гоѡбра́зный і҆ѡ́сифъ, съ дре́ва сне́мъ пречⷭ҇тое тѣ́ло твоѐ, плащани́цею чи́стою ѡ҆бви́въ, и҆ вонѧ́ми во гро́бѣ но́вѣ покры́въ положѝ.

<rubric class="inline">Сла́ва:</rubric> <red>Є҆</red>гда̀ снизше́лъ є҆сѝ къ сме́рти, животѐ безсме́ртный, тогда̀ а҆́дъ ѹ҆мертви́лъ є҆сѝ блиста́нїемъ бж҃ества̀. Є҆гда́ же и҆ ѹ҆ме́ршыѧ ѿ преиспо́днихъ воскр҃си́лъ є҆сѝ, всѧ̑ си̑лы нбⷭ҇ныѧ взыва́хꙋ: жизнода́вче хрⷭ҇тѐ бж҃е на́шъ, сла́ва тебѣ̀.

<rubric class="inline">И҆ ны́нѣ:</rubric> <red>М</red>ѷроно́сицамъ жена́мъ, при гро́бѣ предста́въ а҆́гг҃лъ вопїѧ́ше: мѵ̑ра мє́ртвымъ сꙋ́ть прили́чна, хрⷭ҇то́съ же и҆стлѣ́нїѧ ꙗ҆ви́сѧ чꙋ́ждь.

<rubric>И҆ начина́емъ пѣ́ти непоро́чны со сладкопѣ́нїемъ, та́кожде по стїхꙋ̀, и҆ похвалы̑ возглаша́етъ пѣве́цъ, во гла́съ є҃:</rubric>

<red>Б</red>л҃гослове́нъ є҆сѝ гдⷭ҇и, наꙋчи́ мѧ ѡ҆правда́нїємъ твои̑мъ.

<rubric class="inline">а҃.</rubric> <red>Б</red>л҃же́ни непоро́чнїи въ пꙋ́ть, ходѧ́щїи въ зако́нѣ гдⷭ҇ни.

<rubric>И҆ похвалы̑, во гла́съ є҃:</rubric>

<red>Ж</red>и́знь во гро́бѣ положи́лсѧ є҆сѝ хрⷭ҇тѐ, и҆ а҆́гг҃льскаѧ вѡ́инства ѹ҆жаса́хꙋсѧ, снизхожде́нїе сла́вѧще твоѐ.

<rubric class="inline">в҃.</rubric> <red>Б</red>л҃же́ни и҆спыта́ющїи свидѣ̑нїѧ є҆гѡ̀, всѣ́мъ се́рдцемъ взы́щꙋтъ є҆го̀.

<red>Ж</red>ивотѐ, ка́кѡ ѹ҆мира́еши; ка́кѡ и҆ во гро́бѣ ѡ҆бита́еши; сме́рти же ца́рство разрꙋша́еши, и҆ ѿ а҆́да мє́ртвыѧ возставлѧ́еши;

<rubric class="inline">г҃.</rubric> <red>Н</red>е дѣ́лающїи бо беззако́нїѧ, въ пꙋте́хъ є҆гѡ̀ ходи́ша.

<red>В</red>елича́емъ тѧ̀ і҆и҃се цр҃ю̀, и҆ чте́мъ погребе́нїе и҆ страда̑нїѧ твоѧ̑, и҆́миже спа́слъ є҆сѝ на́съ ѿ и҆стлѣ́нїѧ.

<rubric class="inline">д҃.</rubric> <red>Т</red>ы̀ заповѣ́далъ є҆сѝ за́пѡвѣди твоѧ̑ сохрани́ти ѕѣлѡ̀.

<red>М</red>ѣ̑ры землѝ положи́вый, въ ма́ломъ ѡ҆бита́еши і҆и҃се всецр҃ю̀ гро́бѣ дне́сь, ѿ гробѡ́въ мє́ртвыѧ возставлѧ́ѧй.

<rubric class="inline">є҃.</rubric> <red>Д</red>абы̀ и҆спра́вилисѧ пꙋтїѐ моѝ, сохрани́ти ѡ҆правда̑нїѧ твоѧ̑.

<red>І҆</red>и҃се хрⷭ҇тѐ мо́й, цр҃ю̀ всѣ́хъ, что̀ и҆щѧ̀ къ сꙋ́щымъ во а҆́дѣ прише́лъ є҆сѝ; и҆лѝ ро́дъ ѿрѣши́ти человѣ́ческїй;

<rubric class="inline">ѕ҃.</rubric> <red>Т</red>огда̀ не постыжꙋ́сѧ, внегда̀ призрѣ́ти мѝ на всѧ̑ за́пѡвѣди твоѧ̑.

<red>В</red>лⷣка всѣ́хъ зри́тсѧ ме́ртвъ, и҆ во гро́бѣ но́вѣмъ полага́етсѧ, и҆стощи́вый гро́бы ме́ртвыхъ.

<rubric class="inline">з҃.</rubric> <red>И҆</red>сповѣ́мсѧ тебѣ̀ въ пра́вости се́рдца, внегда̀ наꙋчи́ти ми сѧ сꙋдьба́мъ пра́вды твоеѧ̀.

<red>Ж</red>ивотѐ, во гро́бѣ положи́лсѧ є҆сѝ хрⷭ҇тѐ, и҆ сме́ртїю твое́ю сме́рть погꙋби́лъ є҆сѝ, и҆ и҆сточи́лъ є҆сѝ мі́рови жи́знь.

<rubric class="inline">и҃.</rubric> <red>Ѡ҆</red>правда̑нїѧ твоѧ̑ сохраню̀, не ѡ҆ста́ви менѐ до ѕѣла̀.

<red>С</red>о ѕлодѣ́и ꙗ҆́кѡ ѕлодѣ́й хрⷭ҇тѐ вмѣни́лсѧ є҆сѝ, ѡ҆правда́ѧ на́съ всѣ́хъ, ѿ ѕлодѣ́йства дре́внѧгѡ запина́телѧ.

<rubric class="inline">ѳ҃.</rubric> <red>В</red>ъ чесо́мъ и҆спра́витъ ю҆нѣ́йшїй пꙋ́ть сво́й; внегда̀ сохрани́ти словеса̀ твоѧ̑.

<red>К</red>ра́сный добро́тою па́че всѣ́хъ человѣ̑къ, ꙗ҆́кѡ беззра́ченъ ме́ртвъ ꙗ҆влѧ́етсѧ, є҆стество̀ ѹ҆краси́вый всѣ́хъ.

<rubric class="inline">і҃.</rubric> <red>В</red>сѣ́мъ се́рдцемъ мои́мъ взыска́хъ тебѐ, не ѿри́ни менѐ ѿ за́повѣдей твои́хъ.

<red>А҆́</red>дъ ка́кѡ стерпи́тъ сп҃се прише́ствїе твоѐ, а҆ не па́че болѣ́знꙋетъ ѡ҆мрача́емь, блиста́нїѧ свѣ́та твоегѡ̀ заре́ю ѡ҆слѣпле́нъ.

<rubric class="inline">а҃і.</rubric> <red>В</red>ъ се́рдцѣ мое́мъ скры́хъ словеса̀ твоѧ̑, ꙗ҆́кѡ да не согрѣшꙋ̀ тебѣ̀.

<red>І҆</red>и҃се сла́дкїй мо́й, и҆ сп҃си́тельный свѣ́те, во гро́бѣ ка́кѡ те́мномъ скры́лсѧ є҆сѝ; ѽ несказа́ннагѡ и҆ неизрече́ннагѡ терпѣ́нїѧ!

<rubric class="inline">в҃і.</rubric> <red>Б</red>л҃гослове́нъ є҆сѝ гдⷭ҇и, наꙋчи́ мѧ ѡ҆правда́нїємъ твои̑мъ.

<red>Н</red>едоꙋмѣва́етъ и҆ є҆стество̀ ѹ҆́мное, и҆ мно́жество безпло́тное хрⷭ҇тѐ, та́инства несказа́ннагѡ, и҆ неизрече́ннагѡ твоегѡ̀ погребе́нїѧ.

<rubric class="inline">г҃і.</rubric> <red>Ѹ҆</red>стна́ма мои́ма возвѣсти́хъ всѧ̑ сꙋдьбы̑ ѹ҆́стъ твои́хъ.

<red>Ѽ</red> чꙋде́съ стра́нныхъ! Ѽ веще́й но́выхъ! Дыха́нїѧ моегѡ̀ пода́тель бездыха́ненъ но́ситсѧ, погреба́емь рꙋка́ма і҆ѡ́сифовыма.

<rubric class="inline">д҃і.</rubric> <red>Н</red>а пꙋтѝ свидѣ́нїй твои́хъ наслади́хсѧ, ꙗ҆́кѡ ѡ҆ всѧ́комъ бога́тствѣ.

<red>И҆</red> во гро́бъ заше́лъ є҆сѝ, и҆ нѣ́дръ хрⷭ҇тѐ ѻ҆те́ческихъ ника́коже ѿлꙋчи́лсѧ є҆сѝ: сїѐ стра́нное и҆ пресла́вное кꙋ́пнѡ.

<rubric class="inline">є҃і.</rubric> <red>В</red>ъ за́повѣдехъ твои́хъ поглꙋмлю́сѧ, и҆ ѹ҆разꙋмѣ́ю пꙋти̑ твоѧ̑.

<red>И҆́</red>стинный нб҃сѐ и҆ землѝ цр҃ю̀, а҆́ще и҆ во гро́бѣ малѣ́йшемъ заключи́лсѧ є҆сѝ, позна́лсѧ є҆сѝ все́й тва́ри і҆и҃се.

<rubric class="inline">ѕ҃і.</rubric> <red>В</red>о ѡ҆правда́нїихъ твои́хъ поꙋчꙋ́сѧ, не забꙋ́дꙋ слове́съ твои́хъ.

<red>Т</red>ебѣ̀ положе́нꙋ во гро́бѣ созда́телю хрⷭ҇тѐ, а҆́дскаѧ подвиза́шасѧ ѡ҆снова̑нїѧ, и҆ гро́би ѿверзо́шасѧ человѣ́кѡвъ.

<rubric class="inline">з҃і.</rubric> <red>В</red>озда́ждь рабꙋ̀ твоемꙋ̀, живи́ мѧ, и҆ сохраню̀ словеса̀ твоѧ̑.

<red>З</red>е́млю содержа́й дла́нїю, ѹ҆мерщвле́нъ пло́тїю под̾ земле́ю ны́нѣ содержи́тсѧ, мє́ртвыѧ и҆збавлѧ́ѧ а҆́дова содержа́нїѧ.

<rubric class="inline">и҃і.</rubric> <red>Ѿ</red>кры́й ѻ҆́чи моѝ, и҆ ѹ҆разꙋмѣ́ю чꙋдеса̀ ѿ зако́на твоегѡ̀.

<red>И҆</red>з̾ и҆стлѣ́нїѧ возше́лъ є҆сѝ животѐ сп҃се мо́й, тебѣ̀ ѹ҆ме́ршꙋ, и҆ къ мє́ртвымъ прише́дшꙋ, и҆ сломи́вшꙋ а҆́дѡвы верєѝ.

<rubric class="inline">ѳ҃і.</rubric> <red>П</red>ришле́цъ а҆́зъ є҆́смь на землѝ, не скры́й ѿ менѐ за́пѡвѣди твоѧ̑.

<red>Ꙗ҆́</red>коже свѣ́та свѣти́льникъ, ны́нѣ пло́ть бж҃їѧ, под̾ зе́млю ꙗ҆́кѡ под̾ спꙋ́дъ кры́етсѧ, и҆ ѿгонѧ́етъ сꙋ́щꙋю во а҆́дѣ тьмꙋ̀.

<rubric class="inline">к҃.</rubric> <red>В</red>озлюбѝ дꙋша̀ моѧ̀ возжела́ти сꙋдьбы̑ твоѧ̑ на всѧ́кое вре́мѧ.

<red>Ѹ҆́</red>мныхъ стека́етсѧ во́инствъ мно́жество со і҆ѡ́сифомъ и҆ нїкоди́момъ, погребсти́ тѧ невмѣсти́маго во гро́бѣ ма́лѣ.

<rubric class="inline">к҃а.</rubric> <red>З</red>апрети́лъ є҆сѝ гѡ́рдымъ, про́клѧти ѹ҆клонѧ́ющїисѧ ѿ за́повѣдей твои́хъ.

<red>Ѹ҆</red>мерщвле́нъ во́лею, и҆ положе́нъ под̾ земле́ю, жизното́чне і҆и҃се мо́й, ѡ҆живи́лъ є҆сѝ ѹ҆мерщвле́на мѧ̀ престꙋпле́нїемъ го́рькимъ.

<rubric class="inline">к҃в.</rubric> <red>Ѿ</red>имѝ ѿ менѐ поно́съ и҆ ѹ҆ничиже́нїе, ꙗ҆́кѡ свидѣ́нїй твои́хъ взыска́хъ.

<red>И҆</red>змѣнѧ́шесѧ всѧ̀ тва́рь стрⷭ҇тїю твое́ю, всѧ̑ бо тебѣ̀, сло́ве сострада́хꙋ, содержи́телѧ тѧ̀ вѣ́дꙋще всѣ́хъ.

<rubric class="inline">к҃г.</rubric> <red>И҆́</red>бо сѣдо́ша кнѧ́зи, и҆ на мѧ̀ клевета́хꙋ: ра́бъ же тво́й глꙋмлѧ́шесѧ во ѡ҆правда́нїихъ твои́хъ.

<red>Ж</red>ивота̀ ка́мень во чре́вѣ прїе́мъ а҆́дъ всеѧ́децъ, и҆зблева̀, ѿ вѣ́ка ꙗ҆̀же поглотѝ мє́ртвыѧ.

<rubric class="inline">к҃д.</rubric> <red>И҆́</red>бо свидѣ̑нїѧ твоѧ̑ поꙋче́нїе моѐ є҆́сть, и҆ совѣ́ти моѝ ѡ҆правда̑нїѧ твоѧ̑.

<red>В</red>о гро́бѣ но́вѣ положи́лсѧ є҆сѝ хрⷭ҇тѐ, и҆ є҆стество̀ человѣ́ческое ѡ҆бнови́лъ є҆сѝ, воскре́съ бг҃олѣ́пнѡ и҆з̾ ме́ртвыхъ.

<rubric class="inline">к҃є.</rubric> <red>П</red>рильпѐ землѝ дꙋша̀ моѧ̀, живи́ мѧ по словесѝ твоемꙋ̀.

<red>Н</red>а зе́млю сше́лъ є҆сѝ, да спасе́ши а҆да́ма, и҆ на землѝ не ѡ҆брѣ́тъ сегѡ̀ влⷣко, да́же до а҆́да снизше́лъ є҆сѝ и҆щѧ́й.

<rubric class="inline">к҃ѕ.</rubric> <red>П</red>ꙋти̑ моѧ̑ возвѣсти́хъ, и҆ ѹ҆слы́шалъ мѧ̀ є҆сѝ, наꙋчѝ мѧ̀ ѡ҆правда́нїємъ твои̑мъ.

<red>С</red>отрѧсе́сѧ стра́хомъ, сло́ве, всѧ̀ землѧ̀, и҆ денни́ца лꙋчы̀ скры̀, велича́йшемꙋ въ землѝ сокрове́нномꙋ твоемꙋ̀ свѣ́тꙋ.

<rubric class="inline">к҃з.</rubric> <red>П</red>ꙋ́ть ѡ҆правда́нїй твои́хъ вразꙋми́ ми, и҆ поглꙋмлю́сѧ въ чꙋдесѣ́хъ твои́хъ.

<red>Ꙗ҆́</red>кѡ человѣ́къ ѹ҆́бѡ ѹ҆мира́еши во́лею сп҃се, ꙗ҆́кѡ бг҃ъ же смє́ртныѧ возста́вилъ є҆сѝ ѿ гробѡ́въ, и҆ глꙋбины̀ грѣхо́вныѧ.

<rubric class="inline">к҃и.</rubric> <red>В</red>оздрема̀ дꙋша̀ моѧ̀ ѡ҆ ѹ҆ны́нїѧ, ѹ҆тверди́ мѧ въ словесѣ́хъ твои́хъ.

<red>С</red>лезотѡ́чнаѧ рыда̑нїѧ, на тебѐ чи́стаѧ мт҃рски, ѽ і҆и҃се накраплѧ́ющи вопїѧ́ше: ка́кѡ погребꙋ́ тѧ сн҃е;

<rubric class="inline">к҃ѳ.</rubric> <red>П</red>ꙋ́ть непра́вды ѿста́ви ѿ менѐ, и҆ зако́номъ твои́мъ поми́лꙋй мѧ̀.

<red>Ꙗ҆́</red>коже пшени́чное зе́рно, заше́дъ въ нѣ̑дра земна̑ѧ, многопе́рстный возда́лъ є҆сѝ кла́съ, возста́вивъ человѣ́ки, ꙗ҆̀же ѿ а҆да́ма.

<rubric class="inline">л҃.</rubric> <red>П</red>ꙋ́ть и҆́стины и҆зво́лихъ, и҆ сꙋдьбы̑ твоѧ̑ не забы́хъ.

<red>П</red>од̾ земле́ю скры́лсѧ є҆сѝ ꙗ҆́кѡ сл҃нце ны́нѣ, и҆ но́щїю сме́ртною покрове́нъ бы́лъ є҆сѝ: но возсїѧ́й свѣтлѣ́йше сп҃се.

<rubric class="inline">л҃а.</rubric> <red>П</red>рилѣпи́хсѧ свидѣ́нїємъ твои̑мъ, гдⷭ҇и, не посрамѝ менѐ.

<red>Ꙗ҆́</red>коже со́лнечный крꙋ́гъ лꙋна̀ сп҃се сокрыва́етъ, и҆ тебѐ ны́нѣ гро́бъ скры̀, сконча́вшагосѧ сме́ртїю пло́тски.

<rubric class="inline">л҃в.</rubric> <red>П</red>ꙋ́ть за́повѣдей твои́хъ теко́хъ, є҆гда̀ разшири́лъ є҆сѝ се́рдце моѐ.

<red>Ж</red>иво́тъ сме́рти вкꙋси́вый хрⷭ҇то́съ, ѿ сме́рти смє́ртныѧ свободѝ, и҆ всѣ̑мъ ны́нѣ да́рꙋетъ живо́тъ.

<rubric class="inline">л҃г.</rubric> <red>З</red>аконоположѝ мнѣ̀ гдⷭ҇и пꙋ́ть ѡ҆правда́нїй твои́хъ, и҆ взыщꙋ̀ и҆̀ вы́нꙋ.

<red>Ѹ҆</red>мерщвле́на дре́вле а҆да́ма зави́стнѡ, возво́диши къ животꙋ̀ ѹ҆мерщвле́нїемъ твои́мъ, но́вый, сп҃се, во пло́ти ꙗ҆вле́йсѧ а҆да́мъ.

<rubric class="inline">л҃д.</rubric> <red>В</red>разꙋми́ мѧ, и҆ и҆спыта́ю зако́нъ тво́й, и҆ сохраню̀ и҆̀ всѣ́мъ се́рдцемъ мои́мъ.

<red>Ѹ҆́</red>мнїи тѧ̀ чи́ни, просте́рта ме́ртва зрѧ́ще на́съ ра́ди, ѹ҆жаса́хꙋсѧ, покрыва́еми крилы̀ сп҃се.

<rubric class="inline">л҃є.</rubric> <red>Н</red>аста́ви мѧ̀ на стезю̀ за́повѣдей твои́хъ, ꙗ҆́кѡ тꙋ́ю восхотѣ́хъ.

<red>С</red>не́мъ тѧ̀ сло́ве ѿ дре́ва ме́ртва, во гро́бѣ і҆ѡ́сифъ ны́нѣ положѝ: но воста́ни сп҃са́ѧй всѧ̑ ꙗ҆́кѡ бг҃ъ.

<rubric class="inline">л҃ѕ.</rubric> <red>П</red>риклонѝ се́рдце моѐ во свидѣ̑нїѧ твоѧ̑, а҆ не въ лихои́мство.

<red>А҆́</red>гг҃льскаѧ сп҃се ра́дость бы́въ, ны́нѣ и҆ печа́ли си̑мъ бы́лъ є҆сѝ вино́венъ, ви́димь пло́тїю бездыха́ненъ ме́ртвъ.

<rubric class="inline">л҃з.</rubric> <red>Ѿ</red>вратѝ ѻ҆́чи моѝ, є҆́же не ви́дѣти сꙋеты̀, въ пꙋтѝ твое́мъ живи́ мѧ.

<red>В</red>озне́слсѧ є҆сѝ на дре́вѣ, и҆ живꙋ́щыѧ человѣ́ки совозно́сиши: под̾ земле́ю же бы́въ, лежа́щыѧ под̾ не́ю воскреша́еши.

<rubric class="inline">л҃и.</rubric> <red>П</red>оста́ви рабꙋ̀ твоемꙋ̀ сло́во твоѐ въ стра́хъ тво́й.

<red>Ꙗ҆́</red>коже ле́въ сп҃се ѹ҆снꙋ́въ пло́тїю, ꙗ҆́кѡ нѣ́кїй скѵ́менъ ме́ртвъ востае́ши, ѿложи́въ ста́рость плотскꙋ́ю.

<rubric class="inline">л҃ѳ.</rubric> <red>Ѿ</red>имѝ поноше́нїе моѐ, є҆́же непщева́хъ, ꙗ҆́кѡ сꙋдьбы̑ твоѧ̑ бла́ги.

<red>В</red>ъ ре́бра прободе́нъ бы́лъ є҆сѝ, ребро̀ взе́мый а҆да́мле, ѿ негѡ́же є҆́ѵꙋ созда́лъ є҆сѝ, и҆ и҆сточи́лъ є҆сѝ то́ки чисти́тєльныѧ.

<rubric class="inline">м҃.</rubric> <red>С</red>ѐ возжела́хъ за́пѡвѣди твоѧ̑, въ пра́вдѣ твое́й живи́ мѧ.

<red>Т</red>а́йнѡ ѹ҆́бѡ дре́вле жре́тсѧ а҆́гнецъ: ты́ же ꙗ҆́вѣ жре́нъ бы́въ неѕло́биве, всю̀ тва́рь ѡ҆чи́стилъ є҆сѝ сп҃се.

<rubric class="inline">м҃а.</rubric> <red>И҆</red> да прїи́детъ на мѧ̀ млⷭ҇ть твоѧ̀ гдⷭ҇и, сп҃се́нїе твоѐ по словесѝ твоемꙋ̀.

<red>К</red>то̀ и҆зрече́тъ ѡ҆́бразъ стра́шный вои́стиннꙋ но́вый; влады́чествꙋѧй бо тва́рїю, дне́сь стрⷭ҇ть прїе́млетъ, и҆ ѹ҆мира́етъ на́съ ра́ди.

<rubric class="inline">м҃в.</rubric> <red>И҆</red> ѿвѣща́ю поноша́ющымъ мѝ сло́во, ꙗ҆́кѡ ѹ҆пова́хъ на словеса̀ твоѧ̑.

<red>Ж</red>ивота̀ сокро́вище, ка́кѡ зри́тсѧ ме́ртвый; ѹ҆жаса́ющесѧ а҆́гг҃ли взыва́хꙋ: ка́кѡ же во гро́бѣ заключа́етсѧ бг҃ъ;

<rubric class="inline">м҃г.</rubric> <red>И҆</red> не ѿимѝ ѿ ѹ҆́стъ мои́хъ словесѐ и҆́стинна до ѕѣла̀, ꙗ҆́кѡ на сꙋдьбы̑ твоѧ̑ ѹ҆пова́хъ.

<red>К</red>опїе́мъ прободе́ннагѡ сп҃се и҆з̾ ребра̀ твоегѡ̀, живо́тъ живото́мъ и҆з̾ живота̀ спа́сшагѡ мѧ̀ и҆ска́паеши, и҆ живи́ши мѧ̀ съ ни́мъ.

<rubric class="inline">м҃д.</rubric> <red>И҆</red> сохраню̀ зако́нъ тво́й вы́нꙋ въ вѣ́къ, и҆ въ вѣ́къ вѣ́ка.

<red>Р</red>аспросте́ртъ на дре́вѣ, собра́лъ є҆сѝ человѣ́ки: въ ре́бра же прободе́нъ, живото́чное всѣ̑мъ ѡ҆ставле́нїе и҆сточа́еши і҆и҃се.

<rubric class="inline">м҃є.</rubric> <red>И҆</red> хожда́хъ въ широтѣ̀, ꙗ҆́кѡ за́пѡвѣди твоѧ̑ взыска́хъ.

<red>Б</red>л҃гоѡбра́зный сп҃се ѡ҆бразꙋ́етъ стра́шнѡ, и҆ погреба́етъ тѧ̀ ꙗ҆́кѡ ме́ртва бл҃гоѡбра́знѡ, и҆ ѹ҆жаса́етсѧ твоегѡ̀ ѡ҆́браза стра́шнагѡ.

<rubric class="inline">м҃ѕ.</rubric> <red>И҆</red> глаго́лахъ ѡ҆ свидѣ́нїихъ твои́хъ пред̾ царѝ, и҆ не стыдѧ́хсѧ.

<red>П</red>од̾ земле́ю хотѣ́нїемъ низше́дъ ꙗ҆́кѡ ме́ртвъ, возво́диши ѿ землѝ къ нбⷭ҇нымъ, ѿтꙋ́дꙋ па́дшыѧ і҆и҃се.

<rubric class="inline">м҃з.</rubric> <red>И҆</red> поꙋча́хсѧ въ за́повѣдехъ твои́хъ, ꙗ҆̀же возлюби́хъ ѕѣлѡ̀.

<red>А҆́</red>ще и҆ ме́ртвъ ви́дѣнъ бы́лъ є҆сѝ, но живы́й ꙗ҆́кѡ бг҃ъ, возво́диши ѿ землѝ къ нбⷭ҇нымъ, ѿтꙋ́дꙋ па́дшыѧ і҆и҃се.

<rubric class="inline">м҃и.</rubric> <red>И҆</red> воздвиго́хъ рꙋ́цѣ моѝ къ за́повѣдемъ твои̑мъ, ꙗ҆̀же возлюби́хъ.

<red>А҆́</red>ще и҆ ме́ртвъ ви́дѣнъ бы́лъ є҆сѝ, но жи́въ ꙗ҆́кѡ бг҃ъ, ѹ҆мерщвлє́ныѧ человѣ́ки ѡ҆живи́лъ є҆сѝ, моего̀ ѹ҆мертви́въ ѹ҆мертви́телѧ.

<rubric class="inline">м҃и.</rubric> <red>И҆</red> глꙋмлѧ́хсѧ во ѡ҆правда́нїихъ твои́хъ.

<red>Ѽ</red> ра́дости ѻ҆́ныѧ! Ѽ мно́гїѧ сла́дости! И҆̀хже во а҆́дѣ напо́лнилъ є҆сѝ, во дна́хъ мра́чныхъ свѣ́тъ возсїѧ́въ.

<rubric class="inline">м҃ѳ.</rubric> <red>П</red>омѧнѝ словеса̀ твоѧ̑ рабꙋ̀ твоемꙋ̀, и҆́хже ѹ҆пова́нїе да́лъ мѝ є҆сѝ.

<red>П</red>окланѧ́юсѧ стрⷭ҇ти, воспѣва́ю погребе́нїе, велича́ю твою̀ держа́вꙋ чл҃вѣколю́бче, и҆́миже свободи́хсѧ страсте́й тлетво́рныхъ.

<rubric class="inline">н҃.</rubric> <red>Т</red>о́ мѧ ѹ҆тѣ́ши во смире́нїи мое́мъ, ꙗ҆́кѡ сло́во твоѐ живи́ мѧ.

<red>Н</red>а тѧ̀ ме́чь ѡ҆бнажи́сѧ хрⷭ҇тѐ, и҆ ме́чь крѣ́пкагѡ ѹ҆́бѡ притꙋплѧ́етсѧ, и҆ ме́чь же ѡ҆браща́етсѧ є҆де́мскїй.

<rubric class="inline">н҃а.</rubric> <red>Г</red>о́рдїи законопрестꙋпова́хꙋ до ѕѣла̀, ѿ зако́на же твоегѡ̀ не ѹ҆клони́хсѧ.

<red>А҆́</red>гница а҆́гнца зрѧ́щи въ заколе́нїи, ѻ҆́стрїемъ пробода́ема рыда́ше, сподви́гши и҆ ста́до вопи́ти.

<rubric class="inline">н҃в.</rubric> <red>П</red>омѧнꙋ́хъ сꙋдьбы̑ твоѧ̑ ѿ вѣ́ка гдⷭ҇и, и҆ ѹ҆тѣ́шихсѧ.

<red>А҆́</red>ще и҆ во гро́бѣ погреба́ешисѧ, а҆́ще и҆ во а҆́дъ и҆́деши: но и҆ гро́бы и҆стощи́лъ є҆сѝ, и҆ а҆́дъ ѡ҆бнажи́лъ є҆сѝ хрⷭ҇тѐ.

<rubric class="inline">н҃г.</rubric> <red>П</red>еча́ль прїѧ́тъ мѧ̀ ѿ грѣ̑шникъ, ѡ҆ставлѧ́ющихъ зако́нъ тво́й.

<red>В</red>о́лею снизше́лъ є҆сѝ сп҃се, под̾ зе́млю, ѹ҆мерщвлє́ныѧ человѣ́ки ѡ҆живи́лъ є҆сѝ, и҆ возве́лъ є҆сѝ во сла́вѣ ѻ҆́ч҃ей.

<rubric class="inline">н҃д.</rubric> <red>П</red>ѣ́та бѧ́хꙋ мнѣ̀ ѡ҆правда̑нїѧ твоѧ̑ на мѣ́стѣ прише́льствїѧ моегѡ̀.

<red>Т</red>рⷪ҇цы є҆ди́нъ во пло́ти, на́съ ра́ди поно́снꙋю претерпѣ̀ сме́рть, ѹ҆жаса́етсѧ же со́лнце, и҆ трепе́щетъ землѧ̀.

<rubric class="inline">н҃є.</rubric> <red>П</red>омѧнꙋ́хъ въ нощѝ и҆́мѧ твоѐ гдⷭ҇и, и҆ сохрани́хъ зако́нъ тво́й.

<red>Ꙗ҆́</red>кѡ ѿ и҆сто́чника го́рькагѡ, і҆ꙋ́дова колѣ́на и҆сча̑дїѧ въ ро́вѣ положи́ша, пита́телѧ маннода́вца і҆и҃са.

<rubric class="inline">н҃ѕ.</rubric> <red>С</red>е́й бы́сть мнѣ̀, ꙗ҆́кѡ ѡ҆правда́нїй твои́хъ взыска́хъ.

<red>С</red>ꙋдїѧ̀ ꙗ҆́кѡ сꙋди́мь пред̾ пїла́томъ сꙋдїе́ю, и҆ предста̀, и҆ сме́ртїю непра́ведною ѡ҆сꙋжде́нъ бы́сть, дре́вомъ кре́стнымъ.

<rubric class="inline">н҃з.</rubric> <red>Ч</red>а́сть моѧ̀ є҆сѝ, гдⷭ҇и: рѣ́хъ сохрани́ти зако́нъ тво́й.

<red>Г</red>о́рдый і҆и҃лю, ѹ҆бі́йственнїи лю́дїе, что̀ пострада́вше, вара́ввꙋ свободи́сте, и҆ сп҃са преда́сте крⷭ҇тꙋ̀;

<rubric class="inline">н҃и.</rubric> <red>П</red>омоли́хсѧ лицꙋ̀ твоемꙋ̀ всѣ́мъ се́рдцемъ мои́мъ: поми́лꙋй мѧ̀ по словесѝ твоемꙋ̀.

<red>Р</red>ꙋко́ю твое́ю созда́вый а҆да́ма ѿ землѝ, тогѡ̀ ра́ди є҆стество́мъ бы́лъ є҆сѝ человѣ́къ, и҆ распѧ́лсѧ є҆сѝ во́лею твое́ю.

<rubric class="inline">н҃ѳ.</rubric> <red>П</red>омы́слихъ пꙋти̑ твоѧ̑ и҆ возврати́хъ но́зѣ моѝ во свидѣ̑нїѧ твоѧ̑.

<red>П</red>ослꙋ́шавъ сло́ве, ѻ҆ц҃а̀ твоегѡ̀, да́же до а҆́да лю́тагѡ соше́лъ є҆сѝ, и҆ воскр҃си́лъ є҆сѝ ро́дъ человѣ́ческїй.

<rubric class="inline">ѯ҃.</rubric> <red>Ѹ҆</red>гото́вихсѧ и҆ не смꙋти́хсѧ сохрани́ти за́пѡвѣди твоѧ̑.

<red>Ѹ҆</red>вы̀ мнѣ̀ свѣ́те мі́ра! Ѹ҆вы̀ мнѣ̀ свѣ́те мо́й, і҆и҃се мо́й возжелѣ́нный! Вопїѧ́ше дв҃а, рыда́ющи го́рькѡ взыва́ше.

<rubric class="inline">ѯ҃а.</rubric> <red>Ѹ҆́</red>жѧ грѣ̑шникъ ѡ҆бѧза́шасѧ мнѣ̀, и҆ зако́на твоегѡ̀ не забы́хъ.

<red>З</red>ави́стливїи, ѹ҆бі́йственнїи и҆ го́рдїи лю́дїе, понѐ плащани́цы и҆ сꙋдарѧ̀ самагѡ̀ да стыдѧ́тсѧ, воскре́сшꙋ хрⷭ҇тꙋ̀.

<rubric class="inline">ѯ҃в.</rubric> <red>П</red>олꙋ́нощи воста́хъ и҆сповѣ́датисѧ тебѣ̀ ѡ҆ сꙋдьба́хъ пра́вды твоеѧ̀.

<red>П</red>рїидѝ ѹ҆́бѡ скве́рный ѹ҆бі́йце ѹ҆ченичѐ, и҆ нра́въ ѕло́бы твоеѧ̀ покажи́ ми, и҆́мже бы́лъ є҆сѝ преда́тель хрⷭ҇то́въ.

<rubric class="inline">ѯ҃г.</rubric> <red>П</red>рича́стникъ а҆́зъ є҆́смь всѣ̑мъ боѧ́щымсѧ тебє̀ и҆ хранѧ́щымъ за́пѡвѣди твоѧ̑.

<red>Ꙗ҆́</red>кѡ человѣколюби́въ нѣ́кто притворѧ́ешисѧ бꙋ́е, и҆ слѣ́пе всегꙋби́тельнѣйшїй, невѣ́рный, мѵ́ро прода́вый на цѣнѣ̀.

<rubric class="inline">ѯ҃д.</rubric> <red>М</red>лⷭ҇ти твоеѧ̀, гдⷭ҇и, и҆спо́лнь землѧ̀: ѡ҆правда́нїємъ твои̑мъ наꙋчи́ мѧ.

<red>Н</red>бⷭ҇нагѡ мѵ́ра кꙋ́ю и҆мѣ́лъ є҆сѝ цѣ́нꙋ многоцѣ́ннагѡ; ко́е прїѧ́лъ є҆сѝ противодосто́йное; неи́стовство ѡ҆брѣ́лъ є҆сѝ проклѧ́тѣйшїй сатано̀.

<rubric class="inline">ѯ҃є.</rubric> <red>Б</red>л҃гость сотвори́лъ є҆сѝ съ рабо́мъ твои́мъ гдⷭ҇и, по словесѝ твоемꙋ̀.

<red>А҆́</red>ще нищелю́бецъ є҆сѝ, и҆ ѡ҆ мѵ́рѣ печа́лꙋеши и҆стоща́емомъ во ѡ҆чище́нїе дꙋшѝ, ка́кѡ на зла́тѣ продае́ши свѣтоза́рна;

<rubric class="inline">ѯ҃ѕ.</rubric> <red>Б</red>л҃гости и҆ наказа́нїю и҆ ра́зꙋмꙋ наꙋчи́ мѧ, ꙗ҆́кѡ за́повѣдемъ твои̑мъ вѣ́ровахъ.

<red>Ѽ</red> бж҃їй сло́ве! Ѽ ра́досте моѧ̀! Ка́кѡ претерплю̀ тридне́вное твоѐ погребе́нїе; ны́нѣ терза́юсѧ ѹ҆тро́бою мт҃рски.

<rubric class="inline">ѯ҃з.</rubric> <red>П</red>ре́жде да́же не смири́ти ми сѧ, а҆́зъ прегрѣши́хъ, сегѡ̀ ра́ди сло́во твоѐ сохрани́хъ.

<red>К</red>то̀ да́стъ мѝ во́дꙋ и҆ сле́зъ и҆сто́чники, бг҃оневѣ́стнаѧ дв҃а взыва́ше, да воспла́чꙋ сла́дкаго мѝ і҆и҃са;

<rubric class="inline">ѯ҃и.</rubric> <red>Б</red>л҃гъ є҆сѝ ты̀ гдⷭ҇и, и҆ бл҃гостїю твое́ю наꙋчи́ мѧ ѡ҆правда́нїємъ твои̑мъ.

<red>Ѽ</red> го́ры и҆ хо́лми, и҆ человѣ́кѡвъ мно́жєства! Воспла́читесѧ, и҆ всѧ̑ рыда́йте со мно́ю бг҃а ва́шегѡ мт҃рїю!

<rubric class="inline">ѯ҃ѳ.</rubric> <red>Ѹ҆</red>мно́жисѧ на мѧ̀ непра́вда го́рдыхъ, а҆́зъ же всѣ́мъ се́рдцемъ мои́мъ и҆спыта́ю за́пѡвѣди твоѧ̑.

<red>К</red>огда̀ ви́ждꙋ тѧ̀ сп҃се, безлѣ́тнаго свѣ́та, ра́дость и҆ сла́дость се́рдца моегѡ̀; дв҃а го́рькѡ вопїѧ́ше.

<rubric class="inline">ѻ҃.</rubric> <red>Ѹ҆</red>сыри́сѧ ꙗ҆́кѡ млеко̀ се́рдце и҆́хъ, а҆́зъ же зако́нꙋ твоемꙋ̀ поꙋчи́хсѧ.

<red>А҆́</red>ще и҆ ꙗ҆́кѡ ка́мень сп҃се, краесѣко́мый, ты̀ прїѧ́лъ є҆сѝ сѣче́нїе, но и҆сточи́лъ є҆сѝ живꙋ́ю стрꙋю̀, ꙗ҆́кѡ и҆сто́чникъ сы́й жи́зни.

<rubric class="inline">ѻ҃а.</rubric> <red>Б</red>л҃го мнѣ̀, ꙗ҆́кѡ смири́лъ мѧ̀ є҆сѝ, ꙗ҆́кѡ да наꙋчꙋ́сѧ ѡ҆правда́нїємъ твои̑мъ.

<red>Ꙗ҆́</red>кѡ ѿ и҆сто́чника є҆ди́нагѡ сꙋгꙋ́бою рѣко́ю ре́брѡмъ твои̑мъ и҆злива́ющымъ напаѧ́ющесѧ, безсме́ртнꙋю прїѡбрѣта́емъ жи́знь.

<rubric class="inline">ѻ҃в.</rubric> <red>Б</red>л҃гъ мнѣ̀ зако́нъ ѹ҆́стъ твои́хъ, па́че ты́сѧщъ зла́та и҆ сребра̀.

<red>В</red>о́лею ꙗ҆ви́лсѧ є҆сѝ сло́ве во гро́бѣ ме́ртвъ, но живе́ши, и҆ человѣ́ки, ꙗ҆́коже предре́клъ є҆сѝ, воскрⷭ҇нїемъ твои́мъ сп҃се мо́й, воздвиза́еши.

<rubric>Сла́ва:</rubric>

<red>В</red>оспѣва́емъ сло́ве, тебѐ всѣ́хъ бг҃а, со ѻ҆ц҃е́мъ и҆ ст҃ы́мъ твои́мъ дх҃омъ, и҆ сла́вимъ бж҃е́ственное твоѐ погребе́нїе.

<rubric>И҆ ны́нѣ, бг҃оро́диченъ:</rubric>

<red>Б</red>л҃жи́мъ тѧ̀ бцⷣе чⷭ҇таѧ, и҆ почита́емъ тридне́вное погребе́нїе сн҃а твоегѡ̀ и҆ бг҃а на́шегѡ вѣ́рнѡ.

<rubric>И҆ па́ки пе́рвый припѣ́въ ѻ҆́ба ли̑ка вкꙋ́пѣ. Та́же, є҆ктенїа̀ ма́лаѧ.</rubric>

<rubric>И҆ возгла́съ на пе́рвꙋю статїю̀:</rubric>

<red>Ꙗ҆́</red>кѡ бл҃гослови́сѧ твоѐ и҆́мѧ, и҆ просла́висѧ твоѐ црⷭ҇тво, ѻ҆ц҃а̀, и҆ сн҃а, и҆ ст҃а́гѡ дх҃а, ны́нѣ и҆ при́снѡ, и҆ во вѣ́ки вѣкѡ́въ.

<rubric>И҆ покади́въ, начина́етъ вторꙋ́ю статїю̀.</rubric>

<rubric>Статїѧ̀ втора́ѧ.</rubric>

<rubric>Начина́етъ лѣ́вый ли́къ бл҃гочи́ннѡ тропа́рь:</rubric>

<red>Д</red>осто́йно є҆́сть велича́ти тѧ̀ жизнода́вца, на крⷭ҇тѣ̀ рꙋ́цѣ просте́ршаго, и҆ сокрꙋ́шшаго держа́вꙋ вра́жїю.

<rubric class="inline">ѻ҃в.</rubric> <red>Р</red>ꙋ́цѣ твоѝ сотвори́стѣ мѧ̀, и҆ созда́стѣ мѧ̀: вразꙋми́ мѧ, и҆ наꙋчꙋ́сѧ за́повѣдемъ твои̑мъ.

<red>Д</red>осто́йно є҆́сть велича́ти тѧ̀ всѣ́хъ зижди́телѧ: твои́ми бо страда́ньми и҆́мамы безстра́стїе, и҆зба́вльшесѧ тлѣ́нїѧ.

<rubric class="inline">ѻ҃д.</rubric> <red>Б</red>оѧ́щїисѧ тебѐ ѹ҆́зрѧтъ мѧ̀ и҆ возвеселѧ́тсѧ, ꙗ҆́кѡ на словеса̀ твоѧ̑ ѹ҆пова́хъ.

<red>Ѹ҆</red>жасе́сѧ землѧ̀, и҆ со́лнце сп҃се скры́сѧ, тебѣ̀ невече́рнемꙋ свѣ́тꙋ хрⷭ҇тѐ, заше́дшꙋ во гро́бѣ пло́тски.

<rubric class="inline">ѻ҃є.</rubric> <red>Р</red>азꙋмѣ́хъ гдⷭ҇и, ꙗ҆́кѡ пра́вда сꙋдьбы̑ твоѧ̑, и҆ вои́стиннꙋ смири́лъ мѧ̀ є҆сѝ.

<red>Ѹ҆</red>снꙋ́лъ є҆сѝ хрⷭ҇тѐ, є҆стественноживо́тнымъ сно́мъ во гро́бѣ, и҆ ѿ тѧ́жкагѡ сна̀ грѣхо́внагѡ воздви́глъ є҆сѝ ро́дъ человѣ́ческїй.

<rubric class="inline">ѻ҃ѕ.</rubric> <red>Б</red>ꙋ́ди же млⷭ҇ть твоѧ̀, да ѹ҆тѣ́шитъ мѧ̀, по словесѝ твоемꙋ̀ рабꙋ̀ твоемꙋ̀.

<red>Є҆</red>ди́на же́нъ, кромѣ̀ болѣ́зней роди́хъ тѧ̀ ча́до, болѣ̑зни же ны́нѣ терплю̀ стрⷭ҇тїю твое́ю нестерпи̑мыѧ, глаго́лаше чⷭ҇таѧ.

<rubric class="inline">ѻ҃з.</rubric> <red>Д</red>а прїи́дꙋтъ мнѣ̀ щедрѡ́ты твоѧ̑, и҆ жи́въ бꙋ́дꙋ, ꙗ҆́кѡ зако́нъ тво́й поꙋче́нїе моѐ є҆́сть.

<red>Г</red>орѣ́ тѧ сп҃се, неразлꙋ́чнѡ со ѻ҆ц҃е́мъ сꙋ́ща, до́лѣ же ме́ртва просте́рта на землѝ, ѹ҆жаса́ютсѧ зрѧ́ще серафі́ми.

<rubric class="inline">ѻ҃и.</rubric> <red>Д</red>а постыдѧ́тсѧ го́рдїи, ꙗ҆́кѡ непра́веднѡ беззако́нноваша на мѧ̀, а҆́зъ же поглꙋмлю́сѧ въ за́повѣдехъ твои́хъ.

<red>Р</red>аздира́етсѧ цр҃ко́внаѧ завѣ́са твои́мъ распѧ́тїемъ, покрыва́ютъ свѣти̑ла сло́ве свѣ́тъ, тебѣ̀ скры́вшꙋсѧ сл҃нцꙋ под̾ зе́млю.

<rubric class="inline">ѻ҃ѳ.</rubric> <red>Д</red>а ѡ҆братѧ́тъ мѧ̀ боѧ́щїисѧ тебѐ, и҆ вѣ́дѧщїи свидѣ̑нїѧ твоѧ̑.

<red>З</red>емлѝ и҆знача́ла є҆ди́нѣмъ ма́нїемъ водрꙋзи́вый крꙋ́гъ, бездыха́ненъ ꙗ҆́кѡ человѣ́къ за́йде под̾ зе́млю: ѹ҆жасни́сѧ видѣ́нїемъ нб҃о.

<rubric class="inline">п҃.</rubric> <red>Б</red>ꙋ́ди се́рдце моѐ непоро́чно во ѡ҆правда́нїихъ твои́хъ, ꙗ҆́кѡ да не постыжꙋ́сѧ.

<red>З</red>аше́лъ є҆сѝ под̾ зе́млю, рꙋко́ю твое́ю созда́вый человѣ́ка, да воздви́гнеши ѿ паде́нїѧ собо́ры человѣ́чєскїѧ всеси́льною держа́вою.

<rubric class="inline">п҃а.</rubric> <red>И҆</red>счеза́етъ во сп҃се́нїе твоѐ дꙋша̀ моѧ̀, на словеса̀ твоѧ̑ ѹ҆пова́хъ.

<red>П</red>ла́чь свѧще́нный прїиди́те воспои́мъ хрⷭ҇тꙋ̀ ѹ҆ме́ршемꙋ, ꙗ҆́кѡ дре́вле жєны̀ мѷронѡ́сицы, да и҆ ра́дꙋйсѧ ѹ҆слы́шимъ съ ни́ми.

<rubric class="inline">п҃в.</rubric> <red>И҆</red>счезо́ша ѻ҆́чи моѝ въ сло́во твоѐ, глаго́люще: когда̀ ѹ҆тѣ́шиши мѧ̀;

<red>М</red>ѵ́ро вои́стиннꙋ є҆сѝ ты̀ сло́ве неистощи́мое: тѣ́мже тѝ и҆ мѵ́ра приноша́хꙋ, ꙗ҆́кѡ ме́ртвꙋ живо́мꙋ, жєны̀ мѷронѡ́сицы.

<rubric class="inline">п҃г.</rubric> <red>З</red>анѐ бы́хъ ꙗ҆́кѡ мѣ́хъ на сла́нѣ, ѡ҆правда́нїй твои́хъ не забы́хъ.

<red>А҆́</red>дѡва ѹ҆́бѡ погребе́нъ ца̑рствїѧ хрⷭ҇тѐ сокрꙋша́еши, сме́ртїю же сме́рть ѹ҆мерщвлѧ́еши, и҆ тлѣ́нїѧ свобожда́еши земнорѡ́дныѧ.

<rubric class="inline">п҃д.</rubric> <red>К</red>оли́кѡ є҆́сть дне́й раба̀ твоегѡ̀; когда̀ сотвори́ши мѝ ѿ гонѧ́щихъ мѧ̀ сꙋ́дъ;

<red>Т</red>о́ки жи́зни пролива́ющаѧ бж҃їѧ премꙋ́дрость, во гро́бъ заходѧ́щи, животвори́тъ сꙋ́щыѧ въ незаходи́мыхъ а҆́довыхъ мѣ́стѣхъ.

<rubric class="inline">п҃є.</rubric> <red>П</red>овѣ́даша мнѣ̀ законопрестꙋ̑пницы глꙋмлє́нїѧ, но не ꙗ҆́кѡ зако́нъ тво́й гдⷭ҇и.

<red>Д</red>а человѣ́ческое ѡ҆бновлю̀ сокрꙋше́нное є҆стество̀, ѹ҆ѧ́звленъ є҆́смь сме́ртїю хотѧ̀ пло́тїю: мт҃и моѧ̀, не терза́йсѧ рыда́ньми.

<rubric class="inline">п҃ѕ.</rubric> <red>В</red>сѧ̑ за́пѡвѣди твоѧ̑ и҆́стина, непра́веднѡ погна́ша мѧ̀, помози́ ми.

<red>З</red>аше́лъ є҆сѝ под̾ зе́млю свѣтоно́сецъ пра́вды, и҆ мє́ртвыѧ ꙗ҆́коже ѿ сна̀ воздви́глъ є҆сѝ, ѿгна́въ всѧ́кꙋю тьмꙋ̀ сꙋ́щꙋю во а҆́дѣ.

<rubric class="inline">п҃з.</rubric> <red>В</red>ма́лѣ не сконча́ша менѐ на землѝ: а҆́зъ же не ѡ҆ста́вихъ за́повѣдей твои́хъ.

<red>З</red>е́рно двоера́сленное є҆стественожи́зненное, въ бока̀ земна̑ѧ сѣ́етсѧ со слеза́ми дне́сь: но прозѧ́бше, мі́ръ радостносотвори́тъ.

<rubric class="inline">п҃и.</rubric> <red>П</red>о млⷭ҇ти твое́й живи́ мѧ, и҆ сохраню̀ свидѣ̑нїѧ ѹ҆́стъ твои́хъ.

<red>Ѹ҆</red>боѧ́сѧ а҆да́мъ, бг҃ꙋ ходѧ́щꙋ въ раѝ: ра́дꙋетсѧ же, ко а҆́дꙋ соше́дшꙋ, пады́й пре́жде, и҆ ны́нѣ воздвиза́емь.

<rubric class="inline">п҃ѳ.</rubric> <red>В</red>о вѣ́къ гдⷭ҇и, сло́во твоѐ пребыва́етъ на нб҃сѝ.

<red>Ж</red>ре́тъ тебѣ̀ жє́ртвы слє́зныѧ ро́ждшаѧ тѧ̀ хрⷭ҇тѐ, пло́тїю положе́нꙋ во гро́бѣ, вопїю́щи: воста́ни ча́до, ꙗ҆́коже предре́клъ є҆сѝ.

<rubric class="inline">ч҃.</rubric> <red>В</red>ъ ро́дъ и҆ ро́дъ и҆́стина твоѧ̀, ѡ҆снова́лъ є҆сѝ зе́млю, и҆ пребыва́етъ.

<red>В</red>о гро́бѣ і҆ѡ́сифъ бл҃гоговѣ́йнѡ тѧ̀ но́вѣмъ сокрыва́ѧ пѣ̑сни и҆схѡ́дныѧ бг҃олѣ̑пныѧ пое́тъ тебѣ̀, смѣшє́ныѧ рыда́ньми сп҃се.

<rubric class="inline">ч҃а.</rubric> <red>Ѹ҆</red>чине́нїемъ твои́мъ пребыва́етъ де́нь, ꙗ҆́кѡ всѧ́чєскаѧ рабѡ́тна тебѣ̀.

<red>Г</red>воздьми́ тѧ крⷭ҇тꙋ̀ пригвожде́на, мт҃и твоѧ̀ сло́ве зрѧ́щи, гвоздьмѝ печа́ли го́рькїѧ пронза́етъ, и҆ стрѣла́ми дꙋ́шꙋ.

<rubric class="inline">ч҃в.</rubric> <red>Ꙗ҆́</red>кѡ а҆́ще бы не зако́нъ тво́й поꙋче́нїе моѐ бы́лъ, тогда̀ ѹ҆́бѡ поги́блъ бы́хъ во смире́нїи мое́мъ.

<red>Т</red>ѧ̀ всѣ́хъ наслажде́нїе мт҃и зрѧ́щи, питїе́мъ напаѧ́ема го́рькимъ, слеза́ми лицѐ ѡ҆мака́етъ го́рцѣ.

<rubric class="inline">ч҃г.</rubric> <red>В</red>о вѣ́къ не забꙋ́дꙋ ѡ҆правда́нїй твои́хъ, ꙗ҆́кѡ въ ни́хъ ѡ҆живи́лъ мѧ̀ є҆сѝ.

<red>Ѹ҆</red>ѧзвлѧ́юсѧ лю́тѣ, и҆ растерза́юсѧ ѹ҆тро́бою сло́ве, зрѧ́щи непра́ведное твоѐ заколе́нїе, глаго́лаше пречⷭ҇таѧ съ пла́чемъ.

<rubric class="inline">ч҃д.</rubric> <red>Т</red>во́й є҆́смь а҆́зъ, сп҃си́ мѧ, ꙗ҆́кѡ ѡ҆правда́нїй твои́хъ взыска́хъ.

<red>Ѻ҆́</red>ко сла́дкое, и҆ ѹ҆стнѣ̀ твоѝ ка́кѡ заключꙋ̀ сло́ве; ка́кѡ же тѧ̀ мертволѣ́пнѡ погребꙋ̀; ѹ҆жаса́юсѧ, вопїѧ́ше і҆ѡ́сифъ.

<rubric class="inline">ч҃є.</rubric> <red>М</red>енѐ жда́ша грѣ̑шницы погꙋби́ти мѧ̀, свидѣ̑нїѧ твоѧ̑ разꙋмѣ́хъ.

<red>П</red>ѣ̑сни і҆ѡ́сифъ и҆ нїкоди́мъ надгрѡ́бныѧ пою́тъ хрⷭ҇тꙋ̀ ѹ҆ме́ршемꙋ ны́нѣ, пою́тъ же съ ни́ми и҆ серафі́ми.

<rubric class="inline">ч҃ѕ.</rubric> <red>В</red>сѧ́кїѧ кончи́ны ви́дѣхъ коне́цъ, широка̀ за́повѣдь твоѧ̀ ѕѣлѡ̀.

<red>З</red>ахо́диши под̾ зе́млю сп҃се, сл҃нце пра́вды: тѣ́мже ро́ждшаѧ тѧ̀ лꙋна̀ печа́льми ѡ҆скꙋдѣва́етъ, ви́да твоегѡ̀ лиша́ема.

<rubric class="inline">ч҃з.</rubric> <red>К</red>о́ль возлюби́хъ зако́нъ тво́й гдⷭ҇и, ве́сь де́нь поꙋче́нїе моѐ є҆́сть.

<red>Ѹ҆</red>жасе́сѧ а҆́дъ сп҃се, зрѧ́ тѧ жизнода́вца, бога́тство ѻ҆́нагѡ ѹ҆пражднѧ́юща, и҆ ꙗ҆̀же ѿ вѣ́ка мє́ртвыѧ возставлѧ́юща.

<rubric class="inline">ч҃и.</rubric> <red>П</red>а́че вра̑гъ мои́хъ ѹ҆мꙋдри́лъ мѧ̀ є҆сѝ за́повѣдїю твое́ю, ꙗ҆́кѡ въ вѣ́къ моѧ̀ є҆́сть.

<red>С</red>о́лнце свѣ́тъ возсїѧва́етъ по но́щи сло́ве: и҆ ты́ же воскр҃съ, просїѧва́еши по сме́рти ꙗ҆́снѡ, ꙗ҆́кѡ ѿ черто́га.

<rubric class="inline">ч҃ѳ.</rubric> <red>П</red>а́че всѣ́хъ ѹ҆ча́щихъ мѧ̀ разꙋмѣ́хъ, ꙗ҆́кѡ свидѣ̑нїѧ твоѧ̑ поꙋче́нїе моѐ є҆́сть.

<red>З</red>емлѧ́ тѧ созда́телю, въ нѣ́дра прїе́мши, тре́петомъ содержи́ма сп҃се трѧсе́тсѧ, ѹ҆спи́вши мє́ртвыѧ трѧсе́нїемъ.

<rubric class="inline">р҃.</rubric> <red>П</red>а́че ста́рєцъ разꙋмѣ́хъ, ꙗ҆́кѡ за́пѡвѣди твоѧ̑ взыска́хъ.

<red>М</red>ѵ́ры тѧ̀ хрⷭ҇тѐ, нїкоди́мъ и҆ бл҃гоѡбра́зный, ны́нѣ новолѣ́пнѡ помазꙋ́юще, ѹ҆жасни́сѧ, вопїѧ́хꙋ, всѧ̀ землѧ̀.

<rubric class="inline">р҃а.</rubric> <red>Ѿ</red> всѧ́кагѡ пꙋтѝ лꙋка́ва возбрани́хъ нога́мъ мои̑мъ, ꙗ҆́кѡ да сохраню̀ словеса̀ твоѧ̑.

<red>З</red>аше́лъ є҆сѝ свѣтотво́рче, и҆ съ тобо́ю за́йде свѣ́тъ со́лнца: тре́петомъ же тва́рь содержи́тсѧ, всѣ́хъ тѧ̀ проповѣ́дающи творца̀.

<rubric class="inline">р҃в.</rubric> <red>Ѿ</red> сꙋде́бъ твои́хъ не ѹ҆клони́хсѧ, ꙗ҆́кѡ ты̀ законоположи́лъ мѝ є҆сѝ.

<red>К</red>а́мень ѹ҆глажде́нный, краеꙋго́льный покрыва́етъ ка́мень: человѣ́къ же сме́ртный ꙗ҆́кѡ сме́ртна, бг҃а покрыва́етъ ны́нѣ во гро́бѣ: ѹ҆жасни́сѧ землѐ.

<rubric class="inline">р҃г.</rubric> <red>К</red>о́ль сладка̀ горта́ни моемꙋ̀ словеса̀ твоѧ̑, па́че ме́да ѹ҆стѡ́мъ мои̑мъ.

<red>В</red>и́ждь ѹ҆ч҃нка̀, є҆го́же люби́лъ є҆сѝ, и҆ твою̀ мт҃рь ча́до, и҆ вѣща́нїе да́ждь сладча́йшее, взыва́ше пла́чꙋщи чⷭ҇таѧ.

<rubric class="inline">р҃д.</rubric> <red>Ѿ</red> за́повѣдей твои́хъ разꙋмѣ́хъ, сегѡ̀ ра́ди возненави́дѣхъ всѧ́къ пꙋ́ть непра́вды.

<red>Т</red>ы̀ сло́ве, ꙗ҆́кѡ сы́й живота̀ да́тель, і҆ꙋде́ѡвъ, на крⷭ҇тѣ̀ простры́йсѧ, не ѹ҆мертви́лъ є҆сѝ, но воскреси́лъ є҆сѝ и҆ си́хъ мє́ртвыѧ.

<rubric class="inline">р҃є.</rubric> <red>С</red>вѣти́льникъ нога́ма мои́ма зако́нъ тво́й, и҆ свѣ́тъ стезѧ́мъ мои̑мъ.

<red>Д</red>обро́ты сло́ве пре́жде не и҆мѣ́лъ є҆сѝ, нижѐ ви́да, є҆гда̀ страда́лъ є҆сѝ, но воскр҃съ провозсїѧ́лъ є҆сѝ, ѹ҆добри́въ человѣ́ки бж҃е́ственными зарѧ́ми.

<rubric class="inline">р҃ѕ.</rubric> <red>К</red>лѧ́хсѧ, и҆ поста́вихъ сохрани́ти сꙋдьбы̑ пра́вды твоеѧ̀.

<red>З</red>аше́лъ є҆сѝ пло́тїю въ зе́млю невече́рнїй свѣтоно́сецъ, и҆ не терпѧ̀ зрѣ́ти со́лнце поме́рче, полꙋ́дни є҆щѐ сꙋ́щꙋ.

<rubric class="inline">р҃з.</rubric> <red>С</red>мири́хсѧ до ѕѣла̀ гдⷭ҇и, живи́ мѧ по словесѝ твоемꙋ̀.

<red>С</red>о́лнце вкꙋ́пѣ и҆ лꙋна̀ поме́ркше сп҃се, рабѡ́мъ бл҃горазꙋ̑мнымъ ѡ҆бразова́хꙋсѧ, и҆̀же въ чє́рныѧ ѻ҆дє́жды ѡ҆блача́тсѧ.

<rubric class="inline">р҃и.</rubric> <red>В</red>ѡ́льнаѧ ѹ҆́стъ мои́хъ бл҃говоли́ же гдⷭ҇и, и҆ сꙋдьба́мъ твои̑мъ наꙋчи́ мѧ.

<red>В</red>и́дѣ тѧ̀ бг҃а со́тникъ, а҆́ще и҆ ѹ҆мертви́лсѧ є҆сѝ: ка́кѡ тѧ̀ ѹ҆́бѡ бж҃е мо́й, ѡ҆сѧжꙋ̀ рꙋка́ма; ѹ҆жаса́юсѧ, вопїѧ́ше і҆ѡ́сифъ.

<rubric class="inline">р҃ѳ.</rubric> <red>Д</red>ꙋша̀ моѧ̀ въ рꙋкꙋ̀ твоє́ю вы́нꙋ, и҆ зако́на твоегѡ̀ не забы́хъ.

<red>Ѹ҆</red>снꙋ̀ а҆да́мъ, но сме́рть и҆з̾ ре́бръ и҆зво́дитъ: ты́ же ны́нѣ ѹ҆снꙋ́лъ є҆сѝ сло́ве бж҃їй, и҆сточа́еши ѿ ре́бръ твои́хъ мі́рови жи́знь.

<rubric class="inline">р҃і.</rubric> <red>П</red>оложи́ша грѣ̑шницы сѣ́ть мнѣ̀, и҆ ѿ за́повѣдей твои́хъ не заблꙋди́хъ.

<red>Ѹ҆</red>снꙋ́лъ є҆сѝ ма́лѡ, и҆ ѡ҆живи́лъ є҆сѝ ѹ҆ме́ршыѧ, и҆ воскр҃съ, воскр҃си́лъ є҆сѝ спѧ́щыѧ ѿ вѣ́ка бл҃же.

<rubric class="inline">ра҃і.</rubric> <red>Н</red>аслѣ́довахъ свидѣ̑нїѧ твоѧ̑ во вѣ́къ, ꙗ҆́кѡ ра́дованїе се́рдца моегѡ̀ сꙋ́ть.

<red>В</red>зѧ́тъ є҆сѝ ѿ землѝ, но и҆сточи́лъ є҆сѝ сп҃се́нїѧ вїно̀, живото́чнаѧ лозо̀: прославлѧ́ю стрⷭ҇ть и҆ крⷭ҇тъ.

<rubric class="inline">рв҃і.</rubric> <red>П</red>риклони́хъ се́рдце моѐ, сотвори́ти ѡ҆правда̑нїѧ твоѧ̑ въ вѣ́къ за воздаѧ́нїе.

<red>К</red>а́кѡ ѹ҆́мнаѧ чинонача̑лїѧ тѧ̀ сп҃се пою́тъ, на́га, ѡ҆кровавле́на, ѡ҆сꙋжде́на, терпѧ́ще де́рзость распина́телей;

<rubric class="inline">рг҃і.</rubric> <red>З</red>аконопрестꙋ̑пныѧ возненави́дѣхъ, зако́нъ же тво́й возлюби́хъ.

<red>Ѡ҆</red>брꙋче́нный, стропо́тнѣйшїй ро́де є҆вре́йскїй, вѣ́далъ є҆сѝ воздвиже́нїе хра́ма, почто̀ ѡ҆сꙋди́лъ є҆сѝ хрⷭ҇та̀;

<rubric class="inline">рд҃і.</rubric> <red>П</red>омо́щникъ мо́й, и҆ застꙋ́пникъ мо́й є҆сѝ ты̀, на словеса̀ твоѧ̑ ѹ҆пова́хъ.

<red>В</red>о ѻ҆де́ждꙋ порꙋга́нїѧ ѹ҆краси́телѧ всѣ́хъ ѡ҆блека́еши, и҆́же нб҃о ѹ҆твердѝ, и҆ зе́млю ѹ҆красѝ чꙋ́днѡ.

<rubric class="inline">рє҃і.</rubric> <red>Ѹ҆</red>клони́тесѧ ѿ менѐ лꙋка́внꙋющїи, и҆ и҆спыта́ю за́пѡвѣди бг҃а моегѡ̀.

<red>Ꙗ҆́</red>коже неѧ́сыть ѹ҆ѧ́звленъ въ ре́бра твоѧ̑ сло́ве, ѻ҆́троки твоѧ̑ ѹ҆ме́ршыѧ ѡ҆живи́лъ є҆сѝ, и҆ска́павъ живѡ́тныѧ и҆̀мъ то́ки.

<rubric class="inline">рѕ҃і.</rubric> <red>З</red>астꙋпи́ мѧ по словесѝ твоемꙋ̀: и҆ жи́въ бꙋ́дꙋ, и҆ не посрамѝ менѐ ѿ ча́ѧнїѧ моегѡ̀.

<red>С</red>о́лнце пре́жде ѹ҆ста́ви і҆исꙋ́съ, и҆ноплеме́нники сѣкі́й: ты́ же скры́лсѧ є҆сѝ низлага́ѧ тьмы̀ нача́льника.

<rubric class="inline">рз҃і.</rubric> <red>П</red>омози́ ми, и҆ сп҃сꙋ́сѧ, и҆ поꙋчꙋ́сѧ во ѡ҆правда́нїихъ твои́хъ вы́нꙋ.

<red>Н</red>ѣ́дръ ѻ҆ч҃ескихъ неисхо́денъ пребы́въ ще́дре, и҆ человѣ́къ бы́ти бл҃говоли́лъ є҆сѝ, и҆ во а҆́дъ снизше́лъ є҆сѝ хрⷭ҇тѐ.

<rubric class="inline">ри҃і.</rubric> <red>Ѹ҆</red>ничижи́лъ є҆сѝ всѧ̑ ѿстꙋпа́ющїѧ ѿ ѡ҆правда́нїй твои́хъ, ꙗ҆́кѡ непра́ведно помышле́нїе и҆́хъ.

<red>В</red>зѧ́тсѧ распны́йсѧ, и҆́же на вода́хъ зе́млю повѣ́шей, и҆ ꙗ҆́кѡ бездыха́ненъ въ не́й ны́нѣ возлега́етъ: ꙗ҆́же не терпѧ́щи трѧса́шесѧ лю́тѣ.

<rubric class="inline">рѳ҃і.</rubric> <red>П</red>рестꙋпа́ющыѧ непщева́хъ всѧ̑ грѣ̑шныѧ землѝ: сегѡ̀ ра́ди возлюби́хъ свидѣ̑нїѧ твоѧ̑.

<red>Ѹ҆</red>вы̀ мнѣ̀, ѽ сн҃е, неискꙋсомꙋ́жнаѧ рыда́ше глаго́лющи: є҆го́же бо ꙗ҆́кѡ цр҃ѧ̀ надѣ́ѧхсѧ, ѡ҆сꙋжде́на зрю̀ ны́нѣ на крⷭ҇тѣ̀.

<rubric class="inline">р҃к.</rubric> <red>П</red>ригвоздѝ стра́хꙋ твоемꙋ̀ плѡ́ти моѧ̑, ѿ сꙋде́бъ бо твои́хъ ѹ҆боѧ́хсѧ.

<red>С</red>їѧ̑ гаврїи́лъ мнѣ̀ возвѣстѝ, є҆гда̀ слетѣ̀, и҆́же црⷭ҇тво вѣ́чное речѐ, сн҃а моегѡ̀ і҆и҃са.

<rubric class="inline">рк҃а.</rubric> <red>С</red>отвори́хъ сꙋ́дъ и҆ пра́вдꙋ, не преда́ждь менѐ ѡ҆би́дѧщымъ мѧ̀.

<red>Ѹ҆</red>вы̀, сѷмеѡ́ново соверши́сѧ прⷪ҇ро́чество: тво́й бо ме́чь про́йде се́рдце моѐ, є҆мманꙋ́иле.

<rubric class="inline">рк҃в.</rubric> <red>В</red>оспрїимѝ раба̀ твоего̀ во бл҃го, да не ѡ҆клевета́ютъ менѐ го́рдїи.

<red>П</red>онѐ сꙋ́щихъ ѿ ме́ртвыхъ постыди́тесѧ, ѽ і҆ꙋде́є! И҆̀хже животода́вецъ возста́ви, є҆го́же вы̀ ѹ҆би́сте зави́стнѡ.

<rubric class="inline">рк҃г.</rubric> <red>Ѻ҆́</red>чи моѝ и҆счезо́стѣ во сп҃се́нїе твоѐ, и҆ въ сло́во пра́вды твоеѧ̀.

<red>Ѹ҆</red>жасе́сѧ ви́дѣвшее, неви́димый свѣ́те, тебѐ хрⷭ҇тѐ мо́й во гро́бѣ сокрыва́ема, бездыха́нна же, и҆ помрачѝ со́лнце свѣ́тъ.

<rubric class="inline">рк҃д.</rubric> <red>С</red>отворѝ съ рабо́мъ твои́мъ по млⷭ҇ти твое́й, и҆ ѡ҆правда́нїємъ твои̑мъ наꙋчи́ мѧ.

<red>П</red>ла́каше го́рькѡ пренепоро́чнаѧ мт҃и твоѧ̀ сло́ве, є҆гда̀ во гро́бѣ ви́дѣ тебѐ неизрече́ннаго и҆ безнача́льнаго бг҃а.

<rubric class="inline">рк҃є.</rubric> <red>Р</red>а́бъ тво́й є҆́смь а҆́зъ, вразꙋми́ мѧ, и҆ ѹ҆вѣ́мъ свидѣ̑нїѧ твоѧ̑.

<red>М</red>е́ртвость твою̀ нетлѣ́ннаѧ хрⷭ҇тѐ, мт҃и твоѧ̀ зрѧ́щи, го́рькѡ къ тебѣ̀ вѣща́ше: не коснѝ животѐ въ ме́ртвыхъ.

<rubric class="inline">рк҃ѕ.</rubric> <red>В</red>ре́мѧ сотвори́ти гдⷭ҇ви, разори́ша зако́нъ тво́й.

<red>А҆́</red>дъ лю́тый потрепета̀, є҆гда́ тѧ ви́дѣ сл҃нце сла́вы безсме́ртне, и҆ и҆здава́ше ю҆́зники тща́тельнѡ.

<rubric class="inline">рк҃з.</rubric> <red>С</red>егѡ̀ ра́ди возлюби́хъ за́пѡвѣди твоѧ̑ па́че зла́та и҆ топа́зїѧ.

<red>В</red>е́лїе и҆ ѹ҆жа́сное видѣ́нїе ны́нѣ зри́тсѧ: живота̀ сы́й вино́вный, сме́рть под̾ѧ́тъ, ѡ҆живи́ти хотѧ̀ всѣ́хъ.

<rubric class="inline">рк҃и.</rubric> <red>С</red>егѡ̀ ра́ди ко всѣ̑мъ за́повѣдемъ твои̑мъ направлѧ́хсѧ, всѧ́къ пꙋ́ть непра́вды возненави́дѣхъ.

<red>П</red>робода́ешисѧ въ ре́бра, и҆ пригвожда́ешисѧ влⷣко рꙋка́ми, ꙗ҆́звꙋ ѿ ребра̀ ты̀ и҆сцѣлѧ́ѧ, и҆ невоздержа́нїе рꙋ́къ пра́ѻтєцъ.

<rubric class="inline">рк҃ѳ.</rubric> <red>Д</red>и̑вна свидѣ̑нїѧ твоѧ̑, сегѡ̀ ра́ди и҆спыта̀ ѧ҆̀ дꙋша̀ моѧ̀.

<red>П</red>ре́жде рахи́лина сы́на пла́каше всѧ́къ и҆́же въ домꙋ̀, и҆ сн҃а дв҃ыѧ рыда́хꙋ ѹ҆чєни́къ ли́къ съ мт҃рїю.

<rubric class="inline">р҃л.</rubric> <red>Ꙗ҆</red>вле́нїе слове́съ твои́хъ просвѣща́етъ, и҆ вразꙋмлѧ́етъ младе́нцы.

<red>Ѹ҆</red>даре́нїе рꙋ́къ да́ша хрⷭ҇то́вой лани́тѣ, рꙋко́ю человѣ́ка созда́вшагѡ, и҆ чє́люсти ѕвѣ́рѧ сокрꙋши́вшагѡ.

<rubric class="inline">рл҃а.</rubric> <red>Ѹ҆</red>ста̀ моѧ̑ ѿверзо́хъ, и҆ привлеко́хъ дꙋ́хъ, ꙗ҆́кѡ за́повѣдей твои́хъ жела́хъ.

<red>П</red>ѣ́сньми твоѐ хрⷭ҇тѐ, ны́нѣ распѧ́тїе и҆ погребе́нїе, всѝ вѣ́рнїи пра́зднꙋемъ, и҆зба́вльшесѧ сме́рти погребе́нїемъ твои́мъ.

<rubric class="inline">Трⷪ҇ченъ:</rubric> <red>Б</red>езнача́льне бж҃е, соприсносꙋ́щне сло́ве, и҆ дш҃е ст҃ы́й, лю́ди правосла́вныѧ въ вѣ́рѣ ѹ҆крѣпѝ на ра̑тныѧ ꙗ҆́кѡ бл҃гъ.

<rubric class="inline">Бг҃оро́диченъ:</rubric> <red>Ж</red>и́знь ро́ждшаѧ, пренепоро́чнаѧ чⷭ҇таѧ дв҃о, ѹ҆толѝ церкѡ́вныѧ собла́зны, и҆ пода́ждь ми́ръ ꙗ҆́кѡ бл҃га́ѧ.

<rubric>И҆ па́ки пе́рвый тропа́рь ѻ҆́ба ли̑ка. Та́же є҆ктенїа̀ ма́лаѧ.</rubric>

<rubric>Возгла́съ во вторꙋ́ю статїю̀:</rubric>

<red>Ꙗ҆́</red>кѡ ст҃ъ є҆сѝ бж҃е на́шъ, и҆́же на прⷭ҇то́лѣ сла́вы херꙋві́мстѣмъ почива́ѧй, и҆ тебѣ̀ сла́вꙋ возсыла́емъ со безнача́льнымъ твои́мъ ѻ҆ц҃е́мъ, и҆ съ прест҃ы́мъ, и҆ бл҃ги́мъ, и҆ животворѧ́щимъ твои́мъ дх҃омъ, ны́нѣ и҆ при́снѡ, и҆ во вѣ́ки вѣкѡ́въ.

<rubric>И҆ начина́емъ тре́тїю статїю̀, кадѧ́щꙋ сщ҃е́нникꙋ.</rubric>

<rubric>Статїѧ̀ тре́тїѧ.</rubric>

<rubric>Начина́етъ па́ки со сладкопѣ́нїемъ десны́й, си́рѣчь пе́рвый ли́къ на гла́съ г҃-й.</rubric>

<red>Р</red>о́ди всѝ пѣ́снь погребе́нїю твоемꙋ̀ прино́сѧтъ, хрⷭ҇тѐ мо́й.

<rubric class="inline">рл҃в.</rubric> <red>П</red>ри́зри на мѧ̀, и҆ поми́лꙋй мѧ̀, по сꙋдꙋ̀ лю́бѧщихъ и҆́мѧ твоѐ.

<red>С</red>не́мъ съ дре́ва и҆́же ѿ а҆рїмаѳе́а, плащани́цею ѡ҆бви́въ во гро́бѣ тѧ̀ погреба́етъ.

<rubric class="inline">рл҃г.</rubric> <red>С</red>тѡпы̀ моѧ̑ напра́ви по словесѝ твоемꙋ̀, и҆ да не ѡ҆блада́етъ мно́ю всѧ́кое беззако́нїе.

<red>М</red>ѷронѡ́сицы прїидо́ша, мѵ́ра тебѣ̀ хрⷭ҇тѐ мо́й носѧ́щыѧ премꙋ́дрѡ.

<rubric class="inline">рл҃д.</rubric> <red>И҆</red>зба́ви мѧ̀ ѿ клеветы̀ человѣ́ческїѧ, и҆ сохраню̀ за́пѡвѣди твоѧ̑.

<red>Г</red>рѧдѝ всѧ̀ тва́рь, пѣ̑сни и҆схѡ́дныѧ принесе́мъ зижди́телю.

<rubric class="inline">рл҃є.</rubric> <red>Л</red>ицѐ твоѐ просвѣтѝ на раба̀ твоего̀ и҆ наꙋчи́ мѧ ѡ҆правда́нїємъ твои̑мъ.

<red>Ꙗ҆́</red>кѡ ме́ртва жива́го съ мѷроно́сицами, всѝ мѷропома́жемъ мꙋ́дреннѡ.

<rubric class="inline">рл҃ѕ.</rubric> <red>И҆</red>схѡ́дища водна̑ѧ и҆зведо́стѣ ѻ҆́чи моѝ, поне́же не сохрани́хъ зако́на твоегѡ̀.

<red>І҆</red>ѡ́сифе требл҃же́нне, погребѝ тѣ́ло хрⷭ҇та̀ жизнода́вца.

<rubric class="inline">рл҃з.</rubric> <red>П</red>ра́веденъ є҆сѝ гдⷭ҇и, и҆ пра́ви сꙋдѝ твоѝ.

<red>И҆̀</red>хже воспита̀ ма́нною, воздвиго́ша пѧ́тꙋ на бл҃годѣ́телѧ.

<rubric class="inline">рл҃и.</rubric> <red>З</red>аповѣ́далъ є҆сѝ пра́вдꙋ, свидѣ̑нїѧ твоѧ̑, и҆ и҆́стинꙋ ѕѣлѡ̀.

<red>И҆̀</red>хже воспита̀ ма́нною, прино́сѧтъ сп҃сꙋ же́лчь кꙋ́пнѡ и҆ ѻ҆́цетъ.

<rubric class="inline">рл҃ѳ.</rubric> <red>И҆</red>ста́ѧла мѧ̀ є҆́сть ре́вность твоѧ̀, ꙗ҆́кѡ забы́ша словеса̀ твоѧ̑ вразѝ моѝ.

<red>Ѽ</red> пребезꙋ́мїѧ, и҆ хрⷭ҇тоꙋбі́йства прⷪ҇рокоꙋбі́йцъ!

<rubric class="inline">р҃м.</rubric> <red>Р</red>азжже́но сло́во твоѐ ѕѣлѡ̀, и҆ ра́бъ тво́й возлюбѝ є҆̀.

<red>Ꙗ҆́</red>коже безꙋ́мный слꙋжи́тель, предадѐ ѹ҆чени́къ бе́зднꙋ премꙋ́дрости.

<rubric class="inline">рм҃а.</rubric> <red>Ю҆</red>нѣ́йшїй а҆́зъ є҆́смь и҆ ѹ҆ничиже́нъ, ѡ҆правда́нїй твои́хъ не забы́хъ.

<red>И҆</red>зба́вителѧ ѡ҆ста́вивъ, плѣ́нникъ ѡ҆ста́висѧ льсти́вый і҆ꙋ́да.

<rubric class="inline">рм҃в.</rubric> <red>П</red>ра́вда твоѧ̀ пра́вда во вѣ́къ, и҆ зако́нъ тво́й и҆́стина.

<red>П</red>о соломѡ́нꙋ, ро́въ глꙋбо́кїй, ѹ҆ста̀ є҆врє́й беззако́нныхъ.

<rubric class="inline">рм҃г.</rubric> <red>С</red>кѡ́рби и҆ нꙋ́жди ѡ҆брѣто́ша мѧ̀, за́пѡвѣди твоѧ̑ поꙋче́нїе моѐ.

<red>В</red>ъ стропо́тныхъ ше́ствїихъ є҆вре́ѡвъ беззако́нныхъ, волчцы̀ и҆ сѣ̑ти.

<rubric class="inline">рм҃д.</rubric> <red>П</red>ра́вда свидѣ̑нїѧ твоѧ̑ въ вѣ́къ: вразꙋми́ мѧ, и҆ жи́въ бꙋ́дꙋ.

<red>І҆</red>ѡ́сифъ погреба́етъ съ нїкоди́момъ мертволѣ́пнѡ зижди́телѧ.

<rubric class="inline">рм҃є.</rubric> <red>В</red>оззва́хъ всѣ́мъ се́рдцемъ мои́мъ, ѹ҆слы́ши мѧ̀ гдⷭ҇и, ѡ҆правда̑нїѧ твоѧ̑ взыщꙋ̀.

<red>Ж</red>изнода́вче сп҃се, сла́ва держа́вѣ твое́й, а҆́дъ разо́ршей.

<rubric class="inline">рм҃ѕ.</rubric> <red>В</red>оззва́хъ тѝ, сп҃си́ мѧ, и҆ сохраню̀ свидѣ̑нїѧ твоѧ̑.

<red>Л</red>ежа́ща тѧ̀ пречⷭ҇таѧ ви́дѧщи, сло́ве, матеролѣ́пнѡ пла́каше.

<rubric class="inline">рм҃з.</rubric> <red>П</red>редвари́хъ въ безго́дїи, и҆ воззва́хъ, на словеса̀ твоѧ̑ ѹ҆пова́хъ.

<red>Ѽ</red> сладча́йшаѧ моѧ̀ весно̀, сладча́йшее моѐ ча́до! Гдѣ̀ твоѧ̀ за́йде добро́та;

<rubric class="inline">рм҃и.</rubric> <red>П</red>редвари́стѣ ѻ҆́чи моѝ ко ѹ҆́трꙋ, поꙋчи́тисѧ словесє́мъ твои̑мъ.

<red>П</red>ла́чь сподвиза́ше всечⷭ҇таѧ твоѧ̀ мт҃и, тебѣ̀ сло́ве ѹ҆ме́ршꙋ.

<rubric class="inline">рм҃ѳ.</rubric> <red>Г</red>ла́съ мо́й ѹ҆слы́ши гдⷭ҇и, по млⷭ҇ти твое́й, по сꙋдьбѣ̀ твое́й живи́ мѧ.

<red>Ж</red>єны̀ съ мѵ́ры прїидо́ша пома́зати хрⷭ҇та̀ бж҃е́ственнаго мѵ́ра.

<rubric class="inline">р҃н.</rubric> <red>П</red>рибли́жишасѧ гонѧ́щїи мѧ̀ беззако́нїемъ, ѿ зако́на же твоегѡ̀ ѹ҆дали́шасѧ.

<red>С</red>ме́рть сме́ртїю ты̀ ѹ҆мерщвлѧ́еши бж҃е мо́й, бж҃е́ственною си́лою твое́ю.

<rubric class="inline">рн҃а.</rubric> <red>Б</red>ли́зъ є҆сѝ ты̀ гдⷭ҇и, и҆ всѝ пꙋтїѐ твоѝ и҆́стина.

<red>П</red>рельсти́сѧ преле́стникъ, прельсти́выйсѧ и҆збавлѧ́етсѧ, премꙋ́дростїю твое́ю бж҃е мо́й.

<rubric class="inline">рн҃в.</rubric> <red>И҆</red>спе́рва позна́хъ ѿ свидѣ́нїй твои́хъ, ꙗ҆́кѡ во вѣ́къ ѡ҆снова́лъ ѧ҆̀ є҆сѝ.

<red>В</red>о дно̀ а҆́дово низведе́нъ бы́сть преда́тель, въ кла́денецъ и҆стлѣ́нїѧ.

<rubric class="inline">рн҃г.</rubric> <red>В</red>и́ждь смире́нїе моѐ, и҆ и҆зми́ мѧ, ꙗ҆́кѡ зако́на твоегѡ̀ не забы́хъ.

<red>В</red>олчцы̀ и҆ сѣ̑ти пꙋтїѐ треѻкаѧ́ннагѡ безꙋ́мнагѡ і҆ꙋ́ды.

<rubric class="inline">рн҃д.</rubric> <red>С</red>ꙋдѝ сꙋ́дъ мо́й, и҆ и҆зба́ви мѧ̀, словесѐ ра́ди твоегѡ̀ живи́ мѧ.

<red>В</red>сѝ спогиба́ютъ распина́телїе твоѝ сло́ве, сн҃е бж҃їй всецр҃ю̀.

<rubric class="inline">рн҃є.</rubric> <red>Д</red>але́че ѿ грѣ̑шникъ сп҃се́нїе, ꙗ҆́кѡ ѡ҆правда́нїй твои́хъ не взыска́ша.

<red>В</red>ъ кла́денецъ и҆стлѣ́нїѧ всѝ спогиба́ютъ мꙋ́жїе крове́й.

<rubric class="inline">рн҃ѕ.</rubric> <red>Щ</red>едрѡ́ты твоѧ̑ мно́ги гдⷭ҇и, по сꙋдьбѣ̀ твое́й живи́ мѧ.

<red>С</red>н҃е бж҃їй всецр҃ю̀ бж҃е мо́й, созда́телю мо́й, ка́кѡ стрⷭ҇ть под̾ѧ́лъ є҆сѝ;

<rubric class="inline">рн҃з.</rubric> <red>М</red>но́зи и҆згонѧ́щїи мѧ̀ и҆ стꙋжа́ющїи мѝ, ѿ свидѣ́нїй твои́хъ не ѹ҆клони́хсѧ.

<red>Ю҆́</red>ница тельца̀ на дре́вѣ повѣ́шена взыва́ше зрѧ́щи.

<rubric class="inline">рн҃и.</rubric> <red>В</red>и́дѣхъ неразꙋмѣва́ющыѧ и҆ и҆ста́ѧхъ, ꙗ҆́кѡ слове́съ твои́хъ не сохрани́ша.

<red>Т</red>ѣ́ло живоно́сное і҆ѡ́сифъ погреба́етъ съ нїкоди́момъ.

<rubric class="inline">рн҃ѳ.</rubric> <red>В</red>и́ждь, ꙗ҆́кѡ за́пѡвѣди твоѧ̑ возлюби́хъ гдⷭ҇и, по млⷭ҇ти твое́й живи́ мѧ.

<red>В</red>зыва́ше ѻ҆трокови́ца те́плѣ сле́зы точа́щи, ѹ҆тро́бою пробода́ема.

<rubric class="inline">р҃ѯ.</rubric> <red>Н</red>ача́ло слове́съ твои́хъ и҆́стина, и҆ во вѣ́къ всѧ̑ сꙋдьбы̑ пра́вды твоеѧ̀.

<red>С</red>вѣ́те ѻ҆́чїю моє́ю, сладча́йшее моѐ ча́до, ка́кѡ во гро́бѣ ны́нѣ покрыва́ешисѧ;

<rubric class="inline">рѯ҃а.</rubric> <red>К</red>нѧ́зи погна́ша мѧ̀ тꙋ́не, и҆ ѿ слове́съ твои́хъ ѹ҆боѧ́сѧ се́рдце моѐ.

<red>А҆</red>да́ма и҆ є҆́ѵꙋ свободи́ти, мт҃и не рыда́й, сїѧ̑ страждꙋ̀.

<rubric class="inline">рѯ҃в.</rubric> <red>В</red>озра́дꙋюсѧ а҆́зъ ѡ҆ словесѣ́хъ твои́хъ, ꙗ҆́кѡ ѡ҆брѣта́ѧй коры́сть мно́гꙋ.

<red>П</red>рославлѧ́ю твоѐ, сн҃е мо́й, кра́йнее бл҃гоꙋтро́бїе, є҆гѡ́же ра́ди сїѧ̑ стра́ждеши.

<rubric class="inline">рѯ҃г.</rubric> <red>Н</red>епра́вдꙋ возненави́дѣхъ и҆ ѡ҆мерзи́хъ зако́нъ же тво́й возлюби́хъ.

<red>Ѻ҆́</red>цтомъ напое́нъ бы́лъ є҆сѝ и҆ же́лчїю ще́дре, дре́внее разрѣша́ѧ вкꙋше́нїе.

<rubric class="inline">рѯ҃д.</rubric> <red>С</red>едмери́цею дне́мъ хвали́хъ тѧ̀, ѡ҆ сꙋдьба́хъ пра́вды твоеѧ̀.

<red>Н</red>а крⷭ҇тѣ̀ пригвозди́лсѧ є҆сѝ, дре́вле лю́ди твоѧ̑ столпо́мъ ѻ҆́блачнымъ покрыва́ѧй.

<rubric class="inline">рѯ҃є.</rubric> <red>М</red>и́ръ мно́гъ лю́бѧщымъ зако́нъ тво́й, и҆ нѣ́сть и҆̀мъ собла́зна.

<red>М</red>ѷронѡ́сицы сп҃се ко гро́бꙋ прише́дшыѧ, мѵ́ра принесо́ша тебѣ̀.

<rubric class="inline">рѯ҃ѕ.</rubric> <red>Ч</red>а́ѧхъ сп҃се́нїѧ твоегѡ̀ гдⷭ҇и, и҆ за́пѡвѣди твоѧ̑ возлюби́хъ.

<red>В</red>оста́ни ще́дре, ѿ про́пастей а҆́дскихъ возставлѧ́ѧй на́съ.

<rubric class="inline">рѯ҃з.</rubric> <red>С</red>охранѝ дꙋша̀ моѧ̀ свидѣ̑нїѧ твоѧ̑, и҆ возлюбѝ ѧ҆̀ ѕѣлѡ̀.

<red>В</red>оскреснѝ жизнода́вче, ро́ждшаѧ тѧ̀ мт҃и сле́зы точа́щи глаго́летъ.

<rubric class="inline">рѯ҃и.</rubric> <red>С</red>охрани́хъ за́пѡвѣди твоѧ̑ и҆ свидѣ̑нїѧ твоѧ̑, ꙗ҆́кѡ всѝ пꙋтїѐ моѝ пред̾ тобо́ю гдⷭ҇и.

<red>П</red>отщи́сѧ воскрⷭ҇нꙋти, печа́ль разрѣша́ѧ сло́ве, чи́стѡ ро́ждшїѧ тѧ̀.

<rubric class="inline">рѯ҃ѳ.</rubric> <red>Д</red>а прибли́житсѧ моле́нїе моѐ пред̾ тѧ̀ гдⷭ҇и, по словесѝ твоемꙋ̀ вразꙋми́ мѧ.

<red>Н</red>бⷭ҇ныѧ си̑лы ѹ҆жасо́шасѧ стра́хомъ, ме́ртва тѧ̀ зрѧ́ще.

<rubric class="inline">р҃ѻ.</rubric> <red>Д</red>а вни́детъ проше́нїе моѐ пред̾ тѧ̀ гдⷭ҇и, по словесѝ твоемꙋ̀ и҆зба́ви мѧ̀.

<red>Л</red>юбо́вїю же и҆ стра́хомъ стрⷭ҇ти твоѧ̑ почита́ющымъ, да́ждь прегрѣше́нїй разрѣше́нїе.

<rubric class="inline">рѻ҃а.</rubric> <red>Ѿ</red>ры́гнꙋтъ ѹ҆стнѣ̀ моѝ пѣ́нїе, є҆гда̀ наꙋчи́ши мѧ̀ ѡ҆правда́нїємъ твои̑мъ.

<red>Ѽ</red> ѹ҆жа́снагѡ и҆ стра́ннагѡ видѣ́нїѧ, бж҃їй сло́ве! Ка́кѡ землѧ́ тѧ спокрыва́етъ;

<rubric class="inline">рѻ҃в.</rubric> <red>П</red>ровѣща́етъ ѧ҆зы́къ мо́й словеса̀ твоѧ̑, ꙗ҆́кѡ всѧ̑ за́пѡвѣди твоѧ̑ пра́вда.

<red>Н</red>осѧ́й тѧ̀ дре́вле сп҃се, і҆ѡ́сифъ бѣ́гаетъ, и҆ ны́нѣ тѧ̀ и҆ны́й погреба́етъ.

<rubric class="inline">рѻ҃г.</rubric> <red>Д</red>а бꙋ́детъ рꙋка̀ твоѧ̀ є҆́же сп҃сти́ мѧ, ꙗ҆́кѡ за́пѡвѣди твоѧ̑ и҆зво́лихъ.

<red>П</red>ла́четъ и҆ рыда́етъ тѧ̀ пречⷭ҇таѧ мт҃и твоѧ̀, сп҃се мо́й ѹ҆мерщвле́наго.

<rubric class="inline">рѻ҃д.</rubric> <red>В</red>озжела́хъ сп҃се́нїе твоѐ гдⷭ҇и, и҆ зако́нъ тво́й поꙋче́нїе моѐ є҆́сть.

<red>Ѹ҆</red>жаса́ютсѧ ѹ҆мы̀ стра́ннагѡ, и҆ ѹ҆жа́снагѡ тебѐ всѣ́хъ созда́телѧ, погребе́нїѧ.

<rubric class="inline">рѻ҃є.</rubric> <red>Ж</red>ива̀ бꙋ́детъ дꙋша̀ моѧ̀, и҆ восхва́литъ тѧ̀, и҆ сꙋдьбы̑ твоѧ̑ помо́гꙋтъ мнѣ̀.

<red>И҆</red>злїѧ́ша на гро́бъ мѷронѡ́сицы мѵ̑ра, ѕѣлѡ̀ ра́нѡ прише́дшыѧ.

<rubric class="inline">рѻ҃ѕ.</rubric> <red>З</red>аблꙋди́хъ ꙗ҆́кѡ ѻ҆вча̀ поги́бшее, взыщѝ раба̀ твоего̀, ꙗ҆́кѡ за́повѣдей твои́хъ не забы́хъ.

<red>М</red>и́ръ цр҃кви, лю́демъ твои̑мъ сп҃се́нїе да́рꙋй воста́нїемъ твои́мъ.

<rubric class="inline">Сла́ва:</rubric> <red>Ѽ</red> трⷪ҇це бж҃е мо́й, ѻ҆́ч҃е, сн҃е и҆ дш҃е, поми́лꙋй мі́ръ.

<rubric class="inline">И҆ ны́нѣ:</rubric> <red>В</red>и́дѣти твоегѡ̀ сн҃а воскрⷭ҇нїе, дв҃о, сподо́би твоѧ̑ рабы̑.

<rubric>И҆ а҆́бїе пое́мъ тропарѝ сїѧ̑, во гла́съ є҃:</rubric>

<red>Б</red>л҃гослове́нъ є҆сѝ гдⷭ҇и, наꙋчи́ мѧ ѡ҆правда́нїємъ твои̑мъ.

<red>А҆́</red>гг҃льскїй собо́ръ ѹ҆диви́сѧ, зрѧ̀ тебѐ въ ме́ртвыхъ вмѣни́вшасѧ, сме́ртнꙋю же сп҃се крѣ́пость разори́вша, и҆ съ собо́ю а҆да́ма воздви́гша, и҆ ѿ а҆́да всѧ̑ свобо́ждша.

<incipit><red>Б</red>л҃гослове́нъ є҆сѝ гдⷭ҇и:</incipit>

<red>П</red>очто̀ мѵ̑ра съ ми́лостивными слеза́ми, ѽ ѹ҆чєни́цы растворѧ́ете; блиста́ѧйсѧ во гро́бѣ а҆́гг҃лъ мѷроно́сицамъ вѣща́ше: ви́дите вы̀ гро́бъ, и҆ ѹ҆разꙋмѣ́йте, сп҃съ бо воскр҃се ѿ гро́ба.

<incipit><red>Б</red>л҃гослове́нъ є҆сѝ гдⷭ҇и:</incipit>

<red>Ѕ</red>ѣлѡ̀ ра́нѡ мѷронѡ́сицы теча́хꙋ ко гро́бꙋ твоемꙋ̀, рыда́ющыѧ, но предста̀ къ ни̑мъ а҆́гг҃лъ и҆ речѐ: рыда́нїѧ вре́мѧ преста̀, не пла́чите: воскрⷭ҇нїе же а҆пⷭ҇лѡмъ рцы́те.

<incipit><red>Б</red>л҃гослове́нъ є҆сѝ гдⷭ҇и:</incipit>

<red>М</red>ѷронѡ́сицы жєны̀, съ мѵ́ры прише́дшыѧ ко гро́бꙋ твоемꙋ̀ сп҃се, рыда́хꙋ: а҆́гг҃лъ же къ ни̑мъ речѐ, глаго́лѧ: что̀ съ ме́ртвыми жива́го помышлѧ́ете; ꙗ҆́кѡ бг҃ъ бо воскр҃се ѿ гро́ба.

<rubric class="inline">Трⷪ҇ченъ:</rubric> <red>П</red>оклони́мсѧ ѻ҆ц҃ꙋ̀, и҆ є҆гѡ̀ сн҃ови, и҆ ст҃о́мꙋ дх҃ꙋ, ст҃ѣ́й трⷪ҇цѣ во є҆ди́номъ сꙋществѣ̀, съ серафі́мы зовꙋ́ще: ст҃ъ, ст҃ъ, ст҃ъ є҆сѝ гдⷭ҇и.

<rubric class="inline">Бг҃оро́диченъ:</rubric> <red>Ж</red>изнода́вца ро́ждши, грѣха̀ дв҃о а҆да́ма и҆зба́вила є҆сѝ, ра́дость же є҆́ѵѣ въ печа́ли мѣ́сто подала̀ є҆сѝ: па́дшыѧ же ѿ жи́зни къ се́й напра́ви, и҆з̾ тебѐ воплоти́выйсѧ бг҃ъ и҆ чл҃вѣ́къ.

<red>А҆</red>ллилꙋ́їа, <rubric class="inline">три́жды.</rubric>

<rubric>Та́же, є҆ктенїа̀ ма́лаѧ.</rubric>

<rubric class="inline">Возгла́съ:</rubric> <red>Т</red>ы́ бо є҆сѝ цр҃ь ми́ра, хрⷭ҇тѐ бж҃е на́шъ, и҆ тебѣ̀ сла́вꙋ возсыла́емъ, со безнача́льнымъ твои́мъ ѻ҆ц҃е́мъ, и҆ съ прест҃ы́мъ, и҆ бл҃ги́мъ, и҆ животворѧ́щимъ твои́мъ дх҃омъ, ны́нѣ и҆ при́снѡ, и҆ во вѣ́ки вѣкѡ́въ.

<rubric>И҆ пое́мъ сѣда́ленъ днѐ, гла́съ а҃.</rubric>

<podoben>Подо́бенъ: <incipit><red>Г</red>ро́бъ тво́й сп҃се:</incipit></podoben>

<red>П</red>лащани́цею чи́стою, и҆ а҆рѡма́ты бж҃е́ственными тѣ́ло чⷭ҇тно́е, и҆спроси́въ ѹ҆ пїла́та мѷропомазꙋ́етъ, и҆ полага́етъ і҆ѡ́сифъ въ но́вомъ гро́бѣ. Тѣ́мже ѹ҆ра́нше мѷронѡ́сицы жєны̀, возопи́ша покажѝ на́мъ, ꙗ҆́коже предре́клъ є҆сѝ хрⷭ҇тѐ, воскрⷭ҇нїе.

<rubric>Сла́ва, коне́цъ. И҆ ны́нѣ, дрꙋгі́й подо́бенъ:</rubric>

<red>Ѹ҆</red>жасо́шасѧ ли́цы а҆́гг҃льстїи, зрѧ́ще сѣдѧ́щаго въ нѣ́дрѣхъ ѻ҆́ч҃ихъ: ка́кѡ во гро́бъ полага́етсѧ ꙗ҆́кѡ ме́ртвъ безсме́ртный! Є҆го́же чи́ни а҆́гг҃льстїи ѡ҆крꙋжа́ютъ и҆ сла́вѧтъ съ ме́ртвыми во а҆́дѣ, ꙗ҆́кѡ зижди́телѧ и҆ гдⷭ҇а.

<rubric>Та́же быва́етъ чте́нїе въ толкова́нїи є҆ѵⷢ҇лїа на матѳе́а, зача́ло рд҃і:</rubric>

<red>В</red>о ѹ҆́трїй же де́нь, и҆́же є҆́сть по пѧтцѣ̀:

<rubric><incipit><red>В</red>оскрⷭ҇нїе хрⷭ҇то́во:</incipit> не глаго́лемъ. Но а҆́бїе ѱало́мъ н҃.</rubric>

<rubric>И҆ пое́мъ канѡ́нъ, і҆рмо́съ по два́жды, а҆ тропарѝ на в҃і. И҆ па́ки послѣдѝ і҆рмо́съ ѻ҆́ба ли̑ка вкꙋ́пѣ. Є҆́сть же канѡ́нъ, ѿ пе́рвыѧ пѣ́сни до шесты́ѧ, творе́нїе ма́рка мона́ха, є҆пⷭ҇кпа і҆дрꙋ́итскагѡ: і҆рмосы́ же творе́нїе жены̀ нѣ́кїѧ, кассі́и и҆менꙋ́емыѧ. Ѿ ѕ҃-й же пѣ́сни до конца̀ творе́нїе господи́на космы̀. Гла́съ ѕ҃. Краегране́сїе же канѡ́на: <acrostic><red>К</red>аі̀ си́мерон дѐ са́вватон ме́лпѡ ме́га.</acrostic> Сі́есть: <acrostic><red>И҆</red> дне́сь же сꙋббѡ́тꙋ пою̀ вели́кꙋю.</acrostic></rubric>

## Пѣ́снь а҃.

<rubric class="inline">І҆рмо́съ:</rubric> <irmos><red>В</red>олно́ю морско́ю скры́вшаго дре́вле, гони́телѧ мꙋчи́телѧ под̾ земле́ю скры́ша сп҃се́нныхъ ѻ҆́троцы: но мы̀ ꙗ҆́кѡ ѻ҆трокови̑цы, гдⷭ҇ви пои́мъ, сла́внѡ во просла́висѧ.</irmos>

<red>Г</red>дⷭ҇и бж҃е мо́й, и҆схо́дное пѣ́нїе, и҆ надгро́бнꙋю тебѣ̀ пѣ́снь воспою̀, погребе́нїемъ твои́мъ жи́зни моеѧ̀ вхо́ды ѿве́рзшемꙋ, и҆ сме́ртїю сме́рть и҆ а҆́дъ ѹ҆мертви́вшемꙋ.

<red>Г</red>орѣ́ тѧ на прⷭ҇то́лѣ и҆ до́лѣ во гро́бѣ, премі̑рнаѧ и҆ подзє́мнаѧ, помышлѧ́ющаѧ сп҃се мо́й, зы́блѧхꙋсѧ ѹ҆мерщвле́нїемъ твои́мъ: па́че ѹ҆ма́ бо ви́дѣнъ бы́лъ є҆сѝ ме́ртвъ, живонача́льниче.

<red>Д</red>а твоеѧ̀ сла́вы всѧ̑ и҆спо́лниши, сше́лъ є҆сѝ въ ни̑жнѧѧ землѝ: ѿ тебе́ бо не скры́сѧ соста́въ мо́й и҆́же во а҆да́мѣ, и҆ погребе́нъ, и҆стлѣ́вша мѧ̀ ѡ҆бновлѧ́еши чл҃вѣколю́бче.

## Пѣ́снь г҃.

<rubric class="inline">І҆рмо́съ:</rubric> <irmos><red>Т</red>ебѐ на вода́хъ повѣ́сившаго всю̀ зе́млю неѡдержи́мѡ, тва́рь ви́дѣвши на ло́бнѣмъ ви́сима, ѹ҆́жасомъ мно́гимъ содрога́шесѧ, нѣ́сть ст҃ъ, ра́звѣ тебѐ гдⷭ҇и, взыва́ющи.</irmos>

<red>Ѡ҆́</red>бразы погребе́нїѧ твоегѡ̀ показа́лъ є҆сѝ, видѣ̑нїѧ ѹ҆мно́живъ: ны́нѣ же сокровє́ннаѧ твоѧ̑ бг҃омꙋ́жнѡ ѹ҆ѧсни́лъ є҆сѝ, и҆ сꙋ́щымъ во а҆́дѣ влⷣко, нѣ́сть ст҃ъ, ра́звѣ тебѐ гдⷭ҇и, взыва́ющымъ.

<red>П</red>росте́рлъ є҆сѝ дла̑ни, и҆ соедини́лъ є҆сѝ дре́вле разстоѧ̑щаѧсѧ: ѡ҆дѣѧ́нїемъ же сп҃се, є҆́же въ плащани́цѣ и҆ во гро́бѣ, ѡ҆кова̑нныѧ разрѣши́лъ є҆сѝ, нѣ́сть ст҃ъ, ра́звѣ тебѐ гдⷭ҇и, взыва́ющыѧ.

<red>Г</red>ро́бомъ и҆ печа́тьми, невмѣсти́ме, содержи́мь бы́лъ є҆сѝ хотѣ́нїемъ: и҆́бо си́лꙋ твою̀ дѣ́йствы показа́лъ є҆сѝ, бг҃одѣ́йственнѡ пою́щымъ: нѣ́сть ст҃ъ, ра́звѣ тебѐ гдⷭ҇и, чл҃вѣколю́бче.

<rubric>Сѣда́ленъ, гла́съ а҃:</rubric>

<red>Г</red>ро́бъ тво́й сп҃се, во́ини стрегꙋ́щїи, ме́ртви ѿ ѡ҆блиста́нїѧ ꙗ҆́вльшагѡсѧ а҆́гг҃ла бы́ша, проповѣ́дающа жена́мъ воскрⷭ҇нїе. Тебѐ сла́вимъ тлѝ потреби́телѧ: тебѣ̀ припа́даемъ воскрⷭ҇шемꙋ и҆з̾ гро́ба, и҆ є҆ди́номꙋ бг҃ꙋ на́шемꙋ.

<rubric>Сла́ва, и҆ ны́нѣ, то́йже.</rubric>

<rubric class="inline">І҆рмо́съ:</rubric> <irmos><red>Н</red>а крⷭ҇тѣ̀ твоѐ бж҃е́ственное и҆стоща́нїе прови́дѧ а҆ввакꙋ́мъ, ѹ҆жа́ссѧ, вопїѧ́ше: ты̀ си́льныхъ пресѣ́клъ є҆сѝ держа́вꙋ бл҃же, прїѡбща́ѧсѧ сꙋ́щымъ во а҆́дѣ, ꙗ҆́кѡ всеси́ленъ.</irmos>

<red>С</red>едьмы́й де́нь дне́сь ѡ҆ст҃и́лъ є҆сѝ, є҆го́же дре́вле бл҃гослови́лъ є҆сѝ ѹ҆покое́нїемъ дѣ́лъ: прево́диши бо всѧ́чєскаѧ и҆ ѡ҆бновлѧ́еши, сꙋббѡ́тствꙋѧ сп҃се мо́й, и҆ назида́ѧ.

<red>С</red>и́лою лꙋ́чшагѡ, побѣди́вшагѡ тебѐ, ѿ пло́ти дꙋша̀ твоѧ̀ раздѣли́сѧ: растерза́ющи бо ѻ҆боѧ̀ ѹ҆́зы, сме́рти и҆ а҆́да, сло́ве, держа́вою твое́ю.

<red>А҆́</red>дъ сло́ве срѣ́тъ тѧ̀ ѡ҆горчи́сѧ, чл҃вѣ́ка зрѧ̀ ѡ҆боже́на, ѹ҆ѧ́звлена ра́нами, и҆ всесильнодѣ́телѧ, стра́шнымъ же зра́комъ поги́бе.

## Пѣ́снь є҃.

<rubric class="inline">І҆рмо́съ:</rubric> <irmos><red>Б</red>г҃оѧвле́нїѧ твоегѡ̀ хрⷭ҇тѐ, къ на́мъ ми́лостивнѡ бы́вшагѡ, и҆са́їа свѣ́тъ ви́дѣвъ невече́рнїй, и҆з̾ но́щи ѹ҆́треневавъ взыва́ше: воскрⷭ҇нꙋтъ ме́ртвїи, и҆ воста́нꙋтъ сꙋ́щїи во гробѣ́хъ, и҆ всѝ земноро́днїи возра́дꙋютсѧ.</irmos>

<red>Н</red>овотвори́ши земны̑ѧ созда́телю, пе́рстенъ бы́въ, и҆ плащани́ца и҆ гро́бъ ꙗ҆влѧ́ютъ є҆́же въ тебѣ̀ сло́ве, та́инство: бл҃гоѡбра́зный бо совѣ́тникъ, тебѐ ро́ждшагѡ совѣ́тъ ѡ҆бразꙋ́етъ, въ тебѣ̀ велелѣ́пнѡ новотворѧ́щагѡ мѧ̀.

<red>С</red>ме́ртїю сме́ртное, погребе́нїемъ тлѣ́нное прелага́еши, нетлѣ́нно твори́ши бо, бг҃олѣ́пнѡ безсме́ртно творѧ̀ прїѧ́тїе: пло́ть бо твоѧ̀ и҆стлѣ́нїѧ не ви́дѣ влⷣко, нижѐ дш҃а̀ твоѧ̀ во а҆́дѣ страннолѣ́пнѡ ѡ҆ста́влена бы́сть.

<red>И҆</red>з̾ небра́чныѧ проше́дъ, и҆ прободе́нъ въ ре́бра содѣ́телю мо́й, и҆з̾ неѧ̀ содѣ́лалъ є҆сѝ ѡ҆бновле́нїе є҆́ѵино, а҆да́мъ бы́въ, ѹ҆снꙋ́въ па́че є҆стества̀ сно́мъ є҆сте́ственнымъ, и҆ жи́знь воздви́гнꙋвъ ѿ сна̀ и҆ тлѣ́нїѧ, ꙗ҆́кѡ всеси́ленъ.

## Пѣ́снь ѕ҃.

<rubric class="inline">І҆рмо́съ:</rubric> <irmos><red>Ꙗ҆́</red>тъ бы́сть, но не ѹ҆держа́нъ въ пе́рсѣхъ ки́товыхъ і҆ѡ́на: тво́й бо ѡ҆́бразъ носѧ̀, страда́вшагѡ, и҆ погребе́нїю да́вшагѡсѧ, ꙗ҆́кѡ ѿ черто́га ѿ ѕвѣ́рѧ и҆зы́де: приглаша́ше же кꙋстѡді́и, хранѧ́щїи сꙋ́єтнаѧ и҆ лѡ́жнаѧ, млⷭ҇ть сїю̀ ѡ҆ста́вили є҆стѐ.</irmos>

<red>Б</red>їе́нъ бы́лъ є҆сѝ, но не раздѣли́лсѧ є҆сѝ сло́ве, є҆ѧ́же причасти́лсѧ є҆сѝ пло́ти: а҆́ще бо и҆ разори́сѧ тво́й хра́мъ во вре́мѧ стрⷭ҇ти, но и҆ та́кѡ є҆ди́нъ бѣ̀ соста́въ бж҃ества̀ и҆ пло́ти твоеѧ̀. Во ѻ҆бои́хъ бо є҆ди́нъ є҆сѝ сн҃ъ, сло́во бж҃їе, бг҃ъ и҆ чл҃вѣ́къ.

<red>Ч</red>еловѣкоꙋбі́йственно, но не бг҃оꙋбі́йственно бы́сть прегрѣше́нїе а҆да́мово: а҆́ще бо и҆ пострада̀ твоеѧ̀ пло́ти пе́рстное сꙋщество̀, но бж҃ество̀ безстра́стно пребы́сть: тлѣ́нное же твоѐ на нетлѣ́нїе преложи́лъ є҆сѝ, и҆ нетлѣ́нныѧ жи́зни показа́лъ є҆сѝ и҆сто́чникъ воскрⷭ҇нїемъ.

<red>Ц</red>а́рствꙋетъ а҆́дъ, но не вѣ́чнꙋетъ над̾ ро́домъ человѣ́ческимъ: ты́ бо поло́жсѧ во гро́бѣ держа́вне, живонача́льною дла́нїю, сме́рти ключѝ разве́рглъ є҆сѝ, и҆ проповѣ́далъ є҆сѝ ѿ вѣ́ка та́мѡ спѧ́щымъ, и҆збавле́нїе нело́жное бы́въ сп҃се, мє́ртвымъ пе́рвенецъ.

<rubric>Конда́къ, гла́съ ѕ҃:</rubric>

<red>Б</red>е́зднꙋ заключи́вый, ме́ртвъ зри́тсѧ, и҆ смѵ́рною и҆ плащани́цею ѡ҆бви́всѧ, во гро́бѣ полага́етсѧ ꙗ҆́кѡ сме́ртный безсме́ртный: жєны́ же прїидо́ша пома́зати є҆го̀ мѵ́ромъ, пла́чꙋщыѧ го́рькѡ и҆ вопїю́щыѧ: сїѧ̀ сꙋббѡ́та є҆́сть пребл҃гослове́ннаѧ, въ не́йже хрⷭ҇то́съ ѹ҆снꙋ́въ, воскре́снетъ тридне́венъ.

<rubric class="inline">І҆́косъ:</rubric> <red>С</red>одержа́й всѧ̑ на крⷭ҇тъ вознесе́сѧ, и҆ рыда́етъ всѧ̀ тва́рь, того̀ ви́дѧщи на́га ви́сѧща на дре́вѣ, со́лнце лꙋчы̀ сокры̀, и҆ ѕвѣ́зды ѿложи́ша свѣ́тъ: землѧ́ же со мно́гимъ стра́хомъ поколеба́сѧ, и҆ мо́ре побѣжѐ, и҆ ка́менїе распаде́сѧ, гро́би же мно́зи ѿверзо́шасѧ, и҆ тѣлеса̀ воста́ша ст҃ы́хъ мꙋже́й. А҆́дъ ни́зꙋ сте́нетъ, и҆ і҆ꙋде́є совѣ́тꙋютъ ѡ҆клевета́ти хрⷭ҇то́во воскрⷭ҇нїе. Жєны́ же взыва́ютъ: сїѧ̀ сꙋббѡ́та є҆́сть пребл҃гослове́ннаѧ, въ не́йже хрⷭ҇то́съ ѹ҆снꙋ́въ, воскрⷭ҇нетъ тридне́венъ.

[[fold-rubric:Сѷнаѯа́рь.]]

<rubric>Стїхѝ:</rubric>

<div class="verse">
<red>В</red>сꙋ́е храни́ши гро́бъ кꙋстѡді́е:<br>
<red>Н</red>е бо̀ содержи́тъ ра́ка саможиво́тїѧ.
</div>

<versal>В</versal>о ст҃ꙋ́ю и҆ вели́кꙋю сꙋббѡ́тꙋ, бг҃отѣле́сное погребе́нїе гдⷭ҇а бг҃а и҆ сп҃са на́шегѡ і҆и҃са хрⷭ҇та̀, и҆ є҆́же во а҆́дъ соше́ствїе пра́зднꙋемъ: и҆́миже ѿ тлѝ на́шъ ро́дъ воззва́нъ бы́въ, къ вѣ́чной жи́зни пре́йде. Всѣ́хъ бо дне́й ст҃а́ѧ четыредесѧ́тница превосхо́дитъ: сеѧ́ же па́ки, сїѧ̀ ст҃а́ѧ и҆ вели́каѧ седми́ца бо́льши: и҆ вели́кїѧ седми́цы па́ки бо́льши сїѧ̀ вели́каѧ и҆ ст҃а́ѧ сꙋббѡ́та. Глаго́летсѧ же вели́каѧ седми́ца, не ꙗ҆́кѡ бо́льши сꙋ́ть дні́е сі́и, и҆лѝ часы̀, но ꙗ҆́кѡ вели̑каѧ и҆ преесте́ствєннаѧ чꙋдеса̀, и҆ и҆зрѧ̑днаѧ сп҃са на́шегѡ дѣла̀ въ не́й содѣ́ѧшасѧ, и҆ наипа́че дне́сь. Ꙗ҆́коже бо въ пе́рвомъ мїротворе́нїи, всѧ́кое дѣ́ло содѣ́лавъ бг҃ъ, и҆ послѣдѝ гдⷭ҇ьственнѣйшее въ шесты́й де́нь созда́въ человѣ́ка, въ седмы́й почѝ ѿ всѣ́хъ дѣ́лъ свои́хъ, и҆ ѡ҆ст҃ѝ є҆го̀, сꙋббѡ́тꙋ и҆менова́въ, ꙗ҆́же ѹ҆́бѡ ѹ҆покое́нїе толкꙋ́етсѧ: си́це и҆ во ѹ҆́мнагѡ мі́ра дѣ́ланїи и҆зрѧ́днѣ всѧ̑ содѣ́лавый, и҆ въ шесты́й назда́въ па́ки и҆стлѣ́вшаго человѣ́ка, и҆ ѡ҆бнови́въ живоно́снымъ крⷭ҇то́мъ и҆ сме́ртїю, въ настоѧ́щїй па́ки седмы́й де́нь ѹ҆поко́и, соверше́ннымъ дѣ́лъ ѹ҆покое́нїемъ, животоесте́ственнымъ и҆ сп҃си́тельнымъ ѹ҆снꙋ́въ сно́мъ. Снизхо́дитъ ѹ҆́бѡ бж҃їе сло́во съ пло́тїю во гро́бъ, схо́дитъ же и҆ во а҆́дъ съ нетлѣ́нною и҆ бж҃е́ственною свое́ю дꙋше́ю, раздѣ́льшеюсѧ сме́ртїю ѿ тѣлесѐ, ю҆́же и҆ въ рꙋ́цѣ предадѐ ѻ҆ц҃ꙋ̀, є҆мꙋ́же и҆ свою̀ кро́вь принесѐ, не проси́вшꙋ, и҆збавле́нїе на́ше бы́вшꙋю. Не бо̀ во а҆́дѣ гдⷭ҇нѧ дꙋша̀, ꙗ҆́коже дрꙋги́хъ ст҃ы́хъ дꙋ́шы, ѹ҆держа́на. Ка́кѡ бо; ничто́же прароди́тельнѣй наноси́мѣ клѧ́твѣ, ꙗ҆́коже ѻ҆́ны. Но ни кро́ви же взѧ́тъ вра́гъ на́шъ дїа́волъ, а҆́ще и҆ на́съ держа́ше, є҆́юже кꙋ́плени бы́хомъ. Ка́кѡ бо а҆́ще не то́чїю ѿ бг҃а, но и҆ бг҃а є҆го̀ разбо́йникъ дїа́волъ ꙗ҆́ти и҆мѧ́ше; Ѻ҆ба́че тѣле́снѣ и҆ съ бж҃ество́мъ всели́сѧ во гро́бъ гдⷭ҇ь на́шъ і҆и҃съ хрⷭ҇то́съ, кра́йнѣ пло́ти соедини́вшимсѧ. Бѧ́ше же съ разбо́йникомъ и҆ въ раѝ, и҆ во а҆́дѣ бѧ́ше, ꙗ҆́коже рече́сѧ, со ѡ҆боже́нною свое́ю дꙋше́ю. Преесте́ственнѡ же и҆ со ѻ҆ц҃е́мъ бѣ̀, и҆ дх҃ꙋ сосѣдѧ́й, ꙗ҆́кѡ бг҃ъ неѡпи́санный, вездѣ́ же бѣ̀, ничто́же бж҃ествꙋ̀ во гро́бѣ стра́ждꙋщꙋ, ꙗ҆́коже нижѐ на крⷭ҇тѣ̀. И҆ тлѣ́нїе ѹ҆́бѡ гдⷭ҇ьское тѣ́ло претерпѣ̀, є҆́же є҆́сть разрѣше́нїе дꙋшѝ ѿ тѣ́ла: растлѣ́нїѧ же, си́рѣчь разрꙋше́нїѧ пло́ти и҆ ѹ҆де́съ, соверше́ннагѡ погꙋбле́нїѧ ника́коже. Но і҆ѡ́сифъ ѹ҆́бѡ ст҃о́е тѣ́ло гдⷭ҇не сне́мъ, во гро́бѣ но́вѣ погреба́етъ, и҆ бли́зъ і҆ꙋдє́й въ вертогра́дѣ ка́мень ве́лїй ѕѣлѡ̀ над̾ вхо́домъ гро́ба положѝ. І҆ꙋде́є же ѹ҆́бѡ по пѧтцѣ̀, пристꙋпи́вше глаго́лютъ пїла́тꙋ: го́споди, помѧнꙋ́хомъ, ꙗ҆́кѡ льсте́цъ ѻ҆́ный речѐ, є҆гда̀ жи́въ бѣ̀, ꙗ҆́кѡ по трїе́хъ дне́хъ воста́нꙋ: мни́тсѧ ѹ҆́бѡ на́мъ добро̀ бы́ти, да твоѧ̀ вла́сть повели́тъ во́инствꙋ затверди́ти гро́бъ. Ѿвѣща̀ пїла́тъ: а҆́ще ѹ҆́бѡ льсте́цъ, что̀ ѡ҆ глаго́лѣхъ є҆гѡ̀ пече́тесѧ; є҆гда̀ бѣ̀ жи́въ, ꙗ҆́кѡ и҆сповѣ́даемый ѹ҆́мре. Когда́ же речѐ, воста́нꙋ; Не́гли ѿ і҆ѡ́нина ѹ҆каза́нїѧ собира́хꙋ то̀. Всѧ́кѡ же а҆́ще ѹ҆тверди́тсѧ гро́бъ, не ѹ҆кра́детсѧ. Ѽле ка́кѡ безꙋ́мнїи, є҆ли̑ка ѡ҆ себѣ̀ творѧ́хꙋ, на сѧ̀ дѣ́юще не разꙋмѣва́хꙋ! Пїла́тꙋ же повелѣ́вшꙋ, са́ми съ во́инскимъ чи́номъ, и҆ ѻ҆па́снымъ запечатлѣ́нїемъ затверди́ша гро́бъ, да не чꙋжде́й сꙋ́щей стра́жи и҆ печа́ти, воскрⷭ҇нїе гдⷭ҇не ѡ҆бо́лгано бы́ло бы. Но а҆́дъ ѿсе́лѣ совраща́етсѧ и҆ и҆з̾ꙋмѣва́етсѧ, твердѣ́йшꙋю си́лꙋ ѡ҆щꙋща́ѧ: и҆зблю́етъ ѹ҆́бѡ пома́лѣ непра́веднымъ поглоще́нїемъ, хрⷭ҇та̀ твердѣ́йшагѡ и҆ краеꙋго́льнагѡ ка́мене: и҆ ꙗ҆̀же ѿ вѣ́ка положѝ во чре́вѣ, снѣ́дь сотвори́въ. Неизрече́ннымъ снизхожде́нїемъ твои́мъ, хрⷭ҇тѐ бж҃е на́шъ, поми́лꙋй на́съ, а҆ми́нь.

[[/fold]]

## Пѣ́снь з҃.

<rubric class="inline">І҆рмо́съ:</rubric> <irmos><red>Н</red>еизрече́нное чꙋ́до, въ пещѝ и҆зба́вивый прпⷣбныѧ ѻ҆́троки и҆з̾ пла́мене, во гро́бѣ ме́ртвъ бездыха́ненъ полага́етсѧ, во сп҃се́нїе на́съ пою́щихъ: и҆зба́вителю бж҃е бл҃гослове́нъ є҆сѝ.</irmos>

<red>Ѹ҆</red>ѧзви́сѧ а҆́дъ, въ се́рдцѣ прїе́мъ ѹ҆ѧ́звенаго копїе́мъ въ ре́бра, и҆ воздыха́етъ ѻ҆гне́мъ бж҃е́ственнымъ и҆ждива́емь, во сп҃се́нїе на́съ пою́щихъ: и҆зба́вителю бж҃е бл҃гослове́нъ є҆сѝ.

<red>Б</red>ога́тъ гро́бъ, въ себѣ́ бо прїи́мъ ꙗ҆́кѡ спѧ́ща содѣ́телѧ, жи́зни бж҃е́ственное сокро́вище показа́сѧ, во сп҃се́нїе на́съ пою́щихъ: и҆зба́вителю бж҃е, бл҃гослове́нъ є҆сѝ.

<red>З</red>ако́номъ ѹ҆ме́ршихъ є҆́же во гро́бѣ положе́нїе, всѣ́хъ прїе́млетъ жи́знь, и҆ сего̀ и҆сто́чника показꙋ́етъ воста́нїѧ, во сп҃се́нїе на́съ пою́щихъ: и҆зба́вителю бж҃е, бл҃гослове́нъ є҆сѝ.

<red>Є҆</red>ди́но бѧ́ше неразлꙋ́чное, є҆́же во а҆́дѣ, и҆ во гро́бѣ, и҆ во є҆де́мѣ, бж҃ество̀ хрⷭ҇то́во, со ѻ҆ц҃е́мъ, и҆ дх҃омъ, во сп҃се́нїе на́съ пою́щихъ: и҆зба́вителю бж҃е, бл҃гослове́нъ є҆сѝ.

## Пѣ́снь и҃.

<rubric class="inline">І҆рмо́съ:</rubric> <irmos><red>Ѹ҆</red>жасни́сѧ боѧ́йсѧ нб҃о, и҆ да подви́жатсѧ ѡ҆снова̑нїѧ землѝ: се́ бо въ мертвецѣ́хъ вмѣнѧ́етсѧ въ вы́шнихъ живы́й, и҆ во гро́бъ ма́лъ страннопрїе́млетсѧ. Є҆го́же ѻ҆́троцы бл҃гослови́те, сщ҃е́нницы воспо́йте, лю́дїе превозноси́те во всѧ̑ вѣ́ки.</irmos>

<red>Р</red>азрꙋши́сѧ пречⷭ҇тый хра́мъ, па́дшꙋю же совозставлѧ́етъ ски́нїю: а҆да́мꙋ бо пе́рвомꙋ вторы́й, и҆́же въ вы́шнихъ живы́й, сни́де да́же до а҆́довыхъ сокро́вищъ. Є҆го́же ѻ҆́троцы бл҃гослови́те, сщ҃е́нницы воспо́йте, лю́дїе превозноси́те во всѧ̑ вѣ́ки.

<red>П</red>реста̀ де́рзость ѹ҆ч҃нкѡ́въ, а҆рїмаѳе́й же и҆зрѧ́дствꙋетъ і҆ѡ́сифъ: ме́ртва бо и҆ на́га зрѧ̀, над̾ всѣ́ми бг҃а, про́ситъ и҆ погреба́етъ, зовы́й: ѻ҆́троцы бл҃гослови́те, сщ҃е́нницы воспо́йте, лю́дїе превозноси́те во всѧ̑ вѣ́ки.

<red>Ѽ</red> чꙋде́съ но́выхъ! Ѽ бл҃гости! Ѽ неизрече́ннагѡ терпѣ́нїѧ! Во́лею бо под̾ земле́ю печатлѣ́етсѧ, и҆́же въ вы́шнихъ живы́й, и҆ ꙗ҆́кѡ льсте́цъ, бг҃ъ ѡ҆клевета́етсѧ. Є҆го́же ѻ҆́троцы бл҃гослови́те, сщ҃е́нницы воспо́йте, лю́дїе превозноси́те во всѧ̑ вѣ́ки.

## Пѣ́снь ѳ҃.

<rubric class="inline">І҆рмо́съ:</rubric> <irmos><red>Н</red>е рыда́й менѐ мт҃и, зрѧ́щи во гро́бѣ, є҆го́же во чре́вѣ без̾ сѣ́мене зачала̀ є҆сѝ сн҃а: воста́нꙋ бо и҆ просла́влюсѧ и҆ вознесꙋ̀ со сла́вою, непреста́ннѡ ꙗ҆́кѡ бг҃ъ, вѣ́рою и҆ любо́вїю тѧ̀ велича́ющыѧ.</irmos>

<red>В</red>ъ стра́ннѣмъ твое́мъ ржⷭ҇твѣ̀, болѣ́зней и҆збѣжа́вше па́че є҆стества̀, ѹ҆бл҃жи́хсѧ безнача́льне сн҃е: ны́нѣ же тѧ̀ бж҃е мо́й, бездыха́нна зрѧ́щи ме́ртва, ѻ҆рꙋ́жїемъ печа́ли растерза́юсѧ лю́тѣ: но воскрⷭ҇нѝ, ꙗ҆́кѡ да возвели́чꙋсѧ.

<red>З</red>емлѧ̀ покрыва́етъ мѧ̀ хотѧ́ща, но ѹ҆страша́ютсѧ а҆́дѡвы вра́тницы, ѡ҆дѣ́ѧна ви́дѧще ѻ҆де́ждею ѡ҆кровавле́ною, мт҃и, ѿмще́нїѧ: враги́ бо крⷭ҇то́мъ порази́въ ꙗ҆́кѡ бг҃ъ, воскрⷭ҇нꙋ па́ки, и҆ возвели́чꙋ тѧ̀.

<red>Д</red>а ра́дꙋетсѧ тва́рь, да веселѧ́тсѧ всѝ земноро́днїи, вра́гъ бо плѣни́сѧ а҆́дъ: съ мѵ́ры жєны̀ да срѣта́ютъ, а҆да́ма со є҆́ѵою и҆збавлѧ́ю всеро́дна, и҆ въ тре́тїй де́нь воскрⷭ҇нꙋ.

<rubric>Є҆ѯапостїла́рїй, гла́съ в҃:</rubric>

<incipit><red>С</red>т҃ъ гдⷭ҇ь бг҃ъ на́шъ:</incipit> <rubric class="inline">Три́жды.</rubric>

<rubric>На хвали́техъ поста́вимъ стїхѝ д҃, и҆ пое́мъ стїхи̑ры самогла́сны гла́съ в҃:</rubric>

<red>Д</red>не́сь содержи́тъ гро́бъ содержа́щаго дла́нїю тва́рь, покрыва́етъ ка́мень покры́вшаго добродѣ́телїю нб҃са̀: спи́тъ живо́тъ, и҆ а҆́дъ трепе́щетъ, и҆ а҆да́мъ ѿ ѹ҆́зъ разрѣша́етсѧ. Сла́ва твоемꙋ̀ смотре́нїю, и҆́мже соверши́въ всѐ ѹ҆покое́нїе вѣ́чное, дарова́лъ є҆сѝ на́мъ бж҃е, всест҃о́е и҆з̾ ме́ртвыхъ твоѐ воскрⷭ҇нїе.

<red>Ч</red>то̀ зри́мое видѣ́нїе; ко́е настоѧ́щее ѹ҆покое́нїе; цр҃ь вѣкѡ́въ, и҆́же стрⷭ҇тїю соверши́въ смотре́нїе, во гро́бѣ сꙋббѡ́тствꙋетъ, но́вое на́мъ подаѧ̀ сꙋббѡ́тство. Томꙋ̀ возопїи́мъ: воскрⷭ҇нѝ бж҃е, сꙋдѧ́й землѝ, ꙗ҆́кѡ ты̀ црⷭ҇твꙋеши во вѣ́ки, неизмѣ́рнꙋю и҆мѣ́ѧй ве́лїю млⷭ҇ть.

<red>П</red>рїиди́те ви́димъ живо́тъ на́шъ во гро́бѣ лежа́щъ, да во гробѣ́хъ лежа́щыѧ ѡ҆живи́тъ. Прїиди́те дне́сь и҆̀же и҆з̾ і҆ꙋ́ды спѧ́ща зрѧ́ще, прⷪ҇ро́чески є҆мꙋ̀ возопїи́мъ: возле́гъ ѹ҆снꙋ́лъ є҆сѝ ꙗ҆́кѡ ле́въ, кто̀ воздви́гнетъ тѧ̀ цр҃ю̀; но воста́ни самовла́стнѡ, да́вый себѐ ѡ҆ на́съ во́лею, гдⷭ҇и сла́ва тебѣ̀.

<rubric>Гла́съ ѕ҃:</rubric>

<red>П</red>росѝ і҆ѡ́сифъ тѣ́ло і҆и҃сово, и҆ положѝ є҆̀ въ но́вѣмъ свое́мъ гро́бѣ: подоба́ше бо є҆мꙋ̀ и҆з̾ гро́ба, ꙗ҆́кѡ и҆з̾ черто́га проитѝ. Сокрꙋши́вый держа́вꙋ сме́рти, и҆ ѿве́рзый врата̀ ра̑йскаѧ человѣ́кѡмъ, гдⷭ҇и сла́ва тебѣ̀.

<rubric>Сла́ва, гла́съ ѕ҃:</rubric>

<red>Д</red>не́шнїй де́нь та́йнѡ вели́кїй мѡѷсе́й проѡбразова́ше, глаго́лѧ: и҆ бл҃гословѝ бг҃ъ де́нь седьмы́й, сїѧ́ бо є҆́сть бл҃гослове́ннаѧ сꙋббѡ́та. Се́й є҆́сть ѹ҆покое́нїѧ де́нь, во́ньже почѝ ѿ всѣ́хъ дѣ́лъ свои́хъ є҆диноро́дный сн҃ъ бж҃їй, смотре́нїемъ є҆́же на сме́рть, пло́тїю сꙋббѡ́тствовавъ: и҆ во є҆́же бѣ̀, па́ки возвра́щьсѧ воскрⷭ҇нїемъ, дарова̀ на́мъ живо́тъ вѣ́чный, ꙗ҆́кѡ є҆ди́нъ бл҃гъ и҆ чл҃вѣколю́бецъ.

<rubric>И҆ ны́нѣ, бг҃оро́диченъ, гла́съ в҃:</rubric>

<incipit><red>П</red>ребл҃гослове́нна є҆сѝ бцⷣе дв҃о:</incipit>

<rubric>Славосло́вїе вели́кое. Сщ҃е́нникъ же ѡ҆блачи́тсѧ во всю̀ сщ҃е́нническꙋю ѻ҆де́ждꙋ, и҆ вхо́дитъ со ст҃ы́мъ є҆ѵⷢ҇лїемъ. По трист҃о́мъ же глаго́летъ сщ҃е́нникъ:</rubric>

<red>В</red>о́нмемъ.

<red>М</red>и́ръ всѣ̑мъ.

<red>П</red>ремꙋ́дрость.

<rubric>И҆ мы̀ тропа́рь є҆ди́ножды:</rubric>

<red>Б</red>л҃гоѡбра́зный і҆ѡ́сифъ:

<rubric>И҆ глаго́лемъ тропа́рь прⷪ҇ро́чества, гла́съ в҃:</rubric>

<red>С</red>одержа́й концы̀, гро́бомъ содержа́тисѧ и҆зво́лилъ є҆сѝ хрⷭ҇тѐ, да ѿ а҆́дова поглоще́нїѧ и҆зба́виши человѣ́чество и҆ воскр҃съ ѡ҆живи́ши на́съ, ꙗ҆́кѡ бг҃ъ безсме́ртный.

<rubric>Сла́ва, коне́цъ. И҆ ны́нѣ, ве́сь.</rubric>

<rubric>Та́же прокі́менъ, гла́съ д҃:</rubric>

<red>В</red>оскрⷭ҇нѝ гдⷭ҇и, помозѝ на́мъ, и҆ и҆зба́ви на́съ и҆́мене ра́ди твоегѡ̀.

<rubric class="inline">Сті́хъ:</rubric> <red>Б</red>ж҃е, ѹ҆ши́ма на́шима ѹ҆слы́шахомъ и҆ ѻ҆тцы̀ на́ши возвѣсти́ша на́мъ.

<rubric>Прⷪ҇ро́чества і҆езекі́илева чте́нїе. (Глава̀ л҃з, ст. а҃-д҃і.)</rubric>

<versal>Б</versal>ы́сть на мнѣ̀ рꙋка̀ гдⷭ҇нѧ, и҆ и҆зведе́ мѧ въ дс҃ѣ гдⷭ҇ни, и҆ поста́ви мѧ̀ средѣ̀ по́лѧ, се́ же бѧ́ше по́лно косте́й человѣ́ческихъ. И҆ ѡ҆бведе́ мѧ ѻ҆́крестъ и҆̀хъ ѻ҆́колѡ, и҆ сѐ мнѡ́ги ѕѣлѡ̀ на лицы̀ по́лѧ, и҆ сѐ сꙋ́хи ѕѣлѡ̀. И҆ речѐ ко мнѣ̀: сы́не человѣ́чь, ѡ҆живꙋ́тъ ли кѡ́сти сїѧ̑; и҆ реко́хъ: гдⷭ҇и бж҃е, ты̀ вѣ́си сїѧ̑. И҆ речѐ ко мнѣ̀: сы́не человѣ́чь, прорцы̀ на кѡ́сти сїѧ̑, и҆ рече́ши и҆̀мъ: кѡ́сти сꙋхі̑ѧ, слы́шите сло́во гдⷭ҇не. Сѐ глаго́летъ а҆дѡнаі̀ гдⷭ҇ь косте́мъ си̑мъ: сѐ а҆́зъ введꙋ̀ въ ва́съ дх҃ъ живо́тенъ. И҆ да́мъ на ва́съ жи̑лы, и҆ возведꙋ̀ на ва́съ пло́ть, и҆ прострꙋ̀ по ва́мъ ко́жꙋ, и҆ да́мъ дх҃ъ мо́й въ ва́съ, и҆ ѡ҆живетѐ, и҆ ѹ҆вѣ́сте, ꙗ҆́кѡ а҆́зъ є҆́смь гдⷭ҇ь. И҆ прореко́хъ, ꙗ҆́коже заповѣ́да мѝ гдⷭ҇ь: и҆ бы́сть гла́съ внегда́ ми прⷪ҇ро́чествовати, и҆ сѐ трꙋ́съ, и҆ совокꙋплѧ́хꙋсѧ кѡ́сти, ко́сть къ ко́сти, ка́ѧждо къ соста́вꙋ своемꙋ̀. И҆ ви́дѣхъ, и҆ сѐ бы́ша и҆̀мъ жи̑лы, и҆ пло́ть растѧ́ше, и҆ восхожда́ше, (и҆ протѧже́сѧ) и҆̀мъ ко́жа верхꙋ̀, дх҃ъ же не бѧ́ше въ ни́хъ. И҆ речѐ ко мнѣ̀: прорцы̀ ѡ҆ дс҃ѣ, прорцы̀ сы́не человѣ́чь, и҆ рцы̀ дх҃ови: сїѧ̑ глаго́летъ а҆дѡнаі̀ гдⷭ҇ь, ѿ четы́рехъ вѣ́трѡвъ прїидѝ дш҃е, и҆ вдꙋ́ни на мє́ртвыѧ сїѧ̑, и҆ да ѡ҆живꙋ́тъ. И҆ прореко́хъ, ꙗ҆́коже повелѣ̀ мѝ: и҆ вни́де въ нѧ̀ дх҃ъ жи́зни, и҆ ѡ҆жи́ша, и҆ ста́ша на нога́хъ свои́хъ, собо́ръ мно́гъ ѕѣлѡ̀. И҆ речѐ гдⷭ҇ь ко мнѣ̀, глаго́лѧ: сы́не человѣ́чь, сїѧ̑ кѡ́сти ве́сь до́мъ і҆и҃левъ є҆́сть, ті́и бо глаго́лютъ: сꙋ́хи бы́ша кѡ́сти на́шѧ, поги́бе наде́жда на́ша, ѹ҆бїе́ни бы́хомъ. Тогѡ̀ ра́ди прорцы̀ (сы́не человѣ́чь), и҆ рцы̀ къ ни̑мъ, сїѧ̑ глаго́летъ а҆дѡнаі̀ гдⷭ҇ь: сѐ а҆́зъ ѿве́рзꙋ гро́бы ва́шѧ, и҆ и҆зведꙋ̀ ва́съ ѿ грѡ́бъ ва́шихъ, лю́дїе моѝ, и҆ введꙋ̀ вы̀ въ зе́млю і҆и҃левꙋ. И҆ ѹ҆вѣ́сте, ꙗ҆́кѡ а҆́зъ є҆́смь гдⷭ҇ь, внегда̀ ѿве́рсти мѝ гро́бы ва́шѧ, є҆́же возвести́ ми ва́съ ѿ гробѡ́въ ва́шихъ, лю́дїе моѝ: и҆ да́мъ дх҃ъ мо́й въ ва́съ, и҆ жи́ви бꙋ́дете. И҆ поста́влю вы̀ на землѝ ва́шей, и҆ ѹ҆вѣ́сте, ꙗ҆́кѡ а҆́зъ гдⷭ҇ь: глаго́лахъ, и҆ сотворю̀, глаго́летъ а҆дѡнаі̀ гдⷭ҇ь.

<rubric>Прокі́менъ, гла́съ з҃:</rubric>

<red>В</red>оскрⷭ҇нѝ гдⷭ҇и бж҃е мо́й, да вознесе́тсѧ рꙋка̀ твоѧ̀, не забꙋ́ди ѹ҆бо́гихъ твои́хъ до конца̀.

<rubric class="inline">Сті́хъ:</rubric> <red>И҆</red>сповѣ́мсѧ тебѣ̀ гдⷭ҇и, всѣ́мъ се́рдцемъ мои́мъ, повѣ́мъ всѧ̑ чꙋдеса̀ твоѧ̑.

<rubric>А҆по́столъ, къ корі́нѳѧнѡмъ, зача́ло рл҃г.</rubric>

<versal>Б</versal>ра́тїе, ма́лъ ква́съ всѐ смѣше́нїе ква́ситъ. Ѡ҆чи́стите ѹ҆̀бо ве́тхїй ква́съ, да бꙋ́дете но́во смѣше́нїе, ꙗ҆́коже є҆стѐ безква́сни: и҆́бо па́сха на́ша за ны̀ пожре́нъ бы́сть, хрⷭ҇то́съ. Тѣ́мже да пра́зднꙋемъ, не въ ква́сѣ ве́тсѣ, ни въ ква́сѣ ѕло́бы и҆ лꙋка́вства, но въ безква́сїихъ чистоты̀ и҆ и҆́стины. ́ Хрⷭ҇то́съ ны̀ и҆скꙋпи́лъ є҆́сть ѿ клѧ́твы зако́нныѧ, бы́въ по на́съ клѧ́тва. Пи́сано бо є҆́сть: про́клѧтъ всѧ́къ ви́сѧй на дре́вѣ: Да въ ꙗ҆зы́цѣхъ бл҃гослове́нїе а҆враа́мле бꙋ́детъ ѡ҆ хрⷭ҇тѣ̀ і҆и҃сѣ, да ѡ҆бѣтова́нїе дх҃а прїи́мемъ вѣ́рою.

<rubric>А҆ллилꙋ́їа, гла́съ є҃:</rubric>

<red>Д</red>а воскрⷭ҇нетъ бг҃ъ, и҆ расточа́тсѧ вразѝ є҆гѡ̀, и҆ да бѣжа́тъ ѿ лица̀ є҆гѡ̀ ненави́дѧщїи є҆го̀.

<rubric class="inline">Сті́хъ:</rubric> <red>Ꙗ҆́</red>кѡ и҆счеза́етъ ды́мъ, да и҆сче́знꙋтъ, ꙗ҆́кѡ та́етъ во́скъ ѿ лица̀ ѻ҆гнѧ̀.

<rubric class="inline">Сті́хъ:</rubric> <red>Т</red>а́кѡ да поги́бнꙋтъ грѣ́шницы ѿ лица̀ бж҃їѧ, а҆ првⷣницы да возвеселѧ́тсѧ.

<rubric>Є҆ѵⷢ҇лїе ѿ матѳе́а, зача́ло рд҃і:</rubric>

<incipit><red>В</red>о ѹ҆́трїй де́нь, и҆́же є҆́сть по пѧтцѣ̀:</incipit>

<rubric class="inline">Коне́цъ:</rubric> <red>С</red>ъ кꙋстѡді́ею.

<rubric class="inline">Та́же є҆ктенїа̀:</rubric> <incipit><red>Р</red>це́мъ всѝ:</incipit>

<rubric>И҆ прѡ́чаѧ ꙗ҆́кѡ ѻ҆бы́чно.</rubric>

<red>И҆</red>спо́лнимъ ѹ҆́треннюю мл҃твꙋ на́шꙋ:

<rubric>Та́кожде и҆ прѡ́чаѧ ꙗ҆́кѡ ѻ҆бы́чно. И҆ быва́етъ ѿпꙋ́стъ.</rubric>

<rubric>И҆ быва́етъ цѣлова́нїе плащани́цы, а҆ и҆дѣ́же нѣ́сть плащани́цы, цѣлꙋ́ютъ ѡ҆́бразъ: пѣвцы́ же пою́тъ стїхи́рꙋ, гла́съ є҃:</rubric>

<red>П</red>рїиди́те ѹ҆бл҃жи́мъ і҆ѡ́сифа приснопа́мѧтнаго, въ нощѝ къ пїла́тꙋ прише́дшаго, и҆ живота̀ всѣ́хъ и҆спроси́вшаго: да́ждь мѝ сего̀ стра́ннаго, и҆́же не и҆мѣ́етъ гдѣ̀ главы̀ подклони́ти: Да́ждь мѝ сего̀ стра́ннаго, є҆го́же ѹ҆чени́къ лꙋка́вый на сме́рть предадѐ: да́ждь мѝ сего̀ стра́ннаго, є҆го́же мт҃и зрѧ́щи на крⷭ҇тѣ̀ ви́сѧща, рыда́ющи вопїѧ́ше, и҆ мт҃рски восклица́ше: ѹ҆вы̀ мнѣ̀, ча́до моѐ! Ѹ҆вы̀ мнѣ̀, свѣ́те мо́й, и҆ ѹ҆тро́ба моѧ̀ возлю́бленнаѧ! Сѷмеѡ́номъ бо предрече́нное въ цр҃кви дне́сь собы́стсѧ: моѐ се́рдце ѻ҆рꙋ́жїе про́йде, но въ ра́дость воскрⷭ҇нїѧ твоегѡ̀ пла́чь преложѝ. Покланѧ́емсѧ страсте́мъ твои̑мъ хрⷭ҇тѐ, покланѧ́емсѧ страсте́мъ твои̑мъ хрⷭ҇тѐ, покланѧ́емсѧ страсте́мъ твои̑мъ хрⷭ҇тѐ, и҆ ст҃о́мꙋ воскрⷭ҇нїю.

<rubric>Пе́рвый же ча́съ пое́тсѧ въ притво́рѣ: тре́тїй же ча́съ, шесты́й и҆ девѧ́тый, пою́тсѧ вкꙋ́пѣ про́стѡ въ притво́рѣ съ бл҃же́ннами во своѐ вре́мѧ.</rubric>

{/fold}



{fold-h2:Во ст҃ꙋ́ю и҆ вели́кꙋю сꙋббѡ́тꙋ ве́чера,}

<rubric>ѡ҆ часѣ̀ десѧ́томъ днѐ кле́плетъ вече́рню, и҆ ѡ҆блачи́тсѧ сщ҃е́нникъ во ѻ҆де́ждꙋ, и҆ бл҃гослови́вшꙋ є҆мꙋ̀, начина́емъ предначина́тельный ѱало́мъ, посе́мъ є҆ктенїа̀ вели́каѧ.</rubric>

<rubric class="inline">Та́же:</rubric> <red>Г</red>дⷭ҇и воззва́хъ, <rubric class="inline">во гла́съ а҃.</rubric>

<rubric>Ѻ҆би́тели же сщ҃е́нницы и҆ дїа́кони всѝ, дости́гшꙋ стїхꙋ̀, глаго́лющꙋ:</rubric>

<red>П</red>адꙋ́тъ во мре́жꙋ свою̀:

<rubric>Полага́юще покло́нъ, ѿхо́дѧтъ, и҆ ѡ҆блача́тсѧ и҆ сі́и во ѻ҆де́жди, и҆ творѧ́тъ проскомі́дїю. И҆ поста́вимъ стїхѡ́въ и҃. Пое́мъ же стїхи̑ры воскрⷭ҇ныѧ ѻ҆смогла́сника г҃, и҆ ѿ стїхо́вны є҆ди́нꙋ.</rubric>

<rubric>Воскрⷭ҇ны, гла́съ а҃:</rubric>

<red>В</red>ечє́рнїѧ на́шѧ мл҃твы прїимѝ ст҃ы́й гдⷭ҇и, и҆ пода́ждь на́мъ ѡ҆ставле́нїе грѣхѡ́въ, ꙗ҆́кѡ є҆ди́нъ є҆сѝ ꙗ҆вле́й въ мі́рѣ воскрⷭ҇нїе.

<red>Ѡ҆</red>быди́те лю́дїе сїѡ́нъ, и҆ ѡ҆быми́те є҆го̀, и҆ дади́те сла́вꙋ въ не́мъ воскрⷭ҇шемꙋ и҆з̾ ме́ртвыхъ: ꙗ҆́кѡ то́й є҆́сть бг҃ъ на́шъ, и҆збавле́й на́съ ѿ беззако́нїй на́шихъ.

<red>П</red>рїиди́те лю́дїе воспои́мъ, и҆ поклони́мсѧ хрⷭ҇тꙋ̀, сла́вѧще є҆гѡ̀ и҆з̾ ме́ртвыхъ воскрⷭ҇нїе: ꙗ҆́кѡ то́й є҆́сть бг҃ъ на́шъ, ѿ ле́сти вра́жїѧ мі́ръ и҆збавле́й.

<red>С</red>трⷭ҇тїю твое́ю хрⷭ҇тѐ, ѿ страсте́й свободи́хомсѧ, и҆ воскрⷭ҇нїемъ твои́мъ и҆з̾ и҆стлѣ́нїѧ и҆зба́вихомсѧ: гдⷭ҇и, сла́ва тебѣ̀.

<rubric>И҆́ны стїхи̑ры самогла́сны, вели́кїѧ сꙋббѡ́ты трѝ, повторѧ́юще є҆ди́нꙋ, гла́съ и҃:</rubric>

<red>Д</red>не́сь а҆́дъ стенѧ̀ вопїе́тъ: ѹ҆́не мнѣ̀ бѧ́ше, а҆́ще бы́хъ ѿ мр҃і́и ро́ждшагосѧ не прїѧ́лъ: прише́дъ бо на мѧ̀, держа́вꙋ мою̀ разрꙋшѝ, врата̀ мѣ̑днаѧ сокрꙋшѝ: дꙋ́шы, ꙗ҆̀же содержа́хъ пре́жде, бг҃ъ сы́й воскр҃сѝ. Сла́ва гдⷭ҇и, крⷭ҇тꙋ̀ твоемꙋ̀, и҆ воскрⷭ҇нїю твоемꙋ̀.

<red>Д</red>не́сь а҆́дъ стенѧ̀ вопїе́тъ: разрꙋши́сѧ моѧ̀ вла́сть, прїѧ́хъ ме́ртваго ꙗ҆́кѡ є҆ди́наго ѿ ѹ҆ме́ршихъ: сегѡ́ бо держа́ти ѿню́дъ не могꙋ̀, но погꙋблѧ́ю съ ни́мъ, и҆́миже ца́рствовахъ: а҆́зъ и҆мѣ́хъ мертвецы̀ ѿ вѣ́ка, но се́й (сѐ) всѣ́хъ воздвиза́етъ. Сла́ва гдⷭ҇и крⷭ҇тꙋ̀ твоемꙋ̀, и҆ воскрⷭ҇нїю твоемꙋ̀.

<red>Д</red>не́сь а҆́дъ стенѧ̀ вопїе́тъ: поже́рта моѧ̀ бы́сть держа́ва, па́стырь распѧ́тсѧ, и҆ а҆да́ма воскрⷭ҇ѝ: и҆́миже ца́рствовахъ, лиши́хсѧ, и҆ ꙗ҆̀же пожро́хъ возмогі́й всѣ́хъ и҆зблева́хъ. И҆стощѝ гро́бы распны́йсѧ, и҆знемога́етъ сме́ртнаѧ держа́ва. Сла́ва гдⷭ҇и крⷭ҇тꙋ̀ твоемꙋ̀, и҆ воскрⷭ҇нїю твоемꙋ̀.

<rubric>Сла́ва, гла́съ ѕ҃:</rubric>

<red>Д</red>не́шнїй де́нь та́йнѡ вели́кїй мѡѷсе́й проѡбразова́ше, глаго́лѧ: и҆ бл҃гословѝ бг҃ъ де́нь седьмы́й. Сїѧ́ бо є҆́сть бл҃гослове́ннаѧ сꙋббѡ́та, се́й є҆́сть ѹ҆покое́нїѧ де́нь, во́ньже почѝ ѿ всѣ́хъ дѣ́лъ свои́хъ, є҆диноро́дный сн҃ъ бж҃їй, смотре́нїемъ є҆́же на сме́рть, пло́тїю сꙋббѡ́тствовавъ: и҆ во є҆́же бѣ̀, па́ки возвра́щьсѧ воскрⷭ҇нїемъ, дарова̀ на́мъ живо́тъ вѣ́чный, ꙗ҆́кѡ є҆ди́нъ бл҃гъ, и҆ чл҃вѣколю́бецъ.

<rubric>И҆ ны́нѣ, бг҃оро́диченъ, гла́съ а҃:</rubric>

<red>В</red>семі́рнꙋю сла́вꙋ ѿ человѣ̑къ прозѧ́бшꙋю, и҆ влⷣкꙋ ро́ждшꙋю, нбⷭ҇нꙋю две́рь воспои́мъ мр҃і́ю дв҃ꙋ, безпло́тныхъ пѣ́снь, и҆ вѣ́рныхъ ѹ҆добре́нїе: сїѧ́ бо ꙗ҆ви́сѧ нб҃о, и҆ хра́мъ бж҃ества̀: сїѧ̀ прегражде́нїе вражды̀ разрꙋши́вши, ми́ръ введѐ, и҆ црⷭ҇твїе ѿве́рзе. Сїю̀ ѹ҆́бѡ и҆мꙋ́ще вѣ́ры ѹ҆твержде́нїе, побо́рника и҆́мамы и҆з̾ неѧ̀ ро́ждшагосѧ гдⷭ҇а. Дерза́йте ѹ҆̀бо, дерза́йте лю́дїе бж҃їи: и҆́бо то́й побѣди́тъ врагѝ ꙗ҆́кѡ всеси́ленъ.

<rubric>Вхо́дъ съ є҆ѵⷢ҇лїемъ.</rubric>

<incipit><red>С</red>вѣ́те ти́хїй:</incipit>

<rubric>Прокі́менъ не глаго́лемъ, но а҆́бїе:</rubric>

<red>П</red>ремꙋ́дрость.

<rubric>И҆ начина́етъ чте́цъ чтє́нїѧ.</rubric>

<rubric>Бытїѧ̀ чте́нїе. (Глава̀ а҃, ст. а҃-г҃і.)</rubric>

<versal>В</versal>ъ нача́лѣ сотворѝ бг҃ъ нб҃о и҆ зе́млю. Землѧ́ же бѣ̀ неви́дима, и҆ неꙋстро́ена, и҆ тьма̀ верхꙋ̀ бе́здны: и҆ дх҃ъ бж҃їй ноша́шесѧ верхꙋ̀ воды̀. И҆ речѐ бг҃ъ: да бꙋ́детъ свѣ́тъ: и҆ бы́сть свѣ́тъ. И҆ ви́дѣ бг҃ъ свѣ́тъ, ꙗ҆́кѡ добро̀: и҆ разлꙋчѝ бг҃ъ междꙋ̀ свѣ́томъ, и҆ междꙋ̀ тьмо́ю. И҆ наречѐ бг҃ъ свѣ́тъ де́нь, а҆ тьмꙋ̀ наречѐ но́щь. И҆ бы́сть ве́черъ, и҆ бы́сть ѹ҆́тро, де́нь є҆ди́нъ. И҆ речѐ бг҃ъ: да бꙋ́детъ тве́рдь посредѣ̀ воды̀, и҆ да бꙋ́детъ разлꙋча́ющи посредѣ̀ воды̀ и҆ воды̀: и҆ бы́сть та́кѡ. И҆ сотворѝ бг҃ъ тве́рдь: и҆ разлꙋчѝ бг҃ъ междꙋ̀ водо́ю, ꙗ҆́же бѣ̀ под̾ тве́рдїю, и҆ междꙋ̀ водо́ю, ꙗ҆́же бѣ̀ над̾ тве́рдїю. И҆ наречѐ бг҃ъ тве́рдь, нб҃о: и҆ ви́дѣ бг҃ъ, ꙗ҆́кѡ добро̀. И҆ бы́сть ве́черъ, и҆ бы́сть ѹ҆́тро, де́нь вторы́й. И҆ речѐ бг҃ъ: да собере́тсѧ вода̀, ꙗ҆́же под̾ нб҃се́мъ, въ собра́нїе є҆ди́но, и҆ да ꙗ҆ви́тсѧ сꙋ́ша. И҆ бы́сть та́кѡ: и҆ собра́сѧ вода̀, ꙗ҆́же под̾ нб҃се́мъ, въ собра̑нїѧ своѧ̑, и҆ ꙗ҆ви́сѧ сꙋ́ша. И҆ наречѐ бг҃ъ сꙋ́шꙋ, зе́млю: и҆ собра̑нїѧ во́дъ наречѐ морѧ̀: и҆ ви́дѣ бг҃ъ, ꙗ҆́кѡ добро̀. И҆ речѐ бг҃ъ: да прорасти́тъ землѧ̀ бы́лїе травно́е, сѣ́ющее сѣ́мѧ по ро́дꙋ и҆ по подо́бїю, и҆ дре́во плодови́тое творѧ́щее пло́дъ, є҆мꙋ́же сѣ́мѧ є҆гѡ̀ въ не́мъ по ро́дꙋ на землѝ: и҆ бы́сть та́кѡ. И҆ и҆знесѐ землѧ̀ бы́лїе травно́е, сѣ́ющее сѣ́мѧ по ро́дꙋ и҆ по подо́бїю, и҆ дре́во плодови́тое творѧ́щее пло́дъ, є҆мꙋ́же сѣ́мѧ є҆гѡ̀ въ не́мъ по ро́дꙋ на землѝ: и҆ ви́дѣ бг҃ъ, ꙗ҆́кѡ добро̀. И҆ бы́сть ве́черъ, и҆ бы́сть ѹ҆́тро, де́нь тре́тїй.

<rubric>Прⷪ҇ро́чества и҆са́їина чте́нїе. (Глава̀ ѯ҃, ст. а҃-ѕ҃і.)</rubric>

<versal>С</versal>вѣти́сѧ свѣти́сѧ і҆ерⷭ҇ли́ме, прїи́де бо тво́й свѣ́тъ, и҆ сла́ва гдⷭ҇нѧ на тебѣ̀ возсїѧ̀. Сѐ тьма̀ покры́етъ зе́млю, и҆ мра́къ на ꙗ҆зы́ки, на тебѣ́ же ꙗ҆ви́тсѧ гдⷭ҇ь, и҆ сла́ва є҆гѡ̀ на тебѣ̀ ѹ҆́зритсѧ. И҆ по́йдꙋтъ ца́рїе свѣ́томъ твои́мъ, и҆ ꙗ҆зы́цы свѣ́тлостїю твое́ю. Возведѝ ѻ҆́крестъ ѻ҆́чи твоѝ, и҆ ви́ждь собра̑наѧ ча̑да твоѧ̑: сѐ прїидо́ша всѝ сы́нове твоѝ и҆здале́ча, и҆ дщє́ри твоѝ на ра́мѣхъ во́змꙋтсѧ. Тогда̀ ѹ҆́зриши, и҆ возра́дꙋешисѧ, и҆ ѹ҆бои́шисѧ, и҆ ѹ҆жа́снешисѧ се́рдцемъ, ꙗ҆́кѡ приложи́тсѧ къ тебѣ̀ бога́тство морско́е, и҆ ꙗ҆зы́кѡвъ и҆ люде́й. И҆ прїи́дꙋтъ къ тебѣ̀ стада̀ вельблю̑дъ, и҆ покры́ютъ тѧ̀ вельблю́ди мадїа́мстїи и҆ гефа́рстїи: всѝ ѿ савы̀ прїи́дꙋтъ, носѧ́ще зла́то, и҆ лїва́нъ принесꙋ́тъ, и҆ ка́мень че́стенъ, и҆ сп҃се́нїе гдⷭ҇не бл҃говозвѣстѧ́тъ. И҆ всѧ̑ ѻ҆́вцы кѷда̑рскїѧ соберꙋ́тсѧ тебѣ̀, и҆ ѻ҆внѝ навеѡ́ѳстїи прїи́дꙋтъ къ тебѣ̀, и҆ вознесꙋ́тсѧ прїѧ̑тнаѧ на же́ртвенникъ мо́й, и҆ до́мъ мл҃твы моеѧ̀ просла́витсѧ. Кі́и сꙋ́ть, и҆̀же ꙗ҆́кѡ ѻ҆́блацы, летѧ́тъ, и҆ ꙗ҆́кѡ го́лꙋби со птенцы̀ ко мнѣ̀; Менѐ ѻ҆́строви жда́ша, и҆ кораблѝ ѳарсі́йстїи въ пе́рвыхъ, привестѝ ча̑да твоѧ̑ и҆здале́ча, и҆ сребро̀ и҆ зла́то и҆́хъ съ ни́ми, и҆́мене ра́ди гдⷭ҇нѧ ст҃а́гѡ, и҆ за є҆́же ст҃о́мꙋ і҆и҃левꙋ сла́внꙋ бы́ти. И҆ сози́ждꙋтъ сы́нове и҆норо́днїи стѣ́ны твоѧ̑, и҆ ца́рїе и҆́хъ предстоѧ́ти бꙋ́дꙋтъ тебѣ̀: за гнѣ́въ бо мо́й порази́хъ тѧ̀, и҆ за млⷭ҇ть мою̀ возлюби́хъ тѧ̀. И҆ ѿве́рзꙋтсѧ врата̀ твоѧ̑ при́снѡ, де́нь и҆ но́щь не затворѧ́тсѧ, ввестѝ къ тебѣ̀ си́лꙋ ꙗ҆зы̑къ, и҆ царѝ и҆́хъ ведѡ́мыѧ. Ꙗ҆зы́цы бо и҆ ца́рїе, и҆̀же не порабо́таютъ тѝ, поги́бнꙋтъ, и҆ ꙗ҆зы́цы запꙋстѣ́нїемъ запꙋстѣ́ютъ. И҆ сла́ва лїва́нова къ тебѣ̀ прїи́детъ, кѷпарі́сомъ, и҆ пе́ѵгомъ, и҆ ке́дромъ, вкꙋ́пѣ просла́вити мѣ́сто ст҃о́е моѐ, и҆ мѣ́сто но́гъ мои́хъ просла́влю. И҆ по́йдꙋтъ къ тебѣ̀ боѧ́щесѧ сы́нове смири́вшихъ тѧ̀, и҆ раздражи́вшихъ тѧ̀, и҆ покло́нѧтсѧ слѣда́мъ но́гъ твои́хъ всѝ прогнѣ́вавшїи тѧ̀: и҆ нарече́шисѧ гра́дъ гдⷭ҇нь, сїѡ́нъ ст҃а́гѡ і҆и҃лева. За сїѐ, ꙗ҆́кѡ бы́лъ є҆сѝ ѡ҆ста́вленъ и҆ возненави́дѣнъ, и҆ не бѣ̀ помога́ющагѡ тѝ: положꙋ́ тѧ въ ра́дость вѣ́чнꙋю, весе́лїе родѡ́мъ родѡ́въ. И҆ и҆ссе́ши млеко̀ ꙗ҆зы́кѡвъ, и҆ бога́тство царе́й снѣ́си, и҆ ѹ҆разꙋмѣ́еши, ꙗ҆́кѡ а҆́зъ гдⷭ҇ь сп҃са́ѧй тѧ̀, и҆ и҆збавлѧ́ѧй тѧ̀ бг҃ъ і҆и҃левъ.

<rubric>И҆схо́да чте́нїе. (Глава̀ в҃і, ст. а҃-а҃і.)</rubric>

<versal>Р</versal>ечѐ гдⷭ҇ь къ мѡѷсе́ю и҆ а҆арѡ́нꙋ въ землѝ є҆гѵ́петстѣй, глаго́лѧ: Мѣ́сѧцъ се́й ва́мъ нача́ло мѣ́сѧцей, пе́рвый бꙋ́детъ ва́мъ въ мѣ́сѧцѣхъ лѣ́та. Рцы̀ ко всемꙋ̀ со́нмꙋ сынѡ́въ і҆и҃левыхъ, глаго́лѧ: въ десѧ́тый мѣ́сѧца сегѡ̀ да во́зметъ кі́йждо ѻ҆вча̀ по домѡ́мъ ѻ҆те́чествъ, кі́йждо ѻ҆вча̀ по до́мꙋ. А҆́ще же ма́лѡ и҆́хъ є҆́сть въ домꙋ̀, ꙗ҆́кѡ недовѡ́льнымъ бы́ти на ѻ҆вча̀, да во́зметъ съ собо́ю сосѣ́да бли́жнѧго своего̀ по числꙋ̀ дꙋ́шъ, кі́йждо дово́льное себѣ̀ сочте́тъ на ѻ҆вча̀. Ѻ҆вча̀ соверше́нно, мꙋ́жескъ по́лъ, непоро́чно и҆ є҆динолѣ́тно бꙋ́детъ ва́мъ, ѿ а҆́гнєцъ и҆ ѿ ко́злищъ прїи́мете. И҆ бꙋ́детъ ва́мъ соблюде́но да́же до четвертагѡна́десѧть днѐ мѣ́сѧца сегѡ̀: и҆ зако́лютъ то̀ всѐ мно́жество собо́ра сынѡ́въ і҆и҃левыхъ къ ве́черꙋ. И҆ прїи́мꙋтъ ѿ кро́ве, и҆ пома́жꙋтъ на ѻ҆бою̀ подво́ю, и҆ на пра́гахъ въ домѣ́хъ, въ ни́хже снѣдѧ́тъ то́е. И҆ снѣдѧ́тъ мѧса̀ въ нощѝ то́й пече́на ѻ҆гне́мъ и҆ ѻ҆прѣсно́ки съ го́рькимъ ѕе́лїемъ снѣдѧ́тъ. Не снѣ́сте ѿ ни́хъ сꙋ́рово, нижѐ варе́но въ водѣ̀, но пече́ное ѻ҆гне́мъ главꙋ̀ съ нога́ми и҆ со ѹ҆тро́бою. Не ѡ҆ста́вите ѿ негѡ̀ до ѹ҆́трїѧ, и҆ ко́сти не сокрꙋши́те ѿ негѡ̀: ѡ҆ста́нки же ѿ негѡ̀ до ѹ҆́тра, ѻ҆гне́мъ сожже́те. Си́це же снѣ́сте є҆̀: чрє́сла ва̑ша препѡѧ́сана, и҆ сапо́зи ва́ши на нога́хъ ва́шихъ, и҆ жезлы̀ ва́ши въ рꙋка́хъ ва́шихъ: и҆ снѣ́сте є҆̀ со тща́нїемъ: па́сха є҆́сть гдⷭ҇нѧ.

<rubric>Прⷪ҇ро́чества і҆ѡ́нина чте́нїе. (Глава̀ а҃, ст. а҃-ѕ҃і. Глава̀ в҃, ст. а҃-г҃.)</rubric>

<versal>Б</versal>ы́сть сло́во гдⷭ҇не ко і҆ѡ́нѣ сы́нꙋ а҆маѳі́инꙋ, глаго́лѧ: Воста́ни и҆ и҆дѝ въ нїнеѵі́ю гра́дъ вели́кїй: и҆ проповѣ́ждь въ не́мъ, ꙗ҆́кѡ взы́де во́пль ѕло́бы є҆гѡ̀ ко мнѣ̀: И҆ воста̀ і҆ѡ́на, є҆́же бѣжа́ти въ ѳарсі́съ ѿ лица̀ гдⷭ҇нѧ: и҆ сни́де во і҆ѡппі́ю, и҆ ѡ҆брѣ́те кора́бль и҆дꙋ́щъ въ ѳарсі́съ: и҆ дадѐ нае́мъ сво́й, и҆ вни́де во́нь плы́ти съ ни́ми въ ѳарсі́съ ѿ лица̀ гдⷭ҇нѧ. И҆ гдⷭ҇ь воздви́же вѣ́тръ ве́лїй на мо́ри, и҆ бы́сть бꙋ́рѧ вели́каѧ въ мо́ри, и҆ кора́бль бѣ́дствоваше є҆́же сокрꙋши́тисѧ. И҆ ѹ҆боѧ́шасѧ корабе́льницы, и҆ возопи́ша кі́йждо къ бг҃ꙋ своемꙋ̀, и҆ и҆змета́нїе сотвори́ша сосꙋ́дѡвъ, и҆̀же въ кораблѝ, въ мо́ре, є҆́же ѡ҆блегчи́тисѧ ѿ ни́хъ: і҆ѡ́на же сни́де во дно̀ кораблѧ̀, и҆ спа́ше тꙋ̀, и҆ храплѧ́ше. И҆ прїи́де къ немꙋ̀ ко́рмчїй, и҆ речѐ є҆мꙋ̀: что́ ты хра́плеши; воста́ни, и҆ молѝ бг҃а твоего̀, ꙗ҆́кѡ да сп҃се́тъ ны̀ бг҃ъ, да не поги́бнемъ. И҆ речѐ кі́йждо ко и҆́скреннемꙋ своемꙋ̀: прїиди́те ве́ржемъ жрє́бїѧ, и҆ ѹ҆разꙋмѣ́емъ, когѡ̀ ра́ди є҆́сть ѕло̀ сїѐ на на́съ: и҆ метнꙋ́ша жрє́бїѧ, и҆ падѐ жре́бїй на і҆ѡ́нꙋ. И҆ рѣ́ша къ немꙋ̀: возвѣстѝ на́мъ, когѡ̀ ра́ди сїѐ ѕло̀ на на́съ, и҆ что̀ твоѐ дѣ́ланїе є҆́сть, и҆ ѿкꙋ́дꙋ грѧде́ши, и҆ ка́мѡ и҆́деши, и҆ ѿ ко́еѧ страны̀, и҆ ѿ кі́ихъ люде́й є҆сѝ ты̀; И҆ речѐ къ ни̑мъ: ра́бъ гдⷭ҇нь є҆́смь а҆́зъ, и҆ гдⷭ҇а бг҃а нбⷭ҇наго а҆́зъ чтꙋ̀, и҆́же сотворѝ мо́ре и҆ сꙋ́шꙋ. И҆ ѹ҆боѧ́шасѧ мꙋ́жїе стра́хомъ вели́кимъ, и҆ рѣ́ша къ немꙋ̀: что̀ сїѐ сотвори́лъ є҆сѝ; занѐ разꙋмѣ́ша мꙋ́жїе, ꙗ҆́кѡ ѿ лица̀ гдⷭ҇нѧ бѣжа́ше, ꙗ҆́кѡ возвѣстѝ и҆̀мъ. И҆ рѣ́ша къ немꙋ̀: что̀ тебѣ̀ сотвори́мъ, и҆ ѹ҆толи́тсѧ мо́ре ѿ на́съ; занѐ мо́ре восхожда́ше и҆ воздвиза́ше па́че волне́нїе. И҆ речѐ къ ни̑мъ і҆ѡ́на: возми́те мѧ̀, и҆ вве́рзите въ мо́ре, и҆ ѹ҆толи́тсѧ мо́ре ѿ ва́съ: поне́же позна́хъ а҆́зъ, ꙗ҆́кѡ менѐ ра́ди волне́нїе сїѐ вели́кое на вы̀ є҆́сть. И҆ нꙋжда́хꙋсѧ мꙋ́жїе возврати́тисѧ къ землѝ, и҆ не можа́хꙋ, ꙗ҆́кѡ мо́ре восхожда́ше, и҆ воздвиза́шесѧ па́че на ни́хъ. И҆ возопи́ша къ гдⷭ҇ви, и҆ рѣ́ша: ника́коже гдⷭ҇и, да не поги́бнемъ дꙋшѝ ра́ди человѣ́ка сегѡ̀, и҆ не да́ждь на на́съ кро́ве пра́ведныѧ: занѐ ты̀ гдⷭ҇и, ꙗ҆́коже восхотѣ́лъ, сотвори́лъ є҆сѝ. И҆ взѧ́ша і҆ѡ́нꙋ, и҆ вверго́ша є҆го̀ въ мо́ре, и҆ преста̀ мо́ре ѿ волне́нїѧ своегѡ̀. И҆ ѹ҆боѧ́шасѧ мꙋ́жїе стра́хомъ вели́кимъ гдⷭ҇а, и҆ пожро́ша же́ртвꙋ гдⷭ҇ви, и҆ помоли́шасѧ мл҃твами. И҆ повелѣ̀ гдⷭ҇ь ки́тꙋ вели́комꙋ пожре́ти і҆ѡ́нꙋ: и҆ бѣ̀ і҆ѡ́на во чре́вѣ ки́товѣ трѝ дни̑ и҆ трѝ но́щи. И҆ помоли́сѧ і҆ѡ́на ко гдⷭ҇ꙋ бг҃ꙋ своемꙋ̀ ѿ чре́ва ки́това, И҆ речѐ:

<rubric>Мл҃тва: (Глава̀ в҃, ст. д҃-а҃і. Глава̀ г҃, ст. а҃-і҃. Глава̀ д҃, ст. а҃-а҃і.)</rubric>

<versal>В</versal>озопи́хъ въ ско́рби мое́й ко гдⷭ҇ꙋ бг҃ꙋ моемꙋ̀, и҆ ѹ҆слы́ша мѧ̀: и҆з̾ чре́ва а҆́дова во́пль мо́й, ѹ҆слы́шалъ є҆сѝ гла́съ мо́й. Ѿве́рглъ мѧ̀ є҆сѝ въ глꙋбины̑ се́рдца морска́гѡ, и҆ рѣ́ки ѡ҆быдо́ша мѧ̀: всѧ̑ высоты̑ твоѧ̑, и҆ во́лны твоѧ̑ на мнѣ̀ преидо́ша. И҆ а҆́зъ рѣ́хъ: ѿри́нꙋхсѧ ѿ ѻ҆́чїю твоє́ю: є҆да̀ приложꙋ̀ призрѣ́ти мѝ къ хра́мꙋ ст҃о́мꙋ твоемꙋ̀; Возлїѧ́сѧ на мѧ̀ вода̀ до дꙋшѝ моеѧ̀, бе́здна ѡ҆бы́де мѧ̀ послѣ́днѧѧ, понрѐ глава̀ моѧ̀ въ разсѣ̑лины го́ръ. Снидо́хъ въ зе́млю, є҆ѧ́же верєѝ є҆ѧ̀ закле́пи вѣ́чнїи: и҆ да взы́детъ и҆з̾ и҆стлѣ́нїѧ живо́тъ мо́й къ тебѣ̀, гдⷭ҇и бж҃е мо́й. Внегда̀ скончава́тисѧ ѿ менѐ дꙋшѝ мое́й, гдⷭ҇а помѧнꙋ́хъ, и҆ да прїи́детъ къ тебѣ̀ мл҃тва моѧ̀ къ хра́мꙋ ст҃о́мꙋ твоемꙋ̀. Хранѧ́щїи сꙋ́єтнаѧ и҆ лѡ́жнаѧ, млⷭ҇ть свою̀ ѡ҆ста́виша. А҆́зъ же со гла́сомъ хвале́нїѧ и҆ и҆сповѣ́данїѧ пожрꙋ̀ тебѣ̀, є҆ли̑ка ѡ҆бѣща́хъ, возда́мъ тебѣ̀ во сп҃се́нїе моѐ гдⷭ҇ви. И҆ повелѣ̀ гдⷭ҇ь ки́тови, и҆ и҆зве́рже і҆ѡ́нꙋ на сꙋ́шꙋ. И҆ бы́сть сло́во гдⷭ҇не ко і҆ѡ́нѣ втори́цею, глаго́лѧ: Воста́ни, и҆ и҆дѝ въ нїнеѵі́ю гра́дъ вели́кїй, и҆ проповѣ́ждь въ не́мъ по про́повѣди пре́ждней, ю҆́же а҆́зъ глаго́лахъ тебѣ̀. И҆ воста̀ і҆ѡ́на, и҆ и҆́де въ нїнеѵі́ю, ꙗ҆́коже глаго́ла гдⷭ҇ь: нїнеѵі́а же бѧ́ше гра́дъ вели́къ бг҃ꙋ, ꙗ҆́кѡ ше́ствїѧ пꙋтѝ тре́хъ дне́й. И҆ нача́тъ і҆ѡ́на входи́ти во гра́дъ, ꙗ҆́кѡ ше́ствїе пꙋтѝ днѐ є҆ди́нагѡ, и҆ проповѣ́да и҆ речѐ: є҆щѐ трѝ дни̑, и҆ нїнеѵі́а преврати́тсѧ. И҆ вѣ́роваша мꙋ́жїе нїнеѵі́йстїи бг҃ови, и҆ заповѣ́даша по́стъ, и҆ ѡ҆блеко́шасѧ во врє́тища ѿ вели́ка и҆́хъ да́же до ма́ла и҆́хъ. И҆ до́йде сло́во къ царю̀ нїнеѵі́йскомꙋ, и҆ воста̀ съ престо́ла своегѡ̀, и҆ све́рже ри̑зы своѧ̑ съ себѐ, и҆ ѡ҆блече́сѧ во вре́тище, и҆ сѣ́де на пе́пелѣ. И҆ проповѣ́дасѧ, и҆ рече́но бы́сть въ нїнеѵі́и ѿ царѧ̀ и҆ вельмѡ́жъ є҆гѡ̀, глаго́лющихъ: человѣ́цы и҆ ско́ти, и҆ воло́ве, и҆ ѻ҆́вцы да не вкꙋ́сѧтъ ничесѡ́же, ни да пасꙋ́тсѧ, нижѐ воды̀ да пїю́тъ. И҆ ѡ҆блеко́шасѧ во врє́тища человѣ́цы, и҆ ско́ти, и҆ возопи́ша прилѣ́жнѡ къ бг҃ꙋ: и҆ возврати́сѧ кі́йждо ѿ пꙋтѝ своегѡ̀ лꙋка́вагѡ, и҆ ѿ непра́вды сꙋ́щїѧ въ рꙋка́хъ и҆́хъ, глаго́люще: Кто̀ вѣ́сть, а҆́ще раска́етсѧ и҆ ѹ҆моле́нъ бꙋ́детъ бг҃ъ, и҆ ѡ҆брати́тсѧ ѿ гнѣ́ва ꙗ҆́рости своеѧ̀, и҆ не поги́бнемъ, И҆ ви́дѣ бг҃ъ дѣла̀ и҆́хъ, ꙗ҆́кѡ ѡ҆брати́шасѧ ѿ пꙋте́й свои́хъ лꙋка́выхъ: и҆ раска́ѧсѧ бг҃ъ ѡ҆ ѕлѣ̀, є҆́же глаго́лаше сотвори́ти и҆̀мъ, и҆ не сотворѝ. И҆ ѡ҆печа́лисѧ і҆ѡ́на печа́лїю вели́кою, и҆ смꙋти́сѧ. И҆ помоли́сѧ ко гдⷭ҇ꙋ, и҆ речѐ: ѽ гдⷭ҇и, не сїѧ̑ ли ѹ҆́бѡ словеса̀ моѧ̑, ꙗ҆́же глаго́лахъ, є҆щѐ сꙋ́щꙋ мѝ на землѝ мое́й; сегѡ̀ ра́ди предвари́хъ бѣжа́ти въ ѳарсі́съ, занѐ разꙋмѣ́хъ, ꙗ҆́кѡ ми́лостивъ ты̀ є҆сѝ и҆ ще́дръ, долготерпѣли́въ и҆ многоми́лостивъ, и҆ ка́ѧйсѧ ѡ҆ ѕло́бахъ (человѣ́ческихъ) И҆ ны́нѣ влⷣко гдⷭ҇и, прїимѝ дꙋ́шꙋ мою̀ ѿ менѐ, ꙗ҆́кѡ ѹ҆́не мѝ ѹ҆мре́ти, не́жели жи́ти. И҆ речѐ гдⷭ҇ь ко і҆ѡ́нѣ: а҆́ще ѕѣлѡ̀ ѡ҆печа́лилсѧ є҆сѝ ты̀; И҆ и҆зы́де і҆ѡ́на и҆з̾ гра́да, и҆ сѣ́де прѧ́мѡ гра́да: и҆ сотворѝ себѣ̀ кꙋ́щꙋ, и҆ сѣдѧ́ше под̾ не́ю въ сѣ́ни, до́ндеже ѹ҆ви́дитъ, что̀ бꙋ́детъ гра́дꙋ. И҆ повелѣ̀ гдⷭ҇ь бг҃ъ ты́квѣ, и҆ возрастѐ над̾ главо́ю і҆ѡ́ниною, да бꙋ́детъ сѣ́нь над̾ главо́ю є҆гѡ̀, є҆́же ѡ҆сѣни́ти є҆го̀ ѿ ѕлы́хъ є҆гѡ̀: и҆ возра́довасѧ і҆ѡ́на ѡ҆ ты́квѣ ра́достїю вели́кою. И҆ повелѣ̀ гдⷭ҇ь бг҃ъ че́рвїю ра́ннемꙋ во ѹ҆́трїе, и҆ под̾ѧдѐ ты́квꙋ, и҆ и҆́зсше: И҆ бы́сть вкꙋ́пѣ внегда̀ возсїѧ́ти со́лнцꙋ: и҆ повелѣ̀ бг҃ъ вѣ́трꙋ зно́йнꙋ жегꙋ́щꙋ, и҆ поразѝ со́лнце на главꙋ̀ і҆ѡ́нинꙋ: и҆ малодꙋ́шствоваше, и҆ ѿрица́шесѧ дꙋшѝ своеѧ̀, и҆ речѐ: Ѹ҆́не мѝ ѹ҆мре́ти, не́жели жи́ти. И҆ речѐ гдⷭ҇ь бг҃ъ ко і҆ѡ́нѣ: ѕѣлѡ́ ли ѡ҆печа́лилсѧ є҆сѝ ты̀ ѡ҆ ты́квѣ; и҆ речѐ (і҆ѡ́на): ѕѣлѡ̀ ѡ҆печа́лихсѧ а҆́зъ да́же до сме́рти. И҆ речѐ гдⷭ҇ь: ты̀ ѡ҆скорби́лсѧ є҆сѝ ѡ҆ ты́квѣ, ѡ҆ не́йже не трꙋди́лсѧ є҆сѝ, ни воскорми́лъ є҆сѝ є҆ѧ̀, ꙗ҆́же роди́сѧ ѡ҆бно́щь, и҆ ѡ҆бно́щь поги́бе. А҆́зъ же не пощаждꙋ́ ли нїнеѵі́и гра́да вели́кагѡ, въ не́мже живꙋ́тъ мно́жайшїи, не́же двана́десѧть тє́мъ человѣ̑къ, и҆̀же не позна́ша десни́цы своеѧ̀, нижѐ шꙋ́йцы своеѧ̀, и҆ ско́ти и҆́хъ мно́зи;

<rubric>І҆исꙋ́са наѵи́на чте́нїе. (Глава̀ є҃, ст. і҃-є҃і.)</rubric>

<versal data-diacritics="true">Ѡ҆</versal>полчи́шасѧ сы́нове і҆и҃лєвы въ галга́лѣхъ, и҆ сотвори́ша па́схꙋ въ четвертыйна́десѧть де́нь мѣ́сѧца ѿ ве́чера на за́падѣ на по́ли і҆ерїхѡ́нскомъ. И҆ ꙗ҆до́ша ѿ пшени́цы землѝ ѻ҆́ноѧ ѡ҆прѣсно́ки и҆ нѡ́ваѧ. Въ то́й де́нь преста̀ ма́нна, повнегда̀ ꙗ҆до́ша ѿ пшени́цы землѝ, и҆ ктомꙋ̀ не бы́сть сынѡ́мъ і҆и҃лєвымъ ма́нны, но ꙗ҆до́ша ѿ плодѡ́въ землѝ фїні́ческїѧ въ лѣ́то ѻ҆́ное. И҆ бы́сть є҆гда̀ бѧ́ше і҆исꙋ́съ ѹ҆ і҆ерїхѡ́на, и҆ воззрѣ́въ ѻ҆чи́ма свои́ма, ви́дѣ человѣ́ка стоѧ́ща пред̾ ни́мъ, и҆ ме́чь є҆гѡ̀ ѡ҆бнаже́нъ въ рꙋцѣ̀ є҆гѡ̀. И҆ пристꙋпи́въ і҆исꙋ́съ, речѐ є҆мꙋ̀: на́шъ ли є҆сѝ, и҆лѝ ѿ сꙋпоста̑тъ на́шихъ; Ѻ҆́нъ же речѐ є҆мꙋ̀: а҆́зъ а҆рхїстрати́гъ си́лы гдⷭ҇ни, ны́нѣ прїидо́хъ (сѣ́мѡ.) и҆ і҆исꙋ́съ падѐ лице́мъ свои́мъ на зе́млю, и҆ поклони́сѧ є҆мꙋ̀, и҆ речѐ: гдⷭ҇и, что̀ повелѣва́еши рабꙋ̀ твоемꙋ̀; И҆ речѐ а҆рхїстрати́гъ гдⷭ҇нь ко і҆исꙋ́сꙋ: и҆ззꙋ́й сапо́гъ съ ногꙋ̀ твоє́ю, мѣ́сто бо на не́мже ты̀ стои́ши ст҃о є҆́сть. И҆ сотворѝ і҆исꙋ́съ та́кѡ.

<rubric>И҆схо́да чте́нїе. (Глава̀ г҃і, ст. к҃-к҃в. Глава̀ д҃і, ст. а҃-л҃в. Глава̀ є҃і, ст. а҃-ѳ҃і.)</rubric>

<versal>В</versal>оздви́гшесѧ сы́нове і҆и҃лєвы ѿ сокхѡ́ѳа, ѡ҆полчи́шасѧ во ѻ҆ѳо́мѣ при пꙋсты́ни. Бг҃ъ же вожда́ше и҆̀хъ, въ де́нь ѹ҆́бѡ столпо́мъ ѻ҆́блачнымъ, показа́ти и҆̀мъ пꙋ́ть, но́щїю же столпо́мъ ѻ҆́гненнымъ свѣти́ти и҆̀мъ. И҆ не ѡ҆скꙋдѣ̀ сто́лпъ ѻ҆́блачный во днѝ, и҆ сто́лпъ ѻ҆́гненный но́щїю, пред̾ всѣ́ми людьмѝ. И҆ речѐ гдⷭ҇ь къ мѡѷсе́ю, глаго́лѧ: Рцы̀ сынѡ́мъ і҆и҃лєвымъ, и҆ ѡ҆брати́вшесѧ да ѡ҆полча́тсѧ прѧ́мѡ придво́рїю, междꙋ̀ магдѡ́ломъ и҆ междꙋ̀ мо́ремъ, прѧ́мѡ веельсепфѡ́нꙋ: пред̾ ни́ми ѡ҆полчи́шисѧ при мо́ри. И҆ рече́тъ фараѡ́нъ лю́демъ свои̑мъ ѡ҆ сынѣ́хъ і҆и҃левыхъ: заблꙋжда́ютъ сі́и по землѝ, затвори́ бо и҆̀хъ пꙋсты́нѧ. А҆́зъ же ѡ҆жесточꙋ̀ се́рдце фараѡ́ново, и҆ пожене́тъ созадѝ и҆̀хъ: и҆ просла́влюсѧ въ фараѡ́нѣ, и҆ во все́мъ во́инствѣ є҆гѡ̀, и҆ ѹ҆разꙋмѣ́ютъ всѝ є҆гѵ́птѧне, ꙗ҆́кѡ а҆́зъ є҆́смь гдⷭ҇ь: и҆ сотвори́ша та́кѡ. И҆ возвѣще́но бы́сть царю̀ є҆гѵ́петскомꙋ, ꙗ҆́кѡ бѣжа́ша лю́дїе. И҆ преврати́сѧ се́рдце фараѡ́ново, и҆ рабѡ́въ є҆гѡ̀ на лю́ди, и҆ реко́ша: что̀ сїѐ сотвори́хомъ, ѿпꙋсти́вше сы́ны і҆и҃лєвы, да не рабо́таютъ на́мъ; Впрѧжѐ ѹ҆̀бо фараѡ́нъ колєсни́цы своѧ̑, и҆ всѧ̑ лю́ди своѧ̑ собра̀ съ собо́ю. И҆ поѧ́тъ ше́сть сѡ́тъ колесни́цъ и҆збра́нныхъ, и҆ всѧ̑ ко́ни є҆гѵ́пєтскїѧ, и҆ трїста́ты над̾ всѣ́ми. И҆ ѡ҆жесточѝ гдⷭ҇ь се́рдце фараѡ́на царѧ̀ є҆гѵ́петскагѡ, и҆ рабѡ́въ є҆гѡ̀, и҆ погна̀ созадѝ сынѡ́въ і҆и҃левыхъ: сы́нове же і҆и҃лєвы и҆схожда́хꙋ рꙋко́ю высо́кою. И҆ погна́ша є҆гѵ́птѧне въ слѣ́дъ и҆́хъ, и҆ ѡ҆брѣто́ша и҆̀хъ ѡ҆полчи́вшихсѧ при мо́ри: и҆ всѧ̑ ко́ни и҆ колєсни́цы фараѡ́новы, и҆ ко́нницы, и҆ во́инство є҆гѡ̀ прѧ́мѡ придво́рїю, проти́вꙋ веельсепфѡ́на. И҆ фараѡ́нъ приближа́шесѧ: воззрѣ́вше же сы́нове і҆и҃лєвы ѻ҆чи́ма, ви́дѣша: и҆ сѐ є҆гѵ́птѧне ѡ҆полчи́шасѧ въ слѣ́дъ и҆́хъ, и҆ ѹ҆боѧ́шасѧ ѕѣлѡ̀. И҆ возопи́ша сы́нове і҆и҃лєвы ко гдⷭ҇ꙋ, И҆ реко́ша къ мѡѷсе́ю: за є҆́же не бы́ти гробѡ́мъ во є҆гѵ́птѣ, и҆зве́лъ є҆сѝ на́съ ѹ҆мертви́ти въ пꙋсты́ни: что̀ сїѐ сотвори́лъ є҆сѝ на́мъ, и҆зве́дше на́съ и҆з̾ є҆гѵ́пта; Не се́й ли бѧ́ше глаго́лъ, є҆го́же реко́хомъ къ тебѣ̀ во є҆гѵ́птѣ, глаго́люще: ѡ҆ста́ви на́съ, да рабо́таемъ є҆гѵ́птѧнѡмъ; лꙋ́чше бо бѧ́ше на́мъ рабо́тати є҆гѵ́птѧнѡмъ, не́жели ѹ҆мре́ти въ пꙋсты́ни се́й. Рече́ же мѡѷсе́й къ лю́демъ: дерза́йте, сто́йте, и҆ зри́те сп҃се́нїе є҆́же ѿ гдⷭ҇а, є҆́же сотвори́тъ на́мъ дне́сь. И҆́мже бо ѡ҆́бразомъ ви́дѣсте є҆гѵ́птѧнъ дне́сь, не приложитѐ ктомꙋ̀ ви́дѣти и҆̀хъ въ вѣ́чное вре́мѧ. Гдⷭ҇ь побо́ретъ по ва́съ, вы́ же ѹ҆мо́лкните. И҆ речѐ гдⷭ҇ь къ мѡѷсе́ю: что̀ вопїе́ши ко мнѣ̀: рцы̀ сынѡ́мъ і҆и҃лєвымъ, и҆ да пꙋтеше́ствꙋютъ. Ты́ же возмѝ же́злъ тво́й, и҆ прострѝ рꙋ́кꙋ твою̀ на мо́ре, и҆ расто́ргни є҆̀: и҆ да вни́дꙋтъ сы́нове і҆и҃лєвы посредѣ̀ мо́рѧ по сꙋ́хꙋ. И҆ сѐ а҆́зъ ѡ҆жесточꙋ̀ се́рдце фараѡ́ново, и҆ всѣ́хъ є҆гѵ́птѧнъ, и҆ вни́дꙋтъ въ слѣ́дъ и҆́хъ, и҆ просла́влюсѧ въ фараѡ́нѣ, и҆ во все́мъ во́инствѣ є҆гѡ̀, и҆ въ колесни́цахъ, и҆ въ ко́нехъ є҆гѡ̀. И҆ ѹ҆вѣ́дѧтъ всѝ є҆гѵ́птѧне, ꙗ҆́кѡ а҆́зъ є҆́смь гдⷭ҇ь, є҆гда̀ просла́влюсѧ въ фараѡ́нѣ, и҆ въ колесни́цахъ, и҆ въ ко́нехъ є҆гѡ̀. Взѧ́тсѧ же а҆́гг҃лъ бж҃їй ходѧ́й пред̾ полко́мъ сынѡ́въ і҆и҃левыхъ, и҆ по́йде созадѝ и҆́хъ: взѧ́тсѧ же и҆ сто́лпъ ѻ҆́блачный ѿ лица̀ и҆́хъ, и҆ ста̀ созадѝ и҆̀хъ. И҆ вни́де посредѣ̀ полка̀ є҆гѵ́петска, и҆ посредѣ̀ полка̀ сынѡ́въ і҆и҃левыхъ, и҆ ста̀: и҆ бы́сть тьма̀ и҆ мра́къ, и҆ прїи́де но́щь, и҆ не смѣси́шасѧ дрꙋ́гъ съ дрꙋ́гомъ во всю̀ но́щь. Простре́ же мѡѷсе́й рꙋ́кꙋ на мо́ре: и҆ возгна̀ гдⷭ҇ь мо́ре вѣ́тромъ ю҆́жнымъ си́льнымъ всю̀ но́щь, и҆ сотворѝ мо́ре сꙋ́шꙋ, и҆ разстꙋпи́сѧ вода̀. И҆ внидо́ша сы́нове і҆и҃лєвы посредѣ̀ мо́рѧ по сꙋ́хꙋ: и҆ вода̀ и҆̀мъ стѣна̀ бы́сть ѡ҆деснꙋ́ю, и҆ стѣна̀ ѡ҆шꙋ́юю. Погна́ша же є҆гѵ́птѧне, и҆ внидо́ша въ слѣ́дъ и҆́хъ, и҆ всѧ́къ ко́нь фараѡ́новъ, и҆ колєсни́цы, и҆ вса́дники посредѣ̀ мо́рѧ. Бы́сть же въ стра́жꙋ ѹ҆́треннюю, и҆ воззрѣ̀ гдⷭ҇ь на по́лкъ є҆гѵ́петскїй въ столпѣ̀ ѻ҆́гненномъ и҆ ѻ҆́блачномъ, и҆ смѧтѐ по́лкъ є҆гѵ́петскїй. И҆ свѧза̀ ѻ҆́си колесни́цъ и҆́хъ, и҆ ведѧ́ше и҆̀хъ съ нꙋ́ждею. И҆ реко́ша є҆гѵ́птѧне: бѣжи́мъ ѿ лица̀ і҆и҃лева, гдⷭ҇ь бо побора́етъ по ни́хъ на є҆гѵ́птѧны. И҆ речѐ гдⷭ҇ь къ мѡѷсе́ю: прострѝ рꙋ́кꙋ твою̀ на мо́ре, и҆ да совокꙋпи́тсѧ вода̀, и҆ да покры́етъ є҆гѵ́птѧны, колесни̑цы же и҆ вса́дники. Простре́ же мѡѷсе́й рꙋ́кꙋ на мо́ре, и҆ ѹ҆стро́исѧ вода̀ ко дню̀ на мѣ́сто: є҆гѵ́птѧне же бѣжа́ша под̾ водо́ю: и҆ и҆стрѧсѐ гдⷭ҇ь є҆гѵ́птѧны посредѣ̀ мо́рѧ. И҆ ѡ҆брати́вшисѧ вода̀, покры̀ колесни̑цы и҆ вса́дники, и҆ всю̀ си́лꙋ фараѡ́новꙋ, вше́дши въ слѣ́дъ и҆́хъ въ мо́ре, и҆ не ѡ҆ста̀ ѿ ни́хъ ни є҆ди́нъ. Сы́нове же і҆и҃лєвы проидо́ша по сꙋ́хꙋ посредѣ̀ мо́рѧ: вода́ же и҆̀мъ стѣна̀ (бы́сть) ѡ҆деснꙋ́ю и҆ стѣна̀ ѡ҆шꙋ́юю. И҆ и҆зба́ви гдⷭ҇ь і҆и҃лѧ въ де́нь ѻ҆́нъ и҆з̾ рꙋкѝ є҆гѵ́петскїѧ: и҆ ви́дѣша сы́нове і҆и҃лєвы є҆гѵ́птѧнъ и҆зме́ршихъ, при краѝ мо́рѧ. Ви́дѣ же і҆и҃ль рꙋ́кꙋ вели́кꙋю, ꙗ҆̀же сотворѝ гдⷭ҇ь є҆гѵ́птѧнѡмъ: и҆ ѹ҆боѧ́шасѧ лю́дїе гдⷭ҇а, и҆ вѣ́роваша бг҃ꙋ, и҆ мѡѷсе́ю ѹ҆го́дникꙋ є҆гѡ̀. Тогда̀ воспѣ̀ мѡѷсе́й, и҆ сы́нове і҆и҃лєвы пѣ́снь сїю̀ гдⷭ҇ви, и҆ реко́ша глаго́люще:

<rubric>Чте́цъ глаго́летъ:</rubric>

<incipit><red>П</red>ои́мъ гдⷭ҇ви:</incipit>

<rubric>И҆ пою́тъ на гла́съ є҃:</rubric>

<red>С</red>ла́внѡ бо просла́висѧ.

<rubric>И҆ чте́цъ коемꙋ́ждо ли́кꙋ стїхѝ предглаго́летъ:</rubric>

<red>К</red>онѧ̀ и҆ вса́дника вве́рже въ мо́ре.

<incipit><red>П</red>ои́мъ гдⷭ҇ви:</incipit>

<rubric>И҆ лю́дїе на ѻ҆́ба ли̑ка пою́тъ:</rubric>

<red>С</red>ла́внѡ бо просла́висѧ.

<red>П</red>омо́щникъ и҆ покрови́тель бы́сть мнѣ̀ во сп҃се́нїе.

<incipit><red>П</red>ои́мъ гдⷭ҇ви:</incipit>

<red>С</red>е́й мо́й бг҃ъ, и҆ просла́влю є҆го̀, бг҃ъ ѻ҆ц҃а̀ моегѡ̀, и҆ вознесꙋ̀ є҆го̀.

<incipit><red>П</red>ои́мъ гдⷭ҇ви:</incipit>

<red>Г</red>дⷭ҇ь сокрꙋша́ѧй бра̑ни, гдⷭ҇ь и҆́мѧ є҆мꙋ̀, колесни̑цы фараѡ́новы, и҆ си́лꙋ є҆гѡ̀ вве́рже въ мо́ре.

<incipit><red>П</red>ои́мъ гдⷭ҇ви:</incipit>

<red>И҆</red>збра̑нныѧ вса́дники трїста́ты потопѝ въ чермнѣ́мъ мо́ри.

<incipit><red>П</red>ои́мъ гдⷭ҇ви:</incipit>

<red>П</red>ꙋчи́ною покры̀ и҆̀хъ, погрѧзо́ша во глꙋбинѣ̀ ꙗ҆́кѡ ка́мень.

<incipit><red>П</red>ои́мъ гдⷭ҇ви:</incipit>

<red>Д</red>есни́ца твоѧ̀ гдⷭ҇и, просла́висѧ въ крѣ́пости.

<incipit><red>П</red>ои́мъ гдⷭ҇ви:</incipit>

<red>Д</red>есна́ѧ твоѧ̀ рꙋка̀ гдⷭ҇и, сокрꙋшѝ врагѝ, И҆ мно́жествомъ сла́вы твоеѧ̀ сте́рлъ є҆сѝ сопроти́вныхъ.

<incipit><red>П</red>ои́мъ гдⷭ҇ви:</incipit>

<red>П</red>осла́лъ є҆сѝ гнѣ́въ тво́й, поѧдѐ ѧ҆̀ ꙗ҆́кѡ сте́блїе, И҆ дх҃омъ ꙗ҆́рости твоеѧ̀ разстꙋпи́сѧ вода̀.

<incipit><red>П</red>ои́мъ гдⷭ҇ви:</incipit>

<red>Ѡ҆</red>гꙋстѣ́ша ꙗ҆́кѡ стѣна̀ во́ды, ѡ҆гꙋстѣ́ша и҆ во́лны посредѣ̀ мо́рѧ.

<incipit><red>П</red>ои́мъ гдⷭ҇ви:</incipit>

<red>Р</red>ечѐ вра́гъ: гна́въ пости́гнꙋ, раздѣлю̀ коры́сть, и҆спо́лню дꙋ́шꙋ мою̀, ѹ҆бїю̀ мече́мъ мои́мъ, госпо́дствовати бꙋ́детъ рꙋка̀ моѧ̀.

<incipit><red>П</red>ои́мъ гдⷭ҇ви:</incipit>

<red>П</red>осла́лъ є҆сѝ дх҃а твоего̀, покры̀ ѧ҆̀ мо́ре: погрѧзо́ша ꙗ҆́кѡ ѻ҆́лово въ водѣ̀ ѕѣ́льнѣй.

<incipit><red>П</red>ои́мъ гдⷭ҇ви:</incipit>

<red>К</red>то̀ подо́бенъ тебѣ̀ въ бозѣ́хъ гдⷭ҇и; кто̀ подо́бенъ тебѣ̀; просла́вленъ во ст҃ы́хъ, ди́венъ въ сла́вѣ творѧ́й чꙋдеса̀.

<incipit><red>П</red>ои́мъ гдⷭ҇ви:</incipit>

<red>П</red>росте́рлъ є҆сѝ десни́цꙋ твою̀, пожрѐ ѧ҆̀ землѧ̀. Наста́вилъ є҆сѝ пра́вдою твое́ю лю́ди твоѧ̑ сїѧ̑, ꙗ҆̀же и҆зба́вилъ є҆сѝ.

<incipit><red>П</red>ои́мъ гдⷭ҇ви:</incipit>

<red>Ѹ҆</red>тѣ́шилъ є҆сѝ крѣ́постїю твое́ю во ѻ҆би́тель ст҃ꙋ́ю твою̀. Слы́шаша ꙗ҆зы́цы, и҆ прогнѣ́вашасѧ, болѣ̑зни прїѧ́ша живꙋ́щїи въ фѷлїсті́мѣ.

<incipit><red>П</red>ои́мъ гдⷭ҇ви:</incipit>

<red>Т</red>огда̀ потща́шасѧ влады́ки є҆дѡ́мстїи, и҆ кнѧ́зи мѡаві́тстїи, прїѧ́тъ ѧ҆̀ тре́петъ: раста́ѧша всѝ живꙋ́щїи въ ханаа́нѣ.

<incipit><red>П</red>ои́мъ гдⷭ҇ви:</incipit>

<red>Д</red>а нападе́тъ на нѧ̀ стра́хъ и҆ тре́петъ, вели́чїемъ мы́шцы твоеѧ̀ да ѡ҆ка́менѧтсѧ.

<incipit><red>П</red>ои́мъ гдⷭ҇ви:</incipit>

<red>Д</red>о́ндеже про́йдꙋтъ лю́дїе твоѝ гдⷭ҇и, до́ндеже про́йдꙋтъ лю́дїе твоѝ сі́и, ꙗ҆̀же стѧжа́лъ є҆сѝ.

<incipit><red>П</red>ои́мъ гдⷭ҇ви:</incipit>

<red>В</red>ве́дъ насадѝ ѧ҆̀ въ го́рꙋ достоѧ́нїѧ твоегѡ̀, въ гото́вое жили́ще твоѐ, є҆́же содѣ́лалъ є҆сѝ гдⷭ҇и, ст҃ы́ню гдⷭ҇и, ю҆́же ѹ҆гото́вастѣ рꙋ́цѣ твоѝ.

<incipit><red>П</red>ои́мъ гдⷭ҇ви:</incipit>

<red>Г</red>дⷭ҇ь црⷭ҇твꙋѧй вѣ́ки, и҆ на вѣ́къ, и҆ є҆щѐ. Є҆гда̀ вни́де ко́нница фараѡ́нова съ колесни́цами и҆ вса́дники въ мо́ре: и҆ наведѐ на ни́хъ гдⷭ҇ь во́дꙋ морскꙋ́ю.

<incipit><red>П</red>ои́мъ гдⷭ҇ви:</incipit>

<red>С</red>ы́нове же і҆и҃лєвы проидо́ша сꙋ́шею посредѣ̀ мо́рѧ.

<incipit><red>П</red>ои́мъ гдⷭ҇ви:</incipit>

<rubric class="inline">Сла́ва:</rubric> <incipit><red>П</red>ои́мъ гдⷭ҇ви:</incipit>

<rubric class="inline">И҆ ны́нѣ:</rubric> <incipit><red>П</red>ои́мъ гдⷭ҇ви:</incipit>

<rubric>И҆ послѣдѝ чте́цъ пое́тъ то́жде:</rubric>

<red>С</red>ла́внѡ бо просла́висѧ.

<rubric>Прⷪ҇ро́чества софо́нїева чте́нїе. (Глава̀ г҃, ст. и҃-є҃і.)</rubric>

<versal>Т</versal>а́кѡ глаго́летъ гдⷭ҇ь: потерпѝ менѐ въ де́нь воскресе́нїѧ моегѡ̀ во свидѣ́тельство: занѐ сꙋ́дъ мо́й въ сѡ́нмища ꙗ҆зы́кѡвъ є҆́же прїѧ́ти царе́й, є҆́же и҆злїѧ́ти на нѧ̀ гнѣ́въ мо́й, ве́сь гнѣ́въ ꙗ҆́рости моеѧ̀: занѐ ѻ҆гне́мъ рве́нїѧ моегѡ̀ поѧде́на бꙋ́детъ всѧ̀ землѧ̀. Ꙗ҆́кѡ тогда̀ ѡ҆бращꙋ̀ къ лю́демъ ѧ҆зы́къ въ ро́дъ є҆гѡ̀, є҆́же призыва́ти всѣ̑мъ и҆́мѧ гдⷭ҇не, рабо́тати є҆мꙋ̀ под̾ и҆́гомъ є҆ди́нѣмъ. Ѿ конє́цъ рѣ́къ є҆ѳїо́пскихъ, прїимꙋ̀ молѧ́щыѧ мѧ̀, въ разсѣ́ѧнныхъ мои́хъ принесꙋ́тъ жє́ртвы мнѣ̀. Въ де́нь ѻ҆́нъ не и҆́маши постыди́тисѧ ѿ всѣ́хъ начина́нїй твои́хъ, и҆́миже нече́ствовалъ є҆сѝ въ мѧ̀: ꙗ҆́кѡ тогда̀ ѿимꙋ̀ ѿ тебѐ ѹ҆кори̑зны досажде́нїѧ твоегѡ̀, и҆ ктомꙋ̀ не и҆́маши приложи́ти велича́тисѧ на горѣ̀ ст҃ѣ́й мое́й. И҆ ѡ҆ста́влю въ тебѣ̀ лю́ди кро́тки и҆ смире́нны, и҆ бꙋ́дꙋтъ бл҃гоговѣ́ти ѡ҆ и҆́мени гдⷭ҇ни. Ѡ҆ста́нцы і҆и҃лєвы, и҆ не сотворѧ́тъ непра́вды, и҆ не возглаго́лютъ сꙋ́етныхъ, и҆ не ѡ҆брѧ́щетсѧ во ѹ҆стѣ́хъ и҆́хъ ѧ҆зы́къ льсти́въ: занѐ ті́и пожирꙋ́ютъ, и҆ ѹ҆гнѣздѧ́тсѧ, и҆ не бꙋ́детъ ѹ҆страша́ѧй и҆̀хъ. Ра́дꙋйсѧ дщѝ сїѡ́нова ѕѣлѡ̀, проповѣ́дꙋй дщѝ і҆ерꙋсали́мова, весели́сѧ и҆ преꙋкраша́йсѧ ѿ всегѡ̀ се́рдца твоегѡ̀, дщѝ і҆ерꙋсали́млѧ: Ѿѧ́тъ гдⷭ҇ь непра̑вды твоѧ̑: и҆зба́вилъ тѧ̀ є҆́сть и҆з̾ рꙋкѝ вра̑гъ твои́хъ: воцари́тсѧ гдⷭ҇ь посредѣ̀ тебѐ, и҆ не ѹ҆́зриши ѕла̀ ктомꙋ̀.

<rubric>Ца́рствъ тре́тїихъ чте́нїе. (Глава̀ з҃і, ст. и҃-к҃г.)</rubric>

<versal>Б</versal>ы́сть глаго́лъ гдⷭ҇нь ко и҆лїѝ, глаго́лѧ: Воста́ни, и҆дѝ въ саре́птꙋ сїдѡ́нскꙋю, и҆ пребꙋ́ди та́мѡ: се́ бо заповѣ́дахъ та́мѡ женѣ̀ вдови́цѣ препита́ти тѧ̀. И҆ воста̀, и҆ и҆́де въ саре́птꙋ сїдѡ́нскꙋю, и҆ прїи́де ко вратѡ́мъ гра́да: и҆ сѐ та́мѡ жена̀ вдова̀ собира́ше дрова̀: и҆ возопѝ и҆лїа̀ въ слѣ́дъ є҆ѧ̀, и҆ речѐ є҆́й: принесѝ ны́нѣ мѝ ма́лѡ воды̀ въ сосꙋ́дѣ, и҆ и҆спїю̀. И҆ и҆́де взѧ́ти, и҆ возопѝ въ слѣ́дъ є҆ѧ̀ и҆лїа̀, и҆ речѐ є҆́й: прїимѝ ѹ҆̀бо мнѣ̀ и҆ ѹ҆крꙋ́хъ хлѣ́ба въ рꙋцѣ̀ свое́й, да ꙗ҆́мъ. И҆ речѐ жена̀: жи́въ гдⷭ҇ь бг҃ъ тво́й, а҆́ще є҆́сть ѹ҆ менѐ ѻ҆прѣсно́къ: но то́кмѡ го́рсть мꙋкѝ въ водоно́сѣ, и҆ ма́лѡ є҆ле́а въ чва́нцѣ: и҆ сѐ а҆́зъ соберꙋ̀ два̀ полѣ̑нца, и҆ вни́дꙋ, и҆ сотворю̀ є҆̀ себѣ̀ и҆ дѣ́темъ мои̑мъ, и҆ снѣ́мы є҆̀, и҆ ѹ҆́мремъ. И҆ речѐ къ не́й и҆лїа̀: дерза́й, вни́ди, и҆ сотворѝ по глаго́лꙋ твоемꙋ̀: но сотвори́ ми ѿтꙋ́дꙋ ѻ҆прѣсно́къ ма́лъ пре́жде, и҆ принеси́ ми: себѣ́ же и҆ ча́дѡмъ свои̑мъ да сотвори́ши по́слѣжде. Ꙗ҆́кѡ та́кѡ глаго́летъ гдⷭ҇ь бг҃ъ і҆и҃левъ: водоно́съ мꙋкѝ не ѡ҆скꙋдѣ́етъ, и҆ чва́нецъ є҆ле́а не ѹ҆ма́литсѧ до днѐ, до́ндеже да́стъ гдⷭ҇ь до́ждь на зе́млю. И҆ и҆́де жена̀, и҆ сотворѝ по глаго́лꙋ и҆лїинꙋ̀, и҆ дадѐ є҆мꙋ̀, и҆ ꙗ҆дѐ то́й и҆ та̀, и҆ ча̑да є҆ѧ̀. И҆ ѿ тогѡ̀ днѐ водоно́съ мꙋкѝ не ѡ҆скꙋдѣ̀, и҆ чва́нецъ є҆ле́а не ѹ҆ма́лисѧ, по глаго́лꙋ гдⷭ҇ню, є҆го́же глаго́ла рꙋко́ю и҆лїино́ю. И҆ бы́сть по си́хъ, и҆ разболѣ́сѧ сы́нъ жены̀ госпожѝ до́мꙋ, и҆ бѣ̀ болѣ́знь є҆гѡ̀ крѣпка̀ ѕѣлѡ̀, до́ндеже не ѡ҆ста́сѧ въ не́мъ дꙋ́хъ є҆гѡ̀. И҆ речѐ ко и҆лїѝ: что̀ мнѣ̀, и҆ тебѣ̀, человѣ́че бж҃їй; вше́лъ є҆сѝ ко мнѣ̀ воспомѧнꙋ́ти непра̑вды моѧ̑, и҆ ѹ҆мори́ти сы́на моего̀; И҆ речѐ и҆лїа̀ къ женѣ̀: да́ждь мѝ сы́на твоего̀: и҆ взѧ́тъ є҆го̀ ѿ нѣ́дра є҆ѧ̀, и҆ вознесѐ є҆го̀ въ го́рницꙋ, и҆дѣ́же са́мъ почива́ше, и҆ положѝ є҆го̀ на ѻ҆дрѣ̀ свое́мъ. И҆ возопѝ и҆лїа̀ ко гдⷭ҇ꙋ, и҆ речѐ: ѹ҆вы̀ мнѣ̀ гдⷭ҇и, свидѣ́телю вдовы̀, ѹ҆ неѧ́же а҆́зъ ны́нѣ пребыва́ю, ты̀ ѡ҆ѕло́билъ є҆сѝ є҆́же ѹ҆мори́ти сы́на є҆ѧ̀. И҆ дꙋ́нꙋ на ѻ҆́трочища три́жды, и҆ призва̀ гдⷭ҇а, и҆ речѐ: гдⷭ҇и бж҃е мо́й, да возврати́тсѧ ѹ҆̀бо дꙋша̀ ѻ҆́трочища сегѡ̀ во́нь, и҆ бы́сть та́кѡ. И҆ возопѝ ѻ҆́трочищъ: и҆ сведѐ є҆го̀ съ го́рницы въ до́мъ, и҆ дадѐ є҆го̀ ма́тери є҆гѡ̀. И҆ речѐ и҆лїа̀: ви́ждь, жи́въ є҆́сть сы́нъ тво́й. И҆ речѐ жена̀ ко и҆лїѝ: сѐ ѹ҆разꙋмѣ́хъ, ꙗ҆́кѡ человѣ́къ бж҃їй є҆сѝ ты̀, и҆ глаго́лъ гдⷭ҇нь во ѹ҆стѣ́хъ твои́хъ и҆́стиненъ.

<rubric>Прⷪ҇ро́чества и҆са́їина чте́нїе. (Глава̀ ѯ҃а, ст. і҃-а҃і. Глава̀ ѯ҃в, ст. а҃-є҃.)</rubric>

<versal>Д</versal>а возра́дꙋетсѧ дꙋша̀ моѧ̀ ѡ҆ гдⷭ҇ѣ: ѡ҆блече́ бо мѧ̀ въ ри́зꙋ сп҃се́нїѧ, и҆ ѻ҆де́ждею весе́лїѧ (ѡ҆дѣ́ѧ мѧ̀): ꙗ҆́кѡ на жениха̀ возложѝ на мѧ̀ вѣне́цъ, и҆ ꙗ҆́кѡ невѣ́стꙋ ѹ҆краси́ мѧ красото́ю. И҆ ꙗ҆́кѡ землѧ̀ растѧ́щаѧ цвѣ́тъ сво́й, и҆ ꙗ҆́кѡ вертогра́дъ сѣ́мена своѧ̑ прозѧба́етъ: та́кѡ возрасти́тъ гдⷭ҇ь гдⷭ҇ь пра́вдꙋ, и҆ весе́лїе пред̾ всѣ́ми ꙗ҆зы́ки. Сїѡ́на ра́ди не ѹ҆молчꙋ̀, и҆ і҆ерꙋсали́ма ра́ди не попꙋщꙋ̀, до́ндеже и҆зы́детъ ꙗ҆́кѡ свѣ́тъ пра́вда моѧ̀, и҆ сп҃се́нїе моѐ ꙗ҆́кѡ свѣти́ло разжже́тсѧ. И҆ ѹ҆́зрѧтъ ꙗ҆зы́цы пра́вдꙋ твою̀, и҆ ца́рїе сла́вꙋ твою̀, и҆ прозовꙋ́тъ тѧ̀ и҆́менемъ но́вымъ, и҆́мже гдⷭ҇ь наименꙋ́етъ є҆̀. И҆ бꙋ́деши вѣне́цъ добро́ты въ рꙋцѣ̀ гдⷭ҇ни, и҆ дїади́ма ца́рствїѧ въ рꙋцѣ̀ бг҃а твоегѡ̀. И҆ не прозове́шисѧ ктомꙋ̀ ѡ҆ста́вленъ, и҆ землѧ̀ твоѧ̀ ктомꙋ̀ не нарече́тсѧ пꙋста̀: тебѣ́ бо прозове́тсѧ во́лѧ моѧ̀, и҆ землѧ̀ твоѧ̀ вселе́ннаѧ: ꙗ҆́кѡ бл҃говолѝ гдⷭ҇ь въ тебѣ̀, и҆ землѧ̀ твоѧ̀ вкꙋ́пѣ насели́тсѧ. И҆ ꙗ҆́коже живѧ́й ю҆́ноша съ дѣ́вою, та́кѡ поживꙋ́тъ сы́нове твоѝ съ тобо́ю: и҆ бꙋ́детъ ꙗ҆́коже ра́дꙋетсѧ жени́хъ ѡ҆ невѣ́стѣ, та́кѡ возра́дꙋетсѧ гдⷭ҇ь ѡ҆ тебѣ̀.

<rubric>Бытїѧ̀ чте́нїе. (Глава̀ к҃в, ст. а҃-и҃і.)</rubric>

<versal>Б</versal>ы́сть по глаго́лѣхъ си́хъ, бг҃ъ и҆скꙋша́ше а҆враа́ма, речѐ є҆мꙋ̀: а҆враа́ме, а҆враа́ме. И҆ речѐ: сѐ а҆́зъ, И҆ речѐ: поймѝ сы́на твоего̀ возлю́бленнаго, є҆го́же возлюби́лъ є҆сѝ і҆саа́ка, и҆ и҆дѝ на зе́млю высо́кꙋ, и҆ вознесѝ є҆го̀ та́мѡ во всесожже́нїе, на є҆ди́нꙋ ѿ го́ръ, и҆̀хже тѝ рекꙋ̀. Воста́въ же а҆враа́мъ ѹ҆́трѡ, ѡ҆сѣдла̀ ѻ҆слѧ̀ своѐ, поѧ́тъ же съ собо́ю два̀ ѻ҆́трочища, и҆ і҆саа́ка сы́на своего̀, и҆ растни́въ дрова̀ во всесожже́нїе, воста́въ и҆́де, и҆ прїи́де на мѣ́сто, є҆́же речѐ є҆мꙋ̀ бг҃ъ, въ тре́тїй де́нь. И҆ воззрѣ́въ а҆враа́мъ ѻ҆чи́ма свои́ма, ви́дѣ мѣ́сто и҆здале́че. И҆ речѐ а҆враа́мъ ѻ҆трокѡ́мъ свои̑мъ: сѧ́дите здѣ̀ со ѻ҆слѧ́темъ: а҆́зъ же и҆ дѣ́тищъ по́йдемъ до ѻ҆́ндѣ, и҆ поклони́вшесѧ возврати́мсѧ къ ва́мъ. Взѧ́ же а҆враа́мъ дрова̀ всесожже́нїѧ, и҆ возложѝ на і҆саа́ка сы́на своего̀: взѧ́ же въ рꙋ́ки и҆ ѻ҆́гнь, и҆ но́жъ, и҆ и҆до́ста ѻ҆́ба вкꙋ́пѣ. Рече́ же і҆саа́къ ко а҆враа́мꙋ ѻ҆тцꙋ̀ своемꙋ̀: ѻ҆́тче. ѻ҆́нъ же речѐ: что́ є҆сть ча́до; рече́ же: сѐ ѻ҆́гнь и҆ дрова̀, гдѣ́ є҆сть ѻ҆вча̀ є҆́же во всесожже́нїе; Рече́ же а҆враа́мъ: бг҃ъ ѹ҆́зритъ себѣ̀ ѻ҆вча̀ во всесожже́нїе, ча́до: ше́дше же ѻ҆́ба вкꙋ́пѣ, Прїидо́ста на мѣ́сто, є҆́же речѐ є҆мꙋ̀ бг҃ъ: и҆ созда̀ та́мѡ а҆враа́мъ же́ртвенникъ, и҆ возложѝ дрова̀: и҆ свѧза́въ і҆саа́ка сы́на своего̀ возложѝ є҆го̀ на же́ртвенникъ верхꙋ̀ дро́въ. И҆ прострѐ а҆враа́мъ рꙋ́кꙋ свою̀ взѧ́ти но́жъ, закла́ти сы́на своего̀. И҆ воззва̀ и҆̀ а҆́гг҃лъ гдⷭ҇нь съ небесѐ, и҆ речѐ: а҆враа́ме, а҆враа́ме. ѻ҆́нъ же речѐ: сѐ а҆́зъ. И҆ речѐ: да не возложи́ши рꙋкѝ твоеѧ̀ на ѻ҆́трочища, нижѐ да сотвори́ши є҆мꙋ̀ что̀: ны́нѣ бо позна́хъ, ꙗ҆́кѡ бои́шисѧ ты̀ бг҃а, и҆ не пощадѣ́лъ є҆сѝ сы́на твоегѡ̀ возлю́бленнагѡ менѐ ра́ди. И҆ воззрѣ́въ а҆враа́мъ ѻ҆чи́ма свои́ма ви́дѣ, и҆ сѐ ѻ҆ве́нъ є҆ди́нъ держи́мый рога́ма въ са́дѣ саве́къ: и҆ и҆́де а҆враа́мъ, и҆ взѧ̀ ѻ҆вна̀, и҆ вознесѐ є҆го̀ во всесожже́нїе вмѣ́стѡ і҆саа́ка сы́на своегѡ̀. И҆ наречѐ а҆враа́мъ и҆́мѧ мѣ́стꙋ томꙋ̀, гдⷭ҇ь ви́дѣ: да рекꙋ́тъ дне́сь, на горѣ̀ гдⷭ҇ь ꙗ҆ви́сѧ. И҆ воззва̀ а҆́гг҃лъ гдⷭ҇нь а҆враа́ма втори́цею съ небесѐ, Глаго́лѧ: мно́ю самѣ́мъ клѧ́хсѧ, глаго́летъ гдⷭ҇ь, є҆гѡ́же ра́ди сотвори́лъ є҆сѝ глаго́лъ се́й, и҆ не пощадѣ́лъ є҆сѝ сы́на твоегѡ̀ возлю́бленнагѡ менѐ ра́ди: Вои́стиннꙋ бл҃гословѧ̀ бл҃гословлю́ тѧ, и҆ ѹ҆множа́ѧ ѹ҆мно́жꙋ сѣ́мѧ твоѐ, ꙗ҆́кѡ ѕвѣ́зды небє́сныѧ, и҆ ꙗ҆́кѡ песо́къ вскра́й мо́рѧ: и҆ наслѣ́дитъ сѣ́мѧ твоѐ гра́ды сꙋпоста́тѡвъ: И҆ бл҃гословѧ́тсѧ ѡ҆ сѣ́мени твое́мъ всѝ ꙗ҆зы́цы земні́и, зане́же послꙋ́шалъ є҆сѝ гла́са моегѡ̀.

<rubric>Прⷪ҇ро́чества и҆са́їина чте́нїе. (Глава̀ ѯ҃а, ст. а҃-ѳ҃.)</rubric>

<versal>Д</versal>х҃ъ гдⷭ҇нь на мнѣ̀, є҆гѡ́же ра́ди пома́за мѧ̀, бл҃говѣсти́ти ни́щымъ, посла̀ мѧ̀, и҆сцѣли́ти сокрꙋшє́нныѧ се́рдцемъ, проповѣ́дати плѣ́нникѡмъ ѿпꙋще́нїе, и҆ слѣпы̑мъ прозрѣ́нїе: Нарещѝ лѣ́то гдⷭ҇не прїѧ́тно, и҆ де́нь воздаѧ́нїѧ, ѹ҆тѣ́шити всѧ̑ пла́чꙋщыѧ: Да́ти пла́чꙋщымъ сїѡ́на сла́вꙋ вмѣ́стѡ пе́пела, пома́занїе весе́лїе пла́чꙋщымъ: ѹ҆краше́нїе сла́вы вмѣ́стѡ дꙋ́ха ѹ҆ны́нїѧ, и҆ нарекꙋ́тсѧ ро́дове пра́вды, насажде́нїе гдⷭ҇не въ сла́вꙋ. И҆ сози́ждꙋтъ пꙋсты̑ни вѣ̑чныѧ, запꙋстѣ́вшыѧ пре́жде воздви́гнꙋтъ, и҆ ѡ҆бновѧ́тъ гра́ды пꙋсты̑ѧ, ѡ҆пꙋстошє́нныѧ въ ро́ды. И҆ прїи́дꙋтъ и҆норо́днїи, пасꙋ́щїи ѻ҆́вцы твоѧ̑, и҆ и҆ноплемє́нницы ѻ҆ра́тели, и҆ вїногра́дари ва́ши. Вы́ же свѧще́нницы гдⷭ҇ни нарече́тесѧ, слꙋжи́телїе бг҃а ва́шегѡ. Рече́тсѧ ва́мъ: крѣ́пость ꙗ҆зы̑къ снѣ́сте, и҆ въ бога́тствѣ и҆́хъ чꙋ́дни бꙋ́дете. Си́це зе́млю свою̀ втори́цею наслѣ́дѧтъ, и҆ весе́лїе вѣ́чное над̾ главо́ю и҆́хъ. А҆́зъ бо є҆́смь гдⷭ҇ь любѧ́й пра́вдꙋ, и҆ ненави́дѧй граблє́нїѧ ѿ непра́вды: и҆ да́мъ трꙋ́дъ и҆́хъ пра́ведникѡмъ, и҆ завѣ́тъ вѣ́ченъ завѣща́ю и҆̀мъ. И҆ позна́етсѧ во ꙗ҆зы́цѣхъ сѣ́мѧ и҆́хъ, и҆ внꙋ́цы и҆́хъ посредѝ люде́й: всѧ́къ ви́дѧй ѧ҆̀, позна́етъ ѧ҆̀, ꙗ҆́кѡ сі́и сꙋ́ть сѣ́мѧ бл҃гослове́нное ѿ бг҃а и҆ ра́достїю возра́дꙋютсѧ ѡ҆ гдⷭ҇ѣ.

<rubric>Ца́рствъ четве́ртыхъ чте́нїе. (Глава̀ д҃, ст. и҃-л҃з.)</rubric>

<versal>Б</versal>ы́сть во є҆ди́нъ де́нь, и҆ пре́йде є҆лїссе́й въ сѡма́нъ, и҆ тꙋ̀ жена̀ ве́лїѧ, и҆ ѹ҆держа̀ є҆гѡ̀ снѣ́сти хлѣ́ба. И҆ бы́сть є҆мꙋ̀ входи́ти, и҆ и҆сходи́ти мно́жицею, и҆ ѹ҆клонѧ́шесѧ та́мѡ ꙗ҆́сти хлѣ́ба. И҆ речѐ жена̀ къ мꙋ́жꙋ своемꙋ̀: сѐ ны́нѣ разꙋмѣ́хъ, ꙗ҆́кѡ человѣ́къ бж҃їй ст҃ъ се́й ми́мѡ хо́дитъ на́съ при́снѡ: Сотвори́мъ ѹ҆̀бо є҆мꙋ̀ го́рницꙋ, мѣ́сто ма́ло, и҆ поста́вимъ є҆мꙋ̀ та́мѡ ѻ҆́дръ, и҆ трапе́зꙋ, и҆ престо́лъ, и҆ свѣ́щникъ: и҆ бꙋ́детъ внегда̀ входи́ти є҆мꙋ̀ къ на́мъ, и҆ ѹ҆клонѧ́етсѧ та́мѡ. И҆ бы́сть во є҆ди́нъ де́нь, и҆ вни́де та́мѡ, и҆ ѹ҆клони́сѧ въ го́рницꙋ, и҆ спа̀ та́мѡ. И҆ речѐ ко гїезі́ю ѻ҆́трочищꙋ своемꙋ̀: призови́ ми сѡмані́тѧныню сїю̀. И҆ призва̀ ю҆̀, и҆ ста̀ пред̾ ни́мъ. И҆ речѐ є҆мꙋ̀: рцы̀ ѹ҆́бѡ є҆́й, сѐ ѹ҆диви́ла є҆сѝ на́съ всѣ́мъ попече́нїемъ си́мъ: что̀ подоба́етъ сотвори́ти тебѣ̀; а҆́ще є҆́сть тебѣ̀ сло́во къ царю̀, и҆лѝ ко кнѧ́зю си́лы; ѻ҆на́ же речѐ: (нѣ́сть.) посредѣ̀ люде́й мои́хъ а҆́зъ є҆́смь живꙋ́щи. И҆ речѐ ко гїезі́ю: что̀ подоба́етъ сотвори́ти є҆́й; и҆ речѐ гїезі́й ѻ҆́трочищъ є҆гѡ̀: вои́стиннꙋ сы́на нѣ́сть ѹ҆ неѧ̀, и҆ мꙋ́жъ є҆ѧ̀ ста́ръ. И҆ речѐ, призовѝ ю҆̀: и҆ призва̀ ю҆̀, и҆ ста̀ при две́рехъ. И҆ речѐ є҆лїссе́й къ не́й: во вре́мѧ сїѐ, ꙗ҆́коже ча́съ се́й, живꙋ́щи ты̀ зачне́ши сы́на. Ѻ҆на́ же речѐ: нѝ, господи́не, не солжѝ рабѣ̀ твое́й. И҆ зача́тъ во чре́вѣ жена̀, и҆ родѝ сы́на во вре́мѧ сїѐ, ꙗ҆́коже ча́съ се́й живꙋ́щи, ꙗ҆́коже глаго́ла къ не́й є҆лїссе́й. И҆ возмꙋжа̀ ѻ҆́трочищъ: и҆ бы́сть, є҆гда̀ и҆зы́де ко ѻ҆тцꙋ̀ своемꙋ̀, къ жнꙋ́щымъ, И҆ речѐ ко ѻ҆тцꙋ̀ своемꙋ̀: глава̀ моѧ̀, глава̀ моѧ̀ (боли́тъ) и҆ речѐ ко ѻ҆́трокꙋ: несѝ є҆го̀ къ ма́тери є҆гѡ̀. И҆ несѐ є҆го̀ къ ма́тери є҆гѡ̀ и҆ лежа́ше на колѣ̑нꙋ є҆ѧ̀ до полꙋ́дне, и҆ ѹ҆́мре. И҆ вознесѐ є҆го̀, и҆ положѝ є҆го̀ на ѻ҆дрѣ̀ человѣ́ка бж҃їѧ: и҆ затворѝ є҆го̀, и҆ и҆зы́де, и҆ призва̀ мꙋ́жа своего̀, и҆ речѐ є҆мꙋ̀: Посли́ ми ѹ҆̀бо є҆ди́наго ѿ ѻ҆́трѡкъ, и҆ є҆ди́но ѿ ѻ҆слѧ́тъ, и҆ текꙋ̀ до человѣ́ка бж҃їѧ, и҆ возвращꙋ́сѧ. И҆ речѐ: что̀ ꙗ҆́кѡ ты̀ и҆́деши къ немꙋ̀ дне́сь; не но́въ мцⷭ҇ъ, нижѐ сꙋббѡ́та. Ѻ҆на́ же речѐ: ми́ръ. И҆ ѡ҆сѣдла̀ ѻ҆слѧ̀, и҆ речѐ ко ѻ҆́трочищꙋ своемꙋ̀: ведѝ, и҆ и҆дѝ, да не ѹ҆держи́ши менѐ, є҆́же всѣ́сти, ꙗ҆́коже рекꙋ̀ тебѣ̀. Грѧдѝ, и҆ и҆дѝ, и҆ прїидѝ къ человѣ́кꙋ бж҃їю на го́рꙋ карми́льскꙋю. И҆ и҆́де, и҆ прїи́де до человѣ́ка бж҃їѧ въ горꙋ̀ карми́льскꙋю. И҆ бы́сть ꙗ҆́кѡ ви́дѣ ю҆̀ є҆лїссе́й грѧдꙋ́щꙋю, и҆ речѐ къ гїезі́ю ѻ҆́трочищꙋ своемꙋ̀: сѐ ѹ҆́бѡ сѡмані́тѧнынѧ ѻ҆́наѧ. Ны́нѣ тецы̀ въ срѣ́тенїе є҆ѧ̀, и҆ рече́ши є҆́й: ми́ръ ли тебѣ̀; и҆ течѐ во срѣ́тенїе є҆́й, и҆ речѐ є҆́й: ми́ръ ли тебѣ̀; ми́ръ ли мꙋ́жꙋ твоемꙋ̀; ми́ръ ли ѻ҆́трочищꙋ твоемꙋ̀; ѻ҆на́ же речѐ: ми́ръ. И҆ прїи́де къ є҆лїссе́ю на го́рꙋ, и҆ ꙗ҆́тсѧ за но́зѣ є҆гѡ̀: и҆ прибли́жисѧ гїезі́й ѿри́нꙋти ю҆̀. И҆ речѐ є҆лїссе́й: ѡ҆ста́ви ю҆̀, ꙗ҆́кѡ дꙋша̀ є҆ѧ̀ болѣ́зненна въ не́й, и҆ гдⷭ҇ь ѹ҆кры̀ ѿ менѐ, и҆ не возвѣстѝ мнѣ̀. Ѻ҆на́ же речѐ: є҆да̀ проси́хъ сы́на ѹ҆ господи́на моегѡ̀; ꙗ҆́кѡ реко́хъ: не прельстѝ менѐ; И҆ речѐ є҆лїссе́й ко гїезі́ю: препоѧ́ши чресла̀ твоѧ̑, и҆ возмѝ же́злъ мо́й въ рꙋ́цѣ твоѝ, и҆ и҆дѝ, ꙗ҆́кѡ а҆́ще ѡ҆брѧ́щеши мꙋ́жа, да не благослови́ши є҆го̀, и҆ а҆́ще благослови́тъ тѧ̀ мꙋ́жъ, не ѿвѣща́й є҆мꙋ̀: и҆ возложѝ же́злъ мо́й на лицѐ ѻ҆́трочища. И҆ речѐ ма́ти ѻ҆́трочища: жи́въ гдⷭ҇ь, и҆ жива̀ дꙋша̀ твоѧ̀, а҆́ще ѡ҆ста́влю тебѐ. И҆ воста̀ є҆лїссе́й, и҆ и҆́де въ слѣ́дъ є҆ѧ̀. И҆ гїезі́й и҆́де пред̾ не́ю, и҆ возложѝ же́злъ на лицѐ ѻ҆́трочища, и҆ не бѣ̀ гла́са, и҆ не бѣ̀ слы́шанїѧ. И҆ возврати́сѧ въ срѣ́тенїе є҆гѡ̀, и҆ повѣ́да є҆мꙋ̀, глаго́лѧ: не воста̀ ѻ҆́трочищъ. И҆ вни́де є҆лїссе́й въ хра́минꙋ, и҆ сѐ ѻ҆́трочищъ ѹ҆ме́рый положе́нъ на ѻ҆дрѣ̀ є҆гѡ̀. И҆ вни́де є҆лїссе́й въ до́мъ, и҆ затворѝ две́рь за двою̀ собо́ю, и҆ помоли́сѧ гдⷭ҇ꙋ. И҆ взы́де, и҆ лѧ́же на ѻ҆́трочищи, и҆ положѝ ѹ҆ста̀ своѧ̑ на ѹ҆стѣ́хъ є҆гѡ̀, и҆ ѻ҆́чи своѝ на ѻ҆́чи є҆гѡ̀, и҆ рꙋ́цѣ своѝ на рꙋ́цѣ є҆гѡ̀, и҆ плеснѣ̀ своѝ на плеснꙋ̀ є҆гѡ̀: и҆ слѧче́сѧ над̾ ни́мъ, и҆ дꙋ́нꙋ на него̀, и҆ согрѣ́ѧсѧ пло́ть ѻ҆́трочища. И҆ ѡ҆брати́сѧ, и҆ походѝ въ хра́минѣ сю́дꙋ и҆ сю́дꙋ: и҆ взы́де и҆ слѧче́сѧ над̾ ѻ҆́трочищемъ седми́жды, и҆ ѿве́рзе ѻ҆́трочищъ ѻ҆́чи своѝ. И҆ возопѝ є҆лїссе́й ко гїезі́ю, и҆ речѐ: призови́ ми сѡмані́тѧныню сїю̀, и҆ призва̀ ю҆̀, и҆ вни́де къ немꙋ̀. И҆ речѐ є҆лїссе́й прїимѝ сы́на твоего̀. И҆ вни́де жена̀, и҆ падѐ на но́гꙋ є҆гѡ̀, и҆ поклони́сѧ є҆мꙋ̀ до землѝ, и҆ прїѧ́тъ сы́на своего̀, и҆ и҆зы́де.

<rubric>Прⷪ҇ро́чества и҆са́їина чте́нїе. (Глава̀ ѯ҃г, ст. а҃і-ѳ҃і, глава̀ ѯ҃д, ст. а҃-є҃.)</rubric>

<versal>Т</versal>а́кѡ глаго́летъ гдⷭ҇ь: гдѣ̀ возведы́й ѿ землѝ па́стырѧ ѻ҆ве́цъ свои́хъ, гдѣ̀ є҆́сть вложи́вый въ ни́хъ дх҃а ст҃а́го; Возве́дшаѧ десни́цею мѡѷсе́а мы́шца сла́вы є҆гѡ̀, раздѣлѝ во́дꙋ пред̾ лице́мъ є҆гѡ̀, сотвори́ти є҆мꙋ̀ и҆́мѧ вѣ́чно. Проведѐ и҆̀хъ сквозѣ̀ бе́зднꙋ, ꙗ҆́коже конѧ̀ сквозѣ̀ пꙋсты́ню, и҆ не ѹ҆трꙋди́шасѧ.И҆ ꙗ҆́кѡ скоты̀ по по́лю, и҆ сни́де дх҃ъ ѿ гдⷭ҇а, и҆ наста́ви и҆̀хъ: та́кѡ прове́лъ є҆сѝ лю́ди твоѧ̑, сотвори́ти тебѣ̀ самомꙋ̀ и҆́мѧ сла́вно. Ѡ҆брати́сѧ гдⷭ҇и ѿ небесѐ, и҆ ви́ждь ѿ до́мꙋ ст҃а́гѡ твоегѡ̀ и҆ сла́вы твоеѧ̀ гдѣ̀ є҆́сть ре́вность твоѧ̀ и҆ крѣ́пость твоѧ̀; гдѣ̀ є҆́сть мно́жество млⷭ҇ти твоеѧ̀, и҆ щедро́тъ твои́хъ, ꙗ҆́кѡ терпѣ́лъ є҆сѝ на́мъ; Ты́ бо є҆сѝ ѻ҆ц҃ъ на́шъ, поне́же а҆враа́мъ не ѹ҆вѣ́дѣ на́съ, и҆ і҆и҃ль не позна̀ на́съ, но ты̀ гдⷭ҇и, ѻ҆ц҃ъ на́шъ, и҆зба́ви ны̀, и҆спе́рва и҆́мѧ твоѐ на на́съ є҆́сть. Что̀ ѹ҆клони́лъ є҆сѝ на́съ, гдⷭ҇и, ѿ пꙋтѝ твоегѡ̀, и҆ ѡ҆жесточи́лъ є҆сѝ сердца̀ на̑ша є҆́же не боѧ́тисѧ тебѐ; ѡ҆брати́сѧ ра́ди ра̑бъ твои́хъ, ра́ди племе́нъ достоѧ́нїѧ твоегѡ̀: Да (понѐ) ма́лѡ наслѣ́димъ горы̀ ст҃ы́ѧ твоеѧ̀: проти́вницы на́ши попра́ша ст҃ы́ню твою̀. Бы́хомъ ꙗ҆́кѡ и҆спе́рва, є҆гда̀ не владѣ́лъ є҆сѝ на́ми, нижѐ бѣ̀ нарече́нное и҆́мѧ твоѐ на на́съ. А҆́ще ѿве́рзеши не́бо, тре́петъ прїи́мꙋтъ ѿ тебѐ го́ры, и҆ раста́ютъ. Ꙗ҆́кѡ та́етъ во́скъ ѿ лица̀ ѻ҆гнѧ̀ и҆ попали́тъ ѻ҆́гнь сꙋпоста́ты, и҆ ꙗ҆вле́но бꙋ́детъ и҆́мѧ твоѐ въ сопроти́вныхъ твои́хъ: ѿ лица̀ твоегѡ̀ ꙗ҆зы́цы возмѧтꙋ́тсѧ. Є҆гда̀ сотвори́ши сла̑внаѧ, тре́петъ прїи́мꙋтъ ѿ тебѐ го́ры. Ѿ вѣ́ка не слы́шахъ, нижѐ ѻ҆́чи на́ши ви́дѣша бг҃а, ра́звѣ тебѐ, и҆ дѣла̀ твоѧ̑, ꙗ҆̀же сотвори́ши ждꙋ́щымъ млⷭ҇ти. Млⷭ҇ть бо срѧ́щетъ творѧ́щихъ пра́вдꙋ, и҆ пꙋтѝ твоѧ̑ помѧ́нꙋтсѧ.

<rubric>Прⷪ҇ро́чества і҆еремі́ина чте́нїе. (Глава̀ л҃а, ст. л҃а-л҃д.)</rubric>

<versal>Т</versal>а́кѡ глаго́летъ гдⷭ҇ь: сѐ дні́е грѧдꙋ́тъ, и҆ завѣща́ю до́мꙋ і҆и҃левꙋ, и҆ до́мꙋ і҆ꙋ́динꙋ завѣ́тъ но́въ, Не по завѣ́тꙋ, є҆го́же завѣща́хъ ѻ҆тцє́мъ и҆́хъ, въ де́нь, во́ньже є҆́мшꙋ мѝ за рꙋ́кꙋ и҆́хъ, и҆звестѝ ѧ҆̀ ѿ землѝ є҆гѵ́петскїѧ: ꙗ҆́кѡ ті́и не пребы́ша въ завѣ́тѣ мое́мъ, и҆ а҆́зъ небрего́хъ и҆̀хъ, глаго́летъ гдⷭ҇ь. Ꙗ҆́кѡ се́й завѣ́тъ, є҆го́же завѣща́ю до́мꙋ і҆и҃левꙋ, по дне́хъ ѻ҆́нѣхъ, глаго́летъ гдⷭ҇ь: даѧ̀ зако́ны моѧ̑ въ мы̑сли и҆́хъ, и҆ на сердца́хъ и҆́хъ напишꙋ̀ ѧ҆̀, и҆ бꙋ́дꙋ и҆̀мъ въ бг҃а, и҆ ті́и бꙋ́дꙋтъ мѝ въ лю́ди. И҆ не наꙋчи́тъ кі́йждо бли́жнѧго своего̀, и҆ кі́йждо бра́та своего̀, глаго́лѧ: позна́й гдⷭ҇а: ꙗ҆́кѡ всѝ позна́ютъ мѧ̀ ѿ ма́ла да́же и҆ до вели́кагѡ и҆́хъ: ꙗ҆́кѡ млⷭ҇тивъ бꙋ́дꙋ непра́вдамъ и҆́хъ, и҆ грѣхѡ́въ и҆́хъ не помѧнꙋ̀ ктомꙋ̀.

<rubric>Прⷪ҇ро́чества данїи́лова чте́нїе. (Глава̀ г҃, ст. а҃-п҃и.)</rubric>

<versal>В</versal>ъ лѣ́то ѻ҆смонадесѧ́тое навꙋходоно́соръ ца́рь сотворѝ тѣ́ло зла́то, высота̀ є҆гѡ̀ лакте́й шести́десѧти, и҆ широта̀ є҆гѡ̀ лакте́й шестѝ: и҆ поста́ви є҆̀ на по́ли деи́рѣ, во странѣ̀ вавѷлѡ́нстѣй. И҆ посла̀ (навꙋходоно́соръ ца́рь) собра́ти ѵ҆па́ты, и҆ воевѡ́ды, и҆ мѣстонача́льники, вожди́ же и҆ мꙋчи́тели, и҆ сꙋ́щыѧ на власте́хъ, и҆ всѧ̑ кнѧ́зи стра́нъ, прїитѝ на ѡ҆бновле́нїе кꙋмі́ра, є҆го́же поста́ви навꙋходоно́соръ ца́рь. И҆ собра́шасѧ мѣстонача́льницы, ѵ҆па́ты, воевѡ́ды, вождѝ, мꙋчи́тели вели́цыи, и҆̀же над̾ властьмѝ, и҆ всѝ нача́льницы стра́нъ на ѡ҆бновле́нїе тѣ́ла, є҆́же поста́ви навꙋходоно́соръ ца́рь: и҆ ста́ша пред̾ тѣ́ломъ, є҆́же поста́ви навꙋходоно́соръ ца́рь. И҆ проповѣ́дникъ вопїѧ́ше съ крѣ́постїю: ва́мъ глаго́летсѧ наро́ди, лю́дїе, племена̀, ꙗ҆зы́цы, Во́ньже ча́съ а҆́ще ѹ҆слы́шите гла́съ трꙋбы̀, свирѣ́ли же и҆ гꙋ́сли, самвѵ́ки же и҆ ѱалти́ри, и҆ согла̑сїѧ, и҆ всѧ́кагѡ ро́да мꙋсїкі́йска, па́дающе покланѧ́йтесѧ тѣ́лꙋ злато́мꙋ, є҆́же поста́ви навꙋходоно́соръ ца́рь. И҆ и҆́же а҆́ще не па́дъ покло́нитсѧ, въ то́й ча́съ вве́рженъ бꙋ́детъ въ пе́щь ѻ҆гне́мъ горѧ́щꙋю. И҆ бы́сть є҆гда̀ ѹ҆слы́шаша лю́дїе гла́съ трꙋбы̀, свирѣ́ли же и҆ гꙋ́сли, самвѵ́ки же и҆ ѱалти́ри, и҆ согла̑сїѧ, и҆ всѧ́кагѡ ро́да мꙋсїкі́йскагѡ, па́дающе всѝ лю́дїе, племена̀, ꙗ҆зы́цы, покланѧ́хꙋсѧ тѣ́лꙋ злато́мꙋ, є҆́же поста́ви навꙋходоно́соръ ца́рь. Тогда̀ пристꙋпи́ша мꙋ́жїе халде́йстїи, и҆ ѡ҆болга́ша і҆ꙋде́євъ, Ѿвѣща́вше рѣ́ша навꙋходоно́сорꙋ царе́ви: царю̀, во вѣ́ки живѝ. Ты̀ царю̀ положи́лъ є҆сѝ повелѣ́нїе, да всѧ́къ человѣ́къ, и҆́же а҆́ще ѹ҆слы́шитъ гла́съ трꙋбы̀, свирѣ́ли же, и҆ гꙋ́сли, самвѵ́ки же, и҆ ѱалти́ри, и҆ согла̑сїѧ, и҆ всѧ́кагѡ ро́да мꙋсїкі́йска, И҆ не па́дъ покло́нитсѧ тѣ́лꙋ злато́мꙋ, вве́рженъ бꙋ́детъ въ пе́щь ѻ҆гне́мъ горѧ́щꙋю. Сꙋ́ть ѹ҆̀бо мꙋ́жи і҆ꙋде́є, и҆̀хже поста́вилъ є҆сѝ над̾ дѣ́лы страны̀ вавѷлѡ́нскїѧ, седра́хъ, мїса́хъ и҆ а҆вденагѡ̀, и҆̀же не послꙋ́шаша за́повѣди твоеѧ̀ царю̀, и҆ богѡ́мъ твои̑мъ не слꙋ́жатъ, и҆ тѣ́лꙋ злато́мꙋ, є҆́же поста́вилъ є҆сѝ, не покланѧ́ютсѧ. Тогда̀ навꙋходоно́соръ въ ꙗ҆́рости и҆ гнѣ́вѣ речѐ привестѝ седра́ха, мїса́ха и҆ а҆вденагѡ̀: и҆ приведе́ни бы́ша пред̾ царѧ̀. И҆ ѿвѣща̀ навꙋходоно́соръ, и҆ речѐ и҆̀мъ: а҆́ще вои́стиннꙋ седра́хъ, мїса́хъ и҆ а҆вденагѡ̀, богѡ́мъ мои̑мъ не слꙋ́жите, и҆ тѣ́лꙋ злато́мꙋ є҆́же поста́вихъ, не покланѧ́етесѧ: Ны́нѣ ѹ҆̀бо а҆́ще є҆стѐ гото́ви, да є҆гда̀ ѹ҆слы́шите гла́съ трꙋбы̀, свирѣ́ли же и҆ гꙋ́сли, самвѵ́ки же и҆ ѱалти́ри, и҆ согла̑сїѧ, и҆ всѧ́кагѡ ро́да мꙋсїкі́йскагѡ, па́дше поклони́тесѧ тѣ́лꙋ злато́мꙋ, є҆́же сотвори́хъ: а҆́ще же не поклоните́сѧ, въ то́й ча́съ вве́ржени бꙋ́дете въ пе́щь ѻ҆гне́мъ горѧ́щꙋю: и҆ кто́ є҆сть бг҃ъ, и҆́же и҆́зметъ вы̀ и҆з̾ рꙋкѝ моеѧ̀; И҆ ѿвѣща́ша седра́хъ, мїса́хъ и҆ а҆вденагѡ̀ глаго́люще царю̀ навꙋходоно́сорꙋ: не тре́бѣ на́мъ ѡ҆ глаго́лѣ се́мъ ѿвѣща́ти тебѣ̀. Є҆́сть бо бг҃ъ на́шъ на нб҃сѣ́хъ, є҆мꙋ́же мы̀ слꙋ́жимъ, си́ленъ и҆з̾ѧ́ти на́съ ѿ пе́щи ѻ҆гне́мъ горѧ́щїѧ, и҆ ѿ рꙋкꙋ̀ твоє́ю и҆зба́вити на́съ царю̀. А҆́ще ли нѝ, вѣ́домо да бꙋ́детъ тебѣ̀, царю̀, ꙗ҆́кѡ богѡ́мъ твои̑мъ не слꙋ́жимъ, и҆ тѣ́лꙋ злато́мꙋ, є҆́же поста́вилъ є҆сѝ, не кла́нѧемсѧ. Тогда̀ навꙋходоно́соръ и҆спо́лнисѧ ꙗ҆́рости, и҆ зра́къ лица̀ є҆гѡ̀ и҆змѣни́сѧ на седра́ха, мїса́ха и҆ а҆вденагѡ̀, и҆ речѐ: разжжи́те пе́щь седмери́цею, до́ндеже до конца̀ разгори́тсѧ. И҆ мꙋжє́мъ си̑льнымъ крѣ́постїю речѐ: ѡ҆кова́вше седра́ха, мїса́ха и҆ а҆вденагѡ̀ вве́рзите въ пе́щь ѻ҆гне́мъ горѧ́щꙋю. Тогда̀ мꙋ́жїе ѻ҆́нїи ѡ҆кова́ни бы́ша съ га́щами свои́ми, и҆ покрыва́лы и҆ сапогмѝ, и҆ со ѻ҆де́ждами свои́ми, и҆ вве́ржени бы́ша посредѣ̀ пе́щи ѻ҆гне́мъ горѧ́щїѧ. Поне́же глаго́лъ царе́въ превозмо́же, и҆ пе́щь разжже́на бы́сть преизли́шше: и҆ мꙋже́й ѻ҆́ныхъ, и҆̀же вверго́ша седра́ха, мїса́ха и҆ а҆вденагѡ̀, ѹ҆бѝ пла́мень ѻ҆́гненный. И҆ мꙋ́жїе ті́и трїѐ, седра́хъ, мїса́хъ и҆ а҆вденагѡ̀, падо́ша посредѣ̀ пе́щи ѻ҆гне́мъ горѧ́щїѧ ѡ҆ко́вани, И҆ хожда́хꙋ посредѣ̀ пла́мене пою́ще бг҃а, и҆ бл҃гословѧ́ще гдⷭ҇а. И҆ ста́въ съ ни́ми а҆за́рїа помоли́сѧ си́це, и҆ ѿве́рзъ ѹ҆ста̀ своѧ̑ посредѣ̀ ѻ҆гнѧ̀, и҆ речѐ: Бл҃гослове́нъ є҆сѝ гдⷭ҇и бж҃е ѻ҆тє́цъ на́шихъ, хва́льно и҆ просла́влено и҆́мѧ твоѐ во вѣ́ки. Ꙗ҆́кѡ пра́веденъ є҆сѝ ѡ҆ всѣ́хъ, ꙗ҆̀же сотвори́лъ є҆сѝ на́мъ, и҆ всѧ̑ дѣла̀ твоѧ̑ и҆́стинна, и҆ пра́ви пꙋтїѐ твоѝ, и҆ всѝ сꙋдѝ твоѝ и҆́стинни, И҆ сꙋдьбы̑ и҆́стинны сотвори́лъ є҆сѝ по всѣ̑мъ, ꙗ҆̀же наве́лъ є҆сѝ на ны̀, и҆ на гра́дъ ст҃ы́й ѻ҆тє́цъ на́шихъ і҆ерⷭ҇ли́мъ: ꙗ҆́кѡ и҆́стиною и҆ сꙋдо́мъ наве́лъ є҆сѝ сїѧ̑ всѧ̑ на ны̀ грѣ̑хъ ра́ди на́шихъ. Ꙗ҆́кѡ согрѣши́хомъ и҆ беззако́нновахомъ ѿстꙋпи́вше ѿ тебѐ, и҆ прегрѣши́хомъ во всѣ́хъ. И҆ за́повѣдей твои́хъ не послꙋ́шахомъ, нижѐ соблюдо́хомъ, нижѐ сотвори́хомъ, ꙗ҆́коже заповѣ́далъ є҆сѝ на́мъ, да бл҃го на́мъ бꙋ́детъ. И҆ всѧ̑, є҆ли̑ка сотвори́лъ є҆сѝ на́мъ, и҆ всѧ̑, є҆ли̑ка наве́лъ є҆сѝ на ны̀, и҆́стиннымъ сꙋдо́мъ сотвори́лъ є҆сѝ. И҆ преда́лъ є҆сѝ на́съ въ рꙋ́ки врагѡ́въ беззако́нныхъ, ме́рзкихъ ѿстꙋ́пникѡвъ: и҆ царю̀ непра́веднꙋ, и҆ лꙋка́внѣйшꙋ па́че всеѧ̀ землѝ. И҆ ны́нѣ нѣ́сть на́мъ ѿве́рзсти ѹ҆́стъ, стꙋ́дъ и҆ поноше́нїе бы́хомъ рабѡ́мъ твои̑мъ, и҆ чтꙋ́щымъ тѧ̀.Не преда́ждь ѹ҆̀бо на́съ до конца̀ и҆́мене твоегѡ̀ ра́ди, и҆ не разорѝ завѣ́та твоегѡ̀, И҆ не ѿста́ви млⷭ҇ти твоеѧ̀ ѿ на́съ, а҆враа́ма ра́ди возлю́бленнагѡ ѿ тебѐ, и҆ за і҆саа́ка раба̀ твоего̀, и҆ і҆и҃лѧ ст҃а́го твоего̀, И҆̀мже глаго́лалъ є҆сѝ ѹ҆мно́жити сѣ́мѧ и҆́хъ, ꙗ҆́кѡ ѕвѣ́зды нбⷭ҇ныѧ, и҆ ꙗ҆́кѡ песо́къ вскра́й мо́рѧ. Ꙗ҆́кѡ влⷣко, ѹ҆ма́лихомсѧ па́че всѣ́хъ ꙗ҆зы̑къ, и҆ є҆смы̀ смире́ни по все́й землѝ дне́сь грѣ̑хъ ра́ди на́шихъ. И҆ нѣ́сть во вре́мѧ сїѐ кнѧ́зѧ, и҆ проро́ка, и҆ вожда̀: нижѐ всесожже́нїѧ, нижѐ же́ртвы, нижѐ приноше́нїѧ, нижѐ кади́ла, ни мѣ́ста, є҆́же пожре́ти пред̾ тобо́ю, И҆ ѡ҆брѣстѝ млⷭ҇ть: но дꙋше́ю сокрꙋше́нною, и҆ дꙋ́хомъ смире́ннымъ, да прїѧ́ты бꙋ́демъ. Ꙗ҆́кѡ во всесожже́нїихъ ѻ҆́внихъ и҆ ю҆́нчихъ, и҆ ꙗ҆́кѡ во тма́хъ а҆́гнєцъ тꙋ́чныхъ: та́кѡ да бꙋ́детъ же́ртва на́ша пред̾ тобо́ю дне́сь, и҆ да соверши́тсѧ по тебѣ̀, ꙗ҆́кѡ нѣ́сть стꙋда̀ ѹ҆пова́ющымъ на тѧ̀. И҆ ны́нѣ возслѣ́дꙋемъ всѣ́мъ се́рдцемъ, и҆ бои́мсѧ тебѐ, и҆ и҆́щемъ лица̀ твоегѡ̀. Не посрамѝ на́съ, но сотворѝ съ на́ми по кро́тости твое́й, и҆ по мно́жествꙋ млⷭ҇ти твоеѧ̀. И҆ и҆змѝ на́съ по чꙋдесе́мъ твои̑мъ, и҆ да́ждь сла́вꙋ и҆́мени твоемꙋ̀ гдⷭ҇и. И҆ да посра́мѧтсѧ всѝ ꙗ҆влѧ́ющїи рабѡ́мъ твои̑мъ ѕла̑ѧ, и҆ да постыдѧ́тсѧ ѿ всѧ́кїѧ си́лы, и҆ крѣ́пость и҆́хъ да сокрꙋши́тсѧ. И҆ да разꙋмѣ́ютъ, ꙗ҆́кѡ ты̀ є҆сѝ гдⷭ҇ь бг҃ъ є҆ди́нъ, и҆ сла́венъ по все́й вселе́ннѣй. И҆ не преста́ша, вве́ргшїи и҆̀хъ, слꙋги̑ царе́вы жгꙋ́ще пе́щь на́фѳою, и҆ смоло́ю, и҆ и҆згре́бми, и҆ хвра́стїемъ. И҆ разлива́шесѧ пла́мень над̾ пе́щїю на ла́кти четы́редесѧть де́вѧть. И҆ ѡ҆бы́де и҆ пожжѐ, и҆̀хже ѡ҆брѣ́те ѻ҆́крестъ пе́щи халде́йскїѧ. А҆́гг҃лъ же гдⷭ҇нь сни́де кꙋ́пнѡ съ сꙋ́щими со а҆за́рїею въ пе́щь, И҆ ѿтрѧсѐ пла́мень ѻ҆́гненный ѿ пе́щи, и҆ сотворѝ сре́днее пе́щи ꙗ҆́кѡ дꙋ́хъ росы̀ шꙋмѧ́щъ: и҆ не прикоснꙋ́сѧ и҆́хъ ѿню́дъ ѻ҆́гнь, и҆ не ѡ҆скорбѝ, нижѐ стꙋжѝ и҆̀мъ. Тогда̀ ті́и трїѐ ꙗ҆́кѡ є҆ди́ными ѹ҆сты̀ поѧ́хꙋ, и҆ бл҃гословлѧ́хꙋ, и҆ сла́влѧхꙋ бг҃а въ пещѝ, глаго́люще: Бл҃гослове́нъ є҆сѝ гдⷭ҇и бж҃е ѻ҆тє́цъ на́шихъ, и҆ препѣ́тый и҆ превозноси́мый во вѣ́ки: и҆ бл҃гослове́но и҆́мѧ сла́вы твоеѧ̀ ст҃о́е, и҆ препѣ́тое и҆ превозноси́мое во вѣ́ки. Бл҃гослове́нъ є҆сѝ въ хра́мѣ ст҃ы́ѧ сла́вы твоеѧ̀, и҆ препѣ́тый и҆ превозноси́мый во вѣ́ки. Бл҃гослове́нъ є҆сѝ ви́дѧй бє́здны, сѣдѧ́й на херꙋві́мѣхъ, и҆ препѣ́тый и҆ превозноси́мый во вѣ́ки. Бл҃гослове́нъ є҆сѝ на прⷭ҇то́лѣ сла́вы црⷭ҇твїѧ твоегѡ̀, и҆ препѣ́тый и҆ превозноси́мый во вѣ́ки. Бл҃гослове́нъ є҆сѝ на тве́рди нбⷭ҇нѣй, и҆ препѣ́тый и҆ превозноси́мый во вѣ́ки.

<rubric>Востае́мъ здѣ̀ и҆ пое́мъ:</rubric>

<red>Г</red>дⷭ҇а по́йте и҆ превозноси́те во всѧ̑ вѣ́ки.

<rubric>Чте́цъ же глаго́летъ стїхѝ:</rubric>

<red>Б</red>л҃гослови́те всѧ̑ дѣла̀ гдⷭ҇нѧ,

<rubric>И҆ мы̀:</rubric>

<red>Г</red>дⷭ҇а по́йте и҆ превозноси́те є҆го̀ во вѣ́ки.

<red>Б</red>л҃гослови́те а҆́гг҃ли гдⷭ҇ни,

<red>Г</red>дⷭ҇а по́йте и҆ превозноси́те є҆го̀ во вѣ́ки.

<red>Б</red>л҃гослови́те нб҃са̀,

<red>Г</red>дⷭ҇а по́йте и҆ превозноси́те є҆го̀ во вѣ́ки.

<red>Б</red>л҃гослови́те во́ды всѧ̑, ꙗ҆̀же превы́ше нб҃съ,

<red>Г</red>дⷭ҇а по́йте и҆ превозноси́те є҆го̀ во вѣ́ки.

<red>Б</red>л҃гослови́те всѧ̑ си̑лы гдⷭ҇ни,

<red>Г</red>дⷭ҇а по́йте и҆ превозноси́те є҆го̀ во вѣ́ки.

<red>Б</red>л҃гослови́те со́лнце и҆ лꙋна̀,

<red>Г</red>дⷭ҇а по́йте и҆ превозноси́те є҆го̀ во вѣ́ки.

<red>Б</red>л҃гослови́те ѕвѣ́зды нбⷭ҇ныѧ,

<red>Г</red>дⷭ҇а по́йте и҆ превозноси́те є҆го̀ во вѣ́ки.

<red>Б</red>л҃гослови́те всѧ́къ до́ждь и҆ роса̀,

<red>Г</red>дⷭ҇а по́йте и҆ превозноси́те є҆го̀ во вѣ́ки.

<red>Б</red>л҃гослови́те всѝ дꙋ́си,

<red>Г</red>дⷭ҇а по́йте и҆ превозноси́те є҆го̀ во вѣ́ки.

<red>Б</red>л҃гослови́те ѻ҆́гнь и҆ ва́ръ,

<red>Г</red>дⷭ҇а по́йте и҆ превозноси́те є҆го̀ во вѣ́ки.

<red>Б</red>л҃гослови́те стꙋ́дь и҆ зно́й,

<red>Г</red>дⷭ҇а по́йте и҆ превозноси́те є҆го̀ во вѣ́ки.

<red>Б</red>л҃гослови́те ро́сы и҆ и҆́ней,

<red>Г</red>дⷭ҇а по́йте и҆ превозноси́те є҆го̀ во вѣ́ки.

<red>Б</red>л҃гослови́те нѡ́щи и҆ дні́е,

<red>Г</red>дⷭ҇а по́йте и҆ превозноси́те є҆го̀ во вѣ́ки.

<red>Б</red>л҃гослови́те свѣ́тъ и҆ тьма̀,

<red>Г</red>дⷭ҇а по́йте и҆ превозноси́те є҆го̀ во вѣ́ки.

<red>Б</red>л҃гослови́те ле́дъ и҆ мра́зъ,

<red>Г</red>дⷭ҇а по́йте и҆ превозноси́те є҆го̀ во вѣ́ки.

<red>Б</red>л҃гослови́те сла́ны и҆ снѣ́зи,

<red>Г</red>дⷭ҇а по́йте и҆ превозноси́те є҆го̀ во вѣ́ки.

<red>Б</red>л҃гослови́те мо́лнїѧ и҆ ѻ҆́блацы,

<red>Г</red>дⷭ҇а по́йте и҆ превозноси́те є҆го̀ во вѣ́ки.

<red>Д</red>а бл҃гослови́тъ землѧ̀,

<red>Г</red>дⷭ҇а да пое́тъ и҆ превозно́ситъ є҆го̀ во вѣ́ки.

<red>Б</red>л҃гослови́те го́ры и҆ хо́лми,

<red>Г</red>дⷭ҇а по́йте и҆ превозноси́те є҆го̀ во вѣ́ки.

<red>Б</red>л҃гослови́те всѧ̑ прозѧба̑ющаѧ на землѝ,

<red>Г</red>дⷭ҇а по́йте и҆ превозноси́те є҆го̀ во вѣ́ки.

<red>Б</red>л҃гослови́те и҆сто́чницы,

<red>Г</red>дⷭ҇а по́йте и҆ превозноси́те є҆го̀ во вѣ́ки.

<red>Б</red>л҃гослови́те морѧ̀ и҆ рѣ́ки,

<red>Г</red>дⷭ҇а по́йте и҆ превозноси́те є҆го̀ во вѣ́ки.

<red>Б</red>л҃гослови́те ки́ти и҆ всѧ̑ дви̑жꙋщаѧсѧ въ вода́хъ,

<red>Г</red>дⷭ҇а по́йте и҆ превозноси́те є҆го̀ во вѣ́ки.

<red>Б</red>л҃гослови́те всѧ̑ пти̑цы нбⷭ҇ныѧ,

<red>Г</red>дⷭ҇а по́йте и҆ превозноси́те є҆го̀ во вѣ́ки.

<red>Б</red>л҃гослови́те ѕвѣ́рїе и҆ всѝ ско́ти,

<red>Г</red>дⷭ҇а по́йте и҆ превозноси́те є҆го̀ во вѣ́ки.

<red>Б</red>л҃гослови́те сы́нове человѣ́честїи,

<red>Г</red>дⷭ҇а по́йте и҆ превозноси́те є҆го̀ во вѣ́ки.

<red>Д</red>а бл҃гослови́тъ і҆и҃ль,

<red>Г</red>дⷭ҇а по́йте и҆ превозноси́те є҆го̀ во вѣ́ки.

<red>Б</red>л҃гослови́те і҆ере́и гдⷭ҇ни,

<red>Г</red>дⷭ҇а по́йте и҆ превозноси́те є҆го̀ во вѣ́ки.

<red>Б</red>л҃гослови́те рабѝ гдⷭ҇ни,

<red>Г</red>дⷭ҇а по́йте и҆ превозноси́те є҆го̀ во вѣ́ки.

<red>Б</red>л҃гослови́те дꙋ́си и҆ дꙋ́шы пра́ведныхъ,

<red>Г</red>дⷭ҇а по́йте и҆ превозноси́те є҆го̀ во вѣ́ки.

<red>Б</red>л҃гослови́те преподо́бнїи и҆ смире́ннїи се́рдцемъ,

<red>Г</red>дⷭ҇а по́йте и҆ превозноси́те є҆го̀ во вѣ́ки.

<red>Б</red>л҃гослови́те а҆на́нїа, а҆за́рїа и҆ мїсаи́лъ,

<red>Г</red>дⷭ҇а по́йте и҆ превозноси́те є҆го̀ во вѣ́ки.

<red>Б</red>л҃гослови́те а҆пⷭ҇ли, прⷪ҇ро́цы и҆ мч҃нцы гдⷭ҇ни,

<red>Г</red>дⷭ҇а по́йте и҆ превозноси́те є҆го̀ во вѣ́ки.

<red>Б</red>л҃гослови́мъ ѻ҆ц҃а̀, и҆ сн҃а, и҆ ст҃а́го дх҃а,

<red>Г</red>дⷭ҇а пое́мъ и҆ превозно́симъ є҆го̀ во вѣ́ки.

<red>И҆</red> ны́нѣ и҆ при́снѡ, и҆ во вѣ́ки вѣкѡ́въ, а҆ми́нь.

<red>Г</red>дⷭ҇а по́йте и҆ превозноси́те є҆го̀ во вѣ́ки.

<red>Х</red>ва́лимъ, бл҃гослови́мъ, покланѧ́емсѧ гдⷭ҇ви,

<red>П</red>ою́ще и҆ превозносѧ́ще во всѧ̑ вѣ́ки.

<rubric>Та́же, є҆ктенїа̀ ма́лаѧ. Вмѣ́стѡ же трист҃а́гѡ:</rubric>

<incipit><red>Є҆</red>ли́цы во хрⷭ҇та̀ крⷭ҇ти́стесѧ:</incipit>

<rubric>Прокі́менъ, гла́съ є҃. Ѱало́мъ дв҃довъ не глаго́лемъ, но а҆́бїе прокі́менъ:</rubric>

<red>В</red>сѧ̀ землѧ̀ да поклони́тсѧ тебѣ̀, и҆ пое́тъ тебѣ̀, да пое́тъ же и҆́мени твоемꙋ̀ вы́шнїй.

<rubric class="inline">Сті́хъ:</rubric> <red>В</red>оскли́кните гдⷭ҇ви всѧ̀ землѧ̀, по́йте же и҆́мени є҆гѡ̀. А҆пⷭ҇лъ къ ри́млѧнѡмъ, зача́ло ч҃а: Бра́тїе, є҆ли́цы во хрⷭ҇та̀ і҆и҃са крⷭ҇ти́хомсѧ: Коне́цъ: Ѡ҆ хрⷭ҇тѐ і҆и҃сѣ гдⷭ҇ѣ на́шемъ. А҆ллилꙋ́їа не пое́тсѧ, но по є҆́же рещѝ і҆ере́ю: Ми́ръ тѝ. И҆ а҆́бїе чте́цъ глаго́летъ вмѣ́стѡ а҆ллилꙋ́їа, гла́съ з҃: Воскрⷭ҇нѝ бж҃е, сꙋдѝ землѝ, ꙗ҆́кѡ ты̀ наслѣ́диши во всѣ́хъ ꙗ҆зы́цѣхъ: И҆ пѣвцы̀ пою́тъ то́жде. И҆ чте́цъ, сті́хъ: Бг҃ъ ста̀ въ со́нмѣ богѡ́въ, посредѣ́ же бо́ги разсꙋ́дитъ. И҆ пѣвцы̀: Воскрⷭ҇нѝ бж҃е:

<rubric class="inline">Сті́хъ:</rubric> <red>Д</red>око́лѣ сꙋ́дите непра́вдꙋ, и҆ ли́ца грѣ́шникѡвъ прїе́млете; Воскрⷭ҇нѝ бж҃е:

<rubric class="inline">Сті́хъ:</rubric> <red>С</red>ꙋди́те си́рꙋ и҆ ѹ҆бо́гꙋ, смире́нна и҆ ни́ща ѡ҆правда́йте. Воскрⷭ҇нѝ бж҃е:

<rubric class="inline">Сті́хъ:</rubric> <red>И҆</red>зми́те ни́ща и҆ ѹ҆бо́га, и҆з̾ рꙋкѝ грѣ́шничи и҆зба́вите є҆го̀. Воскрⷭ҇нѝ бж҃е:

<rubric class="inline">Сті́хъ:</rubric> <red>Н</red>е позна́ша, нижѐ ѹ҆разꙋмѣ́ша, во тьмѣ̀ хо́дѧтъ. Воскрⷭ҇нѝ бж҃е:

<rubric class="inline">Сті́хъ:</rubric> <red>Д</red>а подви́жатсѧ всѧ̑ ѡ҆снова̑нїѧ землѝ. А҆́зъ рѣ́хъ: бо́зи є҆стѐ, и҆ сы́нове вы́шнѧгѡ всѝ. Вы́ же ꙗ҆́кѡ человѣ́цы ѹ҆мира́ете, и҆ ꙗ҆́кѡ є҆ди́нъ ѿ кнѧзе́й па́даете.

<rubric class="inline">И҆ па́ки:</rubric> <red>В</red>оскрⷭ҇нѝ бж҃е, сꙋдѝ землѝ, ꙗ҆́кѡ ты̀ наслѣ́диши во всѣ́хъ ꙗ҆зы́цѣхъ.

<rubric class="inline">Є҆гда́ же пою́тъ:</rubric> <red>В</red>оскрⷭ҇нѝ бж҃е сꙋдѝ землѝ:

<rubric>Тогда̀ і҆ере́и и҆ дїа́кони и҆звлача́ютсѧ че́рныхъ ѻ҆де́ждъ, и҆ ѡ҆блача́ютсѧ въ бѣ̑лыѧ.</rubric>

<rubric>Є҆ѵⷢ҇лїе ѿ матѳе́а, зача́ло рє҃і:</rubric>

<red>В</red>ъ ве́черъ сꙋббѡ́тный:

<rubric class="inline">Коне́цъ:</rubric> <red>Д</red>о сконча́нїѧ вѣ́ка, а҆ми́нь.

<rubric>И҆ по чи́нꙋ бж҃е́ственнаѧ лїтꙋргі́а вели́кагѡ васі́лїа.</rubric>

<rubric>Вмѣ́стѡ же херꙋві́мскїѧ пѣ́сни пое́тсѧ настоѧ́щїй тропа́рь, гла́съ и҃:</rubric>

<versal>Д</versal>а молчи́тъ всѧ́каѧ пло́ть человѣ́ча, и҆ да стои́тъ со стра́хомъ и҆ тре́петомъ, и҆ ничто́же земно́е въ себѣ̀ да помышлѧ́етъ: цр҃ь бо ца́рствꙋющихъ, и҆ гдⷭ҇ь гдⷭ҇ствꙋющихъ, прихо́дитъ закла́тисѧ и҆ да́тисѧ въ снѣ́дь вѣ̑рнымъ. Предхо́дѧтъ же семꙋ̀ ли́цы а҆́гг҃льстїи со всѧ́кимъ нача́ломъ и҆ вла́стїю, многоѻчи́тїи херꙋві́ми, и҆ шестокрила́тїи серафі́ми, ли́ца закрыва́юще, и҆ вопїю́ще пѣ́снь: а҆ллилꙋ́їа, а҆ллилꙋ́їа, а҆ллилꙋ́їа.

<rubric>Прича́стенъ, гла́съ д҃:</rubric>

<red>В</red>оста̀ ꙗ҆́кѡ спѧ̀ гдⷭ҇ь: и҆ воскр҃се спаса́ѧй на́съ.

<red>А҆</red>ллилꙋ́їа, <rubric class="inline">три́жды.</rubric>

<rubric>По ѿпꙋ́стѣ же дае́тсѧ ѿ сщ҃е́нника а҆нті́дѡръ. Та́же быва́етъ бл҃гослове́нїе хлѣ́ба и҆ вїна̀. До́лженствꙋетъ же є҆кклисїа́рхъ и҆мѣ́ти ѻ҆па́сство, да є҆гда̀ скончава́етсѧ лїтꙋргі́а, бꙋ́детъ ча́съ вторы́й но́щи.</rubric>

<rubric>По ѿпꙋ́стѣ же не и҆схо́димъ и҆з̾ цр҃кве, но сѣди́мъ на мѣ́стѣхъ на́шихъ: и҆ вхо́дитъ кела́рь, и҆ дае́тъ бра́тїи по є҆ди́номꙋ ѹ҆крꙋ́хꙋ хлѣ́ба, и҆ по шестѝ смо́квей, и҆лѝ фі́нїкѡвъ, и҆ по є҆ди́номꙋ красовꙋ́лю вїна̀. На́мъ же возлежа́щымъ, быва́етъ чте́нїе вели́кое въ дѣѧ́нїихъ ст҃ы́хъ а҆пⷭ҇лъ ѿ нача́ла. Глаго́летъ же чте́цъ нача́ло. Сщ҃е́нникъ же сті́хъ:</rubric>

<red>М</red>л҃твами ст҃ы́хъ а҆пⷭ҇лъ, гдⷭ҇и і҆и҃се хрⷭ҇тѐ бж҃е на́шъ поми́лꙋй на́съ.

<rubric>И҆ по а҆ми́нѣ начина́етъ чте́цъ честѝ. Та́же начина́емъ ꙗ҆́сти. И҆ по є҆́же сконча́ти чте́нїе, вжига́етъ кандиловжига́тель всѧ̑ канди̑ла хра́ма, и҆ и҆сходѧ̀ ѹ҆дарѧ́етъ въ клепа́ло, и҆ стои́тъ чты́й чте́нїе.</rubric>

<rubric>Бл҃гослови́вшꙋ же сщ҃е́нникꙋ, начина́емъ: <incipit><red>Трист҃о́е,</red></incipit> и҆ про́чее.</rubric>

<incipit><red>П</red>рїиди́те поклони́мсѧ,</incipit> <rubric class="inline">три́жды.</rubric>

<rubric>Ѱало́мъ н҃. И҆ канѡ́нъ вели́кїѧ сꙋббѡ́ты: і҆рмосы̀ по два́жды, тропари́ же на двана́десѧть, со стїха́ми пѣ́сней. Катава́сїа, і҆рмо́съ ѻ҆́ба ли̑ка.</rubric>

<rubric>По тре́тїей пѣ́сни сѣда́ленъ вели́кїѧ сꙋббѡ́ты:</rubric>

<red>Г</red>ро́бъ тво́й сп҃се:

<rubric>И҆ чте́нїе въ сло́вѣ ст҃а́гѡ є҆пїфа́нїа, є҆гѡ́же нача́ло:</rubric>

<red>Ч</red>то̀ сїѐ дне́сь:

<rubric>И҆лѝ ѿ слове́съ златоꙋ́стагѡ: и҆щѝ ѧ҆̀ въ толкова́нїи на є҆ѵⷢ҇лїе, є҆́же ѿ матѳе́а. И҆лѝ во є҆́же ѿ і҆ѡа́нна, словеса̀ воскрⷭ҇наѧ. По ѕ҃-й же пѣ́сни конда́къ и҆ і҆́косъ вели́кїѧ сꙋббѡ́ты. Та́же чте́нїе. </rubric>

<rubric>По ѳ҃-й же пѣ́сни, <incipit><red>Трист҃о́е.</red></incipit> И҆ тропа́рь, гла́съ в҃:</rubric>

<incipit><red>Є҆</red>гда̀ снизше́лъ є҆сѝ:</incipit>

<rubric>Є҆ктенїа̀. И҆ ѿпꙋ́стъ.</rubric>

<rubric>Коне́цъ трїѡ́ди.</rubric>

{/fold}
