---
title: "Недѣ́лѧ, въ ню́же чте́тсѧ сщ҃е́нное и҆ ст҃о́е є҆ѵⷢ҇лїе, при́тчи мытарѧ̀ и҆ фарїсе́а"
navigation:
  key: service-lententriodion-1
  title: "Недѣ́лѧ мытарѧ̀ и҆ фарїсе́а"
  parent: service-lententriodion
  order: 1
type: "service"
---

# Недѣ́лѧ, въ ню́же чте́тсѧ сщ҃е́нное и҆ ст҃о́е є҆ѵⷢ҇лїе, при́тчи мытарѧ̀ и҆ фарїсе́а.

{fold-h2:Въ сꙋббѡ́тꙋ ве́чера,}

<rubric>по предначина́тельномъ ѱалмѣ̀, стїхосло́вимъ:</rubric>

<incipit><red>Б</red>л҃же́нъ мꙋ́жъ:</incipit> <rubric class="inline">а҃-ю каѳі́смꙋ всю̀.</rubric>

<rubric>На <incipit><red>Г</red>дⷭ҇и воззва́хъ:</incipit> поста́вимъ стїхѡ́въ і҃: и҆ пое́мъ ѻ҆смогла́сника стїхи̑ры воскрⷭ҇ны г҃: и҆ а҆натѡ́лїевы д҃: и҆ трїѡ́ди самогла́сны двѣ̀, повторѧ́юще пе́рвꙋю. Гла́съ а҃.</rubric>

<red>Н</red>е помо́лимсѧ фарїсе́йски, бра́тїе: и҆́бо возносѧ́й себѐ смири́тсѧ. Смири́мъ себѐ пред̾ бг҃омъ, мыта́рски поще́нїемъ зовꙋ́ще: ѡ҆чи́сти ны̀ бж҃е, грѣ̑шныѧ.

<red>Ф</red>арїсе́й тщесла́вїемъ побѣжда́емь, и҆ мыта́рь покаѧ́нїемъ приклонѧ́емь, пристꙋпи́ста къ тебѣ̀ є҆ди́номꙋ влⷣцѣ: но ѻ҆́въ ѹ҆́бѡ похвали́всѧ, лиши́сѧ бл҃ги́хъ: ѻ҆́въ же ничто́же вѣща́въ, сподо́бисѧ дарова́нїй. Въ си́хъ воздыха́нїихъ ѹ҆тверди́ мѧ хрⷭ҇тѐ бж҃е, ꙗ҆́кѡ чл҃вѣколю́бецъ.

<rubric>Сла́ва, гла́съ и҃:</rubric>

<red>В</red>седержи́телю гдⷭ҇и, вѣ́мъ, коли́кѡ мо́гꙋтъ сле́зы: є҆зекі́ю бо ѿ вра́тъ сме́ртныхъ возведо́ша, грѣ́шнꙋю ѿ многолѣ́тныхъ согрѣше́нїй и҆зба́виша, мытарѧ́ же па́че фарїсе́а ѡ҆правда́ша: и҆ молю́сѧ, съ ни́ми причта́въ, поми́лꙋй мѧ̀.

<rubric>И҆ ны́нѣ, бг҃оро́диченъ а҃, рѧдова́гѡ гла́са.</rubric>

<rubric>На лїті́и стїхи́ра ст҃а́гѡ ѻ҆би́тели, по ѻ҆бы́чаю.</rubric>

<rubric>Сла́ва, гла́съ г҃:</rubric>

<red>М</red>ытарѧ̀ и҆ фарїсе́а разли́чїе разꙋмѣ́вши дꙋшѐ моѧ̀, ѻ҆́нагѡ ѹ҆́бѡ возненави́ждь горды́нный гла́съ, ѻ҆́вагѡ же ревнꙋ́й благоꙋмиле́нной мл҃твѣ, и҆ возопі́й: бж҃е ѡ҆чи́сти мѧ̀ грѣ́шнаго, и҆ поми́лꙋй мѧ̀.

<rubric>И҆ ны́нѣ, бг҃оро́диченъ воскрⷭ҇нъ, въ то́йже гла́съ.</rubric>

<rubric>На стїхо́внѣ стїхи̑ры ѻ҆смогла́сника по а҆лфави́тꙋ.</rubric>

<rubric>Сла́ва, гла́съ є҃:</rubric>

<red>Ѡ҆</red>тѧгче́нныма ѻ҆чи́ма мои́ма ѿ беззако́нїй мои́хъ, не могꙋ̀ воззрѣ́ти и҆ ви́дѣти высотꙋ̀ нбⷭ҇нꙋю: но прїими́ мѧ, ꙗ҆́кѡ мытарѧ̀ ка́ющасѧ, сп҃се, и҆ поми́лꙋй мѧ̀.

<rubric>И҆ ны́нѣ, бг҃оро́диченъ, въ то́йже гла́съ:</rubric>

<incipit><red>Х</red>ра́мъ и҆ две́рь є҆сѝ:</incipit>

<rubric class="inline">Тропа́рь:</rubric> <incipit><red>Б</red>цⷣе дв҃о:</incipit> <rubric class="inline">три́жды.</rubric>

<rubric>И҆ быва́етъ бл҃гослове́нїе хлѣ́бѡвъ, и҆ раздаѧ́нїе. И҆ чте́нїе ве́лїе въ посла́нїихъ а҆пⷭ҇льскихъ.</rubric>

<rubric>(Зрѝ) Послѣ́дованїе прилꙋчи́вшагѡсѧ ст҃а́гѡ въ недѣ́лю сїю̀, и҆ въ блꙋ́днагѡ, пое́мъ въ пѧто́къ на повече́рїи, и҆лѝ є҆гда̀ є҆кклисїа́рхъ разсꙋ́дитъ: а҆́ще то́кмѡ не слꙋчи́тсѧ ко́егѡ вели́кагѡ ст҃а́гѡ, и҆лѝ ст҃а́гѡ хра́мꙋ: занѐ хра́мъ и҆ не вели́кагѡ ст҃а́гѡ, бо́льши вослѣ́дꙋетсѧ вели́кагѡ ст҃а́гѡ, на сво́й є҆мꙋ̀ хра́мный пра́здникъ, є҆́же до́лжно є҆́сть бдѣ́нїю быва́ти, и҆ ника́коже ѡ҆ставлѧ́ти въ па́мѧть є҆гѡ̀, нижѐ прелага́етсѧ на и҆́нъ де́нь. Но пое́мъ слꙋ́жбꙋ хра́мꙋ, ꙗ҆́коже и҆ срѣ́тенїю гдⷭ҇ню, во всѧ̑ дни̑, въ нѧ́же и҆ срѣ́тенїе гдⷭ҇не быва́етъ.</rubric>

{/fold}



{fold-h2:На ѹ҆́трени,}

<rubric>по шестѝ ѱалмѣ́хъ, <incipit><red>Б</red>г҃ъ гдⷭ҇ь:</incipit> на гла́съ ѻ҆смогла́сника. И҆ глаго́лемъ тропа́рь воскрⷭ҇нъ два́жды: бг҃оро́диченъ є҆ди́ножды, и҆ ѻ҆бы̑чнаѧ стїхослѡ́вїа. Сѣда́льны ѻ҆смогла́сника. По непоро́чныхъ тропарѝ:</rubric>

<incipit><red>А҆́</red>гг҃льскїй собо́ръ:</incipit> <rubric class="inline">ѵ҆пакоѝ.</rubric>

<rubric>Степе́нны и҆ прокі́менъ гла́са:</rubric>

<incipit><red>В</red>сѧ́кое дыха́нїе:</incipit>

<rubric>Є҆ѵⷢ҇лїе воскрⷭ҇но рѧ́дꙋ.</rubric>

<incipit><red>В</red>оскрⷭ҇нїе хрⷭ҇то́во:</incipit>

<rubric class="inline">Ѱало́мъ н҃:</rubric> <incipit><red>П</red>оми́лꙋй мѧ̀ бж҃е:</incipit>

<rubric>Сла́ва, гла́съ и҃:</rubric>

<red>П</red>окаѧ́нїѧ ѿве́рзи мѝ двє́ри жизнода́вче, ѹ҆́тренюетъ бо дꙋ́хъ мо́й ко хра́мꙋ ст҃о́мꙋ твоемꙋ̀, хра́мъ носѧ́й тѣле́сный ве́сь ѡ҆скверне́нъ: но ꙗ҆́кѡ ще́дръ, ѡ҆чи́сти бл҃гоꙋтро́бною твое́ю млⷭ҇тїю.

<rubric>И҆ ны́нѣ, бг҃оро́диченъ:</rubric>

<red>Н</red>а сп҃се́нїѧ стєзѝ наста́ви мѧ̀ бцⷣе, стꙋ́дными бо ѡ҆калѧ́хъ дꙋ́шꙋ грѣхмѝ, и҆ въ лѣ́ности всѐ житїѐ моѐ и҆жди́хъ: но твои́ми мл҃твами и҆зба́ви мѧ̀ ѿ всѧ́кїѧ нечистоты̀.

<rubric>Та́же, гла́съ ѕ҃:</rubric>

<red>П</red>оми́лꙋй мѧ̀ бж҃е, по вели́цѣй млⷭ҇ти твое́й, и҆ по мно́жествꙋ щедро́тъ твои́хъ, ѡ҆чи́сти беззако́нїе моѐ.

<red>М</red>но́жєства содѣ́ѧнныхъ мно́ю лю́тыхъ, помышлѧ́ѧ ѻ҆каѧ́нный, трепе́щꙋ стра́шнагѡ днѐ сꙋ́днагѡ: но надѣ́ѧсѧ на млⷭ҇ть бл҃гоꙋтро́бїѧ твоегѡ̀, ꙗ҆́кѡ дв҃дъ вопїю́ ти: поми́лꙋй мѧ̀ бж҃е по вели́цѣй твое́й млⷭ҇ти.

<rubric>Канѡ́нъ воскрⷭ҇нъ ѻ҆смогла́сника, со і҆рмосо́мъ на д҃, и҆ крⷭ҇товоскрⷭ҇ный на два̀, и҆ бцⷣы на два̀: и҆ въ трїѡ́ди на ѕ҃. Творе́нїе геѡ́ргїа, гла́съ ѕ҃. Є҆гѡ́же краестро́чїе въ бг҃оро́дичнахъ: <acrostic><red>Г</red>еѡ́ргїа.</acrostic></rubric>

## Пѣ́снь а҃.

<rubric class="inline">І҆рмо́съ:</rubric> <irmos><red>Ꙗ҆́</red>кѡ по сꙋ́хꙋ пѣшеше́ствовавъ і҆и҃ль:</irmos>

<red>П</red>ри́тчами вводѧ́й всѧ̑ хрⷭ҇то́съ, къ житїѧ̀ и҆справле́нїю, мытарѧ̀ возвыша́етъ ѿ смире́нїѧ, показа́въ фарїсе́а возвыше́нїемъ смирѧ́ема.

<red>Ѿ</red> смире́нїѧ че́сть высокотворѧ́щꙋю, ѿ возноше́нїѧ же паде́нїе ви́дѧ лю́тое, мытарє́вымъ ревнꙋ́й дѡ́брымъ, и҆ фарїсе́йскꙋю ѕло́бꙋ возненави́ждь.

<red>Ѿ</red> возноше́нїѧ и҆спражнѧ́етсѧ всѧ́кое бл҃го́е, ѿ смире́нїѧ же потреблѧ́етсѧ всѧ́кое ѕло́е: є҆́же ѡ҆блобыза́имъ вѣ́рнїи, гнꙋша́ющесѧ ꙗ҆́вѣ ѡ҆́браза тщесла́внагѡ.

<red>С</red>миренномꙋ̑дрымъ бы́ти свои̑мъ ѹ҆ч҃нкѡ́мъ хотѧ̀ всѣ́хъ цр҃ь, наказꙋ́ѧ ѹ҆ча́ше ревнова́ти мытаре́вꙋ воздыха́нїю и҆ смире́нїю.

<rubric class="inline">Сла́ва:</rubric> <red>Ꙗ҆́</red>кѡ мыта́рь стеню̀, и҆ рыда́ньми немо́лчными гдⷭ҇и, ны́нѣ прихождꙋ̀ твоемꙋ̀ бл҃гоꙋтро́бїю: ѹ҆ще́дри и҆ менѐ, смире́нїемъ жи́знь ны́нѣ препровожда́юща.

<rubric class="inline">Бг҃оро́диченъ:</rubric> <red>Р</red>а́зꙋмъ, совѣ́тъ, ча́ѧнїе, тѣ́ло, дꙋ́шꙋ и҆ дꙋ́хъ, влⷣчце, возлага́ю къ тебѣ̀: лю́тыхъ вра̑гъ и҆ напа́стей, и҆ бꙋ́дꙋщагѡ преще́нїѧ и҆зба́ви, и҆ сп҃си́ мѧ.

<rubric class="inline">Катава́сїа:</rubric> <irmos><incipit><red>Ѿ</red>ве́рзꙋ ѹ҆ста̀ моѧ̑:</incipit></irmos>

## Пѣ́снь г҃.

<rubric class="inline">І҆рмо́съ:</rubric> <irmos><red>Н</red>ѣ́сть ст҃ъ, ꙗ҆́коже ты̀:</irmos>

<red>Ѿ</red> гно́ища ѹ҆́бѡ страсте́й смире́нный возноша́етсѧ, ѿ высоты́ же добродѣ́телей низпа́даетъ лю́тѣ всѧ́къ высокосе́рдый: є҆гѡ́же ѡ҆́браза ѕло́бы ѹ҆бѣжи́мъ.

<red>Т</red>щесла́вїе ѿтщетѣва́етъ бога́тство пра́вды, смире́нїе же расточа́етъ страсте́й мно́жество: є҆́же подража́ющыѧ ны̀, ча́сти покажѝ мытаре́вы сп҃се.

<red>Ꙗ҆́</red>кѡ мыта́рь и҆ мы̀ бїю́щесѧ въ пє́рси, ѹ҆миле́нїемъ вопїе́мъ: ѡ҆чи́сти бж҃е на́съ грѣ́шныхъ, ꙗ҆́кѡ да сегѡ̀ прїи́мемъ ѡ҆ставле́нїе.

<red>К</red>ъ ре́вности прїи́демъ вѣ́рнїи, и҆справлѧ́юще кро́ткое, смире́нїю соживꙋ́ще въ стена́нїи се́рдца, пла́чѣ же и҆ мл҃твѣ, ꙗ҆́кѡ да и҆́мамы ѿ бг҃а проще́нїе.

<rubric class="inline">Сла́ва:</rubric> <red>Ѿ</red>ри́немъ вѣ́рнїи высокохва́льнꙋю горды́ню, возноше́нїе же лю́тое, и҆ дме́нїе ме́рзкое, и҆ ѕлѣ́йшее фарїсе́ево бг҃ꙋ нелѣ́пое свирѣ́пство.

<rubric class="inline">Бг҃оро́диченъ:</rubric> <red>В</red>ъ тебѣ̀ є҆ди́номъ прибѣ́жищи надѣ́ѧвсѧ, да не ѿпадꙋ̀ до́брагѡ ча́ѧнїѧ: но да ѹ҆лꙋчꙋ̀ твою̀ по́мощь чⷭ҇таѧ, всѧ́кагѡ вре́да лю́тыхъ и҆збавлѧ́емый.

## Сѣда́льны, гла́съ д҃.

<podoben>Подо́бенъ: <incipit><red>С</red>ко́рѡ предварѝ:</incipit></podoben>

<red>С</red>мире́нїе вознесѐ ѡ҆держи́магѡ ѕлы́ми, мытарѧ̀ возстена́вша, и҆ є҆́же ѡ҆чи́сти, къ зижди́телю воззва́ша: возноше́нїе же низложѝ ѿ пра́вды ѡ҆каѧ́ннаго фарїсе́а велерѣ́чꙋюща. Тѣ́мже поревнꙋ́имъ дѡ́брымъ, ѕлы́хъ ѿстꙋпа́юще.

<rubric>Сла́ва:</rubric>

<red>С</red>мире́нїе дре́вле вознесѐ мытарѧ̀, пла́чемъ возопи́вша: ѡ҆чи́сти, и҆ ѡ҆правди́сѧ. Того̀ подража́имъ всѝ, во глꙋбинꙋ̀ ѕѡ́лъ впа́дшїи, возопїи́мъ сп҃сꙋ и҆з̾ глꙋбины̀ се́рдца: согрѣши́хомъ, ѡ҆чи́сти є҆ди́не чл҃вѣколю́бче.

<rubric>И҆ ны́нѣ, бг҃оро́диченъ:</rubric>

<red>С</red>ко́рѡ прїимѝ влⷣчце, молє́нїѧ на̑ша, и҆ сїѧ̑ принесѝ твоемꙋ̀ сн҃ꙋ и҆ бг҃ꙋ, гпⷭ҇жѐ всенепоро́чнаѧ: разрѣшѝ ѡ҆бстоѧ̑нїѧ къ тебѣ̀ притека́ющихъ, сокрꙋшѝ кѡ́зни, и҆ низложѝ де́рзость воѡрꙋжа́ющихсѧ безбо́жнѡ на рабы̑ твоѧ̑, пречⷭ҇таѧ.

## Пѣ́снь д҃.

<rubric class="inline">І҆рмо́съ:</rubric> <irmos><red>Х</red>рⷭ҇то́съ моѧ̀ си́ла:</irmos>

<red>И҆</red>зрѧ́дный показа̀ пꙋ́ть возноше́нїѧ, смире́нїе, сло́во смири́вшеесѧ да́же и҆ до зра́ка ра́бїѧ: є҆го́же подража́ѧ всѧ́кїй, возноша́етсѧ смирѧ́ѧсѧ.

<red>В</red>ознесе́сѧ првⷣникъ, и҆ низпадѐ фарїсе́й: во мно́жествѣ же ѕѡ́лъ ѡ҆тѧгча́емый смири́сѧ, но вознесе́сѧ мыта́рь, ненаде́жнѡ ѡ҆правда́емый.

<red>Н</red>ищеты̀ хода́тай, ѿ бога́тства добродѣ́телей, безꙋ́мїе ꙗ҆ви́сѧ: и҆ бога́тство а҆́бїе смире́нїе ѡ҆правда́нїѧ ѿ кра́йнїѧ нищеты̀, ю҆́же стѧ́жимъ.

<red>П</red>редре́клъ є҆сѝ влⷣко, велемꙋ́дрствꙋющымъ противоста́ти всѧ́чески, и҆ смирє́ннымъ бл҃года́ть твою̀ подаѧ̀ сп҃се, смири́вшымсѧ ны́нѣ на́мъ твою̀ бл҃года́ть низпослѝ.

<rubric class="inline">Сла́ва:</rubric> <red>К</red>ъ бж҃е́ственномꙋ возноше́нїю при́снѡ возводѧ̀ на́съ сп҃съ и҆ влⷣка, высокотво́рное показа̀ смире́нїе: но́ги бо ѹ҆ч҃нкѡ́мъ свои́ма рꙋка́ма ѡ҆бмы̀.

<rubric class="inline">Бг҃оро́диченъ:</rubric> <red>Ꙗ҆́</red>кѡ свѣ́тъ непристꙋ́пный дв҃о ро́ждшаѧ, дꙋшѝ моеѧ̀ тьмꙋ̀ свѣти́тельною заре́ю разженѝ, и҆ къ стезѧ́мъ сп҃се́нїѧ житїѐ моѐ рꙋково́дствꙋй.

## Пѣ́снь є҃.

<rubric class="inline">І҆рмо́съ:</rubric> <irmos><red>Б</red>ж҃їимъ свѣ́томъ твои́мъ бл҃же:</irmos>

<red>Ф</red>арїсе́евы добродѣ́тели потщи́мсѧ подража́ти, и҆ поревнова́ти мытаре́вꙋ смире́нїю, во ѻ҆бою̀ ненави́дѧще безмѣ́стное мнѣ́нїе, и҆ па́гꙋбꙋ паде́нїй.

<red>П</red>ра́вды тече́нїе тще́тное ѡ҆бличи́сѧ, сопрѧ́гъ въ не́мъ фарїсе́й мнѣ́нїе: а҆́бїе же мыта́рь высокотво́рною добродѣ́телїю стѧжа̀ спꙋ́тника, смире́нїе.

<red>К</red>олесни́чникъ въ добродѣ́телехъ, мнѧ́шесѧ тещѝ фарїсе́й: но пѣ́шїй, па́че лѷді́йскїѧ колесни́цы текі́й, мыта́рь до́брѣ предварѝ, припрѧ́гъ щедро́тѣ смире́нїе.

<red>М</red>ытаре́вꙋ при́тчꙋ всѝ ѹ҆разꙋмѣ́вше ѹ҆мо́мъ, прїиди́те поревнꙋ́имъ слеза́мъ, дꙋ́хъ сокрꙋше́нный бг҃ꙋ приносѧ́ще, грѣхѡ́въ и҆́щꙋще ѡ҆ставле́нїѧ.

<rubric class="inline">Сла́ва:</rubric> <red>В</red>озносли́вый и҆ ѕло́бный, гордели́вый же и҆ де́рзый дале́че ѿри́немъ разꙋ́мнїи фарїсе́евъ нра́въ, лю́тый велехва́льный, ꙗ҆́кѡ да не ѡ҆бнажи́мсѧ бж҃е́ственныѧ бл҃года́ти.

<rubric class="inline">Бг҃оро́диченъ:</rubric> <red>Ж</red>е́злъ си́лы бл҃га́ѧ, всѣ̑мъ низпослѝ на́мъ къ тебѣ̀ прибѣга́ющымъ, ѡ҆блада́ти посредѣ̀ всѣ́хъ вра̑гъ подаю́щи, и҆ всѧ́кагѡ вре́да и҆з̾има́ющи.

## Пѣ́снь ѕ҃.

<rubric class="inline">І҆рмо́съ:</rubric> <irmos><red>Ж</red>ите́йское мо́ре:</irmos>

<red>Ж</red>итїѧ̀ по́прище мыта́рь вкꙋ́пѣ и҆ фарїсе́й теча́ста: но ѻ҆́въ ѹ҆́бѡ высокоꙋ́мїемъ содержи́мь, сра́мнѣ ѹ҆тонꙋ̀, ѻ҆́въ же смире́нїемъ сп҃се́сѧ.

<red>Ж</red>итїѧ̀ бѣ́дное преминꙋ́юще мы̀ тече́нїе, подража́имъ мытаре́во ѹ҆́бѡ мꙋдрова́нїе ревни́тельнѡ: бѣжи́мъ же киче́нїѧ ме́рзкагѡ фарїсе́а, и҆ жи́ви бꙋ́демъ.

<red>Н</red>ра́вѡмъ поревнꙋ́имъ сп҃са і҆и҃са, и҆ є҆гѡ̀ смире́нїю, жела́юще непреста́нное ра́дости селе́нїе полꙋчи́ти, во странѣ̀ живꙋ́щихъ водворѧ́ющесѧ.

<red>П</red>оказа́лъ є҆сѝ влⷣко, твои̑мъ ѹ҆ч҃нкѡ́мъ высокотво́рное смире́нїе, ле́нтїемъ препоѧ́санъ по чре́слѡмъ, но́зѣ ѹ҆мы́лъ є҆сѝ, и҆ семꙋ̀ ѡ҆́бразꙋ подража́ти повелѣ́лъ є҆сѝ.

<rubric class="inline">Сла́ва:</rubric> <red>Ж</red>итїѐ проидо́ста фарїсе́й добродѣ́тельми, и҆ мыта́рь прегрѣше́ньми. Но ѻ҆́въ ѹ҆́бѡ ѿ го́рдости ѹ҆мовре́дныѧ, ѿстꙋпѝ смире́нїѧ: ѻ҆́въ же возноша́етсѧ, смиренномꙋ́дръ ꙗ҆́вльсѧ.

<rubric class="inline">Бг҃оро́диченъ:</rubric> <red>Н</red>а́га простото́ю, нехи́тростною же жи́знїю созда́на, престꙋпле́нїѧ ле́стїю ѡ҆дѣ́ѧ мѧ̀ вра́гъ, и҆ пло́ти дебельство́мъ: ны́нѣ же твои́мъ хода́тайствомъ ѻ҆трокови́це, сп҃са́юсѧ.

<rubric>Конда́къ, гла́съ д҃.</rubric>

<podoben>Подо́бенъ: <incipit><red>Ꙗ҆</red>ви́лсѧ є҆сѝ дне́сь:</incipit></podoben>

<red>Ф</red>арїсе́ева ѹ҆бѣжи́мъ высокоглаго́ланїѧ, и҆ мытаре́вѣ наꙋчи́мсѧ высотѣ̀ глагѡ́лъ смире́нныхъ, покаѧ́нїемъ взыва́юще: сп҃се мі́ра, ѡ҆чи́сти рабы̑ твоѧ̑.

## Вторы́й конда́къ, гла́съ г҃.

<podoben>Подо́бенъ: <incipit><red>Д</red>в҃а дне́сь:</incipit></podoben>

<red>В</red>оздыха̑нїѧ принесе́мъ мыта̑рскаѧ гдⷭ҇ви, и҆ къ немꙋ̀ пристꙋ́пимъ грѣ́шнїи ꙗ҆́кѡ влⷣцѣ: хо́щетъ бо спасе́нїѧ всѣ́хъ человѣ́кѡвъ, ѡ҆ставле́нїе подае́тъ всѣ̑мъ ка́ющымсѧ. На́съ бо ра́ди воплоти́сѧ, бг҃ъ сы́й ѻ҆ц҃ꙋ̀ собезнача́льный.

<rubric class="inline">І҆́косъ:</rubric> <red>С</red>а́ми себѐ бра́тїе всѝ смири́мъ воздыха́ньми, рыда́ньми побїе́мъ со́вѣсть: да въ сꙋдѣ̀ тогда̀ вѣ́чномъ та́мѡ ꙗ҆ви́мсѧ вѣ́рнїи, непови́нни, полꙋчи́вше ѡ҆ставле́нїе. Та́мѡ бо є҆́сть вои́стиннꙋ ѡ҆слабле́нїе, є҆́же ви́дѣти та́мъ ны́нѣ ѹ҆мо́лимъ: та́мѡ болѣ́знь ѿбѣжѐ, печа́ль и҆ и҆з̾ глꙋбины̀ воздыха̑нїѧ, во є҆де́мѣ ди́внѣмъ, є҆гѡ́же хрⷭ҇то́съ зижди́тель, бг҃ъ сы́й ѻ҆ц҃ꙋ̀ собезнача́льный.

[[fold-rubric:Предисло́вїе вкра́тцѣ сѷнаѯаре́й, ре́кше, собра́нїй ѯанѳопꙋ́лана трїѡ́дныѧ сѷнаѯа́ри.]]

<red>Н</red>їки́фора каллі́ста ѯанѳопꙋ́ла собра̑нїѧ на знамени̑тыѧ пра́здники трїѡ́ди, є҆ди́нъ кі́йждо ѿ ни́хъ винослѡ́вствꙋющаѧ, ка́кѡ, и҆ когда̀ сїѐ и҆з̾ нача́ла бы́сть, и҆ каковы́ѧ ра́ди вины̀ си́це ны́нѣ и҆мѣ́ютсѧ, и҆ ѿ ст҃ы́хъ и҆ бг҃оно́сныхъ ѻ҆тє́цъ ѹ҆чини́шасѧ съ нѣ́которыми вѣ́дѣньми ча́стными, начина̑ющаѧсѧ ѿ мытарѧ̀ и҆ фарїсе́а, и҆ конча̑щаѧсѧ да́же до всѣ́хъ ст҃ы́хъ.

<red>Д</red>о́лженствꙋетъ ѹ҆́бѡ мѣ́сѧчный сѷнаѯа́рїй, на седмо́й пѣ́сни пре́жде ꙗ҆́кѡ ѻ҆бы́чай чита́тисѧ, пото́мъ же настоѧ́щїй.

<red>Р</red>ече́ши ѹ҆́бѡ по ѻ҆́ныхъ чте́нїихъ си́це:

<rubric>Стїхѝ на трїѡ́ди:</rubric>

<div class="verse">
<red>З</red>ижди́телю го́рнихъ и҆ до́льнихъ,<br>
<red>Т</red>рист҃ꙋ́ю ѹ҆́бѡ пѣ́снь ѿ а҆́гг҃лѡвъ:<br>
<red>Т</red>рипѣ́снецъ же и҆ ѿ человѣ́кѡвъ прїимѝ.
</div>

<rubric>На мытарѧ̀ и҆ фарїсе́а:</rubric>

<div class="verse">
<red>Ф</red>арїсе́йски кто̀ живе́тъ, це́ркви дале́че быва́етъ:<br>
<red>Х</red>рⷭ҇то́съ бо внꙋ́трь, ѽ смире́ннїи, прїе́млемый.
</div>

<versal>В</versal>ъ настоѧ́щїй же де́нь, съ бг҃омъ и҆ трїѡ́дь начина́емъ: ю҆́же ѹ҆́бѡ мно́зи ѿ ст҃ы́хъ и҆ бг҃оно́сныхъ красотодѣ́тєль на́шихъ ѻ҆тє́цъ, до́брѣ и҆ ꙗ҆́кѡ досто́ѧше, ѿ ст҃а́гѡ дви́жими дх҃а, сложи́вше пѣсносодѣ́лаша. Пе́рвый же всѣ́хъ сїѐ ѹ҆мы́сли, трѝ глаго́лю пѣ̑сни, во ѡ҆́бразъ мню̀ ст҃ы́ѧ и҆ живонача́льныѧ трⷪ҇цы, вели́кїй творе́цъ косма̀, въ вели́кой и҆ ст҃о́й стрⷭ҇те́й гдⷭ҇а и҆ бг҃а и҆ сп҃са на́шегѡ і҆и҃са хрⷭ҇та̀ седми́цѣ, по и҆менова́нїю вкра́тцѣ, коегѡ́ждо днѐ краегране́сьми ѹ҆мы́сливъ пѣ̑сни. Ѿ негѡ́же и҆ про́чїи ѿ ѻ҆тє́цъ, па́че же и҆ны́хъ, ѳео́дѡръ и҆ і҆ѡ́сифъ стꙋді́тє, по ре́вности ѻ҆́нагѡ, и҆ про́чымъ недѣ́лѧмъ ст҃ы́ѧ и҆ вели́кїѧ четыредесѧ́тницы счини́вше, тѣ́хъ ѻ҆би́тели стꙋді́йстѣй пе́рвѣе преда́ша. Наипа́че пѣ̑сни ѹ҆чини́вше, и҆ ѹ҆ста́вивше, и҆ дрꙋга̑ѧ кни́зѣ, ѿѻнꙋ́дꙋже и҆ когда̀, ѿ ѻ҆тє́цъ собра́вше и҆ сниска́вше. И҆ поне́же ѹ҆́бѡ пе́рвый дне́й недѣ́лѧ заключа́етъ ꙗ҆́кѡ воскре́сна, пе́рваѧ сꙋ́щи, и҆ ѻ҆сма́ѧ, и҆ коне́чнаѧ, и҆зрѧ́днѡ содѣ́лающе второ́мꙋ дню̀, ре́кше, понедѣ́льникꙋ, пе́рвꙋю ѹ҆ста́виша пѣ́снь. А҆́бїе же тре́тїемꙋ дню̀, ре́кше, вто́рникꙋ, пѣ́снь вторꙋ́ю. Четве́ртомꙋ, ре́кше, средѣ̀ тре́тїю. Пѧ́томꙋ четве́ртꙋю, є҆́же є҆́сть, четверткꙋ̀. И҆ шесто́мꙋ дню̀, ре́кше, пѧткꙋ̀, пѧ́тꙋю пѣ́снь. Шестꙋ́ю же сꙋббѡ́тѣ, ꙗ҆́вѣ ѹ҆́бѡ и҆ седмꙋ́ю, и҆ про́чыѧ двѣ̀, ѻ҆смꙋ́ю и҆ девѧ́тꙋю, ꙗ҆̀же ѻ҆́бщнѡ всѝ дни̑ ꙗ҆́кѡ и҆́стиннѣйшѧ и҆́мꙋтъ. Ꙗ҆́коже ѹ҆́бѡ бж҃е́ственный косма̀, въ вели́цѣй сꙋббѡ́тѣ положѝ четверопѣ́снецъ, та́мѡ сотвори́въ: а҆́ще и҆ по́слѣжде премꙋ́дрѣйшїй цр҃ь ле́въ, повелѣ́въ въ соверше́нїе канѡ́нъ є҆пⷭ҇копомъ и҆дрꙋ́нскимъ, мона́ха ма́рка, содѣ́ла. Потре́бовательнѣ же, трїѡ́дь и҆менꙋ́етсѧ, ни бо при́снѡ трипѣ́снецъ и҆́мать: и҆́бо всесовершє́нна пра̑вила предлага́етъ. Но мню̀ ѿ мно́жайшагѡ и҆менова́нїе прїѧ́ти: и҆лѝ є҆́же вели́кїѧ ра́ди седми́цы, ꙗ҆́коже рече́но бы́сть пре́жде бы́вша. Мы́сль ѹ҆́бѡ ст҃ы̑мъ на́шымъ ѻ҆тцє́мъ, кни́гою трїѡ́дїю все́ю, вкра́тцѣ всѐ є҆ли́ко ѡ҆ на́съ бж҃їѧ бл҃годѣѧ̑нїѧ и҆знача́ла воспомѧнꙋ́ти, и҆ на воспомина́нїе всѣ̑мъ и҆зложи́ти: ка́кѡ ѿ негѡ̀ созда́ни бы́хомъ, и҆ ѿ пи́щи ра́йскїѧ и҆згна́хомсѧ, и҆ да́ннꙋю на́мъ ко ѡ҆бꙋче́нїю за́повѣдь ѿве́ргше, и҆ ѿве́ржени бы́хомъ за́вистїю первоѕло́бника ѕмі́ѧ и҆ врага̀, низложе́ннагѡ за го́рдость. И҆ ка́кѡ пребыва́хомъ ѿве́ржени ѿ бл҃ги́хъ, и҆ ѿ дїа́вола води́ми. Ка́кѡ же сн҃ъ и҆ сло́во бж҃їе млⷭ҇рдїемъ свои́мъ пострада́въ, преклони́въ нб҃са̀ сни́де, и҆ въ дв҃ꙋ всели́сѧ, и҆ на́съ ра́ди бы́сть чл҃вѣ́къ, и҆ по немꙋ̀ жи́тельствомъ на нб҃са̀ восхожде́нїе показа̀, ре́кше, смире́нїемъ предводи́тельнѡ и҆ посто́мъ и҆ ѿверже́нїемъ ѕлы́хъ, и҆ про́чими є҆гѡ̀ дѣѧ́нїи. Ка́кѡ же пострада̀ и҆ воскр҃се, и҆ на нб҃са̀ взы́де па́ки, и҆ дх҃а ст҃а́го низпосла̀ ст҃ы̑мъ свои̑мъ ѹ҆ч҃нкѡ́мъ, и҆ а҆пⷭ҇лѡмъ, и҆ ка́кѡ сн҃ъ бж҃їй, и҆ бг҃ъ соверше́нный, ѿ си́хъ всѣ́хъ проповѣ́дасѧ. Что́ же па́ки бж҃е́ственнїи а҆пⷭ҇ли, бл҃года́тїю прест҃а́гѡ дх҃а содѣ́йствоваша, ꙗ҆́кѡ ѿ конє́цъ ст҃ы́хъ всѣ́хъ вкꙋ́пѣ собра́ша про́повѣдїю, наполнѧ́юще вы́шнїй мі́ръ: є҆́же и҆ мы́сль бѧ́ше и҆знача́ла созда́вшемꙋ. Но въ си́хъ ѹ҆́бѡ трїѡ́ди мы́сль, настоѧ́щыѧ трѝ пра́здники, мытарѧ̀ и҆ фарїсе́а, и҆ блꙋ́днагѡ, и҆ втора́гѡ прише́ствїѧ, ꙗ҆́коже нѣ́кое пред̾ѡбꙋче́нїе и҆ поꙋще́нїе ст҃ы́ми ѻ҆тцы̀ ѹ҆мы́слисѧ. Ꙗ҆́коже пред̾ꙋстро́итисѧ, и҆ готѡ́вымъ на́мъ бы́ти къ дх҃ѡ́внымъ подвигѡ́мъ постѡ́въ, ѿ ѻ҆бы́чаѧ скве́рное навыкнове́нїе ѡ҆ста́вльшымъ. И҆ пе́рвѣе ѹ҆́бѡ всѣ́хъ мытаре́вꙋ и҆ фарїсе́евꙋ на́мъ при́тчꙋ предлага́ютъ, и҆ предвозгла́сною седми́цею и҆менꙋ́ютъ. Ꙗ҆́коже бо къ тѣлє́снымъ бра́немъ ѿходи́ти хотѧ́щїи, ѿ воевѡ́дъ бра́ни вре́мѧ преднавыка́ютъ, ꙗ҆́кѡ да ѻ҆рꙋ̑жїѧ ѡ҆чи́стивше и҆ ѹ҆гла́дивше, и҆ дрꙋга̑ѧ всѧ̑ до́брѣ ѹ҆стро́ивше, и҆ всѧ́ко претыка́нїе ѿ среды̀ сотво́рше, къ подвигѡ́мъ ѹ҆се́рднѡ воспрѧ́таютсѧ, и҆ є҆́же къ потре́бѣ снабдѧ́тъ. Мно́гажды же и҆ пре́жде сраже́нїѧ, и҆ словеса̀, и҆ пѡ́вѣсти, и҆ при̑тчи себѣ̀ прино́сѧтъ, и҆ на ре́вность и҆з̾ѡщрѧ́юще ѻ҆́нѣхъ дꙋ́шы: лѣ́ность же, и҆ боѧ́знь, и҆ ѹ҆ны́нїе, и҆ дрꙋго́е а҆́ще что̀ бѣ́дно, ѿгонѧ́ще. Та́кѡ и҆ бж҃е́ственнїи ѻ҆тцы̀ предтрꙋ́бѧтъ поще́нїѧ послѣ́дꙋющее на де́мѡны ѡ҆полче́нїе, ꙗ҆́кѡ бы дꙋша́мъ на́шымъ нѣ́кꙋю предвзѧ́тꙋю стра́сть, и҆ ꙗ҆́дъ до́лгимъ содѣ́ланный вре́менемъ ѡ҆чи́стити: є҆ще́ же и҆ є҆́же не и҆мꙋ́ще ѿ бл҃ги́хъ, потща́вшесѧ стѧ́жимъ, и҆ ꙗ҆́кѡ подо́бнѡ воѡрꙋжи́вшесѧ, та́кѡ гото́ви къ поста̀ подвигѡ́мъ да по́йдемъ. Поне́же ѹ҆́бѡ пе́рвое ѻ҆рꙋ́жїе къ добродѣ́тели покаѧ́нїе, и҆ смире́нїе: и҆ па́ки преткнове́нїе къ велича́йшемꙋ смире́нїю, го́рдость и҆ выше́нїе: настоѧ́щꙋю ѿ бж҃е́ственнагѡ є҆ѵⷢ҇лїа достовѣ́рнꙋю при́тчꙋ пе́рвꙋю всѣ́хъ и҆злага́ютъ. Фарїсе́емъ ѹ҆́бѡ го́рдости и҆ дме́нїѧ ѿложи́ти на́мъ стра́сть поꙋща́юще: мытаре́мъ же па́ки сопроти́вное стра́сти сеѧ̀, смире́нїе и҆ покаѧ́нїе проти́вꙋ сотвори́ти. Поне́же бо пе́рваѧ и҆ го́ршаѧ стра́сть горды́нѧ и҆ дме́нїе ꙗ҆́кѡ тѣ́ми съ нб҃сѐ паде́нїе дїа́волꙋ бы́сть є҆́же пре́жде ѹ҆́бѡ денни́цѣ, си́хъ же ра́ди тьмѣ̀ бы́вшꙋ, и҆ глаго́лемꙋ. Но и҆ родонача́льникꙋ а҆да́мꙋ си́хъ ра́ди ѿ пи́щи и҆згна́нїе. Поꙋща́ютъ си́ми, ѡ҆́бразомъ не́кимъ ст҃і́и ѡ҆ свои́хъ и҆справле́нїихъ никомꙋ́же вы́ситисѧ, и҆ на бли́жнѧго востаѧ́ти, но при́снѡ смире́ннꙋ бы́ти: гдⷭ҇ь бо гѡ́рдымъ сопротивлѧ́етсѧ, смирє́ннымъ же дае́тъ бл҃года́ть: лꙋ́чше бо є҆́сть согрѣша́ющемꙋ ѡ҆браща́тисѧ, не́жели и҆справлѧ́ющемꙋсѧ вы́ситисѧ. Глаго́лю бо, речѐ, ва́мъ: ꙗ҆́кѡ сни́де мыта́рь ѡ҆правда́нъ па́че, не́жели фарїсе́й. Ѡ҆б̾ѧвлѧ́етъ ѹ҆́бѡ при́тча, ниеди́номꙋже вы́ситисѧ, а҆́ще и҆ бл҃га̑ѧ дѣ́ѧй є҆́сть: но при́снѡ смирѧ́тисѧ, и҆ моли́тисѧ ѿ дꙋшѝ бг҃ꙋ, а҆́ще и҆ въ послѣ̑днѧѧ ѕла̑ѧ впаде́тъ, ꙗ҆́кѡ не дале́че сп҃се́нїѧ є҆́сть. Мыта́рь ѹ҆́бѡ є҆́сть, и҆́же да̑ни ѿ кнѧзе́й є҆́млѧй, и҆ за кра́йнюю непра́вдꙋ кꙋпꙋ́ѧй и҆ прїѡбрѣта́ѧй ѿсю́дꙋ. Фарїсе́й же ꙗ҆́коже ѿсѣ́ченъ кто̀ не́гли, и҆ про́чихъ преимѣ́ѧй ра́зꙋмомъ. Саддꙋке́й же ѿ саддѡ́їка нѣ́коегѡ, є҆́же є҆́сть пра́веденъ: седе́къ бо пра́вда. Три́ же бѧ́хꙋ ѹ҆ є҆врє́й є҆́рєси: є҆ссе́и, фарїсе́и и҆ саддꙋке́и, и҆̀же нижѐ воскрⷭ҇е́нїю, нижѐ а҆́гг҃лꙋ, нижѐ дх҃ꙋ бы́ти прїе́млѧхꙋ. Ст҃ы́хъ всѣ́хъ пѣснодѣ́лателей твои́хъ моли́твами, хрⷭ҇тѐ бж҃е на́шъ, поми́лꙋй на́съ, а҆ми́нь.

[[/fold]]

## Пѣ́снь з҃.

<rubric class="inline">І҆рмо́съ:</rubric> <irmos><red>Р</red>осода́тельнꙋ ѹ҆́бѡ пе́щь:</irmos>

<red>Ѡ҆</red>правда́нїѧ дѣ́лы возвыша́емый, сѣтьмѝ тщесла́вїѧ лю́тѣ превознесе́сѧ фарїсе́й, безмѣ́рнѡ хвалѧ́сѧ: мыта́рь же ле́гкимъ крило́мъ смире́нїѧ возне́ссѧ, бг҃ꙋ прибли́жисѧ.

<red>С</red>мире́нїѧ а҆́ки лѣ́ствицею ѹ҆потреби́всѧ ѡ҆́бразомъ мыта́рь, къ нбⷭ҇нѣй высотѣ̀ возвы́сисѧ: горды́нею же гнило́ю и҆ безꙋ́мїемъ ѻ҆каѧ́нный возне́ссѧ фарїсе́й, сни́де до а҆́да преиспо́днѧгѡ.

<red>П</red>ра́ведныхъ ловѧ̀ ѹ҆́бѡ лꙋка́вый, ѡ҆бразмѝ тщесла́вїѧ кра́детъ: грѣ́шныхъ же сѣтьмѝ ѿча́ѧнїѧ свѧзꙋ́етъ. Но ѹ҆́бѡ ѿ ѻ҆бои́хъ ѕѡ́лъ мытарѧ̀ ревни́телїе, и҆зба́витисѧ потщи́мсѧ.

<red>М</red>л҃твою бг҃ꙋ на́шемꙋ припаде́мъ, слеза́ми и҆ те́плыми воздыха́нїи, подража́юще мытаре́во высокотво́рное смире́нїе, пою́ще вѣ́рнїи: бл҃гослове́нъ є҆сѝ бж҃е ѻ҆тє́цъ на́шихъ.

<rubric class="inline">Сла́ва:</rubric> <red>Н</red>аказꙋ́ѧй ѹ҆ч҃нкѝ предглаго́лалъ є҆сѝ влⷣко, не мꙋ́дрствовати высѡ́каѧ, совводи́тисѧ же смирє́ннымъ ѹ҆чѧ̀ сп҃се. Тѣ́мже зове́мъ тебѣ̀ вѣ́рнїи: бл҃гослове́нъ є҆сѝ бж҃е ѻ҆тє́цъ на́шихъ.

<rubric class="inline">Бг҃оро́диченъ:</rubric> <red>І҆</red>а́кѡвлю тѧ̀ добро́тꙋ, и҆ бж҃е́ственнꙋю лѣ́ствицꙋ, ѿ до́лꙋ ю҆́же ви́дѣ пе́рвѣе, просте́ртꙋю къ высотѣ̀, вѣ́мы чⷭ҇таѧ, низводѧ́щꙋю свы́ше бг҃а воплоще́нна, и҆ земны̑ѧ па́ки возводѧ́щꙋю.

## Пѣ́снь и҃.

<rubric class="inline">І҆рмо́съ:</rubric> <irmos><red>И҆</red>з̾ пла́мене преподѡ́бнымъ:</irmos>

<red>С</red>миренномꙋ́дреннымъ нра́вомъ млⷭ҇тива гдⷭ҇а мыта́рь воздохнꙋ́въ ѡ҆брѣ́те, и҆ сп҃се́нъ бы́сть: ѡ҆́бразомъ же лю́тымъ ѧ҆зы́ка велерѣ́чивагѡ, пра́вды ѿпадѐ фарїсе́й.

<red>Ф</red>арїсе́ева киче́нїѧ произволе́нїѧ, и҆ и҆менова́нїѧ чистоты̀, бѣжи́мъ вѣ́рнїи: ревнꙋ́юще мытаре́вꙋ до́брѣ поми́лованномꙋ смире́нїю и҆ нра́вꙋ.

<red>Г</red>ла́сы мытаре́вы вѣ́рнїи вѣща́имъ въ цр҃кви ст҃ѣ́й: бж҃е ѡ҆чи́сти, да съ ни́мъ ѹ҆лꙋчи́мъ проще́нїе, па́гꙋбы велехва́льнагѡ и҆зба́вльшесѧ фарїсе́а.

<red>В</red>оздыха́нїю мытаре́вꙋ всѝ поревнꙋ́имъ, и҆ бг҃ꙋ бесѣ́дꙋюще, те́плыми слеза́ми возопїи́мъ є҆мꙋ̀: чл҃вѣколю́бче, согрѣши́хомъ, бл҃гоꙋтро́бне ще́дрый, ѡ҆чи́сти и҆ сп҃сѝ.

<red>Б</red>л҃гослови́мъ ѻ҆ц҃а̀, и҆ сн҃а, и҆ ст҃а́го дх҃а, гдⷭ҇а.

<red>С</red>тена́нїемъ мытаре́вымъ бг҃ъ преклони́сѧ, ѡ҆правди́въ же сего̀, всѣ́мъ показа̀ преклонѧ́тисѧ при́снѡ, воздыха́ньми же и҆ слеза́ми, прегрѣше́нїй просѧ́ще разрѣше́нїе.

<rubric class="inline">Бг҃оро́диченъ:</rubric> <red>Н</red>е вѣ́мъ па́че тебѐ и҆но́гѡ застꙋпле́нїѧ, тѧ̀ предлага́ю мл҃твенницꙋ, чⷭ҇таѧ всенепоро́чнаѧ. Тѧ̀ ко и҆з̾ тебѐ рожде́нномꙋ хода́таицꙋ дви́жꙋ: всѣ́хъ ѡ҆скорблѧ́ющихъ мѧ̀ свобо́дна покажѝ.

## Пѣ́снь ѳ҃.

<rubric class="inline">І҆рмо́съ:</rubric> <irmos><red>Б</red>г҃а человѣ́кѡмъ:</irmos>

<red>П</red>ꙋ́ть возноше́нїѧ смире́нїе, ѿ хрⷭ҇та̀ взе́мше спасе́нїѧ ѡ҆́бразъ, мытаре́вꙋ ѻ҆бы́чаю поревнꙋ́имъ, киче́нїе возноше́нїѧ дале́че ѿмета́юще, нра́вомъ же смиренномꙋ́дрїѧ бг҃а ѹ҆молѧ́юще.

<red>Д</red>ꙋше́внꙋю горды́ню ѿве́ржимъ, нра́въ пра́вый смиренномꙋ́дрїѧ стѧ́жимъ, себѐ ѡ҆правда́ти не тщи́мсѧ, тщесла́вїѧ киче́нїе возненави́димъ, и҆ съ мытаре́мъ бг҃а ѹ҆мо́лимъ.

<red>М</red>л҃твы содѣ́телю ми́лости принесе́мъ мыта̑рскїѧ, фарїсе́йскихъ ѿвраща́ющесѧ неблагода́рныхъ мл҃твъ, и҆ велехва́льныхъ гласѡ́въ, и҆̀же на бли́жнѧго сꙋ́дъ возво́дѧтъ, да бг҃а млⷭ҇тива и҆ свѣ́тъ привлече́мъ.

<red>М</red>но́гимъ прегрѣше́нїй собра́нїемъ ѡ҆тѧгче́нъ, и҆з̾ѻби́лїемъ ѕло́бы мытарѧ̀ преидо́хъ, и҆ фарїсе́ево велехва́льное киче́нїе притѧжа́хъ, ѿвсю́дꙋ пꙋ́стъ всѣ́хъ бы́въ бл҃ги́хъ: гдⷭ҇и, пощади́ мѧ.

<red>Т</red>воегѡ̀ сподо́би бл҃же́нства, тебѐ ра́ди дꙋ́хомъ ни́щихъ сꙋ́щихъ: ѹ҆че́нїемъ бо твоегѡ̀ повелѣ́нїѧ, дꙋ́хъ сокрꙋше́нный тебѣ̀ прино́симъ, сп҃се прїе́мъ, сп҃сѝ тебѣ̀ слꙋжа́щыѧ.

<rubric class="inline">Сла́ва:</rubric> <red>Б</red>г҃ꙋ мыта́рь нѣ́когда помоли́выйсѧ, въ цр҃ковь вѣ́рнѣ вше́дъ, ѡ҆правда́сѧ: воздыха́ньми бо и҆ слеза́ми прише́дъ, сокрꙋше́нїемъ же се́рдца: всѐ ѿложѝ грѣхѡ́въ бре́мѧ ѡ҆чище́ньми.

<rubric class="inline">Бг҃оро́диченъ:</rubric> <red>П</red>ѣ́ти, сла́вити, и҆ бл҃жи́ти тѧ̀ дава́й на́мъ, досто́йнѡ чтꙋ́щымъ тѧ̀ пречⷭ҇таѧ, и҆ ржⷭ҇тво̀ твоѐ велича́ющымъ, є҆ди́на бл҃гослове́ннаѧ: ты́ бо є҆сѝ похвала̀ хрⷭ҇тїа́нѡмъ, и҆ къ бг҃ꙋ мл҃твенница бл҃гопрїѧ́тнаѧ.

<rubric>Є҆ѯапостїла́рїй воскрⷭ҇ный. Та́же трїѡ́ди.</rubric>

<podoben>Подо́бенъ: <incipit><red>С</red>о ѹ҆ч҃нкѝ взы́демъ:</incipit></podoben>

<rubric>Сла́ва:</rubric>

<red>В</red>ысокорѣ́чїѧ ѹ҆бѣжи́мъ фарїсе́ева ѕлѣ́йшагѡ, смире́нїю же навы́кнемъ мытаре́вꙋ и҆зрѧ́днѣйшемꙋ, да вознесе́мсѧ вопїю́ще къ бг҃ꙋ со ѻ҆́нѣмъ: ѡ҆чи́сти рабы̑ твоѧ̑, роди́выйсѧ ѿ дв҃ы хрⷭ҇тѐ сп҃се во́лею, и҆ крⷭ҇тъ претерпѣ́вый, совоздви́гнꙋвый мі́ръ твои́мъ бж҃е́ственнымъ могꙋ́тствомъ.

<rubric>И҆ ны́нѣ, бг҃оро́диченъ, подо́бенъ:</rubric>

<red>Т</red>воре́цъ созда́нїѧ, и҆ бг҃ъ всѣ́хъ, пло́ть человѣ́ческꙋю прїѧ́тъ и҆з̾ непоро́чныѧ ѹ҆тро́бы твоеѧ̀, всепѣ́таѧ бцⷣе: и҆ тлѣ́нное моѐ є҆стество̀ всѐ ѡ҆бновѝ, па́ки ꙗ҆́коже пре́жде ржⷭ҇тва̀ ѡ҆ста́вль по ржⷭ҇твѣ̀. Ѿѻнꙋ́дꙋже тѧ̀ вѣ́рою всѝ восхвалѧ́юще зове́мъ: ра́дꙋйсѧ мі́рꙋ сла́во.

<rubric>На хвали́техъ стїхи̑ры воскрⷭ҇ны ѻ҆смогла́сника, д҃.</rubric>

<rubric>И҆ трїѡ́ди самогла́сны д҃:</rubric>

<red>Н</red>е помо́лимсѧ фарїсе́йски, бра́тїе: и҆́бо возносѧ́й себѐ смири́тсѧ. Смири́мъ себѐ пред̾ бг҃омъ, мыта́рски поще́нїемъ зовꙋ́ще: ѡ҆чи́сти ны̀ бж҃е, грѣ̑шныѧ.

<red>Ф</red>арїсе́й тщесла́вїемъ побѣжда́емь, и҆ мыта́рь покаѧ́нїемъ приклонѧ́емь, пристꙋпи́ста къ тебѣ̀ є҆ди́номꙋ влⷣцѣ: но ѻ҆́въ ѹ҆́бѡ похвали́всѧ, лиши́сѧ бл҃ги́хъ: ѻ҆́въ же ничто́же вѣща́въ, сподо́бисѧ дарова́нїй. Въ си́хъ воздыха́нїихъ ѹ҆тверди́ мѧ хрⷭ҇тѐ бж҃е, ꙗ҆́кѡ чл҃вѣколю́бецъ.

<rubric class="inline">Сті́хъ:</rubric> <red>В</red>оскрⷭ҇нѝ гдⷭ҇и бж҃е мо́й, да вознесе́тсѧ рꙋка̀ твоѧ̀, не забꙋ́ди ѹ҆бо́гихъ твои́хъ до конца̀.

<rubric>Гла́съ г҃:</rubric>

<red>М</red>ытарѧ̀ и҆ фарїсе́а разли́чїе разꙋмѣ́вши дꙋшѐ моѧ̀, ѻ҆́нагѡ ѹ҆́бѡ возненави́ждь горды́нный гла́съ: ѻ҆́вагѡ же ревнꙋ́й бл҃гоꙋмиле́нной мл҃твѣ, и҆ возопі́й: бж҃е, ѡ҆чи́сти мѧ̀ грѣ́шнаго, и҆ поми́лꙋй мѧ̀.

<rubric class="inline">Сті́хъ:</rubric> <red>И҆</red>сповѣ́мсѧ тебѣ̀ гдⷭ҇и, всѣ́мъ се́рдцемъ мои́мъ, повѣ́мъ всѧ̑ чꙋдеса̀ твоѧ̑.

<red>Ф</red>арїсе́а велехва́льный гла́съ, вѣ́рнїи возненави́дѣвше, мытаре́вой же бл҃гоꙋмиле́нной мл҃твѣ поревнова́вше, не высѡ́каѧ мꙋ́дрствꙋемъ, но себѐ смирѧ́юще со ѹ҆миле́нїемъ воззове́мъ: бж҃е, ѡ҆чи́сти грѣхѝ на́шѧ.

<rubric>Сла́ва, гла́съ и҃:</rubric>

<red>Ѿ</red> дѣ́лъ похвале́ньми, фарїсе́а ѡ҆правда́юща себѐ ѡ҆сꙋди́лъ є҆сѝ гдⷭ҇и, и҆ мытарѧ̀ смири́вшасѧ, и҆ воздыха́ньми ѡ҆чище́нїѧ просѧ́ща ѡ҆правда́лъ є҆сѝ: не внима́еши бо велемꙋ́дреннымъ помыслѡ́мъ, и҆ сокрꙋшє́ннаѧ сердца̀ не ѹ҆ничижа́еши. Тѣ́мже и҆ мы̀ тебѣ̀ припа́даемъ во смире́нїи, пострада́вшемꙋ на́съ ра́ди: пода́ждь ѡ҆ставле́нїе и҆ ве́лїю млⷭ҇ть.

<rubric>И҆ ны́нѣ:</rubric>

<incipit><red>П</red>ребл҃гослове́нна є҆сѝ бцⷣе дв҃о:</incipit>

<rubric>Славосло́вїе вели́кое и҆ ѿпꙋ́стъ. И҆ ѻ҆бы́чнѡ лїті́а въ притво́рѣ, въ не́йже пое́мъ: Сла́ва, и҆ ны́нѣ: Стїхи́рꙋ ѹ҆́треннюю є҆ѵⷢ҇льскꙋю. И҆ ча́съ пе́рвый.</rubric>

<rubric>(Зрѝ) Подоба́етъ вѣ́дати, ꙗ҆́кѡ стїхи̑ры всѧ̑ а҃і ѹ҆́трєннїѧ є҆ѵⷢ҇льскїѧ, ѿ сеѧ̀ настоѧ́щїѧ недѣ́ли, и҆ да́же до всѣ́хъ ст҃ы́хъ, на лїті́ахъ ѹ҆́треннихъ пою́тсѧ въ притво́рѣ, на Сла́ва, и҆ ны́нѣ. Вѣ́стно же бꙋ́ди, ꙗ҆́кѡ ѿ сеѧ̀ недѣ́ли начина́емъ честѝ въ притво́рѣ, по ѿпꙋ́стѣ лїті́и, ѡ҆глашє́нїѧ ст҃а́гѡ ѻ҆тца̀ на́шегѡ ѳео́дѡра стꙋді́та. И҆ а҆́ще та́мо є҆́сть и҆гꙋ́менъ, чтꙋ́тсѧ ѿ негѡ̀: а҆́ще же нѝ, то ѿ є҆кклисїа́рха, стоѧ́щымъ, и҆ со внима́нїемъ послꙋ́шающымъ бра́тїѧмъ. По сконча́нїи же чте́нїѧ глаго́лемъ тропа́рь прпⷣбномꙋ ѳео́дѡрꙋ, гла́съ и҃: <incipit><red>П</red>равосла́вїѧ наста́вниче:</incipit> без̾ бг҃оро́дична. И҆ соверше́нный ѿпꙋ́стъ.</rubric>

<rubric>На лїтꙋргі́и блажє́нны ѻ҆смогла́сника: и҆ ѿ канѡ́на пѣ́снь ѕ҃. Прокі́менъ прилꙋчи́вшагосѧ гла́са.</rubric>

<rubric>А҆пⷭ҇лъ къ тїмоѳе́ю, зача́ло сч҃ѕ. А҆ллилꙋ́їа.</rubric>

<rubric>Є҆ѵⷢ҇лїе ѿ лꙋкѝ, зача́ло п҃ѳ.</rubric>

<rubric>Прича́стенъ: <incipit><red>Х</red>вали́те гдⷭ҇а съ нб҃съ:</incipit></rubric>

<rubric>(Зрѝ) Подоба́етъ вѣ́дати, ꙗ҆́кѡ въ се́й седми́цѣ и҆номꙋ́дрствꙋющїе соде́ржатъ по́стъ, глаго́лемый а҆рцивꙋ́рїевъ. Мы́ же, (мона́си) на кі́йждо де́нь (се́ же, и҆ въ сре́дꙋ и҆ пѧто́къ:) вкꙋша́емъ сы́ръ и҆ ꙗ҆́ица, (въ ѳ҃ ча́съ.) мїрѧ́не же ꙗ҆дѧ́тъ мѧ́со, развраща́юще ѻ҆́нѣхъ велѣ́нїе толи́кїѧ є҆́реси. А҆́ще слꙋчи́тсѧ пра́здникъ срѣ́тенїѧ гдⷭ҇нѧ въ сꙋббѡ́тꙋ мѧсопꙋ́стнꙋю, слꙋ́жба ѹ҆ме́ршихъ пое́тсѧ въ гробни́цѣ всѧ̀, ве́черъ и҆ ѹ҆́трѡ: а҆́ще ли нѣ́сть гробни́цы, то̀ пое́тсѧ въ сїю̀ сꙋббѡ́тꙋ пред̾ недѣ́лею ѡ҆ блꙋ́днѣмъ: а҆ та́мѡ въ сꙋббѡ́тꙋ мѧсопꙋ́стнꙋю, то́чїю пра́здникꙋ є҆ди́номꙋ пое́тсѧ.</rubric>

{/fold}
