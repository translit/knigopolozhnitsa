---
title: "Недѣ́лѧ четве́ртаѧ ст҃ы́хъ постѡ́въ"
navigation:
  key: service-lententriodion-23
  title: "Недѣ́лѧ четве́ртаѧ ст҃ы́хъ постѡ́въ"
  parent: service-lententriodion
  order: 23
type: "service"
---

# Недѣ́лѧ четве́ртаѧ ст҃ы́хъ постѡ́въ.

{fold-h2:Въ сꙋббѡ́тꙋ ве́чера}

<rubric>стїхи̑ры воскрⷭ҇ны г҃, и҆ а҆натѡ́лїевы д҃, и҆ мине́и г҃. И҆́нїи же послѣ́днѣйшїи ѡ҆предѣли́ша пѣ́тисѧ послѣ́дованїю ст҃а́гѡ і҆ѡа́нна лѣ́ствичника.</rubric>

<rubric>Стїхи̑ры, гла́съ и҃.</rubric>

<podoben>Подо́бенъ: <incipit><red>Ѽ</red> пресла́внагѡ чꙋдесѐ!</incipit></podoben>

<red>Ѻ҆́</red>тче і҆ѡа́нне прпⷣбне, вы́нꙋ вои́стиннꙋ бж҃їѧ въ горта́ни возношє́нїѧ носи́лъ є҆сѝ поꙋча́ѧсѧ дѣ́тельнѣйшымъ, бг҃одꙋхновє́ннымъ словесє́мъ всемꙋ́дре, и҆ ѿтꙋ́дꙋ и҆стека́емою бл҃года́тїю ѡ҆богати́лсѧ є҆сѝ, бы́въ бл҃же́нъ, нечести́выхъ всѣ́хъ совѣ́тѡванїѧ низвраща́ѧ.

<rubric class="inline">Подо́бенъ:</rubric> <red>Ѻ҆́</red>тче і҆ѡа́нне пресла́вне, сле́зъ и҆сто́чники дꙋ́шꙋ ѡ҆чи́стивъ, и҆ всено́щными стоѧ́нїи бг҃а ѹ҆млⷭ҇тививъ, воспери́лсѧ є҆сѝ къ любле́нїю сегѡ̀ бл҃же́нне и҆ красотѣ̀: є҆ѧ́же досто́йнѡ ны́нѣ наслажда́ешисѧ, непреста́ннѡ ра́дꙋѧсѧ, со страда́льцы твои́ми бг҃омꙋ́дре прпⷣбне.

<rubric class="inline">Подо́бенъ:</rubric> <red>Ѻ҆́</red>тче і҆ѡа́нне прпⷣбне, воспери́въ ѹ҆́мъ къ бг҃ꙋ вѣ́рою, мїрска́гѡ смѣше́нїѧ ѡ҆мерзи́лъ є҆сѝ непостоѧ́нное: и҆ крⷭ҇тъ тво́й воспрїи́мъ, всеви́дцꙋ послѣ́довалъ є҆сѝ: тѣ́ло неѡбꙋзда́нное, по́двигами ѡ҆бꙋче́нїѧ, по́мыслꙋ порабо́тивъ, крѣ́постїю бж҃е́ственнагѡ дх҃а.

<rubric>Сла́ва, гла́съ є҃:</rubric>

<red>П</red>рпⷣбне ѻ҆́тче, гла́са є҆ѵⷢ҇лїа гдⷭ҇нѧ послꙋ́шавъ, мі́ръ ѡ҆ста́вилъ є҆сѝ, бога́тство и҆ сла́вꙋ нивочто́же вмѣни́въ. Ѿѻнꙋ́дꙋже всѣ̑мъ возопи́лъ є҆сѝ: возлюби́те бг҃а, и҆ ѡ҆брѧ́щете бл҃года́ть вѣ́чнꙋю. Ничто́же предпочти́те па́че любвѐ є҆гѡ̀, да є҆гда̀ прїи́детъ во сла́вѣ свое́й, ѡ҆брѧ́щете ѹ҆покое́нїе со всѣ́ми ст҃ы́ми, и҆́хже мл҃твами хрⷭ҇тѐ сохранѝ, и҆ сп҃сѝ дꙋ́шы на́шѧ.

<rubric>И҆ ны́нѣ, бг҃оро́диченъ а҃-й гла́са.</rubric>

<rubric>На стїхо́внѣ стїхи̑ры ѻ҆смогла́сника. Сла́ва, прпⷣбнагѡ, гла́съ в҃. Самогла́сенъ:</rubric>

<red>Н</red>а землѝ а҆́гг҃ла, и҆ на нб҃сѣ́хъ человѣ́ка бж҃їѧ, мі́ра бл҃гоꙋкраше́нїе, наслажде́нїе бл҃ги́хъ, добродѣ́телей по́стническихъ похвалꙋ̀, і҆ѡа́нна почти́мъ: насажде́нъ бо въ домꙋ̀ бж҃їи, процвѣтѐ пра́веднѡ, и҆ ꙗ҆́кѡ ке́дръ въ пꙋсты́ни ѹ҆мно́жи стада̀ хрⷭ҇тѡ́ва слове́сныхъ ѻ҆ве́цъ, въ преподо́бїи и҆ пра́вдѣ.

<rubric>И҆ ны́нѣ, бг҃оро́диченъ, гла́съ то́йже:</rubric>

<incipit><red>Ѽ</red> чꙋдесѐ но́вагѡ:</incipit>

<incipit><red>Н</red>ы́нѣ ѿпꙋща́еши:</incipit>

<rubric>Тропа́рь, гла́съ а҃:</rubric>

<red>П</red>ꙋсты́нный жи́тель и҆ въ тѣлесѝ а҆́гг҃лъ, и҆ чꙋдотво́рецъ ꙗ҆ви́лсѧ є҆сѝ бг҃оно́се ѻ҆́тче на́шъ і҆ѡа́нне: посто́мъ, бдѣ́нїемъ, мл҃твою нбⷭ҇наѧ дарова̑нїѧ прїи́мъ, и҆сцѣлѧ́еши недꙋ̑жныѧ, и҆ дꙋ́шы вѣ́рою притека́ющихъ тѝ. Сла́ва да́вшемꙋ тѝ крѣ́пость: сла́ва вѣнча́вшемꙋ тѧ̀: сла́ва дѣ́йствꙋющемꙋ тобо́ю всѣ̑мъ и҆сцѣлє́нїѧ.

{/fold}



{fold-h2:На ѹ҆́трени,}

<rubric>по ѻ҆бы́чномъ послѣ́дованїи канѡ́ны: воскрⷭ҇ный съ бг҃оро́дичнымъ, на ѕ҃: и҆ настоѧ́щїй трїѡ́ди, на д҃: и҆ ст҃а́гѡ на д҃. Канѡ́нъ трипѣ́снца, гла́съ є҃.</rubric>

## Пѣ́снь а҃.

<rubric class="inline">І҆рмо́съ:</rubric> <irmos><red>С</red>п҃си́телю бг҃ꙋ:</irmos>

<red>Ѹ҆</red>подо́бихсѧ хрⷭ҇тѐ въ рꙋ́цѣ разбо́йникѡвъ впа́дшемꙋ, и҆ бїе́ньми є҆́ле жи́вꙋ ѿ си́хъ ѡ҆ста́вленномꙋ сп҃се: и҆ а҆́зъ си́це ѹ҆ѧ́звленъ є҆́смь грѣхѝ мои́ми.

<red>Н</red>е пре́зри менѐ недꙋ́гꙋюща лю́тѡ, вопїѧ́ше сп҃се рыда́ѧ, на разбѡ́йники бога́тство и҆знꙋри́вый твоѐ. И҆ а҆́зъ си́це молю́сѧ: ѹ҆ще́дри и҆ сп҃си́ мѧ.

<red>Ѹ҆</red>врачева́вый мѧ̀ ѹ҆бїе́нъ и҆мꙋ́ща ѹ҆́мъ грѣхѝ въ ꙗ҆́звахъ, ѿ разбо́йникѡвъ непра́ведныхъ и҆ лꙋка́выхъ помышле́нїй, хрⷭ҇тѐ сп҃се, сп҃си́ мѧ ꙗ҆́кѡ многоми́лостивый.

<rubric class="inline">Бг҃оро́диченъ:</rubric> <red>П</red>речⷭ҇таѧ мт҃и хрⷭ҇то́ва, вопло́щшагосѧ и҆з̾ тебѐ, и҆ ѿ нѣ́дръ роди́телѧ не ѿлꙋ́чшасѧ бг҃а, непреста́ннѡ молѝ, ѿ всѧ́кагѡ ѡ҆бстоѧ́нїѧ сп҃стѝ, ꙗ҆̀же созда̀.

## И҆́ный канѡ́нъ прпⷣбнагѡ, гла́съ и҃.

<rubric class="inline">І҆рмо́съ:</rubric> <irmos><red>В</red>о́дꙋ проше́дъ ꙗ҆́кѡ сꙋ́шꙋ:</irmos>

<red>В</red>о свѣ́тъ невеще́ственный и҆ ѹ҆́мный, ѿ печа́ли веще́ственныхъ восте́къ і҆ѡа́нне прпⷣбне, мл҃твами твои́ми ко гдⷭ҇ꙋ просвѣти́ мѧ.

<red>Ꙗ҆́</red>кѡ воздержа́нїѧ сла́дость сса́въ, ѿри́нꙋлъ є҆сѝ го́ресть сласте́й: тѣ́мже па́че ме́да и҆ со́та ѹ҆слажда́еши ѻ҆́тче, чꙋ̑вства на̑ша.

<red>В</red>озше́дъ на высотꙋ̀ добродѣ́телей, до́лѣ плѣ́жꙋщыѧ поплева́въ сла̑сти, сла́дость ꙗ҆ви́лсѧ є҆сѝ сп҃се́нїѧ, прпⷣбне ѻ҆́тче, ста́дꙋ твоемꙋ̀.

<rubric class="inline">Бг҃оро́диченъ:</rubric> <red>П</red>ремꙋ́дрость и҆ сло́во ѻ҆́ч҃ее несказа́ннѡ ро́ждшаѧ, дꙋшѝ моеѧ̀ лю́тꙋю ѹ҆врачꙋ́й ꙗ҆́звꙋ, и҆ се́рдца болѣ́знь ѹ҆кротѝ.

<rubric class="inline">Катава́сїа:</rubric> <irmos><incipit><red>Ѿ</red>ве́рзꙋ ѹ҆ста̀ моѧ̑:</incipit></irmos>

## Пѣ́снь г҃.

<rubric class="inline">І҆рмо́съ:</rubric> <irmos><red>Ѹ҆</red>твердѝ ны̀ бж҃е:</irmos>

<red>П</red>ꙋте́мъ житїѧ̀ хрⷭ҇тѐ, лю́тѣ пꙋтеше́ствꙋѧ, ѹ҆ѧ́звленъ є҆́смь ѿ разбѡ́йникъ въ страсте́хъ: но возста́ви мѧ̀ молю́сѧ.

<red>Р</red>азби́ша ѹ҆́мъ мо́й разбо́йницы, и҆ ѡ҆ста́виша мѧ̀ въ ꙗ҆́звахъ є҆́ле жи́ва прегрѣше́нїй мои́хъ: но и҆сцѣли́ мѧ гдⷭ҇и.

<red>Ѡ҆</red>бнажи́ша мѧ̀ сп҃се хрⷭ҇тѐ, за́повѣдей твои́хъ стра̑сти, и҆ сластьмѝ ѹ҆ѧзви́хсѧ: но и҆зле́й на мѧ̀ млⷭ҇ть.

<rubric class="inline">Бг҃оро́диченъ:</rubric> <red>М</red>олѝ непреста́ннѡ чⷭ҇таѧ, проше́дшаго и҆з̾ чре́слъ твои́хъ, и҆зба́витисѧ ле́сти дїа́воли, пою́щымъ тѧ̀ мт҃рь бж҃їю.

## И҆́ный.

<rubric class="inline">І҆рмо́съ:</rubric> <irmos><red>Т</red>ы̀ є҆сѝ ѹ҆твержде́нїе:</irmos>

<red>П</red>опали́лъ є҆сѝ ѹ҆́глемъ ѡ҆бꙋче́нїѧ пресла́внѡ страсте́й те́рнїе, и҆ согрѣва́еши мона́шествꙋющихъ состоѧ̑нїѧ.

<red>М</red>ѵ́ро ѡ҆сщ҃е́нїѧ ѿ по́стническихъ преподо́бне а҆рѡма̑тъ, ве́сь сложи́лсѧ є҆сѝ въ воню̀ бл҃гоꙋха́нїѧ бж҃їѧ.

<red>В</red>ъ зако́нѣхъ ѡ҆бꙋче́нїѧ поꙋча́ѧсѧ, стра̑сти потопи́лъ є҆сѝ, ꙗ҆́коже и҆ны̑ѧ ны́нѣ фараѡні́ты, тече́нїемъ сле́зъ твои́хъ.

<rubric class="inline">Бг҃оро́диченъ:</rubric> <red>Ѹ҆</red>ста́ви моѐ непостоѧ́нное помышле́нїй, чⷭ҇таѧ, смꙋще́нїе, мт҃и бж҃їѧ, къ сн҃ꙋ твоемꙋ̀ направлѧ́ющи движе́нїе.

<rubric>Сѣда́ленъ, гла́съ є҃.</rubric>

<podoben>Подо́бенъ: <incipit><red>С</red>тра́нное:</incipit></podoben>

<red>П</red>речи́стый крⷭ҇тъ тво́й, сп҃се на́шъ, ꙗ҆́кѡ ѻ҆рꙋ́жїе сп҃се́нїѧ содержа́ще, тѣ́мъ тебѣ̀ вопїе́мъ: сп҃си́ ны пострада́вый во́лею ѡ҆ на́съ, всѣ́хъ бж҃е, ꙗ҆́кѡ многомлⷭ҇тивый.

<rubric>Сла́ва, прпⷣбнагѡ, гла́съ д҃.</rubric>

<podoben>Подо́бенъ: <incipit><red>В</red>ознесы́йсѧ:</incipit></podoben>

<red>Д</red>обродѣ́тельми къ нб҃сѝ возсїѧ́вый, водрꙋже́нъ ꙗ҆́вѣ, возше́лъ є҆сѝ къ бг҃овидѣ́нїѧ неизмѣ́римой глꙋбинѣ̀ бл҃гоче́стнѡ: всѧ̑ ѹ҆́бѡ побѣди́въ де́мѡнскїѧ кѡ́зни, покрыва́еши же человѣ́ки ѿ вре́да си́хъ, і҆ѡа́нне, лѣ́ствице добродѣ́телей: и҆ ны́нѣ мо́лишисѧ сп҃сти́сѧ рабѡ́мъ твои̑мъ.

<rubric>И҆ ны́нѣ, бг҃оро́диченъ.</rubric>

<rubric class="inline">Подо́бенъ:</rubric> <red>Н</red>а престо́лѣ херꙋві́мскомъ сѣдѧ́й, и҆ въ нѣ́дрѣхъ ѻ҆́ч҃ихъ водворѧ́ѧйсѧ, ꙗ҆́кѡ на престо́лѣ сѣди́тъ ст҃ѣ́мъ свое́мъ влⷣчце, въ нѣ́дрѣхъ твои́хъ пло́тски: бг҃ъ бо воцр҃и́выйсѧ та́кѡ над̾ всѣ́ми ꙗ҆зы́ки, и҆ разꙋ́мнѡ ны́нѣ пое́мъ є҆мꙋ̀: є҆го́же и҆ ты̀ чⷭ҇таѧ молѝ, сп҃сти́сѧ рабѡ́мъ твои̑мъ.

## Пѣ́снь д҃.

<rubric class="inline">І҆рмо́съ:</rubric> <irmos><red>Ѹ҆</red>слы́шахъ гдⷭ҇и слꙋ́хъ тво́й:</irmos>

<red>Р</red>азбѡ́йницы ѡ҆крадо́ша моѐ дѣѧ́нїе бж҃е́ственное, и҆ ѡ҆ста́виша мѧ̀ ꙗ҆́звами мꙋ́чима.

<red>И҆</red>звлеко́ша мѧ̀ сп҃се за́повѣдей твои́хъ, непостоѧ̑ннаѧ помышлє́нїѧ моѧ̑, ѿѻнꙋ́дꙋже ѹ҆ѧ́звленъ є҆́смь прегрѣше́ньми.

<red>Л</red>еѵі́тъ ра́нами ѹ҆ѧ́звленна, ꙗ҆́кѡ ви́дѣ мѧ̀, ми́мѡ и҆́де, сп҃се мо́й: но ты́ мѧ сп҃сѝ.

<rubric class="inline">Бг҃оро́диченъ:</rubric> <red>Г</red>дⷭ҇ственнѡ прославлѧ́емъ тѧ̀ бцⷣе безневѣ́стнаѧ, и҆ къ твоемꙋ̀ приста́нищꙋ вѣ́рнїи прибѣга́емъ.

## И҆́ный.

<rubric class="inline">І҆рмо́съ:</rubric> <irmos><red>Ѹ҆</red>слы́шахъ гдⷭ҇и:</irmos>

<red>Ꙗ҆́</red>кѡ цвѣ́тникъ бл҃гово́ннѣйшїй, и҆ добродѣ́телей ра́й ѡ҆дꙋшевле́нный, воздержа́нїе процвѣ́лъ є҆сѝ, и҆́мже всѧ̑ напита́лъ є҆сѝ чтꙋ́щыѧ тѧ̀.

<red>З</red>аконоположи́телѧ ѡ҆бꙋче́нїѧ, и҆ мона́хѡвъ пра́вило кротча́йшее, ꙗ҆́кѡ мѡѷсе́а тѧ̀ и҆ дв҃да вои́стиннꙋ, стѧжа́вше ѻ҆́тче, ѹ҆бл҃жа́емъ.

<red>Н</red>асажде́нъ на вода́хъ воздержа́нїѧ, ꙗ҆ви́лсѧ є҆сѝ бл҃же́нне, розга̀ ѻ҆́тче бл҃гоцвѣтꙋ́щаѧ, бл҃гоче́стїѧ гро́зды произносѧ́щаѧ.

<rubric class="inline">Бг҃оро́диченъ:</rubric> <red>П</red>од̾ лѣ́томъ быва́ема, ѿ ѻ҆ц҃а̀ безлѣ́тнѡ возсїѧ́вша, бг҃омт҃и на́мъ родила̀ є҆сѝ: є҆го́же молѝ сп҃стѝ пою́щыѧ тѧ̀.

## Пѣ́снь є҃.

<rubric class="inline">І҆рмо́съ:</rubric> <irmos><red>Ѹ҆́</red>тренююще вопїе́мъ тѝ:</irmos>

<red>І҆</red>и҃се, посѣтѝ ра̑ны дꙋшѝ моеѧ̀, ꙗ҆́коже дре́вле въ рꙋ́цѣ впа́дшагѡ разбѡ́йничи, и҆ ѹ҆врачꙋ́й болѣ́знь мою̀ хрⷭ҇тѐ, молю́сѧ.

<red>Б</red>олѣ́зненнѡ ꙗ҆́звами и҆знемого́хъ, хрⷭ҇тѐ мо́й, прегрѣше́нїй, и҆ ѿтꙋ́дꙋ на́гъ лежꙋ̀ добродѣ́телей бж҃е́ственныхъ: молю̀, сп҃си́ мѧ.

<red>І҆</red>ере́й ꙗ҆́коже ви́дѣ мѧ̀, и҆ леѵі́тъ не возмо́же ꙗ҆́вѣ, мимоидо́ша бо мѧ̀: но са́мъ ꙗ҆́кѡ бл҃гоꙋтро́бенъ, ны́нѣ сп҃се́нїе по́далъ, и҆ сп҃слъ є҆сѝ.

<rubric class="inline">Бг҃оро́диченъ:</rubric> <red>Н</red>е пре́зри влⷣко ѻ҆каѧ́ннагѡ менѐ, молю́сѧ, ѹ҆ѧ́звленнагѡ ѹ҆мо́мъ болѣ́зненнѡ ѿ разбѡ́йникъ: но ѹ҆ще́дри мл҃твами сп҃се, ро́ждшїѧ тѧ̀.

## И҆́ный.

<rubric class="inline">І҆рмо́съ:</rubric> <irmos><red>В</red>скꙋ́ю мѧ̀ ѿри́нꙋлъ є҆сѝ:</irmos>

<red>П</red>огаси́въ всѧ̑ стра̑сти, росо́ю подвигѡ́въ твои́хъ ѻ҆́тче бл҃же́нне, ѻ҆би́льнѡ возже́гъ ѻ҆гне́мъ любвѐ и҆ вѣ́ры, воздержа́нїѧ свѣти́льникъ, и҆ просвѣще́нїе безстра́стїѧ, и҆ днѐ сы́нъ бы́лъ є҆сѝ.

<red>В</red>ѣ́ры гро́здъ, бж҃е́ственнымъ земледѣ́лїемъ твои́мъ ѻ҆́тче воспита́лъ є҆сѝ, и҆ въ точи̑ла вложи́лъ є҆сѝ, и҆ воздѣ́лалъ є҆сѝ трꙋды̀ ѡ҆бꙋче́нїѧ,и҆ ча́шꙋ и҆спо́лнь дх҃о́внꙋю воздержа́нїѧ: весели́ши сердца̀ ста́да твоегѡ̀.

<red>П</red>ретерпѣ́въ до́брѣ прило́ги и҆ ꙗ҆́звы проти́вныхъ врагѡ́въ, ꙗ҆ви́лсѧ є҆сѝ сто́лпъ терпѣ́нїѧ, ѹ҆твержда́ѧ ста́до твоѐ па́лицею бж҃е́ственною, на па́жити воздержа́нїѧ, и҆ на водѣ̀ воспитова́ѧ бл҃же́нне.

<rubric class="inline">Бг҃оро́диченъ:</rubric> <red>Р</red>ѣ́чемъ твои́хъ ѹ҆сте́нъ всечⷭ҇таѧ послѣ́дꙋюще, тѧ̀ ѹ҆бл҃жа́емъ: съ тобо́ю бо вои́стиннꙋ вели̑чїѧ сотвори́вый гдⷭ҇ь возвели́чи тѧ̀, и҆ и҆́стиннꙋю бж҃їю мт҃рь, рожде́йсѧ и҆з̾ чре́ва твоегѡ̀ показа̀.

## Пѣ́снь ѕ҃.

<rubric class="inline">І҆рмо́съ:</rubric> <irmos><red>Ѡ҆</red>бы́де мѧ̀ бе́здна:</irmos>

<red>С</red>трастьмѝ и҆жди́хъ житїѐ бж҃е́ственное влⷣко, и҆ всѧ́кѡ прегрѣше́ньми лю́тѣ ѹ҆ѧ́звенъ, прибѣго́хъ къ тебѣ̀: ѹ҆ще́дри мѧ̀, молю́сѧ.

<red>Р</red>асхи́тиша бога́тство моѐ, и҆ ꙗ҆́коже ме́ртва мѧ̀ ѡ҆ста́виша разбѡ́йницы, страстьмѝ ѹ҆́мъ мо́й ѹ҆ѧзви́вше: но ѹ҆ще́дривъ сп҃си́ мѧ гдⷭ҇и.

<red>Ꙗ҆́</red>кѡ ви́дѣ леѵі́тъ мою̀ ра̑нъ болѣ́знь, ꙗ҆́звъ не терпѧ̀, мимои́де мѧ̀: са́мъ же чл҃вѣколю́бче, и҆злїѧ́лъ мѝ є҆сѝ бога́тꙋю твою̀ млⷭ҇ть.

<rubric class="inline">Бг҃оро́диченъ:</rubric> <red>К</red>ꙋпинꙋ́ тѧ неѡпали́мꙋю, и҆ го́рꙋ, и҆ лѣ́ствицꙋ ѡ҆дꙋшевле́ннꙋю, и҆ две́рь нбⷭ҇нꙋю, досто́йнѡ сла́вимъ, мр҃і́е пресла́внаѧ, правосла́вныхъ похвало̀.

## И҆́ный.

<rubric class="inline">І҆рмо́съ:</rubric> <irmos><red>Ѡ҆</red>чи́сти мѧ̀ сп҃се:</irmos>

<red>П</red>рїѧ́лъ є҆сѝ въ дꙋшѝ бж҃е́ственное бога́тство дх҃а, непоро́чнꙋю мл҃твꙋ, чистотꙋ̀, че́стность, бдѣ́нїе всегда́шнее, воздержа́нїѧ трꙋды̀, и҆́миже до́мъ позна́лсѧ є҆сѝ бж҃їй.

<red>В</red>ещества̀ є҆́же до́лѣ, премꙋ́дре, прете́клъ є҆сѝ хꙋ́дость, невеще́ственною же мл҃твою ѹ҆́мъ воспери́въ, и҆ вы́шнѧгѡ ѹ҆покое́нїѧ ꙗ҆ви́лсѧ є҆сѝ наслѣ́дникъ, соверше́нства ра́ди житїѧ̀.

<red>П</red>о́тами по́стническими ѹ҆́глїе стрѣ́лъ вра́жїихъ ѹ҆гаси́лъ є҆сѝ вои́стиннꙋ, и҆ ѻ҆́гнь вѣ́ры возсїѧ́въ, попали́лъ є҆сѝ невѣ́рїѧ, є҆ресе́й шата̑нїѧ.

<rubric class="inline">Бг҃оро́диченъ:</rubric> <red>В</red>озсїѧ̀ ѿ сїѡ́на вы́шнѧгѡ бл҃голѣ́пїе, предложе́нїемъ пло́ти по соедине́нїю неизрече́нномꙋ, и҆з̾ тебѐ неискꙋсобра́чнаѧ ѡ҆бложе́нное, и҆ мі́ръ просвѣтѝ.

<rubric>Конда́къ, гла́съ д҃.</rubric>

<podoben>Подо́бенъ: <incipit><red>Ꙗ҆</red>ви́лсѧ є҆сѝ дне́сь:</incipit></podoben>

<red>Н</red>а высотѣ̀ гдⷭ҇ь воздержа́нїѧ и҆́стинна тѧ̀ положѝ, ꙗ҆́коже ѕвѣздꙋ̀ неле́стнꙋю, свѣтоводѧ́щꙋю концы̀, наста́вниче і҆ѡа́нне ѻ҆́тче на́шъ.

<rubric class="inline">І҆́косъ:</rubric> <red>Д</red>о́мъ бж҃їй ꙗ҆́кѡ вои́стиннꙋ, самаго̀ себѐ содѣ́лалъ є҆сѝ ѻ҆́тче, бж҃е́ственными твои́ми добродѣ́тельми: ꙗ҆́вѣ ѹ҆краси́въ ꙗ҆́кѡ зла́то свѣ́тлое, вѣ́рꙋ, наде́ждꙋ, и҆ любо́вь и҆́стиннꙋю: бж҃е́ствєнныѧ зако́ны и҆злага́ѧ, воздержа́нїемъ ѡ҆бꙋчи́всѧ ꙗ҆́кѡ безпло́тный: ра́зꙋмъ, мꙋ́жество, цѣломꙋ́дрїе стѧжа́въ, смире́нїе, и҆́мже возне́слсѧ є҆сѝ. Тѣ́мже и҆ просвѣти́лсѧ є҆сѝ мл҃твами непреста́нными, и҆ нбⷭ҇наѧ прїѧ́лъ є҆сѝ селє́нїѧ, наста́вниче і҆ѡа́нне ѻ҆́тче на́шъ.

<rubric>Та́же чте́тсѧ сѷнаѯа́рїи дневны́й.</rubric>

[[fold-rubric:Посе́мъ житїѐ прпⷣбнагѡ ѻ҆тца̀ на́шегѡ і҆ѡа́нна лѣ́ствичника, въ ми́рѣ сконча́вшагѡсѧ.]]

<rubric>Стїхѝ:</rubric>

<div class="verse">
<red>И҆́</red>же пло́тїю и҆ живы́й, ме́ртвъ сы́й і҆ѡа́ннъ,<br>
<red>В</red>ѣ́чнѡ живе́тъ, и҆ ме́ртвъ ꙗ҆́вльсѧ бездыха́нный:<br>
<red>С</red>писа́нїе ѡ҆ста́вль лѣ́ствицꙋ восхожде́нїѧ,<br>
<red>П</red>оказꙋ́етъ своегѡ̀ пꙋ́ть восхожде́нїѧ.<br>
<red>І҆</red>ѡа́ннъ ѹ҆́мре въ тридесѧ́тый де́нь.
</div>

<versal data-diacritics="true">И҆́</versal>же шестина́десѧти лѣ́тъ сы́й, и҆ ѻ҆строꙋ́мный сы́й, принесѐ себѐ бг҃ꙋ же́ртвꙋ сщ҃е́ннѣйшꙋю, на сїна́йскꙋю го́рꙋ возше́дъ. Та́же по девѧтина́десѧтихъ лѣ́тѣхъ воста́въ прихо́дитъ въ безмо́лвїѧ по́прище ѿ пѧтѝ зна́менїи кѷрїа́ка: во ѻ҆би́тель пале́стры дости́гъ, на мѣ́сто глаго́лемое ѳѡ́ла, четы́редесѧть лѣ́тъ пожи́въ, при́снѡ разжига́емь любо́вїю, и҆ ѻ҆гне́мъ бж҃е́ственныѧ любвѐ. Ꙗ҆дѧ́ше ѹ҆́бѡ всѧ̑, ꙗ҆̀же непоро́чнѡ присто́ѧхꙋ за́повѣди, но ѹ҆мѣ́реннѡ ѕѣлѡ̀, и҆ въ се́мъ го́рдости ро́гъ сломлѧ́ѧ всепремꙋ́дрѡ. Но и҆сто́чникъ сле́зъ є҆гѡ̀ кі́й ѹ҆́мъ и҆зре́клъ бы; Сна́ же причаща́шесѧ, є҆ли́кѡ ѹ҆ма̀ сꙋществꙋ̀ бдѣ́нїемъ не вреди́тисѧ. Тече́нїе же є҆гѡ̀ мл҃тва бѧ́ше при́снаѧ, и҆ къ бг҃ꙋ любо́вь безмѣ́рнаѧ. Си́ми всѣ́ми бг҃оꙋго́днѡ пожи́въ и҆справле́ньми, и҆ лѣ́ствицꙋ списа́вый, словеса̀ ѹ҆че́нїѧ и҆зложи́въ, и҆ и҆спо́лненъ бл҃гости досто́йнѡ ѹ҆поко́исѧ въ гдⷭ҇ѣ, мнѡ́га и҆ и҆на̑ѧ списа̑нїѧ ѡ҆ста́вивъ. Є҆гѡ́же мл҃твами бж҃е поми́лꙋй, и҆ сп҃сѝ на́съ.

[[/fold]]

## Пѣ́снь з҃.

<rubric class="inline">І҆рмо́съ:</rubric> <irmos><red>П</red>ревозноси́мый ѻ҆тцє́въ:</irmos>

<red>Р</red>азбѡ́йницы ѡ҆бпадо́ша на мѧ̀ ѻ҆каѧ́ннаго, и҆ ꙗ҆́звами ѡ҆ста́виша ме́ртва, ꙗ҆́коже бездыха́нна мѧ̀, тѣ́мже молю́сѧ тѝ: бж҃е, посѣти́ мѧ.

<red>Ѹ҆́</red>мъ мо́й плѣни́ша помышлє́нїѧ непостоѧ̑ннаѧ, и҆ ѹ҆ѧзви́вше страстьмѝ, ме́ртва мѧ̀ ѡ҆ста́виша, мно́жествомъ прегрѣше́нїй, но сп҃се, и҆сцѣли́ мѧ.

<red>Ꙗ҆́</red>кѡ ви́дѣ леѵі́тъ мѧ̀ ра́нами болѧ́ща, не терпѧ̀ ꙗ҆́звъ неисцѣ́льнагѡ ра́ди, мимои́де мѧ̀, сп҃се мо́й: но са́мъ ѹ҆врачꙋ́й мѧ̀.

<rubric class="inline">Бг҃оро́диченъ:</rubric> <red>Т</red>ы̀ ѿ дв҃ы воплоти́выйсѧ, спа́слъ мѧ̀ є҆сѝ, ꙗ҆́звамъ мои̑мъ возлива́ѧ бога́тꙋю млⷭ҇ть, хрⷭ҇тѐ щедрѡ́тъ твои́хъ: сегѡ̀ ра́ди тѧ̀ сла́влю.

## И҆́ный.

<rubric class="inline">І҆рмо́съ:</rubric> <irmos><red>Ѿ</red> і҆ꙋде́и доше́дше:</irmos>

<red>Н</red>а ѕла́цѣ вы́шнѧгѡ црⷭ҇твїѧ, ста́до ѻ҆́тче воспита́лъ є҆сѝ и҆ жезло́мъ догма̑тъ ѕвѣ́ри ѿгна́въ є҆ресе́й, воспѣ́лъ є҆сѝ: ѻ҆тє́цъ на́шихъ бж҃е бл҃гослове́нъ є҆сѝ.

<red>В</red>ъ го́рнїй вше́лъ є҆сѝ и҆ невѣ́стническїй черто́гъ црⷭ҇тва хрⷭ҇то́ва, ѻ҆де́ждею ѡ҆блече́нъ досто́йною зва́вшагѡ, въ не́мже и҆ возле́глъ є҆сѝ, вопїѧ̀: ѻ҆тє́цъ на́шихъ бж҃е бл҃гослове́нъ є҆сѝ.

<red>Н</red>евла́жнаѧ грѣхмѝ, рѣка̀ ꙗ҆ви́лсѧ є҆сѝ воздержа́нїѧ ѻ҆́тче, по́мыслы потоплѧ́ѧ, и҆ скве́рнꙋ ѡ҆чища́ѧ, вопїю́щихъ вѣ́рою: ѻ҆тє́цъ на́шихъ бж҃е бл҃гослове́нъ є҆сѝ.

<rubric class="inline">Бг҃оро́диченъ:</rubric> <red>И҆</red>з̾ чре́ва твоегѡ̀ про́йде воплоти́выйсѧ дв҃о, всѣ́хъ гдⷭ҇ь: тѣ́мже тѧ̀ бцⷣꙋ мꙋ́дрствꙋюще правосла́внѡ, сн҃ꙋ твоемꙋ̀ зове́мъ: ѻ҆тє́цъ на́шихъ бж҃е бл҃гослове́нъ є҆сѝ.

## Пѣ́снь и҃.

<rubric class="inline">І҆рмо́съ:</rubric> <irmos><red>Т</red>ебѣ̀ вседѣ́телю:</irmos>

<red>Ѿ</red> разбѡ́йникъ по́мыслѡвъ мои́хъ сп҃се, растли́хъ житїѐ моѐ согрѣше́нїй ꙗ҆́звами. Тѣ́мже бж҃е́ственнагѡ ѡ҆бнажи́хсѧ ѡ҆́браза, тебѐ чл҃вѣколюби́вагѡ бг҃а: но ѹ҆ще́дри мѧ̀.

<red>П</red>рише́лъ є҆сѝ на зе́млю ѿ вы́шнихъ сп҃се, ѹ҆ще́дривъ бїе́ньми ѹ҆ра́неннаго мѧ̀ всего̀ прегрѣше́нїй ꙗ҆́звами ще́дре, и҆ и҆злїѧ́лъ є҆сѝ на мѧ̀ хрⷭ҇тѐ, млⷭ҇ть твою̀.

<red>Т</red>ѣ́ло и҆ дꙋ́шꙋ ты̀ влⷣко сп҃се, и҆зба́вꙋ да́лъ є҆сѝ за мѧ̀, и҆ сп҃слъ мѧ̀ є҆сѝ, мече́мъ грѣхѡ́въ ѹ҆ѧзвле́наго, въ неисцѣ́льныхъ ꙗ҆́звахъ, ꙗ҆́кѡ млⷭ҇тивый.

<rubric class="inline">Бг҃оро́диченъ:</rubric> <red>Т</red>ѧ̀ па́че ѹ҆ма̀ бг҃омꙋ́жнымъ сло́вомъ ро́ждшꙋю гдⷭ҇а и҆ дв҃ствꙋющꙋю, всѧ̑ дѣла̀ дв҃о бл҃гослови́мъ и҆ превозно́симъ во всѧ̑ вѣ́ки.

## И҆́ный.

<rubric class="inline">І҆рмо́съ:</rubric> <irmos><red>Ц</red>р҃ѧ̀ нбⷭ҇нагѡ:</irmos>

<red>С</red>то́лпъ тѧ̀ ѡ҆дꙋшевле́нный ꙗ҆́кѡ вои́стиннꙋ, и҆ ѡ҆́бразъ воздержа́нїѧ ѻ҆́тче стѧжа́вше, всѝ твою̀ па́мѧть почита́емъ і҆ѡа́нне.

<red>М</red>но́жество ра́дꙋетсѧ мона́хѡвъ, и҆ ликꙋ́етъ прпⷣбныхъ собо́ръ и҆ првⷣныхъ вѣне́цъ бо досто́йнѡ съ ни́ми прїѧ́лъ є҆сѝ.

<red>Ѹ҆</red>кра́шенъ добродѣ́тельми, въ невѣ́стникъ неизрече́нныѧ сла́вы соше́лъ є҆сѝ, пѣ́снь воспѣва́ѧ хрⷭ҇тꙋ̀ во вѣ́ки.

<rubric class="inline">Бг҃оро́диченъ:</rubric> <red>П</red>о́мощи ꙗ҆́же ѿ тебѐ тре́бꙋющыѧ не пре́зри дв҃о, пою́щыѧ и҆ превозносѧ́щыѧ тѧ̀ во вѣ́ки.

## Пѣ́снь ѳ҃.

<rubric class="inline">І҆рмо́съ:</rubric> <irmos><red>И҆</red>са́їе ликꙋ́й:</irmos>

<red>З</red>а́пѡвѣди твоѧ̑ влⷣко, не сохрани́въ ра́зꙋмомъ мои́мъ, въ стра̑сти вше́дъ сласте́й, ѡ҆бнажи́хсѧ бл҃года́ти, и҆ ꙗ҆́звами и҆зве́рженъ на́гъ. Тѣ́мже молю́ тѧ сп҃се, сп҃си́ мѧ.

<red>Н</red>ижѐ леѵі́тъ возмо́же ѿмы́ти стрꙋ́пы моѧ̑: но прише́лъ є҆сѝ ко мнѣ̀ бл҃же сострада́тельнѡ, и҆ и҆злїѧ́лъ є҆сѝ млⷭ҇ть твои́хъ щедрѡ́тъ сп҃се на мѧ̀, ꙗ҆́кѡ всеизрѧ́дный вра́чь и҆сцѣлѧ́ѧ мѧ̀.

<red>Ꙗ҆́</red>кѡ сы́й бл҃гоꙋтро́бенъ, ѹ҆ще́дривъ сп҃слъ є҆сѝ хрⷭ҇тѐ, ꙗ҆́звами лю́тѣ ѿ разбѡ́йникъ сп҃се ѹ҆бїе́на мѧ̀: дꙋ́шꙋ же и҆ тѣ́ло своѐ, ꙗ҆́кѡ дїнарѧ̀ два̀ да́лъ є҆сѝ и҆збавле́нїе.

<rubric class="inline">Бг҃оро́диченъ:</rubric> <red>П</red>а́че ѹ҆ма̀ ржⷭ҇тво̀ твоѐ бг҃омт҃и, без̾ мꙋ́жа бо зача́тїе въ тебѣ̀, и҆ дѣ́вственно рожде́нїе бы́сть: и҆́бо бг҃ъ є҆́сть рожде́йсѧ, є҆го́же велича́юще, тѧ̀ дв҃о ѹ҆бл҃жа́емъ.

## И҆́ный.

<rubric class="inline">І҆рмо́съ:</rubric> <irmos><red>Ч</red>ⷭ҇тꙋю сла́внѡ почти́мъ:</irmos>

<red>В</red>ра́чь болѧ́щихъ въ прегрѣше́нїихъ, ѿ бг҃а бл҃же́нне, гꙋби́тель же ꙗ҆ви́лсѧ є҆сѝ и҆ прогони́тель лꙋка́выхъ дꙋхѡ́въ: тѣ́мже тѧ̀ ѹ҆бл҃жа́емъ.

<red>З</red>е́млю, ꙗ҆́коже тлѝ жили́ще, ѡ҆ста́вилъ є҆сѝ ѻ҆́тче, и҆ въ землѝ всели́лсѧ є҆сѝ кро́ткихъ, и҆ съ ни́ми весели́шисѧ, бж҃е́ственныѧ наслажда́ѧсѧ сла́дости.

<red>Д</red>не́сь де́нь пра́зднственный, всѧ̑ бо созыва́етъ мона́шествꙋющихъ стада̀, въ ли́къ дх҃о́вный, на трапе́зꙋ и҆ снѣ́дь нетлѣ́нныѧ жи́зни.

<rubric class="inline">Бг҃оро́диченъ:</rubric> <red>В</red>ъ тебѣ̀ всели́всѧ всенепоро́чнаѧ, пре́жде родонача́льники ѕлонра́внѡ прельсти́вшаго человѣкоꙋбі́йцꙋ низложи́вый, роди́сѧ, и҆ всѧ̑ ны̀ сп҃сѐ.

<rubric>Є҆ѯапостїла́рїй воскрⷭ҇нъ, и҆ прпⷣнагѡ.</rubric>

<podoben>Подо́бенъ: <incipit><red>Ж</red>єны̀ ѹ҆слы́шите:</incipit></podoben>

<red>М</red>і́ра бл҃гостра́стїѧ, ꙗ҆́коже вре́днагѡ ѹ҆клони́лсѧ є҆сѝ, и҆ безбра́шїемъ пло́ть ѹ҆вѧди́въ, ѡ҆бнови́лъ є҆сѝ дꙋшѝ крѣ́пость прпⷣбне, и҆ сла́вою ѡ҆богати́лсѧ є҆сѝ нбⷭ҇ною пресла́вне. Тѣ́мже не преста́й молѧ́сѧ ѡ҆ на́съ і҆ѡа́нне.

<rubric class="inline">Бг҃оро́диченъ:</rubric> <red>Г</red>дⷭ҇ственнѡ бцⷣꙋ тѧ̀ и҆сповѣ́дꙋемъ влⷣчце, тобо́ю сп҃се́ни: и҆́бо бг҃а родила̀ є҆сѝ неизрече́ннѡ, разо́ршаго крⷭ҇то́мъ сме́рть, къ себѣ́ же привле́кшаго прпⷣбныхъ собо́ры: съ ни́миже тѧ̀ восхвалѧ́емъ дв҃о.

<rubric>На хвали́техъ воскрⷭ҇ны ѻ҆смогла́сника, и҆ а҆натѡ́лїевы.</rubric>

<rubric>Та́же глаго́лемъ сті́хъ:</rubric>

<red>В</red>оскрⷭ҇нѝ гдⷭ҇и бж҃е мо́й, да вознесе́тсѧ рꙋка̀ твоѧ̀:

<rubric>И҆ пое́мъ самогла́сенъ, гла́съ а҃:</rubric>

<red>П</red>рїиди́те дѣ́лаимъ въ та́йномъ вїногра́дѣ, плоды̀ покаѧ́нїѧ въ не́мъ творѧ́ще, не въ бра́шнѣхъ и҆ питїи́хъ трꙋжда́ющесѧ, но въ мл҃твахъ и҆ постѣ́хъ добродѣ́тєли и҆справлѧ́юще: си́ми ѹ҆гожда́емый гдⷭ҇ь дѣ́ла, дїна́рь подае́тъ, и҆́мже дꙋ́шы и҆збавлѧ́етъ до́лга грѣхо́внагѡ, є҆ди́нъ многомлⷭ҇тивый.

<rubric>Сла́ва, па́ки то́йже. И҆ ны́нѣ:</rubric>

<incipit><red>П</red>ребл҃гослове́нна є҆сѝ:</incipit>

<rubric>Славосло́вїе вели́кое, и҆ ѿпꙋ́стъ.</rubric>

<rubric>Сла́ва, и҆ ны́нѣ: стїхи́ра є҆ѵⷢ҇льскаѧ: и҆ ѡ҆глаше́нїе, и҆ ча́съ а҃-й, и҆ про́чее послѣ́дованїе ꙗ҆́кѡ ѻ҆бы́чно.</rubric>

<rubric>На лїтꙋргі́и и҆з̾ѡбрази́тєльныѧ, и҆ бл҃же́нны гла́са.</rubric>

<rubric>Прокі́менъ а҆пⷭ҇ла, рѧдова́гѡ гла́са, и҆ прпⷣбнагѡ. Гла́съ з҃:</rubric>

<red>В</red>осхва́лѧтсѧ прпⷣбнїи во сла́вѣ, и҆ возра́дꙋютсѧ на ло́жахъ свои́хъ.

<rubric class="inline">Сті́хъ:</rubric> <red>В</red>оспо́йте гдⷭ҇ви пѣ́снь но́вꙋ.

<rubric>А҆пⷭ҇лъ днѐ, ко є҆вре́ємъ, зача́ло тд҃і.</rubric>

<rubric>И҆ дрꙋгі́й прпⷣбнагѡ ко є҆фесе́ємъ, зача́ло ск҃ѳ.</rubric>

<rubric>А҆ллилꙋ́їа, гла́са, и҆ прпⷣбнагѡ.</rubric>

<rubric class="inline">Сті́хъ:</rubric> <red>Н</red>асажде́ни въ домꙋ̀ гдⷭ҇ни:

<rubric>Є҆ѵⷢ҇лїе ѿ ма́рка, зача́ло м҃.</rubric>

<rubric>И҆ прпⷣбнагѡ, ѿ матѳе́а, зача́ло і҃.</rubric>

<rubric class="inline">Кїнѡні́къ:</rubric> <incipit><red>Х</red>вали́те гдⷭ҇а съ нб҃съ:</incipit>

<rubric class="inline">Дрꙋгі́й:</rubric> <incipit><red>В</red>ъ па́мѧть вѣ́чнꙋю:</incipit>

{/fold}



{fold-h2:Въ недѣ́лю ве́чера,}

<rubric>по предначина́тельномъ ѱалмѣ̀ на <incipit><red>Г</red>дⷭ҇и воззва́хъ:</incipit> поста́вимъ стїхѡ́въ і҃. И҆ пое́мъ стїхи̑ры ѹ҆мили́тєльныѧ: ѻ҆смогла́сника д҃, и҆ трипѣ́снца подѡ́бны господи́на і҆ѡ́сифа. Гла́съ г҃.</rubric>

<podoben>Подо́бенъ: <incipit><red>В</red>е́лїѧ крⷭ҇та̀:</incipit></podoben>

<red>В</red>ели̑кїѧ вѣ́рнїи во вре́мѧ пока́жемъ воздержа́нїѧ трꙋды̀: ꙗ҆́кѡ да сла́вꙋ вели́кꙋю полꙋчи́мъ, млⷭ҇тїю вели́кагѡ бг҃а и҆збавлѧ́еми пла́мене гее́нскагѡ.

<red>В</red>ре́мѧ поще́нїѧ ны́нѣ преполови́вше, нача́ло бж҃е́ственнагѡ житїѧ̀ ꙗ҆́вѣ пока́жемъ, и҆ въ коне́цъ добродѣ́тельнагѡ жи́тельства дости́гнꙋти те́плѣ потщи́мсѧ: ꙗ҆́кѡ да прїи́мемъ сла́дость нестарѣ́емꙋю.

<rubric>И҆́ный господи́на ѳео́дѡра. Гла́съ з҃.</rubric>

<podoben>Подо́бенъ: <incipit><red>П</red>од̾ кро́въ тво́й:</incipit></podoben>

<red>П</red>реполови́вше се́й сщ҃е́нный поще́нїѧ пꙋ́ть, къ бꙋ́дꙋщемꙋ ра́достїю потеце́мъ, бл҃готворе́нїѧ є҆ле́емъ дꙋ́шы пома́завше, ꙗ҆́кѡ да сподо́бимсѧ хрⷭ҇та̀ бг҃а на́шегѡ, и҆ бж҃е́ствєннымъ стрⷭ҇те́мъ поклони́тисѧ, предвари́ти и҆ стра́шное и҆ ст҃о́е воскрⷭ҇нїе.

<rubric>И҆ мине́и г҃. Сла́ва, и҆ ны́нѣ, бг҃оро́диченъ. Вхо́дъ. Прокі́менъ, гла́съ и҃:</rubric>

<red>Н</red>е ѿвратѝ лица̀ твоегѡ̀ ѿ ѻ҆́трока твоегѡ̀, ꙗ҆́кѡ скорблю̀, ско́рѡ ѹ҆слы́ши мѧ̀: вонмѝ дꙋшѝ мое́й, и҆ и҆зба́ви ю҆̀.

<rubric>На стїхо́внѣ самогла́сенъ днѐ. Гла́съ з҃:</rubric>

<red>В</red>їногра́дъ насади́вый, и҆ дѣ́латели призва́вый, бли́зъ є҆́сть сп҃съ: прїиди́те поще́нїѧ подви̑жницы мздꙋ̀ воспрїи́мемъ, ꙗ҆́кѡ бога́тъ є҆́сть да́вецъ и҆ млⷭ҇тивъ: ма́лѡ дѣ́лавше, прїи́мемъ дꙋше́внꙋю млⷭ҇ть.

<rubric>И҆́нъ самогла́сенъ. Гла́съ ѕ҃:</rubric>

<red>В</red>ъ разбо́йничєскїѧ по́мыслы впа́дъ а҆да́мъ, прельсти́сѧ ѹ҆мо́мъ, и҆ ѹ҆ѧзви́всѧ дꙋше́ю, лежа́ше на́гъ застꙋпле́нїѧ: ни сщ҃е́нникъ же пре́жде зако́на внѧ́тъ є҆мꙋ̀, нижѐ леѵі́тъ по зако́нѣ воззрѣ́въ на́нь: то́кмѡ ты̀ прише́дый бж҃е, не ѿ самарі́и, но ѿ бцⷣы: гдⷭ҇и сла́ва тебѣ̀.

<rubric class="inline">Мч҃нченъ:</rubric> <red>М</red>ч҃нцы твоѝ гдⷭ҇и, не ѿверго́шасѧ тебѐ, ни ѿстꙋпи́ша ѿ за́повѣдей твои́хъ тѣ́хъ мл҃твами поми́лꙋй на́съ.

<rubric>Сла́ва, и҆ ны́нѣ, бг҃оро́диченъ, гла́съ ѕ҃:</rubric>

<red>А҆</red>рха́гг҃льски воспои́мъ вѣ́рнїи нбⷭ҇ный черто́гъ, и҆ две́рь запеча́таннꙋ вои́стиннꙋ. Ра́дꙋйсѧ, є҆ѧ́же ра́ди ѿрастѐ на́мъ сп҃съ всѣ́хъ хрⷭ҇то́съ, жизнода́вецъ и҆ бг҃ъ: низложѝ влⷣчце мꙋчи́тели, безбѡ́жныѧ врагѝ на́шѧ, рꙋко́ю твое́ю пречⷭ҇таѧ, ѹ҆пова́нїе хрⷭ҇тїа́нъ.

<rubric>И҆ про́чее послѣ́дованїе по ѻ҆бы́чаю.</rubric>



<rubric>На повече́рїи пое́мъ слꙋ́жбꙋ прилꙋчи́вшагѡсѧ ст҃а́гѡ, въ четверто́къ вели́кагѡ канѡ́на.</rubric>

{/fold}
