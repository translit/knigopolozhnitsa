---
title: "Деке́мврїа л҃"
navigation:
  key: service-menaionadd-27
  title: "Деке́мврїа л҃"
  parent: service-menaionadd
  order: 27
type: "service"
---

# Деке́мврїа л҃.

<rubric>И҆́же во ст҃ы́хъ ѻ҆тца̀ на́шегѡ мака́рїа, митрополі́та моско́вскагѡ и҆ всеѧ̀ рѡссі́и чꙋдотво́рца.</rubric>



<rubric>На ѹ҆́трени, на <incipit><red>Б</red>г҃ъ гдⷭ҇ь:</incipit> тропа́рь, гла́съ д҃:</rubric>

<red>Ꙗ҆́</red>кѡ вели̑кимъ па́стырємъ є҆динонра́вна и҆ ѹ҆чи́телємъ вселе́нныѧ є҆диномы́сленна, бж҃їѧ премꙋ́дрости слꙋжи́телѧ и҆зрѧ́дна, и҆́же бл҃же́нствꙋ тезоимени́та, дне́сь, вѣ́рнїи, всѝ воспои́мъ: хрⷭ҇та̀ бг҃а молѝ, ст҃и́телю мака́рїе, ѹ҆мири́ти мі́ръ и҆ сп҃стѝ дꙋ́шы на́шѧ.

<rubric>Велича́нїе ст҃и́телѧ:</rubric>

<red>В</red>елича́емъ тѧ̀, ст҃и́телю ѻ҆́тче мака́рїе, и҆ чти́мъ ст҃ꙋ́ю па́мѧть твою̀: ты́ бо мо́лиши ѡ҆ на́съ хрⷭ҇та̀ бг҃а на́шего.

## Ѱало́мъ и҆збра́нный.

<red>Ѹ҆</red>слы́шите сїѧ̑, всѝ ꙗ҆зы́цы, внꙋши́те всѝ живꙋ́щїи по вселе́ннѣй. Бл҃говѣсти́хъ пра́вдꙋ в̾ цр҃кви вели́цѣй. Гдⷭ҇и, возлюби́хъ бл҃голѣ́пїе до́мꙋ твоегѡ̀, и҆ мѣ́сто селе́нїѧ сла́вы твоеѧ̀. Бл҃же́ни живꙋ́щїи въ домꙋ̀ твое́мъ, въ вѣ́ки вѣкѡ́въ восхва́лѧтъ тѧ̀.

<rubric>Сѣда́ленъ, гла́съ и҃:</rubric>

<podoben>Подо́бенъ: <incipit><red>П</red>овелѣ́нное та́йнѡ:</incipit></podoben>

<red>Ꙗ҆́</red>кѡ со́лнце пресвѣ́тлое, возсїѧ́лъ є҆сѝ рꙋ́сстѣй землѝ добродѣ́тельми твои́ми и҆ непоро́чнымъ житїе́мъ, ѿгонѧ́ѧ страсте́й ѡ҆мрачє́нїѧ, ѻ҆́тче ст҃и́телю хрⷭ҇то́въ. Сегѡ̀ ра́ди вопїе́мъ тѝ: ра́дꙋйсѧ, бл҃же́нне мака́рїе, похвало̀ цр҃кве хрⷭ҇то́вы и҆ вели́кїй чꙋдотво́рче.

<rubric>Степє́нна, а҃-й а҆нтїфѡ́нъ д҃-гѡ гла́са.</rubric>

<rubric>Прокі́менъ, гла́съ д҃:</rubric>

<red>Ч</red>тⷭ҇на̀ пред̾ гдⷭ҇емъ сме́рть прпⷣбныхъ є҆гѡ̀.

<rubric>Є҆ѵⷢ҇лїе ѿ і҆ѡа́нна, заⷱ҇ л҃ѕ.</rubric>

<rubric>Стїхи́ра по н҃-мъ ѱалмѣ̀, гла́съ ѕ҃:</rubric>

<red>Є҆</red>гда̀ въ нощѝ молѧ́шесѧ пречꙋ́дный мака́рїй, тогда̀ со тре́петомъ зрѧ́ше видѣ́нїе стра́шное, и҆ ѹ҆́жасомъ ѡ҆держи́мь, сле́зы и҆сточа́ѧ, вопїѧ́ше: ѽ, гдⷭ҇и, ка́кѡ мнѣ̀ ви́дѣти сїѐ: грѧде́тъ нече́стїе, кро́ве проли́тїе и҆ раздѣле́нїе землѝ рꙋ́сскїѧ, но, ѽ і҆и҃се, молю́сѧ прилѣ́жнѡ, пощадѝ, и҆ а҆́ще не поми́лꙋеши, не да́ждь мнѣ̀ ви́дѣти сїѐ.

<rubric>Канѡ́нъ ст҃и́телѧ, глаⷭ҇ д҃.</rubric>

## Пѣ́снь а҃.

<rubric class="inline">І҆рмо́съ:</rubric> <irmos><red>М</red>о́рѧ чермнꙋ́ю пꙋчи́нꙋ невла́жными стопа́ми дре́внїй пѣшеше́ствовавъ і҆и҃ль, крⷭ҇тоѡбра́зныма мѡѷсе́овыма рꙋка́ма, а҆мали́ковꙋ си́лꙋ въ пꙋсты́ни побѣди́лъ є҆́сть.</irmos>

<rubric class="inline">Катава́сїа, глаⷭ҇ а҃:</rubric> <red>Х</red>рⷭ҇то́съ ражда́етсѧ, сла́вите: хрⷭ҇то́съ съ нб҃съ, срѧ́щите: хрⷭ҇то́съ на землѝ, возноси́тесѧ. По́йте гдⷭ҇еви, всѧ̀ землѧ̀, и҆ весе́лїемъ воспо́йте, лю́дїе, ꙗ҆́кѡ просла́висѧ.

## Пѣ́снь г҃.

<rubric class="inline">І҆рмо́съ:</rubric> <irmos><red>В</red>есели́тсѧ ѡ҆ тебѣ̀ цр҃ковь твоѧ̀, хрⷭ҇тѐ, зовꙋ́щи: ты̀ моѧ̀ крѣ́пость, гдⷭ҇и, и҆ прибѣ́жище и҆ ѹ҆твержде́нїе.</irmos>

<rubric class="inline">Катава́сїа:</rubric> <irmos><red>П</red>ре́жде вѣ̑къ ѿ ѻ҆ц҃а̀ рожде́нномꙋ нетлѣ́ннѡ сн҃ꙋ, и҆ въ послѣ̑днѧѧ ѿ дв҃ы воплоще́нномꙋ безсѣ́меннѡ хрⷭ҇тꙋ̀ бг҃ꙋ возопїи́мъ: вознесы́й ро́гъ на́шъ, ст҃ъ є҆сѝ гдⷭ҇и.</irmos>

## Пѣ́снь д҃.

<rubric class="inline">І҆рмо́съ:</rubric> <irmos><red>Л</red>юбвѐ ра́ди, ще́дре, твоегѡ̀ ѡ҆́браза, на крⷭ҇тѣ̀ твое́мъ ста́лъ є҆сѝ, и҆ раста́ѧшасѧ ꙗ҆зы́цы: ты́ бо є҆сѝ, чл҃вѣколю́бче, крѣ́пость моѧ̀ и҆ хвале́нїе.</irmos>

<rubric class="inline">Катава́сїа:</rubric> <irmos><red>Ж</red>е́злъ и҆з̾ ко́рене і҆ессе́ова, и҆ цвѣ́тъ ѿ негѡ̀, хрⷭ҇тѐ, ѿ дв҃ы прозѧ́блъ є҆сѝ и҆з̾ горы̀ хва́льный, прїѡсѣне́нныѧ ча́щи, прише́лъ є҆сѝ вопло́щьсѧ ѿ неискꙋсомꙋ́жныѧ невеще́ственный и҆ бж҃е, сла́ва си́лѣ твое́й, гдⷭ҇и.</irmos>

## Пѣ́снь є҃.

<rubric class="inline">І҆рмо́съ:</rubric> <irmos><red>Т</red>ы̀, гдⷭ҇и мо́й, свѣ́тъ въ мі́ръ прише́лъ є҆сѝ, свѣ́тъ ст҃ы́й, ѡ҆браща́ѧй и҆з̾ мра́чна невѣ́дѣнїѧ вѣ́рою воспѣва́ющыѧ тѧ̀.</irmos>

<rubric class="inline">Катава́сїа:</rubric> <irmos><red>Б</red>г҃ъ сы́й ми́ра, ѻ҆ц҃ъ щедрѡ́тъ, вели́кагѡ совѣ́та твоегѡ̀ а҆́гг҃ла, ми́ръ подава́юща посла́лъ є҆сѝ на́мъ: тѣ́мъ бг҃оразꙋ́мїѧ къ свѣ́тꙋ наста́вльшесѧ, ѿ но́щи ѹ҆́тренююще, славосло́вимъ тѧ̀, чл҃вѣколю́бче.</irmos>

## Пѣ́снь ѕ҃.

<rubric class="inline">І҆рмо́съ:</rubric> <irmos><red>П</red>ожрꙋ́ ти со гла́сомъ хвале́нїѧ, гдⷭ҇и, цр҃ковь вопїе́тъ тѝ, ѿ бѣсо́вскїѧ кро́ве ѡ҆чи́щшисѧ, ра́ди млⷭ҇ти ѿ ре́бръ твои́хъ и҆сте́кшею кро́вїю.</irmos>

<rubric class="inline">Катава́сїа:</rubric> <irmos><red>И҆</red>з̾ ѹ҆тро́бы і҆ѡ́нꙋ младе́нца и҆зблева̀ морскі́й ѕвѣ́рь, ꙗ҆кова̀ прїѧ́тъ: въ дв҃ꙋ же все́льшеесѧ сло́во, и҆ пло́ть прїе́мшее про́йде сохра́ньшее нетлѣ́ннꙋ: є҆гѡ́же бо не пострада̀ и҆стлѣ́нїѧ, ро́ждшꙋю сохранѝ неврежде́ннꙋ.</irmos>

<rubric>Конда́къ, гла́съ г҃:</rubric>

<red>Б</red>г҃омꙋ́дрымъ ѹ҆че́нїемъ и҆ кни́жнымъ списа́нїемъ потща́лсѧ є҆сѝ, ст҃и́телю мака́рїе, лю́ди рѡссі̑йскїѧ просвѣти́ти и҆ ст҃ы́хъ землѝ на́шеѧ просла́вити. Сегѡ̀ ра́ди чꙋ́денъ пронарече́сѧ, прее́мниче первопресто́льникѡвъ рѡссі́йскихъ, молѝ сохрани́тисѧ на́мъ въ вѣ́рѣ и҆ бл҃гоче́стїи невреди́мѡ.

## Пѣ́снь з҃.

<rubric class="inline">І҆рмо́съ:</rubric> <irmos><red>В</red>ъ пещѝ а҆враа́мстїи ѻ҆́троцы персі́дстѣй, любо́вїю бл҃гоче́стїѧ па́че, не́жели пла́менемъ ѡ҆палѧ́еми взыва́хꙋ: бл҃гослове́нъ є҆сѝ въ хра́мѣ сла́вы твоеѧ̀, гдⷭ҇и.</irmos>

<rubric class="inline">Катава́сїа:</rubric> <irmos><red>Ѻ҆́</red>троцы бл҃гоче́стїю совоспита́ни, ѕлочести́вагѡ велѣ́нїѧ небре́гше, ѻ҆́гненнагѡ преще́нїѧ не ѹ҆боѧ́шасѧ, но посредѝ пла́мене стоѧ́ще поѧ́хꙋ: ѻ҆тцє́въ бж҃е, бл҃гослове́нъ є҆сѝ.</irmos>

## Пѣ́снь и҃.

<rubric class="inline">І҆рмо́съ:</rubric> <irmos><red>Р</red>ꙋ́цѣ распросте́ръ данїи́лъ, львѡ́въ зїѧ̑нїѧ въ ро́вѣ затчѐ: ѻ҆́гненнꙋю же си́лꙋ ѹ҆гаси́ша, добродѣ́телїю препоѧ́савшесѧ, бл҃гоче́стїѧ рачи́тели ѻ҆́троцы, взыва́юще: бл҃гослови́те, всѧ̑ дѣла̀ гдⷭ҇нѧ, гдⷭ҇а.</irmos>

<rubric class="inline">Катава́сїа:</rubric> <irmos><red>Ч</red>ꙋ́да преесте́ственнагѡ, росода́тельнаѧ и҆з̾ѡбразѝ пе́щь ѡ҆́бразъ: не бо̀ ꙗ҆̀же прїѧ́тъ пали́тъ ю҆́ныѧ, ꙗ҆́кѡ нижѐ ѻ҆́гнь бж҃ества̀ дв҃ы, въ ню́же вни́де ѹ҆тро́бꙋ. Тѣ́мъ воспѣва́юще воспое́мъ: да бл҃гослови́тъ тва́рь всѧ̀ гдⷭ҇а, и҆ превозно́ситъ во всѧ̑ вѣ́ки.</irmos>

## Пѣ́снь ѳ҃.

<rubric class="inline">І҆рмо́съ:</rubric> <irmos><red>К</red>а́мень нерꙋкосѣ́чный ѿ несѣко́мыѧ горы̀ тебє̀, дв҃о, краеꙋго́льный ѿсѣче́сѧ, хрⷭ҇то́съ, совокꙋпи́вый разстоѧ̑щаѧсѧ є҆стєства̀. Тѣ́мъ веселѧ́щесѧ, тѧ̀, бцⷣе, велича́емъ.</irmos>

<rubric class="inline">Катава́сїа:</rubric> <irmos><red>Т</red>а́инство стра́нное ви́жꙋ и҆ пресла́вное: нб҃о, верте́пъ: прⷭ҇то́лъ херꙋві́мскїй, дв҃ꙋ: ꙗ҆́сли, вмѣсти́лище, въ ни́хже возлежѐ невмѣсти́мый хрⷭ҇то́съ бг҃ъ: є҆го́же воспѣва́юще велича́емъ.</irmos>

<rubric>На хвали́техъ поста́вимъ стиⷯ в҃, и҆ пое́мъ стїхи̑ры, гла́съ ѕ҃:</rubric>

<podoben>Подо́бенъ: <incipit><red>Т</red>ридне́венъ:</incipit></podoben>

<red>Б</red>л҃же́нъ и҆ ми́лостивъ а҆рхїере́й ꙗ҆ви́лсѧ є҆сѝ, ѻ҆́тче ст҃и́телю мака́рїе, предста́лъ є҆сѝ поми́лованъ прⷭ҇то́лꙋ бж҃їю, и҆дѣ́же со всѣ́ми ст҃ы́ми бг҃а въ трⷪ҇цѣ восхвалѧ́еши.

<red>Б</red>л҃же́нъ и҆ кро́токъ па́стырь ѻ҆ве́цъ дꙋхо́вныхъ бы́лъ є҆сѝ, ѻ҆́тче ст҃и́телю мака́рїе, наслѣ́довалъ є҆сѝ па̑жити вѣ̑чныѧ, и҆дѣ́же со ст҃ы́ми землѝ на́шеѧ гдⷭ҇а си́лъ прославлѧ́еши.

<rubric>Сла́ва, гла́съ в҃:</rubric>

<red>П</red>а́стырю до́брый, ст҃и́телю хрⷭ҇то́въ мака́рїе чꙋ́дный, бл҃гоче́стїѧ сто́лпъ бы́лъ є҆сѝ, мно́гими добродѣ́тельми ѹ҆краси́всѧ: собесѣ́дниче ст҃ы́хъ мꙋже́й, кни́жниче премꙋ́дрый, і҆кѡнопи́сче наро́читый, просвѣти́телю и҆зрѧ́дный, є҆ресе́й и҆скорени́телю, мл҃твенниче нелѣ́ностный, молѝ сп҃сти́сѧ дꙋша́мъ на́шымъ.

<rubric>И҆ ны́нѣ, пра́здника, глаⷭ҇ ѕ҃:</rubric>

<podoben>Подо́бенъ: <incipit><red>А҆́</red>гг҃льскїѧ пред̾иди́те си́лы:</incipit></podoben>

<red>С</red>л҃нце сн҃е, ка́кѡ тѧ̀ скры́ю пелена́ми; ка́кѡ тѧ̀ млеко́мъ воздою̀, всегѡ̀ є҆стества̀ пита́телѧ; ка́кѡ тѧ̀ рꙋка́ми держꙋ̀, держа́щаго всѧ́чєскаѧ; ка́кѡ на тебѐ без̾ стра́ха воззрю̀, на него́же не смѣ́ютъ зрѣ́ти многоѻчи́тїи; неискꙋсобра́чнаѧ хрⷭ҇та̀ держа́щи, вѣща́ше.



<rubric>На лїтꙋргі́и. Прокі́менъ ст҃и́телѧ, гла́съ а҃:</rubric>

<red>Ѹ҆</red>ста̀ моѧ̑ возглаго́лютъ премꙋ́дрость, и҆ поꙋче́нїе срⷣца моегѡ̀ ра́зꙋмъ.

<rubric>А҆пⷭ҇лъ ст҃и́телѧ: ко є҆вре́ємъ, заⷱ҇ тл҃є.</rubric>

<rubric>А҆ллилꙋ́їа, гла́съ и҃.</rubric>

<rubric>Є҆ѵⷢ҇лїе ѿ і҆ѡа́нна, заⷱ҇ л҃ѕ.</rubric>

<rubric class="inline">Прича́стенъ пра́здника:</rubric> <red>И҆</red>збавле́нїе посла̀ гдⷭ҇ь лю́демъ свои̑мъ.

<rubric class="inline">И҆ ст҃и́телѧ:</rubric> <red>В</red>ъ па́мѧть вѣ́чнꙋю бꙋ́детъ пра́ведникъ, ѿ слꙋ́ха ѕла̀ не ѹ҆бои́тсѧ.

<red>А҆</red>ллилꙋ́їа, <rubric class="inline">три́жды.</rubric>



<rubric>Тропа́рь ст҃и́телѧ, гла́съ д҃:</rubric>

<red>Ꙗ҆́</red>кѡ вели̑кимъ па́стырємъ є҆динонра́вна и҆ ѹ҆чи́телємъ вселе́нныѧ є҆диномы́сленна, бж҃їѧ премꙋ́дрости слꙋжи́телѧ и҆зрѧ́дна, и҆́же бл҃же́нствꙋ тезоимени́та, дне́сь, вѣ́рнїи, всѝ воспои́мъ: хрⷭ҇та̀ бг҃а молѝ, ст҃и́телю мака́рїе, ѹ҆мири́ти мі́ръ и҆ сп҃стѝ дꙋ́шы на́шѧ.

<rubric>Конда́къ ст҃и́телѧ, гла́съ г҃:</rubric>

<red>Б</red>г҃омꙋ́дрымъ ѹ҆че́нїемъ и҆ кни́жнымъ списа́нїемъ потща́лсѧ є҆сѝ, ст҃и́телю мака́рїе, лю́ди рѡссі̑йскїѧ просвѣти́ти и҆ ст҃ы́хъ землѝ на́шеѧ просла́вити. Сегѡ̀ ра́ди чꙋ́денъ пронарече́сѧ, прее́мниче первопресто́льникѡвъ рѡссі́йскихъ, молѝ сохрани́тисѧ на́мъ въ вѣ́рѣ и҆ бл҃гоче́стїи невреди́мѡ.

<rubric>Велича́нїе ст҃и́телѧ:</rubric>

<red>В</red>елича́емъ тѧ̀, ст҃и́телю ѻ҆́тче мака́рїе, и҆ чти́мъ ст҃ꙋ́ю па́мѧть твою̀: ты́ бо мо́лиши ѡ҆ на́съ хрⷭ҇та̀ бг҃а на́шего.
