---
title: "Деке́мврїа і҃"
navigation:
  key: service-menaionadd-18
  title: "Деке́мврїа і҃"
  parent: service-menaionadd
  order: 18
type: "service"
---

# Деке́мврїа і҃.

<rubric>Ст҃а́гѡ і҆ѡа́нна де́спота се́рбскагѡ.</rubric>



<rubric>На ма́лѣй вече́рни, На <incipit><red>Г</red>дⷭ҇и воззва́хъ:</incipit> стїхи̑ры на д҃, гла́съ а҃.</rubric>

<podoben>Подо́бенъ: <incipit><red>П</red>рехва́льнїи мч҃нцы:</incipit></podoben>

<red>К</red>расꙋ́йсѧ цр҃кве бж҃їѧ, ст҃а́ѧ митропо́лїе, ликовствꙋ́й се́рбскихъ наро́дѡвъ бг҃осо́браннаѧ че́сте, зрѧ́ще ве́щь ди́внꙋ и҆ пресла́внꙋ, лежа́щꙋ во ст҃ѣ́мъ хра́мѣ бж҃їѧ мт҃ре, мо́щи сегѡ̀ бл҃же́ннагѡ і҆ѡа́нна де́спота: и҆сцѣлє́нїѧ подаю́щыѧ, всѣ̑мъ приходѧ́щымъ съ вѣ́рою къ немꙋ̀: любо́вїю почита́ющымъ, и҆ хрⷭ҇та̀ ѹ҆се́рднѡ воспѣва́ющымъ. <rubric class="inline">Два́жды.</rubric>

<red>В</red>есели́сѧ ст҃а́ѧ митропо́лїе, хра́ме бж҃їѧ мт҃ре, и҆мꙋ́щи въ себѣ̀ многоцѣ́нное сокро́вище, мо́щи но́вагѡ сегѡ̀ на́шегѡ предста́телѧ и҆ моле́бника къ бг҃ꙋ, бл҃гочести́вагѡ сегѡ̀ і҆ѡа́нна и҆́же вы́нꙋ предстои́тъ є҆мꙋ̀, и҆ зри́тъ неизрече́ннꙋю є҆гѡ̀ сла́вꙋ, и҆ мо́литсѧ при́снѡ: дарова́ти дꙋша́мъ на́шымъ ми́ръ, и҆ ве́лїю млⷭ҇ть.

<red>В</red>озра́довашасѧ пра́ведныхъ ли́цы, ѹ҆диви́шасѧ наро́ды се́рбстїи, зрѧ́ще сїю̀ првⷣнꙋю дꙋ́шꙋ, ꙗ҆́кѡ многосвѣ́тлꙋю лꙋчꙋ̀ ѿ землѝ на нб҃о возноси́мꙋ, и҆ покланѧ́ющꙋсѧ бжⷭ҇твенномꙋ прⷭ҇то́лꙋ, мо́лимсѧ: и҆ та́мѡ ѡ҆ на́съ не преста́й молѧ́сѧ бл҃годѣ́телю бг҃ꙋ, дарова́ти дꙋша́мъ на́шымъ, ми́ръ и҆ ве́лїю млⷭ҇ть.

<rubric>Сла́ва, гла́съ ѕ҃.</rubric>

<red>П</red>рїиди́те бг҃осо́браннїи собо́ри, кра́сный ли́че и҆́ноческїй: прїиди́те и҆ всѝ се́рбстїи наро́ди, ста́рїи же и҆ ю҆́нїи, бога́тїи и҆ ни́щїи, стеце́мсѧ въ цр҃ковь бж҃їѧ мт҃ре, и҆дѣ́же лежи́тъ многоцѣле́бное тѣ́ло пра́веднаго і҆ѡа́нна, свѣ́томъ вселе́ннꙋю ѡ҆зарѧ́ющее. Се́й бо бл҃же́нный разли́чнаѧ дарова́нїѧ и҆сцѣле́нїй, ꙗ҆́кѡ и҆́скры и҆спꙋща́етъ. Тѣ́мъ и҆ мы̀ возопїе́мъ къ немꙋ̀, си́це гл҃юще: ра́дꙋйсѧ бл҃гоче́стїѧ ца́рскаѧ ѿра́сле, ско́рый на́шъ помо́щниче, и҆ те́плый застꙋ́пниче: ꙗ҆́кѡ вели́кагѡ да́ра сподо́билсѧ є҆сѝ здѣ̀, и҆ во ѻ҆́номъ вѣ́цѣ. Тѣ́мже мо́лимсѧ сподо́би и҆ на́съ тѣле́снагѡ здра́вїѧ, и҆ дꙋше́внагѡ сп҃се́нїѧ, мл҃твами твои́ми пребл҃же́нне.

<rubric>И҆ ны́нѣ, бг҃оро́диченъ.</rubric>

<red>Ч</red>тⷭ҇аѧ є҆ди́на бг҃а ро́ждшаѧ, дꙋше́вныхъ прегрѣше́нїй и҆зба́ви мѧ̀ дв҃о молю́сѧ, и҆ сп҃си́ мѧ ѹ҆мерщвле́ннаго: ты́ бо наде́жда є҆сѝ не надѣ́ющихсѧ, и҆ помо́щница мі́ра: и҆мꙋ́щи є҆́же мощѝ ѻ҆трокови́це ꙗ҆́кѡ мт҃и гдⷭ҇нѧ, не пре́зри моѐ моле́нїе, ни́же ѡ҆ста́ви всегдⷭ҇ова́ннаѧ влⷣчце, но ꙗ҆́кѡ бл҃голюби́ваѧ сп҃си́ мѧ.

<rubric>На стїхо́внѣ, стїхи̑ры, гла́съ в҃.</rubric>

<podoben>Подо́бенъ: <incipit><red>Д</red>о́ме є҆ѵфра́ѳовъ:</incipit></podoben>

<red>Д</red>о́мъ прест҃а́гѡ и҆ животворѧ́щаго дх҃а, поспѣше́нїемъ и҆ блгⷣтїю, ꙗ҆ви́лсѧ є҆сѝ і҆ѡа́нне, тѣ́мже и҆ мы̀ соше́дшесѧ, томꙋ̀ воспои́мъ пѣ́снь.

<rubric class="inline">Сті́хъ:</rubric> <red>П</red>рвⷣникъ ꙗ҆́кѡ фі́нїѯъ процвѣте́тъ, ꙗ҆́кѡ ке́дръ, и҆́же въ лїва́нѣ, ѹ҆мно́житсѧ.

<red>Р</red>а́дꙋйсѧ царе́й правосла́вныхъ похвало̀, во́инѡвъ соблюде́нїе, ва́рварѡвъ побѣжде́нїе, сиро́тъ и҆ вдови́цъ, и҆ люде́й твои́хъ застꙋ́пниче те́плый.

<rubric class="inline">Сті́хъ:</rubric> <red>Н</red>асажде́ни въ домꙋ̀ гдⷭ҇ни, во дво́рѣхъ бг҃а на́шегѡ:

<red>П</red>рїимѝ ны́нѣ пѣ́нїе, люде́й твои́хъ бг҃обл҃же́нне, и҆ молѧ́щымсѧ тѝ, ѹ҆ хрⷭ҇та̀ и҆спросѝ ѿ грѣхѡ́въ и҆збавле́нїе: да ѹ҆блажа́ютъ тѧ̀ приснопа́мѧтне.

<rubric>Сла́ва, гла́съ г҃.</rubric>

<red>К</red>то̀ ны́нѣ зрѧ̀ неꙋдиви́тсѧ бг҃одарова́нномꙋ тебѣ̀ воспрїѧ́тїю прехва́льне; бл҃же́нна бо и҆менꙋ́ю тѧ̀. Ꙗ҆́кѡ бл҃же́нство наслѣ́довалъ, є҆сѝ, и҆ и҆змла́да за́пѡвѣди хрⷭ҇та̀ бг҃а и҆спо́лнилъ є҆сѝ, того̀ не ѿло́жнѡ взыскꙋ́ѧ: сиро́тъ пита́тель, плѣ́нныхъ свободи́тель бы́лъ є҆сѝ. Тѣ́мъ вше́лъ є҆сѝ въ ра́дость гдⷭ҇а твоегѡ̀: є҆мꙋ́же со а҆́гг҃лы предстоѧ̀, молѝ ѡ҆ вѣ́рою творѧ́щихъ па́мѧть твою̀.

<rubric>И҆ ны́нѣ, бг҃оро́диченъ.</rubric>

<red>П</red>одъ твоѐ держа́вное предста́тельство прибѣга́ющїи прⷭ҇нѡ, бг҃ороди́телнице дв҃о, страсте́й мꙋчи́тельства, и҆ лꙋка́выхъ помышле́нїй и҆збавлѧ́ютсѧ. Тѣ́мже рабы̑ твоѧ̑ сп҃сѝ ѿ всѧ́кагѡ вре́да и҆ тлѝ, бл҃гопрїѧ́тною твое́ю мл҃твою и҆зба́вивши, ꙗ҆́кѡ бл҃госе́рдна, да вѣ́рою всѝ бл҃гослови́мъ держа́вꙋ твою̀ влⷣчце.



<rubric>На вели́цѣй вече́рни, Стїхи̑ры, гла́съ в҃.</rubric>

<podoben>Подо́бенъ: <incipit><red>К</red>і́ими похва́льными:</incipit></podoben>

<red>К</red>і́ими златокова́нными вѣнцы̀, ѹ҆вѧзе́мъ і҆ѡа́нна, бл҃же́ннагѡ новопроѧ́вленнагѡ, бл҃гоче́стїѧ побо́рника, свѣти́льника незаходи́магѡ, сл҃нце мі́рови пра́вды пра́вило, весе́лїе землѝ се́рбскїѧ, и҆ ѻ҆би́тели своеѧ̀ свѣ́тлое ѹ҆краше́нїе. Си́рыхъ и҆ ѻ҆би́димыхъ застꙋ́пника, столпа̀ непоколеби́магѡ: є҆гѡ́же ра́ди шата̑нїѧ врагѡ́въ, хрⷭ҇то́съ низложѝ, и҆мѣ́ѧй ве́лїю млⷭ҇ть. <rubric class="inline">Два́жды.</rubric>

<red>Ѽ</red> ка́кѡ недосто́йными ѹ҆стна́ми воспое́мъ і҆ѡа́нна премꙋ́драгѡ: є҆ѵⷢ҇льскихъ слове́съ подража́телѧ, и҆ роди́телемъ свои́мъ въ послꙋша́нїи вѣнца̀ свѣтлосїѧ́тельнагѡ, и҆ ста́дꙋ своемꙋ̀ по кончи́нѣ не ѿе́млема назира́телѧ. Всечⷭ҇тны́ѧ трⷪ҇цы мл҃твенника, чꙋде́съ мно́гихъ пода́телѧ ѡ҆би́льна: мо́литсѧ бо ѡ҆ дꙋша́хъ на́шихъ.

<red>С</red>вѣ́тлое ѹ҆краше́нїе цр҃кве бж҃їѧ мт҃ре, твоѧ̑ мо́щи ꙗ҆ви́шасѧ пребл҃же́нне і҆ѡа́нне: сїѧ́ютъ бо па́че зла́та и҆ сапфі́ра, созыва́ющи на́съ на дх҃о́вное торжество̀, и҆ просвѣща́етъ дꙋ́шы и҆ тѣлеса̀ всѣ́хъ вѣ́рою приходѧ́щихъ къ немꙋ̀: и҆ мо́литсѧ гдⷭ҇ви поми́ловати лю́ди своѧ̑.

<rubric>И҆́ны, стїхи́ры, гла́съ и҃.</rubric>

<podoben>Подо́бенъ: <incipit><red>Ѽ</red> пресла́внагѡ чꙋдесѐ:</incipit></podoben>

<red>Ѽ</red> пресла́внагѡ чꙋдесѐ, ка́кѡ многовре́менное тече́нїе лѣ́тъ, не и҆стлѝ многоцѣле́бное сокро́вище, тѣ́ло твоѐ пребл҃же́нне і҆ѡа́нне. Бг҃ъ є҆го́же ѿ младе́нства возлюби́лъ є҆сѝ, то́й тѧ̀ ны́нѣ прославлѧ́етъ вои́стиннꙋ въ похвалꙋ̀ и҆ ѹ҆твержде́нїе вѣ́ры на́шеѧ. Мы́ же ѡ҆бстоѧ́ще ра́кꙋ моще́й твои́хъ зрѧ́ще зна́менїѧ и҆ чꙋдеса̀, дивѧ́щесѧ вопїе́мъ: ѽ кра́снаго твоегѡ̀ дарова́нїѧ ст҃е: и҆́мже хрⷭ҇то́съ ѡ҆дари́лъ тѧ̀ є҆́сть, ꙗ҆́кѡ бл҃гоꙋтро́бенъ. <rubric class="inline">Два́жды.</rubric>

<red>Ѽ</red> какова́гѡ дарова́нїѧ ѿ сп҃са причасти́хомсѧ, и҆ ѡ҆богати́хомсѧ вои́стиннꙋ: цр҃їе и҆ ст҃и́телїе, бога́тїи и҆ ни́щїи ра́дꙋйтесѧ, и҆ свѣ́тлость дне́сь торжество̀ пра́зднꙋимъ, ѻ҆́бщагѡ на́шегѡ застꙋ́пника, і҆ѡа́нна првⷣнагѡ. Воспо́йте пꙋсты́ннїи безмо́лвницы, и҆ про́стїи лю́дїе: ѽ неизрече́ннагѡ твоегѡ̀ млⷭ҇рдїѧ влⷣко гдⷭ҇и: и҆́мже просла́вилъ є҆сѝ тебѐ сла́вѧщыѧ.

<red>Ѽ</red> пресла́внагѡ твоегѡ̀ воспрїѧ́тїѧ ст҃е: є҆́же ѿ бг҃а полꙋчи́лъ є҆сѝ, кто̀ зрѧ̀ неꙋдиви́тсѧ въ тебѣ̀ бл҃же́нне і҆ѡа́нне; съ роди́тели бо твои́ми въ ра́йстѣй пи́щи весели́шисѧ, ꙗ҆́кѡ ѿню́дъ невозмо́же тебѐ бл҃же́нне, ни цвѣ́тъ ю҆́ности, ни земна́гѡ во́инства попече́нїе, ꙗ҆́же къ бг҃ꙋ любвѐ ѿлꙋчи́ти, пра́вдою бо и҆ млⷭ҇тынѧми ѹ҆краша́ѧсѧ. Ѽ кра́снагѡ твоегѡ̀ селе́нїѧ ст҃е: и҆́мже тѧ̀ хрⷭ҇то́съ бг҃ъ прїѧ́тъ веселѧ́щасѧ.

<rubric>Сла́ва, гла́съ ѕ҃.</rubric>

<red>Р</red>а́дꙋйсѧ са́вво ст҃и́телю, правосла́вїѧ наста́вниче и҆ чистотѣ̀ ѹ҆чи́телю. Ра́дꙋйсѧ сѷмеѡ́не ко́рене бл҃гоче́стїѧ. Ра́дꙋйсѧ стефа́не де́споте, и҆зъ тебе́ бо произы́де красе́нъ пло́дъ дꙋхо́внагѡ наслажде́нїѧ, и҆́мже пита́етсѧ цр҃ковь хрⷭ҇то́ва и҆ наслажда́етсѧ. Ра́дꙋйсѧ маѯі́ме пребл҃же́нне, ст҃и́телей ѹ҆добре́нїе, и҆́нокѡвъ и҆ бѣльце́въ, и҆ всѣ́хъ вѣ́рныхъ свѣ́тлое просвѣще́нїе: Ра́дꙋйсѧ а҆нгели́но прпⷣбнаѧ, лозо̀ чⷭ҇тнаѧ, ѿ тебе́ бо прозѧбѐ на́мъ гро́здъ вїногра́да сп҃се́ннагѡ, ѿ негѡ́же пита́ющесѧ ѹ҆слажда́емъ дꙋ́шы на́шѧ. Ра́дꙋйсѧ і҆ѡа́нне, цр҃кве бг҃ома́тере свѣ́тлое ѹ҆краше́нїе, и҆ землѝ се́рбскїѧ ѹ҆твержде́нїе. Ра́дꙋйсѧ стра́нныхъ и҆ безкро́вныхъ покрови́телю. Ра́дꙋйсѧ вдови́цъ и҆ сиро́тъ пита́телю. Ра́дꙋйсѧ похвало̀ вѣ́ры на́шеѧ, и҆ те́плый моли́твениче ѡ҆ дꙋша́хъ на́шихъ.

<rubric>И҆ ны́нѣ, бг҃оро́диченъ.</rubric>

<red>К</red>то̀ тебѐ не ѹ҆бл҃жи́тъ прест҃а́ѧ дв҃о: кто́ ли не воспое́тъ твоегѡ̀ пречⷭ҇тагѡ ржⷭ҇тва̀; безлѣ́тнѡ бо ѿ ѻ҆ц҃а̀ возсїѧ́вый сн҃ъ є҆диноро́дный: то́йже ѿ тебѐ чⷭ҇тыѧ про́йде неизрече́ннѡ вопло́щсѧ, є҆стество́мъ бг҃ъ сы́й, и҆ є҆стество́мъ бы́въ чл҃къ на́съ ра́ди, не во двою̀ лицꙋ̀ раздѣлѧ́емый, но во двою̀ є҆стествꙋ̀ несли́тнѡ познава́емый: того̀ молѝ чⷭ҇таѧ, всебл҃же́ннаѧ, поми́ловатисѧ дꙋша́мъ на́шимъ.

<rubric>Вхо́дъ, прокі́менъ днѐ и҆ чте́нїѧ:</rubric>

<rubric>На лїті́и стїхи̑ры, гла́съ в҃, самогла́сны:</rubric>

<red>Л</red>икꙋ́й ны́нѣ и҆ взыгра́й но́вый і҆и҃лю, ꙗ҆́коже и҆ногда̀ бг҃оѻц҃ъ прⷪ҇ро́къ: та́кѡ и҆ мы̀ дне́сь ра́ки ва́шѧ ѡ҆бстоѧ́ще многоцѣлє́бныѧ, не скрижа̑ли ка́мєнныѧ въ себѣ̀ и҆мꙋ́щыѧ, но сокрѡ́вища четверосїѧ́тєльнаѧ зарѧ́ми па́че сл҃нца ѡ҆сїѧва́юща, и҆ всѧ̑ чꙋ̑вствїѧ на̑ша проходѧ́щаѧ вонѧ́ми мѵ́рными ѡ҆благоꙋха́ющаѧ: ѻ҆ц҃ъ съ сн҃о́мъ, ма́ти съ ча́домъ, прославлѧ́ютъ бг҃а просла́вльшаго и҆̀хъ. Тѣ́мже ѹ҆се́рднѡ возопїе́мъ къ ни́мъ: бл҃гі́и на́ши застꙋ̑пницы, прїиди́те ко хрⷭ҇тꙋ̀ бг҃ꙋ, ѡ҆ на́съ молѧ́щесѧ да спасе́тъ дꙋ́шы на́шѧ.

<rubric>Гла́съ г҃.</rubric>

<red>П</red>рїиди́те славеносе́рбскагѡ наро́да собо́ри: прїиди́те ма́тери съ ча́ды, припаде́мъ ма́тери на́шей, ско́рой помо́щницѣ, прпⷣбной а҆нгели́нѣ, и҆ пѣ́сненными похвала́ми воспои́мъ ю҆̀, ꙗ҆́кѡ въ послѣ́днее вре́мѧ въ ма́терехъ просла́висѧ: таково́е сокро́вище ѿ ѹ҆тро́бы своеѧ̀ произне́сши, и҆́мже мы̀ дне́сь ѡ҆богати́хомсѧ: многоцѣле́бными тѣлесы̀ маѯі́ма бл҃же́ннагѡ, и҆ і҆ѡа́нна прпⷣбнагѡ, и҆ возопїи́мъ къ ни́мъ: ѽ прехва́льнїи, моли́тесѧ хрⷭ҇тꙋ̀ бг҃ꙋ ѡ҆ на́съ: да сп҃се́тъ дш҃ы на́шѧ.

<rubric>Гла́съ д҃.</rubric>

<red>В</red>есели́сѧ и҆ ликꙋ́й сѵ́рмїе со ѻ҆кре́стными страна́ми. Дне́сь бо предлага́етъ на́мъ трапе́зꙋ дх҃о́внꙋю, те́плый на́шъ застꙋ́пникъ і҆ѡа́ннъ де́спотъ, не бра́шно и҆ питїѐ, ни снѣ́дей тли́тельныхъ и҆мꙋ́щи, но слаждча́е ме́да, бл҃гоꙋха́нное є҆гѡ̀ тѣ́ло. Къ немꙋ́ же прини́кнꙋвше чꙋ̑вства на̑ша ѹ҆слади́мъ, дш҃є́внаѧ вкꙋ́пѣ, и҆ тѣлє́снаѧ: почерпа́юще вїно̀ весе́лїѧ, ѿ и҆сто́чника прⷭ҇нотекꙋ́щагѡ, и҆ мо́лимсѧ є҆мꙋ̀: да помо́литъ хрⷭ҇та̀ бг҃а, и҆ спасе́тъ дш҃ы на́шѧ.

<rubric>Гла́съ ѕ҃.</rubric>

<red>Б</red>г҃опрїѧ́тне пребога́те бл҃же́нне і҆ѡа́нне: ѿ ложе́снъ порожде́нїе ст҃о, бг҃ови нарече́нъ є҆сѝ, бл҃ги́ми дѣ́лы свѣ́тло ѹ҆краси́лсѧ є҆сѝ, млⷭ҇тынѧми, чистото́ю и҆ пра́вдою, сосꙋ́дъ ст҃а́гѡ дх҃а бы́лъ є҆сѝ: и҆́мже дѣ́йствꙋеши пресла̑внаѧ чꙋдеса̀, вѣ́рою приходѧ́щымъ къ ра́цѣ моще́й твои́хъ, и҆ мо́лишисѧ ѡ҆ дꙋша́хъ на́шихъ.

<rubric>Гла́съ з҃.</rubric>

<red>І҆</red>ѡа́нне бг҃овѣнча́нне, ты̀ ꙗ҆ви́лсѧ є҆сѝ цр҃е́й держа́ва свѣтоно́сна, во́ехъ похвала̀ всечⷭ҇тна, хрⷭ҇тїа́нъ всѣ́хъ побо́рникъ непобѣди́мъ: ѡ҆ ни́хже жи́въ сы́й дш҃ꙋ твою̀ полага́ѧ си́це и҆ по сме́рти не ѿстꙋ́пнѡ ѻ҆те́чество твоѐ сохранѧ́й, и҆ правосла̑внымъ во́емъ на́шимъ на а҆га́рѧны посо́бствꙋй, мл҃твами твои́ми.

<rubric>Гла́съ и҃.</rubric>

<red>К</red>ра́сна похвала̀ є҆сѝ и҆ весе́лїе землѝ се́рбскїѧ, и҆ ѹ҆краше́нїе ст҃ы́й хра́ме бж҃їѧ ма́тере, и҆мѣ́ѧ въ себѣ̀ мо́щи бл҃гочести́вагѡ стефа́на, и҆ маѯі́ма бл҃же́ннагѡ: прпⷣбныѧ а҆нгели́ны, і҆ѡа́нна првⷣнагѡ. Тѣ́мъ ра́достнѡ се́й пра́здникъ дх҃о́внѡ восхва́лимъ, и҆ пѣ́снми почти́мъ: и҆ мо́лимсѧ ꙗ҆́кѡ те́плымъ на́шимъ застꙋ́пникѡмъ, да мо́лѧтсѧ ѡ҆ дꙋша́хъ на́шихъ.

<rubric>Сла́ва, гла́съ є҃.</rubric>

<red>В</red>острꙋ́бимъ трꙋбо́ю пѣ́сней, и҆ гла́сомъ ра́достнагѡ весе́лїѧ пра́здникъ се́й воспои́мъ. Свы́ше бо нб҃са̀ ра́дꙋютсѧ, и҆ землѧ̀ весели́тсѧ, чл҃вѣ́кѡмъ же срⷣца и҆гра́ютъ. Цр҃їе стецы́тесѧ, кнѧ́зи дрꙋголю́бїе показꙋ́юще, рабы̑ влⷣкꙋ воспо́йте. Да дивѧ́тсѧ ꙗ҆зы́цы новода́ннѣй на́мъ блгⷣти. Да красꙋ́етсѧ ст҃а́ѧ цр҃ковь бж҃їѧ мт҃ре, и҆мѣ́ющи въ нача́лѣ сѷмеѡ́на и҆ са́ввꙋ ѹ҆твержде́нїе: напослѣ́докъ же стефа́на де́спота, и҆ прпⷣбнꙋю а҆нгели́нꙋ: ꙗ҆́же породи́ста на́мъ ро́ждїе вїногра́да сп҃се́ннагѡ, маѯі́ма бл҃же́ннагѡ, и҆ і҆ѡа́нна пра́ведна. Къ ни́мъ ѹ҆́бѡ припаде́мъ со слеза́ми, и҆ возопїе́мъ: ѽ те́плїи на́ши застꙋ̑пницы, и҆ ско́рїи помѡы́щницы: ѹ҆бѣди́те роди́тели своѧ̑, и҆ вкꙋ́пѣ ѹ҆моли́те влⷣкꙋ хрⷭ҇та̀: мона́хѡмъ и҆ бѣльцє́мъ, ста́рымъ и҆ ю҆́нымъ, мꙋ́жемъ и҆ жена́мъ, дꙋша́мъ спасе́нїе, и҆ тѣлѡ́мъ здра́вїе дарова́ти, и҆ ве́лїю млⷭ҇ть.

<rubric>И҆ ны́нѣ, бг҃оро́диченъ.</rubric>

<red>Х</red>ра́мъ и҆ две́рь є҆сѝ, пала́та и҆ прⷭ҇то́лъ цр҃е́въ, дв҃о всечⷭ҇тна́ѧ: є҆ю́же и҆зба́витель мо́й хрⷭ҇то́съ гдⷭ҇ь во тмѣ̀ спѧ́щымъ ꙗ҆ви́сѧ, сл҃нце сы́й пра́вды, просвѣти́ти хотѧ̀, ꙗ҆̀же созда̀ по ѻ҆́бразꙋ своемꙋ̀ рꙋко́ю свое́ю. Тѣ́мже всепѣ́таѧ, ꙗ҆́кѡ ма́тернее дерзнове́нїе къ немꙋ̀ стѧжа́вшаѧ, непреста́ннѡ молѝ спасти́сѧ дꙋша́мъ на́шимъ.

<rubric>На стїхо́внѣ, стїхи̑ры, гла́съ а҃.</rubric>

<podoben>Подо́бенъ: <incipit><red>Н</red>бⷭ҇ныхъ чи́нѡвъ:</incipit></podoben>

<red>П</red>а́че со́лнечныѧ лꙋчѝ просїѧ́лъ є҆сѝ пребл҃же́нне і҆ѡа́нне, се́рбскїѧ землѝ свѣти́ло ꙗ҆ви́лсѧ є҆сѝ, зна́менми же и҆ чꙋдесы̀ просвѣща́еши лю́ди твоѧ̑. Тѣ́мъ всѝ соше́дшесѧ хрⷭ҇та̀ воспое́мъ, спаса́ющагѡ на́съ ѿ бѣ́дъ, мл҃твами твои́ми ст҃е.

<rubric class="inline">Сті́хъ:</rubric> <incipit><red>П</red>рвⷣникъ ꙗ҆́кѡ фі́нїѯъ процвѣте́тъ:</incipit>

<red>С</red>вѣ́томъ бж҃е́ственнымъ ѡ҆блиста́ѧ, чꙋдодѣ́йствꙋеши непреста́ннѡ: цр҃ковь твою̀ зна́менми ѹ҆ѧснѧ́еши, и҆ лю́ди твоѧ̑ ѿ напа́стей и҆збавлѧ́еши, и҆ ра́достїю весели́ши. И҆ ны́нѣ хрⷭ҇та̀ бг҃а молѝ всехва́льне і҆ѡа́нне. Ѿ бѣ́дъ и҆зба́витисѧ дꙋша́мъ на́шимъ.

<rubric class="inline">Сті́хъ:</rubric> <red>Н</red>асажде́ни въ домꙋ̀ гдⷭ҇ни:

<red>З</red>емлѧ̀ ва́ша сѵ́рмїѧ, и҆ ли́къ бг҃осо́бранный, мона́си и҆ бѣльцы̀ чꙋдеса̀ твоѧ̑ вселе́ннѣй возвѣща́ютъ пребл҃же́нне: и҆ ст҃а́ѧ цр҃ковь бж҃їѧ мт҃ре красѧ́щисѧ, воспѣва́етъ велехва́льными пѣ́снми. Хрⷭ҇то́съ бо тѧ̀ свѣти́льника лю́демъ твои́мъ дарова̀, просвѣща́юща, и҆ ѡ҆свѧща́юща дꙋ́шы на́шѧ.

<rubric>Сла́ва, гла́съ ѕ҃.</rubric>

<red>П</red>рїиди́те ны́нѣ бл҃гоимени́тїи собо́ры, кра́сный ли́че и҆́ноческїй, съ бл҃гочести́выми людьмѝ, вкꙋ́пѣ же и҆ ст҃и́тели съ хрⷭ҇толюби́вымъ мно́жествомъ вои́нственныхъ чинѡ́въ, свѣ́тлѡ воспое́мъ пѣ́снми, новода́ннѣй на́мъ блгⷣти, ско́рагѡ предста́телѧ, и҆ те́плагѡ застꙋ́пника на́шегѡ, цр҃кве бж҃їѧ ма́тере и҆ ѹ҆краше́нїе, и҆ и҆́нокомъ ра́дованїе, и҆ землѝ се́рбскїѧ ѡ҆кормле́нїе, прїиди́те и҆ припаде́мъ є҆мꙋ̀ молѧ́щесѧ ꙗ҆́кѡ да ѹ҆бѣди́тъ роди́тели своѧ̑, да предста́нꙋтъ влⷣцѣ хрⷭ҇тꙋ̀ ѡ҆ на́съ молѧ́щесѧ, во є҆́же и҆ на́мъ сподо́битисѧ весе́лїѧ вѣ́чнагѡ.

<rubric>И҆ ны́нѣ, бг҃оро́диченъ:</rubric>

<red>Т</red>воре́цъ и҆ и҆зба́витель мо́й пречⷭ҇таѧ, хрⷭ҇то́съ гдⷭ҇ь, и҆зъ твои́хъ ложе́снъ проше́дъ, въ мѧ̀ ѡ҆болкі́йсѧ, пе́рвыѧ клѧ́твы а҆да́ма свободѝ тѣ́мже тѝ всечⷭ҇таѧ, ꙗ҆́кѡ бж҃їи мт҃ри же и҆ дв҃ѣ, вои́стиннꙋ, вопїе́мъ немо́лчнѡ, ра́дꙋйсѧ а҆́гг҃льски, ра́дꙋйсѧ влⷣчце: предста́тельство и҆ покро́ве, и҆ сп҃се́нїе дш҃ъ на́шихъ.

<rubric>Тропа́рь, гла́съ д҃.</rubric>

<red>Д</red>и́венъ творѧ́й пресла́внаѧ чꙋдеса̀, и҆ прославлѧ́ѧй по кончи́нѣ сла́вѧщыѧ тѧ̀ нетлѣ́ннаѧ тѣлеса̀ и҆̀хъ ꙗ҆влѧ́ѧ, и҆ чꙋдодѣ́йствїи лю́ди ѡ҆богаща́ѧ, во сла́вꙋ ст҃а́гѡ и҆́мене своегѡ̀. Дарова́нный на́мъ тѣ́ло ѹ҆го́дника своегѡ̀ і҆ѡа́нна, молѧ́щагосѧ ѡ҆ дꙋша́хъ на́шихъ. <rubric class="inline">Два́жды.</rubric>

<rubric class="inline">И҆</rubric> <incipit><red>Б</red>цⷣе дв҃о:</incipit> <rubric class="inline">Є҆ди́ножды.</rubric>



<rubric>На ѹ҆́трени, По а҃-й каѳі́смѣ, сла́ва, гла́съ д҃.</rubric>

<podoben>Подо́бенъ: <incipit><red>Ѹ҆</red>диви́сѧ і҆ѡ́сифъ:</incipit></podoben>

<red>К</red>расꙋ́йсѧ и҆ ликꙋ́й ст҃а́ѧ цр҃кве бж҃їѧ мт҃ре, въ не́йже лежи́тъ пречⷭ҇тно́е тѣ́ло і҆ѡа́нна првⷣнагѡ: и҆ всѣ̑мъ къ немꙋ̀ приходѧ́щымъ млⷭ҇тивнѡ подае́тъ разли̑чнаѧ и҆сцѣлє́нїѧ. Сегѡ̀ ра́ди и҆ мы̀ вопїе́мъ є҆мꙋ̀: мл҃твами ст҃е твои́ми и҆сцѣлѝ недꙋ́ги и҆ болѣ́зни на́шѧ, и҆ ѿ всѧ́кїѧ вражды̀ на́съ и҆зба́ви и҆ и҆скꙋше́нїй: да вѣ́рою и҆ любо́вїю па́мѧть твою̀ почита́емъ. <rubric class="inline">Два́жды.</rubric>

<rubric>Сла́ва, и҆ ны́нѣ, бг҃оро́диченъ.</rubric>

<red>Ѹ҆</red>диви́сѧ і҆ѡ́сифъ, є҆́же па́че є҆стества̀ зрѧ̀ и҆ внима́ше мы́слїю и҆́же на рꙋно̀ до́ждь, въ безсѣ́менномъ зача́тїи твое́мъ бцⷣе, кꙋпинꙋ̀ ѻ҆гне́мъ не ѡ҆пали́мꙋю, же́злъ а҆арѡ́новъ прозѧ́бшїй, и҆ свидѣ́тельствꙋѧ ѡ҆брꙋ́чникъ тво́й и҆ храни́тель, сщ҃е́нникѡмъ взыва́ше: дв҃а ражда́етъ, и҆ по рождествѣ̀ па́ки дв҃ою пребыва́етъ.

<rubric>По в҃-й каѳі́смѣ, сѣда́ленъ, гла́съ є҃.</rubric>

<podoben>Подо́бенъ: <incipit><red>С</red>обезнача́льное:</incipit></podoben>

<red>Ꙗ҆́</red>кѡ лꙋча̀ свѣтоза́рнаѧ ѿ за́пада прише́дъ, вселе́ннꙋю просвѣти́лъ є҆сѝ и҆ лю́ди ѻ҆те́чества твоегѡ̀ расточе́нныѧ собра́лъ є҆сѝ, пра́вдою и҆ ми́лостынею ст҃ы́ѧ трⷪ҇цы въ себѣ̀ до́мъ сотвори́лъ є҆сѝ: сегѡ̀ ра́ди и҆ по ѹ҆спе́нїи твое́мъ, ѿ мно́гихъ лѣ́тъ ѡ҆брѣто́шасѧ во гро́бѣ нетлѣ́нны мо́щи твоѧ̑. Тѣ́мъ же и҆ мы̀ припа́дающе мо́лимсѧ: молѝ хрⷭ҇та̀ бг҃а, грѣхѡ́въ ѡ҆ставле́нїе пода́ти слꙋжи́телємъ твои̑мъ, прославлѧ́ющымъ па́мѧть твою̀. <rubric class="inline">Два́жды.</rubric>

<rubric>Сла́ва, и҆ ны́нѣ, бг҃оро́диченъ.</rubric>

<red>Н</red>еискꙋсобра́чнаѧ невѣ́сто прⷭ҇нодв҃о, со прпⷣбными и҆ пра́ведными восхвалѧ́емъ тѧ̀, ꙗ҆́кѡ тобо́ю на́мъ вели̑чїѧ сотворѝ сн҃ъ тво́й и҆ бг҃ъ на́шъ, и҆́же въ ложесна̀ твоѧ̑ вмѣсти́тисѧ бл҃гоизво́ли, да ѿ ле́сти свободи́тъ ро́дъ на́шъ.

<rubric>По полѷеле́и сѣда́ленъ, гла́съ и҃.</rubric>

<podoben>Подо́бенъ: <incipit><red>П</red>овелѣ́нное та́йно:</incipit></podoben>

<red>Ѿ</red> млады́хъ ногте́й произбра̀ тѧ̀ гдⷭ҇ь въ нбⷭ҇ное селе́нїе бл҃горо́дне і҆ѡа́нне, ѿ вседержи́телѧ бг҃а нетлѣ́нныѧ по́чести воспрїѧ́лъ є҆сѝ, и҆ ѡ҆сїѧ́нъ є҆сѝ ѿ негѡ̀ бж҃е́ственнымъ свѣтозаре́нїемъ, и҆ вы́нꙋ насыща́ешисѧ ра́дости и҆ весе́лїѧ: тѣ́мже моли́сѧ за твоѐ ѻ҆те́чество, и҆ за всѧ̑ лю́ди въ правосла́вїи живꙋ́щыѧ, и҆ твоѧ̑ мо́щи вѣ́рою почита́ющыѧ. <rubric class="inline">Два́жды.</rubric>

<rubric>Сла́ва, и҆ ны́нѣ, бг҃оро́диченъ.</rubric>

<red>С</red>л҃нца разꙋ́мнагѡ родила̀ є҆сѝ пречⷭ҇таѧ, ѿ негѡ́же всѧ̑ ви̑димаѧ и҆ неви̑димаѧ просвѣща́ютсѧ, и҆ те́рнїе грѣхо́вное и҆скоренива́етсѧ. Тѣ́мъ и҆ а҆́зъ ѹ҆бо́гїй и҆ недосто́йный ра́бъ тво́й молю́сѧ тѝ: просвѣтѝ мра́къ дꙋшѝ моеѧ̀, и҆ сподо́би полꙋчи́ти млⷭ҇ть въ дн҃ь стра́шнагѡ и҆спыта́нїѧ, твои́ми мт҃рними къ немꙋ̀ мл҃твами.

<rubric>Степе́нна, а҃-й а҆нтїфѡ́нъ, д҃-гѡ гла́са.</rubric>

<rubric>Прокі́менъ, гла́съ д҃:</rubric>

<red>Ч</red>тⷭ҇на̀ пре́дъ гдⷭ҇емъ сме́рть прпⷣбныхъ є҆гѡ̀.

<rubric class="inline">Сті́хъ:</rubric> <red>Ч</red>то̀ возда́мъ гдⷭ҇ви ѡ҆ всѣ́хъ, ꙗ҆̀же воздаде́ ми; Є҆ѵⷢ҇лїе ѿ матѳе́а, зача́ло і҃.

<rubric>По н҃-мъ ѱалмѣ̀, стїхи́ра, гла́съ ѕ҃.</rubric>

<red>П</red>рїиди́те бг҃осо́браннїи правосла́вныхъ собо́ри, дх҃о́внѡ возвесели́мсѧ: ли́къ соста́вльше, рꙋка́ми воспле́щемъ, пѣ́снми похва́льными воспое́мъ: и҆ ст҃ы́мъ моще́мъ є҆гѡ̀ пристꙋпа́юще лобза́емъ, и҆ со слеза́ми мольбꙋ̀ смѣси́вше. Къ немꙋ̀ си́це рце́мъ: і҆ѡа́нне првⷣне, на́съ мона́хи и҆ бѣльцы̀, и҆́хже собра́лъ є҆сѝ здѣ̀, соберѝ и҆ та́мѡ въ црⷭ҇твїи нбⷭ҇нѣмь.

<rubric>Канѡ́нъ бцⷣѣ со і҆рмосо́мъ на ѕ҃, гла́съ и҃. И҆ ст҃о́мꙋ два̀ канѡ́на на и҃.</rubric>

<rubric>Канѡ́нъ, гла́съ а҃.</rubric>

## Пѣ́снь а҃.

<rubric class="inline">І҆рмо́съ:</rubric> <irmos><red>Л</red>ю́тыѧ рабо́ты и҆зба́вльсѧ і҆и҃ль, непроходи́мое про́йде ꙗ҆́кѡ сꙋ́шꙋ, врага̀ зрѧ̀ потоплѧ́ема, пѣ́снь ꙗ҆́кѡ бл҃годѣ́телю пое́тъ бг҃ꙋ, чꙋдодѣ́ющемꙋ мы́шцею высо́кою: ꙗ҆́кѡ просла́висѧ.</irmos>

<red>П</red>рїиди́те ны́нѣ предпра́зднственнаѧ возгласи́мъ, съ волхвы̀ хрⷭ҇тꙋ̀ да́ры принесе́мъ, и҆ со а҆́гг҃ли возопїе́мъ: ст҃ъ є҆сѝ гдⷭ҇и.

<red>Ѻ҆</red>ц҃а̀ ва́шегѡ по ѿше́ствїи, бл҃гочести́вагѡ стефа́на де́спота, мт҃и ва́ша а҆нгели́на прпⷣбнаѧ, наказꙋ́ющи ва́съ жа́лостнѡ ва́мъ гл҃го́лаше: ны́нѣ ча́дца моѧ̑ ѻ҆ц҃ъ ва́шъ къ бг҃ꙋ пресели́сѧ, кто̀ ѿ ны́нѣ воско́рмитъ вы̀; то́чїю надѣ́йтесѧ на гдⷭ҇а бг҃а, не забꙋ́детъ бо свои́хъ рабѡ́въ, ѻ҆ба́че ѹ҆чи́тесѧ со а҆́гг҃ли зва́ти: сла́ва въ вы́шнихъ бг҃ꙋ.

<red>В</red>о смире́нїи ꙗ҆́кѡ въ цвѣ́тѣ, премꙋ́дростїю и҆ ра́зꙋмомъ ѻ҆́троцы ѹ҆кра́шени и҆сполни́тели ꙗ҆ви́шасѧ, послꙋша́нїемъ и҆ покоре́нїемъ мт҃ри свое́й, ꙗ҆́кѡ вѣнцы̀ свѣ́тлыми ѹ҆краша́хꙋсѧ, за́пѡвѣди хрⷭ҇та̀ бг҃а и҆сполнѧ́юще, вопїѧ́хꙋ: сла́ва въ вы́шнихъ бг҃ꙋ.

<rubric class="inline">Бг҃оро́диченъ:</rubric> <red>А҆́</red>ще и҆ є҆ди́нъ разꙋмѣва́етсѧ лице́мъ є҆мманꙋ́илъ, но є҆стество́мъ сꙋгꙋ́бъ: сего̀ двѣ̀ возвѣща́емъ въ не́мъ вѡ́ли и҆ дѣ̑йства. Є҆го́же роди́тельницꙋ бцⷣꙋ и҆сповѣ́дꙋемъ, и҆ съ не́ю вопїе́мъ: сла́ва въ вы́шнихъ бг҃ꙋ.

## И҆́нъ канѡ́нъ, гла́съ и҃.

## Пѣ́снь а҃.

<rubric class="inline">І҆рмо́съ:</rubric> <irmos><red>В</red>о́дꙋ проше́дъ ꙗ҆́кѡ сꙋ́шꙋ, и҆ є҆гѵ́петскагѡ ѕла̀ и҆збѣжа́въ, і҆и҃льтѧнинъ вопїѧ́ше: и҆зба́вителю и҆ бг҃ꙋ на́шемꙋ пои́мъ.</irmos>

<red>Л</red>иковствꙋ́юще пѣ́снми, бл҃гочести́вагѡ і҆ѡа́нна де́спота, соше́дшесѧ дне́сь по достоѧ́нїю восхва́лимъ, ꙗ҆́кѡ мно́гихъ чꙋде́съ пода́телѧ ѻ҆би́льна, мо́литсѧ бо ѡ҆ на́съ гдⷭ҇ви. Тѣ́мъ и҆ мы̀ съ ни́мъ возопїе́мъ: сла́ва смотре́нїю твоемꙋ̀ гдⷭ҇и.

<red>Ѹ҆́</red>гринъ ѻ҆́нъ, а҆́ще и҆ и҆новѣ́ренъ бѧ́ше, но є҆гда̀ ви́дѣ ва́съ ѻ҆́троцы пребл҃же́ннїи, жа́лꙋѧ сиро́тства ва́шегѡ, ра́достнѡ ва́съ прїе́млетъ, и҆ подае́тъ ва́мъ сѵ́рмїю во ѡ҆бдержа́нїе, и҆ зрѧ̀ крастотꙋ̀ лица̀ ва́шегѡ диви́тсѧ: краснѣ́йши же дꙋше́ю вои́стиннꙋ ꙗ҆ви́стесѧ, ѽ пребл҃же́ннїи! Тѣ́мъ съ ва́ми воспое́мъ: сла́ва смотре́нїю твоемꙋ̀ гдⷭ҇и.

<red>В</red>елмѝ тѧ̀ хра́бра и҆ ѻ҆рꙋжено́сна на сопроти̑вныѧ бг҃ъ показа̀, ѿгонѧ̀ и҆̀хъ ѿ ста́да твоегѡ̀ ꙗ҆́кѡ во́лки сꙋрѡ́выѧ, соблюда́ѧ лю́ди ѻ҆ч҃ества твоегѡ̀ невре́ждени, и҆ ны́нѣ мо́лимъ тѧ̀ пребл҃же́нне і҆ѡа́нне, сохранѝ и҆ на́съ слꙋжи́тєли твоѧ̑ ѿ нахожде́нїй ча́дъ а҆га́рѧнскихъ, да всѝ пѣ́снь пое́мъ: сла́ва смотре́нїю твоемꙋ̀ гдⷭ҇и.

<rubric class="inline">Бг҃оро́диченъ:</rubric> <red>А҆</red>лава́стръ чⷭ҇таѧ мы́сленный ты̀ є҆сѝ, мѵ́ра и҆злїѧ́вшагосѧ на зе́млю съ нбⷭ҇ѐ, и҆ менѐ ны́нѣ бл҃гоꙋха́нїѧ и҆спо́лни, да воспою̀ пѣ́снь: чꙋ̑днаѧ дѣла̀ тобо́ю сотворѝ сн҃ъ тво́й и҆ бг҃ъ, пречⷭ҇таѧ дв҃о.

<rubric>Катава́сїа, гла́съ а҃:</rubric>

<red>С</red>пасѐ лю́ди:

## Пѣ́снь г҃.

<rubric class="inline">І҆рмо́съ:</rubric> <irmos><red>Н</red>е мꙋ́дростїю и҆ бога́тствомъ да хва́литсѧ сме́ртный свои́мъ, но вѣ́рою гдⷭ҇нею правосла́вно взыва́ѧ хрⷭ҇тꙋ̀ бг҃ꙋ, и҆ поѧ̀ прⷭ҇нѡ: на ка́мени твои́хъ за́повѣдей ѹ҆тверди́ мѧ влⷣко.</irmos>

<red>С</red>тефа́нъ де́спотъ роди́тель тво́й, бг҃ꙋ хотѧ́щꙋ ѿ житїѧ̀ сегѡ̀ ѿхо́дитъ, тебѐ ꙗ҆́кѡ а҆́гнѧ неѕло́бивое въ чꙋ́ждемъ ста́дѣ ѡ҆ставлѧ́етъ: ты́ же ст҃е хрⷭ҇та̀ бг҃а любѧ̀, и҆ мт҃ре твоеѧ̀ за́пѡвѣди сохранѧ́ѧ наказа́нїемъ до́брѣ ѹ҆твержда́емъ, непреста́ннѡ бг҃ꙋ поѧ̀, ст҃ъ є҆сѝ гдⷭ҇и.

<red>П</red>ома́занникъ ри́мскїѧ держа́вы а҆́ще и҆ восхотѣ̀, но не возмо́же ва́съ ѹ҆держа́ти, ѿ полꙋче́ннагѡ ва́мъ пꙋтеше́ствїѧ, бг҃ꙋ є҆мꙋ̀ возбранѧ́ющꙋ: но съ ми́ромъ и҆ дармѝ ѿпꙋще́нїе ва́мъ да́рꙋетъ. Вы́ же пꙋтеше́ствїе творѧ́ще, и҆ бг҃а бл҃годарѧ́ще поетѐ: ст҃ъ є҆сѝ гдⷭ҇и.

<red>Л</red>юбо́вїю приходѧ́щимъ къ ра́цѣ моще́й ва́шихъ и҆́нокѡмъ и҆ бѣльце́мъ, бл҃гочести́ве стефа́не, маѯі́ме пребл҃же́нне, а҆нгели́но прпⷣбнаѧ, и҆ і҆ѡа́нне пра́ведне, дꙋша́мъ сп҃се́нїе, и҆ тѣлесе́мъ здра́вїе, всѣ́мъ на́мъ дарова́ти мо́лимсѧ къ бг҃ꙋ ва́шими мл҃твами, съ ва́ми вопїе́мъ ст҃ъ є҆сѝ гдⷭ҇и.

<rubric class="inline">Бг҃оро́диченъ:</rubric> <red>Є҆</red>го́же трепе́щетъ чⷭ҇таѧ, всѧ́кое созда́нїе, сего̀ на рꙋкꙋ̀ и҆мѣ́ла є҆сѝ, за млⷭ҇рдїе на́съ ра́ди млⷣнца бы́вша: сегѡ̀ молѝ спасти́сѧ всѣ́мъ вѣ́рою зовꙋ́щымъ ст҃ъ є҆сѝ гдⷭ҇и.

## И҆́нъ.

<rubric class="inline">І҆рмо́съ:</rubric> <irmos><red>Н</red>бⷭ҇нагѡ крꙋ́га верхотво́рче гдⷭ҇и, и҆ цр҃кве зижди́телю, ты̀ менѐ ѹ҆твердѝ въ любвѝ твое́й, жела́нїй кра́ю, вѣ́рныхъ ѹ҆твержде́нїе, є҆ди́не чл҃вѣколю́бче.</irmos>

<red>Т</red>ебѐ ѿню́дъ невозмо́же бл҃же́нне, ничто́же ѿ правосла́вїѧ ѿлꙋчи́ти, ни сиро́тство роди́телей, ни чꙋжестра́нствїе, нижѐ цвѣ́тъ ю҆́ности, стра́хъ бж҃їй въ срⷣцѣ твое́мъ и҆мѣ́ѧ, послѣ́довалъ є҆сѝ стопа́мъ роди́телей твои́хъ: до́йде и҆ пости́же съ ни́ми вкꙋ́пѣ во дворы̀ гдⷭ҇ни, веселѧ́сѧ вопїѧ̀: сп҃се́ мѧ десни́ца твоѧ̀ гдⷭ҇и.

<red>Ꙗ҆́</red>кѡ бг҃ꙋ и҆зво́лившꙋ просла́вити ст҃ы̑ѧ своѧ̑, та́кѡ и҆ просла́ви ю҆́ноша нѣ́кїй на ѻ҆дрѣ̀ слежа́ше ѻ҆́смь лѣ́тъ, ѿ врачє́въ и҆сцѣле́нїѧ неполꙋчѝ, слы́ша зна́менїѧ и҆ чꙋдеса̀ дѣ́ема тобо́ю пребл҃же́нне, ѻ҆ц҃ꙋ̀ и҆ мт҃ри гл҃аше: неси́те мѧ̀ къ мо́щемъ првⷣнагѡ і҆ѡа́нна, да и҆ а҆́зъ насы́щꙋсѧ ꙗ҆́кѡ пе́съ, ѿ крꙋпи́цъ па́дающихъ ѿ трапе́зы бога́тагѡ. Ѽле зна́менїй и҆ чꙋде́съ дѣ́емыхъ! Є҆щѐ є҆мꙋ̀ во врата̀ цр҃кве бг҃ома́тере внесе́нꙋ бы́вшꙋ, здра́въ бы́сть, ꙗ҆́кѡ и҆ не болѣ̀, ве́лїимъ гла́сомъ возопѝ: мл҃твами првⷣнагѡ і҆ѡа́нна, сп҃се́ мѧ десни́ца твоѧ̀ гдⷭ҇и.

<red>Н</red>ы́нѣ весе́лїѧ и҆спо́лнисѧ хра́мъ бг҃ома́тере, въ не́мже лежи́тъ сокро́вище неги́блемо, тѣ́ло бл҃же́ннагѡ, чꙋдесы̀ ѹ҆дивлѧ́емо: всѝ ѹ҆́бѡ приближа́ющесѧ къ ра́цѣ моще́й є҆гѡ̀ съ вѣ́рою, и҆сцѣле́нїѧ да́ры прїе́млютъ, здра́ви ѿхо́дѧтъ; и҆ бг҃а бл҃годарѧ́ще пою́тъ: сп҃сѐ на́съ десни́ца твоѧ̀ гдⷭ҇и.

<rubric class="inline">Бг҃оро́диченъ:</rubric> <red>И҆</red>зба́ви на́съ гее́нны, и҆ всѧ́кагѡ преще́нїѧ въ ча́съ сꙋда̀ рабы̑ твоѧ̑ пренепоро́чнаѧ, и҆ прича́стники сотворѝ сн҃а и҆ бг҃а твоегѡ̀ црⷭ҇твїю, да всѝ пое́мъ є҆мꙋ̀: сп҃сѐ на́съ десни́ца твоѧ̀ гдⷭ҇и.

<rubric>Сѣда́ленъ, гла́съ д҃.</rubric>

<podoben>Подо́бенъ: <incipit><red>С</red>ко́рѡ предварѝ:</incipit></podoben>

<red>Ꙗ҆́</red>кѡ цвѣ́тъ прекра́сенъ процвѣ́лъ є҆сѝ во ѻ҆ч҃ествїи твое́мъ бл҃горо́дне і҆ѡа́нне, и҆́маши бо мо́щи твоѧ̑ пребыва́ющыѧ во хра́мѣ бж҃їѧ ма́тере, и҆ лежа́щыѧ въ чⷭ҇тнѣ́й ра́цѣ, цѣ́лы, невреди́ми ꙗ҆́кѡ кри́нъ бл҃гоꙋха́нный, и҆ ꙗ҆́кѡ кі́тра доброво́ннаѧ, ѡ҆бл҃гоꙋха́ющаѧ всѧ̀ приходѧ́щыѧ къ ни́мъ съ вѣ́рою, и҆ и҆сцѣле́нїй да́ры не возбра́нно подава́ющыѧ: и҆ ны́нѣ не забꙋ́ди рабы̀ твоѧ̀ мо́лимсѧ. <rubric class="inline">Два́жды.</rubric>

<rubric>Сла́ва, и҆ ны́нѣ, бг҃оро́диченъ.</rubric>

<red>Ꙗ҆́</red>же ѿ всѣ́хъ родѡ́въ пред̾избра́ннаѧ, ѿ всѣ́хъ прⷪ҇ро́кѡвъ пронарече́ннаѧ, и҆ ѿ всѣ́хъ чл҃вѣ̑къ препросла́вленнаѧ, и҆ ѿ а҆́гг҃лъ ѹ҆дивлѧ́ема, мт҃и бг҃а вы́шнѧгѡ, ѹ҆дивѝ на ны̀ млⷭ҇ть твою̀. Ѹ҆молѝ сн҃а твоегѡ̀, и҆ бг҃а на́шегѡ, и҆зба́витисѧ на́мъ ѿ всѧ́кагѡ ѕла̀, да тѧ̀ непреста́ннѡ ꙗ҆́кѡ мт҃рь бж҃їю велича́емъ.

## Пѣ́снь д҃.

<rubric class="inline">І҆рмо́съ:</rubric> <irmos><red>С</red>лы́ша дре́вле а҆ввакꙋ́мъ хрⷭ҇тѐ чꙋ́дный тво́й слꙋ́хъ, и҆ стра́хомъ взыва́ше: ѿ ю҆́га бг҃ъ прїи́детъ, и҆ ст҃ы́й ѿ горы̀ приѡсѣне́нныѧ ча́щи, спастѝ пома́занныѧ, сла́ва си́лѣ твое́й гдⷭ҇и.</irmos>

<red>К</red>расꙋ́йсѧ цр҃кви бж҃їѧ, ликовствꙋ́йте се́рбстїи наро́ди, бг҃осо́бранный ли́че зрѧ́ще ве́щь ди́внꙋ и҆ прекра́снꙋ въ цр҃кви бж҃їѧ ма́тере лежа́щꙋ, мо́щи бг҃опросла́вленныхъ де́спѡтъ, ѻ҆ц҃ъ съ сн҃ы, ма́ти съ ча́ды мо́лѧтсѧ бо непреста́ннѡ ѡ҆ лю́дехъ свои́хъ ꙗ҆́кѡ чадолю́бцы, и҆ ѻ҆би́тель свою̀ сохранѧ́ютъ ѿ всѧ́кїѧ напа́сти, тѣ́мъ и҆ мы̀ пѣ́снь воспое́мъ: сла́ва си́лѣ твое́й гдⷭ҇и.

<red>А҆́</red>ще и҆ посредѣ̀ и҆ноѧзы́чныхъ ѹ҆чи́телей водворѧ́ешисѧ бг҃облаже́нне, но правосла́вїѧ ѻ҆ч҃ескагѡ николи́же погрѣшѝ, бг҃ꙋ сохранѧ́ющꙋ тѧ̀, до́ндеже жела́емый гла́съ полꙋчи́лъ є҆сѝ, вни́ди ра́бе въ ра́дость гдⷭ҇а твоегѡ̀, томꙋ̀ и҆ мы̀ надѣ́емсѧ зовꙋ́ще: сла́ва си́лѣ твое́й гдⷭ҇и.

<red>Н</red>и са́на вели́чество, ни во́инственное попече́нїе, нижѐ бра́чное совокꙋпле́нїе возмо́же тебѐ ѿдали́ти ѿ любвѐ хрⷭ҇то́вы, пра́вагѡ пꙋтѝ держа́сѧ не ѿстꙋ́пнѡ, до́ндеже вше́лъ є҆сѝ въ ра́йскаѧ селе́нїѧ, и҆дѣ́же првⷣникъ совокꙋпле́нїѧ, веселѧ́сѧ съ роди́тели твои́ми. Тѣ́мже и҆ мы̀ мо́лимсѧ бл҃же́нне і҆ѡа́нне: помѧни́те и҆ на́съ во весе́лїи гдⷭ҇а своегѡ̀, да всѝ вопїе́мъ: сла́ва си́лѣ твое́й гдⷭ҇и.

<rubric class="inline">Бг҃оро́диченъ:</rubric> <red>Ѽ</red> преꙋкраше́нна добро́тою добродѣ́телей бг҃ома́ти чⷭ҇таѧ, со бл҃гочести́вымъ стефа́номъ, и҆ маѯі́момъ бл҃же́ннымъ, а҆нгели́ною прпⷣбною, и҆ і҆ѡа́нномъ првⷣнымъ, молѝ ѡ҆ на́съ є҆гѡ́же родила̀ є҆сѝ хрⷭ҇та̀, чл҃вѣколю́бца бг҃а, и҆зба́витисѧ на́мъ ѿ всѧ́кагѡ ѕла̀, да всѝ пое́мъ є҆мꙋ̀: сла́ва си́лѣ твое́й гдⷭ҇и.

## И҆́нъ.

<rubric class="inline">І҆рмо́съ:</rubric> <irmos><red>Т</red>ы̀ моѧ̀ крѣ́пость гдⷭ҇и, ты̀ моѧ̀ и҆ си́ла, ты̀ мо́й бг҃ъ, ты̀ моѐ ра́дованїе, не ѡ҆ста́вль нѣ́дра ѻ҆́тча, и҆ на́шꙋ нищетꙋ̀ посѣти́въ. Тѣ́мъ съ прⷪ҇ро́комъ а҆ввакꙋ́момъ зовꙋ́ ти: си́лѣ твое́й сла́ва человѣколю́бче.</irmos>

<red>Р</red>ꙋ́цѣ твоѝ пребл҃же́нне и҆мѣ́ѧ просте́ртѣ къ тре́бꙋющымъ, и҆ маломѡ́щныѧ застꙋпа́ѧ, бога́тство твоѐ во ѹ҆тро́бы ни́щихъ блага́ѧ, ѿѻнꙋ́дꙋже тѧ̀ богатода́вецъ хрⷭ҇то́съ сꙋгꙋ́бою мздо́ю ѡ҆богатѝ и҆ дарова̀ тебѣ̀ съ роди́тели твои́ми вѣ́чное наслажде́нїе. Моли́тесѧ ст҃і́и, та́мѡ и҆ на́мъ съ ва́ми ѹ҆лꙋчи́ти ма́лое ѹ҆тѣше́нїе, да всѝ пое́мъ, ди́венъ бг҃ъ во ст҃ы́хъ свои́хъ.

<red>Н</red>аказꙋ́ѧ словесы̀ твоѧ̑ лю́ди пребл҃же́нне, и҆ бди́те моли́тесѧ гл҃ѧ, и҆ внима́йте, невѣ́мы бо въ ко́й ча́съ та́ть прїи́детъ: крѣ́пкѡ ста́немъ непощади́мъ пло́ти на́шеѧ, проти́вꙋ бра́ни бори́телѧ ѡ҆полчи́мсѧ, бг҃а помо́щника призове́мъ, да держа́вꙋ ѻ҆те́чества на́шегѡ сохрани́тъ, сохранѝ и҆ на́съ ст҃е мл҃твами твои́ми, пою́щыѧ: ди́венъ бг҃ъ во ст҃ы́хъ свои́хъ.

<red>Є҆</red>щѐ ѿ ю҆́ности ст҃е бг҃а любѧ̀, того̀ и҆щѧ̀, того̀ гонѧ̀ до́ндеже и҆ пости́глъ є҆сѝ, и҆ то́й тѧ̀ во весе́лїе прїѧ́тъ, и҆ ѻ҆би́тель въ тебѣ̀ дх҃а ст҃а́гѡ сотворѝ, и҆ просла́ви во вселе́ннѣй чꙋдесы̀, въ хвалꙋ̀ и҆ ѹ҆вѣре́нїе ро́дꙋ на́шемꙋ. Да всѝ вопїе́мъ: ди́венъ бг҃ъ во ст҃ы́хъ свои́хъ.

<rubric class="inline">Бг҃оро́диченъ:</rubric> <red>Д</red>и́вный и҆ прекра́сный ли́че, ст҃а́ѧ и҆ бг҃оизбра́ннаѧ четвери́це, мы̀ смире́ннїи слꙋжи́тели ва́ши мо́лимсѧ, съ бцⷣею и҆ а҆рха́гг҃ломъ гаврїи́ломъ моли́тесѧ хрⷭ҇тꙋ̀ бг҃ꙋ, и҆зба́витисѧ на́мъ безго́дныѧ болѣ́зни, и҆ го́ркїѧ сме́рти: да тѧ̀ непреста́ннѡ ма́терь бж҃їю, въ пѣ́снехъ велича́емъ.

## Пѣ́снь є҃.

<rubric class="inline">І҆рмо́съ:</rubric> <irmos><red>С</red>вѣ́тъ тво́й незаходи́мый возсїѧ́й хрⷭ҇тѐ въ срⷣца̀ вѣ́рнѡ пою́щихъ тѧ̀, ми́ръ подава́ѧ на́мъ, па́че ѹ҆ма̀. Тѣ́мъ ѿ но́щи невѣ́дѣнїѧ, ко дню̀ свѣ́томъ твои́мъ текꙋ́ще славосло́вимъ тѧ̀ чл҃колю́бче.</irmos>

<red>Ѽ</red> бг҃ода́ннагѡ ва́мъ ра́зꙋма ст҃і́и: чꙋ̑дныѧ гра́ды и҆ страны̀ проходѧ́ще ѿ мѣ́ста на мѣ́сто, ꙗ҆́коже и҆ногда̀ дре́внїй і҆и҃ль по пꙋсты́ни бг҃ꙋ ва́съ сохранѧ́ющꙋ, ѿню́дъ непогрѣши́сте ѻ҆те́ческагѡ преда́нїѧ, до́ндеже и҆зво́ли бг҃ъ просла́вити зе́млю и҆ лю́ди ѻ҆те́чества ва́шегѡ: земны́мъ бо црⷭ҇твомъ, нбⷭ҇ное воспрїѧ́сте, и҆ со а҆́гг҃ли непреста́ннѡ ликꙋ́ете, и҆ на́съ та́мѡ не забꙋ́дите, вѣ́рою воспѣва́ющихъ вы̀.

<red>С</red>е́й бл҃же́нный ревнꙋ́ѧ и҆ поревнова̀, по лю́дехъ ѻ҆те́чества своегѡ̀ бг҃а николи́же ѿстꙋпа́ѧ, дн҃ь и҆ но́щь, мл҃твами и҆ млⷭ҇тынѧми себѐ томꙋ̀ приводѧ̀: то́й тѧ̀ и҆ прїѧ́тъ и҆ сотворѝ въ тебѣ̀ ѻ҆би́телище ст҃о́мꙋ дх҃ꙋ. Сподо́би и҆ на́съ дх҃а ст҃а́гѡ, мл҃твами ст҃е твои́ми, вѣ́рою воспѣва́ющихъ тѧ̀.

<red>Ѽ</red> та́ко бг҃ꙋ и҆зво́лившꙋ! Геѡ́ргїй старѣ́й бра́тъ тво́й ѡ҆стриза́етъ власы̀ своѧ̑, мт҃ри и҆ всѣ̑мъ лю́демъ, и҆ тебѣ̀ пребл҃же́нне, и҆зво́ли лꙋ́чше рабо́тати бг҃ꙋ, не́жели и҆мѣ́ти вре́меннꙋю сегѡ̀ мі́ра сла́дость: сегѡ̀ ра́ди ѡ҆брѣ́те на нбⷭ҇ѣ́хъ ра́дость, и҆ на́съ та́мѡ не забꙋ́ди ст҃е, вѣ́рою воспѣва́ющихъ тѧ̀.

<rubric class="inline">Бг҃оро́диченъ:</rubric> <red>Ѽ</red> лозо̀ дх҃омъ ст҃ы́мъ насажде́нна: ѽ четвери́це бг҃оизбра́ннаѧ: мо́щи бо ва́шѧ ст҃осїѧ́тельны мно́га зна́менїѧ и҆ чꙋдеса̀ содѣва́ютъ въ хра́мѣ бг҃ома́тере: съ не́юже и҆ со а҆рха́гг҃ломъ гаврїи́ломъ, моли́тесѧ чл҃колю́бцꙋ бг҃ꙋ ѡ҆ на́съ, да въ ми́рѣ пое́мъ и҆зъ неѧ̀ ро́ждшагосѧ гдⷭ҇а.

## И҆́нъ.

<rubric class="inline">І҆рмо́съ:</rubric> <irmos><red>В</red>скꙋ́ю мѧ̀ ѿри́нꙋлъ є҆сѝ ѿ лица̀ твоегѡ̀, свѣ́те незаходи́мый, и҆ покры́ла мѧ̀ є҆́сть чꙋжда́ѧ тьма̀ ѻ҆каѧ́ннаго. Но ѡ҆брати́ мѧ, и҆ къ свѣ́тꙋ за́повѣдей твои́хъ пꙋти̑ моѧ̑ напра́ви, молю́сѧ.</irmos>

<red>И҆</red> нехотѧ́щꙋ тѝ бл҃же́нне і҆ѡа́нне, деспо́тства са́нъ врꙋча́етсѧ тѝ. Ты́ же ст҃е ꙗ҆́кѡ во́инъ крѣ́покъ ѻ҆бою́дꙋ ѻ҆́стрымъ ѡ҆рꙋ́жїемъ на а҆га́рѧны хра́брствꙋѧ, и҆ влⷣцѣ хрⷭ҇тꙋ̀ безлѣ́ностнѡ рабо́таѧ, своегѡ̀ ѻ҆ч҃ества лю́ди ѿ бѣ́дъ и҆збавлѧ́ѧ, и҆ на́съ къ нбⷭ҇номꙋ црⷭ҇твїю направлѧ́ѧ да всѝ зове́мъ: чꙋ́дна дѣла̀ твоѧ̀ гдⷭ҇и.

<red>Н</red>ичто́же возмо́же ва́съ премѣни́ти ѿ бг҃ода́ннагѡ ва́мъ ра́зꙋма, и҆ бл҃гоче́стїѧ, ѽ бг҃обл҃же́ннїи: ни чꙋждестра́нствїѧ хожде́нїе, ни и҆носла́вныхъ вели́чество, но ꙗ҆́кѡ а҆дама́нти тве́рдїи соблюдо́сте тѣлеса̀ ва́ша чи́ста. Тѣ́мже и҆ трⷪ҇цы ст҃ы́ѧ жили́ще въ себѣ̀ сотвори́сте, и҆ блгⷣть ст҃а́гѡ дх҃а всели́сѧ въ ва́съ, и҆ си́ла бж҃їѧ дѣ́йствꙋетъ ва́ми. Тѣ́мже мо́лимсѧ: и҆ ѡ҆ на́съ моли́тесѧ ст҃ѣ́й трⷪ҇цѣ ꙗ҆́кѡ те́плїи на́ши застꙋ̑пницы, да всѝ зове́мъ: чꙋ́дна дѣла̀ твоѧ̑ гдⷭ҇и.

<red>И҆́</red>хже ѻ҆́ко неви́дѣ, ѹ҆́хо неслы́ша, и҆ на се́рдце чл҃кꙋ невзыдо́ша, ꙗ҆̀же ѹ҆гото́ва бг҃ъ лю́бѧщымъ є҆гѡ̀, ва́мъ сїѧ̑ дарова́нна бы́ша, ѽ бл҃гочести́ве стефа́не, пребл҃же́нне маѯі́ме, а҆нгели́но прпⷣбнаѧ и҆ і҆ѡа́нне првⷣне, мо́лимсѧ и҆ мы̀ полꙋчи́ти грѣхѡ́въ проще́нїе. Дꙋ́шъ сп҃се́нїе, и҆ тѣле́съ здра́вїе, и҆́нокѡмъ и҆ бѣльцє́мъ, и҆ всѣ̑мъ приходѧ́щымъ къ ра́цѣ моще́й ва́шихъ, да всѝ зове́мъ: чꙋ́дна дѣла̀ твоѧ̑ гдⷭ҇и.

<rubric class="inline">Бг҃оро́диченъ:</rubric> <red>В</red>сѝ къ водѣ̀ медото́чнагѡ твоегѡ̀ и҆сто́чника бцⷣе дв҃о, є҆ди́на ра́досте ро́да на́шегѡ притека́емъ зовꙋ́ще прест҃а́ѧ: ми́ръ и҆спросѝ цр҃квамъ твои́мъ, да всѝ сн҃ꙋ твоемꙋ̀ зове́мъ: чꙋ́дна дѣла̀ твоѧ̑ гдⷭ҇и.

## Пѣ́снь ѕ҃.

<rubric class="inline">І҆рмо́съ:</rubric> <irmos><red>В</red>е́сь ѿ страсте́й безмѣ́рныхъ содержꙋ́сѧ, и҆ ки́томъ ѕо́лъ снизпадо́хъ, но возведѝ и҆зъ и҆стлѣ́нїѧ мѧ̀ бж҃е, ꙗ҆́коже пре́жде і҆ѡ́нꙋ, и҆ вѣ́рою безстра́стїе мѝ да́рꙋй, ꙗ҆́кѡ да во гла́сѣхъ хвале́нїѧ и҆ сп҃се́нїѧ дх҃омъ пожрꙋ́ ти.</irmos>

<red>Л</red>икꙋ́й сѵ́рмїе страно̀ се́рбскаѧ, весели́сѧ ст҃а́ѧ митропо́лїе, хра́ме бж҃їѧ ма́тере красꙋ́йсѧ, положе́нїемъ ст҃ы́хъ моще́й стефа́на бл҃гочести́вагѡ, маѯі́ма бл҃же́ннагѡ, а҆нгели́ны прпⷣбныѧ, і҆ѡа́нна првⷣнагѡ, мо́лѧтсѧ бо ѡ҆ лю́дехъ свои́хъ ꙗ҆́кѡ ѻ҆течестволю́бцы, да въ ми́рѣ пѣ́снь пое́мъ: сла́ва бг҃ꙋ сотво́ршемꙋ пресла́внаѧ.

<red>А҆</red>га́рѧнинъ нѣ́кїй бѧ́ше бѣснꙋ́ѧсѧ, жи́въ во чре́вѣ є҆гѡ̀ валѧ́шесѧ: мно́гїѧ бѣды̀ и҆ трꙋды̀ на тѣ́ло є҆гѡ̀ нанесѐ, мно́жицею бо на землѝ лежа̀, ꙗ҆́кѡ ме́ртвъ зрѧ́шесѧ: приве́дше же є҆гѡ̀ къ ра́цѣ моще́й ва́шихъ. Ѽ преди́внаѧ четвери́це! Ѻ҆́нъ а҆́ще и҆ невѣ́ренъ, ѻ҆ба́че рыда́ѧ бѧ́ше пла́часѧ. Вы́ же ст҃і́и ꙗ҆́кѡ богатода́вцы и҆ псо́мъ невозбра́нно ѿ крꙋпи́цъ ст҃ы́ѧ ва́шеѧ трапе́зы, и҆ неща́днѡ подае́те, та́ко и҆ а҆га́рѧнинꙋ ско́рое и҆сцѣле́нїе. Ѻ҆́нъ же здра́въ бы́въ возопѝ: нѣ́сть вѣ́ры, па́че вѣ́ры хрⷭ҇тїа́нскїѧ. Сла́вы же ра́ди земны́ѧ не возлюбѝ нбⷭ҇ныѧ, ѻ҆ба́че бѧ́ше поѧ̀: сла́ва бг҃ꙋ сотво́ршемꙋ чꙋдеса̀ пресла̑внаѧ.

<red>Д</red>и́внѡ дре́во, красны́ же вѣ́тви, но и҆ пло́дъ вои́стиннꙋ сладча́йшїй ме́да, прїиди́те ны́нѣ вкꙋси́вше ѡ҆би́льнѡ, чꙋ̑вства на́ша тѣле́сна вкꙋ́пѣ и҆ дш҃е́вна ѹ҆слади́мъ; и҆ въ ра́дости со ст҃ы́ми хрⷭ҇та̀ бг҃а возвели́чимъ, и҆ пѣ́снми воспои́мъ: сла́ва бг҃ꙋ сотво́ршемꙋ пресла̑внаѧ.

<rubric class="inline">Бг҃оро́диченъ:</rubric> <red>И҆</red>сцѣлѝ ꙗ҆́звы моеѧ̀ дꙋ́ши, и҆ многомꙋ́тное помышле́нїй волне́нїе влⷣчце ѹ҆тишѝ, и҆ ми́рное мѝ ѹ҆строе́нїе пода́ждь, да въ ми́рѣ сн҃ꙋ твоемꙋ̀ пое́мъ: сла́ва бг҃ꙋ сотво́ршемꙋ пресла́внаѧ.

## И҆́нъ.

<rubric class="inline">І҆рмо́съ:</rubric> <irmos><red>М</red>л҃твꙋ пролїю̀ ко гдⷭ҇ꙋ, и҆ томꙋ̀ возвѣщꙋ̀ печа̑ли моѧ̑, ꙗ҆́кѡ ѕѡ́лъ дꙋша̀ моѧ̀ и҆спо́лнисѧ, и҆ живо́тъ мо́й а҆́дꙋ прибли́жисѧ, и҆ молю́сѧ ꙗ҆́кѡ і҆ѡ́на: ѿ тлѝ, бж҃е, возведи́ мѧ.</irmos>

<red>К</red>о твоемꙋ̀ ѻ҆те́чествꙋ прїитѝ тебѣ̀ сотворѝ бг҃ъ и҆ нехотѧ́ща пребл҃же́нне і҆ѡа́нне, ѡ҆богаща́ѧ тѧ̀ да́ры сла́вою немимотекꙋ́щею. Тѣ́мъ приходѧ́щїи къ ра́цѣ моще́й твои́хъ, почерпа́ютъ пи́во ѿ и҆сто́чника прⷭ҇нотекꙋ́щагѡ, и҆сцѣле́нїѧ ѿ тебѐ бога̑тыѧ да́ры, да всѝ зове́мъ: славосло́вимъ тѧ̀ чл҃вѣколю́бче.

<red>А҆́</red>ще и҆ лише́ни роди́телѧ, но ва́съ, ѡ҆ бг҃облаже́ннїи, ке́сарь въ держа́вѣ свое́й че́стнѣ назира́ѧ, и҆ ꙗ҆́кѡ сиро́тства ва́шегѡ жалѣ́ѧ ца́рскими ва́съ ѹ҆чрежда́етъ, вы́ же ст҃і́и, ꙗ҆́кѡ рабы̑ бг҃а вы́шнѧгѡ и҆ въ чꙋжде́й землѝ непогрѣши́сте десна́гѡ стоѧ́нїѧ: и҆ на́съ та́мѡ приведи́те ва́шими моли́твами, пѣ́снь бг҃ꙋ пою́щыѧ: славосло́вимъ тѧ̀ человѣколю́бче.

<red>П</red>о преставле́нїи твое́мъ і҆ѡа́нне пребл҃же́нне, ꙗ҆́кѡ го́лꙋбь цѣломꙋ́дренный, на фі́нїѯъ добродѣ́телей возше́лъ є҆сѝ, крилѣ̀ и҆мѣ́ѧ позлаще́ни: и҆́маже возлетѣ́въ въ ра́йстѣй красотѣ̀ водвори́лсѧ є҆сѝ, и҆ бжⷭ҇твенныѧ пи́щи наслажда́ѧсѧ съ ра́достїю пое́ши: славосло́вимъ тѧ̀ чл҃вѣколю́бче.

<rubric class="inline">Бг҃оро́диченъ:</rubric> <red>Є҆</red>ди́нꙋ пречⷭ҇тꙋю, є҆ди́нꙋ нескве́рнꙋю молю̀ тѧ̀ ѻ҆трокови́це, сла́стными ѡ҆скве́рншꙋюсѧ страстмѝ дꙋ́шꙋ мою̀ ѡ҆каѧ́ннꙋю, твои́ми мл҃твами ѡ҆чи́сти, да досто́йнѡ воспою̀ сн҃ꙋ твоемꙋ̀ зовы́й: славосло́влю тѧ̀ чл҃вѣколю́бче.

<rubric>Конда́къ, гла́съ и҃.</rubric>

<podoben>Подо́бенъ: <incipit><red>В</red>озбра́нной:</incipit></podoben>

<red>П</red>рїиди́те достодо́лжнѡ почти́мъ і҆ѡа́нна, но́выѧ блгⷣти слꙋжи́телѧ новопросла́вленнагѡ; сла́вꙋ вѣ́ры на́шеѧ, и҆ на́шегѡ мл҃твенника. Созыва́етъ бо пѣ́ти бл҃года́рными гла́сы, и҆ просла́вити просла́вльшагѡ ст҃ы̑ѧ своѧ̑: и҆ мо́литсѧ ѡ҆ творѧ́щихъ па́мѧть є҆гѡ̀, и҆ ѡ҆ зовꙋ́щихъ є҆мꙋ̀: ра́дꙋйсѧ і҆ѡа́нне но́вое процвѣте́нїе.

<rubric class="inline">І҆́косъ:</rubric> <red>В</red>ели́ка тѧ̀ се́рбстѣй землѝ свѣти́льника бг҃ъ показа̀ въ послѣ̑днѧѧ времена̀, і҆ѡа́нне бл҃же́нне: неви́димо хрⷭ҇тѡ́выѧ лю́ди непрестае́ши посѣща́ѧ, и҆ ско́раѧ и҆сцѣлє́нїѧ подава́ѧ всѣ̑мъ вѣ́рою приходѧ́щымъ, къ ра́цѣ моще́й твои́хъ: тѣ́мъ всѝ согла́снѡ вопїе́мъ тѝ сїѧ̑: ра́дꙋйсѧ сто́лпе пресвѣ́тлый, просвѣща́ѧ на́съ чꙋдесѝ и҆ зна́менми. Ра́дꙋйсѧ, ѻ҆ц҃а̀ бл҃гочести́вагѡ ко́рене. Ра́дꙋйсѧ прпⷣбныѧ мт҃ере вѣ́тве прекра́снаѧ. Ра́дꙋйсѧ, наги́хъ покрови́телю, и҆ плѣне́нныхъ свободи́телю. Ра́дꙋйсѧ, ꙗ҆́кѡ воспрїѧ́лъ є҆сѝ вмѣ́сто тлѣ́нныхъ нетлѣ̑ннаѧ, ра́дꙋйсѧ, зри́телю свѣ́та непристꙋ́пнагѡ. Ра́дꙋйсѧ са́де новосажде́нный въ ра́йстѣмъ селе́нїи. Ра́дꙋйсѧ, ꙗ҆́кѡ ликꙋ́еши со а҆́гг҃ли. Ра́дꙋйсѧ, ѻ҆́блаче ро́сный, вѣ́рныхъ срⷣца ѡ҆роша́ѧ. Ра́дꙋйсѧ, землѝ се́рбстѣй застꙋ́пниче. Ра́дꙋйсѧ, цр҃кви твое́й, свѣ́тлое ѹ҆краше́нїе. Ра́дꙋйсѧ, бл҃гочести́вымъ де́спотомъ на́шимъ ра́дованїе: ра́дꙋйсѧ, во́инѡмъ правосла̑внымъ во бра́нехъ крѣ́пкїй помо́щниче. Ра́дꙋйсѧ, всѣ̑мъ на́мъ нело́жный храни́телю и҆ похвало̀. Ра́дꙋйсѧ і҆ѡа́нне, но́вое процвѣте́нїе.

## Пѣ́снь з҃.

<rubric class="inline">І҆рмо́съ:</rubric> <irmos><red>Ѻ҆́</red>бразꙋ слꙋжи́ти мꙋсїкі́йскомꙋ согла́сїю созыва́ющꙋ лю́ди, ѿ пѣ́сней сїѡ́нскихъ пою́ще ѻ҆́троцы дв҃довы, мꙋчи́телево разори́ша ѕлочести́вое велѣ́нїе, и҆ пла́мень въ ро́сꙋ преложи́ша, пѣ́снь воспѣва́юще: превозноси́мый ѻ҆ц҃є́въ и҆ на́шъ бж҃е бл҃гослове́нъ є҆сѝ.</irmos>

<red>Ч</red>ꙋ́до пресла́вно на землѝ ꙗ҆ви́сѧ ѽ пребл҃же́нне і҆ѡа́нне: по и҆знесе́нїи ѿ земны́хъ нѣ́дръ ст҃а́гѡ твоегѡ̀ тѣ́ла, мно́гїй наро́дъ стече́сѧ, разсла́блєнныѧ принесо́ша, слѣпы̑ѧ приведо́ша, и҆ є҆гда̀ ст҃ы̑ѧ твоѧ̑ мо́щи ѡ҆бл҃гоꙋха́ша, тогда̀ всѝ, кі́йждо ѿ свои́хъ ꙗ҆́звъ здра́ви бы́ша: сла́вꙋ бг҃ꙋ, и҆ тебѣ̀ ѹ҆го́дникꙋ є҆гѡ̀ возда́ша, съ ни́миже и҆ мы̀ воспои́мъ: бл҃гослове́нъ бг҃ъ ѻ҆ц҃ъ на́шихъ.

<red>Ѹ҆</red>краси́лъ є҆сѝ ѻ҆ч҃ества твоегѡ̀ лю́ди, и҆ бы́лъ є҆сѝ похвала̀ роди́телей твои́хъ, і҆ѡа́нне првⷣне: ꙗ҆ви́сѧ бо тѣ́ло твоѐ ꙗ҆́кѡ кі́тра бл҃гово́ннаѧ, зна́менїѧ и҆ чꙋдеса̀ ꙗ҆́кѡ и҆́скры и҆спꙋща́ющаѧ, и҆ всѣ̑мъ вѣ́рою приходѧ́щымъ къ ра́цѣ моще́й твои́хъ и҆сцѣлє́нїѧ подава́ющаѧ. Тѣ́мъ всѝ вопїе́мъ: бл҃гослове́нъ бг҃ъ ѻ҆ц҃ъ на́шихъ.

<red>Ꙗ҆́</red>же мы̀ зна́емъ, сїѧ̀ и҆ гл҃емъ, и҆ ѿ мно́гихъ ма́лѡ рече́мъ: женꙋ̀ нѣ́кꙋю бѣснꙋ́емꙋ, желѣ́зы ѡ҆ко́ваннꙋ, роди́тели є҆ѧ̀ приведо́ша къ ра́цѣ моще́й ва́шихъ пребл҃же́ннїи; ꙗ҆́же гла́сы и҆спꙋща́ше, и҆ ска́чꙋщи нелѣ̑паѧ гл҃аше, вы́ же бл҃гочести́ве стефа́не, маѯі́ме пребл҃же́нне, а҆нгели́но прпⷣбнаѧ, и҆ і҆ѡа́нне првⷣне, напра́снагѡ бѣ́са, ско́рымъ и҆сцѣле́нїемъ ѿ неѧ̀ ѿгна́сте. Ѻ҆на́ же здра́ва, зрѧ́щи сїѧ̀ диви́тсѧ, со слеза́ми ѿ ра́дости ни́цъ на зе́млю па́дши, вели̑чїѧ бг҃ꙋ, и҆ ва́мъ ѹ҆го́дникомъ є҆гѡ̀ воздава́ше, пою́щи: бл҃гослове́нъ бг҃ъ ѻ҆ц҃ъ на́шихъ.

<rubric class="inline">Бг҃оро́диченъ:</rubric> <red>С</red>тенѝ и҆ пла́чисѧ дꙋшѐ моѧ̀, и҆ себѐ ѿню́дъ рыда́й, молѧ́щисѧ мт҃ри бж҃їей, и҆ гл҃ющи: менѐ ѡ҆сꙋжде́ннагѡ стра́шныѧ и҆зба́ви мꙋ́ки, да возмогꙋ̀ сн҃ꙋ твоемꙋ̀ зва́ти: бл҃гослове́нъ бг҃ъ ѻ҆ц҃ъ на́шихъ.

## И҆́нъ.

<rubric class="inline">І҆рмо́съ:</rubric> <irmos><red>Ѿ</red> і҆ꙋде́и доше́дше ѻ҆́троцы въ вавѷлѡ́нѣ и҆ногда̀, вѣ́рою трⷪ҇ческою пла́мень пе́щный попра́ша, пою́ще: ѻ҆тцє́въ бж҃е, благослове́нъ є҆сѝ.</irmos>

<red>К</red>расе́нъ видѣ́нїемъ, краснѣ́йшїй же дꙋше́ю во и҆справле́нїихъ твои́хъ, ст҃е ꙗ҆ви́лсѧ є҆сѝ, є҆́же къ бг҃ꙋ и҆мѣ́лъ є҆сѝ: въ таковы́хъ же тѧ̀ и҆ коне́цъ пости́же, и҆ процвѣ́лъ є҆сѝ бл҃же́нне і҆ѡа́нне, ꙗ҆́кѡ фі́нїѯъ во дворѣ́хъ гдⷭ҇а твоегѡ̀, и҆дѣ́же веселѧ́сѧ пое́ши: блгⷭ҇ве́нъ бг҃ъ ѻ҆ц҃ъ на́шихъ.

<red>Ꙗ҆́</red>кѡ дре́во ма́слинное при и҆схо́дищихъ во́дъ ѱало́мски, вои́стиннꙋ насажде́нъ є҆сѝ, и҆ всѧ̀ є҆ли́ка а҆́ще плоди́тъ, ѹ҆спѣ́ютъ, та́ко и҆ вы̀ пребл҃же́ннїи, принесо́сте пло́дъ кра́сенъ хрⷭ҇тꙋ̀ бг҃ꙋ: маѯі́ма бл҃же́ннагѡ, и҆ і҆ѡа́нна првⷣнагѡ, стефа́не де́споте, и҆ а҆нгели́но прпⷣбнаѧ, тѣ́мже и҆ хрⷭ҇то́съ ва́съ вкꙋ́пѣ прїѧ́тъ, и҆ введѐ въ ра́йское селе́нїе. Сподо́бите и҆ на́съ съ ва́ми ра́дости гдⷭ҇а своегѡ̀, пою́щихъ: ѻ҆ц҃ъ на́шихъ бж҃е бл҃гослове́нъ є҆сѝ.

<red>В</red>ъ лѣ́то преставле́нїѧ ва́шегѡ, ѽ бг҃обл҃же́ннїи, ѡ҆сиротѣ̀́ престо́лъ се́рбскагѡ влады́чества, а҆га́рѧнскаѧ же ча̑да, ꙗ҆́кѡ псѝ без̾ѡбра́знїи нападо́ша на зе́млю люде́й ѻ҆те́чества ва́шегѡ: вы́ же ст҃і́и мл҃твами ва́шими, ꙗ҆́кѡ пра́щею ѿжени́те ѿ ста́да своегѡ̀, и҆ ѿ ны́нѣ мече́мъ мл҃твъ ва́шихъ ссѣцы́те врагѝ на́шѧ мо́лимсѧ, да влⷣцѣ хрⷭ҇тꙋ̀ непреста́ннѡ пѣ́снь пое́мъ: ѻ҆ц҃ъ на́шихъ бж҃е бл҃гослове́нъ є҆сѝ.

<rubric class="inline">Бг҃оро́диченъ:</rubric> <red>Ѹ҆</red>краше́на красото́ю ро́ждши вседѣ́телѧ, ѹ҆тро́бою ши́ршаѧ нб҃съ є҆сѝ дв҃о всепѣ́таѧ: ѡ҆лѧденѣ́вшꙋю дш҃ꙋ мою̀, любо́вїю твое́ю прохладѝ. Ѹ҆ сн҃а же твоегѡ̀ и҆ бг҃а прича́стника црⷭ҇твїѧ сотворѝ, да тѧ̀ непреста́ннѡ мт҃рь бж҃їю, въ пѣ́снехъ велича́ю.

## Пѣ́снь и҃.

<rubric class="inline">І҆рмо́съ:</rubric> <irmos><red>Ч</red>ꙋ́да преесте́ственнагѡ показа̀ ѻ҆́бразъ, ѻ҆гнеро́снаѧ пе́щь дре́вле, ѻ҆́гнь бо неѡпалѝ ю҆́ныѧ дѣ́ти, хрⷭ҇то́во ꙗ҆влѧ́ѧ безсѣ́менное ѿ дв҃ы бжⷭ҇твенное ржⷭ҇тво̀, тѣ́мъ воспѣва́юще воспои́мъ: да блгⷭ҇ви́тъ тва́рь всѧ̀ гдⷭ҇а, и҆ превозно́ситъ во всѧ̑ вѣ́ки.</irmos>

<red>П</red>ремꙋ́дростїю и҆ ра́зꙋмомъ ѻ҆́троцы ѹ҆краше́ни, и҆сполни́тели ꙗ҆ви́шасѧ послꙋша́нїемъ и҆ покоре́нїемъ мт҃ри свое́й, ꙗ҆́кѡ вѣнцы̀ свѣ́тлыми ѹ҆краша́хꙋсѧ, и҆ за́повѣди хрⷭ҇та̀ бг҃а своегѡ̀ и҆сполнѧ́юще, крѣплѧ́хꙋсѧ пою́ще: бл҃гослови́те всѧ̑ дѣла̀ гдⷭ҇нѧ гдⷭ҇а, и҆ превозноси́те во всѧ̑ вѣ́ки.

<red>Р</red>а́дꙋйсѧ бл҃гочести́вагѡ цр҃ѧ̀ ѿра́сле ско́рый на́шъ помо́щниче, и҆ те́плый застꙋ́пниче, і҆ѡа́нне пра́ведне. Мо́лимсѧ, непреста́й молѧ́сѧ ко влⷣцѣ хрⷭ҇тꙋ̀ бг҃ꙋ ми́ръ и҆ здра́вїѧ, и҆ и҆́но а҆́ще что̀ на потре́бꙋ лю́демъ твои̑мъ дарова́ти, пою́щымъ: блгⷭ҇ви́те всѧ̑ дѣла̀ гдⷭ҇нѧ гдⷭ҇а, и҆ превозноси́те во всѧ̑ вѣ́ки.

<red>И҆</red>зво́ли бг҃ъ просла́вити тобо́ю зе́млю ѻ҆те́чества твоегѡ̀ пребога́те і҆ѡа́нне: ꙗ҆ви́ бо тѧ̀ посредѣ̀ люде́й твои́хъ, ꙗ҆́кѡ кі́трꙋ бл҃гово́ннꙋ, и҆ всѝ приходѧ́ще къ ра́цѣ моще́й твои́хъ. Дꙋ́шы на́шѧ и҆ тѣлеса̀, наполнѧ́емъ мѵ́ра бл҃гово́нна, пою́ще: бл҃гослови́те всѧ̑ дѣла̀ гдⷭ҇нѧ гдⷭ҇а, по́йте и҆ превозноси́те во всѧ̑ вѣ́ки.

<rubric class="inline">Бг҃оро́диченъ:</rubric> <red>И҆</red>зба́ви мѧ̀ страсте́й и҆ бѣ́дъ бг҃оневѣ́сто мт҃и хрⷭ҇та̀ бг҃а: тебе́ бо положѝ бг҃ъ къ немꙋ̀ хода́таицꙋ моемꙋ̀ смире́нїю, да всѝ зове́мъ: бл҃гослове́нъ пло́дъ чрева̀ твоегѡ̀, пречⷭ҇таѧ дв҃о.

## И҆́нъ.

<rubric class="inline">І҆рмо́съ:</rubric> <irmos><red>П</red>обѣди́тели мꙋчи́телѧ и҆ пла́мене благода́тїю твое́ю бы́вше за́повѣдемъ твои̑мъ ѕѣлѡ̀ прилѣжа́ще, ѻ҆́троцы вопїѧ́хꙋ: благослови́те, всѧ̑ дѣла̀ гдⷭ҇нѧ, гдⷭ҇а.</irmos>

<red>Г</red>дⷭ҇и бж҃е мо́й, припа́даю и҆ молю́тисѧ, да ѡ҆сѣни́тъ на́съ блгⷣть ст҃а́гѡ дх҃а твоегѡ̀, да возгласи́мъ пѣ́снь но́вꙋ ѿ ѹ҆́стъ недосто́йныхъ, є҆́же похвала́ми просла́вите пра́здникъ ѹ҆го́дника твоегѡ̀ і҆ѡа́нна, и҆ воспѣ́ти тебѣ̀ бг҃ꙋ: да тѧ̀ тва́рь блгⷭ҇ви́тъ во всѧ̑ вѣ́ки.

<red>Ѹ҆</red> жениха̀ хрⷭ҇та̀ водворѧ́ѧсѧ, на землѝ чꙋде́съ лꙋчѝ и҆спꙋсти́лъ є҆сѝ, и҆ разли́чныѧ недꙋ́ги и҆ болѣ́зни ѿ чл҃къ ѿгна́лъ є҆сѝ: ѿ ковче́га моще́й твои́хъ блгⷣть и҆сточа́еши, и҆ здра́вїе ѡ҆ бз҃ѣ всѣ̑мъ подава́еши, пребл҃же́нне і҆ѡа́нне. Тѣ́мъ всѝ зове́мъ: да бл҃гослови́тъ тва́рь всѧ̀ гдⷭ҇а, и҆ превозно́ситъ во всѧ̑ вѣ́ки.

<red>М</red>о́лимсѧ тебѣ̀ пребл҃же́нне і҆ѡа́нне, та́мѡ, и҆дѣ́же водвори́лсѧ є҆сѝ ѹ҆ хрⷭ҇та̀ царѧ̀ со ст҃ы́ми веселѧ́сѧ, и҆ на́съ мона́хи и҆ бѣльцы̀, и҆ всѧ̑ слꙋжа́щыѧ тѝ помѧнѝ во весе́лїи гдⷭ҇а твоегѡ̀, пою́щыѧ: да бл҃гослови́тъ тва́рь всѧ̀ гдⷭ҇а, и҆ превозно́ситъ во всѧ̑ вѣ́ки.

<rubric class="inline">Бг҃оро́диченъ:</rubric> <red>Н</red>а тѧ̀ всю̀ наде́ждꙋ на́шꙋ возложи́хомъ пречⷭ҇таѧ дв҃о. Хра́мъ бо тво́й ст҃ы́й четы́рми мощмѝ ст҃осїѧ́тельными краси́тсѧ, ѹ҆дивлѧ́ютъ бо всѧ́къ ра́зꙋмъ и҆ премꙋ́дрость, и҆ всѣ̑мъ во хра́мъ тво́й приходѧ́щымъ, и҆сцѣлє́нїѧ да́ры подава́ютъ. Тѣ́мъ мо́лимсѧ тѝ мт҃и бж҃їѧ, мл҃твами ст҃ы́хъ твои́хъ сп҃сѝ на́съ.

## Пѣ́снь ѳ҃.

<rubric class="inline">І҆рмо́съ:</rubric> <irmos><red>С</red>вѣтоно́сный ѻ҆́блакъ, во́ньже всѣ́хъ влⷣка, ꙗ҆́кѡ до́ждь съ нб҃сѐ на рꙋно̀ сни́де, и҆ воплоти́сѧ на́съ ра́ди, бы́въ чл҃вѣ́къ, безнача́льный, велича́емъ всѝ ꙗ҆́кѡ мт҃рь бг҃а на́шегѡ чтⷭ҇ꙋю.</irmos>

<red>Ѹ҆</red>диви́шасѧ нбⷭ҇нїи ли́цы, возра́довашасѧ се́рбстїи наро́ди зрѧ́ще твою̀ дш҃ꙋ пра́ведне, ѿ землѝ на нб҃о возноси́мꙋ, и҆ съ роди́тели въ ра́йскомъ селе́нїи водворѧ́емꙋ. Мо́лимтисѧ пребл҃же́нне і҆ѡа́нне: и҆ на́съ си́рыхъ неѡста́ви безъ твоеѧ̀ по́мощи, да въ пѣ́снехъ пою̀: вели́читъ дꙋша̀ моѧ̀ гдⷭ҇а.

<red>Л</red>юбо́вїю на́съ не забы́лъ є҆сѝ, а҆́ще и҆ ѿ на́съ преста́вленъ бы́лъ є҆сѝ, ꙗ҆́коже дре́вле и҆лїа̀: но на́мъ ѡ҆ста́вилъ є҆сѝ ст҃ы́ѧ твоѧ̀ мо́щи, ꙗ҆́кѡ ми́лость чⷭ҇тнѣ́йшꙋю; и҆́миже на́съ пребл҃же́нне покрыва́ѧ, и҆ сохранѧ́й, да въ ми́рѣ воспѣва́ю: вели́читъ дꙋша̀ моѧ̀ гдⷭ҇а.

<red>Є҆</red>гда̀ принесо́ша во хра́мъ бж҃їѧ мт҃ре тѣ́ло твоѐ, ѽ пребога́те и҆ првⷣне і҆ѡа́нне: тогда̀ мно́жество наро́да се́рбскагѡ стече́сѧ приносѧ́ще недꙋ̑жныѧ: и҆ всѝ твоѧ̑ мо́щи лобыза́вшїи, ѿ недꙋ̑гъ здра́ви бы́ша. Слѣпі́и зрѧ́хꙋ, нѣмы́й гл҃аше, хро́мый скачѧ̀ и҆гра́ше, сла́вꙋ бг҃ꙋ, и҆ тебѣ̀ ѹ҆го́дникꙋ є҆гѡ̀ воздава́ше, поѧ̀: вели́читъ дꙋша̀ моѧ̀ гдⷭ҇а.

<rubric class="inline">Бг҃оро́диченъ:</rubric> <red>Ѽ</red> ма́ти всѧ́ческихъ творца̀, дв҃о всепѣ́таѧ, печа́льныхъ ѹ҆тѣ́хо, потоплѧ́емыхъ предста́тельнице, и҆ пренемога́ющихсѧ застꙋ́пнице, до живота̀ моегѡ̀ ты́ мѧ сохранѝ.

## И҆́нъ.

<rubric class="inline">І҆рмо́съ:</rubric> <irmos><red>Ѹ҆</red>жасе́сѧ ѡ҆ се́мъ нб҃о, и҆ землѝ ѹ҆диви́шасѧ концы̀, ꙗ҆́кѡ бг҃ъ ꙗ҆ви́сѧ человѣ́кѡмъ пло́тски, и҆ чре́во твоѐ бы́сть простра́ннѣйшее нб҃съ. Тѣ́мъ тѧ̀ бцⷣꙋ а҆́гг҃лѡвъ и҆ человѣ̑къ чинонача̑лїѧ велича́ютъ.</irmos>

<red>Н</red>ичи́мже по достоѧ́нїю похвали́ти тѧ̀ ѹ҆мѣ́емъ: ѻ҆ба́че а҆́ще и҆ недосто́йными ѹ҆стна́ми, сїѐ ма́лое гране́сїе прино́симъ тебѣ̀ пребл҃же́нне і҆ѡа́нне: и҆ чⷭ҇тны̑ѧ твоѧ̑ велмѝ похвалѧ́юще мо́щи, въ пѣ́снехъ хрⷭ҇та̀ бг҃а велича́емъ, тебѣ̀ да́вшемꙋ таковꙋ́ю блгⷣть, и҆ си́лꙋ. Прїими́ же ѿ на́съ ма́лое моле́нїе, и҆ посо́бствꙋй да принесе́мъ бг҃ꙋ хвале́нїе.

<red>Т</red>е́плою любо́вїю и҆ вѣ́рою притека́ющымъ къ ра́цѣ моще́й твои́хъ бл҃горо́дне і҆ѡа́нне, и҆́нокѡмъ и҆ бѣльцє́мъ, пода́ждь дꙋша́мъ сп҃се́нїе, и҆ тѣлесе́мъ здра́вїе, и҆ и҆зба́ви лю́тыхъ бѣ́дъ и҆ ѡ҆бстоѧ́нїй. Прими́ же ѿ на́съ, ма́лое моле́нїе и҆ посо́бствꙋй да принесе́мъ бг҃ꙋ хвале́нїе.

<red>И҆</red> тѣ́сно и҆ недоꙋмѣ́тельно ѹ҆ма̀ моегѡ̀ хвале́нїе: но прїимѝ ѽ всече́стне і҆ѡа́нне, а҆́ще и҆ нелѣ́по и҆ грꙋ́бо соплето́хъ сїѐ ма́лое пѣ́сни моле́нїе, и҆ твои́мъ предста́тельствомъ є҆́же къ бг҃ꙋ, во бл҃го́е претворѝ, и҆ въ лѣ́потꙋ ѹ҆чинѝ. Прїими́ же ѿ на́съ ма́лое моле́нїе, и҆ посо́бствꙋй: да принесе́мъ бг҃ꙋ хвале́нїе.

<rubric class="inline">Бг҃оро́диченъ:</rubric> <red>Ю҆́</red>же принесо́хомъ прїими́те похвалꙋ̀ и҆ пѣ́нїе, ѽ пребл҃же́ннаѧ, и҆ бг҃опросла́вленнаѧ четвери́це, мы̀ недосто́йнїи, мо́щи ва́шѧ ѡ҆бстоѧ́ще во хра́мѣ бж҃їѧ мт҃ре мо́лимсѧ, съ гпⷭ҇же́ю бцⷣею, и҆ съ а҆рха́гг҃ломъ гаврїи́ломъ, ѹ҆моли́те чл҃колю́бца бг҃а, ми́ръ цр҃квамъ, и҆ тишинꙋ̀ землѝ се́рбстѣй, и҆́нокѡмъ и҆ бѣльцє́мъ, и҆ всѣ̑мъ лю́демъ тѣле́сное здра́вїе, и҆ дꙋше́вное сп҃се́нїе дарова́ти: да въ ми́рѣ хрⷭ҇та̀ бг҃а, и҆ пречⷭ҇тꙋю є҆гѡ̀ мт҃рь непреста́ннѡ велича́емъ.

<rubric>Свѣти́ленъ.</rubric>

<podoben>Подо́бенъ: <incipit><red>С</red>о ѹ҆ченикѝ взы́демъ:</incipit></podoben>

<red>Ꙗ҆</red>ви́сѧ свѣ́тлое ѹ҆краше́нїе цр҃кве бж҃їѧ мт҃ре, ѿ првⷣнꙋ бо бо́кꙋ происхо́дитъ і҆ѡа́ннъ де́спотъ, просвѣща́ѧ на́шѧ дꙋ́шы и҆ тѣлеса̀: цр҃ковь же свою̀ и҆сполнѧ́ѧ мѵ́ра бл҃гово́нна, и҆ здра́вїе подае́тъ недꙋ̑жнымъ всѣ̑мъ и҆́же вѣ́рою приходѧ́щымъ къ ра́цѣ моще́й є҆гѡ̀, неѡскꙋ́днѡ насыща́ѧ весе́лїѧ тѣле́снагѡ, вкꙋ́пѣ и҆ дш҃е́внаго. <rubric class="inline">Два́жды.</rubric>

<rubric class="inline">Бг҃оро́диченъ:</rubric> <red>Н</red>еизрече́ннагѡ прижи́тїѧ была̀ є҆сѝ всенепоро́чнаѧ невѣ́сто, ꙗ҆́кѡ сꙋ́щи чⷭ҇тнѣ́йшїй хра́мъ бцⷣе, свѣ́тъ бо превѣ́чный въ тѧ̀ всели́сѧ, и҆ породѝ бг҃а. Пою́ще ѹ҆́бѡ твоѐ рождество̀, велича́емъ тѧ̀ досто́йнѡ, всенепоро́чнаѧ ѻ҆трокови́це.

<rubric>На хвали́техъ, стїхи̑ры, гла́съ в҃.</rubric>

<podoben>Подо́бенъ: <incipit><red>Є҆</red>гда̀ ѿ дре́ва:</incipit></podoben>

<red>Т</red>ы̀ ꙗ҆ви́лсѧ є҆сѝ свѣ́тлое ѹ҆краше́нїе цр҃кве, бж҃їѧ мт҃ре, пра́ведне і҆ѡа́нне, мо́щи бо твоѧ̑ свѣ́томъ вселе́ннꙋю просвѣща́ютъ, сїѧ́ютъ бо па́че зла́та, и҆ ка́мене честна̀, созыва́юще на́съ на дх҃о́вное торжество̀, да просвѣти́мъ дꙋ́шы на́шѧ и҆ тѣлеса̀, твои́ми моли́твами досточꙋ́дне.

<red>П</red>охвала̀ є҆сѝ землѝ се́рбстѣй, и҆ вели́цѣй цр҃кви бж҃їѧ мт҃ре: просвѣще́нїе же и҆ щи́тъ лю́демъ ѻ҆те́чества твоегѡ̀, и҆ побѣ́да на сопроти̑вныѧ, и҆ всѣ̑мъ на́мъ побо́рникъ и҆ застꙋ́пникъ. Тѣ́мже пребл҃же́нне і҆ѡа́нне, и҆ ѿ ны́нѣ рабы̑ твоѧ̑ не забꙋ́ди, но всегда̀ покрыва́й, застꙋпа́й, и҆ сохранѧ́й ѿ вра́гъ ви́димыхъ и҆ неви́димыхъ, мо́лимсѧ.

<red>П</red>рїиди́те се́рбстїи наро́ди всѝ, возра́дꙋемсѧ и҆ возвесели́мсѧ дне́сь, во всечⷭ҇тны́й се́й, пра́здникъ і҆ѡа́нна де́спота, и҆ сла́вꙋ и҆ хвалꙋ̀ хрⷭ҇тꙋ̀ бг҃ꙋ воздади́мъ; да́вшемꙋ на́мъ такова́го къ немꙋ̀ предста́телѧ, и҆ моли́твенника ѡ҆ дꙋша́хъ на́шихъ.

<red>Д</red>не́сь весели́тсѧ цр҃ковь бг҃ома́тере, и҆мѣ́ющи въ себѣ̀ многоцѣлє́бныѧ мо́щи првⷣнагѡ і҆ѡа́нна, свѣ́томъ вселе́ннꙋю ѡ҆зарѧ́юща, дꙋ́ши и҆ тѣлеса̀ на́ша просвѣща́юща, лю́ди же своѧ̑ зна́менми и҆ чꙋдесы̀ ѹ҆дивлѧ́юща: разли̑чнаѧ дарова̑нїѧ всѣ̑мъ ѿ негѡ̀ просѧ́щымъ подава́юща, цр҃ковь же свою̀ ѿ всѧ́кїѧ ско́рби и҆ бѣ́ды и҆збавлѧ́юща, и҆ слꙋжа́щыѧ въ не́й мона́хи и҆ бѣльцы̀ дш҃е́внагѡ весе́лїѧ наслажда́юща. Тѣ́мъ мо́лимсѧ пребл҃же́нне, не преста́й молѧ́сѧ ѡ҆ на́съ чл҃колю́бцꙋ бг҃ꙋ, дарова́ти дꙋша́мъ на́шимъ ми́ръ и҆ ве́лїю млⷭ҇ть.

<rubric>Сла́ва, гла́съ ѕ҃.</rubric>

<red>Л</red>икꙋ́й сѵ́рмїе и҆ страно̀ се́рбскаѧ весели́сѧ: красꙋ́йсѧ хра́ме бж҃їѧ мт҃ре, положе́нїемъ ст҃ы́хъ моще́й стефа́на бл҃гочести́вагѡ, и҆ маѯі́ма бл҃же́ннагѡ, а҆нгели́ны прпⷣбныѧ, и҆ і҆ѡа́нна првⷣнагѡ. Ꙗ҆́кѡ бо сл҃нце многосвѣ́тлое вселе́ннꙋю всю̀ лꙋча́ми просвѣща́ютъ, и҆ мра́къ дш҃е́внагѡ паде́нїѧ ѡ҆зарѧ́ютъ, и҆ ѿ ни́хъ вѣ́рою просѧ́щымъ и҆сцѣле́нїй бога̑тыѧ да́ры, ꙗ҆́кѡ и҆́скры и҆спꙋща́ютъ, и҆ неща́днѡ тре́бꙋющымъ подава́ютъ. Тѣ́мже и҆ мы̀ со слеза́ми си́це рце́мъ: ѽ прекра́снаѧ и҆ преди́внаѧ четвери́це, мы̀ смире́ннїи мона́си и҆ бѣльцы̀, ста́рїи же и҆ ю҆́нїи, бога́тїи и҆ ни́щїи, про́симъ ѻ҆те́чествꙋ ва́шемꙋ ми́ръ, и҆ цр҃квамъ въ любвѝ є҆диномы́слїе: на́мъ же и҆ всѣ̑мъ лю́демъ, здра́вїе тѣле́сное и҆ дш҃е́вное сп҃се́нїе: дарова́ти, є҆́же къ бг҃ꙋ ва́шими моли́твами.

<rubric>И҆ ны́нѣ:</rubric>

<red>Б</red>цⷣе ты̀ є҆сѝ лоза̀ и҆́стиннаѧ, возрасти́вшаѧ на́мъ пло́дъ живота̀, тебѣ̀ мо́лимсѧ, моли́сѧ влⷣчце, со свѧты́ми а҆пⷭ҇лы поми́ловати дꙋ́шы на́шѧ.

<rubric>Славосло́вїе вели́кое, и҆ ѿпꙋ́стъ.</rubric>



<rubric>На лїтꙋргі́и: Бл҃же́нна, пѣ́снь г҃-ѧ, и҆ ѕ҃-ѧ, на и҃.</rubric>

<rubric>Прокі́менъ, гла́съ з҃:</rubric>

<red>В</red>озвесели́тсѧ првⷣникъ ѡ҆ гдⷭ҇ѣ, и҆ ѹ҆пова́етъ на негѡ̀.

<rubric class="inline">Сті́хъ:</rubric> <red>Ѹ҆</red>слы́ши бж҃е гла́съ мо́й.

<rubric>А҆пⷭ҇лъ къ ри́млѧнѡмъ, зача́ло ч҃з.</rubric>

<rubric><incipit><red>А҆</red>ллилꙋ́їа:</incipit></rubric>

<rubric class="inline">Сті́хъ:</rubric> <incipit><red>П</red>рвⷣникъ ꙗ҆́кѡ фі́нїѯъ процвѣте́тъ:</incipit>

<rubric>Є҆ѵⷢ҇лїе ѿ матѳе́а, зача́ло м҃г.</rubric>

<rubric class="inline">Прича́стенъ:</rubric> <red>В</red>ъ па́мѧть вѣ́чнꙋю бꙋ́детъ пра́ведникъ.
