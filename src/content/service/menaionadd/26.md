---
title: "Деке́мврїа к҃г"
navigation:
  key: service-menaionadd-26
  title: "Деке́мврїа к҃г"
  parent: service-menaionadd
  order: 26
type: "service"
---

# Деке́мврїа к҃г.

<rubric>Прпⷣбнагѡ ѻ҆тца̀ на́шегѡ равноапⷭ҇льнагѡ наꙋ́ма ѻ҆́хрїдскагѡ, чꙋдотво́рца, просвѣти́телѧ бо́лгаръ.</rubric>



<rubric>На вели́цѣй вече́рни, <incipit><red>Б</red>лаже́нъ мꙋ́жъ:</incipit> а҃ а҆нтїфѡ́нъ: На <incipit><red>Г</red>дⷭ҇и, воззва́хъ:</incipit> стїхи̑ры преподо́бномꙋ, гла́съ в҃.</rubric>

<podoben>Подо́бенъ: <incipit><red>К</red>і́ими похва́льными:</incipit></podoben>

<red>К</red>і́ими похва́льными вѣнцы̀ ѹ҆вѧзе́мъ наꙋ́ма преподо́бнаго; бж҃е́ственна неботаи́нника и҆ проповѣ́дника правосла́вїѧ сꙋ́щаго, рꙋкꙋ̀ бж҃е́ственныхъ та́инствъ, гра́ды нече́стїѧ потоплѧ́ющꙋю, лю́ди же бж҃е́ственнымъ креще́нїемъ ѡ҆чища́ющꙋю, и҆ каменосерде́чныхъ и҆́хъ въ хра́мъ воздви́гшаго благолѣ́пный хрⷭ҇та̀ бг҃а на́шегѡ, и҆́же и҆мѣ́ѧй ве́лїю ми́лость.

<red>К</red>і́ими пѣ́сненными добро́тами воспои́мъ наꙋ́ма преподо́бнаго; прїѡбрѣ́тенїе благода́ти, кра́сное прїѧ́телище дꙋ́ха и҆ свѣ́тлꙋю пала́тꙋ сло́ва, ѻ҆тца́ же ѻ҆би́телище и҆збра́нное, тро́ицы пребыва́лище всецѣ́лое, въ трїе́хъ ѹ҆̀бо ли́цѣхъ, во є҆ди́нѣмъ же є҆стествѣ̀ проповѣ́давшаго славѧ́нѡмъ бг҃а покланѧ́емаго всеблагоче́стнѡ, и҆́же и҆мѣ́ѧй ве́лїю ми́лость.

<red>К</red>і́ими благоглаго́ливыми словесы̀ восхва́лимъ тѧ̀, наꙋ́ме преподо́бне; и҆́же честнꙋ́ю па́мѧть твою̀ любо́вїю соверша́ющїи и҆ вѣ́рою предстоѧ́щїи ра́цѣ бж҃е́ственныхъ моще́й твои́хъ и҆ благоговѣ́йнѣ, покланѧ́ющїисѧ. Но свободѝ на́съ ѿ недꙋ́гѡвъ и҆ напа́стей, ѡ҆ѕлобле́нїѧ де́монѡвъ и҆ мꙋже́й непра́ведныхъ твои́ми къ бг҃ꙋ моли́твами, и҆́же и҆мѣ́ѧй ве́лїю ми́лость.

<rubric>Сла́ва, гла́съ ѕ҃:</rubric>

<red>П</red>ремꙋ́дрости благода́ть прїи́мъ ѿ бг҃а, наꙋ́ме всече́стне, и҆ мно́жєства наꙋчи́въ славѧ̑нскаѧ благоче́стїю, правосла́вїѧ є҆сѝ ѻ҆снова́нїе же и҆ ѹ҆твержде́нїе, и҆ всѣ́хъ преподо́бныхъ по́стникѡвъ ѹ҆добре́нїе. Дерзнове́нїе и҆мѣ́ѧ ко гдⷭ҇ꙋ, того̀ молѝ спасти́сѧ дꙋша́мъ на́шымъ.

<rubric>И҆ ны́нѣ предпра́зднества, гла́съ г҃:</rubric>

<rubric>Вхо́дъ.</rubric>

<incipit><red>С</red>вѣ́те ти́хїй:</incipit>

<rubric>Прокі́менъ днѐ и҆ чтє́нїѧ трѝ.</rubric>

<rubric>На лїті́и стїхи̑ры самогла́сны, гла́съ в҃:</rubric>

<red>Ѕ</red>вѣздꙋ̀ бг҃освѣ́тлꙋю, славѧ́нѡвъ свѣти́льника и҆ вѣ́ры побо́рника, наꙋ́ма бж҃е́ственнаго, вѣ́рнїи, восхва́лимъ, со а҆́гг҃лы бо ра́дꙋетсѧ, прїи́мъ вѣне́цъ нетлѣ́нїѧ ѿ самагѡ̀ бг҃а, и҆ мо́литсѧ спасти́сѧ дꙋша́мъ на́шымъ.

<red>В</red>себлаже́нне наꙋ́ме мꙋ́дре, ты̀ и҆ по сме́рти на небесѣ́хъ живе́ши во хрⷭ҇тѣ̀: тогѡ́ бо ра́ди мі́рꙋ распѧ́всѧ и҆ внѣ̀ пло́ти вои́стиннꙋ пожи́въ, не себѣ̀ жи́лъ є҆сѝ, но живѧ́ше па́че въ тебѣ̀ хрⷭ҇то́съ бг҃ъ, є҆гѡ́же молѝ спасти́сѧ дꙋша́мъ на́шымъ.

<rubric>Гла́съ ѕ҃:</rubric>

<red>В</red>озсїѧ́вшꙋ свѣ́тꙋ ѹ҆че́нїѧ твоегѡ̀ на землѝ славѧ́нстѣй преподо́бне наꙋ́ме ѻ҆́тче, ꙗ҆́кѡ не́бо сла́вꙋ бж҃їю возвѣсти́лъ є҆сѝ, со́лнца поте́клъ є҆сѝ свѣтлѣ́йше и҆ свѣти̑лъ ꙗ҆снѣ́йше возсїѧ́лъ є҆сѝ, ѿѻнꙋ́дꙋже мнѡ́жества славѧ́нѡвъ приве́лъ є҆сѝ хрⷭ҇тꙋ̀ ѿ се́рдца вѣ́ровавшихъ, и҆́хже ны́нѣ помина́й, ꙗ҆́кѡ дерзнове́нїе и҆мѣ́ѧ ко гдⷭ҇ꙋ!

<rubric>Сла́ва, гла́съ є҃:</rubric>

<red>П</red>реподо́бне ѻ҆́тче, не да́лъ є҆сѝ сна̀ твои́мъ ѻ҆чесе́мъ, ни вѣ́ждѡмъ твои́мъ дрема́нїѧ, до́ндеже дꙋ́шꙋ и҆ тѣ́ло ѿ страсте́й свободи́лъ є҆сѝ и҆ себѐ ѹ҆гото́валъ є҆сѝ дꙋ́ха жили́ще. Прише́дъ бо хрⷭ҇то́съ со ѻ҆тце́мъ, ѻ҆би́тель въ тебѣ̀ сотворѝ и҆ є҆диносꙋ́щныѧ тро́ицы тѧ̀ прїѧ́телище чи́стое содѣ́ла. И҆ ны́нѣ, наꙋ́ме блаже́ннѣйше, молѝ спасти́сѧ дꙋша́мъ на́шымъ.

<rubric>И҆ ны́нѣ предпра́зднества, гла́съ то́йжде:</rubric>

<rubric>На стїхо́внѣ стїхи̑ры, гла́съ є҃.</rubric>

<podoben>Подо́бенъ: <incipit><red>Р</red>а́дꙋйсѧ по́стническихъ:</incipit></podoben>

<red>Р</red>а́дꙋйсѧ, наꙋ́ме преподо́бне, славѧ́нѡмъ свѣти́льниче, мѣ́рило догма́тѡвъ, правосла́вїѧ пра́вило, не́бо сла́вꙋ повѣ́дающее хрⷭ҇та̀ всецр҃ѧ̀, ѻ҆́ко неꙋсы́пное прозрѧ́щее ѿ конє́цъ въ концы̀, ꙗ҆́же и҆ напо́лнилъ є҆сѝ бж҃е́ственнагѡ проповѣ́данїѧ, и҆ и҆спо́лнисѧ на тебѣ̀ проро́ческое рѣче́нїе, во всю́ бо зе́млю востечѐ твоѐ вѣща́нїе благода́тїю хрⷭ҇та̀ бг҃а на́шегѡ, є҆гѡ́же молѝ дарова́ти дꙋша́мъ на́шымъ ми́ръ и҆ ве́лїю ми́лость!

<rubric class="inline">Сті́хъ:</rubric> <red>Ч</red>тⷭ҇на̀ пред̾ гдⷭ҇емъ сме́рть прпⷣбныхъ є҆гѡ̀.

<red>Р</red>а́дꙋйсѧ, наꙋ́ме преподо́бне, проповѣ́дниче є҆ѵⷢ҇лїѧ въ концѣ́хъ ю҆жнославѧ́нскихъ, и҆́же всѧ́цѣй дꙋшѝ человѣ́честѣй ца́рства хрⷭ҇то́ва любо́вь вложи́вый. Тѣ́мже и҆ пре́лести ѹ҆дали́въ собра́нїѧ всѧ̀, правосла́внѡ наꙋчи́лъ є҆сѝ покланѧ́тисѧ трⷪ҇цѣ несозда́ннѣй безнача́льномꙋ роди́телю, сн҃ꙋ же собезнача́льномꙋ и҆ дꙋ́хꙋ бж҃е́ственномꙋ, непосре́дственнѣ ѿ ѻ҆тца̀ происходѧ́щемꙋ, є҆гѡ́же молѝ дарова́ти дꙋша́мъ на́шымъ ми́ръ и҆ ве́лїю ми́лость!

<rubric class="inline">Сті́хъ:</rubric> <red>Б</red>л҃же́нъ мꙋ́жъ боѧ́йсѧ гдⷭ҇а, въ за́повѣдехъ є҆гѡ̀ восхо́щетъ ѕѣлѡ̀.

<red>Р</red>а́дꙋйсѧ, наꙋ́ме преподо́бне, мона́шествꙋющихъ честно́е ѹ҆добре́нїе вои́стиннꙋ, въ мѣ́сто селе́нїѧ ди́вна до домꙋ̀ бж҃їѧ проше́дый ра́достїю и҆ весе́лїемъ дꙋшѝ, и҆дѣ́же гла́съ пра́зднꙋющагѡ, кра́снагѡ слы́шанїѧ и҆ сла́дкагѡ хвале́нїѧ, є҆гѡ́же є҆ди́нагѡ возжелѣ́въ, пло́ть ѹ҆мертви́лъ є҆сѝ и҆ ѹ҆лꙋчи́лъ є҆сѝ бж҃е́ственнꙋю пра́вдꙋ хрⷭ҇та̀ бг҃а на́шегѡ, є҆гѡ́же молѝ дарова́ти дꙋша́мъ на́шымъ ми́ръ и҆ ве́лїю ми́лость!

<rubric>Сла́ва, гла́съ и҃:</rubric>

<red>М</red>олвы̀ жите́йскїѧ ѡ҆ста́вль, наꙋ́ме преподо́бне, и҆ кре́стъ спа́совъ на ра́мо взе́мъ, всего̀ себѐ бг҃ꙋ возложи́лъ є҆сѝ. Тѣ́мже и҆ въ мі́рѣ сы́й, внѣ̀ пло́ти показа́лсѧ є҆сѝ, всехва́льне. Спотѧже́ннымъ же на всѧ́къ де́нь воздержа́нїемъ подвиза́всѧ, со а҆́гг҃лы дꙋ́хꙋ соприсꙋ́тствꙋеши всегда̀ и҆ свесели́шисѧ. Дерзнове́нїе ѹ҆̀бо и҆мѣ́ѧ ко гдⷭ҇ꙋ, молѝ и҆зба́витисѧ ѿ бѣ́дъ и҆ скорбе́й вѣ́рнѡ соверша́ющымъ присночестнꙋ́ю па́мѧть твою̀.

<rubric>Тропа́рь преподо́бнагѡ, гла́съ д҃:</rubric>

<red>М</red>і́ръ ѡ҆ста́вилъ є҆сѝ, прилѣпи́всѧ хрⷭ҇тꙋ̀. Пло́ть распѧ́лъ є҆сѝ, пожи́въ дꙋ́хꙋ, наꙋ́ме всеблаже́нне. Потща́лсѧ є҆сѝ а҆пⷭ҇льскимъ подвиза́тисѧ тече́нїемъ и҆ ѹ҆лови́лъ є҆сѝ вѣ́рѣ славѧн̑скаѧ неисчє́тнаѧ мнѡ́жества. Тѣ́мже моли́твами твои́ми и҆зба́ви на́съ ѿ и҆скꙋше́нїй.



<rubric>На ѹ҆́трени, На <incipit><red>Б</red>г҃ъ гдⷭ҇ь:</incipit> тропа́рь преподо́бнагѡ два́жды. Сла́ва и҆ ны́нѣ.</rubric>

<rubric>По а҃-й стїхоло́гїи сѣда́ленъ, гла́съ г҃.</rubric>

<podoben>Подо́бенъ: <incipit><red>К</red>расотѣ̀ дѣ́вства:</incipit></podoben>

<red>К</red>раснѣ́йшыѧ вои́стиннꙋ но́зѣ твоѝ ми́ръ, преподо́бне, преимꙋ́щъ всѧ́къ ѹ҆́мъ ꙗ҆́кѡ проповѣ́давшѧ боголѣ́пнѡ, ѕвѣре́й сꙋ́щихъ ѻ҆вца́мъ смѣси́ла є҆сѝ, ро́ды ди́вїѧ славѧ́нъ во дво́ръ ѻ҆́вчїй хрⷭ҇та̀ бг҃а вве́лъ є҆сѝ. Тѣ́мже ми́ръ безмѧте́жный и҆спросѝ на́мъ и҆ ве́лїю ми́лость.

<rubric>По в҃-й стїхоло́гїи сѣда́ленъ, гла́съ а҃.</rubric>

<podoben>Подо́бенъ: <incipit><red>Г</red>ро́бъ тво́й:</incipit></podoben>

<red>Ч</red>ꙋде́съ самодѣ́латель бы́въ, богоно́се, и҆ всѣ́хъ къ бг҃ꙋ моли́твенникъ и҆ хода́тай, наꙋ́ме всеблаже́ннѣйше, ю҆жнославѧ́нскихъ похвало̀, и҆зба́ви мо́лимсѧ настоѧ́щїѧ бѣды̀ рабы̑ твоѧ̑ и҆ пла́мене бꙋ́дꙋщагѡ бж҃е́ственною моли́твою твое́ю.

<rubric>По полѷеле́и сѣда́ленъ прпⷣбнагѡ, гла́съ и҃.</rubric>

<podoben>Подо́бенъ: <incipit><red>П</red>ремꙋ́дрость и҆ сло́во:</incipit></podoben>

<red>П</red>ремꙋ́дръ бы́въ ѿ млада́гѡ во́зраста, подложи́лсѧ є҆сѝ и҆́гꙋ влады́ки твоегѡ̀, ника́коже тѧ́жкомꙋ, по и҆спо́лненномꙋ че́стности, ѻ҆́тче. Бж҃е́ственномꙋ же кли́ментꙋ споспѣ́шникъ бы́въ и҆ съ ни́мъ сердца̀ болга́ръ воздѣ́лавъ, къ нетрꙋ́дномꙋ преше́лъ є҆сѝ концꙋ̀ и҆ трꙋдѡ́въ свои́хъ возме́здїе непреста́ннѡ собира́еши. Всеблаже́нне преподо́бне, молѝ хрⷭ҇та̀ бг҃а прегрѣше́нїй ѻ҆ставле́нїе дарова́ти пра́зднꙋющымъ любо́вїю свѧтꙋ́ю па́мѧть твою̀.

<rubric>Сла́ва и҆ ны́нѣ:</rubric>

<rubric>И҆ а҆́бїе пое́мъ а҃-й а҆нтїфѡ́нъ д҃-гѡ гла́са:</rubric>

<red>Ѿ</red> ю҆́ности моеѧ̀.

<rubric>Прокі́менъ гла́съ д҃:</rubric>

<red>Ч</red>тⷭ҇на̀ пред̾ гдⷭ҇емъ сме́рть прпⷣбныхъ є҆гѡ̀.

<rubric class="inline">Сті́хъ:</rubric> <red>Ч</red>то̀ возда́мъ гдⷭ҇еви ѡ҆ всѣ́хъ, ꙗ҆̀же воздаде́ ми;

<incipit><red>В</red>сѧ́кое дыха́нїе:</incipit>

<rubric>Є҆ѵⷢ҇лїе ѿ матѳе́а, зача́ло м҃г:</rubric>

<red>Р</red>ечѐ гдⷭ҇ь свои̑мъ ѹ҆ченикѡ́мъ: всѧ̑ мнѣ̀ предана̀ сꙋ́ть:

<rubric class="inline">Коне́цъ:</rubric> <red>И҆́</red>го бо моѐ бла́го и҆ бре́мѧ моѐ легко̀ є҆́сть.

<rubric>Ѱало́мъ н҃.</rubric>

<rubric class="inline">Сла́ва:</rubric> <red>М</red>оли́твами преподо́бнагѡ:

<rubric class="inline">И҆ ны́нѣ:</rubric> <incipit><red>М</red>оли́твами бцⷣы:</incipit>

<rubric class="inline">Сті́хъ:</rubric> <incipit><red>П</red>оми́лꙋй мѧ̀ бж҃е:</incipit>

<rubric>И҆ стїхи́ра, гла́съ ѕ҃:</rubric>

<red>И҆</red>злїѧ́сѧ благода́ть во ѹ҆стна́хъ твои́хъ, преподо́бне ѻ҆́тче, и҆ бы́лъ є҆сѝ свѣти́льникъ славѧ́нскагѡ всенаслѣ́дїѧ, ѹ҆ча̀ словє́сныѧ ѻ҆́вцы вѣ́ровати въ трⷪ҇цꙋ є҆диносꙋ́щнꙋю во є҆ди́номъ бж҃ествѣ̀.

<rubric>Канѡ́нъ предпра́зднества, є҆гѡ́же краегране́сїе по а҆лфави́тꙋ, творе́нїе і҆ѡ́сифово. Гла́съ ѕ҃.</rubric>

## Пѣ́снь а҃.

<rubric class="inline">І҆рмо́съ:</rubric> <irmos><red>П</red>ѣ́снь побѣ́днꙋю пои́мъ всѝ бг҃ꙋ, сотво́ршемꙋ ди̑внаѧ чꙋдеса̀ мы́шцею высо́кою и҆ спа́сшемꙋ і҆сра́илѧ, ꙗ҆́кѡ просла́висѧ.</irmos>

<rubric class="inline">Припѣ́въ:</rubric> <refrain><red>Р</red>авноапⷭ҇льне ѻ҆́тче наꙋ́ме, молѝ бг҃а ѡ҆ на́съ.</refrain>

<red>П</red>ото́кѡвъ полнотꙋ̀ покажи́ мѧ свѧта́гѡ дꙋ́ха, наꙋ́ме, моли́твами твои́ми, ꙗ҆́кѡ рѣка̀ бж҃їѧ, да провѣща́ю твоѧ̑ дѣла̀ пѣ́сньми и҆ пѣ́ньми.

<red>П</red>ослѣ́дователь бы́лъ є҆сѝ верхо́вныхъ ѹ҆чи́телей ю҆жнославѧ́нскїѧ землѝ ѿ ю҆́ности, прича́стникъ же споспѣ́шникѡвъ и҆́хъ и҆ сподви́жникъ.

<red>Ж</red>и́знь твоѧ̀ равноа́гг҃льна и҆ жи́тельство па́че человѣ̑къ, страда́нїѧ же и҆ по́двизи твоѝ вои́стиннꙋ мꙋ́ченически, и҆́хже ра́ди тѧ̀ воспѣва́емъ.

<red>В</red>озне́ссѧ превы́шше бж҃е́ственныхъ ке́дрѡвъ соверше́нствомъ, наꙋ́ме, ди́вныхъ и҆сто́чниче, чꙋдесы̀ ꙗ҆́вѣ покры́лъ є҆сѝ предѣ́лы ба́лканскїѧ и҆ концы̀ земны̑ѧ.

<rubric class="inline">Бг҃оро́диченъ:</rubric> <red>М</red>а́терь тѧ̀ дѣ́вꙋ є҆ди́нꙋ па́че є҆стества̀ є҆стество̀ позна̀ ѿ вѣ́ка, всечи́стаѧ, ꙗ҆́же содержи́телѧ человѣ́кѡвъ и҆ всегѡ̀ во чре́вѣ носи́вшаѧ.

<rubric>Вторы́й канѡ́нъ, сосвѧ́занъ и҆мѣ́ѧй а҆крості́хъ пе́рвомꙋ. Гла́съ д҃.</rubric>

## Пѣ́снь а҃.

<rubric class="inline">І҆рмо́съ:</rubric> <irmos><red>Ѿ</red>ве́рзꙋ ѹ҆ста̀ моѧ̑, и҆ напо́лнѧтсѧ дх҃а, и҆ сло́во ѿры́гнꙋ цр҃и́цѣ мт҃ри, и҆ ꙗ҆влю́сѧ свѣ́тлѡ торжествꙋ́ѧ, и҆ воспою̀ ра́дꙋѧсѧ тоѧ̀ чꙋдеса̀.</irmos>

<red>И҆́</red>же дре́вле бе́зднꙋ и҆зсꙋши́вый лю́демъ пѣшеходѧ́щымъ, бе́зднꙋ и҆зсꙋшѝ мои́хъ грѣхопаде́нїй и҆ ѡ҆дожди́ ми разꙋмѣ́нїѧ ка́плю, ꙗ҆́кѡ да преподо́бнаго твоего̀ пѣ́сньми восхвалю̀, хрⷭ҇тѐ!

<red>В</red>и́дѣти жела́ѧ сла́вꙋ неизрече́ннꙋю, скѡ́рби претерпѣ́лъ є҆сѝ, и҆ темни̑цы и҆ мꙋ̑ки и҆ всѧ́кое мїрско́е безсла́вїе, до́брѣ за вѣ́рꙋ подвиза́ѧсѧ.

<red>М</red>она́шествꙋѧ дꙋ́хомъ и҆ горѧ̀ ре́вностїю вѣ́ры, хрⷭ҇та̀ поне́слъ є҆сѝ и҆́гомъ дꙋхо́внымъ, и҆ ѡ҆чи́стилъ є҆сѝ дꙋ́шы неи́стовствовавшыѧ, и҆ сѣ́мѧ положи́лъ є҆сѝ бж҃е́ственнагѡ разꙋмѣ́нїѧ.

<red>В</red>мѣни́лъ є҆сѝ, бл҃же́нне, ве́сь мі́ръ ꙗ҆́коже ѹ҆ме́ты, хрⷭ҇та́ же и҆ бли́жнѧго пра́вѡ возлюби́лъ є҆сѝ, и҆ примири́лъ є҆сѝ лю́ди ѹ҆дале́нныѧ всѣ̑мъ приближа́ющемꙋсѧ вѣ́рою.

<rubric class="inline">Бг҃оро́диченъ:</rubric> <red>М</red>е́ртва мѧ̀ бы́вша ѿ многоѻбра́зныхъ ѡ҆ѕлобле́нїй, ꙗ҆́кѡ жи́знь ро́ждша ѡ҆живи́ мѧ, влады́чице, и҆ вы́шней жи́зни предста́ви мѧ̀, да просла́влю тѧ̀ ꙗ҆́кѡ жизнода́вицꙋ всегда̀.

## Пѣ́снь г҃.

<rubric class="inline">І҆рмо́съ:</rubric> <irmos><red>Д</red>а ѹ҆тверди́тсѧ се́рдце моѐ въ во́ли твое́й, хрⷭ҇тѐ бо́же, и҆́же надъ вода́ми не́бо ѹ҆твержде́й второ́е и҆ ѡ҆снова́вый на вода́хъ зе́млю, всеси́льне.</irmos>

<red>Л</red>е́гкое и҆́го гдⷭ҇не поне́съ, преподо́бне, гонє́нїѧ и҆ темни̑цы, скѡ́рби же и҆ ра̑ны на возраще́нїе вѣ́ры до́блественнѡ претерпѣ́лъ є҆сѝ.

<red>П</red>редѣ́лы є҆стества̀ престꙋпи́въ и҆ къ бг҃овидѣ́нїю пристꙋпи́въ, просвѣти́сѧ є҆сѝ мы́слїю и҆ прїѧ́лъ є҆сѝ дꙋ́ха незави́стныѧ бл҃года́ти.

<red>Л</red>юде́й славѧ́нскихъ просвѣти́лъ є҆сѝ, во тмѣ̀ предлежа́щихъ нече́стїѧ, ѻ҆́тче, и҆ хра́мъ содѣ́лалъ є҆сѝ дꙋ́ха бж҃е́ственными твои́ми ѹ҆че́ньми.

<rubric class="inline">Бг҃оро́диченъ:</rubric> <red>Г</red>о́рꙋ тѧ̀ проповѣ́даша проро́цы, дв҃о, ста́мнꙋ и҆ трапе́зꙋ, кади́льницꙋ златꙋ́ю и҆ кївѡ́тъ ѡ҆свѧще́нїѧ. Мы́ же ꙗ҆́кѡ бг҃овмѣсти́вшꙋю ски́нїю восхвалѧ́емъ тѧ̀.

## И҆́нъ.

<rubric class="inline">І҆рмо́съ:</rubric> <irmos><red>Т</red>воѧ̑ пѣсносло́вцы бцⷣе, живы́й и҆ незави́стный и҆сто́чниче, ли́къ себѣ̀ совокꙋ́пльшыѧ дх҃о́внѡ ѹ҆твердѝ, въ бж҃е́ственнѣй твое́й сла́вѣ вѣнцє́въ сла́вы сподо́би.</irmos>

<red>Б</red>а́лканскꙋю и҆збра́лъ є҆сѝ по́здѣ странꙋ̀ послѣ́днихъ ѹ҆глѡ́въ, преподо́бне, и҆ подвиза́лсѧ є҆сѝ съ ѹ҆чи́тельми твои́ми, и҆ а҆пⷭ҇льскихъ нра́вѡвъ потща́лсѧ є҆сѝ бы́ти соприча́стникъ.

<red>Б</red>ж҃е́ственный наꙋ́мъ споспѣ́шникъ бы́въ і҆ера́рха кли́мента, къ славѧ́нѡмъ приспѣ̀ и҆ сїѧ̑ просвѣтѝ свѣ́томъ проповѣ́данїѧ, є҆гѡ́же ра́ди и҆ ны́нѣ спрославлѧ́етсѧ.

<red>С</red>ы́ны а҆враа́мꙋ ѿ ка́менїи, ꙗ҆́коже глаго́летъ предте́ча, славѧ́нскїй же ро́дъ тобо́ю воздви́же гдⷭ҇ь, наꙋ́ме, и҆́же и҆ пребыва́ѧ ны́нѣ, прославлѧ́етъ тѧ̀ разꙋ́мнѡ.

<red>Л</red>ю́дїе славѧ́нстїи сѣдѧ́ще во тмѣ̀ лю́тагѡ невѣ́рїѧ, тобо́ю ви́дѣша свѣ́тъ ра́зꙋма, тѣ́мже почита́ютъ па́мѧть твою̀ ра́достными пѣ́сньми.

<rubric class="inline">Бг҃оро́диченъ:</rubric> <red>Т</red>ишины́ мѧ и҆спо́лни, бцⷣе, ве́дрость дꙋ́шъ сꙋ́щаѧ, и҆ ѹ҆толѝ волне́нїе всꙋ́е борю́щихъ мѧ̀, и҆ въ глꙋбинꙋ̀ толкꙋ́щихъ мѧ̀ и҆ въ а҆́довꙋ про́пасть, влады́чице.

<rubric>Сѣда́ленъ, гла́съ д҃.</rubric>

<podoben>Подо́бенъ: <incipit><red>Ѹ҆</red>диви́сѧ і҆ѡ́сифъ:</incipit></podoben>

<red>А҆</red>по́столѡвъ подража́тель, а҆рхїере́євъ пра́вило, преподо́бныхъ добро́та, сострада́лецъ страда́льцєвъ, безъ кро́ве ꙗ҆́кѡ мꙋ́ченикъ вѣнча́лсѧ є҆сѝ, наꙋ́ме преподо́бне, лю́тыми бо скорбьмѝ ѡ҆браща́лсѧ є҆сѝ, носѧ̀ хрⷭ҇та̀ бж҃е́ственное и҆́мѧ и҆ дерзнове́ннѡ всегда̀ проповѣ́дꙋѧ тро́ицы та́инство, є҆́йже и҆ моли́тисѧ не преста́й ѡ҆ восхвалѧ́ющимъ тѧ̀.

## Пѣ́снь д҃.

<rubric class="inline">І҆рмо́съ:</rubric> <irmos><red>Д</red>ꙋ́хомъ прови́дѧ, проро́че а҆ввакꙋ́ме, словесѐ воплоще́нїе, проповѣ́далъ є҆сѝ вопїѧ̀: внегда̀ прибли́житисѧ лѣ́тѡмъ, позна́ешисѧ. Внегда̀ прїитѝ вре́мени, пока́жешисѧ. Сла́ва си́лѣ твое́й, гдⷭ҇и.</irmos>

<red>С</red>ѐ твоемꙋ̀ проповѣ́данїю внѧ́ша ꙗ҆зы́цы каменосерде́чнїи и҆ позна́ша бг҃а, ꙗ҆́коже и҆спо́лнитисѧ всемꙋ̀ ра́зꙋма бж҃їѧ, ꙗ҆́коже пи́шетъ и҆са́їа. Тѣ́мже твою̀ па́мѧть сла́вимъ.

<red>М</red>ꙋ́дрости премꙋ́драгѡ по́лнъ ꙗ҆ви́всѧ, славѧ́нскихъ грꙋ́быхъ люде́й наꙋчи́лъ є҆сѝ почита́ти трⷪ҇цꙋ ли́цы, є҆ди́наго же бг҃а є҆стество́мъ, неизмѣ́ннѡ и҆ несли́тнѡ ѡ҆б̾едине́ннаго, сла́ва томꙋ̀ взыва́ющихъ.

<rubric class="inline">Бг҃оро́диченъ:</rubric> <red>В</red>ои́стиннꙋ ѡ҆свѧще́нъ показа́лсѧ є҆сѝ бг҃ꙋ хра́мъ и҆ пала́та, дѣ́во марі́е; того̀ ѹ҆̀бо ѹ҆ми́лостиви ка́ла грѣхо́внагѡ на́съ ѡ҆чи́стити, ꙗ҆́кѡ да до́мъ пока́жемсѧ и҆ жили́ще дꙋ́ха.

## И҆́нъ.

<rubric class="inline">І҆рмо́съ:</rubric> <irmos><red>С</red>ѣдѧ́й въ сла́вѣ на прⷭ҇то́лѣ бжⷭ҇тва̀, во ѻ҆́блацѣ ле́гцѣ прїи́де і҆и҃съ пребжⷭ҇твенный, нетлѣ́нною дла́нїю, и҆ спасѐ зовꙋ́щыѧ: сла́ва, хрⷭ҇тѐ, си́лѣ твое́й.</irmos>

<red>Ꙗ҆́</red>кѡ сто́лпъ вѣ́ры недви́жимый показа́лсѧ є҆сѝ, и҆скꙋше́ньми ника́коже смꙋща́емь дꙋ́хомъ и҆ въ многоѻбра́зныхъ ѡ҆ѕлобле́нїихъ враща́лсѧ є҆сѝ, врагѡ́мъ дꙋ́ха противꙋстоѧ̀.

<red>В</red>ѣті́йствꙋѧ вели̑чїѧ бж҃їѧ предъ лице́мъ ꙗ҆зы̑къ и҆ царе́й, ри́торѡвъ лю́тое загради́лъ є҆сѝ блѧдосло́вїе простото́ю сло́ва благоче́стїе же и҆ хрⷭ҇то́вꙋ сла́вꙋ ѹ҆ѧсни́лъ є҆сѝ.

<red>Ꙗ҆́</red>кѡ а҆пⷭ҇лъ печа́ль всѧ́кꙋю претерпѣ́лъ є҆сѝ за бл҃гоче́стїе. Тѣ́мже всѧ́кꙋю печа́ль ѿженѝ ѿ на́съ, твою̀ па́мѧть соверша́ющымъ.

<rubric class="inline">Бг҃оро́диченъ:</rubric> <red>В</red>жилѝ ѹ҆ма̀ моегѡ̀ движе́нїѧ, бг҃ома́ти, и҆ дꙋшѝ моеѧ̀ чꙋ̑вства просвѣтѝ, чи́стаѧ, и҆ си́льна на враги́ мѧ содѣ́лай, да зовꙋ́ ти: сла́ва, дв҃о, рождествꙋ̀ твоемꙋ̀.

## Пѣ́снь є҃.

<rubric class="inline">І҆рмо́съ:</rubric> <irmos><red>С</red>вѣ́тлый на́мъ возсїѧ̀ свѣ́тъ присносꙋ́щный, ѹ҆́треннюющымъ ѡ҆ сꙋдьба́хъ за́повѣдей твои́хъ, влады́ко человѣколю́бче, хрⷭ҇тѐ бж҃е на́шъ.</irmos>

<red>Н</red>о́вый а҆по́столъ бы́лъ є҆сѝ, ѻ҆́тче, седми́десѧти ѹ҆подо́бленный, послѣ́дꙋѧ меѳо́дїю, ꙗ҆́коже па́ѵлꙋ, про́повѣди возвѣща́ющемꙋ та́инство.

<red>П</red>рїѡбрѣ́тенїе бл҃года́ти вои́стиннꙋ ꙗ҆ви́лсѧ є҆сѝ по и҆збра́нїю, мꙋ́дре, ꙗ҆́коже дре́вле проро́къ бг҃одꙋхнове́нный, пе́рвый наꙋ́мъ, є҆гѡ́же и҆ и҆́мѧ до́брѣ ѹ҆наслѣ́довалъ є҆сѝ.

<red>В</red>озлюби́лъ є҆сѝ хрⷭ҇та̀ па́че си́лы ѿ се́рдца твоегѡ̀, ѿ мы́сли же и҆ дꙋшѝ твоеѧ̀, преподо́бне. Тѣ́мже па́че ны́нѣ є҆мꙋ̀ возлюби́лсѧ є҆сѝ и҆ сла́вы сподо́билсѧ є҆сѝ.

<rubric class="inline">Бг҃оро́диченъ:</rubric> <red>П</red>реложе́ньми наси́льными ѡ҆бꙋрева́юсѧ и҆ ѡ҆бстоѧ́нными и҆ да́льными безпредѣ́льствїи, влады́чице. Ко приста́нищꙋ твоемꙋ̀ приведи́ мѧ, ꙗ҆́же безнаде́жныхъ наде́жда.

## И҆́нъ.

<rubric class="inline">І҆рмо́съ:</rubric> <irmos><red>Ѹ҆</red>жасо́шасѧ всѧ́чєскаѧ ѡ҆ бж҃е́ственнѣй сла́вѣ твое́й, ты́ бо неискꙋсобра́чнаѧ дв҃о, и҆мѣ́ла є҆сѝ во ѹ҆тро́бѣ надъ всѣ́ми бг҃а, и҆ родила̀ є҆сѝ безлѣ́тнагѡ сн҃а, всѣ̑мъ воспѣва́ющымъ тѧ̀ ми́ръ подава́ющаѧ.</irmos>

<red>С</red>лы́шатель при́сный бы́лъ є҆сѝ премꙋ́дрыхъ ѹ҆че́нїй бж҃е́ственнагѡ меѳо́дїа, пано́нїю поро́ждшаго бж҃е́ственнымъ креще́нїемъ и҆ писа́нїй бж҃е́ственныхъ преда́ньми, є҆гѡ́же нра́ва поревнова́лъ є҆сѝ.

<red>К</red>ра́снѣ но́зѣ твоѝ бы́ша, ꙗ҆́снымъ проповѣ́данїемъ бж҃е́ственнагѡ є҆ѵⷢ҇лїѧ ѡ҆бте́кша странꙋ̀ многокрꙋ́жнꙋю и҆ претыка́ющихсѧ ка́менїемъ въ нощѝ невѣ́рїѧ къ свѣ́тꙋ бж҃е́ственномꙋ возводѧ́щѧ.

<red>Ѡ҆</red>бнови́вше зе́млю ю҆жнославѧ́нскꙋю, преподо́бне, ѡ҆б̾ѧ́сте ю҆̀ ты̀ ѹ҆̀бо и҆ кли́ментъ же бж҃е́ственный, догма́ты въ не́й всѣ́ѧвше, и҆ ны́нѣ прїе́млете пло́дъ бж҃е́ственное разꙋмѣ́нїе и҆ лѣ́тнїѧ пѣ́сни.

<rubric class="inline">Бг҃оро́диченъ:</rubric> <red>Ѹ҆</red>вѣнча́й на́съ, влады́чице, ꙗ҆́коже ѻ҆рꙋ́жїемъ благоволе́нїѧ, щедро́тами, ѻ҆́крестъ бо жи́зни на́шеѧ неща́днѣ ѡ҆полчи́сѧ ѕлы́хъ собо́рище.

## Пѣ́снь ѕ҃.

<rubric class="inline">І҆рмо́съ:</rubric> <irmos><red>П</red>рⷪ҇ро́ка і҆ѡ́нꙋ подража́ѧ вопїю̀: живо́тъ мо́й, бла́же, свободѝ и҆зъ тлѝ и҆ спаси́ мѧ, сп҃се мі́ра, зовꙋ́ща: сла́ва тебѣ̀.</irmos>

<red>Ѹ҆</red>чени́къ четвери́цꙋ и҆спо́лнилъ є҆сѝ проповѣ́дникъ хрⷭ҇то́выхъ и҆ мꙋ́дрыхъ тайново́дцєвъ славѧ́нскагѡ ро́да, кѷрі́лла же и҆ меѳо́дїа.

<red>П</red>рогна́ни бы́сте дале́че, таи̑нницы и҆ тайново́дцы, претерпѣ́сте темни́цы и҆ ра́нени бы́сте, произше́ствїѧ ра́ди дꙋ́ха свѧта́гѡ бѣ́дствꙋюще.

<red>С</red>пѣши́ши пꙋтѝ да́льныѧ съ кѷрі́лломъ и҆ меѳо́дїемъ ѿ сѣ́вера да́же до ри́ма, трꙋдѡ́мъ и҆́хъ ѡ҆бща́ѧсѧ, ю҆жнославѧ́нъ же по́слѣжде просвѣти́лъ є҆сѝ.

<rubric class="inline">Бг҃оро́диченъ:</rubric> <red>Ѿ</red> лю́тагѡ заблꙋжде́нїѧ свободѝ на́съ, и҆ страсте́й и҆ и҆скꙋше́нїй и҆ всѧ́ческихъ бѣ́дъ, всенепоро́чнаѧ, и҆ ѿ всѧ́кагѡ вре́да ско́рѡ и҆схи́ти.

## И҆́нъ.

<rubric class="inline">І҆рмо́съ:</rubric> <irmos><red>В</red>озопѝ, проѡбразꙋ́ѧ погребе́нїе тридне́вное, прⷪ҇ро́къ і҆ѡ́на, въ ки́тѣ молѧ́сѧ: ѿ тлѝ и҆зба́ви мѧ̀, і҆и҃се цр҃ю̀ си́лъ.</irmos>

<red>С</red>ло́во бг҃одꙋхнове́нное на тебѣ̀ и҆спо́лнисѧ, во всю́ бо зе́млю ю҆жнославѧ́нскꙋю и҆зы́де вѣща́нїе твоѐ и҆ да́же до концє́въ твоѝ глаго́ли.

<red>Ѿ</red> конє́цъ сѣ́вера до конє́цъ за́пада въ мо́ри хожде́нїе поло́жше, блаже́ннїи, въ ри́мъ внидо́сте но́вый завѣ́тъ возвѣсти́ти.

<red>Х</red>ра́мъ бж҃е́ственный и҆ бж҃їе честно́е жили́ще ѿ ю҆́ности сы́й бг҃оно́се наꙋ́ме, и҆ менѐ твои́ми моли́твами прїѧ́телище сотворѝ дꙋ́ха.

<rubric class="inline">Бг҃оро́диченъ:</rubric> <red>Ч</red>то̀ бꙋ́дꙋ, ѿвсю́дꙋ всегда̀ ра́тꙋемь. Ты́ ми коне́цъ прибѣ́жища бꙋ́ди, бг҃оневѣ́стнаѧ, ѻ҆би́димыхъ по́моще неѡбори́маѧ.

<rubric>Конда́къ, гла́съ г҃.</rubric>

<podoben>Подо́бенъ: <incipit><red>Д</red>в҃а дне́сь:</incipit></podoben>

<red>С</red>вѣ́тлыхъ пѡ́двигъ твои́хъ всечестна́ѧ па́мѧть, ꙗ҆́коже ве́лїе со́лнце всѣ̑мъ возсїѧ́ющи, ли́ца тѧ̀ воспѣва́ющихъ просвѣща́етъ, бѣ́сы же и҆ всѧ́къ недꙋ́гъ ѿгонѧ́етъ. Сегѡ̀ ра́ди соше́дшесѧ, любо́вїю сїю̀ вѣ́рнѡ восхвалѧ́емъ.

<rubric class="inline">І҆́косъ:</rubric> <red>Ѻ҆</red>те́цъ на́шъ наꙋ́мъ велича́йшїй предста́тель и҆ свѣти́льникъ ꙗ҆́сный ꙗ҆ви́сѧ дне́сь. Прїиди́те стеце́мсѧ, славѧ́нъ мно́жество, томꙋ̀ возра́дꙋимсѧ: се́й бо всѣ́хъ на́съ просвѣтѝ и҆ тмꙋ̀ пре́лести разгна̀. Се́й по столпа́мъ хрⷭ҇тꙋ̀ послѣ́дова и҆ же́ртвꙋ себѐ благопрїѧ́тнꙋ предадѐ. Се́й и҆ досточꙋ́днꙋю свою̀ па́мѧть же и҆ пра́здникъ ѹ҆чрежде́нїе дꙋхо́вное всѣ̑мъ вѣ̑рнымъ ны́нѣ предлага́етъ, ю҆́же любо́вїю всѝ вѣ́рнѡ восхвалѧ́емъ.

## Пѣ́снь з҃.

<rubric class="inline">І҆рмо́съ:</rubric> <irmos><red>С</red>ꙋ́щымъ въ пещѝ ѻ҆трокѡ́мъ твои̑мъ, сп҃се, не прикоснꙋ́сѧ, нижѐ стꙋжѝ ѻ҆́гнь. Тогда̀ трїѐ ꙗ҆́кѡ є҆ди́нѣми ѹ҆сты̀ поѧ́хꙋ и҆ бл҃гословлѧ́хꙋ глаго́люще: бл҃гослове́нъ бг҃ъ ѻ҆тє́цъ на́шихъ.</irmos>

<red>Д</red>ѣ́йствꙋѧй чꙋдеса̀ бг҃ъ спаси́ тѧ чꙋде́снѣ ѿ ва́рварскїѧ темни́цы со стра́нники, внеза́пꙋ разрѣ́шшымсѧ ѹ҆́замъ рꙋ́къ и҆ но́гъ.

<red>В</red>нꙋше́ньми бж҃е́ственныхъ ѹ҆че́нїй бы́лъ є҆сѝ ѹ҆чи́тель люде́й, ко ѕлꙋ̀ подви́жныхъ, и҆змѣне́ньми же бж҃е́ственными си́хъ ѡ҆бдѣ́лалъ є҆сѝ вмѣ́сто ѕвѣре́й въ бг҃онаꙋчє́ннаѧ ѻ҆вча́та кро́ткагѡ хрⷭ҇та̀.

<red>К</red>олесни́ца гдⷭ҇нѧ ꙗ҆ви́лсѧ є҆сѝ, наꙋ́ме преподо́бне, и҆́мѧ хрⷭ҇то́во носѧ̀ по писа́нїю предъ лице́мъ мно́гихъ ꙗ҆зы̑къ и҆ царе́й прославлѧ́ѧ же дѣѧ́ньми и҆ ѿ негѡ̀ сла́внѡ прославлѧ́емь.

<rubric class="inline">Бг҃оро́диченъ:</rubric> <red>М</red>олє́бныѧ прїимѝ моли̑твы ра̑бъ твои́хъ, всесвѧта́ѧ непоро́чнаѧ чи́стаѧ, и҆ ѕлы́хъ ѡ҆бстоѧ́нїй находѧ́щихъ и҆зба́ви на́съ моли́твами твои́ми и҆ соприча́стники твоеѧ̀ бж҃е́ственныѧ сла́вы содѣ́лай.

## И҆́нъ.

<rubric class="inline">І҆рмо́съ:</rubric> <irmos><red>С</red>пасы́й во ѻ҆гнѝ а҆враа̑мскїѧ твоѧ̑ ѻ҆́троки и҆ халдє́и ѹ҆би́въ, ꙗ҆́же пра́вда пра́веднѡ ѹ҆ловлѧ́ше, препѣ́тый гдⷭ҇и бж҃е ѻ҆тє́цъ на́шихъ, благослове́нъ є҆сѝ.</irmos>

<red>П</red>о́тꙋ по́стническомꙋ смѣси́лъ є҆сѝ по́тъ вои́стиннꙋ а҆пⷭ҇льскїй, ѻ҆́ч҃е, произволе́нїемъ же и҆ мꙋ́ченикъ по́слѣжде ꙗ҆ви́лсѧ є҆сѝ безкро́вный взыва́ѧ: бж҃е ѻ҆тє́цъ на́шихъ, благослове́нъ є҆сѝ.

<red>М</red>ертвотвѡ́рнаѧ помышле́нїй санда̑лїѧ, ꙗ҆́коже мѡѷсе́й, съ но́гъ ꙗ҆́вѣ ѡ҆тложи́лъ є҆сѝ и҆ бг҃а чи́стѣ смотрѣ́лъ є҆сѝ, лю́ди же пѣ́ти ѹ҆вѣща́лъ є҆сѝ: бж҃е ѻ҆тє́цъ на́шихъ, благослове́нъ є҆сѝ.

<red>И҆́</red>же хотѣ̑нїѧ творѧ́й боѧ́щихсѧ є҆гѡ̀, прошє́нїѧ твоѧ̑ ѡ҆ на́съ ника́коже ѿри́нетъ, ѻ҆́ч҃е. Тѣ́мже помина́й всегда̀ се́рдцемъ и҆ дꙋше́ю пѣсносло́вѧщихъ: бж҃е ѻ҆тє́цъ на́шихъ, бл҃гослове́нъ є҆сѝ.

<rubric class="inline">Бг҃оро́диченъ:</rubric> <red>Ѿ</red> плотски́хъ страсте́й, ѿ дꙋше́вныхъ сокрꙋше́нїй, ѿ бѣ́дъ лю́тыхъ, ѿ ѕлодѣ́йства врагѡ́въ борю́щихъ мѧ̀ раба̀ твоего̀ и҆схитѝ и҆ держа́вою твое́ю, дв҃о, ѡ҆гради́ мѧ.

## Пѣ́снь и҃.

<rubric class="inline">І҆рмо́съ:</rubric> <irmos><red>Є҆</red>гѡ́же ѹ҆жаса́ютсѧ а҆́гг҃ли и҆ всѧ̑ вѡ́инства, ꙗ҆́кѡ творца̀ и҆ гдⷭ҇а, по́йте свѧще́нницы, просла́вите ѻ҆́троцы, бл҃гослови́те лю́дїе и҆ превозноси́те во всѧ̑ вѣ́ки!</irmos>

<red>Н</red>аꙋ́ма, бг҃одꙋхнове́нный ѻ҆рга́нъ дꙋ́ха, воспои́мъ въ словесѣ́хъ свѧще́нныхъ, вѣ́рнїи, вопїю́ще ко гдⷭ҇ꙋ: є҆гѡ̀ моли́твами спасѝ восхвалѧ́ющихъ держа́вꙋ твою̀.

<red>Ѡ҆</red>бте́клъ є҆сѝ всѧ̑ страны̑ ю҆жнославѧ̑нскїѧ съ кли́ментомъ, твои́мъ совоспита́нникомъ, всемꙋ́дре, ѻ҆́хрїдъ и҆ ѻ҆крє́стнаѧ всѧ̑, лю́ди пꙋтеводѧ̀ ко стезѝ пра́вѣй твои́ми ѹ҆че́ньми.

<red>К</red>ре́стъ тво́й на ра́мо взе́мъ, наꙋ́ме мꙋ́дре, хрⷭ҇тꙋ̀ послѣ́довалъ є҆сѝ, є҆ди́номꙋ царю̀, ѿ негѡ́же и҆ побѣ́ды вѣне́цъ прїѧ́лъ є҆сѝ, ꙗ҆́кѡ подвиза́выйсѧ зако́ннѡ, бг҃обл҃же́нне.

<rubric class="inline">Бг҃оро́диченъ:</rubric> <red>Ѻ҆́</red>троцы прописа́ша, ника́коже ѡ҆палѧ́еми, ѹ҆тро́бꙋ твою̀, всечи́стаѧ, николи́же ѻ҆гне́мъ бж҃ества̀ ѡ҆пале́ннꙋю, са́мымъ же бг҃омъ вои́стиꙋнꙋ сохране́ннꙋю, дв҃о, во вѣ́ки.

## И҆́нъ.

<rubric class="inline">І҆рмо́съ:</rubric> <irmos><red>Ѻ҆́</red>троки бл҃гочести̑выѧ въ пещѝ рождество̀ бг҃ороди́чо спасло̀ є҆́сть, тогда̀ ѹ҆̀бо ѻ҆бразꙋ́емое, ны́нѣ же дѣ́йствꙋемое, вселе́ннꙋю всю̀ воздвиза́етъ пѣ́ти тебѣ̀: гдⷭ҇а по́йте дѣла̀ и҆ превозноси́те є҆го̀ во всѧ̑ вѣ́ки!</irmos>

<red>С</red>ло́во, є҆́же всѣ́хъ человѣ́къ восхотѣ̀ безслове́сный и҆зба́вити, ѻ҆́гненный ѧ҆зы́къ тебѣ̀ дарова̀, и҆́мже безслове́сный ро́дъ славѧ́нскїй въ ра́зꙋмъ бл҃гослове́сный приве́лъ є҆сѝ, всѣ́хъ пѣ́ти наꙋчи́въ хрⷭ҇та̀ во вѣ́ки.

<red>Н</red>изложи́лъ є҆сѝ мꙋчи́телей неи́стовство стоѧ́нїемъ твои́мъ и҆ состꙋ́дникъ твои́хъ, наꙋ́ме всепѣ́тый, ꙗ҆́звы же и҆ ра̑ны и҆ темни́цы претерпѣ́лъ є҆сѝ, борѧ́сѧ за происхожде́нїе дꙋ́ха ѿ сама́гѡ бж҃е́ственнагѡ и҆сто́чника безвино́внагѡ.

<red>Ѿ</red>ѻнꙋ́дꙋже ѿбѣжѐ болѣ́знь, ѹ҆ны́нїе, печа́ль и҆ воздыха́нїе и҆ всѧ́кое ѡ҆ѕлобле́нїе, и҆дѣ́же неизрече́ннаѧ ра́дость и҆ наслажде́нїе перворо́дныхъ, та́мѡ ны́нѣ жили́ще, наꙋ́ме, въ не́мже всели́ тѧ хрⷭ҇то́съ досто́йнѡ, прїе́мъ трꙋды̀ твоѧ̑, ꙗ҆̀же за него̀.

<red>Н</red>аси́льными ѻ҆крꙋжа́еми нꙋ́ждами ѿ вра̑гъ ви́димыхъ же и҆ неви́димыхъ, печа́льми ветша́юще, недꙋ́ги, ѡ҆бстоѧ̑нїи, ѿведе́ньми непра́ведными же и҆ презрѣ́ньми го́рькими, вопїе́мъ въ печа́ли се́рдца: спаси́ ны, сп҃се, моли́твами твоегѡ̀ преподо́бнагѡ.

<rubric class="inline">Бг҃оро́диченъ:</rubric> <red>П</red>оги́бе бѣ́гство ѿ менѐ въ коне́цъ и҆ нѣ́сть по писа́нїю взыска́ющихъ мѧ̀. Ты̀ бꙋ́ди мѝ, влады́чице, покро́въ и҆ крѣ́пость, прибѣ́жище и҆ ѹ҆твержде́нїе, весе́лїе и҆ и҆звѣ́стнагѡ спасе́нїѧ моегѡ̀ наде́жда, да тѧ̀ сла́влю во всѧ̑ вѣ́ки.

## Пѣ́снь ѳ҃.

<rubric class="inline">І҆рмо́съ:</rubric> <irmos><red>С</red>вѣтоно́сный ѻ҆́блакъ, во́ньже всѣ́хъ влады́ка ꙗ҆́кѡ до́ждь съ небесѐ на рꙋно̀ сни́де и҆ воплоти́сѧ на́съ ра́ди, бы́въ человѣ́къ безнача́льный, велича́емъ всѝ ꙗ҆́кѡ ма́терь бг҃а на́шегѡ чи́стꙋю.</irmos>

<red>Д</red>остодо́лжнѡ чтѧ́тъ славѧ́не твою̀ па́мѧть, ты́ бо тѣ́хъ є҆сѝ свѣтово́ждь съ бж҃е́ственнымъ гора́здомъ, кли́ментомъ чꙋдотво́рцемъ, а҆ггела́рїемъ и҆ са́ввомъ же, всемꙋ́дрыми свѧщеннота́инники, и҆̀хже моли́твами ва́шими соблюда́йте при́снѡ́.

<red>Р</red>и́мъ ви́дѣ тече́нїе ва́ше равноапⷭ҇льное, бж҃е́ственне меѳо́дїе и҆ кѷрі́лле бг҃облаже́нне, и҆ бж҃їихъ ꙗ҆́же на ва́съ ѹ҆страши́сѧ пресла́вныхъ. Тѣ́мже и҆ наꙋ́ма, ва́шего сказа́телѧ, восхвалѧ́емъ лѣ́тними пѣ́сньми.

<red>Л</red>икостоѧ́нїѧ ѻ҆тцє́въ и҆ а҆по́столѡвъ, і҆ера́рхѡвъ, проро́кѡвъ, преподо́бныхъ и҆ мꙋ́ченикѡвъ бг҃оно́сныхъ воспрїѧ́ша тѧ̀ ны́нѣ со сподви́жники твои́ми, житїе́ бо подража́лъ є҆сѝ всѣ́хъ, съ ни́миже на́съ помѧнѝ.

<red>С</red>вѧще́ннѣйшїй зна́юще тѧ̀ кївѡ́тъ, завѣ́та бж҃їѧ словеса̀ носѧ́й, спаса́ющаѧ славѧ́нъ мнѡ́жества въ зе́млю ѻ҆бѣтова́нїѧ вѣ́чнꙋющꙋю, почита́емъ моще́й твои́хъ ра́кꙋ, къ бж҃е́ственнѣй возводи́ми жи́зни.

<rubric class="inline">Бг҃оро́диченъ:</rubric> <red>Ѿ</red> беззако́ннꙋющихсѧ человѣ́къ и҆ кова́рства бѣсѡ́въ, ѿ страсте́й всѧ́ческихъ, тꙋгѝ тѧгча́йшїѧ, ѿ разли́чныхъ и҆скꙋше́нїй и҆ лю́тагѡ ѡ҆держа́нїѧ. Всепѣ́таѧ, свободѝ всѣ́хъ ѹ҆пова́ющихъ на тѧ̀.

## И҆́нъ.

<rubric class="inline">І҆рмо́съ:</rubric> <irmos><red>В</red>сѧ́къ земноро́дный да взыгра́етсѧ, дꙋ́хомъ просвѣща́емь, да торжествꙋ́етъ же безпло́тныхъ ѹ҆мѡ́въ є҆стество̀, почита́ющее свѧще́нное торжество̀ бг҃ома́тере и҆ да вопїе́тъ: ра́дꙋйсѧ, всеблаже́ннаѧ бцⷣе, чи́стаѧ приснодв҃о.</irmos>

<red>С</red>та́немъ, бра́тїе, въ хра́мѣ гдⷭ҇ни, во дво́рѣхъ до́мꙋ бг҃а на́шегѡ и҆ тогѡ̀ просла́вимъ вели̑чїѧ и҆ чꙋдеса̀, ди́венъ бо є҆́сть во свѧты́хъ свои́хъ, повинꙋ́ющихсѧ тогѡ̀ повелѣ́нїємъ, и҆́мже сра́дꙋетсѧ наꙋ́ме чꙋ́дный.

<red>Д</red>а тѧ̀ наꙋ́ме согла́снѡ сла́вимъ торжествꙋ́юще, и҆зба́ви на́съ моли́твами твои́ми всѧ́кагѡ кова́рства и҆ ѡ҆бстоѧ́нїѧ, и҆ бѣ́дъ и҆ скорбе́й и҆ всѧ́кагѡ и҆на́гѡ гнѣ́ва, молѧ̀ показа́вшаго тѧ̀ за́повѣдей свои́хъ и҆сполни́телѧ.

<red>Л</red>ю́дїе, ꙗ҆̀же твои́ми трꙋды̀ насади́лъ є҆сѝ, и҆ по́ты твои́ми напои́лъ є҆сѝ, и҆ по́двиги твои́ми вкорени́лъ є҆сѝ, плодоносѧ́тъ лѣ́тнюю твою̀ па́мѧть и҆ нача́тки пѣ́нїѧ тѝ прино́сѧтъ, и҆́мже бг҃а ѹ҆ми́лостиви.

<red>Ѡ҆</red>сла́би мѝ, хрⷭ҇тѐ, є҆ди́не вѣ́дый не́мощи моѧ̑, ꙗ҆́кѡ да ѻ҆тра́дꙋ ѿ ни́хъ ѹ҆лꙋчꙋ̀ пре́жде и҆схо́да моегѡ̀, влады́ко, моли́твами твоегѡ̀ ѹ҆го́дника, и҆ не да́ждь мѝ бы́ти ра́дованїе бѣсѡ́мъ нижѐ ны́нѣ, нижѐ въ бꙋ́дꙋщемъ.

<rubric class="inline">Бг҃оро́диченъ:</rubric> <red>Т</red>ѧ̀ и҆́стиннꙋю ма́терь созда́вшагѡ всѧ̑ вѣ́рою мо́лимъ: совѣ́ты и҆ мы́сли враждꙋ́ющихъ на на́съ ѡ҆сꙋетѝ ꙗ҆́кѡ блага́ѧ и҆ ѿ рꙋкѝ вра́жїѧ рабы̑ твоѧ̑ всѧ̑ свободѝ, па́стыри и҆ па́ствꙋ, всепѣ́таѧ.

<rubric>Свѣти́ленъ, гла́съ г҃.</rubric>

<podoben>Подо́бенъ: <incipit><red>П</red>осѣти́лъ ны̀ є҆́сть:</incipit></podoben>

<red>П</red>осѣти́ ны хрⷭ҇то́съ, лю́ди преѡгорчева́ющыѧ, и҆ ѿ рꙋкѝ лꙋка́вагѡ и҆ тмы̀ невѣ́рїѧ тобо́ю спасѐ, и҆ землѧ̀ всѧ̀ славѧ́нскаѧ, наꙋ́ме, и҆спо́лнисѧ бж҃е́ственнагѡ ра́зꙋма.

<rubric>Сла́ва, гла́съ и҆ подо́бенъ то́йже:</rubric>

<red>Ч</red>ꙋде́съ пото́къ, и҆сцѣле́нїй и҆сто́чникъ, мона́шествꙋющихъ похвала̀, і҆ере́ѡвъ добро́та, наꙋ́мъ бж҃е́ственный да почти́тсѧ пѣ́сньми досто́йнѡ.

<rubric>И҆ ны́нѣ.</rubric>

<rubric>На хвали́техъ поста́вимъ стїхѡ́въ ѕ҃ и҆ пое́мъ стїхи̑ры предпра́зднества пре́жде, гла́съ ѕ҃.</rubric>

<podoben>Подо́бенъ: <incipit><red>А҆́</red>гг҃льскїѧ пред̾иди́те си̑лы:</incipit></podoben>

<rubric>Стїхи̑ры преподо́бнагѡ, гла́съ а҃.</rubric>

<podoben>Подо́бенъ: <incipit><red>В</red>сехва́льнїи мꙋ́ченицы:</incipit></podoben>

<red>П</red>рїиди́те, празднолю́бцы всѝ, и҆́же слове́съ благода́ти до́брѣ наслади́вшїисѧ и҆ ѻ҆снова́нїе прїе́мшїи є҆ѵⷢ҇лїа, въ пѣ́снехъ и҆ пѣ́нїихъ свѧще́нныхъ наꙋ́ма, честно́е прїѧ́телище дꙋ́ха похвалѧ́юще ѹ҆вѣнча́имъ, прегрѣше́нїй разрѣше́нїѧ просѧ́ще.

<red>С</red>ме́рть твоѧ̀ вои́стиннꙋ честна̀ предъ гдⷭ҇емъ, наꙋ́ме сла́вне, жи́знь бо бл҃гоче́стїѧ и҆спо́лнь и҆ чистоты̀ и҆ всѧ́кагѡ преподо́бїѧ и҆з̾ѡби́лꙋющи, ѿ ни́хже приложи́сѧ тѝ ѡ҆боже́нїе по прича́стїю. Тѣ́мже моли́сѧ дарова́ти дꙋша́мъ на́шымъ ми́ръ и҆ ве́лїю ми́лость.

<red>Ѿ</red> скорбе́й да́ждь на́мъ свобожде́нїе, наꙋ́ме свѧ́те, и҆ и҆скꙋше́нїй всѣ́хъ и҆зба́ви, сꙋ́етна бо по́мощь человѣ́ческаѧ, ты́ же вы́ше человѣ́ка и҆ а҆́гг҃лѡвъ собесѣ́дникъ сы́й, хода́тайствꙋеши ѡ҆ на́съ ѻ҆́крестъ сла́вѧщихъ тѧ̀ почита́ющихъ честны́ѧ твоѧ̑ мѡ́щи.

<rubric>Сла́ва, гла́съ и҃:</rubric>

<red>П</red>реподо́бне ѻ҆́тче наꙋ́ме, не да́лъ є҆сѝ сна̀ ѻ҆чи́ма твои́ма, нижѐ вѣ́ждома твои́ма дрема́нїѧ, до́ндеже посѣ́ѧлъ є҆сѝ въ славѧ́нехъ догма́ты благоче́стїѧ. Тѣ́мже хрїстꙋ̀ дерзнове́ннѡ ны́нѣ предстоѧ̀, пло́дъ бж҃е́ственныхъ твои́хъ трꙋдѡ́въ ѹ҆твердѝ и҆ соверша́ющихъ па́мѧть твою̀ назира́й и҆ спаса́й моли́твами твои́ми ѿ бѣ́дъ дꙋ́шы на́шѧ.

<rubric>Славосло́вїе вели́кое и҆ ѿпꙋ́стъ.</rubric>



<rubric>На лїтꙋргі́и, и҆з̾ѡбрази́тельнаѧ и҆ ѿ канѡ́нѡвъ свѧта́гѡ пѣ́снь г҃-ѧ и҆ ѕ҃-ѧ.</rubric>

<rubric>Прокі́менъ, гла́съ з҃-й:</rubric>

<red>Ч</red>тⷭ҇на̀ пред̾ гдⷭ҇емъ сме́рть прпⷣбныхъ є҆гѡ̀.

<rubric class="inline">Сті́хъ:</rubric> <red>Ч</red>то̀ возда́мъ гдⷭ҇еви ѡ҆ всѣ́хъ, ꙗ҆̀же воздаде́ ми;

<rubric>А҆пⷭ҇лъ ко є҆вре́ємъ, зача́ло тл҃є:</rubric>

<red>П</red>овинꙋ́йтесѧ наста́вникѡмъ ва́шымъ:

<rubric class="inline">Коне́цъ:</rubric> <red>Є҆</red>мꙋ́же сла́ва во вѣ́ки вѣкѡ́въ а҆ми́нь.

<rubric class="inline">А҆ллилꙋ́їа, гла́съ ѕ҃:</rubric> <red>Б</red>л҃же́нъ мꙋ́жъ боѧ́йсѧ гдⷭ҇а, въ за́повѣдехъ є҆гѡ̀ восхо́щетъ ѕѣлѡ̀.

<rubric class="inline">Сті́хъ:</rubric> <red>С</red>и́льно на землѝ бꙋ́детъ сѣ́мѧ є҆гѡ̀, ро́дъ пра́выхъ бл҃гослови́тсѧ.

<rubric>Є҆ѵⷢ҇лїе ѿ лꙋкѝ, зача́ло к҃д:</rubric>

<red>С</red>та̀ і҆исꙋ́съ на мѣ́стѣ ра́внѣ:

<rubric class="inline">Коне́цъ:</rubric> <red>С</red>е́ бо мзда̀ ва́ша мно́га на небесѝ.

<rubric class="inline">Прича́стенъ:</rubric> <red>В</red>ъ па́мѧть вѣ́чнꙋю бꙋ́детъ првⷣникъ.
