---
title: "Ма́рта к҃з"
navigation:
  key: service-menaionadd-43
  title: "Ма́рта к҃з"
  parent: service-menaionadd
  order: 43
type: "service"
---

# Ма́рта к҃з.

<rubric>Ст҃а́гѡ сщ҃енномꙋ́ченика і҆рине́а, є҆пⷭ҇кпа сирмі́йскагѡ.</rubric>



<rubric>Ве́черъ, На <incipit><red>Г</red>дⷭ҇и, воззва́хъ:</incipit> предварѧ́етъ самогла́сенъ днѐ, два́жды, и҆ мꙋ́чениченъ, и҆ подѡ́бны трїѡ́ди г҃, та́же сщ҃енномꙋ́ченика, на д҃.</rubric>

<rubric>Стїхи̑ры самогла́сны, гла́съ д҃:</rubric>

<red>П</red>росвѣще́нъ чистото́ю и҆ цѣломꙋ́дрїемъ, ко сщ҃е́нномꙋ нача́льствꙋ возведе́нъ бы́лъ є҆сѝ, свѧщенномꙋ́чениче і҆рине́е, тѣ́мъ и҆ свѣ́тлѣйшею ѻ҆де́ждею свѧще́нства ѹ҆краси́лсѧ є҆сѝ, бж҃е́ственныхъ та́инствъ, ѻ҆́ч҃е, познава́емъ.

<red>А҆́</red>ще кро́токъ и҆ смире́нъ бы́лъ є҆сѝ, но ре́вностїю правосла́вїѧ ꙗ҆ви́лсѧ є҆сѝ ра́тꙋѧ, вѣ́рою ѡ҆бложе́нъ ꙗ҆́кѡ бронѧ́ми, безбоѧ́зненностїю, ꙗ҆́кѡ копїе́мъ, повелѣ́нїемъ беззако́ннагѡ мꙋчи́телѧ, велѧ́щаго ѿрещи́сѧ хрⷭ҇та̀, зако́ны бж҃е́ственныѧ противоположи́лъ є҆сѝ и҆ вѣне́цъ свы́ше прїѧ́лъ є҆сѝ.

<red>С</red>то́лпъ се́рдца твоегѡ̀ не поколеба́сѧ, пребеззако́ннꙋющагѡ мꙋчи́телѧ ласка́нїемъ, нижѐ ѹ҆страши́ тѧ претѧ́щее мꙋче́нїе, но крѣ́постїю хрⷭ҇то́вою воѡрꙋжи́всѧ, слꙋжа́щаго де́мѡнѡмъ мꙋчи́телѧ, че́ствовати и҆́стиннаго бг҃а ѹ҆вѣрѧ́лъ є҆сѝ, тѣ́мже и҆ терпѣли́внѡ пострада́въ, мꙋ́ченически вѣнча́лсѧ є҆сѝ.

<rubric>Сла́ва, гла́съ г҃:</rubric>

<red>Ѹ҆</red>тверди́въ стѡпы̀ се́рдца твоегѡ̀, на ка́мени бж҃е́ственныхъ за́повѣдей хрⷭ҇то́выхъ, стоѧ́лъ є҆сѝ предъ сꙋди́щемъ, и҆сповѣ́дꙋѧ предста́вшаго сꙋди́щꙋ пїла́товꙋ, непоколеба́лсѧ є҆сѝ ласка́тельными вѣ́тры, нижѐ лю́тыхъ мꙋ́къ бꙋ́рѧми, бг҃обл҃же́нне і҆рине́е, но вѣнча́лсѧ є҆сѝ мꙋ́ченическими по́двиги, ꙗ҆́же ѹ҆ма̀ тве́рдостїю под̾ѧ́лъ є҆сѝ ѻ҆́ч҃е.

<rubric>И҆ ны́нѣ, бг҃оро́диченъ, гла́съ то́йже:</rubric>

<red>К</red>а́кѡ не диви́мсѧ бг҃омꙋ́жномꙋ ржⷭ҇твꙋ̀ твоемꙋ̀, пречⷭ҇тна́ѧ; и҆скꙋше́нїѧ бо мꙋ́жескагѡ не прїе́мши всенепоро́чнаѧ, родила̀ є҆сѝ без̾ ѻ҆ц҃а̀ сн҃а пло́тїю, пре́жде вѣ̑къ ѿ ѻ҆ц҃а̀ рожде́ннаго без̾ мт҃ре, ника́коже претерпѣ́вшаго и҆змѣне́нїѧ, и҆лѝ смѣше́нїѧ, и҆лѝ раздѣле́нїѧ, но ѻ҆бою̀ сꙋщєствꙋ̀ сво́йство цѣ́ло сохра́ншаго. Тѣ́мже мт҃и дв҃о влⷣчце, того̀ молѝ сп҃сти́сѧ дꙋша́мъ, правосла́внѡ бцⷣꙋ и҆сповѣ́дающихъ тѧ̀.

<rubric>Вхо́дъ. Прокі́менъ: И҆ чтє́нїѧ днѐ, и҆ сщ҃енномꙋ́ченика г҃.</rubric>

<rubric>И҆ про́чее послѣ́дованїе преждеѡсвѧще́нныѧ.</rubric>

<rubric>А҆́ще ли не соверша́етсѧ лїтꙋргі́а преждеѡсвѧще́ннаѧ: тогда̀ на <incipit><red>Г</red>дⷭ҇и, воззва́хъ:</incipit> поста́вимъ стїхѡ́въ ѕ҃, и҆ пое́мъ подо́бны трїѡ́ди г҃, и҆ сщ҃енномꙋ́ченика г҃. На стїхо́внѣ пое́мъ трїѡ́ди самогла́сенъ днѐ, два́жды, и҆ мꙋ́чениченъ.</rubric>

<rubric>Сла́ва, сщ҃енномꙋ́ченика, гла́съ в҃, самогла́сенъ:</rubric>

<red>Ѡ҆</red>бличи́лъ є҆сѝ словеса̀ про́ва ѕлочести́вагѡ, твердѣ́йшимъ ѹ҆ма̀ ѹ҆се́рдїемъ, и҆ ꙗ҆ви́лсѧ є҆сѝ рачи́тель любвѐ і҆и҃совы, є҆го́же предъ мꙋчи́телемъ де́рзостнѡ и҆сповѣ́далъ є҆сѝ, повелѣ̑нїѧ є҆ѵⷢ҇льскаѧ и҆ преда̑нїѧ церкѡ́внаѧ, благоче́стнѡ ѹ҆держа́лъ є҆сѝ, тѣ́мже и҆ нꙋ́жднꙋю сме́рть под̾ѧ́лъ є҆сѝ, но хрⷭ҇то́съ подвигополо́жникъ прїѧ́тъ тѧ̀ и҆ вселѝ въ жили́ще небе́сное, и҆дѣ́же ликꙋ́ютъ а҆́гг҃льскїѧ свѣ́тлѡсти, и҆ ст҃ы́хъ вѡ́инства.

<rubric>И҆ ны́нѣ, бг҃оро́диченъ, гла́съ то́йже:</rubric>

<red>В</red>сѐ ѹ҆пова́нїе моѐ на тѧ̀ возлага́ю, мт҃и бж҃їѧ, сохрани́ мѧ под̾ кро́вомъ твои́мъ.

<rubric>Тропа́рь, гла́съ и҃:</rubric>

<red>Ж</red>и́знь твою̀ цѣломꙋ́дреннѡ соверши́лъ є҆сѝ, ничто́же на землѝ па́че хрⷭ҇та̀ предпоче́тъ, ра́дꙋѧсѧ вше́лъ є҆сѝ на мꙋ́ченическое благосла́вїе, проти́вѧсѧ мꙋчи́телѧ повелѣ́нїю, ꙗ҆ви́лсѧ є҆сѝ вѣнцено́сецъ свѧще́нный, и҆́бо хрⷭ҇то́съ возме́здїе тебѣ̀ дарова̀, и҆ всели́ тѧ въ ца́рство небе́сное.

<rubric>И҆ ны́нѣ, бг҃оро́диченъ, гла́съ то́йже:</rubric>

<red>И҆́</red>же на́съ ра́ди рожде́йсѧ ѿ дв҃ы, и҆ распѧ́тїе претерпѣ́въ, бл҃гі́й, и҆спрове́ргїй сме́ртїю сме́рть, и҆ воскресе́нїе ꙗ҆вле́й ꙗ҆́кѡ бг҃ъ, не пре́зри, ꙗ҆̀же созда́лъ є҆сѝ рꙋко́ю твое́ю: ꙗ҆вѝ человѣколю́бїе твоѐ, ми́лостиве, прїимѝ ро́ждшꙋю тѧ̀ бцⷣꙋ молѧ́щꙋюсѧ за ны̀, и҆ спасѝ, сп҃се на́шъ, лю́ди ѿча̑ѧнныѧ.

<rubric>Є҆ктенїа̀, и҆ трѝ покло́ны вели̑кїѧ, и҆ ѿпꙋ́стъ.</rubric>



<rubric>На ѹ҆́трени, На <incipit><red>Б</red>г҃ъ гдⷭ҇ь:</incipit> тропа́рь свѧщенномꙋ́ченика, два́жды, Сла́ва, и҆ ны́нѣ, бг҃оро́диченъ воскре́сенъ: и҆ ѻ҆бы̑чныѧ каѳі̑смы.</rubric>

<rubric>По а҃-й и҆ в҃-й каѳі́смѣ, сѣда́льны трїѡ́ди. Є҆ктенїѝ же не глаго́лемъ. По г҃-й же каѳі́смѣ, глаго́летъ і҆ере́й є҆ктенїю̀ ма́лꙋю.</rubric>

<rubric>Та́же сѣда́ленъ, гла́съ д҃:</rubric>

<red>П</red>редстоѧ̀ пребеззако́нномꙋ сꙋди́щꙋ, до́блественнѡ хрⷭ҇та̀ и҆сповѣ́далъ є҆сѝ, сегѡ̀ ра́ди мꙋ́ченически жи́знь свою̀ соверши́лъ є҆сѝ, но къ небесє́мъ восте́клъ є҆сѝ, і҆рине́е бг҃облаже́нне, и҆ вѣнце́мъ неꙋвѧда́емымъ ѿ бг҃а вѣнча́лсѧ є҆сѝ, тѣ́мже тѧ̀ вѣ́рою ѹ҆блажа́емъ.

<rubric>Сла́ва, гла́съ то́йже:</rubric>

<red>С</red>ло́вомъ твои́мъ сщ҃е́ннѣйшимъ, сщ҃е́нное ѹ҆че́нїе ꙗ҆́вѣ ѹ҆тверди́лъ є҆сѝ, и҆ всѧ̑ велѣ̑нїѧ безбо́жнагѡ про́ва ѿве́рглъ є҆сѝ, тѣ́мже свѧтꙋ́ю па́мѧть твою̀ пра́зднꙋюще вопїе́мъ тѝ: помѧнѝ на́съ сщ҃енномꙋ́чениче і҆рине́е приснопа́мѧтне.

<rubric>И҆ ны́нѣ, бг҃оро́диченъ, гла́съ то́йже:</rubric>

<red>Т</red>ы̀ є҆ди́на сꙋ́щымъ на землѝ, мт҃и бж҃їѧ, па́че є҆стества̀ была̀ є҆сѝ хода́таица, тѣ́мже тѝ всѝ ра́дꙋйсѧ зове́мъ.

<rubric>А҆́ще ли сꙋббѡ́та, кромѣ̀ пе́рвыѧ недѣ́ли поста̀:</rubric>

<rubric>По а҃-й каѳі́смѣ сѣда́ленъ:</rubric>

<red>П</red>редстоѧ̀ пребеззако́нномꙋ сꙋди́щꙋ: два́жды.

<rubric>Сла́ва, и҆ ны́нѣ, бг҃оро́диченъ, гла́съ д҃:</rubric>

<red>Ѿ</red> родѡ́въ всѣ́хъ показа́ласѧ є҆сѝ блаже́нна, па́че є҆стества̀ ро́ждши содѣ́телѧ хрⷭ҇та̀, блаже́нны содѣва́ющаго томꙋ̀ рабо́тающыѧ, є҆го́же прилѣ́жнѡ молѝ, спастѝ дꙋ́шы на́шѧ.

<rubric>По в҃-й каѳі́смѣ, сѣда́ленъ:</rubric>

<red>С</red>ло́вомъ твои́мъ свѧще́ннѣйшимъ: <rubric class="inline">Два́жды.</rubric>

<rubric>Сла́ва, и҆ ны́нѣ, бг҃оро́диченъ:</rubric>

<red>Т</red>ы̀ є҆ди́на сꙋ́щымъ на землѝ:

<rubric>Полѷеле́й.</rubric>

<rubric class="inline">Велича́нїе:</rubric> <red>В</red>елича́емъ тѧ̀ сщ҃енномꙋ́чениче свѧты́й і҆рине́е, и҆ чте́мъ ст҃ꙋ́ю па́мѧть твою̀, ты́ бо мо́лиши за на́съ хрⷭ҇та̀ бг҃а на́шего.

<rubric>Ѱало́мъ и҆збра́нный:</rubric>

<incipit><red>Ѹ҆</red>слы́шите сїѧ̑ всѝ ꙗ҆зы́цы:</incipit>

<rubric>По полѷеле́и, сѣда́ленъ, гла́съ и҃:</rubric>

<red>Б</red>ж҃е́ственныѧ ре́вности и҆спо́лненъ бы́въ, сщ҃е́нными и҆сповѣ̑данїи ѹ҆краси́лсѧ є҆сѝ, и҆ болѣ̑зни мно́ги за хрⷭ҇та̀ претерпѣ́лъ є҆сѝ, є҆гѡ́же стра̑сти, ра́дꙋѧсѧ, поревнова́лъ є҆сѝ, и҆ є҆мꙋ́же преше́лъ є҆сѝ, тѣ́мже ны́нѣ мо́лимъ тѧ̀, помѧнѝ всѧ̑ вѣ́рою тѧ̀ помина́ющыѧ, и҆́маши бо дерзнове́нїе ко гдⷭ҇ꙋ.

<rubric>Сла́ва, и҆ ны́нѣ, бг҃оро́диченъ, гла́съ то́йже:</rubric>

<red>П</red>охвала̀ вѣ̑рнымъ ты̀ є҆сѝ безневѣ́стнаѧ, и҆ застꙋпле́нїе и҆ прибѣ́жище хрⷭ҇тїа́нъ, ты̀ стѣна̀ и҆ приста́нище, ты̀ сн҃ꙋ твоемꙋ̀ мольбы̑ но́сиши всенепоро́чнаѧ, и҆ спаса́еши ѿ бѣ́дъ вѣ́рою и҆ любо́вїю бцⷣꙋ тѧ̀ чи́стꙋ зна́ющихъ.

<rubric>Степе́нна: а҃-й а҆нтїфѡ́нъ, д҃-гѡ гла́са.</rubric>

<rubric>Прокі́менъ, гла́съ д҃:</rubric>

<red>В</red>осхва́лѧтсѧ прпⷣбнїи во сла́вѣ и҆ возра́дꙋютсѧ на ло́жахъ свои́хъ.

<rubric class="inline">Сті́хъ:</rubric> <red>В</red>оспо́йте гдⷭ҇еви пѣ́снь но́вꙋ: хвале́нїе є҆гѡ̀ въ цр҃кви прпⷣбныхъ.

<red>В</red>сѧ́кое дыха́нїе.

<rubric>Є҆ѵⷢ҇лїе ѿ лꙋкѝ, зача́ло ѯ҃з.</rubric>

<rubric>По н҃ ѱалмѣ̀, стїхи́ра, гла́съ ѕ҃:</rubric>

<red>В</red>осте́къ ѹ҆́мнѡ на высотꙋ̀ бж҃е́ственнагѡ позна́нїѧ хрⷭ҇то́ва, и҆ ѡ҆дѣ́ѧнъ, мꙋ́дре, си́лою свы́ше, полꙋчи́лъ є҆сѝ та́йныхъ дарова́нїй хрⷭ҇то́выхъ, тѣ́мже пострада́въ є҆гѡ̀ ра́ди, стѧжа́лъ є҆сѝ къ немꙋ̀ дерзнове́нїе, и҆ сѐ ны́нѣ мо́лимъ тѧ̀, помѧнѝ всѧ̑ вѣ́рою тѧ̀ помина́ющыѧ, бг҃облаже́нне і҆рине́е.

<rubric>Канѡ́нъ, про́та мирко, гла́съ и҃, є҆гѡ́же краегране́сїе: <acrostic><red>С</red>ѐ і҆рине́а пѣсносло́витъ мирко.</acrostic></rubric>



<rubric>Въ бг҃оро́дичнахъ же и҆ въ сѣда́льнѣ: </rubric>

## Пѣ́снь а҃.

<rubric class="inline">І҆рмо́съ:</rubric> <irmos><red>Д</red>и́вномꙋ бг҃ꙋ вели̑чїѧ принесе́мъ, и҆ великолѣ́пнѡ съ на́ми да воспое́тъ землѧ̀ и҆ не́бо ꙗ҆́снѡ сла́вꙋ є҆гѡ̀.</irmos>

<red>С</red>ъ небесѐ благода́ть и҆схода́тайствꙋй мѝ, свѧ́те і҆рине́е, ꙗ҆́кѡ да возмогꙋ̀ достодо́лжнѡ восхвали́ти твоѐ на землѝ свѣтоно́сное торжество̀.

<red>Є҆</red>гда̀ предста́лъ є҆сѝ сꙋди́щꙋ про́ва беззако́ннагѡ, не ѹ҆боѧ́всѧ претѧ́щаго мꙋче́нїѧ, возопи́лъ є҆сѝ къ немꙋ̀: гдⷭ҇а і҆и҃са не ѿве́ргꙋсѧ, и҆ де́мѡнѡмъ безꙋ̑мнымъ не пожрꙋ̀, ты́ же творѝ что̀ то̀ го́дѣ быва́етъ.

<red>І҆</red>рине́е ѻ҆́ч҃е бг҃оно́се, стоѧ́лъ є҆сѝ до́блественнѡ предъ сꙋди́щемъ и҆сповѣ́дꙋѧ хрⷭ҇та̀ гдⷭ҇а, є҆гѡ́же престо́лꙋ ны́нѣ предстоѧ̀, молѝ ѡ҆ спасе́нїи дꙋ́шъ на́шихъ.

<rubric class="inline">Бг҃оро́диченъ:</rubric> <red>П</red>рече́стно, вои́стиннꙋ и҆ бж҃е́ственно, бж҃їе селе́нїе, воспое́мъ благоче́стнѡ мр҃і́ю пречи́стꙋю, прїе́мшꙋю невмѣсти́маго и҆ непостижи́маго.

## Пѣ́снь г҃.

<rubric class="inline">І҆рмо́съ:</rubric> <irmos><red>Ѹ҆</red>твердѝ мѧ̀ гдⷭ҇и, си́лою кре́стною и҆ да́рꙋй мнѣ̀ се́рдце чи́стое, да ѡ҆ тебѣ̀ хвалю́сѧ бж҃е.</irmos>

<red>Р</red>е́вностїю бж҃їею дыха́ѧ, ѡ҆дѣ́ѧлсѧ є҆сѝ дх҃а си́лою, і҆рине́е преблаже́нне, и҆ побѣди́лъ є҆сѝ всѧ̑ ѡ҆полчє́нїѧ, ꙗ҆̀же на хрⷭ҇та̀ воздвиго́шасѧ.

<red>И҆</red>мѣ́ѧ ѡ҆снова́нїе хрⷭ҇та̀, ка́менѧ незы́блема, добродѣ́тельными же ви́ды ѹ҆добре́нъ бы́въ, сла́вою мꙋче́нїѧ, всеблаже́нне, ѡ҆свѧти́всѧ, преше́лъ є҆сѝ къ люби́момꙋ гдⷭ҇ꙋ прича́стїемъ ѡ҆божа́емь бг҃опрїѧ́тне.

<red>Н</red>е повинꙋ́всѧ велѣ́нїю мꙋчи́телевꙋ, бг҃омє́рзскимъ і҆́дѡлѡмъ не поже́рлъ є҆сѝ, но хрⷭ҇та̀ до́блественнѡ и҆сповѣ́далъ є҆сѝ, бг҃облаже́нне і҆рине́е сла́вне.

<rubric class="inline">Бг҃оро́диченъ:</rubric> <red>Р</red>ождество́мъ твои́мъ, пречи́стаѧ бцⷣе, мы̀ земноро́днїи ѿ землѝ къ высотѣ̀ небе́снѣй вои́стиннꙋ вознесо́хомсѧ, и҆ а҆́гг҃льскимъ ликостоѧ́нїємъ причто́хомсѧ.

<rubric>Сѣда́ленъ, гла́съ д҃:</rubric>

<red>Ѻ҆́</red>ч҃е і҆рине́е бг҃облаже́нне, добродѣ́тельми твои́ми возсїѧ́лъ є҆сѝ въ сре́мстѣй странѣ̀ ꙗ҆́кѡ вели́кое со́лнце, и҆ просвѣти́въ вѣ́рныхъ составле́нїа, потреби́лъ є҆сѝ страсте́й ѡ҆мраче́нїе, и҆ ны́нѣ молѝ хрⷭ҇та̀ бг҃а, дарова́ти на́мъ ве́лїю ми́лость.

<rubric>Сла́ва, и҆ ны́нѣ, бг҃оро́диченъ, гла́съ то́йже:</rubric>

<red>Т</red>ы̀ была̀ є҆сѝ сло́ва бж҃е́ственнаѧ ски́нїѧ, чистото́ю а҆́гг҃лы превозше́дшаѧ, и҆ менѐ, пе́рсть бы́вша, па́че всѣ́хъ ѡ҆скверне́на плотски́ми прегрѣше́ньми, ѡ҆чи́сти, моли́твъ твои́хъ бж҃е́ственными вода́ми, подаю́щи, чи́стаѧ, ве́лїю ми́лость.

## Пѣ́снь д҃.

<rubric class="inline">І҆рмо́съ:</rubric> <irmos><red>Ѹ҆</red>слы́шахъ слꙋ́хъ си́лы твоеѧ̀, и҆ возвесели́сѧ се́рдце моѐ ѡ҆ гдⷭ҇ѣ.</irmos>

<red>Є҆</red>ди́нъ человѣколю́бецъ хрⷭ҇то́съ гдⷭ҇ь прїѧ́тъ тѧ̀ ꙗ҆́кѡ бж҃е́ственное всесожже́нїе, тѣ́мъ со а҆́гг҃лы ны́нѣ ликꙋ́еши, і҆рине́е сла́вне мꙋ́чениче.

<red>А҆́</red>гг҃лѡмъ равносе́льникъ бы́въ, ѹ҆се́рднѡ вше́лъ є҆сѝ на сꙋди́лище, любо́вїю хрⷭ҇то́вою разжига́емь, тѣ́мъ и҆ терпѣли́внѡ пострада́въ, і҆рине́е преблаже́нне, мꙋ́ченически вѣнча́лсѧ є҆сѝ.

<red>П</red>росвѣще́нъ бы́въ свѣ́томъ трⷪ҇ческимъ, слꙋжа́щыѧ де́мѡнѡмъ ѹ҆вѣ́рилъ є҆сѝ: че́ствовати бг҃а и҆́стиннаго, крѣ́постїю же хрⷭ҇то́вою ѹ҆крѣплѧ́емъ, ꙗ҆ви́лсѧ є҆сѝ всѣ́хъ си́льнѣйши.

<rubric class="inline">Бг҃оро́диченъ:</rubric> <red>А҆́</red>дѡвы ѹ҆́зы расто́ргши рождество́мъ твои́мъ, расто́ргни плени̑цы грѣхѡ́въ мои́хъ, бг҃оневѣ́сто, и҆ ра́дости всѧ̑ и҆спо́лни.

## Пѣ́снь є҃.

<rubric class="inline">І҆рмо́съ:</rubric> <irmos><red>Т</red>вои́мъ свѣ́томъ ѡ҆зарѝ мо́й ѹ҆́мъ, бж҃е, молю́сѧ, да мно́гꙋю твою̀ воспою̀, ѿ но́щи ѹ҆́тренюѧ, бла́гость.</irmos>

<red>Ѣ҆́</red>здѧ по пꙋтѝ за́повѣдей хрⷭ҇то́выхъ, и҆ кипѧ̀ бж҃е́ственнымъ раче́нїемъ, ѻ҆́ч҃е і҆рине́е, всѧ̑ плотскі̑ѧ болѣ̑зни и҆ мꙋчє́нїѧ ра́достнѡ претерпѣ́лъ є҆сѝ.

<red>С</red>вѣтолꙋ́чными є҆ѵⷢ҇лїа сїѧ̑нїи просвѣще́нъ, не поколеба́лсѧ є҆сѝ мꙋ́къ волна́ми, нижѐ претѧ́щей сме́рти, мꙋ́чениче хрⷭ҇то́въ і҆рине́е, тѣ́мъ неизрече́нныѧ сла́вы бж҃е́ственныѧ сподо́билсѧ є҆сѝ.

<red>Н</red>епоколеби́мыѧ вѣ́ры ѻ҆гне́мъ и҆зсꙋши́въ мꙋ̑тныѧ пото́ки ѕлочести́выхъ велѣ́нїй про́ва беззако́ннагѡ, вше́лъ є҆сѝ въ незаходи́мый же́ртвенникъ та̑инъ, ꙗ҆́кѡ таи́нникъ неизрече́нныхъ.

<rubric class="inline">Бг҃оро́диченъ:</rubric> <red>М</red>ле́комъ пита́еши пита́телѧ всѣ́хъ, рожде́ннаго безъ тлѝ и҆зъ пречи́стагѡ твоегѡ̀ чре́ва, и҆ человѣ́ки тле́ю сокрꙋшє́нныѧ па́ки назида́юща.

## Пѣ́снь ѕ҃.

<rubric class="inline">І҆рмо́съ:</rubric> <irmos><red>И҆</red>зъ чре́ва а҆́дова во́плѧ моегѡ̀ ѹ҆слы́шалъ є҆сѝ гла́съ мо́й, и҆ и҆зба́вилъ є҆сѝ ѿ тлѝ живо́тъ мо́й многоми́лостиве.</irmos>

<red>Ѻ҆́</red>ч҃е і҆рине́е всеблаже́нне, цѣломꙋ́дреннѡ житїѐ твоѐ соверши́лъ є҆сѝ, и҆ врага̀ побѣди́въ, ко хрⷭ҇тꙋ̀ преше́лъ є҆сѝ, є҆го́же молѝ, и҆зба́вити ѿ страсте́й безче́стїѧ человѣ́ки.

<red>С</red>щ҃еннота́инниче, і҆рине́е мꙋ́чениче, ты̀ свѧщеннодѣ́йствовалъ є҆сѝ бж҃їе є҆ѵⷢ҇лїе, и҆ бж҃е́ственнаѧ ѹ҆чє́нїѧ свѣ́тлѡ запеча́тствовалъ є҆сѝ мꙋ́ченическою свое́ю кро́вїю.

<red>Л</red>ѣ́потный хрⷭ҇то́въ таи́нникъ неизрече́нныхъ та̑инъ бы́лъ є҆сѝ, себе́ же сама́го страда́нїемъ лѣпоподо́бнѡ прине́слъ є҆сѝ томꙋ̀ же́ртвꙋ прїѧ́тнꙋ, и҆ же́ртва твоѧ̀, сла́вне, на же́ртвенникъ небе́сный вознесе́сѧ.

<rubric class="inline">Бг҃оро́диченъ:</rubric> <red>И҆</red>ста́ѧвшꙋю мою̀ мы́сль пла́менемъ грѣха̀, кропле́нїемъ ми́лости твоеѧ̀ напо́й, дв҃о мт҃и, и҆ возжзѝ се́рдца моегѡ̀ ѹ҆га́сшїй свѣти́льникъ.

<rubric>Конда́къ, гла́съ а҃:</rubric>

<red>М</red>ногоболѣ́зненныхъ мꙋ́къ и҆скꙋшє́нїѧ претерпѣ́лъ є҆сѝ, но непрекло́ненъ ѹ҆мо́мъ пребы́лъ є҆сѝ, мече́мъ же ѹ҆сѣ́ченъ и҆ въ рѣ́кꙋ вове́рженъ, рѣчны̑ѧ стрꙋи̑ ѡ҆свѧти́лъ є҆сѝ, сегѡ̀ ра́ди восхвалѧ́емъ тѧ̀, ѻ҆́ч҃е і҆рине́е, воспѣва́юще свѧще́ннꙋю и҆ мїроспаси́тельнꙋю па́мѧть твою̀.

## Пѣ́снь з҃.

<rubric class="inline">І҆рмо́съ:</rubric> <irmos><red>Ѻ҆́</red>троки ѡ҆роси́вый въ пещѝ, и҆ дв҃ꙋ сохрани́вый ро́ждшꙋю тѧ̀ по рождествѣ̀, благослове́нъ є҆сѝ, бж҃е ѻ҆тє́цъ на́шихъ.</irmos>

<red>Ѻ҆</red>рꙋ́жникъ хрⷭ҇то́въ ꙗ҆ви́лсѧ є҆сѝ, блаже́нне, ѿри́нꙋвъ тве́рдостнѣ мꙋчи́телѧ нече́стїе, тѣ́мъ и҆ хрⷭ҇то́съ возмзди́ тѧ за терпѣ́нїе, ѹ҆гото́вавъ тебѣ̀ жили́ще небе́сное, и҆дѣ́же ны́нѣ воспѣва́еши: благослове́нъ є҆сѝ, бж҃е ѻ҆тє́цъ на́шихъ.

<red>В</red>лады́ки твоегѡ̀ раче́нїемъ насла́ждсѧ, мїрскꙋ́ю любо́вь пренебре́глъ є҆сѝ, и҆ мꙋче́нїѧ вѣнце́мъ, ѻ҆́тче, ѹ҆краси́лсѧ є҆сѝ, тѣ́мже взыва́еши: благослове́нъ є҆сѝ, бж҃е ѻ҆тє́цъ на́шихъ.

<red>И҆́</red>го хрⷭ҇то́во на ра́мо твоѐ ѹ҆се́рднѡ носѧ̀, поко́й ѡ҆брѣ́лъ є҆сѝ въ дꙋшѝ свое́й, и҆ вмѣ́стѡ тѣсноты̀ ѡ҆брѣ́лъ є҆сѝ широтꙋ̀ ра́дованїѧ, и҆ въ ра́йстѣй сла́дости съ мꙋ́ченики восклица́еши: благослове́нъ є҆сѝ, бж҃е, ѻ҆тє́цъ на́шихъ.

<rubric class="inline">Бг҃оро́диченъ:</rubric> <red>Р</red>а́дꙋйсѧ, благода́тнаѧ бцⷣе дв҃о, хра́мъ и҆ свѧще́нное жили́ще сло́ва сꙋ́щи, и҆ бꙋ́ди на́мъ прегрѣше́нїй ѡ҆чище́нїе.

## Пѣ́снь и҃.

<rubric class="inline">І҆рмо́съ:</rubric> <irmos><red>П</red>реподо́бнїи твоѝ ѻ҆́троцы въ пе́щь вве́ржени поѧ́хꙋ: благослови́те дѣла̀ гдⷭ҇нѧ гдⷭ҇а.</irmos>

<red>Т</red>ы̀ ничто́же предпоче́тъ на землѝ, ѻ҆́ч҃е і҆рине́е, хрⷭ҇тꙋ̀ послѣ́довалъ є҆сѝ, ѕлочести́вомꙋ про́вꙋ сопротивлѧ́ѧсѧ, и҆ за и҆́стинꙋ пострада́въ вопїѧ́лъ є҆сѝ: благослови́те дѣла̀ гдⷭ҇нѧ гдⷭ҇а.

<red>М</red>оли́твами и҆ посто́мъ плотска̑ѧ мꙋдрова̑нїѧ ѹ҆мертви́въ, ре́вностїю же вѣ́ры распалѧ́емь, прине́слсѧ є҆сѝ, ѻ҆́ч҃е, бг҃ꙋ же́ртва прїѧ́тна, воспѣва́ющи: благослови́те дѣ́ла гдⷭ҇нѧ гдⷭ҇а.

<red>И҆</red>сповѣ́данїемъ хрⷭ҇та̀, показа́лсѧ є҆сѝ а҆дама́нта твердѣ́йшїй, и҆ къ мꙋчи́телю взыва́лъ є҆сѝ: не ѹ҆страша́юсѧ сме́рти ни мꙋ́къ ви́да, нижѐ жрꙋ̀ де́мѡнѡмъ, бг҃а є҆ди́наго, въ трⷪ҇цѣ познава́емаго, чтꙋ̀, є҆мꙋ́же всегда̀ пѣсносло́влю: благослови́те дѣла̀ гдⷭ҇нѧ гдⷭ҇а.

<rubric class="inline">Бг҃оро́диченъ:</rubric> <red>К</red>лѧ́твы прароди́тельныѧ и҆зба́вльшесѧ, пречи́стаѧ, благослове́нїе тобо́ю полꙋчи́хомъ. Тѣ́мже тѧ̀ благослови́мъ и҆ велича́емъ, и҆ любо́вїю ѹ҆блажа́емъ.

## Пѣ́снь ѳ҃.

<rubric class="inline">І҆рмо́съ:</rubric> <irmos><red>Т</red>ѧ̀ ши́ршꙋю небе́съ, бцⷣе, и҆ свѣ́тлшꙋю со́лнца, пѣ́сньми велича́емъ.</irmos>

<red>Р</red>а́достнѡ пое́мъ по́двиги твоѧ̑, ѻ҆́тче і҆рине́е, ꙗ҆̀же за хрⷭ҇та̀, па́че є҆стества̀ претерпѣ́лъ є҆сѝ, тве́рдымъ по́мысломъ проти́вѧсѧ про́вꙋ ѕлочести́вомꙋ. Тѣ́мже тѧ̀ въ пѣ́снехъ велича́емъ.

<red>К</red>о гдⷭ҇ꙋ любо́въ ѻ҆гнепа́льнꙋю и҆мѣ́лъ є҆сѝ, добро́тою же бж҃е́ственною наслажда́емь, ра́дꙋѧсѧ соверши́лъ є҆сѝ по́двигъ твоегѡ̀ мꙋче́нїѧ, сегѡ̀ ра́ди въ пѣ́снехъ тѧ̀ велича́емъ.

<red>Ѻ҆</red>гне́мъ бж҃е́ственнымъ распалѧ́емь, ю҆́зи и҆ многоплете́нныѧ мꙋ̑ки до́блественнѡ претерпѣ́лъ є҆сѝ, и҆ не прине́слъ є҆сѝ че́сти и҆стꙋка̑ннымъ, тѣ́мъ тѧ̀ вѣ́рою ѹ҆блажа́емъ и҆ въ пѣ́снехъ велича́емъ.

<rubric class="inline">Бг҃оро́диченъ:</rubric> <red>Ѻ҆́</red>ч҃ее сло́во и҆ премꙋ́дрость несказа́ннѡ ро́ждшаѧ, дв҃о всенепоро́чнаѧ, дꙋшѝ моеѧ̀ лю́тꙋю ꙗ҆́звꙋ ѹ҆врачꙋ́й, и҆ се́рдца болѣ́знь ѹ҆кротѝ.

<rubric class="inline">Свѣти́ленъ:</rubric> <red>С</red>їѧ́нїемъ небе́снымъ ѡ҆зарѧ́емь, хрⷭ҇то́вою си́лою ѹ҆крѣплѧ́емь, мꙋ́жескимъ нра́вомъ къ мꙋ́камъ ѹ҆стреми́лсѧ є҆сѝ, и҆сповѣ́даѧ бж҃їе свѧто́е и҆́мѧ.

<rubric class="inline">Бг҃оро́диченъ:</rubric> <red>С</red>їѧ́нїемъ, ѿ тебѐ па́че ѹ҆ма̀ возсїѧ́вшаго, ѡ҆зарѝ на́шѧ мы̑сли, всенепоро́чнаѧ, и҆ по́мыслѡвъ дꙋшетлѣ́нныхъ ѹ҆малѝ тмꙋ̀, ꙗ҆́кѡ да пое́мъ тѧ̀ влⷣчце.

<rubric>На хвали́техъ стїхи̑ры, на д҃, гла́съ а҃:</rubric>

<red>Б</red>ж҃е́ственный зако́нъ соблюда́ѧ достоблаже́нне і҆рине́е, ѕлочести́вомꙋ мꙋчи́телю мꙋ́жескимъ нра́вомъ противоста́лъ є҆сѝ, и҆ бж҃е́ственное велѣ́нїе ꙗ҆́снѡ проповѣ́далъ є҆сѝ, и҆ бы́лъ є҆сѝ до́брое приноше́нїе, и҆ же́ртва непоро́чнаѧ. Тѣ́мже хрⷭ҇тꙋ̀ непреста́ннѡ моли́сѧ, спастѝ дꙋ́шы на́шѧ.

<red>И҆́</red>стины проповѣ́дниче, нече́стїѧ хрⷭ҇тоно́сный сопротивобори́телю, і҆рине́е приснопа́мѧтне, тве́рдѡ бо сопроти́вилсѧ є҆сѝ сꙋемꙋ́дренномꙋ про́вꙋ, мнѧ́щꙋ повинꙋ́ти тѧ̀ чꙋжди̑мъ и҆ ме́рзѡстнымъ че́сти принестѝ, ты́ же не повинꙋ́лсѧ є҆сѝ велѣ́нїю є҆гѡ̀, но че́стно пострада́въ, просла́вилсѧ є҆сѝ.

<red>С</red>трастоте́рпче всесла́вне, і҆рине́е всемꙋ́дре, сломи́лъ є҆сѝ львѡ́въ чє́люсти, под̾ѧ́въ лю̑таѧ сокрꙋшє́нїѧ, и҆ всѧ̑ до́блественне претерпѣ́въ, въ рѣчны̑ѧ вове́рженъ є҆сѝ глꙋбины̑, и҆ вѣ́чнꙋющꙋю наслѣ́дилъ є҆сѝ ра́дость и҆ красотꙋ̀.

<red>Ѻ҆</red>рꙋ́жїемъ терпѣ́нїѧ врагѝ побѣди́лъ є҆сѝ, претерпѣ́въ и҆́стиннѡ болѣ́зненное мꙋче́нїе, пребеззако́нный же про́въ, ѡ҆бличе́нъ терпѣ́нїемъ твои́мъ, ѿсѣка́етъ главꙋ̀ твою̀, блаже́нне, и҆ во глꙋбины̑ рѣчны̑ѧ вмета́етъ тѧ̀. Но хрⷭ҇то́съ человѣколю́бецъ, прїи́мъ, вселѝ тѧ̀ въ ца́рство своѐ небе́сное.

<rubric>Сла́ва, гла́съ в҃:</rubric>

<red>Д</red>ꙋ́шꙋ свою̀ просвѣти́въ ѻ҆гне́мъ бж҃е́ственнагѡ ра́зꙋма, вѣ́ровавъ и҆ послѣ́довавъ глаго́лѡмъ хрⷭ҇тѡ́вымъ, неꙋкло́ннѡ къ немꙋ̀ взира́лъ є҆сѝ, и҆ презрѣ́въ всѐ преходѧ́щее благосла́вїе, зако́ннѡ хрⷭ҇тꙋ̀ пострада́ти и҆зво́лилъ є҆сѝ, и҆ нетлѣ́нїѧ ѻ҆де́ждею свѣ́тлѡ ѡ҆бле́клсѧ є҆сѝ, тѣ́мъ тѧ̀ мо́лимъ, и҆спросѝ согрѣше́нїй ѡ҆ставле́нїе всѣ̑мъ вѣ́рою пою́щымъ честна̑ѧ страда̑нїѧ твоѧ̑.

<rubric>И҆ ны́нѣ, бг҃оро́диченъ, гла́съ то́йже:</rubric>

<red>Є҆</red>го́же родила̀ є҆сѝ тѣле́снѡ къ на́мъ прише́дшаго, хрⷭ҇та̀ гдⷭ҇а, ѹ҆молѝ, ѽ бг҃омт҃и, всеми́лостиваѧ, ми́лостивꙋ и҆ благоꙋвѣ́тливꙋ бы́ти на́мъ, тѧ́ бо предста́тельницꙋ и҆ спасе́нїе стѧжа́хомъ.

<rubric>На стїхо́внѣ, въ трїѡ́ди, самогла́сенъ, два́жды, и҆ мꙋ́чениченъ.</rubric>

<rubric>Сла́ва, сщ҃енномꙋ́ченика, гла́съ а҃, самогла́сенъ:</rubric>

<red>П</red>роти́вилсѧ є҆сѝ крѣ́пкѡ ѕлочести́вомꙋ мꙋчи́телю, бг҃облаже́нне і҆рине́е, повелѣва́ющꙋ мє́рзскимъ тебѣ̀ богѡ́мъ жре́ти, ты́ же, ѿри́нꙋвъ повелѣ́нїе, не повинꙋ́лсѧ є҆сѝ, но ꙗ҆́кѡ а҆́гнѧ къ заколе́нїю гото́въ бы́лъ є҆сѝ. Сегѡ̀ ра́ди и҆ мы̀ досто́йнѡ тѧ̀ ѹ҆блажа́емъ.

<rubric>И҆ ны́нѣ, бг҃оро́диченъ, гла́съ то́йже:</rubric>

<red>Б</red>г҃ора́дованнаѧ дв҃о нескве́рнаѧ, мт҃и зижди́телева, ты̀ чинѡ́въ небе́сныхъ є҆сѝ ра́дованїе, человѣ́ческомꙋ же ро́дꙋ помо́щница благослове́ннаѧ, молѝ ѡ҆ спасе́нїи дꙋ́шъ на́шихъ.

<rubric>Та́же: <incipit><red>Трист҃о́е,</red></incipit> тропа́рь, є҆ктенїа̀, и҆ трѝ покло́на вели̑кїѧ. Ча́съ а҃-й съ каѳі́смою, и҆ ѿпꙋ́стъ.</rubric>

<rubric>А҆́ще ли сꙋббѡ́та, на стїхо́внѣ не пое́мъ, но пое́мъ славосло́вїе вели́кое.</rubric>



<rubric>На лїтꙋргі́и, А҆́ще сꙋббѡ́та, блажє́нна сщ҃енномꙋ́ченика, пѣ́снь г҃-ѧ и҆ ѕ҃-ѧ, и҆ про́чаѧ слꙋ́жба свѧщенномꙋ́ченическаѧ.</rubric>

<rubric>По мѣсѧцесло́вꙋ па́мѧть ст҃а́гѡ і҆рине́а є҆пⷭ҇кпа сирмі́йскагѡ па́даетъ на де́нь к҃ѕ ма́рта, сі́есть ѿда́нїе бл҃говѣ́щенїѧ, собо́ръ ст҃а́гѡ а҆рха́гг҃ла гаврїи́ла, преносѝ сѐ на к҃з ма́рта.</rubric>
