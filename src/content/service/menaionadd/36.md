---
title: "І҆аннꙋа́рїа к҃є"
navigation:
  key: service-menaionadd-36
  title: "І҆аннꙋа́рїа к҃є"
  parent: service-menaionadd
  order: 36
type: "service"
---

# І҆аннꙋа́рїа к҃є.

<rubric>Сщ҃енномч҃ника влади́мїра, митрополі́та кі́евскагѡ.</rubric>



<rubric>По предначина́тельномъ ѱалмѣ̀, пое́мъ: <incipit><red>Б</red>лаже́нъ мꙋ́жъ:</incipit> а҃-й а҆нтїфѡ́нъ.</rubric>

<rubric>На <incipit><red>Г</red>дⷭ҇и воззва́хъ:</incipit> стїхи̑ры на д҃, глаⷭ҇ъ д҃:</rubric>

<red>Б</red>жⷭ҇твенное смотре́нїе ѡ҆ тебѣ̀ и҆спо́лнисѧ, ст҃и́телю, є҆гда̀ къ па́стырскомꙋ дѣ́ланїю призва́ тѧ бг҃ъ, та́же и҆ ст҃и́тельствомъ ѹ҆вѣнча̀, и҆ дꙋ́шы слове́сныхъ ѻ҆ве́цъ твоемꙋ̀ попече́нїю предадѐ, да соблюде́ши ѧ҆̀ во є҆ди́нѣмъ ста́дѣ є҆ди́нагѡ па́стырѧ, хрⷭ҇та̀ бг҃а на́шегѡ.

<red>Ч</red>тⷭ҇отꙋ̀ дꙋше́внꙋю вкꙋ́пѣ и҆ тѣле́снꙋю призыва́лъ є҆сѝ храни́ти, блꙋдникѡ́мъ и҆ вїнопі́йцємъ бы́лъ є҆сѝ ѡ҆бличи́тель нелицепрїѧ́тный: ті́и бо, ꙗ҆́коже речѐ а҆пⷭ҇лъ, црⷭ҇твїѧ бж҃їѧ не наслѣ́дꙋютъ. Сегѡ̀ ра́ди смире́ннѡ мо́лимъ тѧ̀, досточꙋ́дне: лю́демъ, стра́ждꙋщымъ грѣхѝ си́ми, помо́щникъ бꙋ́ди непосты́дный.

<red>П</red>а́стырь до́брый, млⷭ҇рдїѧ и҆спо́лненъ, ꙗ҆ви́лсѧ є҆сѝ па́ствѣ твое́й, ст҃и́телю хрⷭ҇то́въ: є҆гда̀ мо́ръ же́стокъ и҆ гла́дъ ве́лїй зе́млю сама́рскꙋю пости́же, ѡ҆ лю́дехъ стра́ждꙋщихъ и҆ а҆́лчꙋщихъ попече́нїе непреста́нное полага́ѧ, мнѡ́гїѧ ѿ сме́рти и҆зба́вилъ є҆сѝ. Тѣ́мже молѝ ѿ бѣ́дъ и҆ гла́да дꙋше́внагѡ на́съ и҆зба́вити.

<red>Д</red>а ра́дꙋетсѧ землѧ̀ моско́вскаѧ, прославлѧ́ющи бг҃омꙋ́драго ст҃и́телѧ влади́мїра, то́й бо во дни̑ ра́спрей и҆ нестрое́нїй дх҃ъ мѧте́жный вѣ́ка сегѡ̀ ѡ҆бличѝ, ко бл҃гоꙋстрое́нїю и҆ ми́рꙋ призыва́ѧ, ѡ҆ согрѣши́вшихъ братоꙋбі́йствомъ хода́тай бы́въ, и҆ ны́нѣ прⷭ҇то́лꙋ бж҃їю предстои́тъ, вы́нꙋ молѧ́сѧ ѡ҆ всѣ́хъ гдⷭ҇ꙋ, сп҃стѝ и҆ просвѣти́ти дꙋ́шы на́шѧ.

<rubric>Сла́ва, глаⷭ҇ъ и҃:</rubric>

<red>Б</red>г҃олюби́вомꙋ ѻ҆тцꙋ̀ твоемꙋ̀ і҆ере́ю нїки́форꙋ, ꙗ҆́кѡ и҆́стинный сы́нъ, ст҃е влади́мїре, въ слꙋже́нїи бг҃ꙋ ѹ҆подо́билсѧ є҆сѝ. Ны́нѣ же вкꙋ́пѣ съ ли́ки и҆сповѣ́дникѡвъ рѡссі́йскихъ прⷭ҇то́лꙋ ѻ҆ц҃а̀ нбⷭ҇нагѡ предстои́ши, вы́нꙋ молѧ́сѧ ѡ҆ дꙋша́хъ на́шихъ.

<rubric>И҆ ны́нѣ, бг҃оро́диченъ, глаⷭ҇ъ то́йже:</rubric>

<red>Ц</red>р҃ь нбⷭ҇ный за чл҃вѣколю́бїе на землѝ ꙗ҆ви́сѧ, и҆ съ чл҃вѣ́ки поживѐ: ѿ дв҃ы бо чⷭ҇тыѧ пло́ть прїе́мый, и҆ и҆з̾ неѧ̀ проше́дый съ воспрїѧ́тїемъ: є҆ди́нъ є҆́сть сы́нъ, сꙋгꙋ́бъ є҆стество́мъ, но не ѵ҆поста́сїю. Тѣ́мже, соверше́нна того̀ бг҃а и҆ соверше́нна чл҃вѣ́ка вои́стиннꙋ проповѣ́дающе, и҆сповѣ́дꙋемъ хрⷭ҇та̀ бг҃а на́шего: є҆го́же молѝ, мт҃и безневѣ́стнаѧ, поми́ловатисѧ дꙋша́мъ на́шымъ.

<rubric>Вхо́дъ. Прокі́менъ днѐ. И҆ чтє́нїѧ сщ҃енномч҃ника г҃.</rubric>

<rubric>На лїті́и стїхи́ра хра́ма, и҆ сщ҃енномч҃ника, глаⷭ҇ъ ѕ҃:</rubric>

<red>Н</red>ы́нѣ къ тебѣ̀ прибѣга́емъ, ст҃и́телю влади́мїре, не преста́й моли́тисѧ ѡ҆ на́съ ко гдⷭ҇ꙋ, да вѣ́рꙋ на́шꙋ чⷭ҇тꙋ соблюде́мъ, и҆́стиннꙋю же любо́вь и҆ є҆диномы́слїе кі́йждо дрꙋ́гъ ко дрꙋ́гꙋ въ дѣ́лѣхъ свидѣ́тельствꙋимъ. Занѐ и҆дѣ́же быва́ютъ ꙗ҆влѧ́єма сїѧ̑, та́мѡ пребыва́етъ бг҃ъ, сп҃са́ѧй и҆ ѡ҆сщ҃а́ѧй дꙋ́шы на́шѧ.

<red>П</red>ри́зри съ нбⷭ҇ѐ, бж҃е, и҆ ви́ждь, и҆ посѣтѝ вїногра́дъ се́й, и҆ ѹ҆твердѝ и҆̀, ѹ҆се́рднѡ взыва́лъ є҆сѝ ко гдⷭ҇ꙋ ѡ҆ па́ствѣ твое́й, ст҃и́телю. Та́кожде и҆ ѡ҆ на́съ моли́сѧ, дѣ́лателю до́брый, да всѝ є҆ди́но во хрⷭ҇тѣ̀, ꙗ҆́коже вѣ̑тви на лозѣ̀ пребыва́емъ, во є҆́же сп҃сти́сѧ на́мъ.

<rubric>Сла́ва, глаⷭ҇ъ то́йже:</rubric>

<podoben>Подо́бенъ: <incipit><red>В</red>сѐ ѿло́жше:</incipit></podoben>

<red>П</red>а́стырю и҆́стинный, сщ҃енномч҃ниче влади́мїре, є҆гда̀ беззако́ннїи понꙋжда́хꙋ тѧ̀ цр҃кве рѡссі́йскїѧ ѿстꙋпи́ти, вѣ́ренъ дѣ́ломъ и҆ сло́вомъ ст҃и́телю тѵ́хѡнꙋ пребы́лъ є҆сѝ и҆ ꙗ҆́кѡ сщ҃е́ннаѧ же́ртва ѿ кі́ева, ма́тере градѡ́въ рꙋ́сскихъ, бг҃ꙋ прине́слсѧ є҆сѝ, молѧ́сѧ ѡ҆ ѹ҆бива́ющихъ тѧ̀. Сегѡ̀ ра́ди тѧ̀ ѹ҆се́рднѡ прославлѧ́емъ.

<rubric>И҆ ны́нѣ, бг҃оро́диченъ, глаⷭ҇ъ и҃:</rubric>

<podoben>Подо́бенъ: <incipit><red>Ѽ</red> пресла́внагѡ чꙋдесѐ:</incipit></podoben>

<red>Ѽ</red>, пресла́внагѡ чꙋдесѐ! Нб҃сѐ и҆ землѝ цари́ца, ѿ ст҃ы́хъ сро́дникѡвъ на́шихъ ѹ҆молѧ́емаѧ, до ны́нѣ зе́млю рꙋ́сскꙋю покрыва́етъ и҆ ли́ка своегѡ̀ и҆з̾ѡбражє́нїи млⷭ҇тивнѡ ѡ҆богаща́етъ. Ѽ, влⷣце держа́внаѧ! Не преста́ни и҆ на бꙋ́дꙋщее вре́мѧ во ѹ҆твержде́нїе на рꙋсѝ правосла́вїѧ млⷭ҇ти и҆ чꙋдеса̀ и҆злива́ти до вѣ́ка. <red>А҆</red>ми́нь.

<rubric>На стїхо́внѣ стїхи̑ры, глаⷭ҇ъ и҃:</rubric>

<podoben>Подо́бенъ: <incipit><red>Ѽ</red> пресла́внагѡ чꙋдесѐ!:</incipit></podoben>

<red>П</red>рїиди́те, вѣ́рнїи, ви́димъ і҆ера́рха всечⷭ҇тна, пра́вѡ пра́вивша сло́во бж҃е́ственныѧ и҆́стины, и҆ жестѡ́кїѧ мꙋ̑ки да́же до сме́рти небоѧ́зненнѡ претерпѣ́вша, си́ми же страда̑нїи и҆ сме́ртїю гдⷭ҇а просла́вивша, и҆ вѣне́цъ сла́вы ѿ него̀ прїи́мша, и҆ молѧ́щасѧ вы́нꙋ ѡ҆ сп҃се́нїи дꙋ́шъ на́шихъ.

<rubric class="inline">Сті́хъ:</rubric> <red>Ч</red>естна̀ пред̾ гдⷭ҇емъ сме́рть прпⷣбныхъ є҆гѡ̀.

<red>Т</red>резве́нїе ѹ҆ма̀ сохрани́въ, и҆ во́ли твое́й не попꙋсти́въ поколеба́тисѧ, та́же се́рдце чи́сто и҆ чꙋ́ждо показа́въ дꙋ́хꙋ ѡ҆ѕлобле́нїѧ, си́це твою̀ дꙋ́шꙋ цѣ́лꙋ и҆ невреди́мꙋ соблю́дъ, мꙋ́жественнѡ и҆ небоѧ́зненнѡ хрⷭ҇та̀ ра́ди сме́рть прїѧ́лъ є҆сѝ, є҆го́же возлюби́лъ є҆сѝ, ст҃и́телю.

<rubric class="inline">Сті́хъ:</rubric> <red>С</red>щ҃е́нницы твоѝ ѡ҆блекꙋ́тсѧ въ пра́вдꙋ, и҆ прпⷣбнїи твоѝ возра́дꙋютсѧ.

<red>И҆</red>мѣ́ѧ ре́вность ѡ҆ сла́вѣ бж҃їей, ст҃и́телю влади́мїре, всѧ̑ трꙋды̀ твоѧ̑ под̾ѧ́лъ є҆сѝ во бл҃го цр҃кве, ꙗ҆́же є҆́сть невѣ́ста хрⷭ҇то́ва, тоѧ̀ ра́ди и҆ бг҃ъ просла́ви тѧ̀ и҆ дарова́ ти дерзнове́нїе ве́лїе моли́тисѧ ѡ҆ чтꙋ́щихъ ст҃ꙋ́ю па́мѧть твою̀.

<rubric>Сла́ва, глаⷭ҇ъ то́йже:</rubric>

<red>Б</red>ꙋ́ди и҆́мѧ гдⷭ҇не бл҃гослове́нно ѿ ны́нѣ и҆ до вѣ́ка, се́ бо ѿ срѡ́дникъ на́шихъ рѡссі́йскихъ ны́нѣ свѣти́льникъ вѣ́ры возсїѧ̀, и҆ правосла́вїе крѣ́пцѣ храни́ти при́снѡ на́съ наꙋча́етъ, во є҆́же сп҃сти́сѧ на́мъ.

<rubric>И҆ ны́нѣ, бг҃оро́диченъ, глаⷭ҇ъ то́йже:</rubric>

<red>П</red>рїиди́те, лю́дїе, ѹ҆бл҃жи́мъ застꙋ́пницꙋ ѹ҆се́рднꙋю ро́да хрⷭ҇тїа́нскагѡ, се́ бо предстои́тъ прⷭ҇то́лꙋ цр҃ѧ̀ сла́вы и҆ со слеза́ми мо́литъ ѡ҆ земнѣ́мъ ѹ҆дѣ́лѣ свое́мъ. Съ не́юже вкꙋ́пѣ и҆ собо́ри ст҃ы́хъ новомч҃никъ вопїю́тъ немо́лчнѡ: влⷣко хрⷭ҇тѐ, сп҃сѝ зе́млю рꙋ́сскꙋю.

<rubric>Тропа́рь, глаⷭ҇ъ в҃:</rubric>

<red>В</red>ѣ́ры правосла́вныѧ непоро́чный блюсти́телю, и҆ за́повѣдей хрⷭ҇то́выхъ ѹ҆се́рдный и҆сполни́телю, сщ҃енномч҃ниче влади́мїре, хрⷭ҇та̀ всѣ́мъ се́рдцемъ возлюби́въ, па́ствꙋ твою̀ до́брѣ ѹ҆па́слъ є҆сѝ, неѕло́бивѡ мч҃ническꙋю сме́рть прїѧ́лъ є҆сѝ. Сегѡ̀ ра́ди въ вѣ́чной сла́вѣ пребыва́ѧ, молѝ сп҃сти́сѧ дш҃а́мъ на́шымъ.

<rubric>Сла́ва: и҆́нъ тропа́рь, глаⷭ҇ъ д҃:</rubric>

<red>П</red>о́двигомъ до́брымъ, ꙗ҆́кѡ ст҃и́тель хрⷭ҇то́въ, подвиза́лсѧ є҆сѝ, вѣ́рꙋ правосла́внꙋю непоро́чнѡ соблю́лъ є҆сѝ, во дни̑ гоне́нїѧ лю́тагѡ мꙋчи́телей преще́нїѧ не ѹ҆боѧ́всѧ, сщ҃енномч҃ниче влади́мїре, ꙗ҆́кѡ первомч҃никъ стефа́нъ, ѹ҆бива́ющымъ тѧ̀ ре́клъ є҆сѝ: гдⷭ҇ь да прости́тъ ва́съ. Сегѡ̀ ра́ди ѹ҆гото́васѧ тѝ вѣне́цъ пра́вды, є҆го́же да возда́стъ гдⷭ҇ь мл҃твами твои́ми всѣ̑мъ почита́ющымъ тѧ̀.

<rubric>И҆ ны́нѣ, бг҃оро́диченъ воскрⷭ҇ный, глаⷭ҇ъ то́йже:</rubric>

<red>Є҆́</red>же ѿ вѣ́ка ѹ҆тае́ное, и҆ а҆́гг҃лѡмъ несвѣ́домое та́инство: тобо́ю, бцⷣе сꙋ́щымъ на землѝ ꙗ҆ви́сѧ бг҃ъ, въ несли́тномъ соедине́нїи воплоща́емь, и҆ крⷭ҇тъ во́лею на́съ ра́ди воспрїи́мъ, и҆́мже воскрⷭ҇и́въ первозда́ннаго, сп҃сѐ ѿ сме́рти дꙋ́шы на́шѧ.



<rubric>На ѹ҆́трени: Велича́нїе сщ҃енномч҃нкꙋ:</rubric>

<red>В</red>елича́емъ тѧ̀, ст҃ы́й сщ҃енномч҃нче влади́мїре, и҆ чти́мъ ст҃ꙋ́ю па́мѧть твою̀: ты́ бо мо́лиши ѡ҆ на́съ хрⷭ҇та̀ бг҃а на́шего.

## Ѱало́мъ и҆збра́нный.

<red>Б</red>л҃говѣсти́хъ пра́вдꙋ въ цр҃кви вели́цѣй. Возненави́дѣхъ це́рковь лꙋка́внꙋющихъ и҆ съ нечести́выми не сѧ́дꙋ. Ꙗ҆́кѡ сохрани́хъ пꙋти̑ гдⷭ҇ни, и҆ не нече́ствовахъ ѿ бг҃а моегѡ̀. Бл҃же́ни живꙋ́щїи въ домꙋ̀ твое́мъ, въ вѣ́ки вѣкѡ́въ восхва́лѧтъ тѧ̀.

<rubric>По полѷеле́и, сѣда́ленъ, глаⷭ҇ъ д҃:</rubric>

<red>В</red>о́нмемъ, ѽ хрⷭ҇толюби́вїи лю́дїе, дне́сь бо ст҃и́тель влади́мїръ въ со́нмѣ ст҃ы́хъ землѝ на́шеѧ предстои́тъ и҆ мл҃твы ѡ҆ на́съ къ бг҃ꙋ возно́ситъ. Таково́е млⷭ҇рдїе бж҃їе ѡ҆ на́съ вѣ́дѧще, согла́снѡ воспои́мъ: бж҃е, ди́вный во ст҃ы́хъ свои́хъ, мл҃твами и҆ предста́тельствомъ ѹ҆го́дника твоегѡ̀ влади́мїра, поми́лꙋй и҆ сп҃сѝ всѣ́хъ на́съ.

<rubric>Степє́нна, а҃-й а҆нтїфѡ́нъ, глаⷭ҇ъ д҃.</rubric>

<rubric>Прокі́менъ, глаⷭ҇ъ д҃:</rubric>

<red>Ч</red>тⷭ҇на̀ пред̾ гдⷭ҇емъ сме́рть прпⷣбныхъ є҆гѡ̀.

<rubric>Є҆ѵⷢ҇лїе ѿ лꙋкѝ, заⷱ҇ ѯ҃з.</rubric>

<rubric>Сла́ва, глаⷭ҇ъ ѕ҃:</rubric>

<red>М</red>л҃твами ст҃а́гѡ сщ҃енномч҃нка влади́мїра, млⷭ҇тиве, ѡ҆чи́сти мно́жєства согрѣше́нїй на́шихъ.

<rubric>И҆ ны́нѣ, глаⷭ҇ъ то́йже:</rubric>

<red>М</red>л҃твами бцⷣы, млⷭ҇тиве, ѡ҆чи́сти мно́жєства согрѣше́нїй на́шихъ.

<rubric>Та́же, глаⷭ҇ъ ѕ҃:</rubric>

<incipit><red>П</red>оми́лꙋй мѧ̀, бж҃е:</incipit>

<rubric>Стїхи́ра по н҃-мъ ѱалмѣ̀, глаⷭ҇ъ ѕ҃:</rubric>

<red>П</red>рїиди́те, вѣ́рнїи, но́ваго первомч҃нка ст҃и́телѧ влади́мїра пѣ́сньми бг҃олѣ́пными восхва́лимъ, то́й бо, сме́рти ѿ беззако́нныхъ пре́данъ бы́въ, жи́зни вѣ́чныѧ на нб҃сѝ сподо́бисѧ, и҆ ны́нѣ предстои́тъ пред̾ бг҃омъ, вы́нꙋ молѧ́сѧ ѡ҆ дш҃а́хъ на́шихъ.

<rubric>Канѡ́нъ бцⷣы, глаⷭ҇ъ и҃, со і҆рмосо́мъ на ѕ҃, и҆ канѡ́нъ сщ҃енномч҃нка, на и҃.</rubric>

<rubric class="inline">Катава́сїа:</rubric> <irmos><red>С</red>ꙋ́шꙋ глꙋбороди́тельнꙋю зе́млю со́лнце наше́ствова и҆ногда̀, ꙗ҆́кѡ стѣна́ бо ѡ҆гꙋстѣ̀ ѻ҆бапо́лы вода̀: лю́демъ пѣшемореходѧ́щымъ и҆ бг҃оꙋго́днѡ пою́щымъ, пои́мъ гдⷭ҇е́ви, сла́внѡ бо просла́висѧ.</irmos>

## Пѣ́снь а҃.

<rubric class="inline">І҆рмо́съ:</rubric> <irmos><red>В</red>о́дꙋ проше́дъ ꙗ҆́кѡ сꙋ́шꙋ, и҆ є҆гѵ́петскагѡ ѕла̀ и҆збѣжа́въ, і҆и҃льтѧнинъ вопїѧ́ше: и҆зба́вителю и҆ бг҃ꙋ на́шемꙋ пои́мъ.

<rubric>Катава́сїа, глаⷭ҇ъ г҃:</rubric></irmos>

<red>С</red>ꙋ́шꙋ глꙋбороди́тельнꙋю зе́млю со́лнце наше́ствова и҆ногда̀, ꙗ҆́кѡ стѣна́ бо ѡ҆гꙋстѐ ѻ҆бапо́лы вода̀, лю́демъ пѣшомореходѧ́щымъ, и҆ бг҃оꙋго́днѡ пою́щымъ: пои́мъ гдⷭ҇ви, сла́внѡ бо просла́висѧ.

## Пѣ́снь г҃.

<rubric class="inline">І҆рмо́съ:</rubric> <irmos><red>Н</red>бⷭ҇нагѡ крꙋ́га верхотво́рче гдⷭ҇и, и҆ цр҃кве зижди́телю, ты̀ менѐ ѹ҆твердѝ въ любвѝ твое́й, жела́нїй кра́ю, вѣ́рныхъ ѹ҆твержде́нїе, є҆ди́не чл҃вѣколю́бче.</irmos>

<rubric class="inline">Катава́сїа:</rubric> <irmos><red>Ѹ҆</red>твержде́нїе на тѧ̀ надѣ́ющихсѧ, ѹ҆твердѝ, гдⷭ҇и, цр҃ковь, ю҆́же стѧжа́лъ є҆сѝ чⷭ҇тно́ю твое́ю кро́вїю.</irmos>

## Пѣ́снь д҃.

<rubric class="inline">І҆рмо́съ:</rubric> <irmos><red>Ѹ҆</red>слы́шахъ, гдⷭ҇и, смотре́нїѧ твоегѡ̀ та́инство, разꙋмѣ́хъ дѣла̀ твоѧ̑, и҆ просла́вихъ твоѐ бж҃ество̀.</irmos>

<rubric class="inline">Катава́сїа:</rubric> <irmos><red>П</red>окры́ла є҆́сть нб҃са̀ добродѣ́тель твоѧ̀, хрⷭ҇тѐ: и҆з̾ кївѡ́та бо проше́дъ, ст҃ы́ни твоеѧ̀ нетлѣ́нныѧ мт҃ре, въ хра́мѣ сла́вы твоеѧ̀ ꙗ҆ви́лсѧ є҆сѝ, ꙗ҆́кѡ млⷣнецъ рꙋконоси́мь: и҆ и҆спо́лнишасѧ всѧ̑ твоегѡ̀ хвале́нїѧ.</irmos>

## Пѣ́снь є҃.

<rubric class="inline">І҆рмо́съ:</rubric> <irmos><red>П</red>росвѣтѝ на́съ повелѣ́нїи твои́ми, гдⷭ҇и, и҆ мы́шцею твое́ю высо́кою, тво́й ми́ръ пода́ждь на́мъ, чл҃вѣколю́бче.</irmos>

<rubric class="inline">Катава́сїа:</rubric> <irmos><red>Ꙗ҆́</red>кѡ ви́дѣ и҆са́їа ѡ҆бра́знѡ на прⷭ҇то́лѣ превознесе́нна бг҃а, ѿ а҆́гг҃лъ сла́вы дорѷноси́ма, ѽ ѻ҆каѧ́нный, вопїѧ́ше, а҆́зъ: прови́дѣхъ бо воплоща́ема бг҃а, свѣ́та невече́рнѧ, и҆ ми́ромъ влады́чествꙋюща.</irmos>

## Пѣ́снь ѕ҃.

<rubric class="inline">І҆рмо́съ:</rubric> <irmos><red>М</red>л҃твꙋ пролїю̀ ко гдⷭ҇ꙋ, и҆ томꙋ̀ возвѣщꙋ̀ печа̑ли моѧ̑, ꙗ҆́кѡ ѕѡ́лъ дш҃а̀ моѧ̀ и҆спо́лнисѧ, и҆ живо́тъ мо́й а҆́дꙋ прибли́жисѧ, и҆ молю́сѧ ꙗ҆́кѡ і҆ѡ́на: ѿ тлѝ, бж҃е, возведѝ мѧ̀.</irmos>

<rubric class="inline">Катава́сїа:</rubric> <irmos><red>В</red>озопѝ къ тебѣ̀ ви́дѣвъ ста́рецъ ѻ҆чи́ма сп҃се́нїе, є҆́же лю́демъ прїи́де ѿ бг҃а: хрⷭ҇тѐ, ты̀ бг҃ъ мо́й.</irmos>

<rubric>Конда́къ, глаⷭ҇ъ в҃:</rubric>

<red>Ѡ҆́</red>бразъ хрⷭ҇то́ва милосе́рдїѧ ꙗ҆влѧ́ѧ, покро́въ и҆ защище́нїе па́ствѣ твое́й бы́лъ є҆сѝ, ст҃и́телю ѻ҆́тче влади́мїре, въ кро́тости и҆ неѕло́бїи страда̑нїѧ прїе́млѧ, безбо́жныхъ мꙋчи́телей, бл҃гословлѧ́ѧ, прости́лъ є҆сѝ. Тѣ́мже и҆ на́мъ и҆спросѝ ѹ҆ хрⷭ҇та̀ бг҃а дꙋ́хъ ми́ренъ и҆ ве́лїю млⷭ҇ть.

<rubric class="inline">І҆́косъ:</rubric> <red>И҆</red>мѣ́ѧй вы́нꙋ попече́нїе ѡ҆ ча́дѣхъ бж҃їихъ, сїѧ̑ ѻ҆те́чески къ бг҃оꙋго́днѣй жи́зни направлѧ́лъ є҆сѝ, ст҃и́телю влади́мїре, глаго́лы мꙋ́дрыми и҆ пра́ведными дѣ́лы, посто́мъ, моли́твою и҆ сме́ртїю чⷭ҇тно́ю преди́вный по́двигъ въ подража́нїе ст҃ы̑мъ хрⷭ҇тѡ́вымъ показа́вый. Мы́ же твоѧ̑ па̑стырскїѧ добродѣ́тєли хва́лѧще, тѧ̀ ѹ҆блажа́емъ, бг҃олю́бче, и҆ взыва́емъ си́це: и҆спросѝ на́мъ ѹ҆ хрⷭ҇та̀ бг҃а дꙋ́хъ ми́ренъ и҆ ве́лїю млⷭ҇ть.

## Пѣ́снь з҃.

<rubric class="inline">І҆рмо́съ:</rubric> <irmos><red>Ѿ</red> і҆ꙋде́и доше́дше ѻ҆́троцы, въ вавѷлѡ́нѣ и҆ногда̀, вѣ́рою трⷪ҇ческою пла́мень пе́щный попра́ша пою́ще: ѻ҆тцє́въ бж҃е, бл҃гослове́нъ є҆сѝ.</irmos>

<rubric class="inline">Катава́сїа:</rubric> <irmos><red>Т</red>ебѐ во ѻ҆гнѝ ѡ҆роси́вшаго, ѻ҆́троки бг҃осло́вившыѧ, и҆ въ дв҃ꙋ нетлѣ́ннꙋ все́льшагосѧ, бг҃а сло́ва пои́мъ, бл҃гоче́стнѡ пою́ще: бл҃гослове́нъ бг҃ъ ѻ҆тє́цъ на́шихъ.</irmos>

## Пѣ́снь и҃.

<rubric class="inline">І҆рмо́съ:</rubric> <irmos><red>Ц</red>р҃ѧ̀ нбⷭ҇наго, є҆го́же пою́тъ вѡ́и а҆́гг҃льстїи, хвали́те, и҆ превозноси́те во всѧ̑ вѣ́ки.</irmos>

<rubric class="inline">Катава́сїа:</rubric> <irmos><red>Н</red>естерпи́момꙋ ѻ҆гню̀ соедини́вшесѧ, бг҃оче́стїѧ предстоѧ́ще ю҆́нѡши, пла́менемъ же неврежде́ни, бж҃е́ственнꙋю пѣ́снь поѧ́хꙋ: бл҃гослови́те, всѧ̑ дѣла̀ гдⷭ҇нѧ, гдⷭ҇а, и҆ превозноси́те во всѧ̑ вѣ́ки.</irmos>

## Пѣ́снь ѳ҃.

<rubric class="inline">І҆рмо́съ:</rubric> <irmos><red>В</red>ои́стинꙋ бцⷣꙋ тѧ̀ и҆сповѣ́дꙋемъ, сп҃се́ннїи тобо́ю, дв҃о чⷭ҇таѧ, съ безпло́тными ли́ки тѧ̀ велича́юще.</irmos>

<rubric class="inline">Катава́сїа:</rubric> <irmos><red>В</red>ъ зако́нѣ сѣ́ни и҆ писа́нїй, ѡ҆́бразъ ви́димъ вѣ́рнїи: всѧ́къ мꙋ́жескїй по́лъ ложесна̀ разверза́ѧ, ст҃ъ бг҃ꙋ. Тѣ́мъ перворожде́нное сло́во ѻ҆ц҃а̀ безнача́льна, сн҃а первородѧ́щасѧ мт҃рїю неискꙋсомꙋ́жнѡ, велича́емъ.</irmos>

<rubric>На хвали́техъ стїхи̑ры на д҃, глаⷭ҇ъ д҃:</rubric>

<podoben>Подо́бенъ: <incipit><red>Д</red>а́лъ є҆сѝ зна́менїе:</incipit></podoben>

<red>Б</red>л҃года́ть дх҃о́внаѧ, влади́мїре ѻ҆́тче, тебѣ̀ возсїѧ́вши, свѣ́тлѡ просвѣти́ тѧ: ѿсю́дꙋ ѹ҆малѝ страстнꙋ́ю но́щь, и҆ безстра́стїѧ де́нь пости́же, чи́стѣ чⷭ҇тѣ́йшемꙋ свѣ́тꙋ совокꙋ́пльсѧ. Ѡ҆ не́мже жи́тельствꙋѧ, не забꙋ́ди бг҃огла́се сщ҃енномч҃нче, вѣ́рою пою́щихъ па́мѧть твою̀.

<red>Б</red>л҃года́ть жела́ннꙋю, сщ҃енномч҃нче влади́мїре, носѧ̀ нбⷭ҇нꙋю, земна́ѧ же небре́глъ є҆сѝ: сегѡ̀ ра́ди ꙗ҆́кѡ безпло́тенъ, страда́льческое и҆збра́лъ є҆сѝ житїѐ, ꙗ҆́кѡ присносꙋ́щнагѡ пото́ка пи́щи, бл҃гонаслади́тисѧ хотѧ̀, бг҃опрїѧ́тне, и҆ слеза́ми и҆зсꙋши́лъ є҆сѝ мꙋ́тный и҆сто́чникъ страсте́й, и҆ напои́лъ є҆сѝ дꙋшепи̑щныѧ кла́сы.

<rubric>Сла́ва, глаⷭ҇ъ и҃:</rubric>

<red>С</red>т҃и́телїе цр҃кве рѡссі́йскїѧ, до́брѣ въ по́двизѣхъ ва́шихъ то́й послꙋжи́вшїи, грѧди́те дне́сь во срѣ́тенїе сослꙋжи́телѧ ва́шегѡ, любы̀ ко хрⷭ҇тꙋ̀ мч҃нчески свидѣ́тельствꙋюща, да вкꙋ́пѣ съ ва́ми вѧ́щшїѧ сла́вы є҆́же на нб҃сѝ сподо́битсѧ и҆ при́сный хода́тай пред̾ бг҃омъ ѡ҆ лю́дехъ вѣ́рныхъ ꙗ҆ви́тсѧ.

<rubric>И҆ ны́нѣ, глаⷭ҇ъ то́йже:</rubric>

<red>В</red>лⷣчце, прїимѝ мл҃твы ра̑бъ твои́хъ, и҆ и҆зба́ви на́съ ѿ всѧ́кїѧ нꙋ́жды и҆ печа́ли.

<rubric>Славосло́вїе вели́кое. И҆ ѿпꙋ́стъ.</rubric>



<rubric>На лїтꙋргі́и: Бл҃же́нны ѿ канѡ́на сщ҃енномч҃нка, пѣ́снь г҃-ѧ и҆ ѕ҃-ѧ на д҃.</rubric>

<rubric>Прокі́менъ, глаⷭ҇ъ з҃:</rubric>

<red>В</red>осхва́лѧтсѧ преподо́бнїи во сла́вѣ, и҆ возра́дꙋютсѧ на ло́жахъ свои́хъ.

<rubric>А҆по́столъ ко є҆вре́ємъ, заⷱ҇ тл҃д.</rubric>

<rubric>А҆ллилꙋ́їа, глаⷭ҇ъ в҃.</rubric>

<rubric>Є҆ѵⷢ҇лїе ѿ лꙋкѝ, заⷱ҇ ѯ҃з.</rubric>

<rubric class="inline">Прича́стенъ:</rubric> <red>В</red>ъ па́мѧть вѣ́чнꙋю бꙋ́детъ првⷣникъ, ѿ слꙋ́ха ѕла̀ не ѹ҆бои́тсѧ.

<red>А҆</red>ллилꙋ́їа, <rubric class="inline">три́жды.</rubric>
