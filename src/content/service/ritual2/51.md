---
title: "Чи́нъ ѡ҆свѧще́нїѧ колесни́цы"
navigation:
  key: service-ritual2-51
  title: "Чи́нъ ѡ҆свѧще́нїѧ колесни́цы"
  parent: service-ritual2
  order: 51
type: "service"
---

# Чи́нъ ѡ҆свѧще́нїѧ колесни́цы.

<rubric class="inline">Нача́ло ѻ҆бы́чное:</rubric> <incipit><red>Ц</red>р҃ю̀ нбⷭ҇ный:</incipit> <rubric class="inline">и҆ прѡ́чаѧ.</rubric>

<incipit><red>П</red>рїиди́те поклони́мсѧ:</incipit>

## Ѱало́мъ ч҃.

<versal>Ж</versal>ивы́й въ по́мощи вы́шнѧгѡ, въ кро́вѣ бг҃а нбⷭ҇нагѡ водвори́тсѧ, рече́тъ гдⷭ҇еви: застꙋ́пникъ мо́й є҆сѝ и҆ прибѣ́жище моѐ, бг҃ъ мо́й, и҆ ѹ҆пова́ю на него̀. Ꙗ҆́кѡ то́й и҆зба́витъ тѧ̀ ѿ сѣ́ти ло́вчи и҆ ѿ словесѐ мѧте́жна: плещма̀ свои́ма ѡ҆сѣни́тъ тѧ̀, и҆ под̾ крилѣ̑ є҆гѡ̀ надѣ́ешисѧ: ѻ҆рꙋ́жїемъ ѡ҆бы́детъ тѧ̀ и҆́стина є҆гѡ̀. Не ѹ҆бои́шисѧ ѿ стра́ха нощна́гѡ, ѿ стрѣлы̀ летѧ́щїѧ во днѝ, ѿ ве́щи во тмѣ̀ преходѧ́щїѧ, ѿ срѧ́ща и҆ бѣ́са полꙋ́деннагѡ. Паде́тъ ѿ страны̀ твоеѧ̀ ты́сѧща, и҆ тма̀ ѡ҆деснꙋ́ю тебє̀, къ тебѣ́ же не прибли́житсѧ: ѻ҆ба́че ѻ҆чи́ма твои́ма смо́триши и҆ воздаѧ́нїе грѣ́шникѡвъ ѹ҆́зриши. Ꙗ҆́кѡ ты̀, гдⷭ҇и, ѹ҆пова́нїе моѐ: вы́шнѧго положи́лъ є҆сѝ прибѣ́жище твоѐ. Не прїи́детъ къ тебѣ̀ ѕло̀, и҆ ра́на не прибли́житсѧ тѣлесѝ твоемꙋ̀: ꙗ҆́кѡ а҆́гг҃лѡмъ свои̑мъ заповѣ́сть ѡ҆ тебѣ̀, сохрани́ти тѧ̀ во всѣ́хъ пꙋте́хъ твои́хъ. На рꙋка́хъ во́змꙋтъ тѧ̀, да не когда̀ преткне́ши ѡ҆ ка́мень но́гꙋ твою̀: на а҆́спїда и҆ васїлі́ска настꙋ́пиши, и҆ попере́ши льва̀ и҆ ѕмі́ѧ. Ꙗ҆́кѡ на мѧ̀ ѹ҆пова̀, и҆ и҆зба́влю и҆̀: покры́ю и҆̀, ꙗ҆́кѡ позна̀ и҆́мѧ моѐ. Воззове́тъ ко мнѣ̀, и҆ ѹ҆слы́шꙋ є҆го̀: съ ни́мъ є҆́смь въ ско́рби, и҆змꙋ̀ є҆го̀ и҆ просла́влю є҆го̀: долгото́ю дні́й и҆спо́лню є҆го̀ и҆ ꙗ҆влю̀ є҆мꙋ̀ сп҃се́нїе моѐ.

<rubric>Моли́тва:</rubric>

<versal>Г</versal>дⷭ҇и бж҃е на́шъ, сѣдѧ́й на серафі́мѣхъ и҆ ѣ҆́здѧй на херꙋві́мѣхъ, мꙋ́дростїю ѹ҆краси́вый человѣ́ка, и҆ бл҃ги́мъ твои́мъ про́мысломъ всѧ̑ ко бла́гꙋ направлѧ́ѧй, ниспослѝ бл҃гослове́нїе твоѐ на колесни́цꙋ сїю̀ и҆ а҆́гг҃ла твоегѡ̀ къ не́й приста́ви, да ше́ствꙋющїи въ не́й и҆́мъ храни́ми и҆ наставлѧ́еми, въ ми́рѣ и҆ бл҃гополꙋ́чїи пꙋ́ть сво́й соверши́вше, тебѣ̀ сла́вꙋ и҆ бл҃годаре́нїе возсыла́ютъ, хва́лѧще ѻ҆ц҃а̀, и҆ сн҃а, и҆ ст҃а́гѡ дх҃а. <red>А҆</red>ми́нь.

<rubric>І҆ере́й же взе́млетъ свѧще́ннꙋю во́дꙋ, и҆ кропи́тъ є҆́ю колесни́цꙋ вовнѣ̀ и҆ внꙋтрѝ, глаго́лѧ:</rubric>

<red>Б</red>л҃гословлѧ́етсѧ и҆ ѡ҆сщ҃а́етсѧ колесни́ца сїѧ̀ во и҆́мѧ ѻ҆ц҃а̀, и҆ сн҃а, и҆ ст҃а́гѡ дх҃а, а҆ми́нь.
