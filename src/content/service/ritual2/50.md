---
title: "Чи́нъ бл҃гослове́нїѧ но́вагѡ до́мꙋ, въ не́мже хо́щетъ кто̀ пе́рвѣе всели́тисѧ"
navigation:
  key: service-ritual2-50
  title: "Чи́нъ бл҃гослове́нїѧ но́вагѡ до́мꙋ, въ не́мже хо́щетъ кто̀ пе́рвѣе всели́тисѧ"
  parent: service-ritual2
  order: 50
type: "service"
---

# Чи́нъ бл҃гослове́нїѧ но́вагѡ до́мꙋ, въ не́мже хо́щетъ кто̀ пе́рвѣе всели́тисѧ.

<rubric>Прише́дъ і҆ере́й въ до́мъ, є҆го́же бл҃гослови́ти и҆́мать, соверша́етъ ма́лое ѡ҆свѧще́нїе воды̀. Мо́жетъ же и҆ и҆мѣ́ти съ собо́ю свѧще́ннꙋю во́дꙋ въ сосꙋ́дѣ (а҆́ще по чемꙋ́либо не и҆́мать бы́ти ѡ҆свѧще́нїѧ воды̀ въ до́мѣ) и҆ є҆ле́й въ дрꙋго́мъ сосꙋ́дѣ, и҆мѣ́ющемꙋ же бы́ти нача́лꙋ бл҃гослове́нїѧ, на ко́ейждо ѿ четы́рехъ стѣ́нъ да бꙋ́детъ кре́стъ напи́санъ:</rubric>

<rubric>Посе́мъ начина́етъ ѻ҆бы́чнѡ:</rubric>

<incipit><red>Б</red>л҃гослове́нъ бг҃ъ на́шъ:</incipit>

<rubric class="inline">И҆ а҆́бїе пое́тъ съ кли́рїки:</rubric> <red>Ц</red>р҃ю̀ небе́сный:

<rubric class="inline">По сконча́нїи же пѣ́нїѧ, чте́мъ:</rubric> <incipit><red>Трист҃о́е.</red></incipit> <incipit><red>Ѻ҆́</red>ч҃е на́шъ:</incipit>

<red>Г</red>дⷭ҇и поми́лꙋй, <rubric class="inline">в҃і.</rubric>

<rubric class="inline">Сла́ва, и҆ ны́нѣ:</rubric> <incipit><red>П</red>рїиди́те, поклони́мсѧ:</incipit> <rubric class="inline">три́жды</rubric>

<rubric>И҆ ѱало́мъ ч҃:</rubric>

<versal>Ж</versal>ивы́й въ по́мощи вы́шнѧгѡ, въ кро́вѣ бг҃а нбⷭ҇нагѡ водвори́тсѧ, рече́тъ гдⷭ҇еви: застꙋ́пникъ мо́й є҆сѝ и҆ прибѣ́жище моѐ, бг҃ъ мо́й, и҆ ѹ҆пова́ю на него̀. Ꙗ҆́кѡ то́й и҆зба́витъ тѧ̀ ѿ сѣ́ти ло́вчи и҆ ѿ словесѐ мѧте́жна: плещма̀ свои́ма ѡ҆сѣни́тъ тѧ̀, и҆ под̾ крилѣ̑ є҆гѡ̀ надѣ́ешисѧ: ѻ҆рꙋ́жїемъ ѡ҆бы́детъ тѧ̀ и҆́стина є҆гѡ̀. Не ѹ҆бои́шисѧ ѿ стра́ха нощна́гѡ, ѿ стрѣлы̀ летѧ́щїѧ во днѝ, ѿ ве́щи во тмѣ̀ преходѧ́щїѧ, ѿ срѧ́ща и҆ бѣ́са полꙋ́деннагѡ. Паде́тъ ѿ страны̀ твоеѧ̀ ты́сѧща, и҆ тма̀ ѡ҆деснꙋ́ю тебє̀, къ тебѣ́ же не прибли́житсѧ: ѻ҆ба́че ѻ҆чи́ма твои́ма смо́триши и҆ воздаѧ́нїе грѣ́шникѡвъ ѹ҆́зриши. Ꙗ҆́кѡ ты̀, гдⷭ҇и, ѹ҆пова́нїе моѐ: вы́шнѧго положи́лъ є҆сѝ прибѣ́жище твоѐ. Не прїи́детъ къ тебѣ̀ ѕло̀, и҆ ра́на не прибли́житсѧ тѣлесѝ твоемꙋ̀: ꙗ҆́кѡ а҆́гг҃лѡмъ свои̑мъ заповѣ́сть ѡ҆ тебѣ̀, сохрани́ти тѧ̀ во всѣ́хъ пꙋте́хъ твои́хъ. На рꙋка́хъ во́змꙋтъ тѧ̀, да не когда̀ преткне́ши ѡ҆ ка́мень но́гꙋ твою̀: на а҆́спїда и҆ васїлі́ска настꙋ́пиши, и҆ попере́ши льва̀ и҆ ѕмі́ѧ. Ꙗ҆́кѡ на мѧ̀ ѹ҆пова̀, и҆ и҆зба́влю и҆̀: покры́ю и҆̀, ꙗ҆́кѡ позна̀ и҆́мѧ моѐ. Воззове́тъ ко мнѣ̀, и҆ ѹ҆слы́шꙋ є҆го̀: съ ни́мъ є҆́смь въ ско́рби, и҆змꙋ̀ є҆го̀ и҆ просла́влю є҆го̀: долгото́ю дні́й и҆спо́лню є҆го̀ и҆ ꙗ҆влю̀ є҆мꙋ̀ сп҃се́нїе моѐ.

<rubric>По ѱалмѣ́ же чте́тъ, и҆лѝ пое́тъ тропа́рь се́й, гла́съ и҃:</rubric>

<red>Ꙗ҆́</red>коже закхе́евꙋ до́мꙋ твои́мъ, хрⷭ҇тѐ, вхо́домъ спасе́нїе бы́сть, си́це и҆ ны́нѣ вхо́домъ свѧще́нныхъ слꙋжи́телей твои́хъ, и҆ съ ни́ми ст҃ы́хъ твои́хъ а҆́гг҃лъ, ми́ръ тво́й пода́ждь до́мꙋ семꙋ̀, и҆ ми́лостивнѡ бл҃гословѝ є҆го̀, спаса́ѧ и҆ просвѣща́ѧ всѣ́хъ жи́ти хотѧ́щихъ въ не́мъ.

<rubric>Сꙋ́щей же трапе́зѣ ѹ҆брꙋ́сомъ покры́той, є҆ѵⷢ҇лїю и҆ крⷭ҇тꙋ̀ на не́й, и҆ свѣща́мъ горѧ́щымъ, и҆ водѣ̀ свѧще́ннѣй и҆ є҆ле́ю сꙋ́щымъ, ста́въ і҆ере́й къ восто́кꙋ лице́мъ и҆ ре́къ:</rubric>

<red>Г</red>дⷭ҇ꙋ помо́лимсѧ.

<red>Г</red>дⷭ҇и поми́лꙋй.

<rubric>Чте́тъ моли́твꙋ сїю̀ во ѹ҆слыша́нїе всѣ̑мъ:</rubric>

<versal>Г</versal>дⷭ҇и і҆и҃се хрⷭ҇тѐ бж҃е на́шъ, и҆зво́ливый под̾ сѣ́нь закхе́а мытарѧ̀ вни́ти, и҆ спасе́нїе томꙋ̀ и҆ всемꙋ̀ до́мꙋ є҆гѡ̀ бы́вый: са́мъ и҆ ны́нѣ здѣ̀ жи́ти хотѧ́щихъ, и҆ на́ми недосто́йными молбы̑ тебѣ̀ и҆ молє́нїѧ приносѧ́щихъ, ѿ всѧ́кагѡ ѕла̀ неврежде́нныхъ соблюдѝ, бл҃гословлѧ́ѧ и҆̀хъ и҆ ѻ҆бита́лище сїѐ, и҆ ненавѣ́тенъ тѣ́хъ живо́тъ вы́нꙋ сохранѧ́ѧ, и҆з̾ѻби́лнѡ всѧ̑ блага̑ѧ твоѧ̑ и҆̀мъ твои́мъ бл҃гослове́нїемъ на по́лзꙋ подава́ѧй. Ꙗ҆́кѡ подоба́етъ тебѣ̀ всѧ́каѧ сла́ва, че́сть и҆ поклоне́нїе, со безнача́льнымъ твои́мъ ѻ҆ц҃е́мъ, и҆ прест҃ы́мъ, и҆ бл҃ги́мъ, и҆ животворѧ́щимъ твои́мъ дх҃омъ, ны́нѣ и҆ при́снѡ, и҆ во вѣ́ки вѣкѡ́въ.

<rubric class="inline">Ли́къ:</rubric> <red>А҆</red>ми́нь.

<rubric class="inline">І҆ере́й:</rubric> <red>М</red>и́ръ всѣ̑мъ.

<rubric class="inline">Ли́къ:</rubric> <red>И҆</red> дꙋ́хови твоемꙋ̀.

<rubric class="inline">І҆ере́й:</rubric> <red>Г</red>лавы̑ ва́шѧ гдⷭ҇еви приклони́те.

<rubric class="inline">Ли́къ:</rubric> <red>Т</red>ебѣ̀ гдⷭ҇и.

<rubric>И҆ чте́тъ і҆ере́й та́йнѡ моли́твꙋ сїю̀:</rubric>

<versal>В</versal>лⷣко гдⷭ҇и бж҃е на́шъ, на высо́кихъ живы́й и҆ на смирє́нныѧ призира́ѧй, бл҃гослови́вый до́мъ лава́новъ при вхо́дѣ і҆а́кѡва, и҆ до́мъ пенте́фрїевъ при вхо́дѣ і҆ѡ́сифовѣмъ: бл҃гослови́вый до́мъ а҆веда́рїинъ внесе́нїемъ кївѡ́та, и҆ во дни̑ прише́ствїѧ во пло́ти хрⷭ҇та̀ бг҃а на́шегѡ, спасе́нїе до́мꙋ закхе́евꙋ дарова́вый. Са́мъ бл҃гословѝ и҆ до́мъ се́й, и҆ въ не́мъ жи́ти хотѧ́щихъ стра́хомъ твои́мъ ѡ҆градѝ, и҆ невреди́мыхъ ѿ сопроти́вныхъ сохранѝ, и҆ бл҃гослове́нїе твоѐ съ высоты̀ жили́ща твоегѡ̀ низпослѝ и҆̀мъ, и҆ бл҃гословѝ и҆ ѹ҆мно́жи всѧ̑ блага̑ѧ въ до́мѣ се́мъ.

<rubric class="inline">Возгла́съ:</rubric> <red>Т</red>вое́ бо є҆́сть, є҆́же ми́ловати и҆ спаса́ти ны̀, бж҃е на́шъ, и҆ тебѣ̀ сла́вꙋ возсыла́емъ, ѻ҆ц҃ꙋ̀, и҆ сн҃ꙋ, и҆ ст҃о́мꙋ дх҃ꙋ, ны́нѣ и҆ при́снѡ, и҆ во вѣ́ки вѣкѡ́въ.

<rubric class="inline">Ли́къ:</rubric> <red>А҆</red>ми́нь.

<rubric>А҆́бїе же посе́мъ зна́менавъ три́жды є҆ле́й, глаго́летъ:</rubric>

<red>В</red>о и҆́мѧ ѻ҆ц҃а̀, и҆ сн҃а, и҆ ст҃а́гѡ дꙋ́ха, а҆ми́нь.

<rubric>И҆ чте́тъ над̾ ни́мъ моли́твꙋ сїю̀:</rubric>

<versal>Г</versal>дⷭ҇и бж҃е на́шъ, при́зри ны́нѣ ми́лостивнѡ на моли́твꙋ менѐ смире́ннагѡ и҆ недосто́йнагѡ раба̀ твоегѡ̀, и҆ низпослѝ бл҃года́ть прест҃а́гѡ твоегѡ̀ дх҃а на є҆ле́й се́й, и҆ ѡ҆ст҃ѝ є҆го̀, ꙗ҆́кѡ да бꙋ́детъ во ѡ҆свѧще́нїе мѣ́стꙋ семꙋ̀ и҆ на не́мъ соѡрꙋже́ннꙋ до́мꙋ, и҆ на прогна́нїе всѧ́кїѧ сопроти́вныѧ си́лы и҆ сатани́нскихъ навѣ́тѡвъ. Ты́ бо є҆сѝ бл҃гословлѧ́ѧй и҆ ѡ҆свѧща́ѧй всѧ́чєскаѧ, хрⷭ҇тѐ бж҃е на́шъ, и҆ тебѣ̀ сла́вꙋ возсыла́емъ, ѻ҆ц҃ꙋ̀, и҆ сн҃ꙋ, и҆ ст҃о́мꙋ дх҃ꙋ, ны́нѣ и҆ при́снѡ, и҆ во вѣ́ки вѣкѡ́въ.

<rubric class="inline">Ли́къ:</rubric> <red>А҆</red>ми́нь.

<rubric>По моли́твѣ же взе́млетъ свѧще́ннꙋю во́дꙋ, и҆ кропи́тъ є҆́ю всѧ̑ стѣ̑ны до́мꙋ ѻ҆́крестъ и҆ всѧ̑ клѣ̑ти є҆гѡ̀, глаго́лѧ:</rubric>

<red>В</red>о и҆́мѧ ѻ҆ц҃а̀, и҆ сн҃а, и҆ ст҃а́гѡ дх҃а, ѡ҆кропле́нїемъ воды̀ сеѧ̀ свѧще́нныѧ, въ бѣ́гство да претвори́тсѧ всѐ лꙋка́вое бѣсо́вское дѣ́йство, а҆ми́нь.

<rubric>Ѡ҆кропи́въ же всѐ, взе́мъ є҆ле́й, помазꙋ́етъ и҆́мъ стѣ́ны до́ма, и҆дѣ́же є҆́сть кре́стъ напи́санъ въ среди́нѣ є҆гѡ̀, наче́нъ ѿ восто́чныѧ стѣны̀ до́ма, посе́мъ и҆ за́паднꙋю, и҆ по си́хъ сѣ́вернꙋю, въ коне́цъ же ю҆́жнꙋю стѣ́нꙋ, надъ ко́ейждо глаго́летъ:</rubric>

<red>Б</red>л҃гословлѧ́етсѧ до́мъ се́й пома́занїемъ свѧта́гѡ є҆ле́а сегѡ̀, во и҆́мѧ ѻ҆ц҃а̀, и҆ сн҃а, и҆ ст҃а́гѡ дꙋ́ха, а҆ми́нь.

<rubric>По соверше́нїи пома́занїѧ є҆ле́емъ, сожига́етъ пома́занїе свѣщы̀ горѧ́щими, на ко́ейждо стѣнѣ̀. Семꙋ́ же быва́ющꙋ, пѣвцы̀ пою́тъ стїхи́рꙋ сїю̀ гла́съ є҃:</rubric>

<red>Б</red>л҃гословѝ, гдⷭ҇и, до́мъ се́й, и҆ и҆спо́лни є҆го̀ земны́хъ твои́хъ бла̑гъ, и҆ въ не́мъ бл҃гоче́стнѡ жи́ти хотѧ́щихъ ѿ всѧ́кагѡ ѕла́гѡ ѡ҆бстоѧ́нїѧ неврежде́нныхъ сохранѝ, и҆ всѧ́кое и҆з̾ѻби́лїе небе́снагѡ и҆ земна́гѡ твоегѡ̀ бл҃гослове́нїѧ тѣ̑мъ да́рꙋй, и҆ ꙗ҆́кѡ ще́дръ поми́лꙋй, по вели́цѣй твое́й ми́лости.

<rubric>По ѡ҆конча́нїи пома́занїѧ, станови́тсѧ і҆ере́й лице́мъ къ восто́кꙋ, и҆ а҆́ще и҆зво́литъ, чте́тъ и҆ є҆ѵⷢ҇лїе, ре́къ:</rubric>

<red>П</red>ремꙋ́дрость про́сти, ѹ҆слы́шимъ ст҃а́гѡ є҆ѵⷢ҇лїа, <rubric class="inline">и҆ прѡ́чаѧ.</rubric>

<red>Ѿ</red> лꙋкѝ ст҃а́гѡ є҆ѵⷢ҇лїа чте́нїе.

<rubric class="inline">Ли́къ:</rubric> <red>С</red>ла́ва тебѣ̀ гдⷭ҇и:

<rubric>И҆ чте́тъ ѿ лꙋкѝ зача́ло ч҃д.</rubric>

<versal>В</versal>о вре́мѧ ѻ҆́но, прїи́де і҆и҃съ во і҆ерїхѡ́нъ. И҆ сѐ мꙋ́жъ нарица́емый закхе́й, и҆ се́й бѣ̀ ста́рѣй мытарє́мъ, и҆ то́й бѣ̀ бога́тъ: и҆ и҆ска́ше ви́дѣти і҆и҃са, кто́ є҆сть, и҆ не можа́ше ѿ наро́да, ꙗ҆́кѡ во́зрастомъ ма́лъ бѣ̀: и҆ предите́къ, возлѣ́зе на ꙗ҆́годичинꙋ, да ви́дитъ, ꙗ҆́кѡ хотѧ́ше ми́мѡ є҆ѧ̀ проитѝ. И҆ ꙗ҆́кѡ прїи́де на мѣ́сто, воззрѣ́въ і҆и҃съ ви́дѣ є҆го̀, и҆ речѐ къ немꙋ̀: закхе́е, потща́всѧ слѣ́зи: дне́сь бо въ домꙋ̀ твое́мъ подоба́етъ мѝ бы́ти. И҆ потща́всѧ слѣ́зе, и҆ прїѧ́тъ є҆го̀ ра́дꙋѧсѧ. И҆ ви́дѣвше всѝ ропта́хꙋ, глаго́люще, ꙗ҆́кѡ ко грѣ́шнꙋ мꙋ́жꙋ вни́де вита́ти. Ста́въ же закхе́й речѐ ко гдⷭ҇ꙋ: сѐ по́лъ и҆мѣ́нїѧ моегѡ̀, гдⷭ҇и, да́мъ ни́щымъ: и҆ а҆́ще кого̀ чи́мъ ѡ҆би́дѣхъ, возвращꙋ̀ четвери́цею. Рече́ же къ немꙋ̀ і҆и҃съ: ꙗ҆́кѡ дне́сь спⷭ҇нїе до́мꙋ семꙋ̀ бы́сть, занѐ и҆ се́й сы́нъ а҆враа́мль є҆́сть: прїи́де бо сн҃ъ чл҃вѣ́чь взыска́ти и҆ спⷭ҇тѝ поги́бшаго.

<rubric class="inline">Ли́къ:</rubric> <red>С</red>ла́ва тебѣ̀ гдⷭ҇и:

<rubric>И҆ а҆́бїе чтꙋ́тъ ѱало́мъ р҃:</rubric>

<versal>М</versal>лⷭ҇ть и҆ сꙋ́дъ воспою̀ тебѣ̀, гдⷭ҇и: пою̀ и҆ разꙋмѣ́ю въ пꙋтѝ непоро́чнѣ: когда̀ прїи́деши ко мнѣ̀; прехожда́хъ въ неѕло́бїи се́рдца моегѡ̀ посредѣ̀ до́мꙋ моегѡ̀. Не предлага́хъ пред̾ ѻ҆чи́ма мои́ма ве́щь законопрестꙋ́пнꙋю: творѧ́щыѧ престꙋпле́нїе возненави́дѣхъ: не прильпѐ мнѣ̀ се́рдце стропти́во: ѹ҆клонѧ́ющагосѧ ѿ менѐ лꙋка́ваго не позна́хъ. Ѡ҆клевета́ющаго та́й и҆́скреннѧго своего̀, сего̀ и҆згонѧ́хъ: го́рдымъ ѻ҆́комъ и҆ несы́тымъ се́рдцемъ, съ си́мъ не ꙗ҆дѧ́хъ. Ѻ҆́чи моѝ на вѣ̑рныѧ землѝ, посажда́ти ѧ҆̀ со мно́ю: ходѧ́й по пꙋтѝ непоро́чнꙋ, се́й мѝ слꙋжа́ше. Не живѧ́ше посредѣ̀ до́мꙋ моегѡ̀ творѧ́й горды́ню: глаго́лѧй непра́вєднаѧ не и҆справлѧ́ше пред̾ ѻ҆чи́ма мои́ма. Воꙋ́трїѧ и҆збива́хъ всѧ̑ грѣ̑шныѧ землѝ, є҆́же потреби́ти ѿ гра́да гдⷭ҇нѧ всѧ̑ дѣ́лающыѧ беззако́нїе.

<rubric>І҆ере́й кади́тъ ве́сь до́мъ. По се́мъ же глаго́летъ є҆ктенїю̀ сїю̀:</rubric>

<red>П</red>оми́лꙋй на́съ, бж҃е, по вели́цѣй ми́лости твое́й, мо́лимтисѧ, ѹ҆слы́ши и҆ поми́лꙋй.

<rubric class="inline">Ли́къ:</rubric> <red>Г</red>дⷭ҇и поми́лꙋй. <rubric class="inline">Три́жды.</rubric>

<red>Є҆</red>щѐ мо́лимсѧ ѡ҆ є҆́же низпосла́ти бл҃гослове́нїе своѐ на до́мъ се́й и҆ на раба̀ своего̀ <red>[</red><rubric class="inline">и҆лѝ:</rubric> рабꙋ̀ свою̀<red>]</red> <red>и҆́мⷬ҇къ</red>, и҆ на всѣ́хъ въ не́мъ бл҃гоче́стнѡ жи́ти хотѧ́щихъ, и҆ посла́ти и҆̀мъ а҆́гг҃ла своего̀ ми́лостива, соблюда́юща и҆ сохранѧ́ща и҆̀хъ ѿ всѧ́кагѡ ѕла̀, и҆ наставлѧ́юща къ дѣ́ланїю всѣ́хъ добродѣ́телей, и҆ ко и҆сполне́нїю ст҃ы́хъ хрⷭ҇то́выхъ за́повѣдей: и҆ ѡ҆ є҆́же сохрани́ти и҆̀хъ ѿ гла́да, гꙋби́тельства, трꙋ́са, пото́па, ѻ҆гнѧ̀, меча̀ и҆ наше́ствїѧ и҆ноплемє́нникъ, и҆ всѧ́кїѧ смертоно́сныѧ ра́ны, и҆ дарова́ти и҆̀мъ здра́вїе, и҆ долгоде́нствїемъ ѡ҆гради́ти и҆̀хъ, и҆ во все́мъ ѹ҆гобзи́ти, рце́мъ всѝ: гдⷭ҇и, ѹ҆слы́ши и҆ поми́лꙋй.

<rubric class="inline">Ли́къ:</rubric> <red>Г</red>дⷭ҇и поми́лꙋй. <rubric class="inline">Три́жды.</rubric>

<red>Є҆</red>щѐ мо́лимсѧ за всю̀ бра́тїю и҆ за всѧ̀ хрⷭ҇тїа́ны.

<rubric class="inline">Ли́къ:</rubric> <red>Г</red>дⷭ҇и поми́лꙋй. <rubric class="inline">Три́жды.</rubric>

<rubric class="inline">Возгла́съ:</rubric> <red>Ѹ҆</red>слы́ши ны̀, бж҃е сп҃си́телю на́шъ, ѹ҆пова́нїе всѣ́хъ конце́въ землѝ, и҆ сꙋ́щихъ въ мо́ри дале́че, и҆ ми́лостивъ, ми́лостивъ бꙋ́ди, влⷣко, ѡ҆ грѣсѣ́хъ на́шихъ, и҆ поми́лꙋй ны̀: ми́лостивъ бо и҆ чл҃вѣколю́бецъ бг҃ъ є҆сѝ, и҆ тебѣ̀ сла́вꙋ возсыла́емъ, ѻ҆ц҃ꙋ̀, и҆ сн҃ꙋ, и҆ ст҃о́мꙋ дх҃ꙋ, ны́нѣ и҆ при́снѡ, и҆ во вѣ́ки вѣкѡ́въ.

<rubric class="inline">Ли́къ:</rubric> <red>А҆</red>ми́нь.

<rubric>И҆ твори́тъ дне́вный ѻ҆бы́чный ѿпꙋ́стъ, и҆ многолѣ́тствовавъ до́мꙋ влады́цѣ, ѿхо́дитъ во своѧ̑си, бл҃годарѧ̀ бг҃а. </rubric>
