---
title: "Мл҃тва, є҆́же бл҃гослови́ти но́вꙋю лжи́цꙋ къ бж҃е́ствєннымъ та́йнамъ"
navigation:
  key: service-ritual2-33
  title: "Мл҃тва, є҆́же бл҃гослови́ти но́вꙋю лжи́цꙋ къ бж҃е́ствєннымъ та́йнамъ"
  parent: service-ritual2
  order: 33
type: "service"
---

# Мл҃тва, є҆́же бл҃гослови́ти но́вꙋю лжи́цꙋ къ бж҃е́ствєннымъ та́йнамъ.

<rubric class="inline">Дїа́конъ:</rubric> <red>Г</red>дⷭ҇ꙋ помо́лимсѧ.

<rubric class="inline">Ли́къ:</rubric> <red>Г</red>дⷭ҇и поми́лꙋй.

<rubric>І҆ере́й же чте́тъ мл҃твꙋ сїю̀:</rubric>

<versal>Г</versal>дⷭ҇и бж҃е вседержи́телю, ѹ҆́глемъ ѿ серафі́ма клеща́ми взѧ́тымъ, и҆ прикоснове́нїемъ ѹ҆сты̀ прⷪ҇ро́ка ѡ҆чища́ющимъ, проѡбрази́вый и҆ногда̀ си́лꙋ бж҃е́ственныхъ та̑инъ тѣ́ла и҆ кро́ве хрⷭ҇та̀ твоегѡ̀, лжи́цею ны́нѣ вѣ̑рнымъ твои̑мъ лю́демъ во ѡ҆чище́нїе грѣхо́вныхъ скве́рнъ подава́емыхъ: при́зри ны́нѣ млⷭ҇тивнѡ на мл҃твꙋ на́шꙋ: и҆ низпослѝ нбⷭ҇ное твоѐ бл҃гослове́нїе на лжи́цꙋ сїю̀, и҆ бл҃гословѝ и҆ ѡ҆ст҃ѝ ю҆̀, во є҆́же бы́ти є҆́й досто́йный сосꙋ́дъ къ прїѧ́тїю и҆ подаѧ́нїю пречⷭ҇тагѡ тѣ́ла, и҆ чⷭ҇тны́ѧ кро́ве хрⷭ҇та̀ твоегѡ̀, во ѡ҆ставле́нїе грѣхѡ́въ всѣ́хъ люде́й твои́хъ. Ты́ бо є҆сѝ и҆сто́чникъ ѡ҆сщ҃е́нїѧ, и҆ пода́тель всѧ́ческихъ бла̑гъ, и҆ тебѣ̀ сла́вꙋ и҆ бл҃годаре́нїе, и҆ поклоне́нїе возсыла́емъ, со є҆диноро́днымъ твои́мъ сн҃омъ, и҆ съ прест҃ы́мъ и҆ бл҃ги́мъ, и҆ животворѧ́щимъ твои́мъ дх҃омъ, ны́нѣ и҆ при́снѡ, и҆ во вѣ́ки вѣкѡ́въ.

<rubric class="inline">Ли́къ:</rubric> <red>А҆</red>ми́нь.

<rubric>І҆ере́й же сотвори́въ мл҃твꙋ главоприклоне́нїѧ, а҆́бїе кропи́тъ лжи́цꙋ сщ҃е́нною водо́ю, глаго́лѧ та̑ѧжде, ꙗ҆̀же и҆ над̾ ѕвѣздо́ю, сі́есть:</rubric>

<red>Ѡ҆</red>сщ҃а́етсѧ лжи́ца сїѧ̀ бл҃года́тїю прест҃а́гѡ дх҃а, ѡ҆кропле́нїемъ воды̀ сеѧ̀ сщ҃е́нныѧ, во и҆́мѧ ѻ҆ц҃а̀ и҆ сн҃а, и҆ ст҃а́гѡ дх҃а, а҆ми́нь. <rubric class="inline">Три́жды.</rubric>

<rubric>И҆ та́кѡ сочетава́етъ ю҆̀ къ и҆ны̑мъ сщ҃є́ннымъ сосꙋ́дѡмъ.</rubric>
