---
title: "Мл҃тва во є҆́же бл҃гослови́ти бра̑шна, мѧса̀, во ст҃ꙋ́ю и҆ вели́кꙋю недѣ́лю па́схи."
navigation:
  key: service-ritual2-5
  title: "Мл҃тва во є҆́же бл҃гослови́ти бра̑шна, мѧса̀, во ст҃ꙋ́ю и҆ вели́кꙋю недѣ́лю па́схи."
  parent: service-ritual2
  order: 5
type: "service"
---

# Мл҃тва во є҆́же бл҃гослови́ти бра̑шна, мѧса̀, во ст҃ꙋ́ю и҆ вели́кꙋю недѣ́лю па́схи.

<rubric class="inline">Твори́тъ сщ҃е́нникъ:</rubric> <incipit><red>Б</red>л҃гослове́нъ бг҃ъ на́шъ:</incipit>

<incipit><red>Х</red>рⷭ҇то́съ воскр҃се:</incipit> <rubric class="inline">три́жды.</rubric>

<rubric class="inline">Та́же,</rubric> <red>Г</red>дⷭ҇ꙋ помо́лимсѧ.

<red>Г</red>дⷭ҇и поми́лꙋй.

<versal>П</versal>ри́зри гдⷭ҇и і҆и҃се хрⷭ҇тѐ, бж҃е на́шъ, на бра̑шна мѧ́съ, и҆ ѡ҆ст҃ѝ ѧ҆̀, ꙗ҆́коже ѡ҆ст҃и́лъ є҆сѝ ѻ҆вна̀, є҆го́же тебѣ̀ приведѐ вѣ́рный а҆враа́мъ, и҆ а҆́гнца, є҆го́же тебѣ̀ а҆́вель во всепло́дїе принесѐ: подо́бнѣ и҆ тельца̀ ѹ҆пита́ннаго, є҆го́же жре́ти повелѣ́лъ є҆сѝ сы́нови твоемꙋ̀ заблꙋ́ждшемꙋ, и҆ па́ки къ тебѣ̀ возвра́щшемꙋсѧ: да ꙗ҆́коже то́й сподо́бисѧ твоеѧ̀ бл҃гости наслади́тисѧ, си́це и҆ ѡ҆сщ҃е́нныхъ ѿ тебѐ, и҆ бл҃гослове́нныхъ, наслади́мсѧ въ пи́щꙋ всѣ́хъ на́съ. ты́ бо є҆сѝ и҆́стиннаѧ пи́ща: и҆ пода́тель бл҃ги́хъ, и҆ тебѣ̀ сла́вꙋ возсыла́емъ, со безнача́льнымъ твои́мъ ѻ҆ц҃е́мъ, и҆ съ прест҃ы́мъ, и҆ бл҃ги́мъ и҆ животворѧ́щимъ твои́мъ дх҃омъ, ны́нѣ и҆ при́снѡ, и҆ во вѣ́ки вѣкѡ́въ, а҆ми́нь.
