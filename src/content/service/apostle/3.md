---
title: "Ѡ҆ чꙋдесѣ́хъ ст҃ы́хъ а҆пⷭ҇лъ, ꙗ҆̀же сꙋ́ть въ дѣѧ́нїихъ."
navigation:
  key: service-apostle-3
  title: "Ѡ҆ чꙋдесѣ́хъ ст҃ы́хъ а҆пⷭ҇лъ, ꙗ҆̀же сꙋ́ть въ дѣѧ́нїихъ."
  parent: service-apostle
  order: 3
type: "service"
---

# Ѡ҆ чꙋдесѣ́хъ ст҃ы́хъ а҆пⷭ҇лъ, ꙗ҆̀же сꙋ́ть въ дѣѧ́нїихъ.

<rubric class="inline">(а҃)</rubric> <red>П</red>е́тръ и҆ і҆ѡа́ннъ и҆сцѣли́ста и҆́менемъ гдⷭ҇нимъ рожде́ннаго хро́ма, сѣдѧ́щаго пред̾ кра́сными две́рьми.

<rubric class="inline">(в҃)</rubric> <red>П</red>е́тръ а҆на́нїю и҆ сапфѵ́рꙋ женꙋ̀ є҆гѡ̀ ѡ҆бличѝ, ѹ҆кра̑дша ѿ ѡ҆бѣтова́нїѧ бж҃їѧ, и҆ бы́ста а҆́бїе мє́ртва.

<rubric class="inline">(г҃)</rubric> <red>П</red>е́тръ во і҆ѻппі́и ѹ҆ме́ршꙋю таві́ѳꙋ воскресѝ моли́твою.

<rubric class="inline">(д҃)</rubric> <red>П</red>е́тръ сходѧ́щъ сосꙋ́дъ съ нб҃сѐ всѧ́кагѡ живо́тна ви́дѣ.

<rubric class="inline">(є҃)</rubric> <red>П</red>етро́ва стѣ́нь приходѧ́щи на недꙋ́жныѧ, ѹ҆врачева́ше и҆̀хъ.

<rubric class="inline">(ѕ҃)</rubric> <red>П</red>е́тръ храни́мь свѧ́занъ въ темни́цѣ, и҆ а҆́гг҃ломъ и҆спꙋще́нъ бы́сть, стрегꙋ́щымъ во́инѡмъ. И҆ и҆́рѡдъ червьмѝ ꙗ҆до́мь и҆́здше.

<rubric class="inline">(з҃)</rubric> <red>С</red>тефа́нъ творѧ́ше чꙋдеса̀ и҆ зна́мєнїѧ ве́лїѧ.

<rubric class="inline">(и҃)</rubric> <red>Ф</red>їлі́ппъ на́йде скопца̀ чтꙋ́ща и҆са́їю проро́ка, и҆ крестѝ є҆го̀.

<rubric class="inline">(ѳ҃)</rubric> <red>Т</red>о́йже фїлі́ппъ въ самарі́и мно́ги дꙋ́хи и҆згна̀, и҆ хро́мїи и҆ разсла́бленнїи и҆сцѣли́шасѧ ѿ негѡ̀.

<rubric class="inline">(і҃)</rubric> <red>П</red>а́ѵелъ, приближа́ѧсѧ къ дама́скꙋ, ви́дѣ видѣ́нїе, и҆ а҆́бїе бы́сть бл҃говѣ́стникъ.

<rubric class="inline">(а҃і)</rubric> <red>П</red>а́ѵелъ въ лѵ́стрѣхъ хро́ма рожде́на и҆сцѣлѝ во и҆́мѧ гдⷭ҇не.

<rubric class="inline">(в҃і)</rubric> <red>П</red>а́ѵелъ видѣ́нїемъ въ македо́нїю зва́нъ бы́сть.

<rubric class="inline">(г҃і)</rubric> <red>П</red>а́ѵелъ женꙋ̀, и҆мꙋ́щꙋю дꙋ́хъ ѕо́лъ, ѡ҆чи́сти въ фїлїпписі́ехъ.

<rubric class="inline">(д҃і)</rubric> <red>П</red>а́ѵлꙋ и҆ сі́лѣ вве́ржєнымъ въ темни́цꙋ, и҆ забїе́нома нога́ма є҆ю̀ въ кла́дѣ, въ полꙋ́нощи трꙋ́съ бы́сть, и҆ разрѣши́шасѧ ѹ҆́зы и҆́хъ.

<rubric class="inline">(є҃і)</rubric> <red>П</red>о́томъ па́ѵлимъ ѿ ѹ҆брꙋ́сца недꙋ́жныѧ и҆ бѣсны̑ѧ и҆сцѣлева́хꙋсѧ.

<rubric class="inline">(ѕ҃і)</rubric> <red>П</red>а́ѵелъ є҆ѵтѵ́ха въ трѡа́дѣ, со ѻ҆ко́нца спа́дша и҆ ѹ҆ме́рша воздви́же, глаго́лѧ: дꙋша̀ є҆гѡ̀ въ не́мъ є҆́сть.

<rubric class="inline">(з҃і)</rubric> <red>В</red>ъ кѵ́прѣ ѻ҆́стровѣ запретѝ па́ѵелъ волхвꙋ̀ є҆ллѵ́мѣ, и҆ бы́сть а҆́бїе слѣ́пъ.

<rubric class="inline">(и҃і)</rubric> <red>Є҆</red>гда̀ пловѧ́ше па́ѵелъ, въ ри́мъ грѧды́й, пострада́ же са́мъ и҆ сꙋ́щїи съ ни́мъ въ кораблѝ, дні́й и҆ но́щїй четырена́десѧть, всѣ́мъ ча́ющымъ ѹ҆мре́ти. Предста́въ же гдⷭ҇ь речѐ па́ѵлꙋ: ꙗ҆́кѡ тебѐ ра́ди даю̀ всѣ́мъ живо́тъ, и҆ спасе́ни бы́ша.

<rubric class="inline">(ѳ҃і)</rubric> <red>И҆</red>зше́дшꙋ па́ѵлꙋ ѿ кораблѧ̀, є҆хі́дна ѹ҆грызнꙋ̀ и҆̀, и҆ всѝ мнѧ́хꙋ, ꙗ҆́кѡ ѹ҆мре́ти є҆мꙋ̀: є҆гда́ же пребы́сть без̾ вреда̀, мнѧ́хꙋ є҆го̀ ꙗ҆́кѡ бг҃а сꙋ́ща.

<rubric class="inline">(к҃)</rubric> <red>Ѻ҆</red>тца̀ поплі́ева во ѻ҆то́цѣ, водны́мъ трꙋдо́мъ болѧ́ща и҆сцѣлѝ па́ѵелъ, и҆ и҆́ны мнѡ́ги недꙋ́жныѧ.
