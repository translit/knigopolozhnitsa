---
title: "Надписа́нїе гла́въ а҆пⷭ҇льскихъ дѣѧ́нїй, писмены̀ на знаменова́нное"
navigation:
  key: service-apostle-4
  title: "Надписа́нїе гла́въ а҆пⷭ҇льскихъ дѣѧ́нїй, писмены̀ на знаменова́нное"
  parent: service-apostle
  order: 4
type: "service"
---

# Надписа́нїе гла́въ а҆пⷭ҇льскихъ дѣѧ́нїй, писмены̀ на знаменова́нное.

<rubric>Є҆́же ѹ҆́бѡ черни́ломъ, то̀ показꙋ́етъ главы̑: червле́нїи же, ча́стнаѧ въ ни́хъ сꙋ́щихъ дѣѧ́нїй раздѣлє́нїѧ.</rubric>

(а҃) <red>Ѹ҆</red>че́нїе ѡ҆ хрⷭ҇то́вѣ воскрⷭ҇нїи и҆ ѡ҆ ꙗ҆вле́нїи ко ѹ҆ченикѡ́мъ, и҆ ѡ҆ ѡ҆бѣща́нїи да́ра ст҃а́гѡ дх҃а, и҆ ѡ҆ видѣ́нїи вознесе́нїѧ хрⷭ҇то́ва, и҆ ѡ҆ сла́вномъ второ́мъ є҆гѡ̀ прише́ствїи.

(в҃) <red>П</red>етро́ва бесѣ́да къ вѣ́ровавшымъ, ѡ҆ сме́рти и҆ ѡ҆ ѿверже́нїи і҆ꙋ́ды преда́телѧ.

<rubric class="inline">(а҃)</rubric> <red>В</red>ъ не́мже и҆ ѡ҆ введе́нїи матѳі́евѣ, и҆ ѡ҆жре́бїеномꙋ бл҃года́тїю и҆ моли́твою.

(г҃) <red>Ѡ҆</red> сше́ствїи ст҃а́гѡ дх҃а на вѣ́ровавшыѧ, бы́вшемъ въ де́нь пентико́стїи.

<rubric class="inline">(а҃)</rubric> <red>В</red>ъ не́мже ѹ҆че́нїе петро́во ѡ҆ се́мъ ѿ прорѡ́къ.

<rubric class="inline">(в҃)</rubric> <red>Ѡ҆</red> стрⷭ҇ти и҆ ѡ҆ воскрⷭ҇нїи, и҆ ѡ҆ вознесе́нїи хрⷭ҇то́вѣ, и҆ ѡ҆ да́рѣ ст҃а́гѡ дх҃а.

<rubric class="inline">(г҃)</rubric> <red>Ѡ҆</red> вѣ́рѣ та́мѡ сꙋ́щихъ, и҆ ѡ҆ спасе́нїи кр҃ще́нїемъ.

<rubric class="inline">(д҃)</rubric> <red>Ѡ҆</red> є҆дине́нїи и҆ ѡ҆ ѡ҆бще́нїи по́льзы, и҆ ѡ҆ приложе́нїи вѣ́рꙋющихъ.

(д҃) <red>Ѡ҆</red> и҆сцѣле́нїи ѡ҆ хрⷭ҇тѣ̀ роди́вшасѧ хро́ма, и҆ ѡ҆ петро́вѣ ѹ҆че́нїи, и҆ ѡ҆бличе́нїи млⷭ҇тыни свидѣ́нїѧ на спасе́нїе и҆́хъ.

<rubric class="inline">(а҃)</rubric> <red>В</red>ъ не́мже и҆ наше́ствїе а҆рхїере́ємъ за́вистїю бы́вшагѡ дѣ́ла, и҆ сꙋ́дъ чꙋдесѐ, и҆ и҆сповѣ́данїе петро́во си́лы і҆и҃съ хрⷭ҇то́вы и҆ бл҃года́ти.

<rubric class="inline">(в҃)</rubric> <red>Ѡ҆</red> запреще́нїи а҆рхїере́йстѣмъ ко а҆пⷭ҇лѡмъ, ꙗ҆́кѡ неподо́бно дерза́ти ѡ҆ и҆́мени хрⷭ҇то́вѣ, и҆ ѡ҆ ѿпꙋще́нїи а҆пⷭ҇льстѣ.

<rubric class="inline">(г҃)</rubric> <red>Б</red>л҃гохвале́нїе ѡ҆ цр҃кви, и҆ вѣ́рнѣ терпѣ́нїи а҆пⷭ҇льстѣ.

(є҃) <red>Ѡ҆</red> є҆динодꙋ́шнѣй ѻ҆́бщинѣ всѣ́хъ вѣ́ровавшихъ.

<rubric class="inline">(а҃)</rubric> <red>В</red>ъ не́мже ѡ҆ а҆на́нїи и҆ сапфѵ́рѣ, и҆ ѡ҆ го́рцѣй и҆́хъ сме́рти.

(ѕ҃) <red>Ꙗ҆́</red>кѡ а҆пⷭ҇лѡмъ ввє́рженымъ бы́вшымъ въ темницꙋ̀, а҆́гг҃лъ гдⷭ҇нь но́щїю и҆зведѐ, повелѣ́въ невозбра́ннѡ и҆́мъ проповѣ́дати і҆и҃са.

<rubric class="inline">(а҃)</rubric> <red>В</red>ъ не́мже, ꙗ҆́кѡ второ́е а҆рхїере́ємъ па́ки є҆́мшымъ ѧ҆̀, ꙗ҆́кѡ ѡ҆ то́мъ ктомꙋ̀ не ѹ҆чи́ти, би́вше пꙋсти́ша ѧ҆̀.

<rubric class="inline">(в҃)</rubric> <red>Г</red>амалїи́ловъ ра́зꙋмъ вѣ́ренъ ѡ҆ а҆по́столѣхъ, съ при́тчами нѣ́кїими и҆ ѹ҆каза́нїи.

(з҃) <red>Ѡ҆</red> ѡ҆свѧще́нїи седмѝ дїа́кѡнъ.

(и҃) <red>Ж</red>идо́вское воста́нїе и҆ ѡ҆болга́нїе на стефа́на, и҆ бесѣ́да є҆гѡ̀ ѡ҆ завѣ́тѣ бж҃їи, и҆́же ко а҆враа́мꙋ, и҆ ѡ҆ ѻ҆боюна́десѧте патрїа́рсѣхъ.

<rubric class="inline">(а҃)</rubric> <red>В</red>ъ не́мже ѡ҆ гла́дѣ жи́тнѣ, и҆ ѡ҆ позна́нїи сынѡ́въ і҆а́кѡвль, и҆ ѡ҆ ѡ҆бѣ́тѣ мѡѷсе́ови, и҆ ѡ҆ ꙗ҆вле́нїи къ немꙋ̀ на горѣ̀ сїна́йстѣй.

<rubric class="inline">(в҃)</rubric> <red>Ѡ҆</red> и҆схо́дѣ і҆и҃левѣ, и҆ ѡ҆ сотворе́нїи тельца̀, до лѣ́тъ соломѡ́нихъ, и҆ цр҃ко́внагѡ зда́нїѧ.

<rubric class="inline">(г҃)</rubric> <red>И҆</red>сповѣ́данїе вы́ше нбⷭ҇ныѧ сла́вы і҆и҃съ хрⷭ҇то́вы ꙗ҆́вльшїѧсѧ є҆мꙋ̀, є҆ѧ́же ра́ди и҆ побїе́нъ бы́сть ка́менїемъ стефа́нъ, благоче́стнѡ ѹ҆́спе.

(ѳ҃) <red>Ѡ҆</red> гоне́нїи цр҃ко́внѣмъ ѿ са́ѵла, и҆ ѡ҆ погребе́нїи стефа́новѣ.

<rubric class="inline">(а҃)</rubric> <red>В</red>ъ не́мже ѡ҆ фїлі́ппѣ а҆пⷭ҇лѣ, мнѡ́ги и҆сцѣли́вшемъ въ самарі́и.

(і҃) <red>Ѡ҆</red> сі́мѡнѣ волхвѣ̀, вѣ́ровавшемъ и҆ крⷭ҇ти́вшемсѧ со и҆нѣ́ми мно́гими.

<rubric class="inline">(а҃)</rubric> <red>В</red>ъ не́мже ѡ҆ петро́вѣ и҆ і҆ѡа́нновѣ къ ни́мъ посла́нїи, и҆ ѡ҆ сше́ствїи ст҃а́гѡ дх҃а на кре́щшыѧсѧ.

(а҃і) <red>Ꙗ҆́</red>кѡ не на мздѣ̀, ни лицемѣ́рѡмъ, но ст҃ы̑мъ, вѣ́рою дае́тсѧ прича́стїе ст҃а́гѡ дх҃а.

<rubric class="inline">(а҃)</rubric> <red>В</red>ъ не́мже ѡ҆ лицемѣ́рїи сі́мѡновѣ, и҆ лꙋка́вомъ є҆гѡ̀ по́мыслѣ.

(в҃і) <red>Ꙗ҆́</red>кѡ бл҃ги̑мъ и҆ вѣ̑рнымъ поспѣшествꙋ́етъ бг҃ъ во спасе́нїе, ꙗ҆́вѣ ѿ бесѣ́ды бы́вшїѧ на ка́женицѣ.

(г҃і) <red>Ѡ҆</red> бж҃їи съ нб҃сѐ зва́нїи па́ѵла на а҆пⷭ҇льство хрⷭ҇то́во.

<rubric class="inline">(а҃)</rubric> <red>В</red>ъ не́мже ѡ҆ и҆сцѣле́нїи и҆ кр҃ще́нїи па́ѵловѣ ѿ а҆на́нїи, по ѿкрове́нїю бж҃їю: и҆ ѡ҆ де́рзости є҆гѡ̀, и҆ бесѣ́дѣ варна́вли ко а҆пⷭ҇лѡмъ.

(д҃і) <red>Ѡ҆</red> є҆не́и разсла́бленнѣмъ, и҆ и҆сцѣлѣ́вшемъ въ лѵ́дѣ петро́мъ.

<rubric class="inline">(а҃)</rubric> <red>В</red>ъ не́мже ѡ҆ таві́ѳѣ вдоволю́бицѣ, ю҆́же пе́тръ воскресѝ ѿ ме́ртвыхъ моли́твою во і҆ѻппі́и.

(є҃і) <red>Ѡ҆</red> корни́лїи, є҆ли́кѡ къ немꙋ̀ а҆́гг҃лъ глаго́ла, и҆ є҆ли́кѡ па́ки къ петрꙋ̀ съ нб҃сѐ ѡ҆ зва́нїи ꙗ҆зы́къ рече́но бы́сть.

<rubric class="inline">(а҃)</rubric> <red>В</red>ъ не́мже, ꙗ҆́кѡ призва̀ петра̀, и҆ прїи́де къ корни́лїю.

<rubric class="inline">(в҃)</rubric> <red>П</red>а́ки ѡ҆ бесѣ́дѣ, и҆́хже а҆́гг҃лъ свидѣ́тельствова, и҆ повѣствова̀ къ корни́лїю.

<rubric class="inline">(г҃)</rubric> <red>П</red>етро́во ѹ҆че́нїе во хрⷭ҇та̀, и҆ да́ръ ст҃а́гѡ дх҃а, и҆̀же ѿ ꙗ҆зы̑къ вѣ́ровавшымъ.

(ѕ҃і) <red>Ꙗ҆́</red>кѡ пе́тръ по рѧ́дꙋ всѧ̀ бы̑вшаѧ повѣствꙋ́етъ а҆пⷭ҇лѡмъ прѣ́вшымсѧ съ ни́мъ.

<rubric class="inline">(а҃)</rubric> <red>Т</red>огда̀ и҆ варна́вꙋ ѿпꙋстѝ во а҆нтїохі́ю къ бра́тїи.

(з҃і) <red>П</red>роро́чество а҆га́вово ѡ҆ гла́дѣ вселе́нстѣмъ, и҆ ѡ҆ плодоно́сїи къ сꙋ́щей бра́тїи во а҆нтїохі́и.

(и҃і) <red>І҆</red>а́кѡва а҆по́стола ѹ҆бїе́нїе ѿ и҆́рѡда.

<rubric class="inline">(а҃)</rubric> <red>В</red>ъ не́мже петро́во ꙗ҆́тїе ѿ и҆́рѡда, и҆ ка́кѡ а҆́гг҃лъ бж҃їимъ повелѣ́нїемъ и҆зведѐ є҆го̀ и҆з̾ темни́цы: пе́тръ же показа́всѧ но́щїю бра́тїи, ѿи́де.

<rubric class="inline">(в҃)</rubric> <red>В</red>ъ не́мже и҆ ѡ҆ мꙋче́нїи стра́жстѣ, пото́мъ и҆ ѡ҆ поги́бели нечести́вагѡ и҆́рѡда.

(ѳ҃і) <red>Ѿ</red>пꙋще́нїе варна́вле и҆ па́ѵле ѿ ст҃а́гѡ дх҃а въ кѵ́пръ, и҆ є҆ли̑ка сотвори́ста и҆́менемъ і҆и҃съ хрⷭ҇то́вымъ, на волхва̀ є҆ллѵ́мꙋ корена́тца.

(к҃) <red>П</red>а́ѵлово свѣ́тлое ѹ҆че́нїе во хрⷭ҇та̀, ѿ зако́на же и҆ ѿ прорѡ́къ повѣствова́нїе є҆ѵⷢ҇льское.

<rubric class="inline">(а҃)</rubric> <red>В</red>ъ не́мже, ꙗ҆́кѡ ѡ҆бличе́нїе слове́сно.

<rubric class="inline">(в҃)</rubric> <red>Ѡ҆</red> преложе́нїи проповѣ́давшихъ во ꙗ҆зы́цѣхъ: гоне́нїе же и҆́хъ тꙋ̀, и҆ ѡ҆ ѿше́ствїи во і҆коні́ю.

(к҃а) <red>К</red>а́кѡ во і҆коні́и проповѣ́даша хрⷭ҇та̀, мнѡ́гимъ же вѣ́ровавшымъ, и҆ и҆згна́ни бы́ша а҆пⷭ҇ли.

(к҃в) <red>Ѡ҆</red> и҆сцѣлѣ́вшемъ рожде́нѣ хромцѣ̀ въ лѵ́стрѣхъ а҆пⷭ҇лома, и҆ за то̀ мни́ма бѣ́ста бг҃а ѿ тозе́мєцъ.

<rubric class="inline">(а҃)</rubric> <red>В</red>ъ не́мже и҆ ѡ҆ побїе́нїи ка́менїемъ а҆пⷭ҇лъ ѿ гра́жданъ.

(к҃г) <red>Ꙗ҆́</red>кѡ не подоба́етъ ѡ҆брѣ́зоватисѧ вѣ́рꙋющымъ ѿ ꙗ҆зы̑къ, ѹ҆че́нїемъ и҆ сꙋдо́мъ а҆пⷭ҇льскимъ.

<rubric class="inline">(а҃)</rubric> <red>В</red>ъ не́мже посла́нїе и҆́хъ къ ꙗ҆зы́кѡмъ ѡ҆ сохране́нїихъ.

<rubric class="inline">(в҃)</rubric> <red>П</red>рерѣка́нїе па́ѵле къ варна́вѣ, ма́рка ра́ди.

(к҃д) <red>Ѡ҆</red> ѹ҆че́нїи тїмоѳе́а, и҆ ѡ҆ ѿше́ствїи па́ѵловѣ въ македо́нїю по ѿкрове́нїю.

<rubric class="inline">(а҃)</rubric> <red>В</red>ъ не́мже ѡ҆ вѣ́рѣ, и҆ ѡ҆ спасе́нїи нѣ́кїѧ жены̀ і҆ꙋде́аныни: и҆ ѡ҆ и҆сцѣлѣ́вшей рабы́ни, и҆мꙋ́щей дꙋ́хъ пытли́въ, є҆ѧ́же ра́ди госпо́дїе є҆ѧ̀ би́ша па́ѵла.

<rubric class="inline">(в҃)</rubric> <red>Ѡ҆</red> бы́вшемъ тꙋ̀ трꙋ́сѣ и҆ чꙋдесѝ, ка́кѡ вѣ́рова темни́чный стра́жъ въ тꙋ̀ но́щь, и҆ крести́сѧ со всѣ́мъ до́момъ свои́мъ.

<rubric class="inline">(г҃)</rubric> <red>Ꙗ҆́</red>кѡ ѹ҆молє́на бы́вша а҆по́стола тꙋ̀, тогда̀ и҆зыдо́ста и҆з̾ темни́цы.

(к҃є) <red>Ѡ҆</red> распрѣ́нїи бы́вшемъ въ солꙋ́нѣ проповѣ́данїѧ ра́ди: бѣжа́нїе же па́ѵле въ бе́рїю, и҆ ѿтꙋ́дꙋ во а҆ѳи́ны.

(к҃ѕ) <red>Ѡ҆</red> тре́бищномъ писа́нїи во а҆ѳи́нѣхъ, и҆ ѡ҆ фїлосо́фстѣмъ проповѣ́данїи, и҆ ѡ҆ благоче́стїи па́ѵловѣ.

(к҃з) <red>Ѡ҆</red> а҆кѵ́лѣ и҆ прискі́ллѣ, и҆ ѡ҆ непокоре́нїи корі́нѳѧнъ: ѡ҆ благоволе́нїи же бж҃їи, и҆ проповѣ́данїи, и҆ ѡ҆ ѿкрове́нїи па́ѵлꙋ.

<rubric class="inline">(а҃)</rubric> <red>В</red>ъ не́мже ѡ҆ крі́спѣ старѣ́йшинѣ собо́ра, вѣ́ровавшемъ со и҆нѣ́ми нѣ́кїими, и҆ крⷭ҇ти́вшемсѧ.

<rubric class="inline">(в҃)</rubric> <red>Ꙗ҆́</red>кѡ распрѣ́нїю воздви́гшꙋсѧ въ корі́нѳѣ, па́ѵелъ ѿи́де: прише́дъ же во є҆фе́съ, и҆ побесѣ́довавъ и҆зы́де.

<rubric class="inline">(г҃)</rubric> <red>Ѡ҆</red> а҆поллѡ́сѣ, мꙋ́жѣ слове́снѣ и҆ вѣ́рнѣ.

(к҃и) <red>Ѡ҆</red> креще́нїи, и҆ ѡ҆ да́рѣ ст҃а́гѡ дх҃а, да́ннѣмъ моли́твою па́ѵлею вѣ́ровавшымъ во є҆фе́сѣ, и҆ ѡ҆ и҆сцѣле́нїи лю́дстѣ.

<rubric class="inline">(а҃)</rubric> <red>В</red>ъ не́мже и҆ ѡ҆ сынѣ́хъ ске́ѵиныхъ, ꙗ҆́кѡ не подоба́етъ начина́ти невѣ̑рнымъ и҆ недостѡ́йнымъ сꙋ́щымъ вѣ́ры: и҆ ѡ҆ и҆сповѣ́данїи вѣ́ровавшихъ.

<rubric class="inline">(в҃)</rubric> <red>Ѡ҆</red> распрѣ́нїи бы́вшемъ въ є҆фе́сѣ на а҆по́столы ѿ дими́трїа сребросѣ́чца.

(к҃ѳ) <red>Ѡ҆</red>бхожде́нїе па́ѵлово.

<rubric class="inline">(а҃)</rubric> <red>В</red>ъ не́мже и҆ ѡ҆ сме́рти и҆ ѡ҆ воскрⷭ҇нїи є҆ѵтѵ́ховѣ моли́твою въ трѡа́дѣ, и҆ ѹ҆че́нїе па́стырско къ є҆фе́сскимъ попѡ́мъ.

<rubric class="inline">(в҃)</rubric> <red>В</red>ъ не́мже пла́ванїе па́ѵле ѿ є҆фе́са до кесарі́и палесті́нскїѧ.

(л҃) <red>П</red>роро́чество а҆га́вово ѡ҆ приклю́чшихсѧ па́ѵлꙋ во і҆ерꙋсали́мѣ.

(л҃а) <red>П</red>оꙋче́нїе і҆а́кѡвле къ па́ѵлꙋ, ꙗ҆́коже не мнѣ́ти не ѡ҆ставлѧ́юща жидѡ́мъ ѡ҆брѣ́зоватисѧ.

(л҃в) <red>Ѡ҆</red> бы́вшемъ безчи́нїи на па́ѵла во і҆ерꙋсали́мѣ: и҆ ка́кѡ є҆го̀ ты́сѧщникъ ѿѧ́тъ ѿ і҆ꙋдє́й.

<rubric class="inline">(а҃)</rubric> <red>В</red>ъ не́мже па́ѵлово ѹ҆строе́нїе себѐ ра́ди, и҆ зва́нїе є҆гѡ̀ на а҆по́стольство.

<rubric class="inline">(в҃)</rubric> <red>В</red>ъ ни́хже а҆на́нїа къ па́ѵлꙋ въ дама́сцѣ, и҆ ѡ҆ ꙗ҆вле́нїи и҆ гла́сѣ бж҃їи, бы́вшемъ тогда̀ въ це́ркви къ немꙋ̀.

<rubric class="inline">(г҃)</rubric> <red>Ꙗ҆́</red>кѡ хотѧ̀ ѡ҆ си́хъ па́ѵелъ бїе́нъ бы́ти, ре́къ: ꙗ҆́кѡ ри́млѧнинъ є҆́смь, ѡ҆сла́бленъ бы́сть.

(л҃г) <red>Є҆</red>ли́кѡ па́ѵелъ вше́дъ въ со́нмище пострада̀, и҆ речѐ а҆́бїе: і҆и҃льтѧнинъ є҆́смь.

(л҃д) <red>Ѡ҆</red> совѣ́тѣ бы́вшемъ на па́ѵла ѿ жидѡ́въ, и҆ ѡ҆ и҆сповѣ́данїи. Є҆гѡ̀ къ лѷсі́ю.

<rubric class="inline">(а҃)</rubric> <red>В</red>ъ не́мже, ꙗ҆́кѡ по́сланъ бы́сть па́ѵелъ ко кнѧ́зю въ кесарі́ю съ во́ины и҆ кни́гами.

(л҃є) <red>Т</red>ертѵ́ллово ѡ҆клевета́нїе на па́ѵла, и҆ ѿвѣ́тъ па́ѵловъ пред̾ воево́дою.

(л҃ѕ) <red>Ѡ҆</red> фи́лїѯовѣ и҆змѣне́нїи, и҆ ѡ҆ фи́стовѣ введе́нїи, ѡ҆ и҆спыта́нїи же па́ѵловѣ, и҆ ѡ҆ ѡ҆ставле́нїи.

(л҃з) <red>А҆</red>грі́ппово и҆ вернїкі́ино прише́ствїе, и҆ вопроше́нїе ѡ҆ па́ѵлѣ.

<rubric class="inline">(а҃)</rubric> <red>В</red>ъ не́мже ѿвѣ́тъ па́ѵловъ ѡ҆ зако́нѣ и҆ вѣ́рѣ є҆гѡ̀, и҆ ѡ҆ воззва́нїи є҆гѡ̀ во благовѣствова́нїе.

<rubric class="inline">(в҃)</rubric> <red>Ꙗ҆́</red>кѡ ничи́мже ѡ҆би́дитъ і҆ꙋдє́й па́ѵелъ, а҆грі́ппа речѐ фи́стꙋ.

(л҃ѳ) <red>П</red>ла́ванїе па́ѵле въ ри́мъ бѣда́ми мно́гими и҆ вели́кими и҆спо́лненно.

<rubric class="inline">(а҃)</rubric> <red>В</red>ъ не́мже и҆ ѹ҆че́нїе па́ѵле къ сꙋ́щымъ съ ни́мъ, ѡ҆ ѹ҆пова́нїи спасе́нїѧ.

<rubric class="inline">(в҃)</rubric> <red>М</red>орска́ѧ бѣда̀ па́ѵлѧ, и҆ ка́кѡ спасе́нъ бы́сть въ мелїті́йстѣмъ ѡ҆то́цѣ: и҆ коли́ка чꙋдеса̀ сотворѝ въ не́мъ па́ѵелъ.

(л҃ѳ) <red>К</red>а́кѡ ѿ мелі́та въ ри́мъ прїи́де па́ѵелъ.

(м҃) <red>Ѡ҆</red> бесѣ́дѣ па́ѵли, ꙗ҆̀же въ ри́мѣ, ко і҆ꙋде́ємъ.

<rubric>Гла́въ ѹ҆́бѡ всѣ́хъ, м҃, послѣ́дꙋющихъ же и҆̀мъ л҃є, ꙗ҆̀же и҆́мꙋтъ зна́мєнїѧ червлє́наѧ і҆сто́рїй дѣѧ́нїй а҆по́стольскихъ.</rubric>

<rubric>Сказа́нїе и҆звѣ́стное посла́нїѧмъ напи́саннымъ въ кни́зѣ се́й.</rubric>

<red>П</red>е́рвое, дѣѧ̑нїѧ ст҃ы́хъ а҆пⷭ҇лъ.

<red>П</red>ото́мъ посла́нїй собо́рныхъ, се́дмь:

<red>І҆</red>а́кѡвле собо́рное посла́нїе, є҆ди́но.

<red>П</red>етро́ва собѡ́рнаѧ посла̑нїѧ, два̀.

<red>І҆</red>ѡа́ннова собѡ́рнаѧ посла̑нїѧ, трѝ.

<red>І҆</red>ꙋ́дино собо́рное посла́нїе, є҆ди́но.

<rubric>Ст҃а́гѡ а҆пⷭ҇ла па́ѵла посла̑нїѧ разли́чна сꙋ́ть д҃і.</rubric>

<red>К</red>ъ ри́млѧнѡмъ посла́нїе, є҆ди́но. <rubric class="inline">а҃</rubric>

<red>К</red>ъ корі́нѳѧнѡмъ посла̑нїѧ, два̀. <rubric class="inline">в҃ г҃</rubric>

<red>К</red>ъ гала́тѡмъ посла́нїе, є҆ди́но. <rubric class="inline">д҃</rubric>

<red>К</red>ъ є҆фесе́ємъ посла́нїе, є҆ди́но. <rubric class="inline">є҃</rubric>

<red>К</red>ъ фїлїпписі́ємъ посла́нїе, є҆ди́но. <rubric class="inline">ѕ҃</rubric>

<red>К</red>ъ колосса́ємъ посла́нїе, є҆ди́но. <rubric class="inline">з҃</rubric>

<red>К</red>ъ солꙋ́нѧнѡмъ посла̑нїѧ, два̀. <rubric class="inline">и҃ ѳ҃</rubric>

<red>К</red>ъ тїмоѳе́ю посла̑нїѧ, два̀. <rubric class="inline">і҃ а҃і</rubric>

<red>К</red>ъ ті́тꙋ посла́нїе, є҆ди́но. <rubric class="inline">в҃і</rubric>

<red>К</red>ъ фїлимо́нꙋ посла́нїе, є҆ди́но. <rubric class="inline">г҃і</rubric>

<red>К</red>о є҆вре́ємъ посла́нїе, є҆ди́но. <rubric class="inline">д҃і</rubric>

<red>В</red>ъ лѣ́то ҂ѕч҃а, ѡ҆главле́нъ бы́сть а҆пⷭ҇лъ ѿ и҆са́їи мона́ха, и҆ ѿкры́ты бы́ша сꙋббѡ́ты, и҆ недѣ̑ли, и҆ понедѣ́льники, и҆ вто́рники, и҆ срєды̀, и҆ четверткѝ, и҆ пѧткѝ, дабы̀ разꙋ́мно бы́ло на́скорѣ и҆з̾ѡбрѣ́тенїе, та́кожде и҆ по мцⷭ҇амъ а҆по́столы ст҃ы̑мъ: и҆ посла̑нїѧ ѿкꙋ́дꙋ пи́сана, и҆ ки́мъ напи́сана бы́ша.
