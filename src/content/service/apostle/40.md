---
title: "Прокі́мени и҆ а҆ллилꙋїа́рє воскрⷭ҇нїи, лїтꙋргі́йнїи, ѻ҆смѝ гласѡ́въ"
navigation:
  key: service-apostle-40
  title: "Прокі́мени и҆ а҆ллилꙋїа́рє воскрⷭ҇нїи, лїтꙋргі́йнїи, ѻ҆смѝ гласѡ́въ"
  parent: service-apostle
  order: 40
type: "service"
---

# Прокі́мени и҆ а҆ллилꙋїа́рє воскрⷭ҇нїи, лїтꙋргі́йнїи, ѻ҆смѝ гласѡ́въ.

<rubric>Прокі́менъ, гла́съ а҃: </rubric>

<red>Б</red>ꙋ́ди гдⷭ҇и, ми́лость твоѧ̀ на на́съ, ꙗ҆́коже ѹ҆пова́хомъ на тѧ̀.

<rubric class="inline">Сті́хъ:</rubric> <red>Р</red>а́дꙋйтесѧ пра́веднїи ѡ҆ гдⷭ҇ѣ, пра̑вымъ подоба́етъ похвала̀.

<rubric class="inline">А҆ллилꙋ́їа:</rubric> <red>Б</red>г҃ъ даѧ́й ѿмще́нїе мнѣ̀, и҆ покори́вый лю́ди под̾ мѧ̀.

<rubric class="inline">Сті́хъ:</rubric> <red>В</red>елича́ѧй спасє́нїѧ цр҃е́ва, и҆ творѧ́й ми́лость хрⷭ҇тꙋ̀ своемꙋ̀ дв҃дꙋ, и҆ сѣ́мени є҆гѡ̀ до вѣ́ка.



<rubric>Прокі́менъ, гла́съ в҃:</rubric>

<red>К</red>рѣ́пость моѧ̀ и҆ пѣ́нїе моѐ гдⷭ҇ь, и҆ бы́сть мнѣ̀ во спасе́нїе.

<rubric class="inline">Сті́хъ:</rubric> <red>Н</red>аказꙋ́ѧ наказа́ мѧ гдⷭ҇ь, сме́рти же не предаде́ мѧ.

<rubric class="inline">А҆ллилꙋ́їа:</rubric> <red>Ѹ҆</red>слы́шитъ тѧ̀ гдⷭ҇ь въ де́нь печа́ли, защи́титъ тѧ̀ и҆́мѧ бг҃а і҆а́кѡвлѧ.

<rubric class="inline">Сті́хъ:</rubric> <red>Г</red>дⷭ҇и, сп҃сѝ цр҃ѧ̀, и҆ ѹ҆слы́ши ны̀, во́ньже а҆́ще де́нь призове́мъ тѧ̀.



<rubric>Прокі́менъ, гла́съ г҃:</rubric>

<red>П</red>о́йте бг҃ꙋ на́шемꙋ, по́йте, по́йте цр҃е́ви на́шемꙋ, по́йте.

<rubric class="inline">Сті́хъ:</rubric> <red>В</red>сѝ ꙗ҆зы́цы восплещи́те рꙋка́ми, воскли́кните бг҃ꙋ гла́сомъ ра́дованїѧ.

<rubric class="inline">А҆ллилꙋ́їа:</rubric> <red>Н</red>а тѧ̀ гдⷭ҇и, ѹ҆пова́хъ, да не постыжꙋ́сѧ во вѣ́къ.

<rubric class="inline">Сті́хъ:</rubric> <red>Б</red>ꙋ́ди мѝ въ бг҃а защи́тителѧ, и҆ въ до́мъ прибѣ́жища, є҆́же спасти́ мѧ.



<rubric>Прокі́менъ, гла́съ д҃:</rubric>

<red>Ꙗ҆́</red>кѡ возвели́чишасѧ дѣла̀ твоѧ̀ гдⷭ҇и, всѧ̑ премꙋ́дростїю сотвори́лъ є҆сѝ.

<rubric class="inline">Сті́хъ:</rubric> <red>Б</red>л҃гословѝ дꙋшѐ моѧ̀ гдⷭ҇а, гдⷭ҇и бж҃е мо́й, возвели́чилсѧ є҆сѝ ѕѣлѡ̀.

<rubric class="inline">А҆ллилꙋ́їа:</rubric> <red>Н</red>алѧцы̀, и҆ ѹ҆спѣва́й, и҆ ца́рствꙋй и҆́стины ра́ди, и҆ кро́тости и҆ пра́вды.

<rubric class="inline">Сті́хъ:</rubric> <red>В</red>озлюби́лъ є҆сѝ пра́вдꙋ, и҆ возненави́дѣлъ є҆сѝ беззако́нїе.



<rubric>Прокі́менъ, гла́съ є҃:</rubric>

<red>Т</red>ы̀ гдⷭ҇и, сохрани́ши ны̀, и҆ соблюде́ши ны̀ ѿ ро́да сегѡ̀ и҆ во вѣ́къ.

<rubric class="inline">Сті́хъ:</rubric> <red>С</red>паси́ мѧ гдⷭ҇и, ꙗ҆́кѡ ѡ҆скꙋдѣ̀ преподо́бный.

<rubric class="inline">А҆ллилꙋ́їа:</rubric> <red>М</red>и́лѡсти твоѧ̀ гдⷭ҇и, во вѣ́къ воспою̀, въ ро́дъ и҆ ро́дъ возвѣщꙋ̀ и҆́стинꙋ твою̀ ѹ҆сты̀ мои́ми.

<rubric class="inline">Сті́хъ:</rubric> <red>З</red>анѐ ре́клъ є҆сѝ: во вѣ́къ ми́лость сози́ждетсѧ, на нб҃сѣ́хъ ѹ҆гото́витсѧ и҆́стина твоѧ̀.



<rubric>Прокі́менъ, гла́съ ѕ҃:</rubric>

<red>С</red>пасѝ гдⷭ҇и, лю́ди твоѧ̀, и҆ благословѝ достоѧ́нїе твоѐ.

<rubric class="inline">Сті́хъ:</rubric> <red>К</red>ъ тебѣ̀ гдⷭ҇и воззовꙋ̀, бж҃е мо́й, да не премолчи́ши ѿ менѐ.

<rubric class="inline">А҆ллилꙋ́їа:</rubric> <red>Ж</red>ивы́й въ по́мощи вы́шнѧгѡ, въ кро́вѣ бг҃а нбⷭ҇нагѡ водвори́тсѧ.

<rubric class="inline">Сті́хъ:</rubric> <red>Р</red>ече́тъ гдⷭ҇ви: застꙋ́пникъ мо́й є҆сѝ, и҆ прибѣ́жище моѐ, бг҃ъ мо́й, и҆ ѹ҆пова́ю на него̀.



<rubric>Прокі́менъ, гла́съ з҃:</rubric>

<red>Г</red>дⷭ҇ь крѣ́пость лю́демъ свои́мъ да́стъ, гдⷭ҇ь благослови́тъ лю́ди своѧ̀ ми́ромъ.

<rubric class="inline">Сті́хъ:</rubric> <red>П</red>ринеси́те гдⷭ҇ви сн҃ове бж҃їи: принеси́те гдⷭ҇ви, сы́ны ѻ҆́вни.

<rubric class="inline">А҆ллилꙋ́їа:</rubric> <red>Б</red>л҃го є҆́сть и҆сповѣ́датисѧ гдⷭ҇ви, и҆ пѣ́ти и҆́мени твоемꙋ̀ вы́шнїй.

<rubric class="inline">Сті́хъ:</rubric> <red>В</red>озвѣща́ти заꙋ́тра ми́лость твою̀, и҆ и҆́стинꙋ твою̀ на всѧ́кꙋ но́щь.



<rubric>Прокі́менъ, гла́съ и҃:</rubric>

<red>П</red>омоли́тесѧ, и҆ воздади́те гдⷭ҇ви бг҃ꙋ на́шемꙋ.

<rubric class="inline">Сті́хъ:</rubric> <red>В</red>ѣ́домь во і҆ꙋде́и бг҃ъ, во і҆и҃ли ве́лїе и҆́мѧ є҆гѡ̀.

<rubric class="inline">А҆ллилꙋ́їа:</rubric> <red>П</red>рїиди́те, возра́дꙋемсѧ гдⷭ҇ви, воскли́кнемъ бг҃ꙋ спаси́телю на́шемꙋ.

<rubric class="inline">Сті́хъ:</rubric> <red>П</red>редвари́мъ лицѐ є҆гѡ̀ во и҆сповѣ́данїи, и҆ во ѱалмѣ́хъ воскли́кнемъ є҆мꙋ̀.
