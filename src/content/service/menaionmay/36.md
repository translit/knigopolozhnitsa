---
title: "Ма́їа к҃г"
navigation:
  key: service-menaionmay-36
  title: "Ма́їа к҃г"
  parent: service-menaionmay
  order: 36
type: "service"
---

# Ма́їа к҃г.

<rubric>Прпⷣбнагѡ мїхаи́ла и҆сповѣ́дника, є҆пⷭ҇кпа сѷна́дскагѡ.</rubric>



<rubric>Стїхи̑ры прпⷣбнагѡ мїхаи́ла, гла́съ и҃:</rubric>

<podoben>Подо́бенъ: <incipit><red>Ѽ</red> пресла́внагѡ чꙋдесѐ!:</incipit></podoben>

<red>Ѻ҆́</red>ч҃е мїхаи́ле бг҃одохнове́нне, благи́хъ и҆сто́чниче, жела́нїй же коне́чныхъ жела́нїѧ и҆сполне́нїе, и҆ и҆́стинное блаже́нство, є҆́же всѧ́ко є҆стество̀ вои́стиннꙋ жела́етъ, ви́дѣти, блаже́нне, досто́йнѡ сподо́билсѧ є҆сѝ. Ѽ кра́снагѡ твоегѡ̀ ѹ҆добре́нїѧ, сла́вне! Си́мъ же хрⷭ҇тꙋ̀ ра́дꙋѧсѧ ны́нѣ предстои́ши, ꙗ҆́кѡ свѧти́тель свѣ́телъ.

<red>Ѻ҆́</red>ч҃е мїхаи́ле бг҃опрїѧ́тне, въ свѧще́нїѧ ѡ҆де́ждꙋ ѡ҆бле́ксѧ, поте́клъ є҆сѝ на мꙋ́ченическое сꙋди́ще, и҆ хрⷭ҇тꙋ̀ приве́лсѧ є҆сѝ, сꙋгꙋ́быми вѣнцы̀, блаже́нне, ѹ҆кра́шенъ, ст҃и́тєльскїѧ чи́ны зрѧ̀. Ѽ несказа́ннагѡ твоегѡ̀ весе́лїѧ, премꙋ́дре! Є҆гѡ́же приѡбщи́тисѧ вои́стиннꙋ сподо́билсѧ є҆сѝ, бг҃облаже́нне.

<red>Ѻ҆́</red>ч҃е мїхаи́ле бг҃омꙋ́дре, и҆скꙋше́нїй тебѐ ѻ҆́гнь, ѡ҆роша́емь свы́ше, бг҃олѣ́пнѡ погаси́лъ є҆сѝ, и҆ преминꙋ́лъ є҆сѝ неискꙋше́нъ, приложи́лсѧ є҆сѝ ра́дꙋѧсѧ, бл҃же́нне, къ прє́жнимъ ст҃и́телємъ, свѧщенномꙋ́чениче свѣ́тлѡ. Ѽ неизрече́ннагѡ твоегѡ̀ и҆ свѣ́тлагѡ селе́нїѧ! Въ ѻ҆́ньже тѧ̀ хрⷭ҇то́съ ны́нѣ вселѝ, ꙗ҆́кѡ ст҃и́телѧ че́стна.

<rubric>Стїхи̑ры бцⷣы, гла́съ и҆ подо́бенъ то́йже:</rubric>

<red>Р</red>а́дꙋйсѧ, дꙋ́шъ просвѣще́нїе, согрѣша́ющихъ проще́нїе, неради́выхъ и҆справле́нїе: ра́дꙋйсѧ, ѹ҆тѣше́нїе и҆ ра́дость, скорбѧ́щихъ помо́щнице: ра́дꙋйсѧ, бл҃га́ѧ, немощны́хъ дꙋ́шъ и҆сцѣле́нїе: ра́дꙋйсѧ, примире́нїе къ бг҃ꙋ и҆ хода́таице, серафі̑мъ всѣ́хъ ꙗ҆́кѡ сꙋ́щи ст҃ѣ́йши, чⷭ҇таѧ.

<red>П</red>ло́ть ѿ крове́й твои́хъ прїе́мъ превѣ́чный бг҃ъ, тѧ̀ предста́тельницꙋ показа̀ человѣ́кѡмъ, чⷭ҇таѧ. Тѣ́мже и҆зба́ви рабы̑ твоѧ̑ ѿ всѧ́кїѧ бѣды̀ и҆ ѡ҆бстоѧ́нїѧ, и҆ сѣ́тей лꙋка́вагѡ врага̀, и҆ сїѧ́нїѧ причасти́тисѧ сподо́би и҆збра̑нныѧ, всѧ̑ сла́вѧщыѧ и҆ покланѧ́ющыѧсѧ тебѣ̀.

<red>С</red>паси́ мѧ, влⷣчце пречⷭ҇таѧ, ꙗ҆́же сп҃са хрⷭ҇та̀ неизрече́ннѡ ро́ждшаѧ: тѧ́ бо є҆ди́нꙋ стѧжа́хъ предста́тельницꙋ, и҆ неѡбори́мꙋю стѣ́нꙋ, и҆ покро́въ и҆ ра́дованїе, и҆ дꙋшѝ моеѧ̀ бжⷭ҇твенное ѹ҆тѣше́нїе. Ты̀ ѹ҆́бѡ мѧ̀ и҆зба́ви неꙋсыпа́ющагѡ че́рвїѧ, и҆ ѻ҆гнѧ̀ вѣ́чнꙋющагѡ, мт҃и хрⷭ҇та̀ бг҃а.

<rubric>Сла́ва, и҆ ны́нѣ, пра́здника, и҆лѝ бг҃оро́диченъ:</rubric>

<red>Д</red>а гла́сы велича́ю тѧ̀ ра́достными, чⷭ҇таѧ,, и҆ сла́влю пꙋчи́нꙋ чл҃вѣколю́бїѧ твоегѡ̀, ѿ бѣ́дъ спасѝ, и҆ и҆зми́ мѧ дꙋшетлѣ́нныхъ стрѣ́лъ неви́димагѡ и҆ вселꙋка́вагѡ врага̀: тѧ́ бо предлага́ю на́нь, бг҃оневѣ́сто, ѻ҆рꙋ́жїе тве́рдо и҆ непобѣди́мо, мт҃и хрⷭ҇та̀ бг҃а.

<rubric class="inline">Крⷭ҇тобг҃оро́диченъ:</rubric> <red>Т</red>ѧ̀ ви́дѧщи пригвожда́ема на крⷭ҇тѣ̀, і҆и҃се, и҆ стрⷭ҇ти прїе́млюща во́лею, дв҃а и҆ мт҃и твоѧ̀, влⷣко, ѹ҆вы̀ мнѣ̀, вопїѧ́ше, ча́до сла́дкое. Ра̑ны непра́веднѡ ка́кѡ терпи́ши, врачꙋ̀, и҆сцѣли́вый человѣ́ческое неможе́нїе, и҆ ѿ тлѝ всѣ́хъ и҆зба́вивый милосе́рдїемъ твои́мъ;

<rubric>Канѡ́нъ. Гла́съ в҃.</rubric>

## Пѣ́снь а҃.

<rubric class="inline">І҆рмо́съ:</rubric> <irmos><red>В</red>о глꙋбинѣ̀ постла̀ и҆ногда̀ фараѡни́тское всево́инство преѡрꙋже́ннаѧ си́ла, вопло́щшеесѧ же сло́во всеѕло́бный грѣ́хъ потреби́ло є҆́сть, препросла́вленный гдⷭ҇ь, сла́внѡ бо просла́висѧ.</irmos>

<red>Н</red>еизглаго́ланнымъ возсїѧ̀ просвѣще́нїемъ, ѻ҆́ч҃е воздержа́нїѧ, ст҃и́тель бж҃їй бы́лъ є҆сѝ, мїхаи́ле чꙋ́дне, ца́рское носѧ̀ свѧще́нїе, и҆ хрⷭ҇то́вꙋ пасы́й ты̀ цр҃ковь, преблаже́нне.

<red>В</red>иті́йствꙋѧ ѹ҆сты̀ свѣ́тлыми, всѣ̑мъ сказа́лъ є҆сѝ благоче́стнѡ бг҃овѣща̑ннаѧ ѹ҆чє́нїѧ, мїхаи́ле пребога́те, є҆ресе́й ѡ҆блича́ѧ хꙋлы̑, и҆ благоче́стїѧ побо́рникъ бы́лъ є҆сѝ, преблаже́нне.

<red>Д</red>арова́нїй бжⷭ҇твенныхъ бы́въ, бл҃же́нне, сосꙋ́дъ, всѣ̑мъ вѣ̑рнымъ проѧвле́ннѡ ты̀ пре́далъ є҆сѝ, мїхаи́ле всехва́льне, бг҃оподо́бно житїѐ стѧжа́въ, и҆ пра́вдою ѡ҆дѣ́ѧнъ, ꙗ҆́кѡ ри́зою.

<red>С</red>вѧще́нномꙋ ѻ҆́бразꙋ хрⷭ҇то́вꙋ, и҆ бж҃їѧ мт҃ре, че́стнѣ покланѧ́ѧсѧ пребы́лъ є҆сѝ, мїхаи́ле всеѡсвѧще́нне, и҆ хꙋ́льное ѧ҆зыкобо́лїе низложи́лъ є҆сѝ є҆реті́чествꙋющихъ, словесы̀ и҆ страда̑нїи побѣжда́ѧ.

<rubric class="inline">Бг҃оро́диченъ:</rubric> <red>И҆</red>зъ чре́ва твоегѡ̀, прест҃а́ѧ чⷭ҇таѧ, возсїѧ́въ на́мъ сл҃нце, бг҃одѣ́льными блиста̑нїи ѹ҆ѧснѝ, ѿгна́въ всѧ́кꙋ де́мѡнскꙋю темноѻбра́знꙋю молвꙋ̀, препросла́вленный гдⷭ҇ь: сла́внѡ бо просла́висѧ.

## Пѣ́снь г҃.

<rubric class="inline">І҆рмо́съ:</rubric> <irmos><red>Н</red>а ка́мени мѧ̀ вѣ́ры ѹ҆тверди́въ, разшири́лъ є҆сѝ ѹ҆ста̀ моѧ̑ на врагѝ моѧ̑, возвесели́босѧ дꙋ́хъ мо́й, внегда̀ пѣ́ти: нѣ́сть свѧ́тъ, ꙗ҆́коже бг҃ъ на́шъ, и҆ нѣ́сть пра́веденъ, па́че тебє̀, гдⷭ҇и.</irmos>

<red>Т</red>екꙋ́щими притѧжа́лъ є҆сѝ, бг҃оглаго́ливе, непреходи̑маѧ и҆ пребыва̑ющаѧ во вѣ́ки, разли́чнѡ бо пожи́лъ є҆сѝ, взыва́ѧ: нѣ́сть свѧ́тъ, ꙗ҆́коже бг҃ъ на́шъ, и҆ нѣ́сть пра́веденъ, па́че тебє̀, гдⷭ҇и.

<red>И҆</red>злїѧ́сѧ во ѹ҆стна́хъ твои́хъ бжⷭ҇твеннаѧ благода́ть, разшири́въ ѹ҆ста̀ твоѧ̑, и҆ прїѧ́лъ є҆сѝ премꙋ́дрости дарова̑нїѧ, и҆ вопїѧ́лъ є҆сѝ: нѣ́сть свѧ́тъ, ꙗ҆́коже бг҃ъ на́шъ, и҆ нѣ́сть пра́веденъ, па́че тебє̀, гдⷭ҇и.

<red>П</red>окори́лъ є҆сѝ стра̑сти воздержа́нїемъ, просвѣти́лъ є҆сѝ ѹ҆́мъ тво́й видѣ́нїемъ, бы́лъ є҆сѝ дѣ́теленъ, взыва́ѧ: нѣ́сть свѧ́тъ, ꙗ҆́коже бг҃ъ на́шъ, и҆ нѣ́сть пра́веденъ, па́че тебє̀, гдⷭ҇и.

<rubric class="inline">Бг҃оро́диченъ:</rubric> <red>М</red>арі́ю пречⷭ҇тꙋю бцⷣꙋ воспое́мъ, ꙗ҆́кѡ хода́таицꙋ спасе́нїѧ ꙗ҆́вльшꙋюсѧ, бг҃омꙋ́дрїи вопїе́мъ: нѣ́сть непоро́чны, ꙗ҆́коже ты̀, всенепоро́чнаѧ, и҆ нѣ́сть пречⷭ҇ты, па́че тебє̀, влⷣчце.

<rubric>Сѣда́ленъ, гла́съ а҃.</rubric>

<podoben>Подо́бенъ: <incipit><red>Г</red>ро́бъ тво́й, сп҃се:</incipit></podoben>

<red>Ѡ҆</red>свѧти́въ себѐ житїе́мъ соверше́ннымъ, ꙗ҆ви́лсѧ є҆сѝ свѧще́нникъ бг҃а вы́шнѧгѡ, ѿ негѡ́же ѹ҆крѣплѧ́емь, є҆реті́чествꙋющихъ ѹ҆ста̀ загради́лъ є҆сѝ, на хрⷭ҇то́вꙋ і҆кѡ́нꙋ ѿверза̑емаѧ, и҆ гони́мь, ѻ҆́ч҃е, тече́нїе сконча́лъ є҆сѝ.

<rubric>Сла́ва, и҆ ны́нѣ, пра́здника, и҆лѝ бг҃оро́диченъ:</rubric>

<red>Б</red>езневѣ́стнаѧ чⷭ҇таѧ бцⷣе дв҃о, є҆ди́на вѣ́рныхъ предста́тельнице и҆ покро́ве, бѣ́дъ и҆ скорбе́й и҆ лю́тыхъ ѡ҆бстоѧ́нїй всѣ́хъ и҆зба́ви, на тѧ̀ ѹ҆пова́нїе, ѻ҆трокови́це, и҆мꙋ́щихъ, и҆ дꙋ́шы на́шѧ спасѝ бжⷭ҇твенными моли́твами твои́ми.

<rubric class="inline">Крⷭ҇тобг҃оро́диченъ:</rubric> <red>З</red>рѧ́щи тѧ̀, хрⷭ҇тѐ, всенепоро́чнаѧ мт҃и, ме́ртва на крⷭ҇тѣ̀ просте́рта, вопїѧ́ше: сн҃е мо́й собезнача́льне ѻ҆ц҃ꙋ̀ и҆ дх҃ꙋ, что̀ неизрече́нное твоѐ сїѐ смотре́нїе, и҆́мже спа́слъ є҆сѝ пречⷭ҇тыхъ рꙋ́къ твои́хъ, ще́дре, созда́нїе;

## Пѣ́снь д҃.

<rubric class="inline">І҆рмо́съ:</rubric> <irmos><red>П</red>рише́лъ є҆сѝ ѿ дв҃ы не хода́тай, ни а҆́гг҃лъ, но са́мъ, гдⷭ҇и, вопло́щсѧ, и҆ спа́слъ є҆сѝ всего́ мѧ человѣ́ка. Тѣ́мъ зовꙋ́ ти: сла́ва си́лѣ твое́й, гдⷭ҇и.</irmos>

<red>Ж</red>ела́ѧ вѣнца̀ сла́вы, ѡ҆ста́вилъ є҆сѝ пло́ти ѹ҆гожде́нїе, свѧщеннотаи́нниче преизрѧ́дне: все́ же житїѐ твоѐ, ꙗ҆́кѡ благово́ннꙋ же́ртвꙋ бг҃ꙋ прине́слъ є҆сѝ.

<red>Ѡ҆</red>хро́мше ѿ пе́рвыѧ стезѝ, впадо́ша, въ ро́въ є҆́реси, и҆̀же ны́нѣ ꙗ҆́вльшесѧ ѿчꙋжде́ни, и҆̀хже ѡ҆бличи́лъ є҆сѝ, хрⷭ҇то́въ почита́ѧ ѻ҆́бразъ, преблаже́нне.

<red>В</red>оспрїѧ́лъ є҆сѝ твои́хъ страда́нїй бога́тнѡ воздаѧ̑нїѧ, мїхаи́ле всече́стне, съ нбⷭ҇ными си́лами ны́нѣ веселѧ́сѧ, и҆ ликꙋ́ѧ со а҆́гг҃лы, досточꙋ́дне.

<red>Ѧ҆</red>зы́къ тво́й показа́сѧ дх҃а тро́сть, мїхаи́ле пресла́вне, смотре́нїе плотско́е писа́ти поꙋчи́всѧ вседержи́телѧ сло́ва, всехва́льне.

<red>С</red>їѧ́ѧ свѧще́нною и҆ честно́ю ѻ҆де́ждею свѧще́нїѧ твоегѡ̀, и҆сповѣ́данїемъ ѹ҆кра́шсѧ, позо́ръ бы́въ а҆́гг҃лѡвъ и҆ человѣ́кѡвъ, всече́стне.

<rubric class="inline">Бг҃оро́диченъ:</rubric> <red>Н</red>апра́ви, бцⷣе, жи́знь мою̀, повелѣ̑нїи бжⷭ҇твенными ѹ҆правлѧ́ющи вопло́щшагѡсѧ сло́ва и҆зъ тебє̀: и҆ къ свѣ́тꙋ наста́ви, дв҃о мт҃и марі́е бг҃оневѣ́сто.

## Пѣ́снь є҃.

<rubric class="inline">І҆рмо́съ:</rubric> <irmos><red>П</red>росвѣще́нїе во тмѣ̀ лежа́щихъ, спасе́нїе ѿча́ѧнныхъ, хрⷭ҇тѐ сп҃се мо́й: къ тебѣ̀ ѹ҆́тренюю, цр҃ю̀ ми́ра, просвѣти́ мѧ сїѧ́нїемъ твои́мъ: и҆но́гѡ бо ра́звѣ тебє̀ бг҃а не зна́ю.</irmos>

<red>Ѿ</red> ю҆́ности возложи́всѧ сло́вꙋ, свѧщенноѧвле́нне: бжⷭ҇твенно бо возложе́нїе ꙗ҆́вльсѧ, ѹ҆краси́лсѧ є҆сѝ дѣ́йственнымъ видѣ́нїемъ, и҆ премꙋ́дрости пло́дъ собра́въ, бы́лъ є҆сѝ па́стырь, мїхаи́ле достопрїѧ́тенъ.

<red>Г</red>лаго́лъ бж҃їй бога́тнѡ всели́выйсѧ въ тѧ̀, бг҃омꙋ́дре, рѣ́ки и҆сточѝ ѹ҆че́нїй, и҆́миже пита́ющесѧ весели́мсѧ, блаже́нне, тѧ̀ хода́таѧ ꙗ҆́вѣ и҆мꙋ́ще, ми́лостива на́мъ хрⷭ҇та̀ содѣва́юща.

<red>И҆́</red>же бжⷭ҇твенною си́лою всѧ̑ ѹ҆краси́въ, тѧ̀ ны́нѣ, бг҃оѧвле́нне, свѧще́нїѧ та́йнагѡ ѹ҆красѝ мѵ́ромъ, провѣ́дый твою̀ свѣ́тлость: ꙗ҆ви́лсѧ бо є҆сѝ свѧще́нникъ бж҃їй велемꙋ́дръ.

<rubric class="inline">Бг҃оро́диченъ:</rubric> <red>Р</red>а́венъ на́мъ по всемꙋ̀ бы́ти сподо́бивыйсѧ, въ тѧ̀ всели́сѧ, бг҃ома́ти, превѣ́чнѡ ѿ ѻ҆ц҃а̀ возсїѧ́вый, и҆ роди́сѧ и҆зъ тебє̀, всенепоро́чнаѧ, чл҃вѣ́къ вкꙋ́пѣ и҆ бг҃ъ всеси́ленъ.

## Пѣ́снь ѕ҃.

<rubric class="inline">І҆рмо́съ:</rubric> <irmos><red>В</red>ъ бе́зднѣ грѣхо́внѣй валѧ́ѧсѧ, неизслѣ́днꙋю милосе́рдїѧ твоегѡ̀ призыва́ю бе́зднꙋ: ѿ тлѝ, бж҃е, мѧ̀ возведѝ.</irmos>

<red>В</red>ъ спаси́тельнꙋю ѻ҆де́ждꙋ, прехва́льне, бжⷭ҇твеннагѡ весе́лїѧ ѡ҆дѣ́ѧвсѧ, и҆сповѣ́данїѧ вѣне́цъ ѿ бг҃а прїѧ́лъ є҆сѝ досто́йнѡ.

<red>П</red>ретерпѣ́въ гѡ́рькаѧ заточє́нїѧ, мꙋ́дре, въ простра́ннꙋю широтꙋ̀ дости́глъ є҆сѝ раѧ̀, съ мч҃ники ликꙋ́ѧ, бг҃омꙋ́дре пребога́те.

<red>Ѹ҆</red>чени́къ бы́въ хрⷭ҇та̀ бг҃а, сегѡ̀ стрⷭ҇те́мъ, бл҃же́нне, поревнова́лъ є҆сѝ, бѣды̑ прїе́млѧ до́блественнѣ за цр҃ковь є҆гѡ̀, бг҃одꙋхнове́нне.

<rubric class="inline">Бг҃оро́диченъ:</rubric> <red>Ѹ҆́</red>мнѡ наꙋчи́вшесѧ несказа́нномꙋ всѝ прⷪ҇ро́цы твоемꙋ̀, пречⷭ҇таѧ, ржⷭ҇твꙋ̀, дꙋхо́внѡ воѡбража́юще, и҆ предглаго́люще всѣ̑мъ бꙋ̑дꙋщаѧ.

<rubric>Конда́къ, гла́съ и҃.</rubric>

<podoben>Подо́бенъ: <incipit><red>Ꙗ҆́</red>кѡ нача́тки:</incipit></podoben>

<red>Ꙗ҆́</red>кѡ а҆рхїере́й всече́стенъ, и҆ благоче́стїѧ свѧщеннострада́лецъ, преще́нїѧ ѕлоимени́тагѡ не ѹ҆боѧ́всѧ, є҆реті́ческое тогѡ̀ противле́нїе побѣди́лъ є҆сѝ, свобо́днымъ гла́сомъ велегла́снѡ вопїѧ̀: і҆кѡ́нѣ покланѧ́юсѧ хрⷭ҇то́вѣ, и҆ пречⷭ҇тыѧ тогѡ̀ мт҃ре: сегѡ̀ ра́ди тѧ̀ почита́емъ, мїхаи́ле.

## Пѣ́снь з҃.

<rubric class="inline">І҆рмо́съ:</rubric> <irmos><red>Б</red>г҃опроти́вное велѣ́нїе беззако́ннꙋющагѡ мꙋчи́телѧ высо́къ пла́мень вознесло̀ є҆́сть: хрⷭ҇то́съ же прострѐ бг҃очести̑вымъ ѻ҆трокѡ́мъ ро́сꙋ дх҃о́внꙋю, сы́й бл҃гослове́нъ и҆ препросла́вленъ.</irmos>

<red>Н</red>е терпѧ́ше ѧ҆зы́ка твоегѡ̀ бжⷭ҇твеннагѡ вѣща́нїѧ, ѕвѣ́рь ѕлоимени́тый, мїхаи́ле свѧще́нне, но въ заточе́нїихъ тѧ̀ ѡ҆сꙋжда́етъ да́льныхъ: ѻ҆ба́че стыдѧ́шесѧ, твою̀ свѧщеннопроповѣ́дниче, зрѧ̀ тве́рдость.

<red>Н</red>аправлѧ́етсѧ, премꙋ́дре, ѹ҆чє́нїи твои́ми, хрⷭ҇то́въ всесвѧще́нный правосла́вный со́нмъ: бы́лъ бо є҆сѝ ѻ҆рга́нъ, свѧщеннодѣ́йственниче мїхаи́ле, дꙋ́хомъ брѧца́ѧ, вопїѧ̀ вели̑чїѧ вседержи́телѧ.

<red>М</red>ꙋ́дрѣ ѡ҆бличи́лъ є҆сѝ ѕлоимени́тыхъ пита́телей, ма́нента хꙋ́льное нече́стїе, хрⷭ҇то́вꙋ пречⷭ҇тꙋю, ѻ҆́ч҃е, і҆кѡ́нꙋ ꙗ҆́снѡ, и҆ бг҃омт҃ре проповѣ́дꙋѧ, и҆ ст҃ы́хъ, мїхаи́ле прпⷣбне.

<rubric class="inline">Бг҃оро́диченъ:</rubric> <red>В</red>оплоще́нїѧ была̀ є҆сѝ бж҃їѧ сло́ва, дв҃о всенепоро́чнаѧ, красе́нъ сосꙋ́дъ: и҆зъ тебє́ бо воспрїѧ́тъ за милосе́рдїе мно́гое, всего́ мѧ человѣ́ка, сы́й бл҃гослове́нъ и҆ препросла́вленъ.

## Пѣ́снь и҃.

<rubric class="inline">І҆рмо́съ:</rubric> <irmos><red>В</red>ъ пе́щь ѻ҆́гненнꙋю ко ѻ҆трокѡ́мъ є҆врє́йскимъ снизше́дшаго, и҆ пла́мень въ ро́сꙋ прело́жшаго бг҃а, по́йте, дѣла̀, ꙗ҆́кѡ гдⷭ҇а, и҆ превозноси́те во всѧ̑ вѣ́ки.</irmos>

<red>Н</red>а сꙋди́щи ста́въ, бг҃опроповѣ́дниче мїхаи́ле, не ѹ҆страши́лсѧ є҆сѝ преще́нїѧ беззако́нныхъ, но свобо́днымъ гла́сомъ вопїѧ́лъ є҆сѝ: і҆кѡ́нꙋ пречⷭ҇тꙋю чтꙋ̀ сп҃са хрⷭ҇та̀, и҆ ст҃ы́хъ всѣ́хъ.

<red>Н</red>ра́вомъ тве́рдымъ и҆ крѣ́пкимъ спле́тсѧ, мꙋ́дре, съ бг҃обо́рцы, побѣди́тель ꙗ҆ви́лсѧ є҆сѝ, дѣ́ломъ и҆ сло́вомъ ꙗ҆́вль, ꙗ҆́коже бѧ́ше лѣ́по, і҆кѡ́нꙋ пречⷭ҇тꙋю чти́ти сп҃са хрⷭ҇та̀, и҆ ст҃ы́хъ всѣ́хъ.

<red>Н</red>а первоѻбра́знꙋю вѣ́дый і҆кѡ́ннꙋю че́сть, свѧщенноѧвле́нне, преходѧ́щꙋ, ѻ҆́ч҃е, бг҃одꙋхновє́ннымъ писа́нїємъ послѣ́дꙋѧ, всѧ̑ ѹ҆чи́лъ є҆сѝ чти́ти і҆кѡ́нꙋ хрⷭ҇то́вꙋ, и҆ всѣ́хъ ст҃ы́хъ.

<rubric class="inline">Бг҃оро́диченъ:</rubric> <red>С</red>трꙋю̀ и҆сцѣле́нїй на́мъ непреста́ннѡ вѣ̑рнымъ, чⷭ҇таѧ, и҆сточа́еши: є҆ѧ́же ѻ҆би́льнꙋю благода́ть почерпа́юще, твоѐ пое́мъ ржⷭ҇тво̀ пречⷭ҇тое, и҆ превозно́симъ во всѧ̑ вѣ́ки.

## Пѣ́снь ѳ҃.

<rubric class="inline">І҆рмо́съ:</rubric> <irmos><red>Б</red>езнача́льна роди́телѧ сн҃ъ, бг҃ъ и҆ гдⷭ҇ь, вопло́щсѧ ѿ дв҃ы на́мъ ꙗ҆ви́сѧ, ѡ҆мрачє́ннаѧ просвѣти́ти, собра́ти расточє́ннаѧ. Тѣ́мъ всепѣ́тꙋю бцⷣꙋ велича́емъ.</irmos>

<red>Б</red>езмѣ́рнымъ сїѧ́ѧ ны́нѣ просвѣще́нїемъ, пребога́те, свѣ́тꙋ вели́комꙋ ꙗ҆́кѡ предстоѧ̀, жела́нный тебѣ̀ коне́цъ полꙋчи́ти, ѻ҆́ч҃е, сподо́билсѧ є҆сѝ: къ немꙋ́же тща́сѧ те́клъ є҆сѝ, благоче́стнѡ пожи́въ, пребл҃же́нне.

<red>В</red>и́дѣти сподо́билсѧ є҆сѝ па́че ѹ҆ма̀ свѣ́тлость, ю҆́же на землѝ проѧвле́ннѡ, ѻ҆́ч҃е, стѧжа́лъ є҆сѝ, но хода́тайствꙋѧ и҆зба́вити твоѧ̑ ѹ҆ченикѝ, хрⷭ҇та̀ ѹ҆молѝ, тѧ̀ ны́нѣ хва́лѧщыѧ и҆ чтꙋ́щыѧ, досточꙋ́дне.

<red>Ѹ҆</red>крѣ́пльсѧ бжⷭ҇твенною благода́тїю, мꙋ́дрости твоеѧ̀ сїѧ̑нїи, бг҃обо́рныхъ на́глость, мꙋ́дре, погаси́лъ є҆сѝ, зарѧ́ми ѿѻнꙋ́дными, ꙗ҆́кѡ и҆сто́чникъ внꙋ́трь стѧжа́въ, мїхаи́ле чꙋ́дне, хрⷭ҇топроповѣ́дниче свѧще́нне.

<rubric class="inline">Бг҃оро́диченъ:</rubric> <red>Ꙗ҆́</red>коже рꙋно̀, пренепоро́чнаѧ, до́ждь небе́сный во ѹ҆тро́бѣ прїе́мши, на́мъ родила̀ є҆сѝ безсме́ртїе даю́щаго, благоче́стнѡ того̀ воспѣва́ющымъ, и҆ тѧ̀ всепѣ́тꙋю бцⷣꙋ проповѣ́дающымъ.
