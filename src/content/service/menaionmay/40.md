---
title: "Ма́їа к҃д"
navigation:
  key: service-menaionmay-40
  title: "Ма́їа к҃д"
  parent: service-menaionmay
  order: 40
type: "service"
---

# Ма́їа к҃д.

<rubric>Прпⷣбнагѡ ѻ҆тца̀ на́шегѡ нїки́ты сто́лпника, переасла́вскагѡ чꙋдотво́рца.</rubric>



<rubric>На ма́лѣй вече́рни поста́вимъ стїхѝ д҃, и҆ пое́мъ стїхи̑ры самогла́сны, гла́съ є҃:</rubric>

<red>В</red>ѣ́рою и҆ любо́вїю соше́дшесѧ празднолю́бцы, ѱалмы̑ и҆ пѣ́сньми восхва́лимъ дне́сь нбⷭ҇наго человѣ́ка, и҆ земна́го а҆́гг҃ла, къ немꙋ́же возопїе́мъ: ѽ всеблаже́нне прпⷣбне, по́стникѡвъ похвало̀ и҆ мꙋ́ченикѡвъ! Ѡ҆ на́съ моли́сѧ къ бг҃ꙋ, ѻ҆́ч҃е на́шъ нїки́то, поми́ловатисѧ дꙋша́мъ на́шымъ. <rubric class="inline">Два́жды.</rubric>

<red>Ч</red>естны́й и҆ свѣтоно́сный наста̀ пра́здникъ, и҆спо́лнь ра́дости и҆ весе́лїѧ и҆ дꙋхо́внагѡ торжества̀. Тѣ́мже соше́дшесѧ мона́хѡвъ мно́жєства, и҆ хрⷭ҇тоимени́тїи лю́дїе, любо́вїю восхвалѧ́юще, блажи́мъ бжⷭ҇твєннаѧ дѣѧ̑нїѧ твоѧ̑: ꙗ҆́кѡ бо крі́нъ ѹ҆до́льный процвѣ́тъ, благоꙋха́еши дꙋшє́внаѧ на̑ша чꙋ̑вства. Нїки́то ѻ҆́ч҃е на́шъ, молѝ спастѝ дꙋ́шы на́шѧ.

<red>Ꙗ҆́</red>кѡ ѹ҆ѧзви́лсѧ є҆сѝ жела́нїемъ бжⷭ҇твеннымъ, прпⷣбне ѻ҆́ч҃е нїки́то: взе́мъ бо кре́стъ тво́й, послѣ́довалъ є҆сѝ влⷣцѣ хрⷭ҇тꙋ̀. Тогда̀ всѧ̑каѧ плотска̑ѧ мꙋдрова̑нїѧ ѹ҆мертви́въ, наслѣ́довалъ є҆сѝ кро́ткихъ зе́млю: прича́стїемъ бо ѡ҆божа́емь, и҆ неизрече́ннагѡ весе́лїѧ наслажда́ѧсѧ, помина́й на́съ творѧ́щихъ всесвѧтꙋ́ю твою̀ и҆ пречестнꙋ́ю па́мѧть.

<rubric>Сла́ва, гла́съ и҃:</rubric>

<red>П</red>рпⷣбне и҆ бг҃облаже́нне ѻ҆́ч҃е нїки́то, вои́стиннꙋ сподо́билсѧ є҆сѝ бжⷭ҇твенныѧ жи́зни, посто́мъ и҆ бдѣ́нїемъ и҆знꙋрѧ́ѧ тѣ́ло твоѐ: тѣ́мже и҆ ѻ҆́бразъ бы́лъ є҆сѝ мона́хѡвъ. А҆́ще бо и҆ тѣле́сный ꙗ҆зы́къ ѹ҆молча̀, но чꙋдеса̀ свидѣ́тельствꙋютъ. Дре́внїй гра́дъ переасла́вль проповѣ́дꙋѧ хва́литсѧ, и҆мѣ́ѧ въ себѣ̀ неистощи́мое сокро́вище: са́ми бо зрѧ́ще честнꙋ́ю ра́кꙋ моще́й твои́хъ, и҆ чꙋдеса̀ быва́ємаѧ, прославлѧ́ютъ просла́вльшаго тѧ̀ гдⷭ҇а. Є҆мꙋ́же моли́сѧ, прпⷣбне, дарова́ти вселе́ннѣй ми́ръ, и҆ ве́лїю ми́лость.

<rubric>На стїхо́внѣ стїхи̑ры, гла́съ в҃.</rubric>

<podoben>Подо́бенъ: <incipit><red>Д</red>о́ме є҆ѵфра́ѳовъ:</incipit></podoben>

<red>И҆</red>зше́дъ и҆зъ до́мꙋ, гра́да переасла́влѧ, прпⷣбне ѻ҆́ч҃е нїки́то, и҆ доше́дъ тезоимени́тагѡ ла́ѵры, тꙋ̀ показа́лсѧ є҆сѝ до́мъ прест҃а́гѡ дх҃а.

<rubric class="inline">Сті́хъ:</rubric> <red>Ч</red>естна̀ предъ гдⷭ҇емъ сме́рть преподо́бныхъ є҆гѡ̀.

<red>Д</red>о́мъ дх҃о́вный бы́ти сподо́билсѧ є҆сѝ, ѻ҆́ч҃е нїки́то, ѿ ѹ҆дивле́нїѧ бра́шенъ ѹ҆жаснꙋ́всѧ, ꙗ҆́кѡ ка́мень согражде́нъ, бжⷭ҇твенною благода́тїю.

<rubric class="inline">Сті́хъ:</rubric> <red>Б</red>л҃же́нъ мꙋ́жъ боѧ́йсѧ гдⷭ҇а, въ за́повѣдехъ є҆го̀ восхо́щетъ ѕѣлѡ̀.

<red>З</red>ако́нъ прїе́мъ ѿ наста́вника тезоимени́тагѡ ла́ѵры, и҆ мїрска̑ѧ мꙋдрова̑нїѧ ѡ҆ста́вль, ꙗ҆ви́лсѧ є҆сѝ до́мъ прест҃а́гѡ дх҃а.

<rubric class="inline">Бг҃оро́диченъ:</rubric> <red>Р</red>а́дꙋйсѧ, ꙗ҆́же ра́дость мі́рꙋ прїе́мшаѧ, и҆ ѹ҆толи́вшаѧ печа́ль, дв҃о, прамт҃рнюю, хрⷭ҇та̀ жизнода́вца поро́ждши.



<rubric>На вели́цѣй вече́рни пое́мъ, <incipit><red>Б</red>л҃же́нъ мꙋ́жъ:</incipit> На <incipit><red>Г</red>дⷭ҇и, воззва́хъ:</incipit> стїхи̑ры, гла́съ д҃.</rubric>

<podoben>Подо́бенъ: <incipit><red>Ꙗ҆́</red>кѡ до́блѧ:</incipit></podoben>

<red>В</red>оздержа́нїѧ стрѣла́ми врага̀ ѹ҆ѧзви́лъ є҆сѝ, и҆ сегѡ̀ разори́лъ є҆сѝ полкѝ. Тѣ́мъ побѣ̑ды прїѧ́тъ на врагѝ, блаже́нне прпⷣбне, на сего̀ держа́внѡ тѧ̀, нїки́то, хрⷭ҇тꙋ̀ ѹ҆крѣ́пльшꙋ: є҆го́же молѝ, ѿ тлѝ и҆ бѣ́дъ и҆зба́вити соверша́ющихъ при́снѡ честнꙋ́ю па́мѧть твою̀.

<red>Н</red>а лꙋ́чшаѧ видѣ̑нїѧ вше́дъ, блаже́нне, земна̑ѧ всѧ̑ и҆ тлѣ̑ющаѧ преходѧ̑щаѧ, въ тѣлесѝ, прпⷣбне, презрѣ́лъ є҆сѝ, житїѐ безвеще́ственное на землѝ, нїки́то, пожи́лъ є҆сѝ сла́вѧ хрⷭ҇та̀. Є҆го́же молѝ, ѿ тлѝ и҆ бѣ́дъ и҆зба́вити чтꙋ́щыѧ при́снѡ честнꙋ́ю па́мѧть твою̀.

<red>Д</red>арова̑нїи дх҃а, бжⷭ҇твенными сїѧ̑нїи просвѣ́щсѧ, приснопа́мѧтне нїки́то, свѣти́льникъ показа́лсѧ є҆сѝ концє́мъ, болѣ́зней ѕѡ́лъ и҆ тмꙋ̀ страсте́й ѿгонѧ́ѧ моли́твами твои́ми, и҆збавлѧ́ѧ недꙋ̑гъ и҆ скорбе́й и҆ бѣ́дъ, вѣ́рою соверша́ющихъ при́снѡ честнꙋ́ю па́мѧть твою̀.

<rubric>И҆́ны стїхи̑ры, гла́съ то́йже.</rubric>

<podoben>Подо́бенъ: <incipit><red>Д</red>а́лъ є҆сѝ зна́менїе:</incipit></podoben>

<red>Ꙗ҆́</red>кѡ гла́съ прⷪ҇ро́ческїй ѹ҆слы́шавъ, и҆змы́йтесѧ и҆ чи́сти бꙋ́дете, и҆ ѿ сегѡ̀ ѹ҆миле́нїе въ се́рдцы прїе́мъ, и҆ всего̀ себѐ слеза́ми ѡ҆блива́ѧ, воспомина́ѧ своѧ̑ содѣ̑ѧннаѧ, и҆ ничто́же могі́й вѣща́ти, то́кмѡ во ѹ҆мѣ̀ свое́мъ къ бг҃ꙋ глаго́лаше: наста́ви мѧ̀ на стєзѝ пра̑вы, и҆ пойдꙋ̀ во и҆́стинѣ твое́й, и҆сполнѧ́ѧ твоѧ̑ повелѣ̑нїѧ.

<red>Є҆</red>гда̀ дрꙋгѡ́мъ и҆ зна́ємымъ сѡ́званнымъ, и҆ потрє́бнымъ ѹ҆стро́єннымъ, зна́менїе стра́шно показа́сѧ, пѣ́на съ кро́вїю ѿ сосꙋ́да и҆сходѧ́щи, и҆ снѣ̑днаѧ на мнѡ́ги ѹ҆́ды человѣ́чєскїѧ претвори́шасѧ, и҆ ве́лїимъ стра́хомъ ѡ҆держи́мь бы́въ, ско́рѡ ѿ до́мꙋ и҆зы́де, и҆ ко ѻ҆би́тели ѹ҆стреми́сѧ, во ѹ҆мѣ̀ свое́мъ къ бг҃ꙋ молѧ́шесѧ.

<red>Є҆</red>гда̀ ѿ до́мꙋ и҆зше́дъ, слеза́ми пꙋ́ть ѡ҆мочи́лъ є҆сѝ, ѻ҆би́тели достиза́еши, и҆ наста́вникꙋ дꙋхо́внѣ бесѣ́довалъ є҆сѝ, ѻ҆бѣ́ты твоѧ̑ бг҃ꙋ воздава́ѧ: пло́ти твоеѧ̀ не пощади́лъ є҆сѝ, мра́вїю и҆ мши́цамъ сїю̀ въ снѣ́дь пре́далъ є҆сѝ, и҆ си́мъ врага̀ до конца̀ посрами́лъ є҆сѝ.

<rubric>Сла́ва, гла́съ ѕ҃:</rubric>

<red>М</red>і́ръ возненави́дѣвъ, хрⷭ҇та̀ возлюби́лъ є҆сѝ, и҆ томꙋ̀ послѣ́довавъ, вери̑ги тѧ̑жки на тѣ́лѣ твое́мъ носи́лъ є҆сѝ: посто́мъ и҆ бдѣ́нїемъ себѐ ѹ҆дрꙋча́ѧ, ꙗ҆́кѡ безпло́тенъ на землѝ пожи́лъ є҆сѝ: дꙋ́шꙋ же пресвѣ́тлꙋ бг҃ꙋ предста́вивъ, дарова́нїй чꙋде́съ сподо́билсѧ є҆сѝ. Тѣ́мъ мо́лимъ тѧ̀, ѻ҆́ч҃е нїки́то прпⷣбне, молѝ спасти́сѧ дꙋша́мъ на́шымъ.

<rubric>И҆ ны́нѣ, бг҃оро́диченъ: Вхо́дъ. Прокі́менъ днѐ. И҆ чтє́нїѧ трѝ.</rubric>

<rubric>Прⷪ҇ро́чества и҆са́їина чте́нїе. (Глава̀ м҃г.)</rubric>

<versal>Т</versal>а́кѡ гл҃го́летъ гдⷭ҇ь: всѝ ꙗ҆зы́цы собра́шасѧ вкꙋ́пѣ, и҆ соберꙋ́тсѧ кнѧ́зи ѿ ни́хъ: кто̀ возвѣсти́тъ сїѧ̑ въ ни́хъ; и҆лѝ ꙗ҆̀же ѿ нача́ла, кто̀ слы̑шана сотвори́тъ ва́мъ; да приведꙋ́тъ свидѣ́тели своѧ̑ и҆ ѡ҆правдѧ́тсѧ, и҆ да ѹ҆слы́шатъ, и҆ да рекꙋ́тъ и҆́стинꙋ. Бꙋ́дите мѝ свидѣ́тели, и҆ а҆́зъ свидѣ́тель, глаго́летъ гдⷭ҇ь бг҃ъ, и҆ ѻ҆́трокъ, є҆го́же и҆збра́хъ, да позна́ете и҆ вѣ́рꙋете мѝ, и҆ разꙋмѣ́ете, ꙗ҆́кѡ а҆́зъ є҆́смь: пре́жде менє̀ не бы́сть и҆́нъ бг҃ъ, и҆ по мнѣ̀ не бꙋ́детъ: А҆́зъ є҆́смь бг҃ъ, и҆ нѣ́сть ра́звѣ менє̀ спаса́ѧй. А҆́зъ возвѣсти́хъ и҆ спасо́хъ, ѹ҆ничижи́хъ и҆ не бѣ̀ въ ва́съ чꙋ́ждїй. Вы̀ мнѣ̀ свидѣ́тели, и҆ а҆́зъ гдⷭ҇ь бг҃ъ: и҆ є҆щѐ ѿ нача́ла а҆́зъ є҆́смь, и҆ нѣ́сть ѿ рꙋ́къ мои́хъ и҆збавлѧ́ѧй, сотворю̀, и҆ кто̀ ѿврати́тъ то̀; Си́це глаго́летъ гдⷭ҇ь бг҃ъ, и҆збавлѧ́ѧй ва́съ, ст҃ы́й і҆зра́илевъ.

<rubric>Прⷪ҇ро́чества и҆са́їина чте́нїе. (Глава̀ ѯ҃в.)</rubric>

<versal>Т</versal>а́кѡ гл҃го́летъ гдⷭ҇ь: на стѣ́нахъ твои́хъ, і҆ерⷭ҇ли́ме, ѹ҆стро́ихъ стра́жы ве́сь де́нь и҆ всю̀ но́щь, и҆̀же до конца̀ не премо́лкнꙋтъ, помина́юще гдⷭ҇а. Нѣ́сть бо ва́мъ подо́бенъ: а҆́ще и҆спра́виши и҆ сотвори́ши, і҆ерⷭ҇ли́ме, непрезо́рство на землѝ. Клѧ́тсѧ гдⷭ҇ь си́лою свое́ю, и҆ крѣ́постїю мы́шцы своеѧ̀: а҆́ще ктомꙋ̀ ѿда́мъ пшени́цꙋ твою̀, и҆ бра́шно твоѐ врагѡ́мъ твои̑мъ: и҆ а҆́ще ктомꙋ̀ и҆спїю́тъ вїно̀ твоѐ сы́нове чꙋжді́и, ѡ҆ не́мже трꙋди́лсѧ є҆сѝ: Но собира́ющїи снѣдѧ́тъ є҆̀, и҆ восхва́лѧтъ гдⷭ҇а: и҆ є҆́млющїи и҆спїю́тъ є҆̀ во дво́рѣхъ ст҃ы́хъ мои́хъ. Ше́ствꙋйте враты̑ мои́ми, и҆ пꙋ́ть сотвори́те лю́демъ мои̑мъ, и҆ ка́менїе, є҆́же на пꙋтѝ, размещи́те, и҆ воздви́гните зна́менїе во ꙗ҆зы́ки. Се́ бо гдⷭ҇ь слы́шано сотворѝ до послѣ́днихъ землѝ, и҆ рече́те дще́ри сїѡ́новѣ: сѐ сп҃си́тель тво́й прихо́дитъ, и҆мы́й мздꙋ̀ съ собо́ю, и҆ дѣ́ло є҆гѡ̀ предъ лице́мъ є҆гѡ̀. И҆ нарече́тъ ѧ҆̀ лю́ди свѧ́ты, и҆зба́влены гдⷭ҇емъ: ты́ же нарече́шисѧ взы́сканъ гра́дъ, и҆ не ѡ҆ста́вленъ.

<rubric>Премꙋ́дрости соломѡ́ни чте́нїе. (Глава̀ є҃.)</rubric>

<versal>П</versal>ра́вєдницы во вѣ́ки живꙋ́тъ, и҆ въ гдⷭ҇ѣ мзда̀ и҆́хъ, и҆ попече́нїе и҆́хъ ѹ҆ вы́шнѧгѡ. Сегѡ̀ ра́ди прїи́мꙋтъ црⷭ҇твїе благолѣ́пїѧ, и҆ вѣне́цъ добро́ты ѿ рꙋкѝ гдⷭ҇ни: занѐ десни́цею покры́етъ ѧ҆̀, и҆ мы́шцею защити́тъ и҆̀хъ. Прїи́метъ всеѻрꙋ́жїе рве́нїе своѐ, и҆ воѡрꙋжи́тъ тва́рь въ ме́сть врагѡ́мъ. Ѡ҆блече́тсѧ въ бронѧ̀ пра́вды, и҆ возложи́тъ шле́мъ, сꙋ́дъ нелицемѣ́ренъ: прїи́метъ щи́тъ непобѣди́мый, преподо́бїе: поѡстри́тъ же напра́сный гнѣ́въ во ѻ҆рꙋ́жїе: спобо́ретъ же съ ни́мъ мі́ръ на безꙋ̑мныѧ: по́йдꙋтъ праволꙋ̑чныѧ стрѣ́лы мѡ́лнїины, и҆ ꙗ҆́кѡ ѿ благокрꙋ́гла лꙋ́ка ѻ҆блакѡ́въ на намѣ́ренїе полетѧ́тъ: и҆ ѿ каменоме́тныѧ ꙗ҆́рости, и҆спо́лнь падꙋ́тъ гра́ды: вознегодꙋ́етъ на ни́хъ вода̀ морска́ѧ, рѣ́ки же потопѧ́тъ ѧ҆̀ на́глѡ. Сопроти́въ ста́нетъ и҆̀мъ дꙋ́хъ си́лы, и҆ ꙗ҆́кѡ ви́хоръ развѣ́етъ и҆̀хъ: и҆ ѡ҆пꙋстоши́тъ всю̀ зе́млю беззако́нїе, и҆ ѕлодѣ́йство преврати́тъ престо́лы си́льныхъ. Слы́шите ѹ҆̀бо, ца́рїе, и҆ разꙋмѣ́йте: навы́кните, сꙋдїи̑ концє́въ землѝ. Внꙋши́те, держа́щїи мно́жєства и҆ гордѧ́щїисѧ ѡ҆ наро́дѣхъ ꙗ҆зы̑къ: ꙗ҆́кѡ дана̀ є҆́сть ѿ гдⷭ҇а держа́ва ва́мъ, и҆ си́ла ѿ вы́шнѧгѡ.

<rubric>На лїті́и стїхи̑ры, гла́съ д҃:</rubric>

<red>П</red>рпⷣбне ѻ҆́ч҃е нїки́то, ты̀ вра́чь дꙋша́мъ и҆ тѣ́лѡмъ ꙗ҆ви́лсѧ є҆сѝ, и҆сточа́ѧ недꙋ̑жнымъ и҆сцѣле́нїѧ стрꙋи̑: да́ромъ же благода́тнымъ ѹ҆краша́емь, да́льнагѡ ра́ди ше́ствїѧ, тѧ́жкимъ недꙋ́гомъ ѡ҆бдержи́маго кнѧ́зѧ здра́ва сотвори́лъ є҆сѝ, воздаю́ща хвалꙋ̀ бг҃ꙋ, такова̀ да́ра сподо́бльшемꙋ тѧ̀, и҆ ѡ҆бра́щшагосѧ къ пꙋ́тномꙋ ше́ствїю глаго́лавша: молѝ, прпⷣбне, ѡ҆ чтꙋ́щихъ любо́вїю пречестнꙋ́ю па́мѧть твою̀, спастѝ дꙋ́шы на́шѧ.

<red>Б</red>г҃омꙋ́дре нїки́то, сла́вꙋ маловре́меннꙋю ѡ҆ста́вль, въ тезоимени́тагѡ ла́ѵрꙋ всели́лсѧ є҆сѝ, ѻ҆́ч҃е, и҆ трⷪ҇цѣ чи́стый до́мъ показа́всѧ, блаже́нне, си́лою и҆ дѣ́йствїемъ ст҃а́гѡ дх҃а тє́мныѧ полкѝ прогонѧ́еши, и҆ ѕмі́а средѝ ке́ллїи ме́ртва сотвори́лъ є҆сѝ: живѧ́ше бо въ тебѣ̀ хрⷭ҇то́съ бг҃ъ на́шъ, є҆го́же молѝ, прпⷣбне, спастѝ дꙋ́шы на́шѧ.

<red>М</red>їрскі́й мѧте́жъ ѡ҆ста́вль, и҆ взе́мъ крⷭ҇тъ тво́й, послѣ́довалъ є҆сѝ хрⷭ҇тꙋ̀ невозвра́тнымъ по́мысломъ. И҆зъ до́мꙋ и҆зше́лъ є҆сѝ, сꙋпрꙋ́гꙋ и҆ бли́жники ꙗ҆́кѡ нивочто́же вмѣни́въ, и҆ дости́глъ є҆сѝ тезоимени́тагѡ въ мꙋ́ченицѣхъ ла́ѵры, дꙋшє́вныѧ стра̑сти и҆зъ ко́рене и҆сторга́ѧ, тѧ̑жкаѧ желѣ̑за на вы́ю возложи́лъ є҆сѝ, и҆ ча́стыхъ ра́ди бдѣ́нїй и҆ моли́твъ благода́ть воспрїе́мъ, прпⷣбне, и҆сцѣлѧ́ти разли̑чныѧ недꙋ́ги, а҆́гг҃лѡмъ собесѣ́дниче, и҆ прпⷣбнымъ сожи́телю, ѻ҆́ч҃е нїки́то, моли́сѧ гдⷭ҇еви спастѝ дꙋ́шы на́шѧ.

<rubric>Сла́ва, гла́съ є҃:</rubric>

<red>П</red>рпⷣбне ѻ҆́ч҃е, не да́лъ є҆сѝ сна̀ твои́ма ѻ҆чи́ма, ни вѣ́ждома дрема́нїѧ, до́ндеже дꙋ́шꙋ и҆ тѣ́ло ѿ страсте́й свободи́лъ є҆сѝ, и҆ себѐ ѹ҆гото́валъ є҆сѝ дх҃ꙋ жили́ще: прише́дъ бо хрⷭ҇то́съ со ѻ҆ц҃е́мъ, ѻ҆би́тель въ тебѣ̀ сотворѝ, и҆ є҆диносꙋ́щныѧ трⷪ҇цы ѹ҆го́дникъ бы́въ, великопроповѣ́дниче ѻ҆́ч҃е на́шъ нїки́то, молѝ спасти́сѧ на́мъ.

<rubric>И҆ ны́нѣ, бг҃оро́диченъ:</rubric>

<rubric>На стїхо́внѣ стїхи̑ры, гла́съ и҃.</rubric>

<podoben>Подо́бенъ: <incipit><red>Ѽ</red> пресла́внагѡ чꙋдесѐ!:</incipit></podoben>

<red>П</red>рпⷣбне ѻ҆́ч҃е нїки́то, слѣпы̑мъ дае́ши свѣ́тъ, болѧ́щымъ и҆сцѣле́нїе, хрѡмы́мъ здра́вїе, и҆ ми́лостивнѡ преклонѧ́ешисѧ приходѧ́щымъ съ вѣ́рою ко хра́мꙋ твоемꙋ̀, просѧ́щымъ по́мощи твоеѧ̀. Се́ бо застꙋ́пника и҆ предста́телѧ вѣ́рнїи всѝ ѡ҆брѣто́хомъ, восхвалѧ́ющїи тѧ̀, всече́стне.

<rubric class="inline">Сті́хъ:</rubric> <red>Ч</red>естна̀ предъ гдⷭ҇емъ сме́рть прпⷣбныхъ є҆гѡ̀.

<red>П</red>рпⷣбне ѻ҆́ч҃е всече́стне, добродѣ́тельми благи́ми вше́лъ є҆сѝ, ꙗ҆́кѡ на ѻ҆́гненнѣй колесни́цѣ къ бг҃ꙋ, и҆ побѣ́дными вѣнцы̑ ѹ҆вѧ́злсѧ є҆сѝ, ꙗ҆́кѡ мони̑сты на тѣ́лѣ твое́мъ носи́лъ є҆сѝ честны̑ѧ вери̑ги: на гро́бѣ же положены̀ и҆сточа́ютъ и҆сцѣлє́нїѧ, и҆ прогонѧ́ютъ дꙋ́хи лꙋка̑выѧ. Тѣ́мъ блажи́мъ тѧ̀, прехва́льне нїки́то.

<rubric class="inline">Сті́хъ:</rubric> <red>Б</red>лаже́нъ мꙋ́жъ, боѧ́йсѧ гдⷭ҇а, въ за́повѣдехъ є҆гѡ̀ восхо́щетъ ѕѣлѡ̀.

<red>Л</red>икѡ́мъ по́стничєскимъ сочта́лсѧ є҆сѝ, прпⷣбне, и҆ мона́шескимъ ѹ҆краси́лсѧ є҆сѝ, блаже́нне, житїе́мъ. И҆ ны́нѣ въ нбⷭ҇ныхъ весели́шисѧ селе́нїихъ, и҆дѣ́же ликꙋ́ютъ а҆́гг҃ли, свѣ́томъ бж҃е́ственнымъ вои́стиннꙋ ѡ҆божа́емь. Помина́й вы́нꙋ блажа́щихъ тѧ̀ на землѝ, и҆ пресвѧто́е твоѐ творѧ́щихъ ѹ҆спе́нїе, нїки́то.

<rubric>Сла́ва, гла́съ г҃:</rubric>

<red>Г</red>ла́съ прⷪ҇ро́ка велегла́снѡ вопїю́ща: и҆змы́йтесѧ, и҆ чи́сти бꙋ́дете, молѧ́щꙋтисѧ во ст҃и́лищи, ѹ҆слы́шавъ, возстена́лъ є҆сѝ и҆зъ глꙋбины̀ се́рдца, глаго́лѧ: бж҃е, ѡ҆чи́сти мѧ̀. И҆ ѹ҆чрежде́нїе сотвори́лъ є҆сѝ въ домꙋ̀ клеврє́тъ ра́ди твои́хъ, и҆ ѹ҆ви́дѣнїемъ бра́шенъ ѹ҆жа́слсѧ и҆ ѿто́ргнꙋлсѧ є҆сѝ ꙗ҆́кѡ се́рна ѿ тенета̀, зємна́ѧ мꙋдрова̑нїѧ ѡ҆плева́въ. И҆ ны́нѣ, прпⷣбне ѻ҆́ч҃е нїки́то, не пре́зри моли́твы ра̑бъ твои́хъ молѧ́щихсѧ тебѣ̀, и҆спросѝ ѹ҆ хрⷭ҇та̀ бг҃а, поми́ловати дꙋ́шы на́шѧ.

<rubric>И҆ ны́нѣ, бг҃оро́диченъ.</rubric>

<rubric>Тропа́рь, гла́съ д҃:</rubric>

<red>П</red>равосла́внымъ смы́сломъ, ю҆́нѡшскаѧ возжелѣ̑нїѧ возненави́дѣвъ, и҆ до́блествєнныѧ нра́вы воспрїи́мъ, врага̀ побѣди́лъ є҆сѝ, и҆ во благоразꙋ́мїи бг҃ꙋ ѹ҆годи́лъ є҆сѝ: и҆ свы́ше ѿ негѡ̀ прїе́мъ да́ръ чꙋде́съ, бѣ́сы прогонѧ́ти, недꙋ́ги и҆сцѣлѧ́ти, нїки́то пресла́вне, молѝ хрⷭ҇та̀ бг҃а, да спасе́тъ дꙋ́шы на́шѧ.



<rubric>На ѹ҆́трени, по а҃-й стїхоло́гїи сѣда́ленъ, гла́съ д҃:</rubric>

<red>В</red>о ѻ҆би́тели тезоимени́тагѡ тебѣ̀ страстоте́рпца жи́знь препроводи́лъ є҆сѝ, и҆ всѝ приходѧ́щїи къ тебѣ̀, а҆́ки ко и҆сто́чникꙋ благотекꙋ́щемꙋ ра́достнѡ ѿходѧ́ще, хрⷭ҇та̀ прославлѧ́ютъ. <rubric class="inline">Два́жды.</rubric>

<rubric>Сла́ва, и҆ ны́нѣ, бг҃оро́диченъ:</rubric>

<red>В</red>оста̑нїѧ безпло́тныхъ вра̑гъ, и҆ ѕло́бы и҆зба́ви мѧ̀, бцⷣе, и҆ твое́ю моли́твою си́хъ проженѝ: тѧ́ бо и҆́мамъ те́плое застꙋпле́нїе и҆ по́мощь, и҆ тве́рдое прибѣ́жище.

<rubric>По в҃-й стїхоло́гїи сѣда́ленъ, гла́съ г҃:</rubric>

<red>Н</red>е то́кмѡ во гра́дѣ твое́мъ слы́шано бы́сть, но и҆ во всѧ̑ страны̑ и҆ гра́ды произы́де сла́ва и҆́мене твоегѡ̀, прпⷣбне, и҆ всѝ призыва́ющїи съ вѣ́рою тебѐ на по́мощь недꙋ́гѡвъ и҆сцѣле́нїе прїе́млютъ. <rubric class="inline">Два́жды.</rubric>

<rubric>Сла́ва, и҆ ны́нѣ, бг҃оро́диченъ:</rubric>

<red>П</red>редста́тельнице и҆ покро́въ ты̀ є҆сѝ, пречⷭ҇таѧ, и҆зба́ви ны̀ ѿ бѣ́дъ лю́тыхъ и҆ ѡ҆бстоѧ́нїй̀, и҆ дꙋ́шы на́шѧ спасѝ бжⷭ҇твенными твои́ми моли́твами.

<rubric>По полѷеле́и сѣда́ленъ, гла́съ в҃:</rubric>

<red>К</red>о́е похвале́нїе принесе́мъ тебѣ̀, прпⷣбне; а҆́гг҃льски бо на землѝ пожи́лъ є҆сѝ, дре́внихъ же пѡ́стникъ воздержа́нїемъ дости́гъ, мꙋ́ченикѡмъ же приложи́лсѧ є҆сѝ, ꙗ҆́кѡ нꙋ́жнꙋю сме́рть прїѧ́лъ є҆сѝ. Тѣ́мъ мо́лимъ тѧ̀, нїки́то: молѝ хрⷭ҇та̀ бг҃а ѡ҆ всѣ́хъ на́съ. <rubric class="inline">Два́жды.</rubric>

<rubric>Сла́ва, и҆ ны́нѣ, бг҃оро́диченъ:</rubric>

<red>П</red>рїѧ́тъ во чре́вѣ невмѣсти́маго бг҃а, херꙋві̑мъ и҆ серафі̑мъ вы́шши ꙗ҆ви́ласѧ є҆сѝ, влⷣчце: тѣ́мъ всѝ вѣ́рнїи воспѣва́емъ ржⷭ҇тво̀ твоѐ, пречⷭ҇таѧ.

<rubric>Степє́нна, а҃-й а҆нтїфѡ́нъ д҃-гѡ гла́са.</rubric>

<rubric class="inline">Прокі́менъ:</rubric> <red>Ч</red>естна̀ предъ гдⷭ҇емъ сме́рть прпⷣбныхъ є҆гѡ̀.

<rubric class="inline">Сті́хъ:</rubric> <red>Ч</red>то̀ возда́мъ гдⷭ҇еви ѡ҆ всѣ́хъ, ꙗ҆̀же воздаде́ ми; <incipit><red>В</red>сѧ́кое дыха́нїе:</incipit> Є҆ѵⷢ҇лїе матѳе́а, зача́ло м҃г.

<rubric>По н҃-мъ ѱалмѣ̀ стїхи́ра, гла́съ ѕ҃:</rubric>

<red>П</red>рпⷣбне ѻ҆́ч҃е, є҆гда̀ ѿ до́мꙋ и҆зше́лъ є҆сѝ, ни на гра́дъ ѡ҆зрѣ́лсѧ є҆сѝ, ни дрꙋгѡ́въ соедине́нїѧ, ни сꙋпрꙋ́жницы любвѐ помышлѧ́ѧ: но кꙋ́пнѡ всѧ̑ зємна́ѧ возненави́дѣвъ, на нбⷭ҇наѧ взира́ѧ, и҆ къ си̑мъ ра́зꙋмъ тво́й возвыша́ѧ, и҆ ꙗ҆́коже ѡ҆бѣща́лсѧ є҆сѝ, та́кѡ бл҃гоче́стнѡ соверши́лъ є҆сѝ. Тѣ́мъ па́мѧть твою̀ почита́емъ, досточꙋ́дне.

<rubric>Канѡ́нъ. Гла́съ д҃.</rubric>

## Пѣ́снь а҃.

<rubric class="inline">І҆рмо́съ:</rubric> <irmos><red>Ѿ</red>ве́рзꙋ ѹ҆ста̀ моѧ̑, и҆ напо́лнѧтсѧ дх҃а, и҆ сло́во ѿры́гнꙋ цр҃и́цѣ мт҃ри, и҆ ꙗ҆влю́сѧ свѣ́тлѡ торжествꙋ́ѧ, и҆ воспою̀, ра́дꙋѧсѧ, тоѧ̀ чꙋдеса̀.</irmos>

<red>С</red>вѣ́томъ благода́ти ѡ҆зарѧ́емь, прпⷣбне, вѣ́рою па́мѧть твою̀ торжествꙋ́ющыѧ свѣтови́днꙋю, тмы̀ грѣхо́вныѧ моли́твами твои́ми и҆зба́ви, нїки́то пресла́вне.

<red>К</red>ъ бг҃ꙋ вводѧ́щь несовра́тнѡ ше́ствовалъ є҆сѝ пꙋ́ть, ко гра́дꙋ нбⷭ҇номꙋ, нїки́то, дости́глъ є҆сѝ: и҆́бо ст҃ы́й наста́ви тѧ̀ дх҃ъ, почива́ѧй въ се́рдцы твое́мъ.

<red>В</red>озносѧ́щее смире́нїе, нїки́то, и҆мѣ́лъ є҆сѝ: тѣ́мъ мо́лимсѧ тебѣ̀: ѹ҆ще́дри, прпⷣбне, смире́нїе на́ше, и҆ болѣ̑зни ѧ҆̀ ѡ҆блегчѝ серде́цъ на́шихъ.

<rubric class="inline">Бг҃оро́диченъ:</rubric> <red>Р</red>а́дости на́мъ хода́тай, ꙗ҆́кѡ прїе́мши и҆сполне́нїе всегѡ̀ бжⷭ҇тва̀, ꙗ҆ви́ласѧ є҆сѝ, всенепоро́чнаѧ: тѣ́мъ всѝ тебѣ̀ ра́дꙋйсѧ, а҆́гг҃лово согла́снѡ зове́мъ, бг҃ора́дованнаѧ.

<rubric>Дрꙋгі́й канѡ́нъ, гла́съ и҃, и҆мѣ́ѧ краегране́сїе: <acrostic><red>П</red>ѣ́нїе приношꙋ̀ моле́бно преди́вномꙋ ѻ҆тцꙋ̀ нїки́тѣ.</acrostic></rubric>



## Пѣ́снь а҃.

<rubric class="inline">І҆рмо́съ:</rubric> <irmos><red>С</red>окрꙋши́вшемꙋ бра̑ни мы́шцею свое́ю, и҆ прове́дшемꙋ і҆и҃лѧ сквозѣ̀ чермно́е мо́ре, пои́мъ є҆мꙋ̀, ꙗ҆́кѡ и҆зба́вителю на́шемꙋ бг҃ꙋ: ꙗ҆́кѡ просла́висѧ.</irmos>

<red>П</red>ѣ́нїе прїимѝ ѿ ѹ҆сте́нъ недосто́йныхъ, чл҃вѣколю́бче гдⷭ҇и, и҆ пода́ждь мѝ ѿверзе́нїе ѹ҆стѡ́мъ, и҆ гла́съ ѹ҆миле́нїѧ, да возмогꙋ̀ воспѣ́ти ѹ҆го́дника твоегѡ̀ нїки́тꙋ преди́внаго.

<red>Н</red>е́навистїю возненави́дѣвъ сꙋетꙋ̀ мі́ра, всѧ̑ содѣ̑ѧннаѧ съ пла́чемъ и҆сповѣ́далъ є҆сѝ дꙋхо́вномꙋ твоемꙋ̀ наста́вникꙋ, и҆ запреще́нїе любе́знѡ ѿ дꙋшѝ вопїѧ́лъ є҆сѝ.

<red>Є҆</red>ли́кѡ и҆мѣ́ѧ дрꙋгѡ́въ любле́нїѧ, и҆ подрꙋ́жїѧ совокꙋпле́нїѧ, и҆ домо́вное пребыва́нїе, во́лею всѣ́хъ ѿтщети́всѧ, хрⷭ҇та̀ є҆ди́наго приѡбрѣ́лъ є҆сѝ.

<rubric class="inline">Бг҃оро́диченъ:</rubric> <red>М</red>ольбꙋ̀ приноша́ю ѿ ѹ҆сте́нъ недосто́йныхъ, сїю̀ прїимѝ, влⷣчце, ꙗ҆́кѡ вдо́выѧ ѻ҆́ны двѣ̀ ца̑тѣ, недѣ́йственна бо є҆́сть. Тѣ́мже со ѹ҆миле́нїемъ вопїю́ ти: ѽ пребога́таѧ, сла́ва ржⷭ҇твꙋ̀ твоемꙋ̀, пречⷭ҇таѧ!

## Пѣ́снь г҃.

<rubric class="inline">І҆рмо́съ:</rubric> <irmos><red>Н</red>е мꙋ́дростїю и҆ си́лою, и҆ бога́тствомъ хва́лимсѧ, но тобо́ю, ѻ҆́ч҃ею ѵ҆поста́сною мꙋ́дростїю, хрⷭ҇тѐ: нѣ́сть бо свѧ́тъ, па́че тебє̀, чл҃вѣколю́бче.</irmos>

<red>П</red>ре́жнее весе́лїе и҆змѣни́лъ є҆сѝ, бꙋ́дꙋщихъ ра́ди благи́хъ же́стостїю, добродѣ́тельнѡ пожи́въ, бл҃же́нне, на и҆сто́чницѣ въ гора́хъ, ꙗ҆́кѡ вели́кїй и҆лїа̀ пребыва́ѧ.

<red>П</red>ꙋ́ть пра́вый є҆гѡ́же возжелѣ́въ, поще́нїѧ ра́ди ѹ҆дивле́нїемъ бра́шенъ тебѣ̀ показа̀ бг҃ъ, є҆го́же ѡ҆брѣ́лъ є҆сѝ безме́зднѡ, ꙗ҆́коже приста́нище, мꙋ́дре.

<red>К</red>оле́блемыхъ разли́чными страстьмѝ, ко твоемꙋ̀ столпꙋ̀, нїки́то, приходѧ́щихъ, честны́мъ твои́мъ хода́тайствомъ всѣ́хъ на́съ посѣтѝ, молѧ̀ чл҃вѣколю́бца.

<rubric class="inline">Бг҃оро́диченъ:</rubric> <red>Т</red>ѧ̀ мꙋ́дрость бж҃їѧ всечⷭ҇тны́й ѻ҆рга́нъ ѡ҆брѣ́тши, ѡ҆ твои́хъ чⷭ҇тыхъ крове́й воплоща́етсѧ, и҆ по ржⷭ҇твѣ̀ нетлѣ́ннꙋ показа̀.

## И҆́нъ.

<rubric class="inline">І҆рмо́съ:</rubric> <irmos><red>Ѹ҆</red>тверди́сѧ се́рдце моѐ во гдⷭ҇ѣ, вознесе́сѧ ро́гъ мо́й въ бз҃ѣ мое́мъ, разшири́шасѧ на врагѝ моѧ̑ ѹ҆ста̀ моѧ̑, возвесели́хсѧ ѡ҆ спасе́нїи твое́мъ.</irmos>

<red>М</red>атѳе́й мы́тницꙋ ѡ҆ста́вль, є҆ѵⷢ҇лі́стъ показа́сѧ: ты́ же, прпⷣбне, сꙋетꙋ̀ мі́ра ѿве́ргъ, въ мона́шєскаѧ ѡ҆дѣ́ѧвсѧ, хрⷭ҇тꙋ̀ ѹ҆годи́лъ є҆сѝ, и҆ чꙋдотво́рецъ показа́лсѧ є҆сѝ.

<red>Л</red>ꙋка́вое со́нмище ѡ҆ста́вль, хрⷭ҇то́въ ꙗ҆ре́мъ на сѧ̀ возложи́лъ є҆сѝ, трꙋды̑ же и҆ пѡ́двиги твои́ми всѣ́хъ ѹ҆дивлѧ́ѧ, и҆ ко спасе́нїю наставлѧ́ѧ.

<red>Б</red>лꙋ́днагѡ гла́сомъ вопїѧ̀, и҆ со воздыха́нїемъ въ пє́рси бїѧ̀, бг҃ꙋ прибли́жилсѧ є҆сѝ, и҆ ра́дости вѣ́чныѧ сподо́билсѧ є҆сѝ и҆ непреста́ннагѡ, нїки́то, весе́лїѧ.

<rubric class="inline">Бг҃оро́диченъ:</rubric> <red>Н</red>апа́стьми мно́гими ѡ҆держи́мь, съ болѣ́зньми и҆ пла́чемъ вопїю́ ти: и҆зба́ви, бцⷣе, ѿ ѡ҆держа́щихъ мѧ̀ скорбе́й и҆ вѣ́чнагѡ мꙋче́нїѧ, и҆ црⷭ҇твїѧ сн҃а твоегѡ̀ сподо́би мѧ̀.

<rubric>Сѣда́ленъ, гла́съ є҃:</rubric>

<red>Т</red>ѣ́ломъ возше́дъ на сто́лпъ, ѹ҆́мъ же возвы́сивъ на премі̑рнаѧ, трꙋды̀ ко трꙋдѡ́мъ прилага́еши, жела́ѧ дости́гнꙋти ѹ҆гото́ванныхъ тебѣ̀ бл҃гъ на нб҃сѣ́хъ: и҆́хже полꙋчи́въ, помина́й на́съ, почита́ющихъ сщ҃е́ннꙋю па́мѧть твою̀.

<rubric>Дрꙋгі́й сѣда́ленъ, гла́съ д҃:</rubric>

<red>Ꙗ҆́</red>кѡ всесвѣ́тлаѧ ѕвѣзда̀ возсїѧ́въ свѣтоза́рными добродѣ́тельми, бг҃оно́се, всю̀ дꙋ́шꙋ просвѣти́лъ є҆сѝ дх҃омъ. Тѣ́мъ преше́лъ є҆сѝ къ невече́рнемꙋ свѣ́тꙋ, разрѣша́ѧ страсте́й на́шихъ тє́мныѧ ѻ҆́блаки, па́мѧть твою̀ при́снѡ творѧ́щихъ се́рдца пра́востїю.

<rubric>Сла́ва, и҆ ны́нѣ, бг҃оро́диченъ:</rubric>

<red>Н</red>ечи́стыхъ пѡ́мыслъ мои́хъ мно́жество, и҆ безмѣ́стныхъ мы́слей ѡ҆бꙋрєва́нїѧ, кто̀ и҆зрещѝ мо́жетъ, всенепоро́чнаѧ; настоѧ̑нїѧ же безпло́тныхъ вра̑гъ мои́хъ кто̀ и҆сповѣ́сть, и҆ си́хъ ѕло́бꙋ; но твое́ю мольбо́ю, бл҃га́ѧ, си́хъ мнѣ̀ всѣ́хъ и҆збавле́нїе да́рꙋй.

## Пѣ́снь д҃.

<rubric class="inline">І҆рмо́съ:</rubric> <irmos><red>С</red>ѣдѧ́й въ сла́вѣ на прⷭ҇то́лѣ бжⷭ҇тва̀, во ѻ҆́блацѣ ле́гцѣ прїи́де і҆и҃съ пребжⷭ҇твенный, нетлѣ́нною дла́нїю, и҆ спасѐ зовꙋ́щыѧ: сла́ва, хрⷭ҇тѐ, си́лѣ твое́й.</irmos>

<red>С</red>толпꙋ̀, бг҃оно́се, согражда́емꙋ непоколе́блемою дꙋше́ю са́мсѧ пре́далъ є҆сѝ, бꙋ́дꙋщꙋю жи́знь предзрѧ̀, є҆ѧ́же ѹ҆лꙋчи́ти жела́ѧ, ꙗ҆́кѡ хра́бръ во́инъ.

<red>Л</red>а́ѵры честны́ѧ дости́глъ є҆сѝ, мꙋ́дре, возвы́сивсѧ смире́нїемъ, верхѝ де́мѡнскїѧ смири́лъ є҆сѝ и҆ въ не́й до́блествовалъ є҆сѝ, сла́ва мона́хѡвъ и҆ ѹ҆твержде́нїе.

<red>М</red>оли́твами и҆ посто́мъ воѡрꙋжи́всѧ, и҆ стра́хомъ себѐ ѹ҆мертви́въ гдⷭ҇нимъ, блаже́нне, ѿстꙋ́пника и҆зсѣка́еши неви́димаго ѕмі́ѧ, ѻ҆́ч҃е, побѣ́дникъ бы́лъ є҆сѝ.

<red>В</red>е́сь бжⷭ҇твеннымъ дх҃омъ разже́нъ бы́въ, ѻ҆́ч҃е, трꙋды̀ под̾ѧ́лъ є҆сѝ на мнѡ́га лѣ̑та, въ хлѣви́нѣ ѹ҆́зцѣ терпѧ̀, взыска́ѧ гдⷭ҇а, благода́тїю тѧ̀ бжⷭ҇твенною ѹ҆крѣплѧ́ющаго.

<rubric class="inline">Бг҃оро́диченъ:</rubric> <red>Н</red>а прⷭ҇то́лѣ высо́цѣ стра́шнѡ сѣдѧ́й, на мт҃рнюю рꙋкꙋ̀ млⷣнецъ бы́въ сѣди́тъ, низпа́дшїй ѻ҆́бразъ возводѧ̀ и҆ ѡ҆боже́нїе сꙋ́щымъ подава́ѧ.

## И҆́нъ.

<rubric class="inline">І҆рмо́съ:</rubric> <irmos><red>П</red>рⷪ҇ро́къ а҆ввакꙋ́мъ ѹ҆́мныма ѻ҆чи́ма прови́дѣ, гдⷭ҇и, прише́ствїе твоѐ, тѣ́мъ и҆ вопїѧ́ше: ѿ ю҆́га прїи́детъ бг҃ъ. Сла́ва си́лѣ твое́й, сла́ва снизхожде́нїю твоемꙋ̀.</irmos>

<red>П</red>ри́снѡ и҆мѣ́лъ є҆сѝ къ бг҃ꙋ моли́твенника, дꙋхо́внаго твоего̀ наста́вника, ꙗ҆́коже втора́го мѡѷсе́а, и҆зве́дшаго и҆зъ є҆гѵ́пта дре́внѧго і҆и҃лѧ, наꙋча́юща тѧ̀ воспѣва́ти: сла́ва си́лѣ твое́й, гдⷭ҇и.

<red>Н</red>е довлѣ̀ тебѣ̀, прпⷣбне, многотрꙋ́дное пребыва́нїе, желѣ̑за тѧ̑жкаѧ на сѧ̀ возлага́еши, и҆ трꙋды̀ къ трꙋдѡ́мъ прилага́еши, вопїѧ̀ хрⷭ҇тꙋ̀: сла́ва си́лѣ твое́й, гдⷭ҇и.

<red>Ш</red>є́ствїѧ нб҃сѝ ꙗ҆влѧ́ѧ, сто́лпъ воздрꙋзи́лъ є҆сѝ, и҆ ѿ сегѡ̀ стезю̀ въ моли́твенный хра́мъ и҆скопа́лъ є҆сѝ, и҆дѣ́же прилѣ́жнѡ вопїѧ̀ хрⷭ҇тꙋ̀: сла́ва си́лѣ твое́й, гдⷭ҇и.

<rubric class="inline">Бг҃оро́диченъ:</rubric> <red>В</red>озста́ви мѧ̀ ни́зꙋ лежа́щаго моли́твами твои́ми, пречⷭ҇таѧ, и҆ на покаѧ́нїѧ стєзѝ наста́ви, да возбнꙋ́въ ѿ глꙋбины̀ неча́ѧнїѧ, ѹ҆зрю̀ свѣ́тъ бг҃оразꙋ́мїѧ, и҆ воспою̀ застꙋпле́нїе твоѐ, препѣ́таѧ.

## Пѣ́снь є҃.

<rubric class="inline">І҆рмо́съ:</rubric> <irmos><red>Ѹ҆</red>жасо́шасѧ всѧ́чєскаѧ ѡ҆ бж҃е́ственнѣй сла́вѣ твое́й: ты́ бо, неискꙋсобра́чнаѧ дв҃о, и҆мѣ́ла є҆сѝ во ѹ҆тро́бѣ надъ всѣ́ми бг҃а, и҆ родила̀ є҆сѝ безлѣ́тнаго сн҃а, всѣ̑мъ воспѣва́ющымъ тѧ̀ ми́ръ подава́ющаѧ.</irmos>

<red>Х</red>оди́лъ є҆сѝ, прпⷣбне, по ѹ҆́зкомꙋ пꙋтѝ, бжⷭ҇твенными восхождє́нїи се́рдца распространѧ́ѧсѧ, и҆ прича́стїемъ ѡ҆божа́ѧсѧ, всемꙋ́дре. Тѣ́мъ бы́лъ є҆сѝ мона́хѡмъ свѣ́тлость.

<red>Ѻ҆́</red>ко ѡ҆чи́стившꙋ ѹ҆́мное, прпⷣбне, бл҃года́ть даде́сѧ тебѣ̀ а҆́ки прⷪ҇ро́кꙋ, є҆́же прє́днѧѧ предзрѣ́ти, и҆ предглаго́лати ꙗ҆́кѡ сꙋ̑щаѧ, да̑льнѧѧ и҆ безвѣ̑стнаѧ.

<red>Б</red>олѣ́знь ѡ҆блегчи́ ми грѣхѡ́въ и҆ скорбе́й, и҆ преста́ви се́рдца моегѡ̀ болѣ̑зни, и҆ согрѣше́нїй разрѣше́нїе да́рꙋй, благодѣ́телѧ бг҃а и҆мѣ́ѧ, послꙋ́шающаго честны́хъ твои́хъ моли́твъ.

<rubric class="inline">Бг҃оро́диченъ:</rubric> <red>Ѹ҆</red>ма̀ моегѡ̀ и҆сцѣлѝ превраще́нїе, пречⷭ҇таѧ, ѹ҆врачꙋ́й стра̑сти дꙋшѝ моеѧ̀, и҆ лѣ́ностнꙋю тмꙋ̀ ѿженѝ, ꙗ҆́кѡ да хвала́ми тѧ̀ при́снѡ ѹ҆блажа́емъ, всенепоро́чнаѧ.

## И҆́нъ.

<rubric class="inline">І҆рмо́съ:</rubric> <irmos><red>Г</red>дⷭ҇и бж҃е на́шъ, ми́ръ да́ждь на́мъ, гдⷭ҇и бж҃е на́шъ, стѧжи́ ны, гдⷭ҇и, ра́звѣ тебє̀, и҆но́гѡ не вѣ́мы, и҆́мѧ твоѐ и҆менꙋ́емъ.</irmos>

<red>П</red>ѣ̑нїѧ соверша́ѧ и҆сходѧ̀ въ нощѝ ѿ столпа̀, два̀ и҆сто́чника и҆скопа́лъ є҆сѝ, ѿ ни́хже и҆ до ны́нѣ съ вѣ́рою почерпа́юще, прїе́млютъ благода́ть и҆сцѣле́нїй.

<red>С</red>опе́рникъ прелꙋка́вый, а҆́ки ѕмі́й превели́къ, посредѣ̀ ке́ллїи твоеѧ̀ и҆зы́де, ѹ҆страша́ѧ тѧ̀: ты́ же сего̀, бл҃же́нне, попра́лъ є҆сѝ, и҆ безъ вѣ́сти моли́твою до конца̀ сотвори́лъ є҆сѝ.

<red>Н</red>едꙋ́гъ ѡ҆слабле́нїѧ ѹ҆дѡ́въ и҆мѣ́ѧ благочести́вый мїхаи́лъ, кнѧже́нїе тогда̀ содержа́й во гра́дѣ черни́говѣ, моли́твами твои́ми и҆сцѣле́нїе полꙋчѝ.

<rubric class="inline">Бг҃оро́диченъ:</rubric> <red>Х</red>рⷭ҇та̀ і҆и҃са ро́ждшаѧ пречⷭ҇таѧ, сего̀ молѝ при́снѡ, и҆зба́вити ѿ бѣ́дъ рабы̑ твоѧ̑, вѣ́рою и҆́мѧ твоѐ призыва́ющыѧ: ра́звѣ бо тебє̀, влⷣчце, и҆но́гѡ застꙋпле́нїѧ не и҆́мамы.

## Пѣ́снь ѕ҃.

<rubric class="inline">І҆рмо́съ:</rubric> <irmos><red>Б</red>ж҃е́ственное сїѐ и҆ всечестно́е соверша́юще пра́зднество, бг҃омꙋ́дрїи, бг҃ома́тере, прїиди́те, рꙋка́ми воспле́щимъ, ѿ неѧ̀ ро́ждшагосѧ бг҃а сла́вимъ.</irmos>

<red>Ѹ҆</red>мертви́лъ є҆сѝ стра̑сти тѣлє́сныѧ, ꙗ҆́кѡ дре́во ви́дѣсѧ высокове́рхо, плоды̀ чꙋде́съ приносѧ̀, нїки́то бг҃облаже́нне.

<red>И҆́</red>же безчи́слєннымъ болѣ́знемъ прибли́жихсѧ, тѣ́ломъ не́мощенъ пребы́въ, прпⷣбне. Тѣ́мъ зовꙋ́ ти вѣ́рою: болѣ̑зни ѹ҆ста́ви се́рдца моегѡ̀.

<red>Ѿ</red> дꙋше́вныхъ не́мощей, ѻ҆́ч҃е, коле́блемыхъ, вѣ́рою тѧ̀ призыва́ющихъ ны́нѣ посѣтѝ, моли́твами твои́ми, ꙗ҆̀же къ бг҃ꙋ, ꙗ҆́кѡ да благоче́стнѡ тѧ̀ сла́вимъ.

<rubric class="inline">Бг҃оро́диченъ:</rubric> <red>Є҆</red>ди́на помо́щнице, помози́ ми погиба́ющꙋ, и҆ рꙋ́кꙋ мѝ прострѝ, и҆ ко приста́нищꙋ наведѝ покаѧ́нїѧ, дв҃о бг҃ора́дованнаѧ.

## И҆́нъ.

<rubric class="inline">І҆рмо́съ:</rubric> <irmos><red>Ꙗ҆́</red>кѡ во́ды морскі̑ѧ, чл҃вѣколю́бче, волна́ми жите́йскими ѡ҆бꙋрева́юсѧ. Тѣ́мже, ꙗ҆́кѡ і҆ѡ́на, та́кѡ вопїю́ ти: возведѝ ѿ тлѝ живо́тъ мо́й, бл҃гоꙋтро́бне гдⷭ҇и.</irmos>

<red>П</red>реди́вно бы́сть чꙋ́до, є҆ще́ бо держа́вномꙋ мїхаи́лꙋ ни ѻ҆би́тели дости́гшꙋ, ни столпа̀ ви́дѣвшꙋ, то́кмѡ же́злъ тво́й въ рꙋ́цѣ прїи́мъ, и҆ ѡ҆ се́мъ ѹ҆крѣпи́всѧ, и҆сцѣле́нїе полꙋчѝ, и҆ прїи́де во ѻ҆би́тель твою̀ здра́въ.

<red>Р</red>а́достнѡ благочести́вый мїхаи́лъ кнѧ́зь, прїе́млѧ ѿ тебє̀ благослове́нїе, са́мъ тебѣ̀ и҆сповѣ́да, ка́кѡ велїа́ръ во ѻ҆́бразѣ чернца̀, двакра́ты поносѝ тебѐ, сказꙋ́ѧ тебѐ ѿ житїѧ̀ сегѡ̀ ѿше́дша.

<red>Д</red>ержа́вный мїхаи́лъ кнѧ́зь доше́дъ мѣ́ста, и҆дѣ́же и҆сцѣле́нїе полꙋчѝ, повелѣ̀ водрꙋзи́ти честны́й крⷭ҇тъ въ сла́вꙋ бг҃ꙋ, и҆ въ па́мѧть чꙋдесѝ преди́внагѡ ѻ҆тца̀.

<rubric class="inline">Бг҃оро́диченъ:</rubric> <red>В</red>сѐ вре́мѧ живота̀ моегѡ̀ во страсте́хъ и҆зжи́хъ, и҆ ны́нѣ молє́нїѧ приноша́ю тѝ, пречⷭ҇таѧ: разрѣше́нїе, пода́ждь мѝ, всепѣ́таѧ, и҆ вѣ́чнагѡ мѧ̀ и҆зба́ви ѡ҆сꙋжде́нїѧ: ты́ бо мі́рꙋ бл҃га́ѧ помо́щница.

<rubric>Конда́къ, гла́съ и҃.</rubric>

<red>Х</red>рⷭ҇та̀ ра́ди ѿ твои́хъ рабѡ́въ нꙋ́жднꙋю сме́рть претерпѣ́лъ є҆сѝ: и҆ вѣне́цъ нетлѣ́нїѧ ѿ негѡ̀ воспрїѧ́лъ є҆сѝ: приходѧ́щымъ же съ вѣ́рою ѿ чⷭ҇тна́гѡ твоегѡ̀ гро́ба подае́ши цѣльбы̑, ѽ нїки́то прпⷣбне, моли́твенниче ѡ҆ дꙋша́хъ на́шихъ.

<rubric class="inline">І҆́косъ:</rubric> <red>З</red>емны́й а҆́гг҃лъ, небе́сный человѣ́къ бы́лъ є҆сѝ, прпⷣбне, посто́мъ и҆ бдѣ́нїемъ дꙋ́шꙋ просвѣти́въ, а҆лка́нїемъ и҆ жа́ждею, и҆ на землѝ лега́нїемъ бг҃ꙋ ѹ҆годи́лъ є҆сѝ, и҆ всѧ́кꙋ добродѣ́тель мона́шескагѡ житїѧ̀ и҆спра́вилъ є҆сѝ: къ си́мже и҆ нꙋ́жднꙋю сме́рть ѿ твои́хъ рабѡ́въ воспрїи́мъ, возше́лъ є҆сѝ къ жела́емомꙋ хрⷭ҇тꙋ̀ ра́дꙋѧсѧ, ѽ нїки́то прпⷣбне, моли́твенниче ѡ҆ дꙋша́хъ на́шихъ.

## Пѣ́снь з҃.

<rubric class="inline">І҆рмо́съ:</rubric> <irmos><red>Н</red>е послꙋжи́ша тва́ри бг҃омꙋ́дрїи па́че созда́вшагѡ, но ѻ҆́гненное преще́нїе мꙋ́жески попра́вше, ра́довахꙋсѧ пою́ще: препѣ́тый ѻ҆ц҃є́въ гдⷭ҇ь и҆ бг҃ъ, благослове́нъ є҆сѝ.</irmos>

<red>С</red>е́рдце твоѐ трⷪ҇ческое жили́ще содѣ́лавъ, трѝ кресты̀ и҆ тѧ̑жкаѧ желѣ̑за, нїки́то, на себѣ̀ поне́съ, ѿ ни́хже бж҃е́ственною бл҃года́тїю цѣльбы̑ и҆стека́ютъ, на просвѣще́нїе и҆ ѡ҆чище́нїе вѣ́рнѡ притека́ющымъ тѝ.

<red>Д</red>ꙋша̀ твоѧ̀ свѣтозаре́нїемъ бжⷭ҇твеннагѡ дх҃а сїѧ́ющи при́снѡ, дꙋ́шы ви́дѧше притека́ющихъ тѝ вѣ́рою свѣ́тлѡ, бл҃же́нне, прⷪ҇ро́ческими проречє́нїи: тѣ́мъ тѧ̀ ѹ҆блажа́емъ.

<red>Н</red>едꙋ́гѡвъ трꙋжда́ющихъ, блаже́нне, дꙋ́шы и҆ тѣлеса̀, твои́ми свѧты́ми моли́твами вско́рѣ и҆змѣнѝ, и҆ пѣ́ти сотворѝ: препѣ́тый ѻ҆тцє́въ гдⷭ҇ь и҆ бг҃ъ, бл҃гослове́нъ є҆сѝ.

<rubric class="inline">Бг҃оро́диченъ:</rubric> <red>Н</red>епремѣ́ннаго ро́ждши, є҆ди́на бг҃ора́дованнаѧ, десни́цею є҆гѡ̀, чⷭ҇таѧ, премѣни́ти мѝ ѹ҆́мъ на лꙋ́чшее молю́тисѧ, лю́тѣ превраща́емый жите́йскими ѹ҆пражднє́нїи.

## И҆́нъ.

<rubric class="inline">І҆рмо́съ:</rubric> <irmos><red>Ѿ</red> і҆ꙋде́и доше́дше ѻ҆́троцы въ вавѷлѡ́нѣ и҆ногда̀, вѣ́рою трⷪ҇ческою пла́мень пе́щный попра́ша, пою́ще: ѻ҆ц҃є́въ бж҃е, бл҃гослове́нъ є҆сѝ.</irmos>

<red>Н</red>е ржа̀ покры̀ тѧ̑жкаѧ ѻ҆́на желѣ̑за, но трꙋды̀ твоѧ̑ и҆ по́ты си́хъ просвѣти́ша, и҆ ꙗ҆́кѡ зла́то блеща́хꙋсѧ: любве́ же ра́ди гдⷭ҇ни, не чꙋ́лъ є҆сѝ си́хъ на тѣлесѝ твое́мъ, ѹ҆се́рднѡ вопїѧ̀: ѻ҆тє́цъ на́шихъ бж҃е, бл҃гослове́нъ є҆сѝ.

<red>М</red>ꙋ́тнїи ѹ҆мо́мъ ѹ҆бі̑йцы, зрѧ́ще блиста́нїе ѻ҆́но на тѣлесѝ твое́мъ, мнѧ́ще мно́жество зла́та носѧ́щꙋ тѝ, ѡ҆ ѹ҆бі́йствѣ твое́мъ ѹ҆мы́слиша. Ты́ же ѿ си́хъ, прпⷣбне, нꙋ́жднꙋю сме́рть воспрїѧ́лъ є҆сѝ, вопїѧ̀ хрⷭ҇тꙋ̀, ѻ҆тє́цъ на́шихъ бж҃е, благослове́нъ є҆сѝ.

<red>Ѡ҆</red>брѣто́ша во вре́мѧ ѹ҆́треннѧгѡ клепа́нїѧ честно́е тѣ́ло твоѐ те́пло лежа́що, дꙋ́шꙋ же ѿше́дшꙋ ко гдⷭ҇ꙋ. Ѻ҆би́тєли же и҆спо́лншисѧ благово́нїѧ, всѝ возопи́ша со слеза́ми: ѻ҆тє́цъ на́шихъ бж҃е, благослове́нъ є҆сѝ.

<rubric class="inline">Бг҃оро́диченъ:</rubric> <red>Ц</red>р҃ковь ѡ҆свѧще́на бг҃ꙋ бы́вши, марі́е бг҃ороди́тельнице, сего̀ молѝ, ꙗ҆́кѡ чл҃вѣколю́бца, чⷭ҇таѧ, ѹ҆ще́дрити лю́ди согрѣши́вшыѧ, и҆ спастѝ ѿ бѣ́дъ лю́тыхъ, и҆ страсте́й треволне́нїѧ.

## Пѣ́снь и҃.

<rubric class="inline">І҆рмо́съ:</rubric> <irmos><red>Ѻ҆́</red>троки бл҃гочести̑выѧ въ пещѝ ржⷭ҇тво̀ бг҃оро́дичо спасло̀ є҆́сть, тогда̀ ѹ҆́бѡ ѡ҆бразꙋ́емое, ны́нѣ же дѣ́йствꙋемое, вселе́ннꙋю всю̀ воздвиза́етъ пѣ́ти тебѣ̀: гдⷭ҇а по́йте, дѣла̀, и҆ превозноси́те є҆го̀ во всѧ̑ вѣ́ки.</irmos>

<red>С</red>тоѧ̀ на столпѣ̀ вы́спрь, ꙗ҆́кѡ на свѣ́щницѣ свѣща̀, прпⷣбне, свѣтѧ́щи, всѣ̑мъ ра́зꙋмы вѣ̑рнымъ просвѣща́ѧ, пока́зовалъ є҆сѝ до́брѣ, словесы̀ и҆ дѣѧ́нїи стезю̀ живота̀, и҆ возводи́лъ є҆сѝ сїѧ̑ бжⷭ҇твеннымъ смы́сломъ къ высотѣ̀ безстра́стїѧ.

<red>Ѹ҆́</red>мъ безстра́стїемъ ѡ҆чи́щь, бесѣ́довалъ є҆сѝ ко гдⷭ҇ꙋ вседержи́телю: ѿ негѡ́же неизречє́ннаѧ, прпⷣбне, навыка́ѧ, прⷪ҇ро́чески предглаго́лалъ є҆сѝ, просвѣща́ѧ дꙋ́шы, ꙗ҆́кѡ вели́кїй, преблаже́нне, прⷪ҇ро́къ: тѣ́мъ тѧ̀ согла́снѡ вѣ́рою воспѣва́емъ.

<red>Н</red>аидо́ша мѝ ра̑ны тѧ̑жкїѧ, и҆ недꙋ́зи ча́стѡ трꙋжда́ютъ: тѣ́хъ мѧ̀ и҆змѣнѝ, ѻ҆́ч҃е, молю́тисѧ, ꙗ҆́кѡ ѿ бг҃а прїи́мъ, нїки́то, бл҃года́ть, и҆сцѣлѧ́ти стра̑сти, и҆ болѣ̑зни ѡ҆блегча́ти.

<rubric class="inline">Трⷪ҇ченъ:</rubric> <red>С</red>о всѣ́ми го́рними вѡ́инствы, ѻ҆ц҃а̀ и҆ сн҃а и҆ ст҃а́го дх҃а, трⷪ҇цꙋ нераздѣ́льнꙋ, несозда́нно бжⷭ҇тво̀ пѣсносло́вѧще, ст҃ъ, ст҃ъ, ст҃ъ, возопїе́мъ ра́достнѡ, є҆ди́на вла́сть, нача́ло и҆ црⷭ҇тво.

<rubric class="inline">Бг҃оро́диченъ:</rubric> <red>И҆́</red>же всѣ́ми непристꙋ́пенъ сы́й зижди́тель, го́рними, ѻ҆трокови́це, чи́нми всели́сѧ въ ложесна̀ твоѧ̀, неѡпа́льнꙋ соблюде́ тѧ, и҆ по ржⷭ҇твѣ̀ нетлѣ́ннꙋ. Є҆мꙋ́же ны́нѣ при́снѡ пое́мъ: гдⷭ҇а воспѣва́йте дѣла̀, и҆ превозноси́те є҆го̀ во всѧ̑ вѣ́ки.

## И҆́нъ.

<rubric class="inline">І҆рмо́съ:</rubric> <irmos><red>П</red>окрыва́ѧй вода́ми превы́спрєннѧѧ своѧ̑, полага́ѧй мо́рю предѣ́лъ песо́къ, и҆ содержа́й всѧ̑, тѧ̀ пое́тъ со́лнце, тѧ̀ сла́витъ лꙋна̀, тебѣ̀ прино́ситъ пѣ́снь всѧ̀ тва́рь, ꙗ҆́кѡ содѣ́телю всѣ́хъ во вѣ́ки.</irmos>

<red>Н</red>еразꙋ́мнїи ѻ҆́ни ѹ҆бі́йцы жела́емагѡ зла́та не полꙋчи́ша, честны̑ѧ же вери̑ги въ рѣкꙋ̀ во́лгꙋ вверго́ша, и҆ пресвѣ̑тлымъ лꙋча́мъ надъ ни́ми въ нощѝ ꙗ҆́вльшымсѧ, ꙗ҆́кѡ и҆ ве́сь гра́дъ ꙗ҆росла́вль ѡ҆сїѧ́вшымъ.

<red>К</red>ресты̀ трѝ, и҆ вери̑ги тѧ́жки, верхꙋ̀ воды̀ пла́вающе ѡ҆брѣто́шасѧ, и҆ си́хъ бг҃олюби́вїи взе́мше, во гра́дъ ꙗ҆росла́вль внесо́ша: и҆ мно́зи разли́чными недꙋ́ги ѡ҆держи́мїи и҆сцѣле́нїе ѿ си́хъ полꙋчи́ша.

<red>Т</red>ы̀ са́мъ, прпⷣбне, ѡ҆брѣ́тшемꙋ ꙗ҆ви́всѧ, трѝ кресты̀, ре́клъ є҆сѝ, и҆ тѧ̑жкаѧ желѣ̑за, по́честь трꙋдѡ́въ мои́хъ, ско́рѡ положе́ни да бꙋ́дꙋтъ на гро́бѣ мое́мъ: ѻ҆́нъ же стра́хомъ и҆ ра́достїю ѡ҆держи́мъ бѣ̀, по словесѝ твоемꙋ̀ та́кѡ сотворѝ.

<rubric class="inline">Бг҃оро́диченъ:</rubric> <red>Т</red>воѧ̑ ми́лѡсти на мнѣ̀ ѹ҆диви́вши, чⷭ҇таѧ, ѹ҆ѧ́звеннꙋю дꙋ́шꙋ мою̀ и҆сцѣлѝ, и҆ бꙋ́дꙋщагѡ мꙋче́нїѧ и҆зба́ви, и҆ црⷭ҇твїѧ сн҃а твоегѡ̀ сподо́би мѧ̀.

## Пѣ́снь ѳ҃.

<rubric class="inline">І҆рмо́съ:</rubric> <irmos><red>В</red>сѧ́къ земноро́дный да взыгра́етсѧ дх҃омъ просвѣща́емь, да торжествꙋ́етъ же безпло́тныхъ ѹ҆мѡ́въ є҆стество̀, почита́ющее сщ҃е́нное торжество̀ бг҃ома́тере, и҆ да вопїе́тъ: ра́дꙋйсѧ, всебл҃же́ннаѧ бцⷣе, чи́стаѧ приснодв҃о.</irmos>

<red>В</red>оздвиза́ѧ рꙋ́ки твоѧ̀ къ бг҃ꙋ моли́лсѧ є҆сѝ, крѣпѧ̀ ѹ҆́мъ тво́й, ѹ҆держа́ти ѿ страсте́й, а҆́ки а҆́гг҃лъ въ тѣлесѝ, ѻ҆́ч҃е, ты̀ бы́лъ є҆сѝ. Тѣ́мъ со а҆́гг҃лы всегда̀ на нб҃сѣ́хъ живе́ши, сла́вномꙋ прⷭ҇то́лꙋ предстоѧ̀ свѣ́та невече́рнѧгѡ и҆сполнѧ́емь.

<red>Ꙗ҆́</red>кѡ на небесѝ въ хлѣви́нѣ ѹ҆́зцѣ пожи́лъ є҆сѝ, прпⷣбне: тѣ́мъ тѝ ѹ҆мири́шасѧ ди́внїи ѕвѣ́рїе, покори́вшемꙋ стра̑сти тѣлє́сныѧ и҆ ѕлостремлє́нїѧ, нїки́то препⷣбне. Сегѡ̀ ра́ди вѣ́рою тѧ̀ почита́емъ.

<red>Т</red>воѧ̑ чєстны́ѧ и҆ свѧты́ѧ мо́щы во гро́бѣ лежа́ще, погрꙋжа́ютъ недꙋ́ги, и҆ попалѧ́ютъ толпы̑ де́мѡнскїѧ всегда̀, преподо́бне нїки́то, бжⷭ҇твенною благода́тїю, и҆ и҆сточа́ютъ всѣ̑мъ и҆сцѣлє́нїѧ, вѣ́рнѡ тѧ̀ блажа́щымъ.

<red>Ѹ҆</red>жѐ къ бг҃ꙋ приближа́ѧсѧ ꙗ҆́снѣ и҆ чи́стѣ, помѧнѝ вѣ́рою тѧ̀, нїки́то, помина́ющихъ, грѣхѡ́въ ѡ҆ставле́нїе на́мъ и҆спросѝ, и҆ недꙋ́гѡвъ всѣ́хъ и҆збавле́нїе, и҆ бж҃їѧ црⷭ҇тва селе́нїе.

<rubric class="inline">Бг҃оро́диченъ:</rubric> <red>С</red>вѣ́томъ мѧ̀ ѡ҆зарѝ твои́мъ, непоро́чнаѧ, ро́ждшаѧ свѣ́тъ непристꙋ́пный: разженѝ ѻ҆́блакъ страсте́й дꙋшѝ моеѧ̀ и҆ ѿ тмы̀ и҆змѝ, молю́тисѧ, и҆ бжⷭ҇твеннагѡ спасе́нїѧ сподо́би, чⷭ҇таѧ, є҆ди́на приснодв҃а.

## И҆́нъ.

<rubric class="inline">І҆рмо́съ:</rubric> <irmos><red>Т</red>ѧ̀ неискꙋсобра́чнꙋю мт҃рь бг҃а вы́шнѧгѡ, тѧ̀ па́че ѹ҆ма̀ ро́ждшꙋю сло́вомъ вои́стиннꙋ бг҃а, вы́шшꙋю пречⷭ҇тыхъ си́лъ, немо́лчными славословлє́нїи велича́емъ.</irmos>

<red>М</red>олѝ за ны̀, ѻ҆́ч҃е прпⷣбне, держа́вный вопїѧ́ше, и҆ и҆спросѝ мі́рꙋ ми́ръ, на́мъ же здра́вїе, и҆ на врагѝ ѡ҆долѣ́нїе: тебе́ бо моли́твенника те́пла ко влⷣцѣ предлага́емъ.

<red>Р</red>а́кꙋ твою̀ лобыза́юще ца́рїе благочести́вїи, ѹ҆ми́льнѡ глаго́лютъ: и҆спросѝ ѹ҆ хрⷭ҇та̀, прпⷣбне, на́мъ же и҆ ча́дѡмъ на́шымъ здра́вїе и҆ спасе́нїе и҆ ве́лїю ми́лость.

<red>К</red>ꙋ́пнѡ за ѻ҆те́чество и҆ ст҃и́телей, и҆ за всѧ̑ правосла̑вныѧ моли́сѧ, прпⷣбне: да всѝ па́мѧть твою̀ свѣ́тлѡ пра́зднꙋюще въ пѣ́снехъ хрⷭ҇та̀ велича́емъ.

<rubric class="inline">Бг҃оро́диченъ:</rubric> <red>Л</red>ьва̀ рыка́ющаго на мѧ̀ ѹ҆ти́ши, пречⷭ҇таѧ, мене́ же цѣльбы̀ бжⷭ҇твенныѧ сподо́би: да ѹ҆зрю̀ свѣ́тъ бг҃оразꙋ́мїѧ, и҆ ра́достнѡ воспою̀ ржⷭ҇тво̀ твоѐ, бцⷣе.

<rubric>Свѣти́ленъ.</rubric>

<red>В</red>сѧ̑ житїѧ̑ ѡ҆ста́вль, хрⷭ҇та̀ приѡбрѣ́лъ є҆сѝ, трꙋдополо́жнѡ пожи́въ, и҆ сме́рть нꙋ́жднꙋю воспрїѧ́тъ. Тѣ́мъ па́мѧть твою̀, нїки́то, почита́емъ. <rubric class="inline">Два́жды.</rubric>

<rubric>Сла́ва, и҆ ны́нѣ, бг҃оро́диченъ:</rubric>

<red>Б</red>г҃а на́мъ, пречⷭ҇таѧ, родила̀ є҆сѝ, и҆ всѝ прароди́тельныѧ клѧ́твы и҆зба́вльшесѧ, воспѣва́емъ тѧ̀, препѣ́таѧ.

<rubric>На хвали́техъ стїхи̑ры на д҃. Гла́съ и҃.</rubric>

<podoben>Подо́бенъ: <incipit><red>Ѽ</red> пресла́внагѡ чꙋдесѐ!:</incipit></podoben>

<red>Ѽ</red> пресла́внагѡ чꙋдесѐ! Ка́кѡ премѣни́сѧ ра́зꙋмъ тво́й ѿ сꙋеты̀ мі́ра на благоче́стїе; смире́нъ и҆ цѣломꙋ́дръ показа́сѧ мона́хѡмъ наста́вникъ ко спасе́нїю, по́стникѡвъ похвала̀, молча́льникѡвъ ѹ҆добре́нїе. Тѣ́мже любо́вїю па́мѧть твою̀, нїки́то прпⷣбне, ѹ҆блажа́емъ. <rubric class="inline">Два́жды.</rubric>

<red>М</red>оли́твенникъ къ бг҃ꙋ крѣ́покъ бы́лъ є҆сѝ, чистоты̀ рачи́тель, цѣломꙋ́дрїѧ ѻ҆́бразъ, терпѣ́нїѧ сто́лпъ: а҆́гг҃льски на землѝ пожи́лъ є҆сѝ, и҆ ꙗ҆́кѡ ѕвѣзда̀ пресвѣ́тлаѧ показа́лсѧ є҆сѝ, и҆ бы́лъ є҆сѝ мнѡ́гимъ во́ждь ко спасе́нїю. Тѣ́мже любе́знѡ па́мѧть твою̀, нїки́то прпⷣбне, восхвалѧ́емъ.

<red>Ѻ҆́</red>бразомъ а҆гг҃лолѣ́пенъ показа́лсѧ є҆сѝ, сѣди́на честна̀ посто́мъ ѹ҆кра́шена, воздержа́нїемъ сїѧ́ѧ, братолю́бїемъ цвѣты́й, кро́токъ взо́ромъ, и҆ ти́хъ хожде́нїемъ, и҆ ѹ҆миле́нъ видѣ́нїемъ, и҆ смире́нъ се́рдцемъ, высо́къ добродѣ́тельнымъ житїе́мъ. Тѣ́мже любо́вїю па́мѧть твою̀, нїки́то прпⷣбне, ѹ҆блажа́емъ.

<rubric>Сла́ва, гла́съ то́йже. Самогла́сенъ:</rubric>

<red>П</red>рпⷣбне ѻ҆́ч҃е нїки́то, въ мона́шествѣ пожи́лъ є҆сѝ непоро́чнѡ, и҆ благоꙋго́днѡ гдⷭ҇еви, и҆ є҆ли́кѡ трꙋдополо́жнѡ нача́лъ є҆сѝ, и҆зрѧ́днѡ и҆ чꙋ́днѡ сконча́лъ є҆сѝ, и҆ всесоверше́ннѡ во стра́сѣ бж҃їи, и҆ чꙋде́съ дарова́нїй сподо́билсѧ є҆сѝ, є҆́же и҆сцѣлѧ́ти недꙋ́ги разли̑чныѧ, и҆ прогонѧ́ти дꙋ́хи лꙋка̑выѧ. Тѣ́мъ па́мѧть твою̀ почита́емъ, досточꙋ́дне.

<rubric>И҆ ны́нѣ, бг҃оро́диченъ.</rubric>

<rubric>Славосло́вїе вели́кое, и҆ ѿпꙋ́стъ.</rubric>
