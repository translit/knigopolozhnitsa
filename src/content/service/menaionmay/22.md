---
title: "Ма́їа є҃і"
navigation:
  key: service-menaionmay-22
  title: "Ма́їа є҃і"
  parent: service-menaionmay
  order: 22
type: "service"
---

# Ма́їа є҃і.

<rubric>И҆́же во ст҃ы́хъ ѻ҆ц҃а̀ на́шегѡ и҆са́їи є҆пⷭ҇кпа, росто́вскагѡ чꙋдотво́рца.</rubric>



<rubric>Ве́черъ, <incipit><red>Б</red>лаже́нъ мꙋ́жъ:</incipit> а҃-й а҆нтїфѡ́нъ. На <incipit><red>Г</red>дⷭ҇и, воззва́хъ:</incipit> стїхи̑ры гла́съ д҃.</rubric>

<podoben>Подо́бенъ: <incipit><red>Ꙗ҆́</red>кѡ до́блѧ:</incipit></podoben>

<red>Ꙗ҆́</red>кѡ до́блѧ во ст҃и́телехъ, блаже́ннаго и҆са́їю соше́дшесѧ похва́лимъ дне́сь: ꙗ҆́кѡ бо дрꙋго́е со́лнце пресвѣ́тлое возсїѧ́въ, пречⷭ҇тыѧ цр҃кве бж҃їѧ мт҃ре, ѿгонѧ̀ тмꙋ̀ нече́стїѧ, и҆ просвѣща́ѧ новокрещє́нныѧ лю́ди свѣ́томъ бг҃оразꙋ́мїѧ. Тѣ́мъ и҆ прїѧ́лъ є҆сѝ вѣне́цъ ѿ бг҃а нетлѣ́нный: є҆го́же молѝ, ѿ бѣ́дъ и҆ напа́стей и҆зба́витисѧ, вѣ́рою пою́щымъ всечестнꙋ́ю па́мѧть твою̀.

<red>Д</red>обродѣ́тельными свѣтлостьмѝ просвѣти́сѧ житїѐ твоѐ, и҆ серде́чною пра́востїю, и҆ ра́зꙋмомъ дꙋхо́внымъ, бг҃омꙋ́дре, ѹ҆добрѧ́емь, наꙋчи́лъ є҆сѝ новопросвѣщє́нныѧ лю́ди неподви̑жнымъ бы́ти во хрⷭ҇то́вѣ вѣ́рѣ. Тѣ́мже па́мѧть твою̀ честнꙋ́ю и҆ свѣтоно́снꙋю соверша́емъ, приснопа́мѧтне, любо́вїю тѧ̀ почита́юще.

<red>Р</red>а́зꙋма дꙋхо́внагѡ и҆спо́лнивсѧ, посрами́лъ є҆сѝ врага̀, прельсти́вшаго пра́ѻтца, и҆ сего̀ ѻ҆рꙋ́жїемъ дꙋхо́внымъ сокрꙋши́въ, бг҃онасажде́нный са́дъ цр҃ко́вный ѹ҆че́нїемъ твои́мъ напои́лъ є҆сѝ, и҆ ко хрⷭ҇тꙋ̀ приве́лъ є҆сѝ ꙗ҆́кѡ и҆́стинный дѣ́латель вїногра́да влⷣки твоегѡ̀: є҆го́же молѝ ѡ҆ чтꙋ́щихъ вѣ́рою па́мѧть твою̀.

<rubric>Сла́ва, гла́съ ѕ҃:</rubric>

<red>Т</red>ы̀ є҆сѝ па́стырь до́брый и҆ ѹ҆чи́тель те́плый, ст҃и́телю и҆са́їе, тебѐ всегда̀ похвалѧ́юще, вопїе́мъ тѝ: тобо́ю ѹ҆красѝ бг҃ъ це́рковь мт҃ре своеѧ̀, и҆ тѣ́ло многолѣ́тное твоѐ покрове́нное въ землѝ, нетлѣ́нно ꙗ҆вѝ лю́демъ твои̑мъ. Тѣ́мже моли́сѧ непреста́ннѡ ѡ҆ хва́лѧщихъ тѧ̀, и҆ чтꙋ́щихъ па́мѧть твою̀, просѧ̀ ѡ҆ставле́нїѧ грѣхѡ́въ, и҆ спасе́нїѧ дꙋша́мъ на́шымъ.

<rubric>И҆ ны́нѣ, пра́здника.</rubric>

<rubric>Вхо́дъ. Прокі́менъ днѐ. И҆ чтє́нїѧ г҃.</rubric>

<rubric>При́тчей чте́нїе. (Глава̀ і҃.)</rubric>

<versal>П</versal>а́мѧть пра́веднагѡ съ похвала́ми, и҆ благослове́нїе гдⷭ҇не на главѣ̀ є҆гѡ̀. Блаже́нъ человѣ́къ, и҆́же ѡ҆брѣ́те премꙋ́дрость: и҆ сме́ртенъ, и҆́же ѹ҆вѣ́дѣ ра́зꙋмъ. Лꙋ́чше бо сїю̀ кꙋпова́ти, не́жели зла́та и҆ сребра̀ сокрѡ́вища. Честнѣ́йшаѧ же є҆́сть ка́менїй многоцѣ́нныхъ: все́ же честно́е недосто́йно є҆ѧ̀ є҆́сть. Долгота́ бо дне́й, и҆ лѣ̑та живота̀ въ десни́цѣ є҆ѧ̀: въ шꙋ́ицѣ же є҆ѧ̀ бога́тство и҆ сла́ва: ѿ ѹ҆́стъ є҆ѧ̀ и҆схо́дитъ пра́вда, зако́нъ же и҆ ми́лость на ѧ҆зы́цѣ но́ситъ. Послꙋ́шайте ѹ҆̀бо менє̀, ѽ ча̑да! Честна̑ѧ бо рекꙋ̀: и҆ бл҃же́нъ человѣ́къ, и҆́же пꙋти̑ моѧ̑ сохрани́тъ: и҆схо́ди бо моѝ, и҆схо́ди живота̀, и҆ ѹ҆готовлѧ́етсѧ хотѣ́нїе ѿ гдⷭ҇а. Сегѡ̀ ра́ди молю̀ ва́съ, и҆ предлага́ю мо́й гла́съ сыновѡ́мъ человѣ́чєскимъ: ꙗ҆́кѡ а҆́зъ премꙋ́дрость ѹ҆стро́ихъ, совѣ́тъ и҆ ра́зꙋмъ, и҆ смы́слъ, а҆́зъ призва́хъ. Мо́й совѣ́тъ и҆ ѹ҆твержде́нїе, мо́й ра́зꙋмъ, моѧ́ же крѣ́пость. А҆́зъ менѐ лю́бѧщыѧ люблю̀, и҆́щꙋщїи же менѐ ѡ҆брѧ́щꙋтъ бл҃года́ть. Разꙋмѣ́йте ѹ҆́бѡ, неѕло́бивїи, кова́рство, ненака́заннїи же, прилага́йте сердца̀. Послꙋ́шайте менє̀ и҆ па́ки, честна̑ѧ бо рекꙋ̀: и҆ ѿве́рзꙋ ѿ ѹ҆сте́нъ пра̑ваѧ, ꙗ҆́кѡ и҆́стинѣ поꙋчи́тсѧ горта́нь мо́й, мє́рзски же предо мно́ю ѹ҆стны̀ лжи̑выѧ. Съ пра́вдою всѝ гл҃го́лы ѹ҆́стъ мои́хъ: ничто́же въ ни́хъ стро́потно, нижѐ развраще́нно. Всѧ̑ пра̑ва сꙋ́ть разꙋмѣва́ющымъ, и҆ прѡ́ста ѡ҆брѣта́ющымъ ра́зꙋмъ. Наꙋча́ю бо ва́съ и҆́стинѣ, да бꙋ́детъ ѡ҆ гдⷭ҇ѣ наде́жда ва́ша, и҆ и҆спо́лнитесѧ дх҃а.

<rubric>При́тчей чте́нїе. (Главы̑ і҃ и҆ а҃і.)</rubric>

<versal data-diacritics="true">Ѹ҆</versal>ста̀ првⷣнагѡ ка́плютъ премꙋ́дрость, ѧ҆зы́къ же непрвⷣнагѡ поги́бнетъ. Ѹ҆стнѣ̀ мꙋже́й првⷣныхъ ка́плютъ бл҃года̑ти, ѹ҆ста́ же нечести́выхъ развраща́ютсѧ. Мѣ̑рила льсти̑ваѧ, ме́рзость предъ гдⷭ҇емъ, вѣ́съ же пра́ведный прїѧ́тенъ є҆мꙋ̀. И҆дѣ́же а҆́ще вни́детъ досажде́нїе, та́мѡ и҆ безче́стїе: ѹ҆ста́ же смире́нныхъ поꙋча́ютсѧ премꙋ́дрости. Соверше́нїе пра́выхъ наста́витъ и҆̀хъ, и҆ поползнове́нїе ѿрица́ющихсѧ ѹ҆пасе́тъ и҆̀хъ. Не по́льзꙋютъ и҆мѣ̑нїѧ въ де́нь ꙗ҆́рости, пра́вда же и҆зба́витъ ѿ сме́рти. Ѹ҆́меръ првⷣный, ѡ҆ста́ви раска́ѧнїе: нарꙋ́чна же быва́етъ и҆ посмѣѧ́тельна нечести́выхъ па́гꙋба. Пра́вда непоро́чнагѡ и҆справлѧ́етъ пꙋти̑, въ нече́стїе же па́даетъ непра́вда. Пра́вда мꙋже́й пра́выхъ и҆зба́витъ и҆̀хъ: безсовѣ́тїемъ же плѣнѧ́ютсѧ беззако́ннїи. Сконча́вшꙋсѧ мꙋ́жꙋ пра́веднꙋ, не поги́бнетъ наде́жда: похвала́ же нечести́выхъ поги́бнетъ. Пра́ведникъ ѿ ло́ва ѹ҆бѣ́гнетъ, въ негѡ́же мѣ́сто предае́тсѧ нечести́вый. Во ѹ҆стѣ́хъ нечести́выхъ сѣ́ть гра́жданѡмъ, чꙋ́вство же пра́ведныхъ благоспѣ́шное. Во благи́хъ пра́ведныхъ и҆спра́витсѧ гра́дъ, и҆ въ поги́бели нечести́выхъ ра́дованїе. Во бл҃гослове́нїи пра́выхъ возвы́ситсѧ гра́дъ, ѹ҆сты́ же нечести́выхъ раскопа́етсѧ. Рꙋга́етсѧ гра́жданѡмъ лише́нный ра́зꙋма, мꙋ́жъ же мꙋ́дрый безмо́лвїе во́дитъ.

<rubric>Премꙋ́дрости соломѡ́ни чте́нїе. (Глава̀ д҃.)</rubric>

<versal>П</versal>ра́ведникъ, а҆́ще пости́гнетъ сконча́тисѧ, въ поко́и бꙋ́детъ. Ста́рость бо честна̀ не многолѣ́тна, нижѐ въ числѣ̀ лѣ́тъ и҆счита́етсѧ: сѣди́на же є҆́сть мꙋ́дрость человѣ́кѡмъ, и҆ во́зрастъ ста́рости, житїѐ нескве́рное. Благоꙋго́денъ бг҃ови бы́въ, возлю́бленъ бы́сть, и҆ живы́й посредѣ̀ грѣ̑шникъ, преста́вленъ бы́сть. Восхище́нъ бы́сть, да не ѕло́ба и҆змѣни́тъ ра́зꙋма є҆гѡ̀, и҆лѝ ле́сть прельсти́тъ дꙋ́шꙋ є҆гѡ̀. Раче́нїе бо ѕло́бы помрача́етъ дѡ́браѧ, и҆ паре́нїе по́хоти премѣнѧ́етъ ѹ҆́мъ неѕло́бивъ. Сконча́всѧ вма́лѣ, и҆спо́лни лѣ̑та дѡ́лга: ѹ҆го́дна бо бѣ̀ гдⷭ҇еви дꙋша̀ є҆гѡ̀: сегѡ̀ ра́ди потща́сѧ ѿ среды̀ лꙋка́вствїѧ. Лю́дїе же ви́дѣвше, и҆ не разꙋмѣ́вше, нижѐ поло́жше въ помышле́нїи таково́е: ꙗ҆́кѡ бл҃года́ть и҆ ми́лость въ преподо́бныхъ є҆гѡ̀, и҆ посѣще́нїе во и҆збра́нныхъ є҆гѡ̀.

<rubric>На стїхо́внѣ стїхи̑ры пра́здника.</rubric>

<rubric>Сла́ва ст҃и́телѧ, гла́съ ѕ҃:</rubric>

<red>И҆</red>злїѧ́сѧ бл҃года́ть во ѹ҆стна́хъ твои́хъ, прпⷣбне ѻ҆́ч҃е, ст҃и́телю и҆са́їе, и҆ бы́лъ є҆сѝ па́стырь хрⷭ҇то́вы цр҃кве, ѹ҆ча̀ словє́сныѧ ѻ҆́вцы вѣ́ровати въ трⷪ҇цꙋ є҆диносꙋ́щнꙋю, во є҆ди́номъ бжⷭ҇твѣ̀.

<rubric>И҆ ны́нѣ, пра́здника.</rubric>

<rubric>Тропа́рь, гла́съ и҃:</rubric>

<red>П</red>равосла́вїѧ наста́вниче, благоче́стїѧ ѹ҆чи́телю и҆ чистоты̀, росто́вꙋ пресвѣ́тлый свѣти́льниче, ст҃и́телємъ бг҃одохнове́нное ѹ҆добре́нїе, и҆са́їе премꙋ́дре: ѹ҆че́нїемъ бо твои́мъ всѧ̑ рѡссі̑йскїѧ концы̀ просвѣти́лъ є҆сѝ бл҃года́тїю дꙋхо́вною, ст҃и́телю бл҃же́нне, молѝ хрⷭ҇та̀ бг҃а, да спасе́тъ дꙋ́шы на́шѧ.

<rubric>Сла́ва, и҆ ны́нѣ, пра́здника.</rubric>



<rubric>На ѹ҆́трени, по а҃-й и҆ по в҃-й стїхоло́гїи, сѣда́льны пра́здника.</rubric>

<rubric>По полѷеле́и сѣда́ленъ, ст҃а́гѡ, гла́съ д҃.</rubric>

<podoben>Подо́бенъ: <incipit><red>С</red>ко́рѡ предварѝ:</incipit></podoben>

<red>Ѿ</red> младе́нства по хрⷭ҇тѣ̀ ше́ствовалъ є҆сѝ, и҆ сосꙋ́дъ ст҃а́гѡ дх҃а, ст҃и́телю и҆са́їе, бы́лъ є҆сѝ, ѿ негѡ́же премꙋ́дрость прїи́мъ, наꙋчи́лъ є҆сѝ человѣ́ки, многобо́жїе і҆́дѡльское преѡби́дѣти, и҆ хрⷭ҇тꙋ̀ вѣ́ровати. Є҆го́же молѝ, спастѝ всѣ́хъ любо́вїю тѧ̀ почита́ющихъ. <rubric class="inline">Два́жды.</rubric>

<rubric>Сла́ва, и҆ ны́нѣ, бг҃оро́диченъ:</rubric>

<red>Д</red>в҃о всенепоро́чнаѧ, пресꙋ́щественнаго бг҃а ро́ждшаѧ, со ст҃и́телемъ того̀ непреста́ннѡ молѝ, ѡ҆ставле́нїе прегрѣше́нїй, и҆ и҆справле́нїе житїѧ̀, да́ти на́мъ пре́жде конца̀, вѣ́рою и҆ любо́вїю пою́щымъ тѧ̀ по до́лгꙋ, є҆ди́на всепѣ́таѧ.

<rubric>Степє́нна, а҃-й а҆нтїфѡ́нъ д҃-гѡ гла́са.</rubric>

<rubric class="inline">Прокі́менъ:</rubric> <red>Ч</red>естна̀ предъ гдⷭ҇емъ сме́рть преподо́бныхъ є҆гѡ̀.

<rubric class="inline">Сті́хъ:</rubric> <red>Ч</red>то̀ возда́мъ гдⷭ҇еви ѡ҆ всѣ́хъ, ꙗ҆̀же воздаде́ ми;

<incipit><red>В</red>сѧ́кое дыха́нїе:</incipit>

<rubric>Є҆ѵⷢ҇лїе і҆ѡа́нна, зача́ло л҃є ѿ полꙋ̀.</rubric>

<rubric>По н҃-мъ ѱалмѣ̀ стїхи́ра гла́съ д҃:</rubric>

<red>Ꙗ҆́</red>кѡ со́лнце пресвѣ́тлое просвѣща́еши странꙋ̀ всю̀ рѡссі́йскꙋю: тебе́ бо показа̀ бг҃ъ ѿ ю҆́ности, ст҃и́телю блаже́нне и҆са́їе, па́стырѧ слове́сномꙋ своемꙋ̀ ста́дꙋ новоизбра̑ннымъ лю́демъ, и҆ ѹ҆краси́лъ є҆сѝ всечꙋ́днѡ це́рковь бж҃їѧ мт҃ре, въ не́йже и҆ до ны́нѣ лежа́тъ честны̑ѧ твоѧ̑ мо́щи, ꙗ҆̀же и҆́мꙋтъ въ себѣ̀ и҆сцѣле́нїѧ да́ръ бл҃года́ти, ст҃и́телю пречꙋ́дне. Тебѐ хрⷭ҇то́съ показа̀ второ́е свѣти́ло въ росто́встѣй цр҃кви: ты̀ похвала̀ землѝ на́шей и҆ застꙋпле́нїе. Тѣ́мже дне́сь пра́зднꙋюще свѣ́тлѡ па́мѧть твою̀, и҆ честно́е ѡ҆брѣ́тенїе пречꙋ́днагѡ твоегѡ̀ тѣлесѐ, вкꙋ́пѣ же и҆ пресла́вное пренесе́нїе пречестны́хъ моще́й твои́хъ, и҆ мо́лимъ тѧ̀, ст҃и́телю, ми́ръ мі́рꙋ и҆спросѝ и҆ дꙋша́мъ на́шымъ ве́лїю ми́лость.

<rubric>Канѡ́нъ пра́здника, со і҆рмосо́мъ на ѕ҃: и҆ ст҃а́гѡ на и҃. Гла́съ д҃.</rubric>

## Пѣ́снь а҃.

<rubric class="inline">І҆рмо́съ:</rubric> <irmos><red>Ѿ</red>ве́рзꙋ ѹ҆ста̀ моѧ̑, и҆ напо́лнѧтсѧ дх҃а, и҆ сло́во ѿры́гнꙋ цр҃и́цѣ мт҃ри, и҆ ꙗ҆влю́сѧ свѣ́тлѡ торжествꙋ́ѧ, и҆ воспою̀, ра́дꙋѧсѧ, тоѧ̀ чꙋдеса̀.</irmos>

<red>Т</red>воего̀, хрⷭ҇тѐ, ѹ҆го́дника бл҃же́ннаго и҆са́їю пѣ́ти мѝ жела́ющꙋ, моли́твами є҆гѡ̀, ꙗ҆́кѡ бг҃ъ, ѡ҆сїѧ́нїе всест҃а́гѡ дх҃а да́рꙋй мѝ, и҆ свѣ́тъ премꙋ́дрости твоеѧ̀, да досто́йнѡ воспою̀ тогѡ̀ чꙋдеса̀.

<red>П</red>рїиди́те, вѣ́рнїи, цр҃ко́внаго свѣти́льника, и҆ столпа̀ непоколеби́ма, и҆ правосла́вїѧ ѹ҆чи́телѧ, и҆ благоче́стїѧ проповѣ́дника, бл҃же́ннаго и҆са́їю достохва́льными пѣ́сньми почти́мъ.

<red>Ꙗ҆́</red>кѡ ст҃и́тель вѣ́ренъ, и҆ па́стырь и҆́стинный росто́вскїѧ цр҃кве бы́въ, и҆ слове́снагѡ ста́да хрⷭ҇то́ва, но́выхъ люде́й неле́стный ѹ҆чи́тель ꙗ҆ви́лсѧ є҆сѝ бл҃же́нне, и҆са́їе: и҆̀хже наꙋчи́лъ є҆сѝ сла́вити бж҃їѧ вели̑чїѧ.

<rubric class="inline">Бг҃оро́диченъ:</rubric> <red>М</red>арі́ю чⷭ҇тꙋю, прїиди́те, всѝ воспое́мъ, є҆ди́нꙋ ѹ҆краси́вшꙋю человѣ́чество, и҆ ро́ждшꙋю бг҃а воплоще́нна, дв҃ꙋ же пребы́вшꙋю неврежде́ннꙋ.

<rubric>Катава́сїа пра́здника.</rubric>

## Пѣ́снь г҃.

<rubric class="inline">І҆рмо́съ:</rubric> <irmos><red>Т</red>воѧ̑ пѣсносло́вцы, бцⷣе, живы́й и҆ незави́стный и҆сто́чниче, ли́къ себѣ̀ совокꙋ́пльшыѧ дꙋхо́внѡ ѹ҆твердѝ, въ бжⷭ҇твеннѣй твое́й сла́вѣ вѣнцє́въ сла́вы сподо́би.</irmos>

<red>Г</red>лагѡ́лы бжⷭ҇твенными, дѣ́лы же и҆ ѹ҆чє́нїи пресла́вными, по всемꙋ̀ ѹ҆подо́бисѧ пресла́внымъ а҆пⷭ҇лѡмъ, и҆ ѡ҆бтечѐ всю̀ рѡссі́йскꙋю зе́млю, і҆́дѡльскꙋю ле́сть попалѧ́ѧ, просвѣща́ѧ же вѣ́рныхъ сердца̀ бл҃года́тїю.

<red>Ѿ</red> младе́нства хрⷭ҇та̀ вожделѣ́въ, кра̑снаѧ мі́ра сегѡ̀ всѧ̑ ѹ҆ме́ты вмѣни́лъ є҆сѝ по а҆пⷭ҇лꙋ, ѻ҆́ч҃е, вы́шнихъ и҆ща̀: хрⷭ҇то́вою же бл҃года́тїю ст҃и́тельства сподо́билсѧ є҆сѝ, и҆ росто́вꙋ па́стырь нѡ́вымъ лю́демъ посыла́ешисѧ: и҆̀хже и҆ наꙋчи́лъ є҆сѝ, и҆ на нб҃сѣ́хъ вѣнцы̀ сла́вы воспрїѧ́лъ є҆сѝ.

<red>С</red>т҃а́гѡ дх҃а бл҃года́тїю, і҆́дѡльское и҆зѡста́вшее нече́стїе до конца̀ потреби́лъ є҆сѝ въ рѡссі́йстѣй землѝ, побо́рникъ вои́стиннꙋ правосла́вїѧ ꙗ҆ви́всѧ крѣ́пкїй. Тѣ́мъ просвѣти́лъ є҆сѝ твои́ми ѹ҆чє́нїи рѡссі̑йскїѧ концы̀.

<rubric class="inline">Бг҃оро́диченъ:</rubric> <red>П</red>ое́мъ, дв҃о бг҃ома́ти, па́че є҆стества̀ ржⷭ҇тво̀ твоѐ, и҆ твою̀ нетлѣ́ннꙋю чистотꙋ̀: и҆́бо въ тебѣ̀ во є҆ди́но сочета́сѧ дѣ́вство и҆ ржⷭ҇тво̀.

<rubric>Сѣда́ленъ, гла́съ и҃.</rubric>

<podoben>Подо́бенъ: <incipit><red>П</red>ремꙋ́дрости:</incipit></podoben>

<red>Ѿ</red> мїрскі́ѧ молвы̀ и҆збѣжа́въ, и҆ хрⷭ҇то́во и҆́го воспрїи́мъ, и҆ за́пѡвѣди соверши́въ, па́стырь ѻ҆би́тели быва́еши, пото́мъ же и҆ на ст҃и́тельскомъ сѣда́лищи сѣ́дъ, бг҃оꙋго́днѡ пожи́лъ є҆сѝ, и҆ лю́ди правосла́вїю наꙋчи́въ, на нб҃са̀ восте́клъ є҆сѝ: ѹ҆ престо́ла вседержи́телѧ со а҆́гг҃лы предстоѧ̀, ст҃и́телю блаже́нне, моли́сѧ ѡ҆ рабѣ́хъ твои́хъ. <rubric class="inline">Два́жды.</rubric>

<rubric>Сла́ва, и҆ ны́нѣ, пра́здника, и҆лѝ бг҃оро́диченъ:</rubric>

<red>Ѡ҆</red> тебѣ̀ ра́дꙋетсѧ, бл҃года́тнаѧ, всѧ́каѧ тва́рь, а҆́гг҃льскїй собо́ръ, и҆ человѣ́ческїй ро́дъ, ѡ҆свѧще́нный хра́ме, и҆ раю̀ слове́сный, дѣ́вственнаѧ похвало̀, и҆зъ неѧ́же бг҃ъ воплоти́сѧ, и҆ млⷣнцъ бы́сть пре́жде вѣ̑къ сы́й бг҃ъ на́шъ. Ложесна́ бо твоѧ̑ престо́лъ сотворѝ, и҆ чре́во твоѐ простра́ннѣе нб҃съ содѣ́ла. Ѡ҆ тебѣ̀ ра́дꙋетсѧ, бл҃года́тнаѧ, всѧ́каѧ тва́рь, сла́ва тебѣ̀.

## Пѣ́снь д҃.

<rubric class="inline">І҆рмо́съ:</rubric> <irmos><red>С</red>ѣдѧ́й въ сла́вѣ на престо́лѣ бжⷭ҇тва̀, во ѻ҆́блацѣ ле́гцѣ прїи́де і҆и҃съ пребжⷭ҇твенный, нетлѣ́нною дла́нїю, и҆ спасѐ зовꙋ́щыѧ: сла́ва, хрⷭ҇тѐ, си́лѣ твое́й.</irmos>

<red>С</red>ѣдѧ́ща во сла́вѣ гдⷭ҇а прⷪ҇ро́къ и҆са́їа дре́вле ѹ҆зрѣ́въ, и҆ ѿ серафі́ма клеща́ми ѹ҆́гль прїи́мъ ѡ҆чи́стисѧ. Ты́ же, ст҃и́телю, всегда̀ гдⷭ҇еви предстои́ши со мно́жествомъ безпло́тныхъ, и҆ серафі́мѡмъ подо́бѧсѧ, ꙗ҆́коже клеща́ми, твои́ми рꙋка́ми тѣ́ло хрⷭ҇то́во прїе́млеши, и҆ вѣ̑рнымъ подае́ши, непреста́ннѡ вопїѧ̀: сла́ва си́лѣ твое́й, гдⷭ҇и.

<red>Л</red>юбо́вїю бж҃їею па́че ѻ҆гнѧ̀ распала́емь, ѻ҆́ч҃е, ѡ҆бходѧ̀ гра́ды и҆ вє́си, въ росто́встѣй и҆ сꙋ́ждальстѣй ѻ҆́бласти, і҆́дѡльскаѧ ка̑пища разорѧ́ѧ, цє́ркви же созида́ѧ, лю́ди наꙋчи́лъ є҆сѝ пѣ́ти: сла́ва си́лѣ твое́й, гдⷭ҇и.

<red>П</red>ресла́вный и҆ чꙋ́дный лео́нтїй, ꙗ҆́кѡ благоцвѣтꙋ́щь са́дъ насадѝ ростѡ́вскїѧ лю́ди, просвѣти́въ и҆̀хъ свѧты́мъ креще́нїемъ. Ты́ же, бл҃же́нне, до конца̀ си́хъ напои́лъ є҆сѝ твои́мъ ѹ҆че́нїемъ, и҆ ко хрⷭ҇тꙋ̀ ꙗ҆́кѡ зрѣ́лъ пло́дъ прине́слъ є҆сѝ, съ весе́лїемъ вопїѧ̀: сла́ва си́лѣ твое́й, гдⷭ҇и.

<rubric class="inline">Бг҃оро́диченъ:</rubric> <red>Ѿ</red> ма́тернихъ пеле́нъ чи́сто житїѐ и҆мѣ́лъ є҆сѝ, блаже́нне, и҆ сегѡ̀ ра́ди пречⷭ҇тыѧ бцⷣы и҆зрѧ́дный слꙋжи́тель бы́въ, сїю̀ возвели́чилъ є҆сѝ въ рѡссі́йскихъ страна́хъ, и҆ наꙋчи́лъ є҆сѝ пѣ́ти: сла́ва си́лѣ твое́й, пречⷭ҇таѧ.

## Пѣ́снь є҃.

<rubric class="inline">І҆рмо́съ:</rubric> <irmos><red>Ѹ҆</red>жасо́шасѧ всѧ́чєскаѧ ѡ҆ бж҃е́ственнѣй сла́вѣ твое́й: ты́ бо, неискꙋсобра́чнаѧ дв҃о, и҆мѣ́ла є҆сѝ во ѹ҆тро́бѣ надъ всѣ́ми бг҃а, и҆ родила̀ є҆сѝ безлѣ́тнаго сн҃а, всѣ̑мъ воспѣва́ющымъ тѧ̀ ми́ръ подава́ющаѧ.</irmos>

<red>Ѹ҆</red>дивлѧ́етсѧ ст҃и́тель, кнѧ́зь же и҆ всѝ лю́дїе, ско́ромꙋ твоемꙋ̀ прише́ствїю, ко ѡ҆свѧще́нїю пречⷭ҇тыѧ це́ркве: а҆́гг҃ломъ бо зва́нъ бы́лъ є҆сѝ, и҆ ѻ҆́блакомъ носи́мь, ꙗ҆́коже дре́вле а҆пⷭ҇ли, на ѹ҆спе́нїе бж҃їѧ мт҃ре. Тѣ́мже тѧ̀ всѣ̑мъ воспѣва́ющымъ ми́ръ подава́еши.

<red>Ѹ҆</red>диви́шасѧ а҆́гг҃льстїи чи́нове пресла́вномꙋ твоемꙋ̀ житїю̀, ка́кѡ въ бре́ннѣмъ тѣлесѝ безпло́тнаго врага̀ побѣди́лъ є҆сѝ, бл҃же́нне, и҆ воздꙋ́шными те́мными кнѧзьмѝ не ѹ҆держа́нъ бы́въ, прⷭ҇то́ла хрⷭ҇то́ва дости́глъ є҆сѝ къ превы̑шнимъ си́ламъ, и҆ ѿтꙋ́дꙋ ми́ръ на́мъ подава́еши.

<red>Ѹ҆</red>дивлѧ́ютсѧ хрⷭ҇тоимени́тїи лю́дїе, є҆гда̀ ѡ҆брѣто́ша пречестно́е твоѐ тѣ́ло, є҆́же мно́гими лѣ́ты земле́ю покрове́но, и҆ ꙗ҆ви́сѧ ꙗ҆́коже златоза́рное со́лнце, чꙋде́съ лꙋчы̀ и҆спꙋща́ѧ, и҆ просвѣща́ѧ вѣ́рныхъ сердца̀, и҆ воспѣва́ющымъ гдⷭ҇еви ми́ръ подава́еши.

<rubric class="inline">Бг҃оро́диченъ:</rubric> <red>Ѹ҆</red>милосе́рдисѧ, влⷣчце, на непотрє́бныѧ твоѧ̑ рабы̑, и҆ не преда́ждь на́съ въ рꙋ́цѣ пога́ныхъ, грѣ̑хъ ра́ди на́шихъ: но моли́твъ на́шихъ не пре́зри, во твою̀ це́рковь притека́ющымъ, и҆ вопїю́щымъ тѝ, ми́ръ подаю́щи.

## Пѣ́снь ѕ҃.

<rubric class="inline">І҆рмо́съ:</rubric> <irmos><red>Б</red>жⷭ҇твенное сїѐ и҆ всечⷭ҇тно́е соверша́юще пра́зднество, бг҃омꙋ́дрїи, бг҃ома́тере, прїиди́те, рꙋка́ми воспле́щимъ, ѿ неѧ̀ ро́ждшагосѧ бг҃а сла́вимъ.</irmos>

<red>Б</red>жⷭ҇твенною благода́тїю ѹ҆крѣплѧ́емь, а҆пⷭ҇лѡмъ ревни́тель бы́въ, рѡссі̑йскїѧ всѧ̑ концы̀ наꙋчи́лъ є҆сѝ благоче́стїю, и҆ всѧ̑ нечести̑ваѧ ѹ҆чє́нїѧ до конца̀ потреби́лъ є҆сѝ: тѣ́мже твою̀ па́мѧть свѣ́тлѡ пра́зднꙋемъ.

<red>Г</red>ро́бъ честна́гѡ твоегѡ̀ тѣлесѐ и҆ногда̀ въ небреже́нїи бы́сть, и҆ ѿ ст҃и́телѧ тво́й престо́лъ держа́щагѡ, и҆ къ тебѣ̀ любо́вь показꙋ́юща, ѿтꙋ́дꙋ прено́ситсѧ, ꙗ҆́вственнѡ ны́нѣ полага́етсѧ, и҆сточа́ющїй и҆сцѣлє́нїѧ всѣ̑мъ.

<red>И҆́</red>же всегда̀ къ ра́цѣ моще́й твои́хъ пристꙋпа́юще, любе́знѡ тꙋ̀ цѣлꙋ́емъ, и҆ ѿ дꙋшѝ вопїе́мъ тѝ: ст҃и́телю блаже́нне и҆са́їе, моли́сѧ прилѣ́жнѡ за гра́дъ и҆ лю́ди, и҆ ско́рбь на́шꙋ въ ра́дость претворѝ, и҆ грѣхѡ́въ проще́нїе и҆спросѝ.

<rubric class="inline">Бг҃оро́диченъ:</rubric> <red>П</red>ритеце́мъ, вѣ́рнїи, въ це́рковь бж҃їѧ мт҃ре, и҆ вѣ́рнѡ молѧ́щесѧ возопїе́мъ є҆́й: поми́лꙋй, влⷣчце, твоѐ достоѧ́нїе, и҆ ѿ вра̑гъ и҆зба́ви ѹ҆го́дника твоегѡ̀ и҆са́їи моли́твами.

<rubric>Конда́къ, гла́съ г҃.</rubric>

<podoben>Подо́бенъ: <incipit><red>Д</red>в҃а дне́сь:</incipit></podoben>

<red>Ꙗ҆́</red>кѡ гро́мъ возгремѣ́лъ є҆сѝ, бжⷭ҇твенными твои́ми ѹ҆чє́нїи, въ рѡссі́йстѣй землѝ, и҆ ꙗ҆ви́лсѧ є҆сѝ свѣти́льникъ пресвѣ́телъ, ѡ҆сїѧ́ѧ свѣ́томъ бг҃оразꙋ́мїѧ, и҆са́їе блаже́нне. Тѣ́мже вопїе́мъ тѝ: хрⷭ҇та̀ бг҃а молѝ непреста́ннѡ ѡ҆ всѣ́хъ на́съ.

<rubric class="inline">І҆́косъ:</rubric> <red>П</red>рїиди́те, бг҃оизбра́ннїи хрⷭ҇тоимени́тїи собо́ри, похва́лимъ ны́нѣ, и҆ пѣ́сньми почти́мъ свѣтоно́снꙋю па́мѧть пречꙋ́днагѡ ѻ҆тца̀ блаже́ннагѡ и҆са́їи, а҆пⷭ҇лѡмъ ра́внагѡ, благоче́стїѧ проповѣ́дника, наста́вника же и҆ ѹ҆чи́телѧ рѡссі́йскомꙋ ꙗ҆зы́кꙋ: ꙗ҆ви́босѧ ꙗ҆́кѡ свѣти́льникъ незаходи́мый, во тмѣ̀ сꙋ́щымъ невѣ́дѣнїѧ, и҆ всѣ́хъ возводѧ̀ къ бжⷭ҇твеннѣй высотѣ̀ и҆ на па́житѣхъ зако́на живоно́снагѡ тѣ́хъ ѹ҆пасѐ, и҆ и҆сцѣле́нїй лꙋча́ми всѣ́хъ просвѣща́ѧ. Тѣ́мже мо́лимъ тѧ̀ ны́нѣ: ѡ҆блиста́й въ сердца̀ ра̑бъ твои́хъ незаходи́мый свѣ́тъ ра́зꙋма, хрⷭ҇то́въ ѹ҆го́дниче, и҆ молѝ непреста́ннѡ ѡ҆ всѣ́хъ на́съ.

## Пѣ́снь з҃.

<rubric class="inline">І҆рмо́съ:</rubric> <irmos><red>Н</red>е послꙋжи́ша тва́ри бг҃омꙋ́дрїи па́че созда́вшагѡ, но ѻ҆́гненное преще́нїе мꙋ́жески попра́вше, ра́довахꙋсѧ пою́ще: препѣ́тый ѻ҆ц҃є́въ гдⷭ҇ь и҆ бг҃ъ, благослове́нъ є҆сѝ.</irmos>

<red>Н</red>е слꙋ́жатъ ктомꙋ̀ рѡссі́йстїи сы́нове тмѣ̀ пре́лести: но тобо́ю, ѻ҆́ч҃е, и҆́стинный бг҃оразꙋ́мїѧ свѣ́тъ позна́ша, и҆ непреста́ннѡ ра́дꙋющесѧ ны́нѣ хрⷭ҇тꙋ̀ вопїю́тъ: благослове́нъ бг҃ъ ѻ҆тє́цъ на́шихъ.

<red>П</red>ра́зднꙋетъ цр҃ковь че́стнѡ твоѐ преставле́нїе: житїе́ бо благоче́стнѡ на землѝ соверши́лъ є҆сѝ, чꙋ́дне, и҆ пло́дъ стори́чествꙋющїй влⷣцѣ твоемꙋ̀ прине́слъ є҆сѝ, и҆ ѿ негѡ̀ прїѧ́лъ є҆сѝ вѣнцы̀ сла́вы неизрече́нныѧ, непреста́ннѡ вопїѧ̀: бл҃гослове́нъ бг҃ъ ѻ҆тє́цъ на́шихъ.

<red>И҆̀</red>же во и҆скꙋше́нїихъ и҆ ско́рбехъ сꙋ́щїи, къ ра́цѣ моще́й твои́хъ притека́юще, прїе́млютъ честна̑ѧ и҆сцѣлє́нїѧ ѿ ꙗ҆̀же въ тебѣ̀ бжⷭ҇твенныѧ благода́ти, и҆ непреста́ннѡ хрⷭ҇тꙋ̀ вопїю́тъ: бл҃гослове́нъ бг҃ъ ѻ҆тє́цъ на́шихъ.

<rubric class="inline">Бг҃оро́диченъ:</rubric> <red>Ѹ҆</red>крѣпѝ, влⷣчце, сла́вѧщыѧ тѧ̀ вѣ̑рныѧ лю́ди на проти̑вныѧ врагѝ, ꙗ҆́кѡ дв҃да на голїа́ѳа, да веселѧ́щесѧ вопїе́мъ тѝ: ра́дꙋйсѧ, покро́ве ст҃ы́й, и҆ застꙋ́пнице гра́дꙋ на́шемꙋ.

## Пѣ́снь и҃.

<rubric class="inline">І҆рмо́съ:</rubric> <irmos><red>Ѻ҆́</red>троки бл҃гочести̑выѧ въ пещѝ ржⷭ҇тво̀ бг҃оро́дичо спасло̀ є҆́сть, тогда̀ ѹ҆́бѡ ѡ҆бразꙋ́емое, ны́нѣ же дѣ́йствꙋемое, вселе́ннꙋю всю̀ воздвиза́етъ пѣ́ти тебѣ̀: гдⷭ҇а по́йте, дѣла̀, и҆ превозноси́те є҆го̀ во всѧ̑ вѣ́ки.</irmos>

<red>Б</red>лаже́ннꙋю жи́знь по́жилъ є҆сѝ въ житїѝ сы́й, и҆ со ст҃и́тельскими ли̑ки ѹ҆ престо́ла хрⷭ҇то́ва ра́дꙋѧсѧ предстои́ши, бжⷭ҇твенное наслѣ́дивъ наслажде́нїе, непреста́ннѡ вопїе́ши: гдⷭ҇а воспѣва́йте, дѣла̀, и҆ превозноси́те є҆го̀ во всѧ̑ вѣ́ки.

<red>Б</red>жⷭ҇твеннагѡ дх҃а благода́ть и҆мѣ́ѧ въ дꙋшѝ твое́й, блаже́нне и҆са́їе, ѡ҆бте́клъ є҆сѝ рѡссі́йскꙋю зе́млю ꙗ҆́кѡ мо́лнїѧ, разсѣва́ѧ бж҃їе сло́во во всѣ́хъ страна́хъ, просвѣща́ѧ всѣ́хъ и҆ наꙋча́ѧ: гдⷭ҇а воспѣва́йте, дѣла̀, и҆ превозноси́те є҆го̀ во всѧ̑ вѣ́ки.

<red>С</red>ловє́сныѧ плоды̀ гдⷭ҇еви приносѧ̀, и҆са́їе премꙋ́дре, ѡ҆зари́лъ є҆сѝ твое́й па́ствѣ свѣ́тъ бг҃оразꙋ́мїѧ, и҆ нечести̑ваѧ ѹ҆ста̀ загради́лъ є҆сѝ пра́щею бг҃одохнове́нныхъ слове́съ твои́хъ, и҆ ꙗ҆́снѡ всѣ̑мъ проповѣ́далъ є҆сѝ: гдⷭ҇а воспѣва́йте, дѣла̀, и҆ превозноси́те є҆го̀ во всѧ̑ вѣ́ки.

<rubric class="inline">Бг҃оро́диченъ:</rubric> <red>Н</red>а благодѣѧ́нїе человѣ́кѡмъ сло́во воплоти́тисѧ и҆зво́ли: дѣ́вства бо врата̀ про́йде ꙗ҆́кѡ гдⷭ҇ь, и҆ бцⷣꙋ показа̀. Тѣ́мъ зове́мъ: гдⷭ҇а воспѣва́йте, дѣла̀, и҆ превозноси́те є҆го̀ во всѧ̑ вѣ́ки.

## Пѣ́снь ѳ҃.

<rubric class="inline">І҆рмо́съ:</rubric> <irmos><red>В</red>сѧ́къ земноро́дный да взыгра́етсѧ, дх҃омъ просвѣща́емь, да торжествꙋ́етъ же безпло́тныхъ ѹ҆мѡ́въ є҆стество̀, почита́ющее сщ҃е́нное торжество̀ бг҃ома́тере, и҆ да вопїе́тъ: ра́дꙋйсѧ, всеблаже́ннаѧ бцⷣе, чи́стаѧ приснодв҃о.</irmos>

<red>К</red>то̀ мо́жетъ, блаже́нне, по достоѧ́нїю тѧ̀ восхвали́ти; и҆сцѣлє́нїѧ бо неѡскꙋ́днѡ подава́еши приходѧ́щымъ къ тебѣ̀ съ вѣ́рою, и҆ непреста́ннѡ вопїю́щымъ: и҆зба́ви, ст҃и́телю, ѿ всѧ́кихъ и҆скꙋше́нїй, и҆ до конца̀ неврежде́нныхъ на́съ соблюдѝ.

<red>Ѻ҆́</red>крестъ стоѧ́ще ра́ки моще́й твои́хъ, съ любо́вїю тꙋ̀ припа́дающе цѣлꙋ́емъ, и҆ вѣ́рнѡ тѝ вопїе́мъ, блаже́нне: поми́лꙋй ст҃и́телѧ, престо́лъ тво́й ны́нѣ ѹ҆краша́ющаго, и҆ до конца̀ є҆го̀ сохранѝ невреди́ма: хрⷭ҇толюби́вымъ лю́демъ на сопроти̑вныѧ побѣ̑ды да́рꙋй, и҆ на врагѝ ѡ҆долѣ́нїе.

<red>П</red>рїимѝ хвалꙋ̀ ѿ ра̑бъ недосто́йныхъ, ст҃и́телю и҆са́їе, и҆ житїѧ̀ сегѡ̀ непостоѧ́ннꙋю пꙋчи́нꙋ да́рꙋй на́мъ немѧте́жнѡ прейтѝ, и҆ моли́твꙋ ѡ҆ на́съ къ бг҃ꙋ сотворѝ, че́стнѡ почита́ющихъ твою̀ па́мѧть, и҆ ѡ҆держа́щихъ ѕѡ́лъ и҆ ждꙋ́щихъ на́съ и҆зба́ви, да во вѣ́ки тебѐ велича́емъ.

<rubric class="inline">Бг҃оро́диченъ:</rubric> <red>П</red>рїиди́те, хрⷭ҇тоимени́тїи лю́дїе, въ честнꙋ́ю це́рковь бж҃їѧ мт҃ре, и҆ покло́ншесѧ пречꙋ́дномꙋ є҆ѧ̀ ѻ҆́бразꙋ, и҆ рꙋ́цѣ воздѣ́вше, ѿ се́рдца возопїе́мъ: поми́лꙋй на́съ, бцⷣе, недосто́йныхъ ра̑бъ твои́хъ, и҆ гра́дъ на́шъ, въ не́мже вели́кое твоѐ, и҆ многосла́вное и҆́мѧ велича́етсѧ, ѿ всѣ́хъ ѕлы́хъ свободѝ, ѹ҆го́дника твоегѡ̀ и҆са́їи моли́твами, да во вѣ́ки тебѐ велича́емъ, чⷭ҇таѧ.

<rubric class="inline">Свѣти́ленъ:</rubric> <red>Ꙗ҆́</red>коже пресвѣ́тлаѧ зарѧ̀ свѣтоно́сна, ꙗ҆ви́сѧ дне́сь па́мѧть твоѧ̀, ст҃и́телю преблаже́нне и҆са́їе, предвозвѣща́ющи на́мъ пресвѣ́тлагѡ со́лнца незаходи́мый свѣ́тъ, пречꙋ́днагѡ лео́нтїа свѣтоно́сный пра́здникъ: да моли́твами ва́шими прїи́мемъ ѡ҆ставле́нїе грѣхѡ́въ. <rubric class="inline">Два́жды.</rubric>

<rubric>Сла́ва, и҆ ны́нѣ, пра́здника, и҆лѝ бг҃оро́диченъ:</rubric>

<red>П</red>ощади́ мѧ, гдⷭ҇и, пощади́ мѧ, є҆гда̀ прїи́деши сꙋди́ти, и҆ не ѡ҆сꙋдѝ менє̀ во ѻ҆́гнь, ни ꙗ҆́ростїю же ѡ҆бличѝ менѐ: мо́литъ тѧ̀ дв҃а чⷭ҇таѧ, ро́ждшаѧ тѧ̀, хрⷭ҇тѐ, и҆ а҆́гг҃лъ мно́жество со прⷪ҇рѡ́ки и҆ ст҃и́тєли и҆ мꙋ́чєники.

<rubric>На хвали́техъ стїхи̑ры на д҃, гла́съ и҃.</rubric>

<podoben>Подо́бенъ: <incipit><red>Ч</red>то̀ ва́съ нарече́мъ:</incipit></podoben>

<red>Ч</red>то́ тѧ нарече́мъ, ст҃и́телю; а҆́гг҃ла, ꙗ҆́кѡ безпло́тенъ на землѝ пожи́лъ є҆сѝ, а҆пⷭ҇ла, ꙗ҆́кѡ наꙋчи́лъ є҆сѝ благовѣ́рїю рѡссі̑йскїѧ концы̀, мч҃ника же, ꙗ҆́кѡ хрⷭ҇та̀ ра́ди до сме́рти подвиза́лсѧ є҆сѝ, ѡ҆браща́ѧ лю́ди ѿ тмы̀ нече́стїѧ, и҆ приводѧ̀ и҆̀хъ на па́жить бг҃оразꙋ́мїѧ. Молѝ, спасти́сѧ дꙋша́мъ на́шымъ. <rubric class="inline">Два́жды.</rubric>

<red>Ч</red>то́ тѧ и҆менꙋ́емъ, бг҃облаже́нне и҆са́їе; рѣкꙋ̀, дꙋхо́вныхъ во́дъ наполнѧ́емꙋ, и҆ проходѧ́щꙋ рѡссі̑йскїѧ концы̀, жа̑ждꙋщаѧ сердца̀ напаѧ́юща твои́мъ ѹ҆че́нїемъ, ча́шꙋ, бжⷭ҇твеннагѡ дх҃а наполнѧ́емꙋ, свѣщꙋ̀, цр҃ковь ѡ҆зарѧ́ющꙋ, свѣти́льника, ꙗ҆́кѡ па́ствꙋ твою̀ просвѣща́еши. Мнѡ́га тѝ и҆мена̀, и҆ бѡ́льша дарова̑нїѧ: молѝ, спасти́сѧ дꙋша́мъ на́шымъ.

<red>Ч</red>то́ тѧ ны́нѣ нарекꙋ̀, и҆са́їе пречꙋ́дне; слꙋжи́телѧ та̑инъ, и҆ дѣ́лателѧ вїногра́да хрⷭ҇то́ва, вѣ́ры ѹ҆твержде́нїе, цр҃кве столпа̀ непоколеби́ма, и҆сто́чника чꙋде́съ, ѡ҆би́димыхъ застꙋ́пника, сиро́тъ корми́телѧ, па́ствѣ твое́й те́пла предста́телѧ. Мнѡ́га тѝ и҆мена̀, и҆ мнѡжа́йша дарѡ́въ прїѧ̑тїѧ: молѝ, спасти́сѧ дꙋша́мъ на́шымъ.

<rubric>Сла́ва, гла́съ и҃:</rubric>

<red>С</red>т҃и́телю хрⷭ҇то́въ, бжⷭ҇твенныхъ преда́нїй ѹ҆чи́телю, церко́вное ѹ҆твержде́нїе, тебѐ ꙗ҆́кѡ и҆́стиннаго па́стырѧ хрⷭ҇то́съ показа́лъ є҆́сть новоизбра́нномꙋ твоемꙋ̀ слове́сномꙋ ста́дꙋ, рѡссі̑йскимъ лю́демъ, и҆̀хже и҆ ѿ собла̑знъ спа́слъ є҆сѝ, и҆ ѹ҆крѣпи́лъ є҆сѝ и҆́хъ бы́ти въ правосла́вїи. Тѣ́мже и҆ ны́нѣ мо́лимъ тѧ̀, и҆са́їе досточꙋ́дне: моли́сѧ бг҃ꙋ и҆ сп҃сꙋ, ѡ҆ и҆̀же вѣ́рою пра́зднꙋющихъ пречестнꙋ́ю па́мѧть твою̀.

<rubric>И҆ ны́нѣ, пра́здника.</rubric>

<rubric>Славосло́вїе вели́кое. И҆ ѿпꙋ́стъ.</rubric>



<rubric>На лїтꙋргі́и блажє́нна ст҃а́гѡ, пѣ́снь г҃-ѧ и҆ ѕ҃-ѧ.</rubric>

<rubric>Прокі́менъ, гла́съ а҃:</rubric>

<red>Ѹ҆</red>ста̀ моѧ̑ возглаго́лютъ премꙋ́дрость:

<rubric class="inline">Сті́хъ:</rubric> <red>Ѹ҆</red>слы́шите сїѧ̑, всѝ ꙗ҆зы́цы:

<rubric>А҆пⷭ҇лъ къ є҆вре́ємъ, зача́ло тл҃є.</rubric>

<rubric class="inline">А҆ллилꙋ́їа, гла́съ в҃:</rubric> <incipit><red>Ѹ҆</red>ста̀ пра́веднагѡ поꙋча́тсѧ премꙋ́дрости:</incipit>

<rubric class="inline">Сті́хъ:</rubric> <red>З</red>ако́нъ бг҃а є҆гѡ̀ въ се́рдцѣ є҆гѡ̀:

<rubric>Є҆ѵⷢ҇лїе лꙋкѝ, зача́ло к҃д.</rubric>

<rubric class="inline">Прича́стенъ:</rubric> <incipit><red>В</red>ъ па́мѧть вѣ́чнꙋю:</incipit>
