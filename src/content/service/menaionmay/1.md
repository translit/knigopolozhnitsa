---
title: "Ма́їа а҃"
navigation:
  key: service-menaionmay-1
  title: "Ма́їа а҃"
  parent: service-menaionmay
  order: 1
type: "service"
---

# Ма́їа а҃.

<rubric>Ст҃а́гѡ прⷪ҇ро́ка і҆еремі́и.</rubric>



<rubric>Стїхи̑ры прⷪ҇ро́ка, гла́съ и҃. </rubric>

<podoben>Подо́бенъ: <incipit><red>Г</red>дⷭ҇и, а҆́ще и҆ на сꙋди́щи:</incipit></podoben>

<red>Г</red>дⷭ҇и, ты̀ пре́жде созда́тисѧ, проразꙋмѣ́лъ є҆сѝ і҆еремі́ю сла́внаго: и҆ пре́жде рожде́нїѧ и҆зъ ложе́снъ, прⷪ҇ро́ка ѡ҆свѧти́лъ є҆сѝ, ꙗ҆́кѡ провѣ́дый вои́стиннꙋ ра́зꙋма свобо́дное: є҆гѡ́же моли́твами, ꙗ҆́кѡ ми́лостивъ, спасѝ дꙋ́шы на́шѧ.

<red>Г</red>дⷭ҇и, а҆́ще и҆ въ ка́лъ вве́рженъ бы́сть і҆еремі́а ст҃ы́й, но кра́сное благово́нїе ѹ҆́мнѡ воспрїима́ше, въ ра́йскихъ се́лѣхъ ꙗ҆́коже водворѧ́ѧсѧ: є҆гѡ́же моли́твами, ꙗ҆́кѡ бл҃годѣ́тель, всѣ́хъ на́съ сохранѝ.

<red>Г</red>дⷭ҇и, твои́ми пресвѣ́тлыми зарѧ́ми прⷪ҇ро́къ сїѧ́ѧ, и҆ сꙋпроти́вными зрѧ́шесѧ блаже́нъ и҆ че́стенъ: добродѣ́телей бо ꙗ҆́вѣ стыди́тсѧ и҆ сꙋпоста̑тъ, и҆ бꙋ̑дꙋщаѧ ꙗ҆́кѡ настоѧ̑щаѧ восхождє́нїѧ пред̾ꙋвѣ́дѣ.

<rubric>Сла́ва, и҆ ны́нѣ, пра́здника, и҆лѝ бг҃оро́диченъ, гла́съ и҆ подо́бенъ то́йже:</rubric>

<red>В</red>и́ждь моегѡ̀ сокрꙋше́ннагѡ се́рдца воздыха́нїе, бг҃оневѣ́сто, прїимѝ, дв҃о марі́е чⷭ҇таѧ, рꙋ́къ мои́хъ воздѣѧ́нїе, ꙗ҆́кѡ чл҃вѣколюби́ва, и҆ не ѿри́ни, всенепоро́чнаѧ: да пою̀ и҆ велича́ю тѧ̀, возвели́чившꙋю ро́дъ на́шъ.

<rubric>Крⷭ҇тобг҃оро́диченъ. Подо́бенъ то́йже:</rubric>

<red>Б</red>езнача́льное сло́во ѻ҆́ч҃ее, и҆ сн҃е мо́й, и҆ дх҃ꙋ сопресто́льное, ка́кѡ твоѝ пречⷭ҇тыѧ дла̑ни на дре́вѣ просте́рлъ є҆сѝ; что̀ толи́каѧ твоѧ̀ ны́нѣ нищета̀, пребл҃гі́й; предстоѧ́щи твоемꙋ̀ крⷭ҇тꙋ̀, вопїѧ́ше пренепоро́чнаѧ.

<rubric>Тропа́рь, гла́съ в҃:</rubric>

<red>П</red>рⷪ҇ро́ка твоегѡ̀ і҆еремі́и па́мѧть, гдⷭ҇и, пра́зднꙋюще, тѣ́мъ тѧ̀ мо́лимъ, спасѝ дꙋ́шы на́шѧ.

<rubric>Канѡ́нъ, гла́съ и҃.</rubric>

## Пѣ́снь а҃.

<rubric class="inline">І҆рмо́съ:</rubric> <irmos><red>В</red>о́дꙋ проше́дъ ꙗ҆́кѡ сꙋ́шꙋ, и҆ є҆гѵ́петскагѡ ѕла̀ и҆збѣжа́въ, і҆и҃льтѧнинъ вопїѧ́ше: и҆зба́вителю и҆ бг҃ꙋ на́шемꙋ пои́мъ.</irmos>

<red>П</red>ре́жде твоегѡ̀ созда́нїѧ проꙋвѣ́дѣннѡ, и҆зъ ма́тернѧ чре́ва ѡ҆свѧти́лсѧ є҆сѝ, и҆ ꙗ҆зы́кѡмъ прⷪ҇ро́къ пома́залсѧ є҆сѝ, взыва́ѧ: и҆зба́вителю и҆ бг҃ꙋ на́шемꙋ пои́мъ.

<red>В</red>сѣ́хъ ра́зꙋмъ пре́жде прїе́мый, твоеѧ̀ мы́сли движє́нїѧ прозрѧ̀, ѽ і҆еремі́е бг҃оѧвле́нне, наста́вника тѧ̀ лю́демъ поставлѧ́етъ.

<red>Т</red>воеѧ̀ мы́сли зри́тельное, мꙋ́дре, ѡ҆чи́стивъ ѿ скве́рнъ плотски́хъ, и҆́стины свидѣ́тель показа́лсѧ є҆сѝ, творцꙋ̀ твоемꙋ̀ превозлю́бленъ.

<rubric class="inline">Бг҃оро́диченъ:</rubric> <red>В</red>сели́вшеесѧ въ тѧ̀ сло́во ѻ҆́ч҃ее, на землѝ, дв҃о бцⷣе, па́че є҆стества̀ пло́тїю ро́ждши, ꙗ҆ви́ласѧ є҆сѝ тва́рей всѣ́хъ влⷣчца.

## Пѣ́снь г҃.

<rubric class="inline">І҆рмо́съ:</rubric> <irmos><red>Т</red>ы̀ є҆сѝ ѹ҆твержде́нїе притека́ющихъ къ тебѣ̀, гдⷭ҇и, ты̀ є҆сѝ свѣ́тъ ѡ҆мраче́нныхъ, и҆ пое́тъ тѧ̀ дꙋ́хъ мо́й.</irmos>

<red>Т</red>ы̀ ѡ҆свѧти́въ прⷪ҇ро́ка твоегѡ̀, влⷣко, пе́рвѣе рождества̀, блꙋдѧ́щымъ наста́вника посла́лъ є҆сѝ.

<red>Б</red>л҃года́ть дх҃а, все́льшаѧсѧ во ѹ҆стнѣ̀ твоѝ, ꙗ҆́коже пресвѣ́тло свѣти́ло, сꙋ́щымъ во тмѣ̀ возсїѧ̀.

<red>М</red>ѵ́ра благово́нїѧ твоегѡ̀ не терпѧ́щи, собо́ръ тѧ̀ і҆и҃левъ скве́рный въ ро́вѣ затворѝ.

<rubric class="inline">Бг҃оро́диченъ:</rubric> <red>Т</red>обо́ю, пречⷭ҇таѧ, пресꙋ́щественный, безнача́льный сн҃ъ бж҃їй спожи́ти человѣ́кѡмъ благоизво́ли.

<rubric>Сѣда́ленъ, гла́съ и҃.</rubric>

<podoben>Подо́бенъ: <incipit><red>В</red>оскр҃се ѿ гро́ба:</incipit></podoben>

<red>П</red>риложѝ тебѣ̀ ѹ҆́хо бг҃ъ, ѹ҆слы́шавати словеса̀ є҆гѡ̀, бг҃огла́сный прⷪ҇ро́че. Тѣ́мже ꙗ҆́кѡ настоѧ̑щаѧ не сꙋ̑щаѧ всѣ̑мъ ѹ҆ѧсни́лъ є҆сѝ: рыда́ньми же ѡ҆ лю́дехъ твои́хъ, ѹ҆да́льшихсѧ ѿ гдⷭ҇а, пла́калъ є҆сѝ. И҆ ны́нѣ сы́й на небесѣ́хъ, мо́лишисѧ спасти́сѧ на́мъ.

<rubric>Сла́ва, и҆ ны́нѣ, пра́здника, и҆лѝ бг҃оро́диченъ:</rubric>

<red>В</red>ъ пꙋчи́нꙋ лю́тагѡ впадо́хъ ѹ҆ны́нїѧ, ѿ мно́жества лꙋка́выхъ и҆ нечи́стыхъ мои́хъ дѣ́лъ прїидо́хъ въ недоꙋмѣ́нїе, и҆ ѿча́ѧнїемъ ны́нѣ ѡ҆держи́мь є҆́смь. Влⷣчце бцⷣе, сама́ мѧ спасѝ бл҃гоꙋтро́бїемъ твои́мъ: грѣ́шныхъ бо ты̀ є҆сѝ по́мощь и҆ ѡ҆чище́нїе спаси́тельное.

<rubric class="inline">Крⷭ҇тобг҃оро́диченъ:</rubric> <red>Н</red>ескве́рнаѧ а҆́гница а҆́гнца и҆ па́стырѧ ви́сѧща на крⷭ҇тѣ̀ зрѧ́щи, вопїѧ́ше: ча́до моѐ, что̀ стра́нное ѹ҆́бѡ и҆ ненаде́жное сїѐ зрѣ́нїе; ка́кѡ жи́знь всѣ́хъ сме́ртїю ѡ҆сꙋжда́етсѧ, земны̑мъ подо́бнѣ; но воскреснѝ тридне́внѡ и҆зъ ме́ртвыхъ, сло́ве, ꙗ҆́коже ре́клъ є҆сѝ, да ра́дꙋющисѧ сла́влю тѧ̀.

## Пѣ́снь д҃.

<rubric class="inline">І҆рмо́съ:</rubric> <irmos><red>Ѹ҆</red>слы́шахъ, гдⷭ҇и, смотре́нїѧ твоегѡ̀ та́инство разꙋмѣ́хъ дѣла̀ твоѧ̑, и҆ просла́вихъ твоѐ бжⷭ҇тво̀.</irmos>

<red>П</red>ресвѣ́тлое сїѧ́нїе прест҃а́гѡ и҆ бжⷭ҇твеннагѡ дх҃а се́рдце твоѐ ѡ҆блиста́вшее, сꙋ́щымъ во тмѣ̀ просвѣще́нїе содѣ́ла.

<red>П</red>рⷪ҇ро́кѡвъ спострада́тельнѣе всѣ́хъ бы́въ, всеблаже́нне бг҃опрїѧ́тне, ми́лости мѧ̀ сподо́би, ѿча́ѧннаго мно́гими прегрѣше́ньми.

<red>Ꙗ҆́</red>кѡ хода́тай бы́въ ꙗ҆вле́ннымъ и҆ бжⷭ҇твеннымъ сїѧ́нїемъ, хода́тайствомъ твои́мъ ѹ҆мирѝ многомѧте́жнагѡ моегѡ̀ житїѧ̀ бꙋ́рю.

<rubric class="inline">Бг҃оро́диченъ:</rubric> <red>Б</red>г҃а, є҆го́же родила̀ є҆сѝ, пречⷭ҇таѧ дв҃о, сего̀ молѝ, моли́твами твои́ми дарова́ти согрѣше́нїй проще́нїе.

## Пѣ́снь є҃.

<rubric class="inline">І҆рмо́съ:</rubric> <irmos><red>П</red>росвѣтѝ на́съ повелѣ̑нїи твои́ми, гдⷭ҇и, и҆ мы́шцею твое́ю высо́кою тво́й ми́ръ пода́ждь на́мъ, чл҃вѣколю́бче.</irmos>

<red>Ꙗ҆́</red>коже мо́лнїю, прⷪ҇ро́ка твоего̀ посла́лъ є҆сѝ, і҆еремі́ю ѡ҆свѧще́ннаго, сꙋ́щымъ во тмѣ̀ свѣ́та тѧ̀, хрⷭ҇тѐ, возвѣща́юща.

<red>С</red>трѣлꙋ̀ и҆збра́ннꙋ, въ тꙋ́лѣ тѧ̀ сокрове́ннꙋ, і҆еремі́е, проразꙋмѣ́нїемъ свои́мъ, тво́й влⷣка, въ ни́хже подоба́ше вре́менѣхъ показа̀.

<red>Ѹ҆́</red>ши чи́стѣ ѹ҆́мнїи и҆мѣ́ѧ, сла́вне, бесѣ́дꙋющꙋ тебѣ̀ дх҃ꙋ сподо́билсѧ є҆сѝ, прⷪ҇ро́че, послꙋ́шати.

<rubric class="inline">Бг҃оро́диченъ:</rubric> <red>В</red>е́лїе и҆ стра́шное дв҃ы та́инство: и҆́бо ꙗ҆́вльшагосѧ на землѝ є҆́ю бг҃а человѣ́кѡмъ, милосе́рдїѧ ра́ди, мт҃рски воспита̀.

## Пѣ́снь ѕ҃.

<rubric class="inline">І҆рмо́съ:</rubric> <irmos><red>Б</red>е́здна грѣхѡ́въ и҆ прегрѣше́нїй бꙋ́рѧ мѧ̀ смꙋща́етъ, и҆ во глꙋбинꙋ̀ нꙋ́жднагѡ рѣ́етъ мѧ̀ ѿча́ѧнїѧ: но твою̀ крѣ́пкꙋю рꙋ́кꙋ мнѣ̀ прострѝ, ꙗ҆́кѡ петро́ви, ѽ ѹ҆пра́вителю, и҆ спасѝ.</irmos>

<red>П</red>ривле́клъ є҆сѝ просвѣще́нїе, и҆ благода́ть бога́тнѡ, бг҃оно́се, дꙋхо́внѡ ѹ҆ста̀ дꙋшє́вныѧ разшири́въ, и҆ и҆спо́лньсѧ, ѻ҆́бщно всѣ̑мъ по́далъ є҆сѝ, ѽ прⷪ҇ро́че, хотѧ́щымъ сїѧ́нїе.

<red>М</red>о́ре мїрско́е, возвыша́емое напа́стей треволне́нїемъ, ѹ҆зрѣ́въ, послѣ̑днѧѧ дворы̀ возжела́лъ є҆сѝ, и҆ и҆сто́чникъ рѣко́ю точа́щъ сле́зы, люде́й твои́хъ ѕлобы́тства го́рцѣ рыда́ти.

<red>С</red>ме́рть и҆зба́вителѧ предска́зовалъ є҆сѝ та́йнѡ, бг҃огла́се, ꙗ҆́коже бо а҆́гнѧ, на дре́во хрⷭ҇та̀ воздвиго́ша, живота̀ нача́льника, собо́ръ беззако́нный і҆ꙋде́йскїй, бл҃годѣ́телѧ всеѧ̀ тва́ри.

<rubric class="inline">Бг҃оро́диченъ:</rubric> <red>С</red>ло́во, є҆́же ѿ ѻ҆ц҃а̀ пре́жде вѣ̑къ ро́ждшеесѧ безпло́тнѡ, и҆зъ тебє̀, чⷭ҇таѧ, въ лѣ́то пло́тски ражда́етсѧ: и҆ въ сѣ́ни тогѡ̀ всѝ поживе́мъ, ꙗ҆́коже дре́вле і҆еремі́а проречѐ.

<rubric>Конда́къ, гла́съ г҃.</rubric>

<podoben>Подо́бенъ: <incipit><red>Д</red>в҃а дне́сь:</incipit></podoben>

<red>Ѡ҆</red>чи́стивъ дх҃омъ, вели́кїй прⷪ҇ро́че и҆ мꙋ́чениче, твоѐ свѣтоза́рное се́рдце, сла́вне і҆еремі́е, прⷪ҇ро́чествїѧ да́ръ свы́ше прїѧ́лъ є҆сѝ, и҆ возопи́лъ є҆сѝ велегла́снѡ во страна́хъ: сѐ бг҃ъ на́шъ, и҆ не приложи́тсѧ и҆́нъ къ немꙋ̀, и҆́же вопло́щсѧ на землѝ ꙗ҆ви́лсѧ є҆́сть.

## Пѣ́снь з҃.

<rubric class="inline">І҆рмо́съ:</rubric> <irmos><red>Ѻ҆́</red>троцы є҆вре́йстїи въ пещѝ попра́ша пла́мень дерзнове́ннѡ, и҆ на ро́сꙋ ѻ҆́гнь преложи́ша, вопїю́ще: бл҃гослове́нъ є҆сѝ, гдⷭ҇и бж҃е, во вѣ́ки.</irmos>

<red>Т</red>ы̀ ны́нѣ не ктомꙋ̀ въ наде́ждахъ, но ве́щїю, прⷪ҇ро́че, проречє́ннаѧ и҆сполнѧ́єма твоѧ̑ зрѧ̀, взыва́еши: бл҃гослове́нъ є҆сѝ, гдⷭ҇и бж҃е, во вѣ́ки.

<red>Ѻ҆</red>рга́нъ бжⷭ҇твенный ꙗ҆ви́сѧ, ѹ҆дарѧ́емь рꙋко́ю ѹ҆тѣ́шителевою, нбⷭ҇ныѧ гла́сы вѣща́ѧ, и҆ поѧ̀: бл҃гослове́нъ є҆сѝ, гдⷭ҇и бж҃е, во вѣ́ки.

<red>Р</red>ыда̑нїѧ списꙋ́ѧ, ѽ прⷪ҇ро́че, не помрачѝ бжⷭ҇твеннагѡ весе́лїѧ, є҆гѡ́же ѿ младе́нства ꙗ҆́снѡ наслади́лсѧ є҆сѝ, зовы́й: бл҃гослове́нъ є҆сѝ, гдⷭ҇и бж҃е, во вѣ́ки.

<rubric class="inline">Бг҃оро́диченъ:</rubric> <red>В</red>о чре́во дв҃ы вни́ти, ꙗ҆́коже бл҃говоли́лъ є҆сѝ, человѣ́ки хотѧ̀ спастѝ, прⷪ҇ро́ки ꙗ҆́вѣ наꙋчи́вый чꙋдесѝ: бл҃гослове́нъ є҆сѝ, гдⷭ҇и бж҃е, во вѣ́ки.

## Пѣ́снь и҃.

<rubric class="inline">І҆рмо́съ:</rubric> <irmos><red>П</red>обѣди́тели мꙋчи́телѧ и҆ пла́мене бл҃года́тїю твое́ю бы́вше, за́повѣдемъ твои̑мъ ѕѣлѡ̀ прилѣжа́ще, ѻ҆́троцы вопїѧ́хꙋ: бл҃гослови́те, всѧ̑ дѣла̀ гдⷭ҇нѧ, гдⷭ҇а.</irmos>

<red>Н</red>а небеса̀ возше́лъ є҆сѝ веселѧ́сѧ, бг҃одꙋхнове́нне і҆еремі́е, и҆ со безпло́тными прⷭ҇то́лꙋ всѣ́хъ цр҃ѧ̀ предстои́ши, бл҃гослови́те, поѧ̀, дѣла̀, гдⷭ҇а, и҆ превозноси́те є҆го̀ во вѣ́ки.

<red>Б</red>л҃гочє́стїѧ проповѣ́дникъ бы́въ, прехва́льне, ѡ҆свѧще́нъ, и҆ нече́стїѧ ѡ҆бличи́лъ є҆сѝ не́мощь, і҆еремі́е, бл҃гослови́те, поѧ̀, дѣла̀, гдⷭ҇а, и҆ превозноси́те є҆го̀ во вѣ́ки.

<red>Б</red>жⷭ҇твенныѧ зарѝ свѣ́томъ сїѧ́ѧ, ѡ҆блиста̑нїѧ лю́бѧщымъ посыла́еши, зерца́ло многосвѣ́тло ꙗ҆́кѡ прїи́мъ, бл҃гослови́те, вопїѧ̀, всѧ̑ дѣла̀, гдⷭ҇а, и҆ превозноси́те є҆го̀ во вѣ́ки.

<rubric class="inline">Бг҃оро́диченъ:</rubric> <red>М</red>оѐ сꙋщество̀ и҆зъ тебє̀ воспрїѧ́тъ животода́вецъ, и҆ пре́жднихъ скве́рнъ сїѐ ѡ҆чи́сти, ѽ бг҃ома́ти! Є҆го́же пое́мъ: бл҃гослови́те, всѧ̑ дѣла̀, гдⷭ҇а, и҆ превозноси́те є҆го̀ во вѣ́ки.

## Пѣ́снь ѳ҃.

<rubric class="inline">І҆рмо́съ:</rubric> <irmos><red>В</red>ои́стиннꙋ бцⷣꙋ тѧ̀ и҆сповѣ́дꙋемъ, спасе́ннїи тобо́ю, дв҃о чⷭ҇таѧ, съ безпло́тными ли́ки тѧ̀ велича́юще.</irmos>

<red>С</red>вѣ́тꙋ сраствори́всѧ пречⷭ҇томꙋ, бжⷭ҇тва̀ за́ри, бл҃же́нне сла́вне, є҆гѡ́же на землѝ ꙗ҆влє́нїѧ ꙗ҆́снѡ стѧжа́лъ є҆сѝ.

<red>И҆</red>сто́чника нетлѣ́ннагѡ доше́дъ, ѡ҆зарє́нїи же сегѡ̀, бг҃одꙋхнове́нне, жела́емый тебѣ̀ коне́цъ ꙗ҆́вѣ полꙋчи́лъ є҆сѝ.

<red>З</red>аре́ю свѣтоно́сною, є҆ѧ́же ны́нѣ наслажда́ешисѧ, воспѣва́ющихъ твою̀ па́мѧть просвѣща́ти, і҆еремі́е бл҃же́нне, всѣ́хъ сподо́би.

<rubric class="inline">Бг҃оро́диченъ:</rubric> <red>П</red>риста́нище спасе́нїѧ, вѣ́рꙋющїи пречⷭ҇томꙋ твоемꙋ̀ ржⷭ҇твꙋ̀ свѣ́дꙋще, ѿ бѣ́дъ и҆зба́витисѧ тѧ̀ мо́лимъ.



<rubric>На лїтꙋргі́и, прокі́менъ, гла́съ д҃:</rubric>

<red>Т</red>ы̀ і҆ере́й во вѣ́къ, по чи́нꙋ мелхїседе́ковꙋ.

<rubric class="inline">Сті́хъ:</rubric> <red>Р</red>ечѐ гдⷭ҇ь гдⷭ҇еви моемꙋ̀: сѣдѝ ѡ҆деснꙋ́ю менє̀, до́ндеже положꙋ̀ врагѝ твоѧ̑ подно́жїе но́гъ твои́хъ.

<rubric>А҆пⷭ҇лъ къ корі́нѳѧнѡмъ, зача́ло рн҃ѕ.</rubric>

<rubric class="inline">А҆ллилꙋ́їа, гла́съ є҃:</rubric> <red>М</red>ѡѷсе́й и҆ а҆арѡ́нъ во і҆ере́ехъ є҆гѡ̀, и҆ самꙋи́лъ въ призыва́ющихъ и҆́мѧ є҆гѡ̀.

<rubric>Є҆ѵⷢ҇лїе лꙋкѝ, зача́ло д҃і.</rubric>

<rubric class="inline">Прича́стенъ:</rubric> <red>В</red>ъ па́мѧть вѣ́чнꙋю бꙋ́детъ пра́ведникъ:
