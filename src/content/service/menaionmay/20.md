---
title: "Ма́їа д҃і"
navigation:
  key: service-menaionmay-20
  title: "Ма́їа д҃і"
  parent: service-menaionmay
  order: 20
type: "service"
---

# Ма́їа д҃і.

<rubric>Ст҃а́гѡ і҆сі́дѡра, хрⷭ҇та̀ ра́ди ю҆ро́дивагѡ, росто́вскагѡ чꙋдотво́рца.</rubric>



<rubric>На <incipit><red>Г</red>дⷭ҇и, воззва́хъ:</incipit> стїхи̑ры, гла́съ д҃.</rubric>

<podoben>Подо́бенъ: <incipit><red>Ꙗ҆́</red>кѡ до́блѧ:</incipit></podoben>

<red>С</red>вѣ́тлѡ возсїѧ̀, ꙗ҆́кѡ со́лнце свѣтоза́рнаѧ па́мѧть твоѧ̀, лꙋча́ми ѡ҆блиста́ющи твои́хъ добродѣ́тельныхъ дѣѧ́нїй, всебл҃же́нне і҆сі́дѡре, и҆ ѡ҆зарѧ́ющи вѣ́рныхъ ра́зꙋмы свѣ́томъ чꙋде́съ твои́хъ. Сїю̀ ѹ҆́бѡ пра́зднꙋюще, ра́достнѡ тѧ̀ сла́вимъ, и҆ вѣ́рнѡ ѹ҆блажа́емъ, ѹ҆го́дниче хрⷭ҇та̀ бг҃а на́шегѡ: є҆го́же молѝ, ѿ тлѝ и҆ бѣ́дъ и҆зба́витисѧ, вѣ́рою пра́зднꙋющымъ всечестно́е твоѐ ѹ҆спе́нїе.

<red>З</red>емны́й а҆́гг҃лъ, и҆ нбⷭ҇ный человѣ́къ ꙗ҆ви́лсѧ є҆сѝ, преблаже́нне, и҆сто́чникъ ѹ҆миле́нїѧ, ми́лости тече́нїе, пꙋчи́на чꙋде́съ, стрꙋѧ̀ и҆сцѣле́нїй, і҆сі́дѡре досточꙋ́дне, ма́слина бж҃їѧ вои́стиннꙋ плодови́та, є҆ле́емъ трꙋдѡ́въ твои́хъ просвѣща́ѧ вѣ́рнѡ хва́лѧщихъ тѧ̀, и҆ молѧ̀ человѣколю́бца ѿ бѣ́дъ и҆зба́вити, любо́вїю чтꙋ́щыѧ всечестнꙋ́ю па́мѧть твою̀.

<red>Р</red>а́зꙋмъ тво́й, бл҃же́нне, бжⷭ҇твеннымъ свѣ́томъ сїѧ́ѧ, тѣлє́сныѧ стра̑сти превзы́де, непримѣ́сенъ дѡ́льнимъ носѧ̀ ѻ҆́бразъ, и҆ воѡбража́ѧ себѐ бжⷭ҇твенными добродѣ́тельми, показа́сѧ ве́сь свѣтоѻбра́зенъ, поспѣше́нїемъ дх҃а прест҃а́гѡ, і҆сі́дѡре бг҃омꙋ́дре, првⷣнымъ похвала̀. Съ ни́миже молѝ хрⷭ҇та̀ бг҃а на́шего, ѿ бѣ́дъ и҆зба́вити пою́щыѧ тѧ̀.

<rubric>И҆́ны стїхи̑ры, гла́съ и҃.</rubric>

<podoben>Подо́бенъ: <incipit><red>Ѽ</red> пресла́внагѡ чꙋдесѐ!:</incipit></podoben>

<red>Б</red>лаже́нне і҆сі́дѡре бг҃омꙋ́дре, чи́стаѧ твоѧ̀ дꙋша̀, правовѣ́рнымъ смы́сломъ сїѧ́ющи, ѡ҆блиста́ющи добродѣ́телей свѣтлостьмѝ, ѡ҆зарѧ́етъ вѣ́рныхъ и҆сполне́нїе, бѣсо́вскꙋю тмꙋ̀ ѿгонѧ́щи. Тѣ́мже ꙗ҆́кѡ прича́стника тѧ̀ невече́рнѣй благода́ти, ѹ҆блажа́емъ благоче́стнѡ всѝ, досточꙋ́дне.

<red>И҆</red>мѣ́ѧ дꙋ́шꙋ ми́лостивнꙋ, и҆ чи́стъ по́мыслъ, и҆ се́рдце бо́дро, вѣ́рꙋ небла́зненнꙋ, и҆ любо́вь вои́стиннꙋ нелицемѣ́рнꙋ: ѿ землѝ преста́вилсѧ є҆сѝ къ нбⷭ҇нымъ, и҆ съ ли́ки пра́ведныхъ водворѧ́ешисѧ. Тѣ́мже тѧ̀ почита́емъ сщ҃е́нными пѣ́сньми, и҆ благоче́стнѡ всѝ сла́вимъ, досточꙋ́дне і҆сі́дѡре.

<red>Б</red>жⷭ҇твенными ѹ҆чє́нїи ѹ҆крѣплѧ́ѧсѧ, стра̑сти плотскі̑ѧ ѿ дꙋшѝ ѿгна́лъ є҆сѝ, и҆ ст҃ѣ́й трⷪ҇цѣ селе́нїе преѡчище́нное бы́лъ є҆сѝ. Тѣ́мъ къ бжⷭ҇твеннѣй жи́зни преста́вилсѧ є҆сѝ, бг҃ꙋ соблюда́ющемꙋ и҆ ны́нѣ невреди́мо твоѐ блаже́нное тѣ́ло, бжⷭ҇твеннымъ сꙋдо́мъ, и҆́мже са́мъ вѣ́сть, прославлѧ́ѧй тѧ̀ ꙗ҆́вѣ, і҆сі́дѡре.

<rubric>Сла́ва, гла́съ а҃:</rubric>

<red>Ꙗ҆́</red>кѡ тече́нїе до́брѣ сконча́вшемꙋ, и҆ вѣ́рꙋ соблю́дшемꙋ непоро́чнꙋ, и҆ врагѝ безплѡ́тныѧ терпѣ́нїемъ свои́мъ попра́вшемꙋ возложи́сѧ на честны́й тво́й ве́рхъ, побѣ́ды вѣне́цъ пресвѣ́телъ, ѿ рꙋкѝ вседержи́телѧ бг҃а: є҆гѡ́же ра́ди мі́ръ, и҆ ꙗ҆̀же въ не́мъ сꙋ́єтства преѡби́дѣлъ є҆сѝ. Тѣ́мъ и҆ ст҃а́ѧ твоѧ̀ чи́стаѧ дꙋша̀ на нб҃са̀ востечѐ ра́дꙋющисѧ, пра́ведныхъ же ли́цы срѣто́ша тѧ̀ веселѧ́щесѧ, и҆ нбⷭ҇наѧ селє́нїѧ свѣ́тлѡ воспрїѧ́ша: блаже́нное же и҆ честно́е тѣ́ло твоѐ на землѝ пребыва́етъ нетлѣ́ннѡ, вѣ̑рнымъ подаѧ̀ и҆сцѣле́нїе. Тѣ́мже вѣ́рою пра́вою, и҆ те́плымъ жела́нїемъ, ст҃о́мꙋ твоемꙋ̀ гро́бꙋ припа́дающе, бг҃омꙋ́дре і҆сі́дѡре, про́симъ и҆спроси́ти ѹ҆ хрⷭ҇та̀ бг҃а на́шегѡ, гра́дꙋ твоемꙋ̀ непоколеби́мꙋ и҆ безмѧте́жнꙋ пребы́ти ѿ навѣ̑тъ вра́жїихъ, и҆ пога́нскагѡ наше́ствїѧ, во́инствꙋ на́шемꙋ побѣ́ды на врагѝ, ѹ҆мире́нїѧ мі́рꙋ, и҆ спасе́нїѧ дꙋша́мъ на́шымъ.

<rubric>И҆ ны́нѣ, пра́здника и҆лѝ бг҃оро́диченъ.</rubric>

<rubric>Премꙋ́дрости соломѡ́ни чте́нїе. (Глава̀ є҃.)</rubric>

<versal>П</versal>ра́вєдницы во вѣ́ки живꙋ́тъ, и҆ въ гдⷭ҇ѣ мзда̀ и҆́хъ, и҆ попече́нїе и҆́хъ ѹ҆ вы́шнѧгѡ. Сегѡ̀ ра́ди прїи́мꙋтъ црⷭ҇твїе благолѣ́пїѧ, и҆ вѣне́цъ добро́ты ѿ рꙋкѝ гдⷭ҇ни: занѐ десни́цею покры́етъ ѧ҆̀, и҆ мы́шцею защити́тъ и҆̀хъ. Прїи́метъ всеѻрꙋ́жїе рве́нїе своѐ, и҆ воѡрꙋжи́тъ тва́рь въ ме́сть врагѡ́мъ. Ѡ҆блече́тсѧ въ бронѧ̀ пра́вды, и҆ возложи́тъ шле́мъ, сꙋ́дъ нелицемѣ́ренъ: прїи́метъ щи́тъ непобѣди́мый, преподо́бїе: поѡстри́тъ же напра́сный гнѣ́въ во ѻ҆рꙋ́жїе: спобо́ретъ же съ ни́мъ мі́ръ на безꙋ̑мныѧ: по́йдꙋтъ праволꙋ̑чныѧ стрѣ́лы мѡ́лнїины, и҆ ꙗ҆́кѡ ѿ благокрꙋ́гла лꙋ́ка ѻ҆блакѡ́въ на намѣ́ренїе полетѧ́тъ: и҆ ѿ каменоме́тныѧ ꙗ҆́рости, и҆спо́лнь падꙋ́тъ гра́ды: вознегодꙋ́етъ на ни́хъ вода̀ морска́ѧ, рѣ́ки же потопѧ́тъ ѧ҆̀ на́глѡ. Сопроти́въ ста́нетъ и҆̀мъ дꙋ́хъ си́лы, и҆ ꙗ҆́кѡ ви́хоръ развѣ́етъ и҆̀хъ, и҆ ѡ҆пꙋстоши́тъ всю̀ зе́млю беззако́нїе, и҆ ѕлодѣ́йство преврати́тъ престо́лы си́льныхъ. Слы́шите ѹ҆̀бо, ца́рїе, и҆ разꙋмѣ́йте: навы́кните, сꙋдїи̑ концє́въ землѝ. Внꙋши́те, держа́щїи мно́жєства и҆ гордѧ́щїисѧ ѡ҆ наро́дѣхъ ꙗ҆зы̑къ: ꙗ҆́кѡ дана̀ є҆́сть ѿ гдⷭ҇а держа́ва ва́мъ, и҆ си́ла ѿ вы́шнѧгѡ.

<rubric>Премꙋ́дрости соломѡ́ни чте́нїе. (Глава̀ г҃.)</rubric>

<versal>П</versal>ра́ведныхъ дꙋ́шы въ рꙋцѣ̀ бж҃їей, и҆ не прико́снетсѧ и҆́хъ мꙋ́ка. Непщева́ни бы́ша во ѻ҆чесѣ́хъ безꙋ́мныхъ ѹ҆мре́ти, и҆ вмѣни́сѧ ѡ҆ѕлобле́нїе и҆схо́дъ и҆́хъ, и҆ є҆́же ѿ на́съ ше́ствїе, сокрꙋше́нїе: ѻ҆ни́ же сꙋ́ть въ ми́рѣ. И҆́бо предъ лице́мъ человѣ́ческимъ а҆́ще и҆ мꙋ́кꙋ прїи́мꙋтъ, ѹ҆пова́нїе и҆́хъ безсме́ртїѧ и҆спо́лнено, и҆ вма́лѣ нака́зани бы́вше, вели́кими благодѣ́тельствовани бꙋ́дꙋтъ: ꙗ҆́кѡ бг҃ъ и҆скꙋсѝ ѧ҆̀, и҆ ѡ҆брѣ́те и҆̀хъ достѡ́йны себѣ̀. Ꙗ҆́кѡ зла́то въ горни́лѣ и҆скꙋсѝ и҆̀хъ, и҆ ꙗ҆́кѡ всепло́дїе же́ртвенное прїѧ́тъ ѧ҆̀. И҆ во вре́мѧ посѣще́нїѧ и҆́хъ возсїѧ́ютъ, и҆ ꙗ҆́кѡ и҆́скры по сте́блїю потекꙋ́тъ. Сꙋ́дѧтъ ꙗ҆зы́кѡмъ, и҆ ѡ҆блада́ютъ людьмѝ, и҆ воцр҃и́тсѧ гдⷭ҇ь въ ни́хъ во вѣ́ки. Надѣ́ющїисѧ на́нь разꙋмѣ́ютъ и҆́стинꙋ, и҆ вѣ́рнїи въ любвѝ пребꙋ́дꙋтъ є҆мꙋ̀: ꙗ҆́кѡ благода́ть и҆ ми́лость въ преподо́бныхъ є҆гѡ̀, и҆ посѣще́нїе во и҆збра́нныхъ є҆гѡ̀.

<rubric>Премꙋ́дрости соломѡ́ни чте́нїе. (Глава̀ д҃.)</rubric>

<versal>П</versal>ра́ведникъ, а҆́ще пости́гнетъ сконча́тисѧ, въ поко́и бꙋ́детъ. Ста́рость бо честна̀ не многолѣ́тна, нижѐ въ числѣ̀ лѣ́тъ и҆счита́етсѧ: сѣди́на же є҆́сть мꙋ́дрость человѣ́кѡмъ, и҆ во́зрастъ ста́рости житїѐ нескве́рное. Благоꙋго́денъ бг҃ови бы́въ, возлю́бленъ бы́сть, и҆ живы́й посредѣ̀ грѣ̑шникъ, преста́вленъ бы́сть: Восхище́нъ бы́сть, да не ѕло́ба и҆змѣни́тъ ра́зꙋма є҆гѡ̀, и҆лѝ ле́сть прельсти́тъ дꙋ́шꙋ є҆гѡ̀. Раче́нїе бо ѕло́бы помрача́етъ дѡ́браѧ, и҆ паре́нїе по́хоти премѣнѧ́етъ ѹ҆́мъ неѕло́бивъ. Сконча́всѧ вма́лѣ, и҆спо́лни лѣ̑та дѡ́лга: ѹ҆го́дна бо бѣ̀ гдⷭ҇еви дꙋша̀ є҆гѡ̀: сегѡ̀ ра́ди потща́сѧ ѿ среды̀ лꙋка́вствїѧ. Лю́дїе же ви́дѣвше, и҆ не разꙋмѣ́вше, нижѐ поло́жше въ помышле́нїи таково́е: ꙗ҆́кѡ бл҃года́ть и҆ ми́лость въ преподо́бныхъ є҆гѡ̀, и҆ посѣще́нїе во и҆збра́нныхъ є҆гѡ̀.

<rubric>На стїхо́внѣ стїхи̑ры, гла́съ в҃:</rubric>

<podoben>Подо́бенъ: <incipit><red>Д</red>о́ме є҆ѵфра́ѳовъ:</incipit></podoben>

<red>Д</red>о́мъ и҆ жили́ще дх҃а прест҃а́гѡ, мꙋ́дре і҆сі́дѡре, бы́лъ є҆сѝ. Тѣ́мже и҆ на́съ до́мы томꙋ̀ содѣ́лай, свѧтꙋ́ю твою̀ па́мѧть почита́ющихъ.

<rubric class="inline">Сті́хъ:</rubric> <red>В</red>озвесели́тсѧ пра́ведникъ ѡ҆ гдⷭ҇ѣ, и҆ ѹ҆пова́етъ на него̀.

<red>Ж</red>итїѐ твоѐ ꙗ҆́кѡ со́лнце, въ сердца̀ вѣ́рныхъ возсїѧ̀, зарю̀ чꙋде́съ и҆спꙋща́ѧ. Тѣ́мже и҆ на́съ свѣ́томъ невече́рнимъ ѡ҆зарѝ, всечестнꙋ́ю твою̀ па́мѧть почита́ющихъ.

<rubric class="inline">Сті́хъ:</rubric> <red>П</red>ра́ведникъ, ꙗ҆́кѡ фі́нїѯъ, процвѣте́тъ, ꙗ҆́кѡ ке́дръ, и҆́же въ лїва́нѣ, ѹ҆мно́житсѧ.

<red>Н</red>е преста́й молѧ́сѧ, і҆сі́дѡре, ѡ҆ при́сныхъ твои́хъ рабѣ́хъ, и҆̀хже дх҃о́внымъ твои́мъ житїе́мъ просвѣти́лъ є҆сѝ, да всѝ честно́е твоѐ ѹ҆спе́нїе веселѧ́щесѧ почита́емъ.

<rubric>Сла́ва, гла́съ то́йже. Самогла́сенъ:</rubric>

<red>Ѿ</red> нече́стїѧ во благоче́стїе прише́дый, свѣ́томъ разꙋ́мнымъ ѿ бг҃а просвѣще́нъ бы́въ, возненави́дѣлъ є҆сѝ ѻ҆те́ческое безбо́жїе, и҆ возлюби́лъ є҆сѝ и҆́стиннꙋю вѣ́рꙋ хрⷭ҇то́вꙋ, гра́да на́шегѡ ꙗ҆́кѡ дости́гнꙋвъ, и҆ въ не́мъ чи́стымъ, и҆ непоро́чнымъ житїе́мъ гдⷭ҇еви ѹ҆годи́лъ є҆сѝ, и҆ мнѡ́гїѧ лю́ди ѹ҆диви́лъ є҆сѝ чꙋдесы̀, бг҃облаже́нне і҆сі́дѡре: по ны́нѣ и҆мѣ́ѧ дерзнове́нїе ко влⷣцѣ всѣ́хъ бг҃ꙋ, молѝ ѡ҆ и҆̀же вѣ́рою творѧ́щихъ всечестнꙋ́ю твою̀ па́мѧть, притека́ющихъ со ѹ҆се́рдїемъ къ чꙋде́сномꙋ гро́бꙋ твоемꙋ̀, и҆зба́витисѧ страсте́й дꙋше́вныхъ же вкꙋ́пѣ и҆ тѣле́сныхъ, и҆ всѧ́ческихъ бѣ́дъ и҆ и҆скꙋше́нїй, и҆ спасти́сѧ дꙋша́мъ на́шымъ.

<rubric>И҆ ны́нѣ, пра́здника, и҆лѝ бг҃оро́диченъ.</rubric>

<rubric>Тропа́рь, гла́съ д҃:</rubric>

<red>П</red>росвѣти́всѧ бжⷭ҇твенною благода́тїю, бг҃омꙋ́дре, цѣломꙋ́дрїемъ мно́гимъ и҆ терпѣ́нїемъ, во вре́меннѣй жи́зни тече́нїе до́брѣ сконча́лъ є҆сѝ. Тѣ́мъ и҆ по сме́рти ꙗ҆ви́ тѧ свѣ́тлость житїѧ̀ твоегѡ̀, и҆сточа́еши бо и҆сцѣле́нїй благода́ть, и҆̀же съ вѣ́рою притека́ющымъ ко свѧто́мꙋ твоемꙋ̀ гро́бꙋ, і҆сі́дѡре блаже́нне: молѝ хрⷭ҇та̀ бг҃а, да спасе́тъ дꙋ́шы на́шѧ.



<rubric>На ѹ҆́трени, по а҃-й стїхоло́гїи сѣда́ленъ, гла́съ и҃.</rubric>

<podoben>Подо́бенъ: <incipit><red>П</red>ремꙋ́дрости:</incipit></podoben>

<red>Ѿ</red> ю҆́ности ꙗ҆́кѡ свѣти́льникъ возсїѧ́лъ є҆сѝ, блаже́нне, ѕѣ́льнымъ воздержа́нїемъ ѹ҆мертви́лъ є҆сѝ плотска̑ѧ взыгра̑нїѧ: тѣ́мъ и҆ на высотꙋ̀ восте́клъ є҆сѝ бг҃оразꙋ́мїѧ, пресла́вне, пожи́въ въ мі́рѣ бг҃оꙋго́днѡ, посрами́лъ є҆сѝ бѣсѡ́вскаѧ ѡ҆полчє́нїѧ, і҆сі́дѡре всеблаже́нне. Сегѡ̀ ра́ди вопїе́мъ тѝ: молѝ хрⷭ҇та̀ бг҃а, согрѣше́нїй ѡ҆ставле́нїе дарова́ти чтꙋ́щымъ любо́вїю свѧтꙋ́ю па́мѧть твою̀. <rubric class="inline">Два́жды.</rubric>

<rubric>Сла́ва, и҆ ны́нѣ, пра́здника, и҆лѝ бг҃оро́диченъ:</rubric>

<red>В</red>ъ ти́нꙋ впа́дъ грѣхѡ́въ, и҆ нѣ́сть мнѣ̀ постоѧ́нїѧ, лю́тѣ потопи́ мѧ бꙋ́рѧ прегрѣше́нїй. Но ꙗ҆́кѡ ро́ждши сло́во, є҆ди́наго чл҃вѣколю́бца, на мѧ̀ раба̀ твоего̀ при́зри, и҆ и҆зба́ви мѧ̀ всѧ́кагѡ грѣха̀, и҆ страсте́й дꙋшетлѣ́нныхъ, и҆ всѧ́кагѡ ѡ҆ѕлобле́нїѧ лꙋка́вагѡ ѹ҆бі́йцы, бцⷣе неискꙋсомꙋ́жнаѧ: молѝ хрⷭ҇та̀ бг҃а, грѣхѡ́въ ѡ҆ставле́нїе да́ти мѝ, тебе́ бо наде́ждꙋ и҆́мамъ, ра́бъ тво́й.

<rubric>По в҃-й стїхоло́гїи, сѣда́ленъ, гла́съ д҃:</rubric>

<red>Ꙗ҆́</red>кѡ въ домꙋ̀ вои́стиннꙋ, на мѣ́стѣ пꙋ́стѣ, посредѝ безꙋ́мныхъ человѣ̑къ всели́всѧ, бг҃омꙋ́дре і҆сі́дѡре, всѧ́ко ѡ҆ѕлобле́нїе претерпѣва́ѧ, дѡ́брыѧ дѣ́тели ꙗ҆́коже ѳѷмїа́мъ бл҃гово́ненъ, и҆ же́ртвꙋ благопрїѧ́тнꙋ бг҃ꙋ прине́слъ є҆сѝ. Тѣ́мже дерзнове́нїе стѧжа́въ къ немꙋ̀, молѝ, дарова́ти ѡ҆чище́нїе согрѣше́нїй, вѣ́рою хва́лѧщымъ свѧтꙋ́ю па́мѧть твою̀. <rubric class="inline">Два́жды.</rubric>

<rubric>Сла́ва, и҆ ны́нѣ, пра́здника, и҆лѝ бг҃оро́диченъ:</rubric>

<red>П</red>рибѣ́жище сꙋ́щымъ въ лю́тыхъ, примѣне́нїе къ бг҃ꙋ согрѣша́ющымъ, пречⷭ҇таѧ влⷣчце, спасѝ на́съ ѿ всѧ́кагѡ ѡ҆бстоѧ́нїѧ и҆ ѡ҆ѕлобле́нїѧ человѣ́ческа, и҆ стра́шнагѡ мꙋче́нїѧ, и҆ страсте́й безче́стїѧ, несꙋмнѣ́нною вѣ́рою тѧ̀ при́снѡ призыва́ющихъ, дв҃о всепѣ́таѧ.

<rubric>По полѷеле́и сѣда́ленъ, гла́съ и҃.</rubric>

<podoben>Подо́бенъ: <incipit><red>П</red>ремꙋ́дрости:</incipit></podoben>

<red>Ꙗ҆́</red>кѡ врача̀ премꙋ́дра и҆ ѹ҆го́дника гдⷭ҇нѧ бг҃опрїѧ́тна, къ чꙋде́сномꙋ твоемꙋ̀ гро́бꙋ прикаса́ющесѧ, бг҃омꙋ́дре, соше́дшесѧ любо́вїю и҆ вѣ́рою, во ѱалмѣ́хъ и҆ пѣ́нїихъ возра́дꙋемсѧ сла́вѧще хрⷭ҇та̀, таковꙋ́ю благода́ть тебѣ̀ дарова́вшаго и҆сцѣле́нїй, і҆сі́дѡре всеблаже́нне. Молѝ хрⷭ҇та̀ бг҃а, согрѣше́нїй ѡ҆ставле́нїе дарова́ти, вѣ́рою и҆ любо́вїю пра́зднꙋющымъ всечестнꙋ́ю па́мѧть твою̀. <rubric class="inline">Два́жды.</rubric>

<rubric>Сла́ва, и҆ ны́нѣ, пра́здника, и҆лѝ бг҃оро́диченъ:</rubric>

<red>Ꙗ҆́</red>кѡ дв҃ꙋ и҆ є҆ди́нꙋ въ жена́хъ, тѧ̀ безъ сѣ́мене ро́ждшꙋю бг҃а пло́тїю, всѝ ѹ҆блажа́емъ ро́ди человѣ́честїи: ѻ҆́гнь бо всели́сѧ въ тѧ̀ бжⷭ҇тва̀, и҆ ꙗ҆́кѡ младе́нца млеко́мъ пита́еши зижди́телѧ и҆ гдⷭ҇а. Тѣ́мъ а҆́гг҃льскїй и҆ человѣ́ческїй ро́дъ, досто́йнѡ сла́вимъ прест҃о́е ржⷭ҇тво̀ твоѐ, и҆ согла́снѡ вопїе́мъ тѝ: молѝ хрⷭ҇та̀ бг҃а, согрѣше́нїй ѡ҆ставле́нїе дарова́ти покланѧ́ющымсѧ вѣ́рою прест҃о́мꙋ ржⷭ҇твꙋ̀ твоемꙋ̀.

<rubric>Степє́нна, а҃-й а҆нтїфѡ́нъ д҃-гѡ гла́са.</rubric>

<rubric>Прокі́менъ, гла́съ д҃:</rubric>

<red>В</red>озвесели́тсѧ пра́ведникъ ѡ҆ гдⷭ҇ѣ, и҆ ѹ҆пова́етъ на него̀.

<rubric class="inline">Сті́хъ:</rubric> <red>Ѹ҆</red>слы́ши, бж҃е, гла́съ мо́й, внегда̀ моли́тимисѧ къ тебѣ̀.

<rubric>Є҆ѵⷢ҇лїе матѳе́а, зача́ло м҃г.</rubric>

<rubric>По н҃-мъ ѱалмѣ̀, стїхи́ра, гла́съ ѕ҃:</rubric>

<red>Ч</red>еловѣ́че бж҃їй, вѣ́рный ра́бе, ѹ҆го́дниче хрⷭ҇то́въ, соверши́телю тогѡ̀ бжⷭ҇твенныхъ повелѣ́нїй, мꙋ́жꙋ ди́вный въ чꙋдесѣ́хъ, сто́лпе и҆ ѹ҆твержде́нїе гра́дꙋ на́шемꙋ, црⷭ҇твїѧ нбⷭ҇нагѡ наслѣ́дниче, бг҃облаже́нне і҆сі́дѡре, дерзнове́нїе и҆мѣ́ѧ ко хрⷭ҇тꙋ̀ бг҃ꙋ, не преста́й, молѧ́сѧ ѡ҆ дꙋша́хъ на́шихъ.

<rubric>Канѡ́нъ пра́здника, со і҆рмосо́мъ на ѕ҃, и҆ ст҃а́гѡ на и҃. Гла́съ и҃.</rubric>

## Пѣ́снь а҃.

<rubric class="inline">І҆рмо́съ:</rubric> <irmos><red>К</red>олесницегони́телѧ фараѡ́нѧ погрꙋзѝ чꙋдотворѧ́й и҆ногда̀ мѡѷсе́йскїй же́злъ, крⷭ҇тоѻбра́знѡ порази́въ и҆ раздѣли́въ мо́ре: і҆и҃лѧ же бѣглеца̀, пѣшехо́дца, спасѐ, пѣ́снь бг҃ови воспѣва́юща.</irmos>

<red>В</red>ы́спрь житїѐ стѧжа́въ бл҃годѣѧ́нїемъ бжⷭ҇твеннымъ, и҆ ве́сь свѣтоѻбра́зенъ бы́въ, просвѣще́нїе мѝ низпослѝ, ꙗ҆́кѡ да ра́дꙋѧсѧ восхвалю̀ пресвѣ́тлое житїѐ твоѐ, є҆́же до́брѣ соверши́въ, воспрїѧ́лъ є҆сѝ, ꙗ҆̀же ѹ҆гото́ва бг҃ъ лю́бѧщымъ є҆го̀, бг҃омꙋ́дре і҆сі́дѡре.

<red>Б</red>жⷭ҇твеннымъ разже́гсѧ жела́нїемъ, всѧ̑ ѻ҆те́чєскїѧ ѿве́рглъ є҆сѝ нра́вы, хрⷭ҇та́ же ѡ҆брѣстѝ потща́лсѧ є҆сѝ. И҆ сегѡ̀ ра́ди бѣ́гаѧ, ѹ҆дали́всѧ нечести́выхъ сожи́тельства, благоче́стїѧ свѣ́томъ ѡ҆заре́нъ бы́лъ є҆сѝ, и҆ бжⷭ҇твенными добродѣ́тельми ѹ҆кра́шенъ, досточꙋ́дне і҆сі́дѡре.

<red>Д</red>рема́нїѧ вѣ́ждома не да́лъ є҆сѝ, блаже́нне і҆сі́дѡре, нижѐ поко́ѧ твоемꙋ̀ тѣ́лꙋ, до́ндеже сно́мъ пра́веднымъ почи́въ, и҆ непоколеби́мь бы́лъ є҆сѝ ꙗ҆́кѡ сто́лпъ, вра̑гъ неви́димыхъ ѡ҆полче́нїемъ, бг҃ꙋ при́снѡ предстоѧ̀ во всено́щномъ стоѧ́нїи и҆ славосло́вїи: тѣ́мже ѿ негѡ̀ ны́нѣ просла́вилсѧ є҆сѝ.

<rubric class="inline">Бг҃оро́диченъ:</rubric> <red>Ꙗ҆́</red>кѡ ло́жницꙋ бжⷭ҇твеннꙋю, и҆ лѣ́ствицꙋ къ нбⷭ҇нѣй возводѧ́щꙋю высотѣ̀ человѣ́ческое є҆стество̀, кади́льницꙋ же невеще́ственнагѡ и҆ свѣтоно́снагѡ ѹ҆́глѧ, въ ложеснѣ́хъ поне́сшꙋ бг҃оизбра́ннꙋю ѻ҆трокови́цꙋ мр҃і́ю, всѝ ѹ҆блажа́емъ, зовꙋ́ще: ра́дꙋйсѧ, чⷭ҇таѧ, ро́ждшаѧ нача́льника жи́зни на́шеѧ.

<rubric>Катава́сїа пра́здника.</rubric>

## Пѣ́снь г҃.

<rubric class="inline">І҆рмо́съ:</rubric> <irmos><red>Ѹ҆</red>твержде́й въ нача́лѣ нб҃са̀ ра́зꙋмомъ, и҆ зе́млю на вода́хъ ѡ҆снова́вый, на ка́мени мѧ̀, хрⷭ҇тѐ, за́повѣдей твои́хъ ѹ҆твердѝ: ꙗ҆́кѡ нѣ́сть свѧ́тъ, па́че тебє̀, є҆ди́не чл҃вѣколю́бче.</irmos>

<red>Г</red>лаго́лѡмъ бжⷭ҇твєннымъ послѣ́дꙋѧ, и҆ си̑мъ вы́нꙋ поꙋча́ѧсѧ, и҆спо́лнилсѧ є҆сѝ во́дъ бл҃года́тныхъ, и҆ и҆сточи́лъ є҆сѝ пото́ки чꙋде́съ, и҆ чꙋ́ждь бы́въ всѧ́кагѡ плотска́гѡ жела́нїѧ, воспѣва́ѧ глаго́лалъ є҆сѝ бг҃ꙋ, і҆сі́дѡре: нѣ́сть свѧ́тъ па́че тебє̀, чл҃вѣколю́бче.

<red>Б</red>л҃гоꙋтро́бїе стѧжа́лъ є҆сѝ, ми́лостивомꙋ бг҃ꙋ подо́бствовавъ, расточи́лъ є҆сѝ бога́тство ѹ҆бѡ́гимъ: тѣ́мже на нб҃сѣ́хъ присносꙋ́щее блаже́нство тебѣ̀ ѹ҆гото́васѧ. Є҆го́же полꙋчи́въ, і҆сі́дѡре, вопїе́ши: нѣ́сть свѧ́тъ па́че тебє̀, чл҃вѣколю́бче.

<red>Б</red>л҃гоꙋгоди́въ зижди́телю дѣ́лы бжⷭ҇твенными, наслѣ́довалъ є҆сѝ благи́хъ воспрїѧ́тїе: дре́ва ѹ҆́бѡ живо́тнагѡ при́снѡ наслажда́ѧсѧ, блаже́нне і҆сі́дѡре, воспѣва́еши непреста́ннѡ: нѣ́сть свѧ́тъ па́че тебє̀, чл҃вѣколю́бче.

<rubric class="inline">Бг҃оро́диченъ:</rubric> <red>С</red>т҃ы́хъ а҆́гг҃лъ сꙋ́щи ст҃ѣ́йши, ꙗ҆́же си́хъ содѣ́телѧ во твое́й ѹ҆тро́бѣ поне́сшаѧ, и҆ ро́ждшаѧ, бг҃оѻтрокови́це чⷭ҇таѧ, и҆зба́вителѧ человѣ́кѡмъ. Тѣ́мже тѝ согла́снѡ вопїе́мъ: нѣ́сть свѧ́ты и҆ пречи́сты, ра́звѣ тебє̀, влⷣчце.

<rubric>Сѣда́ленъ, гла́съ д҃:</rubric>

<red>Ѿ</red> землѝ воззва́вый тѧ̀ на вѣ̑чныѧ ѻ҆би́тєли, соблюда́етъ и҆ по сме́рти неврежде́но тѣ́ло твоѐ, свѧ́те: ты́ бо въ цѣломꙋ́дрїи и҆ чистотѣ̀ житїѐ по́жилъ є҆сѝ, не порабо́тивсѧ плотски̑мъ страсте́мъ, і҆сі́дѡре бг҃омꙋ́дре. Тѣ́мже тѧ̀ любо́вїю почита́емъ. <rubric class="inline">Два́жды.</rubric>

<rubric>Сла́ва, и҆ ны́нѣ, пра́здника, и҆лѝ бг҃оро́диченъ:</rubric>

<red>С</red>тѣна̀ непобѣди́маѧ на́мъ хрїстїа́нѡмъ є҆сѝ, бцⷣе дв҃о: къ тебѣ́ бо прибѣга́юще невреди́ми пребыва́емъ, и҆ па́ки согрѣша́юще, и҆́мамы тѧ̀ моли́твенницꙋ. Тѣ́мъ благодарѧ́ще вопїе́мъ тѝ: ра́дꙋйсѧ, бл҃года́тнаѧ, гдⷭ҇ь съ тобо́ю.

## Пѣ́снь д҃.

<rubric class="inline">І҆рмо́съ:</rubric> <irmos><red>Т</red>ы̀ моѧ̀ крѣ́пость, гдⷭ҇и, ты̀ моѧ̀ и҆ си́ла, ты̀ мо́й бг҃ъ, ты̀ моѐ ра́дованїе, не ѡ҆ста́вль нѣ́дра ѻ҆́ч҃а, и҆ на́шꙋ нищетꙋ̀ посѣти́въ. Тѣ́мъ съ прⷪ҇ро́комъ а҆ввакꙋ́момъ зовꙋ́ ти: си́лѣ твое́й сла́ва, чл҃вѣколю́бче.</irmos>

<red>З</red>а́повѣдемъ бжⷭ҇твєннымъ соверши́тель ꙗ҆ви́всѧ, неꙋкло́ннымъ ра́зꙋмомъ, всеблаже́нне, ѻ҆те́ческагѡ небре́глъ є҆сѝ невѣ́рствїѧ: ѿ ю҆́ности бо житїѐ и҆мѣ́лъ є҆сѝ нескве́рно, и҆ ми́лостивенъ ра́зꙋмъ, досточꙋ́дне, зовы́й непреста́ннѡ: си́лѣ твое́й сла́ва, чл҃вѣколю́бче.

<red>Н</red>и мі́ра возмꙋще́нїе, ни вла́сти ѹ҆держа́нїе, ни сла́ва вре́меннаѧ, нижѐ тлѣ́емое бога́тство, твоеѧ̀ къ бг҃ꙋ любвѐ возмого́ша ѹ҆клони́ти, і҆сі́дѡре, но благоволи́лъ є҆сѝ вои́стиннꙋ житїѐ и҆зрѧ́дно, бжⷭ҇твеннымъ раче́нїемъ ѹ҆крѣплѧ́емь взыва́ѧ при́снѡ: си́лѣ твое́й сла́ва, чл҃вѣколю́бче.

<red>В</red>озвыша́ѧсѧ бжⷭ҇твенными повелѣ̑нїи вы́нꙋ, вра̑гъ неви́димыхъ смири́лъ є҆сѝ возвышє́нїѧ ѹ҆миле́нїѧ слеза́ми, ꙗ҆́коже ке́дръ при́снѡ сы́й напоѧ́емь, прїѧ́лъ є҆сѝ и҆сцѣле́нїй дѣ́тель, і҆сі́дѡре, сꙋдо́мъ пра́веднымъ всѧ́чєскаѧ ѡ҆правда́ющагѡ, є҆мꙋ́же предстоѧ̀, вопїе́ши: си́лѣ твое́й сла́ва, чл҃вѣколю́бче.

<rubric class="inline">Бг҃оро́диченъ:</rubric> <red>П</red>реꙋкра́шена бжⷭ҇твенною сла́вою, всѧ́чєскаѧ ѿ не сꙋ́щихъ сло́вомъ соста́вльшаго, бг҃а сло́ва родила̀ є҆сѝ, чл҃вѣ́ка вои́стиннꙋ бы́вша: є҆го́же ѡ҆ на́съ рабѣ́хъ твои́хъ молѧ́щи непреста́й, бцⷣе мт҃и приснодв҃о, вѣ́рою тебѣ̀ зовꙋ́щихъ: си́лѣ твое́й сла́ва, влⷣчце.

## Пѣ́снь є҃.

<rubric class="inline">І҆рмо́съ:</rubric> <irmos><red>В</red>скꙋ́ю мѧ̀ ѿри́нꙋлъ є҆сѝ ѿ лица̀ твоегѡ̀, свѣ́те незаходи́мый, и҆ покры́ла мѧ̀ є҆́сть чꙋжда́ѧ тма̀ ѻ҆каѧ́ннагѡ, но ѡ҆брати́ мѧ, и҆ къ свѣ́тꙋ за́повѣдей твои́хъ пꙋти̑ моѧ̑ напра́ви, молю́сѧ.</irmos>

<red>С</red>вѣ́томъ невеще́ственнымъ трисїѧ́ннагѡ бж҃ества̀ ѡ҆заре́нъ, досточꙋ́дне і҆сі́дѡре, но́щь житїѧ̀ настоѧ́щагѡ непоткнове́ннѡ преше́лъ є҆сѝ: и҆ ны́нѣ въ вѣ́чныхъ ѡ҆би́телехъ съ ли̑ки преподо́бныхъ водворѧ́ѧсѧ, помина́й на́съ всечестнꙋ́ю твою̀ па́мѧть на землѝ торжествꙋ́ющихъ.

<red>Н</red>ы́нѣ є҆́же ѡ҆ тебѣ̀ чꙋ́до ве́лїе зри́мо є҆́сть, и҆ ѹ҆́жаса и҆спо́лнено, бг҃облаже́нне і҆сі́дѡре: ка́кѡ на мнѡ́га лѣ̑та земле́ю покрове́нно, нетлѣ́нно твоѐ тѣ́ло во гро́бѣ лежа́ще соблюда́етсѧ, сꙋдьба́ми, и҆́миже вѣ́сть бг҃ъ, прославлѧ́ѧ тѧ̀.

<red>Б</red>г҃опрїѧ́тномꙋ твоемꙋ̀ начина́нїю и҆ чꙋ́дномꙋ соверше́нїю по хрⷭ҇тѣ̀ житїѧ̀ твоегѡ̀, а҆́гг҃льстїи чи́ни ѹ҆диви́шасѧ, бг҃омꙋ́дре і҆сі́дѡре: и҆́бо во пло́ти сы́й, тѣ́хъ житїю̀ подража́тель ꙗ҆ви́лсѧ є҆сѝ. Тѣ́мже и҆ да́ръ прозрѣ́нїѧ ѿ бг҃а прїѧ́лъ є҆сѝ, є҆́же пресла̑внаѧ твори́ти чꙋдеса̀.

<rubric class="inline">Бг҃оро́диченъ:</rubric> <red>М</red>олѝ и҆зъ тебє̀ ро́ждшагосѧ гдⷭ҇а, дв҃о ѻ҆трокови́це чⷭ҇таѧ, сохрани́ти рабы̑ твоѧ̑ ѿ сопроти́вныхъ ѡ҆бстоѧ́нїй и҆ бѣсо́вскагѡ и҆скꙋше́нїѧ, тѧ̀ вои́стиннꙋ бж҃їю мт҃рь и҆сповѣ́дающихъ, и҆ страсте́й дꙋшетлѣ́нныхъ свободи́ти, и҆ вѣ́чнагѡ ѡ҆сꙋжде́нїѧ.

## Пѣ́снь ѕ҃.

<rubric class="inline">І҆рмо́съ:</rubric> <irmos><red>Ѡ҆</red>чи́сти мѧ̀, сп҃се, мнѡ́га бо беззакѡ́нїѧ моѧ̑, и҆ и҆зъ глꙋбины̀ ѕѡ́лъ возведѝ, молю́сѧ: къ тебѣ́ бо возопи́хъ, и҆ ѹ҆слы́ши мѧ̀, бж҃е спасе́нїѧ моегѡ̀.</irmos>

<red>С</red>трꙋи̑ бл҃года́ти, ꙗ҆́кѡ мѵ́ро бл҃гово́нно, ѿ ст҃а́гѡ твоегѡ̀ гро́ба и҆стека́ютъ, всебога́те, веселѧ́ще сердца̀ вѣ́рныхъ, ѿ любвѐ къ тебѣ̀ приходѧ́щихъ, и҆ прогонѧ́юще кова̑рства дꙋхѡ́въ лꙋка́выхъ, си́лою дх҃а прест҃а́гѡ, і҆сі́дѡре.

<red>В</red>о дво́рѣхъ гдⷭ҇а саваѡ́ѳа насажде́нъ, ꙗ҆́коже фі́нїѯъ, процвѣ́лъ є҆сѝ, бг҃омꙋ́дре, и҆ страсте́й вои́стиннꙋ тлетво́рныхъ побѣди́тель ꙗ҆ви́лсѧ є҆сѝ, і҆сі́дѡре, поспѣше́нїемъ бж҃е́ственнымъ. Тѣ́мже и҆ ра́дости пра́ведныхъ сподо́билсѧ є҆сѝ, досточꙋ́дне.

<red>Ц</red>рⷭ҇твїѧ бж҃їѧ возжела́въ, тече́нїе до́брѣ сконча́лъ є҆сѝ, и҆ вѣ́рꙋ соблю́лъ є҆сѝ нескве́рнꙋ, вїногра́дъ бы́въ благопло́денъ, бг҃озва́нне і҆сі́дѡре, приносѧ̀ всекра̑сныѧ гро́зды добродѣ́тели, содѣ́телю всѣ́хъ бг҃ꙋ, вѣнце́мъ нетлѣ́нїѧ тебѐ ѹ҆краси́вшемꙋ.

<rubric class="inline">Бг҃оро́диченъ:</rubric> <red>И҆</red>збра̀ тебѐ гдⷭ҇ь во всѣ́хъ ро́дѣхъ, бл҃гослове́ннаѧ въ жена́хъ, непоро́чнаѧ дв҃о бцⷣе, ꙗ҆́кѡ прекра́сное селе́нїе простра́нное, бж҃е́ственнꙋю ло́жницꙋ и҆ кївѡ́тъ ст҃ы́ни, и҆ свѣ́щникъ, и҆ трапе́зꙋ, чⷭ҇таѧ.

<rubric>Конда́къ, гла́съ и҃.</rubric>

<podoben>Подо́бенъ: <incipit><red>В</red>збра́нной:</incipit></podoben>

<red>В</red>збра́нномꙋ и҆ ди́вномꙋ въ пра́ведницѣхъ, и҆́же ѹ҆̀бо ѿ хрⷭ҇та̀ да́ръ чꙋде́съ прїи́мшемꙋ, похва̑льныѧ ны́нѣ принесе́мъ глаго́лы: но ꙗ҆́кѡ и҆мѣ́ѧ дерзнове́нїе ко ст҃ѣ́й трⷪ҇цѣ, ю҆́же молѝ, и҆зба́витисѧ ѿ бѣ́дъ рабѡ́мъ твои̑мъ, да зове́мъ тѝ: ра́дꙋйсѧ, бг҃омꙋ́дре і҆сі́дѡре.

<rubric class="inline">І҆́косъ:</rubric> <red>К</red>а́кѡ возмогꙋ̀ грѣ́шный и҆ скве́рный а҆́зъ вкꙋ́пѣ дꙋше́ю и҆ тѣ́ломъ и҆списа́ти, є҆́же во пло́ти сы́й равноа́гг҃льное житїѐ твоѐ, и҆ пресла̑внаѧ чꙋдеса̀; а҆́ще ѹ҆́бѡ мно́зи премꙋ́дрїи не дости́гнꙋтъ и҆сповѣ́дати мно́гагѡ твоегѡ̀ терпѣ́нїѧ и҆ смире́нїѧ, и҆ те́плыѧ ко хрⷭ҇тꙋ̀ любвѐ: но ѻ҆ба́че надѣ́ѧсѧ на твоѐ безѕло́бїе, ѽ блаже́нне, си́це вопїю́ ти: ра́дꙋйсѧ, пресвѣ́тлаѧ ѕвѣздо̀, ѿ за́пада возсїѧ́вшаѧ и҆ къ восто́кꙋ прише́дшаѧ: ра́дꙋйсѧ, возненави́дѣвый ѻ҆те́ческꙋю и҆ бг҃оме́рзскꙋю вѣ́рꙋ, хрⷭ҇та́ же є҆ди́наго, над̾ всѣ́ми сꙋ́щаго бг҃а всѣ́мъ се́рдцемъ возлюби́вый, и҆ томꙋ̀ невозвра́тнымъ жела́нїемъ послѣ́довавый: ра́дꙋйсѧ, бꙋ́йственное и҆ ю҆ро́дственное, є҆́же по а҆пⷭ҇толꙋ, жи́тельство и҆збра́вый: ра́дꙋйсѧ, премѣни́вый тлѣ̑ннаѧ и҆ нестоѧ̑щаѧ наде́ждею бꙋ́дꙋщихъ бла̑гъ: ра́дꙋйсѧ, дре́внемꙋ і҆́ѡвꙋ ѹ҆подо́бивыйсѧ терпѣ́нїемъ: ра́дꙋйсѧ, страстоте́рпче хрⷭ҇то́въ непобѣди́мый, но при́снѡ побѣди́вый дїа́вола твои́мъ смире́нїемъ: ра́дꙋйсѧ, ꙗ҆́кѡ дре́внїй ѻ҆́нъ ла́зарь ни́щїй, почива́ѧ ны́нѣ въ ло́нѣхъ а҆враа́млихъ: ра́дꙋйсѧ, и҆́же по ѿше́ствїи мі́ра сегѡ̀, сꙋ́щымъ въ бѣда́хъ и҆ и҆скꙋше́нїихъ гото́въ ѡ҆брѣта́ѧсѧ предста́тель и҆ застꙋ́пникъ: ра́дꙋйсѧ, вездѣ̀ призыва́ющихъ тѧ̀ бы́стрѡ предварѧ́еши: ра́дꙋйсѧ, бг҃омꙋ́дре і҆сі́дѡре.

## Пѣ́снь з҃.

<rubric class="inline">І҆рмо́съ:</rubric> <irmos><red>Б</red>ж҃їѧ снисхожде́нїѧ ѻ҆́гнь ѹ҆стыдѣ́сѧ въ вавѷлѡ́нѣ и҆ногда̀, сегѡ̀ ра́ди ѻ҆́троцы въ пещѝ ра́дованною ного́ю, ꙗ҆́кѡ во цвѣ́тницѣ ликꙋ́юще, поѧ́хꙋ: бл҃гослове́нъ є҆сѝ, бж҃е ѻ҆тє́цъ на́шихъ.</irmos>

<red>С</red>и́лою ѹ҆крѣплѧ́емь всемогꙋ́щагѡ бг҃а, плѡ́ти ѹ҆мертви́лъ є҆сѝ, и҆ ꙗ҆̀же до́лꙋ влекꙋ́щаѧ мꙋдрова̑нїѧ, всебога́те, чистото́ю и҆ бдѣ́нїемъ непреста́ннымъ, и҆ ра́зꙋмъ горѣ̀ стѧжа́лъ є҆сѝ, вопїѧ̀ непреста́ннѡ, і҆сі́дѡре: бл҃гослове́нъ є҆сѝ, бж҃е ѻ҆тє́цъ на́шихъ.

<red>С</red>вѣ́тлости ра́ди житїѧ̀ твоегѡ̀, ѹ҆диви́ тѧ гдⷭ҇ь въ чꙋдесѣ́хъ, бг҃омꙋ́дре і҆сі́дѡре, кꙋпцꙋ̀ ѹ҆́бѡ въ мо́ри ѹ҆топа́ющꙋ скорѣ́йшимъ ꙗ҆вле́нїемъ предста́лъ є҆сѝ, досточꙋ́дне, и҆ ѿ глꙋбины̀ сего̀ и҆зба́вилъ є҆сѝ, вопїю́ща: бл҃гослове́нъ є҆сѝ, бж҃е ѻ҆тє́цъ на́шихъ.

<red>Г</red>о́рнее црⷭ҇твїе, весе́лїе присносꙋ́щное, и҆ сла́вꙋ неꙋвѧда́ющꙋю, бога́тство неистощи́мое, и҆ є҆́же прпⷣбныхъ наслажде́нїе, по́честь трꙋдѡ́въ твои́хъ воспрїѧ́лъ є҆сѝ ѿ бг҃а, бл҃годѣ́телѧ всѣ́хъ. Є҆мꙋ́же ны́нѣ предстоѧ̀, вопїе́ши: бл҃гослове́нъ є҆сѝ, бж҃е ѻ҆тє́цъ на́шихъ.

<rubric class="inline">Бг҃оро́диченъ:</rubric> <red>Є҆</red>го́же родила̀ є҆сѝ гдⷭ҇а, влⷣчце чⷭ҇таѧ, не преста́й молѧ́щи, и҆з̾ѧ́ти мѧ̀ при́снѡ ѿ вра̑гъ ѡ҆скорблѧ́ющихъ мѧ̀, и҆ тѧ́жкое бре́мѧ грѣхѡ́въ мои́хъ расточи́ти, бг҃оневѣ́стнаѧ, ꙗ҆́кѡ да ра́дꙋѧсѧ вопїю̀: бл҃гослове́нъ, пречⷭ҇таѧ, пло́дъ твоегѡ̀ чре́ва.

## Пѣ́снь и҃.

<rubric class="inline">І҆рмо́съ:</rubric> <irmos><red>С</red>едмери́цею пе́щь халде́йскїй мꙋчи́тель бг҃очести̑вымъ неи́стовнѡ разжжѐ, си́лою же лꙋ́чшею спасє́ны сїѧ̑ ви́дѣвъ, творцꙋ̀ и҆ и҆зба́вителю вопїѧ́ше: ѻ҆́троцы, бл҃гослови́те, свѧще́нницы, воспо́йте, лю́дїе, превозноси́те во всѧ̑ вѣ́ки.</irmos>

<red>Н</red>е то́кмѡ въ житїѝ сы́й, но и҆ по ѿше́ствїи мі́ра, мнѡ́жайшаѧ чꙋдеса̀ ѿ честна́гѡ твоегѡ̀ гро́ба содѣва́ютсѧ приходѧ́щымъ съ вѣ́рою, всеблаже́нне і҆сі́дѡре, и҆́бо недꙋ́ги прого́ниши си́лою дх҃о́вною, и҆ ѿ бѣ́дъ и҆зима́еши. Тѣ́мже не престаю́ще вопїе́мъ: свѧще́нницы, воспо́йте, лю́дїе, превозноси́те во всѧ̑ вѣ́ки.

<red>Д</red>ерзнꙋ́вша ѹ҆́бѡ і҆ере́а и҆звѣще́нїе прїѧ́ти ѡ҆ свѧтѣ́мъ тѣлесѝ твое́мъ, бж҃е́ственнаѧ а҆́бїе си́ла напра́снѡ поразѝ: но твои́ми моли́твами и҆сцѣле́нїе полꙋчѝ, всехва́льне і҆сі́дѡре. Тѣ́мже и҆ мы̀ веселѧ́щесѧ вопїе́мъ: свѧще́нницы, воспо́йте, лю́дїе, превозноси́те во всѧ̑ вѣ́ки.

<red>Д</red>обродѣ́тельнымъ нра́вомъ, и҆ се́рдцемъ смире́ннымъ, ми́лостивъ ты̀ ꙗ҆ви́лсѧ є҆сѝ, досточꙋ́дне і҆сі́дѡре, тре́бꙋющымъ ѿ тебє̀ по́мощи, при́снѡ помога́ѧ, и҆ чꙋде́съ дѣѧ́нїемъ ѹ҆дивлѧ́ѧ, вѣ́рою гдⷭ҇еви вопїю́щыѧ: свѧще́нницы, по́йте, лю́дїе, превозноси́те во всѧ̑ вѣ́ки.

<rubric class="inline">Бг҃оро́диченъ:</rubric> <red>А҆</red>да́ма содѣ́тель въ ложесна́хъ твои́хъ, чⷭ҇таѧ, зи́ждетсѧ, и҆ млеко́мъ пита́етсѧ, пита́ѧй всѧ́ко дыха́нїе, дв҃о бцⷣе. Тѣ́мже ꙗ҆́кѡ мт҃рь бж҃їю, вѣ́рнїи тѧ̀ прославлѧ́емъ, и҆ превозно́симъ чⷭ҇тꙋю во вѣ́ки.

## Пѣ́снь ѳ҃.

<rubric class="inline">І҆рмо́съ:</rubric> <irmos><red>Ѹ҆</red>жасе́сѧ ѡ҆ се́мъ нб҃о, и҆ землѝ ѹ҆диви́шасѧ концы̀, ꙗ҆́кѡ бг҃ъ ꙗ҆ви́сѧ человѣ́кѡмъ пло́тски, и҆ чре́во твоѐ бы́сть простра́ннѣйшее небе́съ. Тѣ́мъ тѧ̀ бцⷣꙋ, а҆́гг҃лѡвъ и҆ человѣ̑къ чинонача̑лїѧ велича́ютъ.</irmos>

<red>З</red>рѣ́ти при́снѡ возжела́въ сла́вꙋ бг҃а на́шегѡ, і҆сі́дѡре, мно́гихъ добродѣ́телей разли́чными ѻ҆́бразы себѐ ѹ҆добри́лъ є҆сѝ: и҆ свѣщꙋ̀ носѧ̀ ѹ҆кра́шенꙋ є҆ле́емъ терпѣ́нїѧ твоегѡ̀, возше́лъ є҆сѝ въ свѣтоно́сный черто́гъ, со а҆́гг҃лы сы́й ꙗ҆снѣ́е наслажда́ешисѧ бг҃овидѣ́нїѧ.

<red>Ꙗ҆́</red>кѡ ѹ҆́треннее со́лнце возсїѧ̀ па́мѧть твоѧ̀ въ мі́рѣ сꙋ́щымъ, сердца̀ ѡ҆зарѧ́ющи бжⷭ҇твенною свѣ́тлостїю: ты́ бо свѣ́та и҆ днѐ, ꙗ҆́кѡ вои́стиннꙋ сы́нъ ꙗ҆ви́лсѧ є҆сѝ, бг҃омꙋ́дре і҆сі́дѡре: тѣ́мже тѧ̀ непреста́ннѡ ѹ҆блажа́емъ.

<red>П</red>ремꙋ́дростїю ѹ҆краша́ѧсѧ, и҆ ра́зꙋмомъ просвѣща́ѧсѧ, смире́нїемъ се́рдца ра́дꙋѧсѧ, высото́ю же житїѧ̀ сїѧ́ѧ, досточꙋ́дне, въ нбⷭ҇наѧ селє́нїѧ преше́лъ є҆сѝ: и҆ та́мѡ въ ли́цѣ пра́ведныхъ предстоѧ̀, на́съ помина́й чтꙋ́щихъ тѧ̀, блаже́нне і҆сі́дѡре.

<rubric class="inline">Бг҃оро́диченъ:</rubric> <red>С</red>вѣ́та бжⷭ҇твеннагѡ прїѧ́телище, лꙋча́ми бжⷭ҇тва̀ мі́ръ ѡ҆зари́вшагѡ, ви́дѣна была̀ є҆сѝ, бг҃облагода́тнаѧ, мо́стъ же и҆ лѣ́ствица на высотꙋ̀ земны̑ѧ возводѧ́щи, дв҃о: тѣ́мже вѣ́рнїи, ѹ҆блажа́юще тѧ̀, велича́емъ.

<rubric>Свѣти́ленъ.</rubric>

<podoben>Подо́бенъ: <incipit><red>Ж</red>єны̀ ѹ҆слы́шите:</incipit></podoben>

<red>Ѹ҆</red>дали́всѧ бѣ́гаѧ мїрски́хъ сожи́тельства, хрⷭ҇тꙋ̀ надъ всѣ́ми бг҃ꙋ на́шемꙋ, непоро́чнымъ житїе́мъ благоꙋгоди́лъ є҆сѝ, всеблаже́нне і҆сі́дѡре, є҆го́же ны́нѣ молѝ ѡ҆ на́съ рабѣ́хъ твои́хъ, вѣ́рою пра́зднꙋющихъ всечестнꙋ́ю па́мѧть твою̀. <rubric class="inline">Два́жды.</rubric>

<rubric class="inline">Бг҃оро́диченъ:</rubric> <red>М</red>ꙋ́дрость ѵ҆поста́снꙋю и҆ сло́во пресꙋ́щное, и҆ врача̀ всѣ́хъ хрⷭ҇та̀ ро́ждшаѧ, дв҃о, стрꙋ́пы и҆ ꙗ҆́звы дꙋшѝ моеѧ̀ и҆сцѣлѝ лю̑тыѧ и҆ многовре́мєнныѧ, и҆ се́рдца моегѡ̀ стра̑стнаѧ ѹ҆толѝ помышлє́нїѧ.

<rubric>На хвали́техъ стїхи̑ры, на д҃. Гла́съ д҃</rubric>

<podoben>Подо́бенъ: <incipit><red>Д</red>а́лъ є҆сѝ зна́менїе:</incipit></podoben>

<red>Д</red>а́лъ є҆сѝ при́тчꙋ терпѣ́нїѧ и҆ мꙋ́жества, преблагі́й гдⷭ҇и, пра́веднаго і҆сі́дѡра, и҆ многочꙋде́снаго добродѣ́тельми и҆ словесы̀ и҆ дѣ́лы сїѧ́юща, цѣломꙋ́дрїемъ ѹ҆краша́ема и҆ кро́тостїю. Тѣ́мъ твоѐ неизрече́нное смотре́нїе сла́вимъ, і҆и҃се всеси́льне и҆ сп҃се дꙋ́шъ на́шихъ. <rubric class="inline">Два́жды.</rubric>

<red>П</red>ра́веденъ и҆ неѕло́бивъ, и҆́стиненъ же и҆ непоро́ченъ, и҆ вѣ́ренъ, ѹ҆клонѧ́ѧсѧ ѿ всѧ́кїѧ ѕло́бныѧ ве́щи, показа́лсѧ є҆сѝ, і҆сі́дѡре блаже́нне, просвѣще́нъ добродѣ́тельми, и҆ благоче́стїемъ сїѧ́ѧ. Тѣ́мъ тѧ̀ ѹ҆блажа́емъ, и҆ свѧто́е твоѐ и҆ честно́е дне́сь пра́зднꙋемъ ѹ҆спе́нїе, ра́дꙋющесѧ, бг҃омꙋ́дре.

<red>Ц</red>ѣломꙋ́дрїемъ и҆ благовѣ́рїемъ, ꙗ҆́кѡ багрѧни́цею многоцѣ́нною, ѡ҆дѣ́ѧвсѧ, і҆сі́дѡре, пра́вдою же и҆ кро́тостїю, ꙗ҆́кѡ бжⷭ҇твеннымъ, вѣнце́мъ вѣнча́лсѧ є҆сѝ, со стра́ждꙋщими хрⷭ҇та̀ ра́ди, ца́рствовати возжелѣ́лъ є҆сѝ. И҆ ны́нѣ цр҃ю̀ си́лъ предстои́ши, і҆и҃сꙋ всеми́лостивомꙋ и҆ сп҃сꙋ дꙋ́шъ на́шихъ.

<rubric>Сла́ва, гла́съ и҃:</rubric>

<red>Д</red>обродѣ́телей твои́хъ, бг҃омꙋ́дре і҆сі́дѡре, и҆справлє́нїѧ ѹ҆ѧсни́ша вѣ́рныхъ сердца̀: кто́ бо слы́ша безмѣ́рное твоѐ смире́нїе, и҆ терпѣ́нїю не ѹ҆диви́сѧ; ꙗ҆̀же ко всѣ̑мъ кро́тости и҆ безѕло́бїю, къ скорбѧ́щымъ ми́лованїю, и҆ къ сꙋ́щымъ въ бѣда́хъ ско́ромꙋ поможе́нїю, къ пла́вающымъ немѧте́жномꙋ приста́нищꙋ, и҆ въ пꙋ́ть ше́ствꙋющымъ благо́мꙋ поспѣше́нїю всѧ̑ бг҃олѣ́пнѡ наꙋчи́лъ є҆сѝ, досточꙋ́дне. И҆ ны́нѣ неꙋвѧда́емымъ вѣнце́мъ вѣнча́лсѧ є҆сѝ ѿ рꙋкѝ вседержи́телѧ бг҃а: є҆го́же молѝ, спасти́сѧ дꙋша́мъ на́шымъ.

<rubric>И҆ ны́нѣ, пра́здника, и҆лѝ бг҃оро́диченъ. Славосло́вїе вели́кое и҆ ѿпꙋ́стъ.</rubric>



<rubric>На лїтꙋргі́и: Блажє́нна, пѣ́снь г҃ и҆ ѕ҃.</rubric>

<rubric class="inline">Прокі́менъ:</rubric> <red>Ч</red>естна̀ предъ гдⷭ҇емъ сме́рть преподо́бныхъ є҆гѡ̀.

<rubric class="inline">Сті́хъ:</rubric> <red>Ч</red>то̀ возда́мъ гдⷭ҇еви ѡ҆ всѣ́хъ, ꙗ҆̀же воздаде́ ми;

<rubric>А҆пⷭ҇лъ къ гала́тѡмъ, зача́ло сг҃і.</rubric>

<rubric class="inline"><incipit><red>А҆</red>ллилꙋ́їа:</incipit></rubric> <red>Б</red>лаже́нъ мꙋ́жъ, боѧ́йсѧ гдⷭ҇а, въ за́повѣдехъ є҆гѡ̀ восхо́щетъ ѕѣлѡ̀.

<rubric>Є҆ѵⷢ҇лїе матѳе́а, зача́ло і҃.</rubric>

<rubric class="inline">Прича́стенъ:</rubric> <red>В</red>ъ па́мѧть вѣ́чнꙋю бꙋ́детъ пра́ведникъ:
