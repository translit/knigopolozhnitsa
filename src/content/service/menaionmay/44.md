---
title: "Ма́їа к҃з"
navigation:
  key: service-menaionmay-44
  title: "Ма́їа к҃з"
  parent: service-menaionmay
  order: 44
type: "service"
---

# Ма́їа к҃з.

<rubric>Ст҃а́гѡ свѧщенномꙋ́ченика ѳерапо́нта:</rubric>

<rubric>И҆ ѡ҆брѣ́тенїе моще́й прпⷣбнагѡ ѻ҆тца̀ на́шегѡ ні́ла, и҆́же на є҆́зерѣ селиге́рѣ, на ѻ҆́стровѣ зово́момъ столобно́е, но́вагѡ чꙋдотво́рца. (Слꙋ́жба є҆гѡ̀ напеча́тасѧ деке́мврїа въ з҃ де́нь.)</rubric>



<rubric>Стїхи̑ры свѧщенномꙋ́ченика ѳерапо́нта, гла́съ и҃. </rubric>

<podoben>Подо́бенъ: <incipit><red>М</red>ꙋ́ченицы твоѝ, гдⷭ҇и:</incipit></podoben>

<red>Ѳ</red>ерапо́нтъ всесла́вный, бжⷭ҇твенными дѣѧ̑нїи просвѣ́щсѧ, серде́чными ѻ҆чесы̀ ви́дѣти добро́тꙋ сподо́бисѧ хрⷭ҇то́вꙋ, семꙋ̀ ѹ҆годи́въ страда́нїемъ: тѣ́мже цѣли́тъ стра̑сти всегда̀ дꙋ́шъ же и҆ тѣле́съ бл҃года́тїю, вѣ́рою притека́ющихъ къ немꙋ̀.

<red>Ѳ</red>ерапо́нтъ пребога́тый, живы́ѧ воды̀ и҆сто́чникъ сы́й, стрꙋи̑ и҆сцѣле́нїй и҆сточа́етъ, и҆ ѿмыва́етъ до конца̀ скве́рнꙋ недꙋ́гѡвъ тѧ́жкихъ, всѣ́хъ притека́ющихъ съ вѣ́рою. Тогѡ̀ мольба́ми, гдⷭ҇и, всѣ̑мъ пода́ждь ве́лїю ми́лость.

<red>Ѳ</red>ерапо́нтъ чꙋ́дный, ѡ҆багрє́нїи кро́вными ѡ҆кропле́нъ, ѻ҆де́ждꙋ содѣ́лавъ свѣтлѣ́йшꙋ, свѧще́нїѧ вои́стиннꙋ, въ ню́же бг҃олѣ́пнѡ ѡ҆дѣ́ѧвсѧ, внꙋ́трь ст҃ы́хъ вни́де. Тогѡ̀ моли́твами, гдⷭ҇и, всѣ̑мъ пода́ждь ве́лїю ми́лость.

<rubric>Стїхи̑ры бцⷣы, гла́съ и҆ подо́бенъ то́йже:</rubric>

<red>И҆</red>схити́ мѧ, влⷣчце, и҆зъ рꙋкѝ ѕмі́ѧ человѣкоꙋбі́йцы, борю́щагѡ мѧ̀ ле́стїю пожре́ти до конца̀: сокрꙋшѝ чє́люсти сегѡ̀, молю́сѧ, и҆ кова̑рствїѧ разорѝ, ꙗ҆́кѡ да и҆зба́вльсѧ сегѡ̀ ногте́й, велича́ю си́лꙋ твою̀.

<red>А҆́</red>зъ є҆́смь дре́во непло́дное, всенепоро́чнаѧ, неплодѧ́щее плода̀ спасе́ннаго: тѣ́мже и҆ трепе́щꙋ посѣче́нїѧ, да не ка́кѡ вве́рженъ бꙋ́дꙋ въ ѻ҆́гнь негаси́мый, ѻ҆каѧ́нный. Тѣ́мже тѝ припа́даю, сегѡ̀ и҆зба́ви мѧ̀, и҆ плодоно́сна покажѝ, чⷭ҇таѧ, сн҃ꙋ твоемꙋ̀, хода́тайствомъ твои́мъ.

<red>Ѹ҆</red>ѧзвѝ се́рдце моѐ стрѣла̀ жела́нїѧ смертоно́снаѧ, и҆ ѹ҆ѧзви́хсѧ ѿ неразꙋ́мїѧ, и҆ неисцѣ́льнѡ болю̀. Мт҃и бж҃їѧ, не пре́зри менє̀ ѿча́ѧннагѡ, но и҆сцѣле́нїе да́ждь мѝ, ꙗ҆́кѡ ро́ждши гдⷭ҇а и҆ сп҃са, є҆ди́наго милосе́рда.

<rubric>Сла́ва, и҆ ны́нѣ, бг҃оро́диченъ:</rubric>

<red>П</red>омышлє́нїѧ нечи̑ста, и҆ ѹ҆сты̀ льсти̑вы, дѣла́ же моѧ̑ всѧ̑ ѡ҆сквернє́на, и҆ что̀ сотворю̀; ка́кѡ ѹ҆срѧ́щꙋ сꙋдїю̀; влⷣчце дв҃о, молѝ сн҃а твоего̀ и҆ зижди́телѧ и҆ гдⷭ҇а, ꙗ҆́кѡ да въ покаѧ́нїи прїи́метъ дх҃ъ мо́й, ꙗ҆́кѡ є҆ди́нъ бл҃гоꙋтро́бенъ.

<rubric class="inline">Крⷭ҇тобг҃оро́диченъ:</rubric> <red>Н</red>е терплю̀, ча́до, ви́дѧщи тѧ̀ на дре́вѣ ѹ҆снꙋ́вша, бо́дрость всѣ̑мъ подаю́щаго, ꙗ҆́кѡ да и҆̀же дре́вле престꙋпле́нїѧ плодо́мъ, сно́мъ поги́бельнымъ ѹ҆снꙋ́вшымъ, бж҃е́ственнꙋю и҆ спаси́тельнꙋю бо́дрость пода́си, дв҃а гл҃го́лаше пла́чꙋщисѧ, ю҆́же велича́емъ.

<rubric>Канѡ́нъ, творе́нїе І҆ѡ́сифово. Гла́съ ѕ҃.</rubric>

## Пѣ́снь а҃.

<rubric class="inline">І҆рмо́съ:</rubric> <irmos><red>Ꙗ҆́</red>кѡ по сꙋ́хꙋ пѣшеше́ствовавъ і҆и҃ль, по бе́зднѣ стопа́ми, гони́телѧ фараѡ́на ви́дѧ потоплѧ́ема, бг҃ꙋ побѣ́днꙋю пѣ́снь, пои́мъ, вопїѧ́ше.</irmos>

<red>С</red>о свѧще́нными ли́ки на нб҃сѣ́хъ ликꙋ́ѧ всегда̀ чтꙋ́щыѧ на землѝ свѧтꙋ́ю па́мѧть твою̀ страсте́й и҆ бѣ́дъ лю́тыхъ, ѳерапо́нте, и҆зба́ви.

<red>П</red>ростира́емо въ мі́рѣ свѧще́нное и҆ честно́е твоѐ страда́нїе, возставлѧ́етъ вѣ̑рныѧ въ то̀, сла́вити тѧ̀ свѣ́тлѡ до́блествовавша, мꙋ́дре ѳерапо́нте, благода́тїю.

<red>Б</red>г҃осїѧ́ннꙋ тѧ̀ ѕвѣздꙋ̀, мы́сленное сл҃нце показа́въ, пѡ́двигъ твои́хъ свѣ́томъ, и҆ чꙋде́съ сїѧ́нїемъ вѣ̑рныѧ ѡ҆зарѧ́етъ, свѧще́ннѡ восхвалѧ́ющыѧ тѧ̀.

<rubric class="inline">Бг҃оро́диченъ:</rubric> <red>С</red>вѧще́нный ли́къ прⷪ҇ро́ческїй предсказа́ше и҆здале́ча, хотѧ́щꙋ тѧ̀ бы́ти бж҃їю роди́тельницꙋ, чⷭ҇таѧ, вы́шшꙋ херꙋві̑мъ и҆ всѧ́кїѧ тва́ри.

## Пѣ́снь г҃.

<rubric class="inline">І҆рмо́съ:</rubric> <irmos><red>Н</red>ѣ́сть свѧ́тъ, ꙗ҆́коже ты̀, гдⷭ҇и бж҃е мо́й, вознесы́й ро́гъ вѣ́рныхъ твои́хъ, бл҃же, и҆ ѹ҆тверди́вый на́съ на ка́мени и҆сповѣ́данїѧ твоегѡ̀.</irmos>

<red>Ѹ҆</red>го́дникъ бы́лъ є҆сѝ хрⷭ҇то́въ, и҆́стинно носѧ̀ и҆ подо́бно, мꙋ́чениче, твоѐ зва́нїе вои́стиннꙋ, и҆ цѣли́ши дꙋ́шъ и҆ тѣле́съ всегда̀ недꙋ́ги.

<red>К</red>ро́вь съ ма́стїю смѣ́шшисѧ, твоѐ свѧще́нство свѣтлѣ́йше твори́тъ, ст҃и́телю и҆ па́стырю, мꙋ́чениче и҆ врачꙋ̀ болѧ́щихъ: тѣ́мже восхвалѧ́емъ тѧ̀.

<red>Ц</red>ѣли́ши стра̑сти лю̑тыѧ вѣ́рнѡ пристꙋпа́ющихъ, и҆ недꙋ́ги ѹ҆ставлѧ́еши, и҆ дꙋхѡ́въ лꙋка́выхъ ѡ҆чища́еши вре́дъ хрⷭ҇то́вымъ призыва́нїемъ бжⷭ҇твеннымъ, всебл҃же́нне.

<rubric class="inline">Бг҃оро́диченъ:</rubric> <red>Р</red>азꙋмѣ́ти ржⷭ҇тва̀ твоегѡ̀, чⷭ҇таѧ, неизглаго́ланнꙋю глꙋбинꙋ̀ недоꙋмѣ́етъ ѹ҆́мъ человѣ́чь: бг҃ъ бо и҆злїѧ́въ себѐ за милосе́рдїе, во ѹ҆тро́бѣ твое́й, всего́ мѧ ѡ҆бновѝ.

<rubric>Сѣда́ленъ, гла́съ а҃.</rubric>

<podoben>Подо́бенъ: <incipit><red>Г</red>ро́бъ тво́й:</incipit></podoben>

<red>Ѹ҆</red>го́дниче хрⷭ҇то́въ, пострада́въ зако́ннѡ, ꙗ҆ви́лсѧ є҆сѝ и҆́стиненъ ст҃и́тель, и҆ мꙋ́ченикъ, тѣ́мже, мо́лимъ тѧ̀: дꙋ́шъ на́шихъ, свѧ́те, ны́нѣ ѹ҆врачꙋ́й неꙋдобьисцѣ̑льныѧ стра̑сти, чл҃вѣколю́бца, и҆ воли́телѧ ми́лости хрⷭ҇та̀ ѹ҆молѝ.

<rubric>Сла́ва, и҆ ны́нѣ, бг҃оро́диченъ:</rubric>

<red>Н</red>аста́ви на́съ на пꙋ́ть покаѧ́нїѧ, ѹ҆кло́ншыѧсѧ при́снѡ къ безпꙋ́тїємъ ѕѡ́лъ, и҆ преблага́го прогнѣ́вавшыѧ гдⷭ҇а, неискꙋсобра́чнаѧ бл҃гослове́ннаѧ марі́е, прибѣ́жище ѿча́ѧнныхъ человѣ́кѡвъ, бж҃їе жили́ще.

<rubric class="inline">Крⷭ҇тобг҃оро́диченъ:</rubric> <red>З</red>рѧ́щи тѧ̀, хрⷭ҇тѐ, всенепоро́чнаѧ мт҃и, ме́ртва на крⷭ҇тѣ̀ просте́рта, вопїѧ́ше: сн҃е мо́й, собезнача́льне ѻ҆ц҃ꙋ̀, и҆ дх҃ꙋ, что̀ неизрече́нное твоѐ сїѐ смотре́нїе, и҆́мже спа́слъ є҆сѝ пречⷭ҇тыхъ рꙋ́къ твои́хъ, ще́дре, созда́нїе;

## Пѣ́снь д҃.

<rubric class="inline">І҆рмо́съ:</rubric> <irmos><red>Х</red>рⷭ҇то́съ, моѧ̀ си́ла, бг҃ъ и҆ гдⷭ҇ь, честна́ѧ цр҃ковь бг҃олѣ́пнѡ пое́тъ, взыва́ющи ѿ смы́сла чи́ста, ѡ҆ гдⷭ҇ѣ пра́зднꙋющи.</irmos>

<red>Ѡ҆</red>чи́стивъ пе́рвѣе ѿ страстны́ѧ молвы̀ дꙋ́шꙋ, прїѧ́лъ є҆сѝ, свѧщеннодѣ́йственне, пома́занїе бжⷭ҇твенно свѧ́то, и҆ при кончи́нѣ страда́льческимъ ѹ҆краси́лсѧ є҆сѝ вѣнце́мъ.

<red>З</red>на́мєнїи всегда̀ и҆ бжⷭ҇твенными чꙋдесы̀ сїѧ́ѧ ви́дишисѧ, и҆ ѡ҆блиста́еши всю̀ подсо́лнечнꙋю, благода́ть ѿ бг҃а прїе́мъ, ст҃и́телю досточꙋ́дне.

<red>Ѹ҆</red>па́слъ пе́рвѣе лю́ди благода́тїю, безкро́вными же́ртвами, ꙗ҆́кѡ ст҃и́тель свѧще́ннѡ ѡ҆свѧ́щь, и҆ ꙗ҆́кѡ а҆́гнецъ закла́нъ бы́въ, гдⷭ҇еви приведе́сѧ.

<rubric class="inline">Бг҃оро́диченъ:</rubric> <red>Ꙗ҆́</red>кѡ две́рь ведꙋ́щꙋю къ бжⷭ҇твенномꙋ вхо́дꙋ, ꙗ҆́кѡ ра́й бжⷭ҇твенный, ꙗ҆́кѡ разꙋ́мно мѣ́сто ѡ҆свѧще́нїѧ, ꙗ҆́кѡ добро́тꙋ і҆а́кѡвлю, дв҃ꙋ ѹ҆блажи́мъ.

## Пѣ́снь є҃.

<rubric class="inline">І҆рмо́съ:</rubric> <irmos><red>Б</red>ж҃їимъ свѣ́томъ твои́мъ, бл҃же, ѹ҆́тренюющихъ тѝ дꙋ́шы любо́вїю ѡ҆зарѝ, молю́сѧ, тѧ̀ вѣ́дѣти, сло́ве бж҃їй, и҆́стиннаго бг҃а, ѿ мра́ка грѣхо́внагѡ взыва́юща.</irmos>

<red>Б</red>жⷭ҇твеннымъ сїѧ́нїемъ ѡ҆зари́всѧ, ꙗ҆ви́лсѧ є҆сѝ пресвѣ́тлаѧ ѕвѣзда̀, просвѣща́ѧ подсо́лнечнꙋю бжⷭ҇твенными зна́мєнїи бж҃їимъ дх҃омъ, ѳерапо́нте ст҃и́телю бг҃облаже́нне.

<red>Ꙗ҆́</red>кѡ всесожже́нїе свѧще́нно, ꙗ҆́кѡ приноше́нїе, ѻ҆́ч҃е, прїѧ́тно, и҆ же́ртва соверше́нна, пло́тїю пострада́вшемꙋ сло́вꙋ прине́слсѧ є҆сѝ, ѳерапо́нте ст҃и́телю, мꙋ́ченикъ бы́въ.

<red>Ч</red>а́шꙋ налїѧ́въ всекраснѡ̀ и҆сповѣ́данїѧ вои́стиннꙋ, крѣ́пкимъ твои́мъ страда́нїемъ всѣ́хъ напоѧ́еши, ѳерапо́нте прпⷣбне, съ высо́кимъ проповѣ́данїемъ призыва́ѧ.

<rubric class="inline">Бг҃оро́диченъ:</rubric> <red>П</red>о рожде́нїи стра́шнѣмъ пребыла̀ є҆сѝ дв҃ою, ꙗ҆́коже пре́жде: бг҃ъ бо бѣ̀ рожде́йсѧ, ѹ҆строѧ́ѧй всѧ̑ во́лею, безневѣ́стнаѧ марі́е, бг҃облагода́тнаѧ.

## Пѣ́снь ѕ҃.

<rubric class="inline">І҆рмо́съ:</rubric> <irmos><red>Ж</red>ите́йское мо́ре воздвиза́емое зрѧ̀ напа́стей бꙋ́рею, къ ти́хомꙋ приста́нищꙋ твоемꙋ̀ прите́къ, вопїю́ ти: возведѝ ѿ тлѝ живо́тъ мо́й, многоми́лостиве.</irmos>

<red>Ж</red>итїѐ твоѐ бжⷭ҇твенно, жи́знь бг҃олѣ́пна, и҆ сла́вна сме́рть, мꙋ́ченическими сїѧ́ѧ добро́тами, чꙋде́съ свѣтлостьмѝ ѡ҆зарѧ́ѧ сердца̀ пою́щихъ тѧ̀.

<red>П</red>лодови́тꙋ ло́зꙋ тѧ̀ вїногра́да и҆́стиннагѡ разꙋ́мнагѡ позна́хомъ, и҆сповѣ́данїѧ гро́здїе и҆́стинно приносѧ̀, и҆сточа́ющее терпѣ́нїѧ, бг҃омꙋ́дре, вїно̀ и҆зрѧ́дно.

<red>Х</red>ра́мъ тво́й показа́сѧ врачевство̀ свѧще́нно, ѡ҆блегча́ѧ благода́тїю всѧ̑кїѧ болѣ̑зни немощны́хъ, и҆ рѣша̀ недꙋ́ги, ст҃и́телю бг҃омꙋ́дре досточꙋ́дне.

<rubric class="inline">Бг҃оро́диченъ:</rubric> <red>С</red>ло́во во ѹ҆тро́бѣ твое́й ѡ҆дебелѣ̀ безъ сѣ́мене, и҆ чл҃вѣ́къ ꙗ҆ви́сѧ соверше́нъ, ѡ҆бновлѧ́ѧ є҆стество̀ бг҃оподо́бнѡ, ꙗ҆́коже є҆ди́нъ вѣ́сть, бг҃овмѣсти́маѧ две́ре, всенепоро́чнаѧ.

## Пѣ́снь з҃.

<rubric class="inline">І҆рмо́съ:</rubric> <irmos><red>Р</red>осода́тельнꙋ ѹ҆́бѡ пе́щь содѣ́ла а҆́гг҃лъ прпⷣбнымъ ѻ҆трокѡ́мъ, халдє́и же ѡ҆палѧ́ющее велѣ́нїе бж҃їе мꙋчи́телѧ ѹ҆вѣща̀ вопи́ти: бл҃гослове́нъ є҆сѝ, бж҃е ѻ҆тє́цъ на́шихъ.</irmos>

<red>С</red>трасте́й треволне́нїе ѹ҆кроти́въ воздержа́нїемъ, прпⷣбне, пострада́въ же, наводне́нїемъ погаси́лъ є҆сѝ твои́хъ крове́й, пре́лести запале́нїе, свѧщенномꙋ́чениче хрⷭ҇то́въ, ѳерапо́нте прпⷣбне.

<red>С</red>оверши́лсѧ є҆сѝ мѵ́ромъ пома́занїѧ, свѧщеннотаи́нниче прпⷣбне, и҆ соверши́въ свѧще́нники, и҆ наро́дъ, ꙗ҆́кѡ па́стырь, соверши́лъ є҆сѝ тече́нїе до́брое, закла́нъ бы́въ за хрⷭ҇та̀, ѳерапо́нте мꙋ́чениче мꙋ́дре.

<red>Т</red>ече́нїемъ крове́й твои́хъ погрꙋзи́лъ є҆сѝ вра̑жїѧ полкѝ: чꙋде́съ же сїѧ́нїемъ мра́къ страсте́й разорѧ́еши, ѳерапо́нте, вои́стиннꙋ чꙋдодѣ́йственникъ ꙗ҆́вльсѧ, и҆ вра́чь немощны́хъ.

<rubric class="inline">Бг҃оро́диченъ:</rubric> <red>С</red>ѣдѧ́й въ нѣ́дрѣхъ роди́телѧ неѡпи́саннѡ, чⷭ҇таѧ, въ нѣ́дрѣхъ твои́хъ ны́нѣ сѣди́тъ ѡ҆пи́санъ, твои́мъ ѡ҆бложе́нъ зра́комъ: за є҆́же спастѝ а҆да́ма, но́въ а҆да́мъ бы́въ.

## Пѣ́снь и҃.

<rubric class="inline">І҆рмо́съ:</rubric> <irmos><red>И҆</red>зъ пла́мене преподѡ́бнымъ ро́сꙋ и҆сточи́лъ є҆сѝ, и҆ пра́веднагѡ же́ртвꙋ водо́ю попали́лъ є҆сѝ: всѧ̑ бо твори́ши, хрⷭ҇тѐ, то́кмѡ є҆́же хотѣ́ти. Тѧ̀ превозно́симъ во всѧ̑ вѣ́ки.</irmos>

<red>Б</red>езкрѡ́вны жє́ртвы бг҃ꙋ прине́слъ є҆сѝ, и҆ поже́рлсѧ є҆сѝ ꙗ҆́кѡ а҆́гнецъ чи́стъ непоро́ченъ: де́мѡнскїѧ жє́ртвы потреби́лъ є҆сѝ, красота̀ страда́льцєвъ, ѳерапо́нте ст҃и́телю.

<red>Р</red>аѧ̀ жи́тель бжⷭ҇твенъ бы́въ, и҆ ст҃ы́хъ а҆́гг҃лѡвъ ꙗ҆ви́лсѧ є҆сѝ соприча́стникъ, мꙋ́ченическою сїѧ́ѧ свѣ́тлостїю, мꙋ́чениче страстоно́сче, и҆ слꙋжи́телю сп҃совъ.

<red>Г</red>о́рдаго ѕмі́ѧ ты̀ смири́лъ є҆сѝ смире́нїемъ се́рдца, сопроти́вльсѧ семꙋ̀ мꙋ́жески, и҆ мч҃ническою кро́вїю ѡ҆багри́въ, ст҃и́телю, свѧще́ннꙋю ѻ҆де́ждꙋ твою̀.

<rubric class="inline">Бг҃оро́диченъ:</rubric> <red>И҆</red>зба́вльшесѧ пе́рвыѧ клѧ́твы ржⷭ҇тво́мъ твои́мъ, всебл҃гослове́ннаѧ ѻ҆трокови́це бг҃ора́дованнаѧ, гаврїи́ловъ тебѣ̀ гла́съ возсыла́емъ: ра́дꙋйсѧ, вино́вна всѣ́хъ спасе́нїю.

## Пѣ́снь ѳ҃.

<rubric class="inline">І҆рмо́съ:</rubric> <irmos><red>Б</red>г҃а человѣ́кѡмъ не возмо́жно ви́дѣти, на него́же не смѣ́ютъ чи́ни а҆́гг҃льстїи взира́ти. Тобо́ю бо, всечⷭ҇таѧ, ꙗ҆ви́сѧ человѣ́кѡмъ сло́во воплоще́нно. Є҆го́же велича́юще, съ нбⷭ҇ными вѡ́и, тѧ̀ ѹ҆блажа́емъ.</irmos>

<red>В</red>и́дѣти сла́вꙋ вседержи́телѧ жела́ѧ, непра́веднꙋю претерпѣ́лъ є҆сѝ сме́рть, и҆ твое́ю возше́лъ є҆сѝ кро́вїю, ст҃и́телю сла́вне, ꙗ҆́коже на колесни́цѣ, и҆ къ нб҃сє́мъ восте́клъ, ра́дꙋѧсѧ почи́лъ є҆сѝ.

<red>Ꙗ҆́</red>кѡ свѣ́тъ, ꙗ҆́кѡ ѹ҆́тро на́мъ возсїѧ́лъ є҆сѝ, свѣ́тлыми зарѧ́ми ѡ҆зарѧ́ѧ концы̀, ст҃и́телю и҆ па́стырю бг҃одохнове́нне, и҆ страсте́й рѣши́ши ѡ҆мраче́нїе. Тѣ́мже тѧ̀ почита́емъ, и҆ благоче́стнѡ ѹ҆блажа́емъ.

<red>С</red>ы́й съ ли́ки, бг҃облаже́нне, патрїа́рхъ и҆ мꙋ́чєникъ, а҆пⷭ҇лъ и҆ пра́вєдникъ, и҆ прпⷣбныхъ, съ ни́ми моли́сѧ, разрѣше́нїе согрѣше́нїй всѣ̑мъ дарова́ти, творѧ́щымъ благоче́стнѡ бжⷭ҇твеннꙋю па́мѧть твою̀.

<red>Т</red>воегѡ̀ хра́ма, мꙋ́чениче, благолѣ́пїе блиста́нїи чꙋде́съ всегда̀ просвѣща́емо, вѣ́рою пристꙋпа́ющымъ въ дꙋ́сѣ, разрѣша́етъ страсте́й мра́къ, ѹ҆ставлѧ́етъ недꙋ́ги, мꙋ́чениче ст҃и́телю, и҆ па́стырю досточꙋ́дне.

<rubric class="inline">Бг҃оро́диченъ:</rubric> <red>С</red>вѣ́томъ твои́мъ, бг҃облагода́тнаѧ въ жена́хъ дв҃о, просвѣти́ мѧ, молю́сѧ, и҆ ѻ҆гнѧ̀ вѣ́чнагѡ мѧ̀ и҆зба́ви: ꙗ҆́кѡ да велича́ю тѧ̀, ꙗ҆́кѡ да тѧ̀ сла́влю, ꙗ҆́кѡ да по до́лгꙋ воспою̀ вели̑чїѧ твоѧ̑.
