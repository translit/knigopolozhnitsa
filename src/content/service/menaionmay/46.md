---
title: "Ма́їа к҃и"
navigation:
  key: service-menaionmay-46
  title: "Ма́їа к҃и"
  parent: service-menaionmay
  order: 46
type: "service"
---

# Ма́їа к҃и.

<rubric>И҆́же во ст҃ы́хъ ѻ҆тца̀ на́шегѡ і҆гна́тїа є҆пі́скопа, росто́вскагѡ чꙋдотво́рца.</rubric>



<rubric>На <incipit><red>Г</red>дⷭ҇и, воззва́хъ:</incipit> стїхи̑ры, гла́съ и҃.</rubric>

<podoben>Подо́бенъ: <incipit><red>Ѽ</red> пресла́внагѡ чꙋдесѐ!:</incipit></podoben>

<red>П</red>рпⷣбне ѻ҆́ч҃е і҆гна́тїе, ты̀ є҆щѐ во ѹ҆тро́бѣ ма́терни, ст҃и́тельства прозва́нїе, и҆́мѧ прїе́мъ въ нарече́нїи. Ты̀ и҆зъ мла́да хрⷭ҇та̀ возлюби́лъ є҆сѝ, прїе́мъ па́ствꙋ слове́сныхъ ѻ҆ве́цъ, до́брѣ па́слъ є҆сѝ цр҃ковь хрⷭ҇то́вꙋ: тѣ́мъ твоѐ пра́зднꙋемъ ѹ҆спе́нїе, ра́достїю хрⷭ҇та̀ велича́юще, возвели́чившаго тебѐ своего̀ ѹ҆го́дника.

<red>П</red>рпⷣбне ѻ҆́ч҃е і҆гна́тїе, и҆спросѝ къ бг҃ꙋ моли́твами твои́ми, цр҃кве ѹ҆твержде́нїе: ст҃и́телѧ покры́й ми́лостїю твое́ю, хрⷭ҇толюби́вомꙋ во́инствꙋ побѣ̑ды да́рꙋй на врагѝ и҆ ѡ҆долѣ́нїе, и҆ недви́жимꙋ и҆ неѡбори́мꙋ сохрани́тисѧ гра́дꙋ на́шемꙋ, и҆ вѣ̑рнымъ лю́демъ грѣхѡ́въ ѡ҆ставле́нїе, всѣ̑мъ притека́ющымъ къ ра́цѣ моще́й твои́хъ, свѣ́тлѡ творѧ́щихъ празднество̀ ѹ҆спе́нїѧ твоегѡ̀: за ны̀, свѧ́те, помоли́сѧ.

<red>П</red>рпⷣбне ѻ҆́ч҃е, бг҃омꙋ́дре ст҃и́телю і҆гна́тїе, ты́ бо вои́стиннꙋ ꙗ҆ви́лсѧ є҆сѝ, просвѣща́ѧ всѣ́хъ ѡ҆мрачє́ннаѧ сердца̀, наставлѧ́ѧ на пꙋ́ть и҆́стинный. Ты̀ бы́лъ є҆сѝ ѹ҆бо́гихъ, и҆ си́рыхъ и҆ вдови́цъ застꙋ́пникъ, вельмѡ́жъ тве́рдое наказа́нїе, и҆ ѹ҆твержде́нїе, и҆ всѣ̑мъ вѣ́рою притека́ющымъ подъ кро́въ пречⷭ҇тыѧ бж҃їѧ мт҃ре, и҆спросѝ, свѧ́те, грѣхѡ́въ ѡ҆ставле́нїе, молѧ́сѧ за ны̀ ко влⷣцѣ.

<rubric>Сла́ва, гла́съ и҃:</rubric>

<red>А҆</red>пⷭ҇лѡмъ ревни́телѧ, і҆гна́тїа преблаже́ннаго ѻ҆тца̀ и҆ ѹ҆чи́телѧ, соше́дшесѧ восхва́лимъ, и҆́мже хрⷭ҇та̀ бг҃а позна́хомъ, и҆ ѿ тмы̀ къ свѣ́тꙋ приближа́ющесѧ, ѻ҆́чи и҆ сердца̀ просвѣща́емъ, въ па́мѧть є҆гѡ̀ ликовствꙋ́юще, кꙋ́пнѡ весели́мсѧ, ѡ҆брѣ́тше вожда̀ правовѣ́рна во црⷭ҇твїе хрⷭ҇то́во.

<rubric>И҆ ны́нѣ, бг҃оро́диченъ:</rubric>

<rubric>Вхо́дъ. Прокі́менъ днѐ. Чтє́нїѧ г҃, ст҃и́тєльскїѧ.</rubric>

<rubric>При́тчей чте́нїе. (Глава̀ г҃.)</rubric>

<versal>П</versal>а́мѧть пра́веднагѡ съ похвала́ми, и҆ благослове́нїе гдⷭ҇не на главѣ̀ є҆гѡ̀. Блаже́нъ человѣ́къ, и҆́же ѡ҆брѣ́те премꙋ́дрость: и҆ сме́ртенъ, и҆́же ѹ҆вѣ́дѣ ра́зꙋмъ. Лꙋ́чше бо сїю̀ кꙋпова́ти, не́жели зла́та и҆ сребра̀ сокрѡ́вища. Честнѣ́йшаѧ же є҆́сть ка́менїй многоцѣ́нныхъ: все́ же честно́е недосто́йно є҆ѧ̀ є҆́сть. Долгота́ бо дне́й, и҆ лѣ̑та живота̀ въ десни́цѣ є҆ѧ̀: въ шꙋ́ицѣ же є҆ѧ̀ бога́тство и҆ сла́ва: ѿ ѹ҆́стъ є҆ѧ̀ и҆схо́дитъ пра́вда, зако́нъ же и҆ ми́лость на ѧ҆зы́цѣ но́ситъ. Послꙋ́шайте ѹ҆̀бо менє̀, ѽ ча̑да! Честна̑ѧ бо рекꙋ̀: и҆ бл҃же́нъ человѣ́къ, и҆́же пꙋти̑ моѧ̑ сохрани́тъ: и҆схо́ди бо моѝ, и҆схо́ди живота̀, и҆ ѹ҆готовлѧ́етсѧ хотѣ́нїе ѿ гдⷭ҇а. Сегѡ̀ ра́ди молю̀ ва́съ, и҆ предлага́ю мо́й гла́съ сыновѡ́мъ человѣ́чєскимъ: ꙗ҆́кѡ а҆́зъ премꙋ́дрость ѹ҆стро́ихъ, совѣ́тъ и҆ ра́зꙋмъ, и҆ смы́слъ, а҆́зъ призва́хъ. Мо́й совѣ́тъ и҆ ѹ҆твержде́нїе, мо́й ра́зꙋмъ, моѧ́ же крѣ́пость. А҆́зъ менѐ лю́бѧщыѧ люблю̀, и҆́щꙋщїи же менѐ ѡ҆брѧ́щꙋтъ бл҃года́ть. Разꙋмѣ́йте ѹ҆́бѡ, неѕло́бивїи, кова́рство, ненака́заннїи же, прилага́йте сердца̀. Послꙋ́шайте менє̀ и҆ па́ки, честна̑ѧ бо рекꙋ̀: и҆ ѿве́рзꙋ ѿ ѹ҆сте́нъ пра̑ваѧ, ꙗ҆́кѡ и҆́стинѣ поꙋчи́тсѧ горта́нь мо́й, мє́рзски же предо мно́ю ѹ҆стны̀ лжи̑выѧ. Съ пра́вдою всѝ глаго́лы ѹ҆́стъ мои́хъ: ничто́же въ ни́хъ стро́потно, нижѐ развраще́нно. Всѧ̑ пра̑ва сꙋ́ть разꙋмѣва́ющымъ, и҆ прѡ́ста ѡ҆брѣта́ющымъ ра́зꙋмъ. Наꙋча́ю бо ва́съ и҆́стинѣ, да бꙋ́детъ ѡ҆ гдⷭ҇ѣ наде́жда ва́ша, и҆ и҆спо́лнитесѧ дх҃а.

<rubric>При́тчей чте́нїе. (Главы̑ і҃ и҆ а҃і.)</rubric>

<versal data-diacritics="true">Ѹ҆</versal>ста̀ првⷣнагѡ ка́плютъ премꙋ́дрость, ѧ҆зы́къ же непрвⷣнагѡ поги́бнетъ. Ѹ҆стнѣ̀ мꙋже́й првⷣныхъ ка́плютъ бл҃года̑ти, ѹ҆ста́ же нечести́выхъ развраща́ютсѧ. Мѣ̑рила льсти̑ваѧ, ме́рзость предъ гдⷭ҇емъ, вѣ́съ же пра́ведный прїѧ́тенъ є҆мꙋ̀. И҆дѣ́же а҆́ще вни́детъ досажде́нїе, та́мѡ и҆ безче́стїе: ѹ҆ста́ же смире́нныхъ поꙋча́ютсѧ премꙋ́дрости. Соверше́нїе пра́выхъ наста́витъ и҆̀хъ, и҆ поползнове́нїе ѿрица́ющихсѧ ѹ҆пасе́тъ и҆̀хъ. Не по́льзꙋютъ и҆мѣ̑нїѧ въ де́нь ꙗ҆́рости, пра́вда же и҆зба́витъ ѿ сме́рти. Ѹ҆́меръ првⷣный, ѡ҆ста́ви раска́ѧнїе: нарꙋ́чна же быва́етъ и҆ посмѣѧ́тельна нечести́выхъ па́гꙋба. Пра́вда непоро́чнагѡ и҆справлѧ́етъ пꙋти̑, въ нече́стїе же па́даетъ непра́вда. Пра́вда мꙋже́й пра́выхъ и҆зба́витъ и҆̀хъ: безсовѣ́тїемъ же плѣнѧ́ютсѧ беззако́ннїи. Сконча́вшꙋсѧ мꙋ́жꙋ пра́веднꙋ, не поги́бнетъ наде́жда: похвала́ же нечести́выхъ поги́бнетъ. Пра́ведникъ ѿ ло́ва ѹ҆бѣ́гнетъ, въ негѡ́же мѣ́сто предае́тсѧ нечести́вый. Во ѹ҆стѣ́хъ нечести́выхъ сѣ́ть гра́жданѡмъ, чꙋ́вство же пра́ведныхъ благоспѣ́шное. Во благи́хъ пра́ведныхъ и҆спра́витсѧ гра́дъ, и҆ въ поги́бели нечести́выхъ ра́дованїе. Во бл҃гослове́нїи пра́выхъ возвы́ситсѧ гра́дъ, ѹ҆сты́ же нечести́выхъ раскопа́етсѧ. Рꙋга́етсѧ гра́жданѡмъ лише́нный ра́зꙋма, мꙋ́жъ же мꙋ́дрый безмо́лвїе во́дитъ.

<rubric>Премꙋ́дрости соломѡ́ни чте́нїе. (Глава̀ д҃.)</rubric>

<versal>П</versal>ра́ведникъ, а҆́ще пости́гнетъ сконча́тисѧ, въ поко́и бꙋ́детъ. Ста́рость бо честна̀ не многолѣ́тна, нижѐ въ числѣ̀ лѣ́тъ и҆счита́етсѧ: сѣди́на же є҆́сть мꙋ́дрость человѣ́кѡмъ, и҆ во́зрастъ ста́рости, житїѐ нескве́рное. Благоꙋго́денъ бг҃ови бы́въ, возлю́бленъ бы́сть, и҆ живы́й посредѣ̀ грѣ̑шникъ, преста́вленъ бы́сть. Восхище́нъ бы́сть, да не ѕло́ба и҆змѣни́тъ ра́зꙋма є҆гѡ̀, и҆лѝ ле́сть прельсти́тъ дꙋ́шꙋ є҆гѡ̀. Раче́нїе бо ѕло́бы помрача́етъ дѡ́браѧ, и҆ паре́нїе по́хоти премѣнѧ́етъ ѹ҆́мъ неѕло́бивъ. Сконча́всѧ вма́лѣ, и҆спо́лни лѣ̑та дѡ́лга: ѹ҆го́дна бо бѣ̀ гдⷭ҇еви дꙋша̀ є҆гѡ̀: сегѡ̀ ра́ди потща́сѧ ѿ среды̀ лꙋка́вствїѧ. Лю́дїе же ви́дѣвше, и҆ не разꙋмѣ́вше, нижѐ поло́жше въ помышле́нїи таково́е: ꙗ҆́кѡ бл҃года́ть и҆ ми́лость въ преподо́бныхъ є҆гѡ̀, и҆ посѣще́нїе во и҆збра́нныхъ є҆гѡ̀.

<rubric>На стїхо́внѣ стїхи̑ры, гла́съ а҃.</rubric>

<podoben>Подо́бенъ: <incipit><red>В</red>сехва́льнїи:</incipit></podoben>

<red>Б</red>г҃омꙋ́дре і҆гна́тїе, твоѧ̀ мо́щи ра́дꙋющесѧ пресвѣ́тлѡ цѣлꙋ́емъ, и҆ почерпа́емъ благода́ть цѣльба́мъ, любе́знѡ тѧ̀ хва́лѧще, и҆ вѣ́рою непреста́ннѡ молѧ́щесѧ: хрⷭ҇тꙋ̀ моли́сѧ, дарова́ти дꙋша́мъ на́шымъ ми́ръ и҆ ве́лїю ми́лость.

<rubric class="inline">Сті́хъ:</rubric> <red>С</red>вѧще́нницы твоѝ ѡ҆блекꙋ́тсѧ въ пра́вдꙋ и҆ прпⷣбнїи твоѝ возра́дꙋютсѧ.

<red>И҆</red>сцѣле́нїй во́ды твоѧ̀ ра́ка притека́ющымъ и҆сточа́етъ всегда̀, ст҃и́телю досточꙋ́дне, и҆ ѡ҆мыва́етъ стра̑сти, и҆ потоплѧ́етъ полкѝ бѣсѡ́вскїѧ, дѣ́йствомъ ст҃а́гѡ дх҃а. Тѣ́мже моли́сѧ, дарова́ти дꙋша́мъ на́шымъ ми́ръ и҆ ве́лїю ми́лость.

<rubric class="inline">Сті́хъ:</rubric> <red>Ч</red>естна̀ предъ гдⷭ҇емъ сме́рть прпⷣбныхъ є҆гѡ̀.

<red>А҆</red>пⷭ҇лѡмъ сопресто́льна, і҆ера́рхѡмъ є҆диномꙋ́дренна, по́стникѡмъ є҆диноревни́телѧ восхва́лимъ: ѹ҆чи́телей печа́ть, и҆ бжⷭ҇твенное и҆з̾ѡбраже́нїе хрⷭ҇то́выхъ та̑инъ, ст҃и́телю блаже́нне. Є҆мꙋ́же моли́сѧ, дарова́ти дꙋша́мъ на́шымъ ми́ръ и҆ ве́лїю ми́лость.

<rubric>Сла́ва, гла́съ ѕ҃.</rubric>

<red>П</red>равосла́вныѧ вѣ́ры, дꙋхо́вныѧ ра́ди мꙋ́дрости ѹ҆чи́тель ꙗ҆ви́лсѧ є҆сѝ, і҆гна́тїе блаже́нне, хрⷭ҇та̀ ѡ҆брѣ́тъ наста́вника, совѣ́ты ѕлосла̑вныѧ є҆реті́чества разсы́палъ є҆сѝ. Тѣ́мъ мо́лимъ тѧ̀, свѧ́те: моли́сѧ хрⷭ҇тꙋ̀ бг҃ꙋ ѡ҆ на́съ, до конца̀ є҆́же ѿ тебє̀ и҆звѣ́ствованнꙋю пра́вꙋю вѣ́рꙋ, недви́жимꙋ сохрани́ти на́мъ, и҆ полꙋчи́ти ве́лїю ми́лость.

<rubric>И҆ ны́нѣ, бг҃оро́диченъ: Тропа́рь, гла́съ д҃:</rubric>

<red>Б</red>лаговѣ́рїѧ просвѣ́щсѧ ѹ҆че́нїи, ст҃и́тельства прїе́мъ па́ствꙋ, и҆ а҆пⷭ҇лѡвъ наслѣ́дникъ бы́въ: тѣ́мъ прїѧ́лъ є҆сѝ ѿ бг҃а да́ръ чꙋде́съ, ст҃и́телю ѻ҆́ч҃е і҆гна́тїе, молѝ хрⷭ҇та̀ бг҃а, да спасе́тъ дꙋ́шы на́шѧ.

<rubric>Канѡ́нъ. Гла́съ и҃.</rubric>

## Пѣ́снь а҃.

<rubric class="inline">І҆рмо́съ:</rubric> <irmos><red>В</red>о́дꙋ проше́дъ ꙗ҆́кѡ сꙋ́шꙋ, и҆ є҆гѵ́петскагѡ ѕла̀ и҆збѣжа́въ, і҆и҃льтѧнинъ вопїѧ́ше: и҆зба́вителю и҆ бг҃ꙋ на́шемꙋ пои́мъ.</irmos>

<red>Ѻ҆́</red>ч҃е бг҃омꙋ́дре ст҃и́телю і҆гна́тїе, ѿве́рзи мѝ недосто́йномꙋ ѹ҆стнѣ̀ воспѣ́ти тѧ̀, и҆ прїимѝ, ꙗ҆́кѡ кади́ло ѿ ѹ҆бо́жества моегѡ̀, є҆́же тѝ принесо́хъ недосто́йный.

<red>В</red>оспое́мъ всѝ свѧще́ннаго ст҃и́телѧ і҆гна́тїа, почти́мъ застꙋ́пника, и҆ ѹ҆твержде́нїе гра́дꙋ на́шемꙋ росто́вꙋ, и҆ храни́телѧ неꙋсы́пна.

<red>С</red>паси́тєльнымъ хрⷭ҇тѡ́вымъ за́повѣдемъ послѣ́довалъ є҆сѝ, премꙋ́дре ст҃и́телю і҆гна́тїе: вдови́цамъ и҆ си̑рымъ бы́лъ є҆сѝ застꙋ́пникъ, и҆ гра́дꙋ на́шемꙋ вели́кое защище́нїе.

<rubric class="inline">Бг҃оро́диченъ:</rubric> <red>П</red>речⷭ҇таѧ бцⷣе, содѣ́телѧ и҆ сп҃са поро́ждши всѣ̑мъ пою́щымъ тѧ̀, спасѝ ѿ бѣ́дъ гра́дъ тво́й росто́въ, непреста́ннѡ молѧ́щи сн҃а твоего̀ за ны̀, и҆ бг҃а на́шего.

## Пѣ́снь г҃.

<rubric class="inline">І҆рмо́съ:</rubric> <irmos><red>Н</red>бⷭ҇нагѡ крꙋ́га верхотво́рче, гдⷭ҇и, и҆ цр҃кве зижди́телю, ты̀ менѐ ѹ҆твердѝ въ любвѝ твое́й, жела́нїй кра́ю, вѣ́рныхъ ѹ҆твержде́нїе, є҆ди́не чл҃вѣколю́бче.</irmos>

<red>С</red>окрꙋшѝ сꙋпоста́ты безбѡ́жныѧ, прпⷣбне, моле́нїемъ твои́мъ къ творцꙋ̀ и҆ бг҃ꙋ, и҆ си́лꙋ и҆́хъ, воѡрꙋже́ннꙋю на ны̀, пога̑нскаѧ нашє́ствїѧ покорѝ подъ но́ги вѣ́рномꙋ во́инствꙋ на́шемꙋ.

<red>Т</red>ы̀ проѧви́лъ є҆сѝ, влⷣко, послѣ́днемꙋ ро́дꙋ на́шемꙋ чꙋдотво́рца ст҃и́телѧ і҆гна́тїа, гра́дꙋ росто́вꙋ ѹ҆твержде́нїе цр҃кви твое́й и҆́стовое пра́вило, і҆ере́йскомꙋ же чи́нꙋ наста́вника.

<red>П</red>рикоснꙋ́вшꙋсѧ, свѧ́те, пречестна́гѡ тѣ́ла твоегѡ̀ стефа́нꙋ а҆рхїмандрі́тꙋ, пе́рстꙋ рꙋчно́мꙋ къ дла́ни прико́рчившꙋсѧ ѿ рожде́нїѧ, бж҃їею благода́тїю да́лъ є҆сѝ простира́тисѧ.

<rubric class="inline">Бг҃оро́диченъ:</rubric> <red>Б</red>ꙋ́ди мѝ, дв҃о, прибѣ́жище, и҆ приста́нище и҆ стѣна̀ неѡбори́ма, и҆ застꙋ́пница, ꙗ҆́же бг҃а поро́ждши пло́тїю, пречⷭ҇таѧ, и҆зба́вителѧ всеще́драго, и҆ сп҃са пою́щымъ тѧ̀, бг҃оневѣ́стнаѧ.

<rubric>Сѣда́ленъ, гла́съ и҃.</rubric>

<podoben>Подо́бенъ: <incipit><red>П</red>ремꙋ́дрости:</incipit></podoben>

<red>Ѹ҆</red>краша́ѧсѧ премꙋ́дростїю ра́зꙋма, горды́ню низложи́лъ є҆сѝ плотскі́ѧ тѧготы̀, и҆ бы́лъ є҆сѝ ѻ҆би́телище дх҃а прест҃а́гѡ, непремѣ́ннымъ простира́ѧсѧ ра́зꙋмомъ къ лю́бѧщемꙋ тѧ̀. Тѣ́мъ ре́вностїю бжⷭ҇твенною разгара́ѧсѧ, сла́вне, си́рыхъ и҆ ѹ҆бо́гихъ, и҆ вдови́цъ бы́лъ є҆сѝ застꙋ́пникъ, гра́да же росто́ва ѹ҆твержде́нїе, ꙗ҆ви́всѧ а҆́гг҃лѡмъ собесѣ́дникъ, ст҃и́телю і҆гна́тїе, молѝ хрⷭ҇та̀ бг҃а, грѣхѡ́въ ѡ҆ставле́нїе дарова́ти чтꙋ́щымъ любо́вїю свѧтꙋ́ю па́мѧть твою̀. <rubric class="inline">Два́жды.</rubric>

<rubric>Сла́ва, и҆ ны́нѣ, бг҃оро́диченъ:</rubric>

<red>Н</red>бⷭ҇нꙋю две́рь и҆ кївѡ́тъ, прест҃ꙋ́ю го́рꙋ, свѣ́тлый ѻ҆́блакъ воспои́мъ, неѡпали́мꙋю кꙋпинꙋ̀, слове́сный ра́й, є҆́ѵы воззва́нїе, вселе́нныѧ всеѧ̀ вели́кое сокро́вище, ꙗ҆́кѡ спасе́нїе въ не́й содѣ́ласѧ мі́рови, и҆ ѡ҆ставле́нїе дре́внихъ согрѣше́нїй. Сегѡ̀ ра́ди вопїе́мъ є҆́й: моли́сѧ сн҃ꙋ твоемꙋ̀, прегрѣше́нїй ѡ҆ставле́нїе дарова́ти благоче́стнѡ покланѧ́ющымсѧ всест҃о́мꙋ ржⷭ҇твꙋ̀ твоемꙋ̀.

## Пѣ́снь д҃.

<rubric class="inline">І҆рмо́съ:</rubric> <irmos><red>Ѹ҆</red>слы́шахъ, гдⷭ҇и, смотре́нїѧ твоегѡ̀ та́инство, разꙋмѣ́хъ дѣла̀ твоѧ̑, и҆ просла́вихъ твоѐ бжⷭ҇тво̀.</irmos>

<red>Б</red>лагода́тїю бг҃оно́сецъ нарица́емь вои́стиннꙋ, і҆гна́тїе, во хрⷭ҇та̀ ѡ҆бле́клсѧ є҆сѝ житїѧ̀ ра́ди чистоты̀, и҆ наꙋчи́лъ є҆сѝ сла́вити въ трⷪ҇цѣ є҆ди́наго бг҃а.

<red>И҆</red>зба́ви ста́до твоѐ ѿ грѣхо́вныѧ бꙋ́ри, і҆гна́тїе ст҃и́телю, бѣ́дъ же и҆ скорбе́й, приводѧ̀ въ приста́нище бж҃е́ственныѧ во́ли є҆гѡ̀.

<red>Ꙗ҆</red>ви́лсѧ є҆сѝ вои́стиннꙋ хрⷭ҇то́въ ѹ҆го́дникъ, ѻ҆́ч҃е і҆гна́тїе, молѧ́сѧ не преста́й, ѿ напа́стей и҆ бѣ́дъ и҆ скорбе́й и҆зба́вити ста́до твоѐ ѿ нꙋ́жды и҆ печа́ли.

<rubric class="inline">Бг҃оро́диченъ:</rubric> <red>С</red>вѧще́ннѡ сла́вѧтъ тѧ̀ ст҃и́тельстїи собо́ри, и҆ всѣ́хъ преподо́бныхъ ли́цы: зижди́телѧ бо и҆́хъ, ꙗ҆́кѡ млⷣнца на рꙋкꙋ̀ твоє́ю понесла̀ є҆сѝ, бцⷣе.

## Пѣ́снь є҃.

<rubric class="inline">І҆рмо́съ:</rubric> <irmos><red>В</red>скꙋ́ю мѧ̀ ѿри́нꙋлъ є҆сѝ ѿ лица̀ твоегѡ̀, свѣ́те незаходи́мый, и҆ покры́ла мѧ̀ є҆́сть чꙋжда́ѧ тма̀ ѻ҆каѧ́ннагѡ, но ѡ҆брати́ мѧ, и҆ къ свѣ́тꙋ за́повѣдей твои́хъ пꙋти̑ моѧ̑ напра́ви, молю́сѧ.</irmos>

<red>Ѻ҆́</red>крестъ стоѧ́ще ра́ки твоеѧ̀, ст҃и́телю і҆гна́тїе, тѧ̀ и҆мѣ́емъ къ бг҃ꙋ хода́таѧ, и҆ застꙋпле́нїе гра́да твоегѡ̀ росто́ва, и҆ ѹ҆твержде́нїе неѡбори́мо.

<red>М</red>и́лостивъ бы́въ ѹ҆бѡ́гимъ, ми́лость дꙋше́внꙋю и҆спросѝ, прехва́льне, ми́лостыню стѧжа́въ, ѻ҆́ч҃е і҆гна́тїе, свѣщꙋ̀ свѣ́тлꙋ ѹ҆стро́илъ є҆сѝ.

<red>Ж</red>или́ще бы́въ прест҃а́гѡ дх҃а, вои́стиннꙋ, бл҃же́нне і҆гна́тїе, тогѡ̀ ꙗ҆вле́нными бжⷭ҇твенными дармѝ до́брѣ ѡ҆богати́лсѧ є҆сѝ.

<rubric class="inline">Бг҃оро́диченъ:</rubric> <red>М</red>ѵ́ро та́йное тѧ̀ и҆менꙋ́емъ, пречⷭ҇таѧ, ꙗ҆́кѡ ро́ждши бг҃а пло́тїю, и҆сточа́ющаго бжⷭ҇твенное мѵ́ро, всѣ̑мъ притека́ющымъ подъ кро́въ тво́й.

## Пѣ́снь ѕ҃.

<rubric class="inline">І҆рмо́съ:</rubric> <irmos><red>Ѡ҆</red>чи́сти мѧ̀, сп҃се, мнѡ́га бо беззакѡ́нїѧ моѧ̑, и҆ и҆зъ глꙋбины̀ ѕѡ́лъ возведѝ, молю́сѧ: къ тебѣ́ бо возопи́хъ, и҆ ѹ҆слы́ши мѧ̀, бж҃е спасе́нїѧ моегѡ̀.</irmos>

<red>Ж</red>итїѐ твоѐ цѣломꙋ́дренно, свѧщенноѧвле́нне, соверши́въ, пра́вдою ѹ҆краси́лсѧ є҆сѝ, и҆ мꙋ́жествомъ смы́сла, добродѣ́тєли сочта́въ себѣ̀, преблаже́нне ст҃и́телю і҆гна́тїе.

<red>С</red>охранѝ гра́дъ тво́й росто́въ, пребл҃же́нне ст҃и́телю і҆гна́тїе, ѿ безбо́жныхъ, и҆ чꙋжевѣ́рныхъ нахожде́нїй, и҆ ѹ҆со́бныѧ ра́ти, молѧ́сѧ не преста́й влⷣцѣ хрⷭ҇тꙋ̀ ѡ҆ ста́дѣ твое́мъ.

<red>Т</red>ы̀ ѹ҆́бѡ по сме́рти ꙗ҆́кѡ жи́въ, на погребе́нїи твое́мъ прїе́мь сви́тки твои́ма рꙋка́ма, и҆̀хже свѧще́нники въ животѣ̀ твое́мъ ѡ҆свѧти́лъ є҆сѝ бг҃ꙋ, рече́ бо гдⷭ҇ь: прославлѧ́ющаго мѧ̀ просла́влю.

<rubric class="inline">Бг҃оро́диченъ:</rubric> <red>П</red>ревы́шши бы́сть вы́шнихъ си́лъ, бг҃облагода́тнаѧ, заче́ншаѧ сло́во бж҃їе неизрече́ннѡ, всѧ́чєскаѧ сло́вомъ сотво́ршее, ѿ ѻ҆ц҃а̀ пре́жде вѣ̑къ ро́ждшеесѧ, того̀ чⷭ҇таѧ ро́ждшаѧ неизрече́ннѡ.

<rubric>Конда́къ, гла́съ д҃.</rubric>

<podoben>Подо́бенъ: <incipit><red>Ꙗ҆</red>ви́лсѧ є҆сѝ дне́сь:</incipit></podoben>

<red>Ꙗ҆</red>ви́сѧ дне́сь пресвѣ́тлаѧ па́мѧть твоѧ̀, ст҃и́телю пребл҃же́нне і҆гна́тїе, въ мі́рѣ свѣ́тлѡ сїѧ́ющи, и҆ ꙗ҆влѧ́ющи всѣ̑мъ бжⷭ҇твенное сїѧ́нїе.

<rubric class="inline">І҆́косъ:</rubric> <red>И҆</red>зъ чре́ва ма́тернѧ ѡ҆свѧще́ннаго ст҃и́телѧ гдⷭ҇нѧ похва́лимъ ны́нѣ всѝ, прпⷣбнаго і҆гна́тїа, гра́да росто́ва ѹ҆твержде́нїе, благода́тнаѧ да́ры прїи́мша бжⷭ҇твенныѧ сла́вы, и҆ въ чꙋдесѣ́хъ сла́внаго, всѝ вѣ́рою те́плою притека́юще къ ра́цѣ моще́й є҆гѡ̀. Тѣ́мъ и҆ а҆́зъ недосто́йный и҆ грѣ́шный надѣ́юсѧ, моли́твами є҆гѡ̀ ко влⷣцѣ и҆ пречⷭ҇тѣй є҆гѡ̀ мт҃ри, ми́лость прїѧ́ти въ де́нь сꙋ́дный, содѣ́ѧнныхъ мно́ю ѕѡ́лъ, и҆ проще́нїе полꙋчи́ти, ꙗ҆влѧ́ющи всѣ̑мъ бж҃е́ственное сїѧ́нїе.

## Пѣ́снь з҃.

<rubric class="inline">І҆рмо́съ:</rubric> <irmos><red>Ѿ</red> і҆ꙋде́и доше́дше ѻ҆́троцы въ вавѷлѡ́нѣ и҆ногда̀, вѣ́рою трⷪ҇ческою пла́мень пе́щный попра́ша, пою́ще: ѻ҆ц҃є́въ бж҃е, бл҃гослове́нъ є҆сѝ.</irmos>

<red>Ѿ</red>ве́рзи мѝ две́рь покаѧ́нїѧ, ст҃и́телю і҆гна́тїе, да ѡ҆мы́ю скве́рнꙋ ѻ҆каѧ́нныѧ моеѧ̀ дꙋшѝ, и҆ тѣ́ла моегѡ̀ всѧ̑ чꙋ̑вства, да приношꙋ̀ пѣ́снь гдⷭ҇еви свѣ́тлѡ, зовѧ̀, ѻ҆те́цъ на́шихъ бж҃е, бл҃гослове́нъ є҆сѝ.

<red>И҆</red>мꙋ́ще тѧ̀ твоѝ рабѝ застꙋ́пника те́пла, и҆ стѣ́нꙋ неѡбори́мꙋ, гра́да росто́ва ѹ҆твержде́нїе, не ѹ҆бои́мсѧ сꙋпоста́тныхъ врагѡ́въ, но побѣжда́емъ си́лою хрⷭ҇то́вою, взыва́юще: ѻ҆те́цъ на́шихъ бж҃е, бл҃гослове́нъ є҆сѝ.

<red>Ѹ҆</red>ста́вы ѻ҆те́ческими ѹ҆тверди́лъ є҆сѝ, мꙋ́дре, цр҃ковь пречⷭ҇тыѧ мт҃ре бж҃їѧ, и҆ свѧще́нства лѣ́потою преꙋкра́шеннѡ сохрани́лъ є҆сѝ, и҆ ѹ҆че́ньми твои́ми наказа́лъ є҆сѝ взыва́ти: ѻ҆тє́цъ на́шихъ бж҃е, бл҃гослове́нъ є҆сѝ.

<rubric class="inline">Бг҃оро́диченъ:</rubric> <red>С</red>паси́тельное приста́нище, бцⷣе дв҃о, тѧ̀ и҆мꙋ́ще ны́нѣ, жите́йскихъ бѣ́дъ и҆ бꙋ́ри и҆збѣга́емъ, къ приста́нищꙋ тишины̀ твоеѧ̀ приходѧ́ще, и҆ сн҃ꙋ твоемꙋ̀ вопїю́ще: ѻ҆тє́цъ на́шихъ бж҃е, бл҃гослове́нъ є҆сѝ.

## Пѣ́снь и҃.

<rubric class="inline">І҆рмо́съ:</rubric> <irmos><red>Н</red>а горѣ̀ ст҃ѣ́й просла́вльшасѧ, и҆ въ кꙋпинѣ̀ ѻ҆гне́мъ приснодв҃ы мѡѷсе́ови та́йнꙋ ꙗ҆́вльшаго, гдⷭ҇а по́йте и҆ превозноси́те во всѧ̑ вѣ́ки.</irmos>

<red>П</red>обѣжде́нъ бы́въ врагѡ́мъ прегрѣше́ньми мно́гими, мо́лвъ жите́йскихъ, вѣ́рою прихождꙋ̀, и҆ ꙗ҆́кѡ манассі́а вопїю́ ти, хрⷭ҇тѐ, ст҃и́телѧ моле́нїемъ спаса́емь зовꙋ̀: гдⷭ҇а по́йте, и҆ превозноси́те є҆го̀ во вѣ́ки.

<red>В</red>оѡрꙋжа́ютсѧ на ны̀ смирє́нныѧ лю́ди твоѧ̑, ст҃и́телю пречестны́й і҆гна́тїе, сы́нове а҆га́рины: но сокрꙋшѝ и҆́хъ неви́димою си́лою, моле́нїемъ твои́мъ ко влⷣцѣ за при̑сныѧ рабы̑, пою́щыѧ: гдⷭ҇а по́йте, и҆ превозноси́те є҆го̀ во вѣ́ки.

<red>М</red>ѡли́твы, пребл҃же́нне, и҆ молє́нїѧ творѧ́ща, тебѐ прилѣ́жнѡ къ бг҃ꙋ при́снѡ за рабы̑ твоѧ̑, въ печа́лехъ застꙋ́пника и҆ побо́рника и҆мꙋ́ще тѧ̀ къ бг҃ꙋ, ѿ всѣ́хъ бѣ́дъ спаса́емсѧ, гдⷭ҇а пою́ще, и҆ превозносѧ́ще є҆го̀ во вѣ́ки.

<rubric class="inline">Бг҃оро́диченъ:</rubric> <red>В</red>лⷣчце дв҃о чⷭ҇таѧ препросла́вленнаѧ, со ст҃и́телемъ къ сн҃ꙋ твоемꙋ̀ цр҃ю̀ моли́сѧ прилѣ́жнѡ, ѿ всѧ́кїѧ нꙋ́жды и҆ бѣды̀ и҆зба́витисѧ гра́дꙋ твоемꙋ̀ росто́вꙋ, тебѐ, гпⷭ҇жѐ, вѣ́рою блажа́щꙋ, и҆ пою́щꙋ и҆ превозносѧ́щꙋ во всѧ̑ вѣ́ки.

## Пѣ́снь ѳ҃.

<rubric class="inline">І҆рмо́съ:</rubric> <irmos><red>Ѹ҆</red>жасе́сѧ ѡ҆ се́мъ нб҃о, и҆ землѝ ѹ҆диви́шасѧ концы̀, ꙗ҆́кѡ бг҃ъ ꙗ҆ви́сѧ человѣ́кѡмъ пло́тски, и҆ чре́во твоѐ бы́сть простра́ннѣйшее небе́съ. Тѣ́мъ тѧ̀ бцⷣꙋ, а҆́гг҃лѡвъ и҆ человѣ̑къ чинонача̑лїѧ велича́ютъ.</irmos>

<red>В</red>ельмѝ ра́дꙋетсѧ ѡ҆ тебѣ̀, честны́й ѻ҆́ч҃е, ст҃и́телю і҆гна́тїе, при́сный тво́й гра́дъ росто́въ, и҆мѣ́ѧ тѧ̀ на всѧ́ко вре́мѧ помо́щника и҆ застꙋ́пника, и҆ ны́нѣ не ѿходѝ ѡ҆ на́съ, моли́твы творѧ̀ за ны̀ къ бг҃ꙋ, ꙗ҆́кѡ да ѿ безбо́жныхъ ва̑рваръ на́съ и҆зба́виши, тѧ̀ велича́ющихъ.

<red>Ꙗ҆́</red>кѡ блꙋдни́ца и҆ мыта́рь и҆ разбо́йникъ вопїю̀ тѝ ѿ се́рдца: согрѣши́хъ, прости́ мѧ, влⷣко, мно́гихъ мои́хъ ѕлы́хъ прегрѣше́нїй, и҆ и҆зба́ви ѿ всѧ́кагѡ ѕла̀, ст҃и́телѧ моле́нїемъ і҆гна́тїа, ꙗ҆́кѡ да твою̀ ми́лость непреста́ннѡ велича́емъ.

<red>П</red>рїиди́те, собере́мсѧ всѝ росто́встїи наро́ди, къ блаже́ннѣй ра́цѣ прпⷣбнагѡ і҆гна́тїа, и҆ со слеза́ми возопїе́мъ къ бг҃ꙋ молѧ́щесѧ: и҆зба́ви, гдⷭ҇и, лю́ди твоѧ̑, и҆ не да́ждь достоѧ́нїѧ твоегѡ̀ ро́дꙋ і҆сма́ильтескомꙋ, ꙗ҆́кѡ да возвели́чимъ ми́лость твою̀ во вѣ́ки.

<rubric class="inline">Бг҃оро́диченъ:</rubric> <red>М</red>арі́е бг҃оневѣ́сто влⷣчце, ѡ҆мраче́нное моѐ се́рдце съ дꙋше́ю мольба́ми твои́ми просвѣтѝ, и҆ жи́зни вѣ́чныѧ сподо́би мѧ̀, гпⷭ҇жѐ, не помина́ющи мои́хъ безчи́сленныхъ ѕѡ́лъ, сн҃а и҆ бг҃а твоего̀ молѝ за мѧ̀ ѻ҆каѧ́ннаго, и҆ пѣвцы̀ твоѧ̀ сохранѝ, пречⷭ҇таѧ.

<rubric>Свѣти́ленъ.</rubric>

<podoben>Подо́бенъ: <incipit><red>Ѹ҆</red>ченикѡ́мъ:</incipit></podoben>

<red>Ч</red>ꙋ́днаго и҆ сла́внаго ст҃и́телѧ і҆гна́тїа вели́каго, прїиди́те, пѣ́сньми свѧще́нными да похва́лимъ, ꙗ҆́кѡ росто́вцємъ па́стырѧ, и҆ а҆́гг҃льскимъ чинѡ́мъ сослꙋже́бника бы́вша.

<rubric>На хвали́техъ стїхи̑ры на д҃, гла́съ а҃.</rubric>

<podoben>Подо́бенъ: <incipit><red>Н</red>бⷭ҇ныхъ чинѡ́въ:</incipit></podoben>

<red>Н</red>а нб҃сѝ препочи́лъ є҆сѝ веселѧ́сѧ, молѧ̀ за ны̀ прест҃ꙋ́ю трⷪ҇цꙋ, ми́лость пода́ти на́мъ, и҆ ми́рно житїѐ и҆ безгрѣ́шно, ꙗ҆́кѡ въ тꙋ̀ вѣ́рꙋющымъ при́снѡ, ско́рби гонза́ти, и҆ ра́дованїе ѹ҆лꙋчи́ти. <rubric class="inline">Два́жды.</rubric>

<red>М</red>илосе́рдїѧ ра́ди твоегѡ̀ и҆сто́чникъ на́мъ да́рꙋй благода́ти, вско́рѣ ра́дости и҆спо́лнь, пода́ждь на́мъ ѹ҆тѣше́нїе, сꙋ́щымъ въ печа́лехъ, молѧ̀ хрⷭ҇та̀, всесла́вне, спасти́сѧ дꙋша́мъ на́шымъ.

<red>Д</red>а въ весе́лїе вше́дъ нетлѣ́емо, весе́лїѧ да́ти молѝ, и҆ спастѝ рабы̑ твоѧ̑: мо́жеши бо, і҆гна́тїе, призыва́ющихъ тѧ̀ бѣды̑ всѧ̑ разгна́ти, молѧ̀ хрⷭ҇та̀, и҆сцѣли́ти болѧ́щыѧ.

<rubric>Сла́ва, гла́съ а҃:</rubric>

<red>Ѿ</red> зако́ннагѡ ко́рене прозѧ́бшь возра́слъ є҆сѝ, ѹ҆сыне́нїѧ вода́ми напое́нъ ꙗ҆́снѡ, і҆гна́тїе: и҆́бо хрⷭ҇то́вы цр҃кве, ꙗ҆́кѡ фі́нїѯъ высокове́рхїй процвѣ́лъ є҆сѝ на́мъ, преꙋцвѣ́товаѧ вѣ̑рныѧ. Тѣ́мъ ны́нѣ со ст҃и́тели предстоѧ̀, хрⷭ҇тꙋ̀ моли́сѧ ѡ҆ дꙋша́хъ на́шихъ.

<rubric>И҆ ны́нѣ, бг҃оро́диченъ.</rubric>



<rubric>На лїтꙋргі́и бл҃жє́нна, пѣ́снь г҃ и҆ ѕ҃-ѧ.</rubric>

<rubric class="inline">Прокі́менъ:</rubric> <red>Ѹ҆</red>ста̀ моѧ̑ возглаго́лютъ премꙋ́дрость, и҆ поꙋче́нїе се́рдца моегѡ̀ ра́зꙋмъ.

<rubric class="inline">Сті́хъ:</rubric> <red>Ѹ҆</red>слы́шите сїѧ̑ всѝ ꙗ҆зы́цы, внꙋши́те всѝ живꙋ́щїи по вселе́ннѣй.

<rubric>А҆пⷭ҇лъ ко є҆вре́ємъ, зача́ло ти҃і ѿ полꙋ̀.</rubric>

<rubric class="inline"><incipit><red>А҆</red>ллилꙋ́їа:</incipit></rubric> <red>Ѹ҆</red>ста̀ пра́веднагѡ поꙋча́тсѧ премꙋ́дрости, и҆ ѧ҆зы́къ є҆гѡ̀ возглаго́летъ сꙋ́дъ.

<rubric>Є҆ѵⷢ҇лїе матѳе́а, зача́ло а҃і.</rubric>

<rubric class="inline">Прича́стенъ:</rubric> <red>В</red>ъ па́мѧть вѣ́чнꙋю.
