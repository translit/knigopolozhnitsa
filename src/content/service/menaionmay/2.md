---
title: "Ма́їа а҃"
navigation:
  key: service-menaionmay-2
  title: "Ма́їа а҃"
  parent: service-menaionmay
  order: 2
type: "service"
---

# Ма́їа а҃.

<rubric>Преставле́нїе прпⷣбнагѡ ѻ҆ц҃а̀ на́шегѡ пафнꙋ́тїѧ бо́ровскагѡ.</rubric>



<rubric>Ве́черъ, <incipit><red>Б</red>л҃же́нъ мꙋ́жъ:</incipit> На <incipit><red>Г</red>дⷭ҇и, воззва́хъ:</incipit> стїхи̑ры, гла́съ в҃.</rubric>

<podoben>Подо́бенъ: <incipit><red>Є҆</red>гда̀ ѿ дре́ва:</incipit></podoben>

<red>П</red>рпⷣбне ѻ҆́ч҃е бл҃же́нне пафнꙋ́тїе, пресла́вное житїѐ твоѐ мона́хѡвъ ѹ҆краше́нїе, прпⷣбныхъ сожи́тельниче: а҆пⷭ҇льскагѡ ѹ҆че́нїѧ бы́въ и҆спо́лненъ, и҆ бжⷭ҇твеннагѡ дх҃а жили́ще, сто́лпъ ꙗ҆ви́лсѧ є҆сѝ бл҃гоче́стїѧ. Тѣ́мже твою̀ свѧще́ннꙋю па́мѧть ра́достнѡ пра́зднꙋющымъ, молѝ ѿ бѣ́дъ и҆ скорбе́й и҆зба́витисѧ, любо́вїю чтꙋ́щымъ тѧ̀, пребл҃же́нне.

<red>П</red>рпⷣбне ѻ҆́ч҃е бл҃же́нне пафнꙋ́тїе, ты̀ ѿ ю҆́ности добродѣ́тєли прилѣ́жнѡ возлюби́лъ є҆сѝ: сме́ртное попече́нїе въ се́рдцы стѧжа́въ, ꙗ҆́кѡ кро́токъ и҆ ми́лостивъ, и҆ чи́стъ бы́лъ є҆сѝ: ѹ҆́мъ тво́й безстра́стїемъ просвѣти́въ, и҆ бжⷭ҇твеннымъ смире́нїемъ ѹ҆краси́въ. Вѣ́рою и҆ любо́вїю твою̀, пресла́вне, па́мѧть чтꙋ́щымъ, молѝ спасти́сѧ, къ бг҃ꙋ твои́ми моли́твами.

<red>П</red>рпⷣбне ѻ҆́ч҃е пафнꙋ́тїе, всехва́льне, любо́вь и҆мѣ́лъ є҆сѝ, соверше́нїе добродѣ́телей: ѻ҆би́тели твоеѧ̀ врата̀ ѿве́рзлъ є҆сѝ, ни́щымъ бы́въ покро́въ и҆ прибѣ́жище, и҆ всѣ̑мъ всѧ́къ бы́лъ є҆сѝ: ѡ҆би̑димымъ помога́лъ є҆сѝ, печа̑льныѧ ѹ҆тѣша́ѧ, ꙗ҆́кѡ ѻ҆те́цъ чадолюби́въ. Сегѡ̀ ра́ди почита́емъ тѧ̀, и҆ свѣтоно́снꙋю па́мѧть твою̀ пра́зднꙋемъ, бг҃облаже́нне.

<rubric>И҆́ны стїхи̑ры, гла́съ и҃.</rubric>

<podoben>Подо́бенъ: <incipit><red>Ѽ</red> пресла́внагѡ чꙋдесѐ!:</incipit></podoben>

<red>П</red>рпⷣбне ѻ҆́ч҃е премꙋ́дре пафнꙋ́тїе, слѣпы̑мъ подае́ши свѣ́тъ, болѧ́щымъ и҆сцѣле́нїе, хромы̑мъ здра́вїе. Ми́лостивнѡ прекланѧ́ешисѧ къ приходѧ́щымъ вѣ́рою къ ра́цѣ моще́й твои́хъ, и҆ просѧ́щымъ по́мощи твоеѧ̀: тебе́ бо застꙋ́пника, и҆ предста́телѧ, и҆ храни́телѧ вѣ́рнїи всѝ ѡ҆брѣто́хомъ, восхвалѧ́юще тѧ̀.

<red>П</red>рпⷣбне ѻ҆́ч҃е всече́стне пафнꙋ́тїе, до́брыми добродѣ́тельми возше́дъ на колесни́цꙋ, къ бг҃ꙋ восте́клъ є҆сѝ, побѣ̑дныѧ по́чєсти прїе́млѧ, ꙗ҆́кѡ ми́лѡть на́мъ тѣ́ло твоѐ положе́но во гро́бѣ, ѻ҆́ч҃е, ѡ҆ста́вилъ є҆сѝ и҆сточа́ти и҆сцѣле́нїе, прогони́ти дꙋ́хи лꙋка̑выѧ. Тѣ́мъ блажи́мъ тѧ̀, прехва́льне.

<red>Л</red>икѡ́мъ по́стничєскимъ сочета́лсѧ є҆сѝ, по́стническимъ житїе́мъ ѹ҆краси́всѧ, бл҃же́нне пафнꙋ́тїе: и҆ ны́нѣ на небесѣ́хъ живе́ши, веселѧ́сѧ, и҆дѣ́же ликꙋ́ютъ а҆́гг҃ли. И҆ свѣ́томъ вои́стиннꙋ бжⷭ҇твеннымъ ѡ҆божа́емь, помина́й вы́нꙋ блажа́щихъ тѧ̀ на землѝ, и҆ прест҃о́е твоѐ пра́зднꙋющихъ ѹ҆спе́нїе.

<rubric>Сла́ва, гла́съ ѕ҃:</rubric>

<red>Є҆́</red>же по ѻ҆́бразꙋ соблю́дъ невреди́мо, ѹ҆́мъ влⷣкꙋ на стра̑сти па̑гꙋбныѧ по́стнически поста́вивъ, во є҆́же по подо́бїю ꙗ҆́кѡ мо́щно возше́лъ є҆сѝ: мꙋ́жески бо є҆стество̀ понꙋ́дивъ, потща́лсѧ є҆сѝ хꙋ́ждшее покори́ти лꙋ́чшемꙋ, и҆ пло́ть порабо́тити дꙋ́хꙋ. Тѣ́мже мона́шествꙋющихъ ꙗ҆ви́лсѧ є҆сѝ ве́рхъ, жи́тель пꙋсты́нный, благотекꙋ́щихъ ѡ҆бꙋчи́тель, пра́вило добродѣ́тели и҆звѣ́стнѣйшее. И҆ ны́нѣ на небесѣ́хъ зерца́лѡмъ разрѣ́шшымсѧ, ѻ҆́ч҃е на́шъ пафнꙋ́тїе, чи́стѣ зри́ши ст҃ꙋ́ю трⷪ҇цꙋ, молѧ́сѧ несре́дственнѣ ѡ҆ и҆̀же вѣ́рою и҆ любо́вїю чтꙋ́щихъ тѧ̀.

<rubric>И҆ ны́нѣ, пра́здника. Вхо́дъ, прокі́менъ днѐ. Чтє́нїѧ г҃.</rubric>

<rubric>Премꙋ́дрости соломѡ́ни чте́нїе. (Глава̀ є҃.)</rubric>

<versal>П</versal>ра́вєдницы во вѣ́ки живꙋ́тъ, и҆ въ гдⷭ҇ѣ мзда̀ и҆́хъ, и҆ попече́нїе и҆́хъ ѹ҆ вы́шнѧгѡ. Сегѡ̀ ра́ди прїи́мꙋтъ црⷭ҇твїе благолѣ́пїѧ, и҆ вѣне́цъ добро́ты ѿ рꙋкѝ гдⷭ҇ни: занѐ десни́цею покры́етъ ѧ҆̀, и҆ мы́шцею защити́тъ и҆̀хъ. Прїи́метъ всеѻрꙋ́жїе рве́нїе своѐ, и҆ воѡрꙋжи́тъ тва́рь въ ме́сть врагѡ́мъ. Ѡ҆блече́тсѧ въ бронѧ̀ пра́вды, и҆ возложи́тъ шле́мъ, сꙋ́дъ нелицемѣ́ренъ: прїи́метъ щи́тъ непобѣди́мый, преподо́бїе: поѡстри́тъ же напра́сный гнѣ́въ во ѻ҆рꙋ́жїе: спобо́ретъ же съ ни́мъ мі́ръ на безꙋ̑мныѧ: по́йдꙋтъ праволꙋ̑чныѧ стрѣ́лы мѡ́лнїины, и҆ ꙗ҆́кѡ ѿ благокрꙋ́гла лꙋ́ка ѻ҆блакѡ́въ на намѣ́ренїе полетѧ́тъ: и҆ ѿ каменоме́тныѧ ꙗ҆́рости, и҆спо́лнь падꙋ́тъ гра́ды: вознегодꙋ́етъ на ни́хъ вода̀ морска́ѧ, рѣ́ки же потопѧ́тъ ѧ҆̀ на́глѡ. Сопроти́въ ста́нетъ и҆̀мъ дꙋ́хъ си́лы, и҆ ꙗ҆́кѡ ви́хоръ развѣ́етъ и҆̀хъ, и҆ ѡ҆пꙋстоши́тъ всю̀ зе́млю беззако́нїе, и҆ ѕлодѣ́йство преврати́тъ престо́лы си́льныхъ. Слы́шите ѹ҆̀бо, ца́рїе, и҆ разꙋмѣ́йте: навы́кните, сꙋдїи̑ концє́въ землѝ. Внꙋши́те, держа́щїи мно́жєства и҆ гордѧ́щїисѧ ѡ҆ наро́дѣхъ ꙗ҆зы̑къ: ꙗ҆́кѡ дана̀ є҆́сть ѿ гдⷭ҇а держа́ва ва́мъ, и҆ си́ла ѿ вы́шнѧгѡ.

<rubric>Премꙋ́дрости соломѡ́ни чте́нїе. (Глава̀ г҃.)</rubric>

<versal>П</versal>ра́ведныхъ дꙋ́шы въ рꙋцѣ̀ бж҃їей, и҆ не прико́снетсѧ и҆́хъ мꙋ́ка. Непщева́ни бы́ша во ѻ҆чесѣ́хъ безꙋ́мныхъ ѹ҆мре́ти, и҆ вмѣни́сѧ ѡ҆ѕлобле́нїе и҆схо́дъ и҆́хъ, и҆ є҆́же ѿ на́съ ше́ствїе, сокрꙋше́нїе: ѻ҆ни́ же сꙋ́ть въ ми́рѣ. И҆́бо предъ лице́мъ человѣ́ческимъ а҆́ще и҆ мꙋ́кꙋ прїи́мꙋтъ, ѹ҆пова́нїе и҆́хъ безсме́ртїѧ и҆спо́лнено, и҆ вма́лѣ нака́зани бы́вше, вели́кими благодѣ́тельствовани бꙋ́дꙋтъ: ꙗ҆́кѡ бг҃ъ и҆скꙋсѝ ѧ҆̀, и҆ ѡ҆брѣ́те и҆̀хъ достѡ́йны себѣ̀. Ꙗ҆́кѡ зла́то въ горни́лѣ и҆скꙋсѝ и҆̀хъ, и҆ ꙗ҆́кѡ всепло́дїе же́ртвенное прїѧ́тъ ѧ҆̀. И҆ во вре́мѧ посѣще́нїѧ и҆́хъ возсїѧ́ютъ, и҆ ꙗ҆́кѡ и҆́скры по сте́блїю потекꙋ́тъ. Сꙋ́дѧтъ ꙗ҆зы́кѡмъ, и҆ ѡ҆блада́ютъ людьмѝ, и҆ воцр҃и́тсѧ гдⷭ҇ь въ ни́хъ во вѣ́ки. Надѣ́ющїисѧ на́нь разꙋмѣ́ютъ и҆́стинꙋ, и҆ вѣ́рнїи въ любвѝ пребꙋ́дꙋтъ є҆мꙋ̀: ꙗ҆́кѡ благода́ть и҆ ми́лость въ преподо́бныхъ є҆гѡ̀, и҆ посѣще́нїе во и҆збра́нныхъ є҆гѡ̀.

<rubric>Премꙋ́дрости соломѡ́ни чте́нїе. (Глава̀ д҃.)</rubric>

<versal>П</versal>ра́ведникъ, а҆́ще пости́гнетъ сконча́тисѧ, въ поко́и бꙋ́детъ. Ста́рость бо честна̀ не многолѣ́тна, нижѐ въ числѣ̀ лѣ́тъ и҆счита́етсѧ: сѣди́на же є҆́сть мꙋ́дрость человѣ́кѡмъ, и҆ во́зрастъ ста́рости житїѐ нескве́рное. Благоꙋго́денъ бг҃ови бы́въ, возлю́бленъ бы́сть, и҆ живы́й посредѣ̀ грѣ̑шникъ, преста́вленъ бы́сть: Восхище́нъ бы́сть, да не ѕло́ба и҆змѣни́тъ ра́зꙋма є҆гѡ̀, и҆лѝ ле́сть прельсти́тъ дꙋ́шꙋ є҆гѡ̀. Раче́нїе бо ѕло́бы помрача́етъ дѡ́браѧ, и҆ паре́нїе по́хоти премѣнѧ́етъ ѹ҆́мъ неѕло́бивъ. Сконча́всѧ вма́лѣ, и҆спо́лни лѣ̑та дѡ́лга: ѹ҆го́дна бо бѣ̀ гдⷭ҇еви дꙋша̀ є҆гѡ̀: сегѡ̀ ра́ди потща́сѧ ѿ среды̀ лꙋка́вствїѧ. Лю́дїе же ви́дѣвше, и҆ не разꙋмѣ́вше, нижѐ поло́жше въ помышле́нїи таково́е: ꙗ҆́кѡ бл҃года́ть и҆ ми́лость въ преподо́бныхъ є҆гѡ̀, и҆ посѣще́нїе во и҆збра́нныхъ є҆гѡ̀.

<rubric>На лїті́и стїхи̑ры, гла́съ и҃:</rubric>

<red>В</red>ре́мєннаѧ презрѧ̀, и҆ дѡ́льнаѧ, бг҃омꙋ́дре, высѡ́каѧ и҆ пребыва̑ющаѧ возлюби́лъ є҆сѝ бжⷭ҇твеннымъ раче́нїемъ: крⷭ҇тъ бо тво́й поне́съ на ра́мѣ, є҆ѵⷢ҇льски бг҃а возлюби́лъ є҆сѝ: поще́нїемъ мꙋ́жески побѣди́въ бѣсѡ́вскїѧ полкѝ, съ нбⷭ҇ными весели́шисѧ ли́ки, ꙗ҆́кѡ непобѣди́мь, го́рнихъ хра́ма жела́ѧ, безконе́чныѧ жи́зни сподо́билсѧ є҆сѝ. Но моли́сѧ, бг҃оно́се пафнꙋ́тїе, сп҃сꙋ всѣ́хъ, ѹ҆мири́ти мі́ръ, и҆ спастѝ дꙋ́шы на́шѧ.

<red>П</red>рїиди́те, стецы́тесѧ, и҆́ноческаѧ чета̀ бг҃олюби́ваѧ, къ бжⷭ҇твеннѣй па́мѧти ѻ҆ц҃а̀ на́шегѡ пафнꙋ́тїа: се́й бо ѿ ю҆́ны версты̀ взѧ́тъ и҆́го хрⷭ҇то́во на сѧ̀. Тѣ́мъ и҆ ѿ негѡ̀ прїѧ́тъ да́ръ чꙋдодѣ́йствїѧ, и҆ хрⷭ҇толюби̑вымъ кнѧзє́мъ ѹ҆чи́тель бы́въ пра́выѧ вѣ́ры, вельмо́жамъ тве́рдое защище́нїе, си̑рымъ ꙗ҆́кѡ ѻ҆те́цъ милосе́рдъ, вдова́мъ те́плое застꙋпле́нїе, скорбѧ́щымъ ѹ҆тѣше́нїе, ни́щымъ сокро́вище неѡскꙋ́дное. И҆ ѻ҆би́тели твоеѧ̀ врата̀ ѿвє́рсты ни́щымъ всегда̀ и҆мѣ́ѧ, въ гла́дное лѣ́то всѧ̑ препита́лъ є҆сѝ приходѧ́щыѧ въ до́мъ пречⷭ҇тыѧ. И҆ во грѧдꙋ́щее лѣ́то моли́твою твое́ю плодѡ́въ ѹ҆множе́нїе ѿ хрⷭ҇та̀ и҆спроси́лъ є҆сѝ а҆́лчꙋщымъ лю́демъ. И҆ кнѧ́зѧ, враждꙋ̀ и҆мꙋ́ща на тѧ̀, моли́твою твое́ю ѿ а҆га́рѧнскихъ рꙋ́къ и҆зба́вивъ, согрѣше́нїй проще́нїе є҆мꙋ̀ по́далъ є҆сѝ: ѻ҆́нъ же ве́лїю вѣ́рꙋ къ тебѣ̀ стѧжа̀. И҆ а҆га́рѧнинꙋ новокреще́ннꙋ, хотѧ́щꙋ зажещѝ твоѐ жили́ще, запреще́нїемъ твои́мъ слѣпотꙋ̀ наве́дъ, пока́ѧвшꙋсѧ же є҆мꙋ̀, моли́твою свѣ́тъ ѻ҆чи́ма є҆гѡ̀ дарова́лъ є҆сѝ. Тѣ́мъ и҆ мы̀ мо́лимъ тѧ̀: и҆зба́ви на́съ ѿ вра̑гъ ви́димыхъ и҆ неви́димыхъ, и҆ моли́сѧ хрⷭ҇тꙋ̀ бг҃ꙋ, ѹ҆мири́ти мі́ръ и҆ спастѝ дꙋ́шы на́шѧ.

<red>П</red>рпⷣбне и҆ бг҃облаже́нне пафнꙋ́тїе, поꙋчи́всѧ во днѝ и҆ въ нощѝ въ за́повѣдехъ гдⷭ҇нихъ, сподо́билсѧ є҆сѝ ѡ҆брѣстѝ лѣ́ствицꙋ нбⷭ҇нꙋю, по не́йже возше́дъ, дости́глъ є҆сѝ го́рнѧгѡ і҆ерⷭ҇ли́ма: и҆ ѿ болѣ́зней и҆ трꙋдѡ́въ досто́йнꙋ по́честь прїе́млѧ, со а҆́гг҃льскими ли́ки ны́нѣ ра́дꙋешисѧ, и҆ бжⷭ҇твеннагѡ зрѣ́нїѧ наслажда́ешисѧ є҆диносꙋ́щныѧ трⷪ҇цы. Тѣ́мже и҆ на́съ помина́й, предстоѧ̀ ѹ҆ прⷭ҇то́ла всѣ́хъ цр҃ѧ̀ хрⷭ҇та̀ и҆ бг҃а на́шегѡ. А҆́ще бо и҆ тѣле́снѣ ѧ҆зы́къ тво́й ѹ҆молчѐ, но чꙋдеса̀ свидѣ́тельствꙋютъ: рѡссі́йскаѧ же землѧ̀ вельмѝ тобо́ю хва́литсѧ: и҆мѣ́ю бо, речѐ, въ себѣ̀ сокро́вище неистоща́емое: са́ми бо зрѧ́ще честнꙋ́ю ра́кꙋ моще́й твои́хъ, и҆ чꙋдеса̀ быва́ємаѧ, прославлѧ́ютъ просла́вльшаго гдⷭ҇а. Тѣ́мже дерзнове́нїе и҆мѣ́ѧ къ немꙋ̀, и҆ на́мъ и҆спросѝ ѡ҆ставле́нїе грѣхѡ́въ и҆ ве́лїю ми́лость.

<rubric>Сла́ва, гла́съ ѕ҃:</rubric>

<red>Ѻ҆́</red>ч҃е пребл҃же́нне пафнꙋ́тїе, пꙋсты́нный бы́въ жи́телю, и҆́же мі́ръ ѡ҆ста́вивъ, и҆ бы́сть ѹ҆дрꙋча́ѧ тѣ́ло твоѐ посто́мъ, и҆ бдѣ́нїемъ, и҆ трꙋды̀, зи́мꙋ терпѧ̀, и҆ въ наготѣ̀ пребыва́ѧ, въ моли́твахъ же ѹ҆́мъ тво́й возводѧ̀ къ нбⷭ҇номꙋ црⷭ҇твїю: и҆ ны́нѣ со а҆́гг҃лы водворѧ́ешисѧ во свѣ́тѣ присносꙋ́щныѧ трⷪ҇цы. Тѣ́мъ и҆ ѡ҆ на́съ моли́сѧ чл҃вѣколю́бцꙋ бг҃ꙋ, сохрани́тисѧ на́мъ ѿ сѣте́й лꙋка́вагѡ, и҆ сподо́битисѧ десна́гѡ стоѧ́нїѧ въ де́нь стра́шнагѡ сꙋди́ща хрⷭ҇то́ва, твои́ми, свѧ́те, моли́твами. И҆ си́це хва́лѧще тѧ̀ рце́мъ: ра́дꙋйсѧ, свѣти́льниче многосвѣ́тлый, возводѧ̀ ко хрⷭ҇тꙋ̀ мона́хѡвъ мно́жество: ра́дꙋйсѧ, странѣ̀ рѡссі́йстѣй похвала̀ и҆ ѹ҆твержде́нїе, и҆ всѣ̑мъ вѣ̑рнымъ благоꙋти́шное приста́нище, и҆ ѡ҆чище́нїе болѧ́щымъ во грѣсѣ́хъ, и҆ на бжⷭ҇твенное тѣ́хъ возвыша́ѧ раче́нїе. Тѣ́мъ пречестнꙋ́ю твою̀ и҆ свѧтꙋ́ю, и҆ а҆́гг҃лѡмъ говѣ́йнꙋю ѡ҆бстоѧ́ще ра́кꙋ, любе́знѡ ѡ҆блобыза́емъ, и҆ бжⷭ҇твеннагѡ чл҃вѣколю́бїѧ про́симъ полꙋчи́ти, твои́ми къ бг҃ꙋ моли́твами, и҆ мі́рꙋ ми́ръ дарова́ти, и҆ дꙋша́мъ на́шымъ ве́лїю ми́лость.

<rubric>И҆ ны́нѣ, пра́здника.</rubric>

<rubric>На стїхо́внѣ стїхи̑ры, гла́съ а҃.</rubric>

<podoben>Подо́бенъ: <incipit><red>В</red>сехва́льнїи мч҃ницы:</incipit></podoben>

<red>Ѻ҆́</red>ч҃е прпⷣбне пафнꙋ́тїе, твоѧ̀ кра́снаѧ па́мѧть по́стникѡвъ собра́нїе весели́тъ до́брѣ, твое́ же житїѐ, и҆ чꙋде́съ бл҃года́ть, и҆ є҆́же дарова́нїй свѣтлостьмѝ. Хрⷭ҇та̀ молѝ, дарова́ти дꙋша́мъ на́шымъ ми́ръ и҆ ве́лїю ми́лость.

<rubric class="inline">Сті́хъ:</rubric> <red>Ч</red>естна̀ предъ гдⷭ҇емъ сме́рть прпⷣбныхъ є҆гѡ̀.

<red>Ѻ҆́</red>ч҃е прпⷣбне пафнꙋ́тїе, твоегѡ̀ ѹ҆ста́ва по́стнагѡ, проти́внїи ѹ҆боѧ́шасѧ, и҆ про́клѧти бы́ша твои́ми моли́твами непреста́нными, всехва́льне: хрⷭ҇та́ бо содѣ́тельствꙋюща стѧжа́въ. Є҆го́же молѝ, дарова́ти дꙋша́мъ на́шымъ ми́ръ и҆ ве́лїю ми́лость.

<rubric class="inline">Сті́хъ:</rubric> <red>Б</red>л҃же́нъ мꙋ́жъ, боѧ́йсѧ гдⷭ҇а, въ за́повѣдехъ є҆гѡ̀ восхо́щетъ ѕѣлѡ̀.

<red>Ѻ҆́</red>ч҃е прпⷣбне пафнꙋ́тїе, хрⷭ҇та̀ возлюби́въ, всѧ́ко тогѡ̀ бжⷭ҇твєннымъ стопа́мъ послѣ́довалъ є҆сѝ, кре́стъ взе́мъ, пло́ть ѹ҆мертви́лъ є҆сѝ, и҆ живе́ши, бг҃оно́се, дꙋ́хомъ. И҆ ны́нѣ молѝ, дарова́ти дꙋша́мъ на́шымъ ми́ръ и҆ ве́лїю ми́лость.

<rubric>Сла́ва, гла́съ и҃:</rubric>

<red>М</red>она́хѡвъ мно́жества наста́вника тѧ̀ почита́емъ, ѻ҆́ч҃е на́шъ пафнꙋ́тїе: твое́ю бо стезе́ю вои́стиннꙋ пра́вѡ ходи́ти позна́хомъ: бл҃же́нъ є҆сѝ хрⷭ҇тꙋ̀ рабо́тавъ, и҆ вра́жїю ѡ҆бличи́лъ є҆сѝ си́лꙋ, а҆́гг҃лѡвъ собесѣ́дниче, прпⷣбныхъ соприча́стниче и҆ пра́ведныхъ: съ ни́миже моли́сѧ гдⷭ҇еви, поми́ловатисѧ дꙋша́мъ на́шымъ.

<rubric>И҆ ны́нѣ, пра́здника. Тропа́рь, гла́съ д҃:</rubric>

<red>Ж</red>итїѧ̀ свѣ́тлостїю просвѣти́въ твоѐ ѻ҆те́чество, въ моли́твахъ и҆ постѣ́хъ дарова́нїй бжⷭ҇твеннагѡ дх҃а и҆спо́лнилсѧ є҆сѝ: и҆ во вре́меннѣй се́й жи́зни до́брѣ подвиза́всѧ, ми́лость бл҃гоꙋтро́бїѧ всѣ̑мъ скорбѧ́щымъ ѿве́рзлъ є҆сѝ, и҆ ни́щымъ бы́лъ є҆сѝ застꙋ́пникъ. Тѣ́мъ мо́лимъ тѧ̀, ѻ҆́ч҃е пафнꙋ́тїе, молѝ хрⷭ҇та̀ бг҃а, да спасе́тъ дꙋ́шы на́шѧ.



<rubric>На ѹ҆́трени, на <incipit><red>Б</red>г҃ъ гдⷭ҇ь:</incipit> тропа́рь пра́здника, два́жды. Сла́ва, ст҃а́гѡ. И҆ ны́нѣ, пра́здника. По а҃-й каѳі́смѣ, сѣда́ленъ пра́здника.</rubric>

<rubric>По в҃-й, сѣда́ленъ, ст҃а́гѡ, гла́съ д҃.</rubric>

<podoben>Подо́бенъ: <incipit><red>С</red>ко́рѡ предварѝ:</incipit></podoben>

<red>Г</red>о́рнѧгѡ жела́ѧ премі́рнагѡ живота̀, мі́ра красотꙋ̀, и҆ ꙗ҆̀же въ не́мъ тлѣ̑ннаѧ ѡ҆ста́вивъ, прпⷣбне: тѣ́мже въ пꙋсты́нѧхъ и҆ въ верте́пахъ всели́всѧ, гра́да нбⷭ҇нагѡ показа́лсѧ є҆сѝ граждани́нъ: въ не́мже помѧнѝ соверша́ющихъ твою̀ па́мѧть. <rubric class="inline">Два́жды.</rubric>

<rubric>Сла́ва, и҆ ны́нѣ, бг҃оро́диченъ:</rubric>

<red>Н</red>ечи́стыхъ помыслѡ́въ мои́хъ мно́жество, и҆ безмѣ́стныхъ мы́слей ѡ҆бꙋрева̑нїѧ, кто̀ и҆зрещѝ мо́жетъ, всенепоро́чнаѧ; настоѧ̑нїѧ же безпло́тныхъ вра̑гъ мои́хъ кто̀ и҆сповѣ́сть, и҆ си́хъ ѕлѡ́бы; но твое́ю мольбо́ю, бл҃га́ѧ, си́хъ мнѣ̀ всѣ́хъ и҆збавле́нїе да́рꙋй.

<rubric>По полѷеле́и, сѣда́ленъ прпⷣбнагѡ, гла́съ и҃.</rubric>

<podoben>Подо́бенъ: <incipit><red>П</red>ремꙋ́дрости:</incipit></podoben>

<red>В</red>оздержа́нїѧ по́томъ по́стнымъ погаси́лъ є҆сѝ пла́мень страстны́й, пло́ть бо ѹ҆мертви́лъ є҆сѝ, прпⷣбныхъ житїю̀ досто́йнѡ поревнова́въ, бж҃їй показа́лсѧ є҆сѝ ѹ҆го́дникъ, бл҃же́нне. Тѣ́мже къ ре́вности бжⷭ҇твеннагѡ житїѧ̀ твоегѡ̀, ли́ки совокꙋпи́лъ є҆сѝ мона́шествꙋющихъ, сла́вне, тѣ́мже соше́дшесѧ по до́лгꙋ почита́емъ всечестнꙋ́ю па́мѧть твою̀ моле́бне, прпⷣбне бг҃оно́се пафнꙋ́тїе, молѝ хрⷭ҇та̀ бг҃а, согрѣше́нїй ѡ҆ставле́нїе пода́ти чтꙋ́щымъ любо́вїю свѧтꙋ́ю па́мѧть твою̀. <rubric class="inline">Два́жды.</rubric>

<rubric>Сла́ва, и҆ ны́нѣ, бг҃оро́диченъ:</rubric>

<red>М</red>и́лостиваго сло́ва и҆ милосе́рдаго, ꙗ҆́кѡ ро́ждшаѧ, влⷣчце, всѣ́хъ поми́лꙋй къ тебѣ̀ прибѣга́ющихъ, напа́стей и҆ болѣ́зней, и҆ всѧ́кагѡ ѡ҆ѕлобле́нїѧ, и҆ вѣ́чнꙋющагѡ пла́мене свободѝ, ꙗ҆́кѡ да благода́рственнѡ мно́гихъ щедро́тъ твои́хъ бога́тство просла́вимъ, и҆ безмѣ́рнꙋю ми́лость, и҆ вопїе́мъ тѝ всегда̀: молѝ хрⷭ҇та̀ бг҃а, грѣхѡ́въ ѡ҆ставле́нїе пода́ти покланѧ́ющымсѧ вѣ́рою ржⷭ҇твꙋ̀ твоемꙋ̀.

<rubric>Степє́нна, а҃-й а҆нтїфѡ́нъ д҃-гѡ гла́са.</rubric>

<rubric>Прокі́менъ, гла́съ д҃:</rubric>

<red>Ч</red>естна̀ предъ гдⷭ҇емъ сме́рть прпⷣбныхъ є҆гѡ̀.

<rubric class="inline">Сті́хъ:</rubric> <red>Ч</red>то̀ возда́мъ гдⷭ҇еви ѡ҆ всѣ́хъ, ꙗ҆̀же воздаде́ ми;

<rubric>Є҆ѵⷢ҇лїе матѳе́а, зача́ло м҃г.</rubric>

<incipit><red>В</red>оскрⷭ҇нїе хрⷭ҇то́во:</incipit>

<rubric>Ѱало́мъ н҃. Стїхи́ра самогла́сна, гла́съ ѕ҃:</rubric>

<red>П</red>рпⷣбне ѻ҆́ч҃е, во всю̀ зе́млю и҆зы́де вѣща́нїе и҆справле́нїй твои́хъ: тѣ́мъ на небесѣ́хъ ѡ҆брѣ́лъ є҆сѝ мздꙋ̀ трꙋдѡ́въ твои́хъ. Де́мѡнскїѧ погꙋби́лъ є҆сѝ полкѝ, и҆ а҆́гг҃льскїѧ дости́глъ є҆сѝ чи́ны, и҆́хже житїю̀ безъ поро́ка поревнова́лъ є҆сѝ. Дерзнове́нїе и҆мѣ́ѧ ко хрⷭ҇тꙋ̀ бг҃ꙋ, ми́ръ и҆спросѝ дꙋша́мъ на́шымъ.

<rubric>Канѡ́нъ пра́здника со і҆рмосо́мъ на ѕ҃: и҆ ст҃а́гѡ на и҃. Канѡ́нъ прпⷣбнагѡ пафнꙋ́тїа, творе́нїе ѹ҆ченика̀ є҆гѡ̀ і҆нноке́нтїа, и҆́нока тоѧ́же ѻ҆би́тели. Гла́съ а҃.</rubric>

## Пѣ́снь а҃.

<rubric class="inline">І҆рмо́съ:</rubric> <irmos><red>П</red>ѣ́снь побѣ́днꙋю пои́мъ всѝ бг҃ꙋ, сотво́ршемꙋ ди̑внаѧ чꙋдеса̀ мы́шцею высо́кою, и҆ спа́сшемꙋ і҆и҃лѧ, ꙗ҆́кѡ просла́висѧ.</irmos>

<red>Н</red>о́во тебѣ̀ пѣ́нїе принестѝ моле́бнѡ, во ѿверзе́нїе ѹ҆́стъ мои́хъ, пафнꙋ́тїе бг҃омꙋ́дре, пода́ждь мѝ твои́ми моли́твами бл҃года́ть, ꙗ҆́кѡ да воспою́ тѧ.

<red>С</red>трасте́й ѡ҆мраче́нїемъ порабоще́на, ѻ҆́ч҃е, свѣ́тлыми твои́ми моли́твами, прпⷣбне пафнꙋ́тїе, ны́нѣ свободѝ: да ꙗ҆́кѡ хрⷭ҇то́ва тѧ̀ раба̀ бжⷭ҇твенными воспою̀ пѣ́сньми, ꙗ҆́кѡ просла́висѧ.

<red>Х</red>рⷭ҇тꙋ̀ прилѣплѧ́ѧсѧ ѿ ю҆́ности, бл҃же́нне, ѹ҆мо́мъ ѡ҆чище́ннымъ, чистото́ю и҆ цѣломꙋ́дрїемъ тѣле́снымъ дꙋ́шꙋ просвѣти́лъ є҆сѝ, ꙗ҆́кѡ безпло́тенъ на землѝ пожи́въ. И҆ ны́нѣ въ вы́шнихъ бг҃ови предстоѧ̀, на́съ чтꙋ́щихъ тѧ̀ помина́й.

<rubric class="inline">Бг҃оро́диченъ:</rubric> <red>Ꙗ҆</red>ви́ласѧ є҆сѝ вы́шши а҆́гг҃лъ, бг҃а вопло́щши ро́ждшагосѧ и҆ погребе́на, и҆ мє́ртвымъ нетлѣ́нїе, дв҃о чⷭ҇таѧ, пода́вшаго. Є҆го́же молѝ, спастѝ на́съ, вѣ́рнѡ сла́вѧщихъ тѧ̀.

<rubric>Катава́сїа пра́здника.</rubric>

## Пѣ́снь г҃.

<rubric class="inline">І҆рмо́съ:</rubric> <irmos><red>Д</red>а ѹ҆тверди́тсѧ се́рдце моѐ, въ во́ли твое́й, хрⷭ҇тѐ бж҃е, и҆́же надъ вода́ми не́бо ѹ҆твержде́й второ́е, и҆ ѡ҆снова́вый на вода́хъ зе́млю, всеси́льне.</irmos>

<red>Б</red>жⷭ҇твеннымъ свѣтоли́тїемъ, бг҃омꙋ́дре, просвѣща́емь, ѻ҆́ч҃е, пребл҃же́нне: свѣ́тлое и҆ свѣтоно́сное твоѐ и҆ честно́е ѹ҆спе́нїе любо́вїю чтꙋ́щыѧ, прпⷣбне, твои́ми моли́твами просвѣтѝ.

<red>Ѹ҆</red>ма̀ твоегѡ̀ ѻ҆́ко, прпⷣбне ѻ҆́ч҃е, ѿ страсте́й мглы̀ ѡ҆чи́стивъ, прест҃о́мꙋ дх҃ꙋ прїѧ́тно чи́стымъ блиста́нїемъ содѣ́лалъ є҆сѝ, бг҃облаже́нне.

<red>Т</red>ве́рдостїю ра́зꙋма ѹ҆крѣплѧ́емь, всебл҃же́нне, разли̑чнаѧ мечта̑нїѧ врагѡ́въ ѡ҆бличи́лъ є҆сѝ, мꙋ́дре, и҆ горды́ню тѣ́хъ возвы́шеннꙋю низложи́лъ є҆сѝ, преподо́бне.

<rubric class="inline">Бг҃оро́диченъ:</rubric> <red>И҆́</red>же пре́жде вѣ̑къ рожде́йсѧ ѿ ѻ҆ц҃а̀, и҆ напослѣ́докъ неизрече́ннѡ и҆зъ ѹ҆тро́бы твоеѧ̀ про́йде, и҆ ѡ҆божѝ на́ше є҆стество̀, мт҃и дв҃о, преподо́бныхъ ли́ки ꙗ҆́вѣ и҆зводѧ́й.

<rubric>По г҃-й пѣ́сни, конда́къ и҆ і҆́косъ пра́здника. Та́же сѣда́ленъ, гла́съ и҃:</rubric>

<red>Ѿ</red> ю҆́ности, блаже́нне, всѧ̑ ѡ҆ста́вль житє́йскаѧ, кра̑снаѧ же и҆ лѣ́пѡтнаѧ, и҆ ѹ҆се́рднѡ послѣ́довалъ є҆сѝ хрⷭ҇тꙋ̀, зва́вшемꙋ тѧ̀, прпⷣбне. Посто́мъ, ѻ҆́ч҃е, тѣ́ло и҆знꙋри́лъ є҆сѝ въ моли́твахъ, непреста́ннѡ бдѧ̀: тѣ́мже тѧ̀ всевѣ́дый гдⷭ҇ь до́брѣ ѹ҆строѧ́етъ па́стырѧ свои̑мъ ѻ҆вца́мъ словє́снымъ, пафнꙋ́тїе бг҃оно́се, молѝ хрⷭ҇та̀ бг҃а, грѣхѡ́въ ѡ҆ставле́нїе пода́ти чтꙋ́щымъ любо́вїю свѧтꙋ́ю па́мѧть твою̀. <rubric class="inline">Два́жды.</rubric>

<rubric>Сла́ва, и҆ ны́нѣ, бг҃оро́диченъ:</rubric>

<red>Ꙗ҆́</red>кѡ дв҃ꙋ и҆ є҆ди́нꙋ въ жена́хъ, тѧ̀ безъ сѣ́мене ро́ждшꙋю бг҃а пло́тїю, всѝ ѹ҆блажа́емъ ро́ди человѣ́честїи: ѻ҆́гнь бо всели́сѧ въ тѧ̀ бжⷭ҇тва̀, и҆ ꙗ҆́кѡ млⷣнца млеко́мъ пита́еши зижди́телѧ и҆ гдⷭ҇а. Тѣ́мъ а҆́гг҃льскїй и҆ человѣ́ческїй ро́дъ, досто́йнѡ сла́вимъ прест҃о́е ржⷭ҇тво̀ твоѐ, и҆ согла́снѡ вопїе́мъ тѝ: молѝ хрⷭ҇та̀ бг҃а, согрѣше́нїй ѡ҆ставле́нїе дарова́ти покланѧ́ющымсѧ вѣ́рою прест҃о́мꙋ ржⷭ҇твꙋ̀ твоемꙋ̀.

## Пѣ́снь д҃.

<rubric class="inline">І҆рмо́съ:</rubric> <irmos><red>Д</red>х҃омъ прови́дѧ, прⷪ҇ро́че а҆ввакꙋ́ме, словесѐ воплоще́нїе, проповѣ́далъ є҆сѝ вопїѧ̀: внегда̀ прибли́житисѧ лѣ́тѡмъ, позна́ешисѧ: внегда̀ прїитѝ вре́мени, пока́жешисѧ. Сла́ва си́лѣ твое́й, гдⷭ҇и.</irmos>

<red>З</red>ако́нъ бж҃їй сохранѧ́ѧ невреди́мѡ, прпⷣбне, чистотꙋ̀ и҆ смиренномꙋ́дрїе ты̀ ѿ младе́нства и҆мѣ́лъ є҆сѝ, и҆ житїѐ нескве́рно, и҆ нра́въ ми́лостивенъ, досточꙋ́дне.

<red>В</red>озвы́силъ є҆сѝ къ бг҃ꙋ серде́чное жела́нїе, и҆ смири́лъ є҆сѝ па̑гꙋбныѧ стра̑сти, и҆ лꙋка̑вствїѧ бѣсѡ́въ низложи́лъ є҆сѝ, прпⷣбне, мона́шествꙋющихъ недви́жимое ѡ҆снова́нїе.

<red>В</red>ъ нищетѣ̀ пожи́въ, блаже́нне, добродѣ́тельми ѡ҆богати́лсѧ є҆сѝ, и҆ житїѧ̀ свѣ́тлостїю бы́въ и҆спо́лненъ, преста́вилсѧ є҆сѝ къ вы́шнемꙋ гра́дꙋ, ѻ҆́ч҃е пафнꙋ́тїе, и҆ мо́лишисѧ и҆зба́витисѧ ѿ бѣ́дъ ста́дꙋ твоемꙋ̀.

<rubric class="inline">Бг҃оро́диченъ:</rubric> <red>С</red>т҃ы́хъ ст҃а́го, па́че смы́сла и҆ є҆стества̀ породила̀ є҆сѝ, бцⷣе, ѡ҆свѧще́нїе и҆ и҆збавле́нїе, и҆ ѡ҆ставле́нїе грѣхѡ́въ, вѣ̑рнымъ хода́тайствомъ твои́мъ подаю́щи, є҆гѡ̀ сла́вѧщымъ воскрⷭ҇нїе.

## Пѣ́снь є҃.

<rubric class="inline">І҆рмо́съ:</rubric> <irmos><red>Т</red>во́й ми́ръ да́ждь на́мъ, сн҃е бж҃їй: и҆но́гѡ бо ра́звѣ тебє̀ бг҃а не зна́емъ, и҆́мѧ твоѐ и҆менꙋ́емъ, ꙗ҆́кѡ бг҃ъ живы́хъ и҆ ме́ртвыхъ є҆сѝ.</irmos>

<red>Ѻ҆</red>те́цъ си̑рымъ бы́лъ є҆сѝ, и҆ пита́тель вдови́цамъ, скорбѧ́щымъ ѹ҆тѣше́нїе, ѡ҆би̑димымъ помо́щникъ, па́стырь и҆ наста́вникъ ста́дꙋ твоемꙋ̀, преподо́бне пафнꙋ́тїе: и҆ ны́нѣ прилѣ́жнѡ моли́сѧ влⷣцѣ ѡ҆ на́съ.

<red>И҆́</red>нокъ и҆́стиненъ бы́лъ є҆сѝ, простра́ннагѡ пꙋтѝ ѹ҆далѧ́ѧсѧ, тѣ́сный предпочита́ѧ, дости́глъ є҆сѝ широты̀ ра́йскїѧ, и҆ дре́ва жи́зни причаща́ешисѧ: но и҆ на́съ вѣ́рою чтꙋ́щихъ тѧ̀ помина́й.

<red>С</red>е́рдце твоѐ скрижа́ль чи́стꙋ наше́дши, бл҃года́ть ст҃а́гѡ дх҃а, ѻ҆́ч҃е пафнꙋ́тїе, ѡ҆брѣ́те, дарова̀ тебѣ̀ соверше́нно безстра́стїе, вѣ́рꙋ тве́рдꙋ и҆ любо́вь нелицемѣ́рнꙋ.

<rubric class="inline">Бг҃оро́диченъ:</rubric> <red>С</red>вѧще́нїѧ сѣ́нь ꙗ҆влѧ́ешисѧ, марі́е, ѡ҆скверне́ннꙋю сластьмѝ ѻ҆каѧ́ннꙋю мою̀ дꙋ́шꙋ ѡ҆свѧтѝ, и҆ бжⷭ҇твенныѧ сла́вы прича́стника мѧ̀ сотворѝ.

## Пѣ́снь ѕ҃.

<rubric class="inline">І҆рмо́съ:</rubric> <irmos><red>П</red>рⷪ҇ро́ка і҆ѡ́нꙋ подража́ѧ, вопїю̀: живо́тъ мо́й, бл҃же, свободѝ и҆зъ тлѝ, и҆ спаси́ мѧ, сп҃се мі́ра, зовꙋ́ща: сла́ва тебѣ̀.</irmos>

<red>С</red>тра́хомъ хрⷭ҇то́вымъ ѹ҆тверди́всѧ, преподо́бне, тѣ́ло и҆ дꙋ́шꙋ, и҆ ѹ҆́мъ ѡ҆чи́стилъ є҆сѝ ѿ всѧ́кїѧ скве́рны, и҆́миже зарю̀ прїѧ́тъ трисо́лнечнꙋю, бг҃омꙋ́дре ѻ҆́ч҃е пафнꙋ́тїе, всеблаже́нне.

<red>В</red>е́сь распѧ́лсѧ є҆сѝ мі́рови, ѻ҆́ч҃е пафнꙋ́тїе, крⷭ҇тъ хрⷭ҇то́въ на ра́мо взе́мъ, блаже́нне, и҆ тогѡ̀ стрⷭ҇те́мъ подо́бѧсѧ, прича́стникъ бы́лъ є҆сѝ воскрⷭ҇нїѧ и҆ сла́вы лꙋ́чшїѧ, въ не́йже на́съ помина́й.

<red>Х</red>ра́мъ тѧ̀ всѝ вѣ́рнїи ст҃а́гѡ дх҃а вѣ́мы. Хра́мъ бо благолѣ́пенъ воздви́глъ є҆сѝ бг҃ꙋ, и҆ тогѡ̀ ро́ждшей и҆менова́лъ є҆сѝ, и҆ ѡ҆гра́дꙋ ве́лїю ѹ҆стро́илъ є҆сѝ, и҆ мона́хѡвъ мно́жество совокꙋпи́лъ є҆сѝ. И҆ ны́нѣ моли́твами твои́ми всѧ́къ недꙋ́гъ ѿгонѧ́етсѧ.

<rubric class="inline">Бг҃оро́диченъ:</rubric> <red>В</red>и́дѣвши, є҆го́же родила̀ є҆сѝ бг҃а, ѿ ме́ртвыхъ воста́вша, ра́дости и҆спо́лниласѧ є҆сѝ, дв҃о мт҃и марі́е. Того̀ ѹ҆̀бо молѝ, всѧ́кꙋ печа́ль, чⷭ҇таѧ, на́шегѡ се́рдца до конца̀ потреби́ти.

<rubric>Конда́къ, гла́съ и҃.</rubric>

<podoben>Подо́бенъ: <incipit><red>В</red>збра́нной:</incipit></podoben>

<red>Б</red>ж҃їимъ свѣтоли́тїемъ просвѣще́нъ, ѻ҆́ч҃е, по́стническое стѧжа́въ жи́тельство, прпⷣбне, и҆́нокѡмъ предо́брый наста́вниче, и҆ по́стникѡмъ благо́е ѹ҆краше́нїе. Сегѡ̀ ра́ди гдⷭ҇ь трꙋды̀ твоѧ̑ ви́дѣвъ, чꙋде́съ да́ромъ ѡ҆богати́ тѧ, и҆сточа́еши бо и҆сцѣлє́нїѧ. Мы́ же ра́дꙋющесѧ вопїе́мъ тѝ: ра́дꙋйсѧ, ѻ҆́ч҃е пафнꙋ́тїе.

<rubric class="inline">І҆́косъ:</rubric> <red>П</red>ѣ́снь ѿ ѹ҆сте́нъ скве́рныхъ, къ похвале́нїю пѡ́двигъ твои́хъ, ѻ҆́ч҃е, прино́ситсѧ, не и҆́мамъ бо се́рдца моегѡ̀ чи́стагѡ, ꙗ҆́кѡ сїѐ сра́мными дѣѧ́ньми ѡ҆скверни́хъ, и҆ дꙋ́шꙋ лꙋка́выми пѡ́мыслы ѡ҆смради́хъ. Но ты̀ пода́ждь мѝ сло́во, преподо́бне, чи́стое твоѐ воспѣ́ти житїѐ, взыва́ющꙋ тебѣ̀ такова̑ѧ, преблаже́нне: ра́дꙋйсѧ, преподо́бныхъ всѣ́хъ похвало̀: ра́дꙋйсѧ, по́стникѡвъ подража́телю, и҆ пꙋсты́ни насади́телю: ра́дꙋйсѧ, ꙗ҆́кѡ въ не́й прече́стенъ хра́мъ бцⷣѣ воздви́глъ є҆сѝ: ра́дꙋйсѧ, ꙗ҆́кѡ въ не́мъ тобо́ю бг҃ъ сла́витсѧ: ра́дꙋйсѧ, до́брѣ пасы́й ста́до твоѐ ѿ навѣ̑тъ вра́жїихъ: ра́дꙋйсѧ, ꙗ҆́кѡ смири́лъ є҆сѝ ѕлонача́льнаго врага̀: ра́дꙋйсѧ, ꙗ҆́кѡ посрами́лъ є҆сѝ бѣсѡ́въ полкѝ: ра́дꙋйсѧ, мона́шествꙋющихъ свѣти́льниче пресвѣ́тлый, и҆ сто́лпъ терпѣ́нїѧ: ра́дꙋйсѧ, ꙗ҆́кѡ собра́лъ є҆сѝ мона́хѡвъ мно́жество во спасе́нїе: ра́дꙋйсѧ, ѡ҆ не́мже хва́лимсѧ всѝ: ра́дꙋйсѧ, є҆гѡ́же ра́ди и҆збавлѧ́емсѧ ѿ бѣ́дъ: ра́дꙋйсѧ, ѻ҆́ч҃е пафнꙋ́тїе.

## Пѣ́снь з҃.

<rubric class="inline">І҆рмо́съ:</rubric> <irmos><red>С</red>ꙋ́щымъ въ пещѝ ѻ҆трокѡ́мъ твои̑мъ, сп҃се, не прикоснꙋ́сѧ, нижѐ стꙋжѝ ѻ҆́гнь. Тогда̀ трїѐ, ꙗ҆́кѡ є҆ди́нѣми ѹ҆сты̀ поѧ́хꙋ и҆ бл҃гословлѧ́хꙋ, глаго́люще: бл҃гослове́нъ бг҃ъ ѻ҆тє́цъ на́шихъ.</irmos>

<red>С</red>мотрѧ́ѧ бꙋ́дꙋщꙋю жи́знь, блаже́нне, мі́рови ѹ҆мертви́лсѧ є҆сѝ вои́стиннꙋ, ꙗ҆́кѡ со́лнце возсїѧ́въ. Стра́хъ бж҃їй воспрїи́мъ въ се́рдцы твое́мъ, вселе́ннꙋю всю̀ возвесели́лъ є҆сѝ ѹ҆че́ньми, вопїѧ̀: бл҃гослове́нъ бг҃ъ ѻ҆тє́цъ на́шихъ.

<red>З</red>рѧ̀ мꙋчє́нїѧ та́мѡшнѧѧ мы́сленныма ѻ҆чи́ма, и҆ се́рдцемъ болѣ́знꙋѧ вы́нꙋ, чи́сто житїѐ по́жилъ є҆сѝ, бг҃облаже́нне, и҆ къ нестарѣ́ющейсѧ преста́вилсѧ є҆сѝ пи́щи: въ не́йже на́съ чтꙋ́щихъ тѧ̀ помина́й.

<red>Ѹ҆</red>краси́въ добродѣ́тельми твоѐ житїѐ, свѧ́тѡ сконча́въ твою̀ жи́знь. Ѹ҆снꙋ́лъ є҆сѝ, преподо́бне, со́нъ ми́ренъ. Тѣ́мже спаса́й ста́до твоѐ всегда̀, твою̀ па́мѧть пра́зднꙋющыѧ и҆ вопїю́щыѧ: бл҃гослове́нъ бг҃ъ ѻ҆тє́цъ на́шихъ.

<rubric class="inline">Бг҃оро́диченъ:</rubric> <red>П</red>ремꙋ́дрость ѵ҆поста́снꙋю и҆ сло́во присносꙋ́щное, врача̀ дꙋша́мъ и҆ тѣ́лѡмъ поро́ждшаѧ, ꙗ҆́звы и҆ гноє́нїѧ дꙋшѝ моеѧ̀ ѹ҆врачꙋ́й, лю̑тыѧ и҆ лѣ̑тнїѧ се́рдца моегѡ̀ и҆сцѣлѝ болѣ̑зни, дв҃о.

## Пѣ́снь и҃.

<rubric class="inline">І҆рмо́съ:</rubric> <irmos><red>Є҆</red>гѡ́же ѹ҆жаса́ютсѧ а҆́гг҃ли и҆ всѧ̑ вѡ́инства, ꙗ҆́кѡ творца̀ и҆ гдⷭ҇а, по́йте, свѧще́нницы, просла́вите, ѻ҆́троцы, бл҃гослови́те, лю́дїе, и҆ превозноси́те во всѧ̑ вѣ́ки.</irmos>

<red>П</red>одвиза́всѧ на землѝ зако́ннѡ, ны́нѣ ра́дꙋешисѧ, преподо́бне, со ст҃ы́ми, нбⷭ҇ный ѡ҆брѣ́тъ поко́й, и҆ соприча́стникъ бы́лъ є҆сѝ весе́лїѧ тѣ́хъ и҆ ра́дости, взыва́ѧ: лю́дїе, превозноси́те гдⷭ҇а во вѣ́ки.

<red>П</red>осто́мъ ѹ҆́мъ ѡ҆чища́ѧ, кро́токъ и҆ неѕло́бивъ ꙗ҆́вльсѧ на землѝ кро́ткихъ живе́ши, бг҃омꙋ́дре, со всѣ́ми пра́ведными и҆ и҆збра́нными поѧ̀: лю́дїе, превозноси́те гдⷭ҇а во вѣ́ки.

<red>Ѡ҆</red>лѧденѣ́вшꙋю страстьмѝ дꙋ́шꙋ мою̀ ѡ҆чи́сти твои́ми къ бг҃ꙋ свѧще́нными моли́твами: и҆ содержа́щагѡ мѧ̀ грѣхо́внагѡ плѣне́нїѧ и҆зба́ви, ѻ҆́ч҃е пафнꙋ́тїе бг҃оно́се, да ра́дꙋѧсѧ пою̀: лю́дїе, превозноси́те гдⷭ҇а во вѣ́ки.

<rubric class="inline">Бг҃оро́диченъ:</rubric> <red>П</red>ощадѝ на́съ пою́щихъ твоѐ, гдⷭ҇и, є҆́же ѿ дв҃ы неизрече́нное ржⷭ҇тво̀, и҆ и҆зба́ви ѿ стра́стныхъ бѣ́дъ и҆ скорбе́й рабы̑ твоѧ̑, мольба́ми пречⷭ҇тыѧ твоеѧ̀ мт҃ре, ꙗ҆́кѡ милосе́рдъ и҆ є҆ди́нъ чл҃вѣколю́бецъ.

## Пѣ́снь ѳ҃.

<rubric class="inline">І҆рмо́съ:</rubric> <irmos><red>Ж</red>ивопрїе́мный и҆сто́чникъ приснотекꙋ́щїй, свѣтоно́сный свѣти́льникъ бл҃года́ти, хра́мъ ѡ҆дꙋшевле́нный, сѣ́нь пречⷭ҇тꙋю, нб҃сѐ и҆ землѝ простра́ннѣйшꙋю, бцⷣꙋ вѣ́рнїи велича́емъ.</irmos>

<red>Ꙗ҆́</red>кѡ ѹ҆́трѡ, ꙗ҆́кѡ со́лнце возсїѧ́вши па́мѧть твоѧ̀, преподо́бне, вѣ́рныхъ сердца̀ просвѣща́етъ, и҆ тмꙋ̀ ѿгонѧ́етъ дꙋшетлѣ́нныхъ страсте́й, ю҆́же соверша́юще бл҃гоче́стнѡ восхвалѧ́емъ тѧ̀ ра́достными пѣ́сньми.

<red>Ꙗ҆́</red>кѡ въ раѝ, ѻ҆́ч҃е, воздержа́нїѧ процвѣ́лъ є҆сѝ, и҆ ꙗ҆́кѡ ма́слина ѱало́мски ꙗ҆ви́лсѧ є҆сѝ, ли́ца и҆ сердца̀ на̑ша помазꙋ́ѧ є҆ле́емъ трꙋдѡ́въ твои́хъ, ѻ҆́ч҃е пафнꙋ́тїе, благоче́стнѡ чтꙋ́щихъ свѧще́ннꙋю па́мѧть твою̀.

<red>Д</red>не́сь на́мъ возсїѧ̀ честна́ѧ па́мѧть твоѧ̀, пребл҃же́нне, просвѣща́ющи дꙋ́шы и҆ тѣлеса̀, и҆ страсте́й мглꙋ̀ ѿгонѧ́щи, преподо́бне, пода́ждь моли̑твы твоѧ̑, пафнꙋ́тїе ѻ҆́ч҃е, и҆ наста́ви на стезю̀ жи́зни. Тѣ́мже досто́йнѡ чтꙋ́ще тѧ̀ велича́емъ.

<rubric class="inline">Бг҃оро́диченъ:</rubric> <red>П</red>рїе́мли, пречⷭ҇таѧ ѻ҆трокови́це, бжⷭ҇твеннꙋю пѣ́снь, воздаю́щи благода́ть на тѧ̀ надѣ́ющымсѧ, и҆ ми́ръ и҆спросѝ цр҃квамъ при́снѡ пода́ти, да всѧ́къ ꙗ҆зы́къ хрїстїа́нскїй тѧ̀ велича́етъ.

<rubric class="inline">Свѣти́ленъ:</rubric> <red>П</red>ꙋсты́ню гра́дъ сотвори́лъ є҆сѝ, премꙋ́дрыми ѻ҆́бразы, ѻ҆тцє́мъ ѹ҆краше́нїе, пафнꙋ́тїе бг҃омꙋ́дре, и҆ сїю̀ соверши́лъ є҆сѝ ꙗ҆́кѡ мы́сленный ра́й, приносѧ́щь цвѣ́ты бжⷭ҇твєнныѧ, є҆диноѻбра́зныхъ мно́жєства, досто́йнѡ творѧ́щихъ па́мѧть твою̀. <rubric class="inline">Два́жды.</rubric>

<rubric>Сла́ва, и҆ ны́нѣ, пра́здника, и҆лѝ бг҃оро́диченъ:</rubric>

<red>Ꙗ҆́</red>кѡ и҆мꙋ́щи милосе́рдїе и҆ ми́лость ве́лїю, при́зри, препѣ́таѧ бцⷣе дв҃о, на моѐ смире́нїе, и҆ страсте́й мглꙋ̀, и҆ собла́знъ житїѧ̀ разорѝ, ѻ҆трокови́це, и҆ ѻ҆гнѧ̀ гее́нскагѡ и҆зба́ви моли́твами твои́ми.

<rubric>На хвали́техъ стїхи̑ры на д҃, гла́съ а҃.</rubric>

<podoben>Подо́бенъ: <incipit><red>Н</red>бⷭ҇ныхъ чинѡ́въ:</incipit></podoben>

<red>П</red>резира́тель до́льныхъ и҆ пресе́льникъ, рачи́тель вы́шнихъ, и҆ пꙋсты́нный граждани́нъ пафнꙋ́тїй бг҃омꙋ́дрый, всѣ̑мъ на́мъ пра́здновати предповелѣва́етъ, къ бг҃ꙋ ѿше́ствїѧ є҆гѡ̀ де́нь спаси́тельный.

<red>В</red>нѣ̀ пло́ти и҆ мі́ра добродѣ́тельми бы́въ, тѣ́мъ просла́ви на землѝ житїе́мъ гдⷭ҇а сла́вы, ѻ҆́ч҃е бг҃омꙋ́дре: и҆ по достоѧ́нїю ѿ негѡ̀ просла́вивсѧ, и҆сцѣле́нїй ꙗ҆ви́лсѧ є҆сѝ бжⷭ҇твенный и҆сто́чникъ, пафнꙋ́тїе бг҃опрїѧ́тне.

<red>С</red>мире́нъ, неѕло́бивъ, кро́токъ, про́стъ, и҆ молчали́въ бы́лъ є҆сѝ, ѻ҆́ч҃е, па́че человѣ́ка вои́стиннꙋ: и҆ невеще́ственъ бы́въ въ ве́щи, хра́мъ бж҃їй ꙗ҆ви́лсѧ є҆сѝ по достоѧ́нїю, ꙗ҆̀же ѿ негѡ̀ прибы̑вшаѧ тебѣ̀ дарова̑нїѧ, ми́лостивнѡ подава́ѧ на́мъ.

<rubric>Сла́ва, гла́съ д҃:</rubric>

<red>П</red>рпⷣбне ѻ҆́ч҃е прехва́льне, житїѐ благоче́стно на землѝ соверши́въ, любвѐ лꙋча́ми просвѣща́емь, мона́хѡвъ свѣти́льниче пресвѣ́тлый, пра́вило добродѣ́тели и҆зрѧ́дно, смире́нїе, бдѣ́нїе, моли́твꙋ и҆ любо́вь нелицемѣ́рнꙋ стѧжа́лъ є҆сѝ. Тѣ́мже къ ре́вности бжⷭ҇твеннагѡ житїѧ̀ твоегѡ̀ ли́къ совокꙋпи́лъ є҆сѝ мона́шествꙋющихъ: ѻ҆́ч҃е преподо́бне, хрⷭ҇та̀ бг҃а молѝ, согрѣше́нїй ѡ҆ставле́нїе пода́ти пра́зднꙋющымъ любо́вїю па́мѧть твою̀.

<rubric>И҆ ны́нѣ, пра́здника.</rubric>



<rubric>На лїтꙋргі́и блажє́нна, пѣ́снь г҃-ѧ и҆ ѕ҃-ѧ.</rubric>

<rubric>Прокі́менъ, гла́съ з҃:</rubric>

<red>Ч</red>естна̀ предъ гдⷭ҇емъ сме́рть преподо́бныхъ є҆гѡ̀.

<rubric class="inline">Сті́хъ:</rubric> <red>Ч</red>то̀ возда́мъ гдⷭ҇еви ѡ҆ всѣ́хъ, ꙗ҆̀же воздаде́ ми;

<rubric>А҆пⷭ҇лъ, къ гала́тѡмъ, зача́ло сг҃і.</rubric>

<rubric class="inline">А҆ллилꙋ́їа, гла́съ ѕ҃:</rubric> <red>Б</red>лаже́нъ мꙋ́жъ, боѧ́йсѧ гдⷭ҇а, въ за́повѣдехъ є҆гѡ̀ восхо́щетъ ѕѣлѡ̀.

<rubric class="inline">Сті́хъ:</rubric> <red>С</red>и́льно на землѝ бꙋ́детъ сѣ́мѧ є҆гѡ̀.

<rubric>Є҆ѵⷢ҇лїе матѳе́а, зача́ло і҃.</rubric>

<rubric class="inline">Прича́стенъ:</rubric> <red>В</red>ъ па́мѧть вѣ́чнꙋю бꙋ́детъ пра́ведникъ:
