---
title: "Ма́їа к҃ѳ"
navigation:
  key: service-menaionmay-48
  title: "Ма́їа к҃ѳ"
  parent: service-menaionmay
  order: 48
type: "service"
---

# Ма́їа к҃ѳ.

<rubric>Преставле́нїе ст҃а́гѡ и҆ бл҃же́ннагѡ і҆ѡа́нна, хрⷭ҇та̀ ра́ди ю҆ро́дивагѡ, ѹ҆́стюжскагѡ чꙋдотво́рца.</rubric>



<rubric>На <incipit><red>Г</red>дⷭ҇и, воззва́хъ:</incipit> стїхи̑ры, гла́съ д҃.</rubric>

<podoben>Подо́бенъ: <incipit><red>З</red>ва́нный свы́ше:</incipit></podoben>

<red>Є҆</red>гда̀ бжⷭ҇твеннаѧ бл҃года́ть возсїѧ̀ въ се́рдцы твое́мъ, премꙋ́дре і҆ѡа́нне, тогда̀ всѧ̑ ꙗ҆̀же въ пло́ти мꙋдрѡва́нїѧ ѡ҆ста́вилъ є҆сѝ: и҆ къ свѣ́тꙋ бг҃оразꙋ́мїѧ прите́клъ є҆сѝ, невозвра́тнѡ хрⷭ҇тꙋ̀ послѣ́дꙋѧ, ѿ твоегѡ̀ ѻ҆те́чества ко гра́дꙋ ѹ҆́стюгꙋ ше́ствїе сотвори́въ, и҆ є҆́же по хрⷭ҇тѣ̀ жи́тельство въ не́мъ и҆зво́лилъ є҆сѝ, и҆ мнѡ́гимъ ѻ҆́бразъ къ добродѣ́тели и҆справле́нїемъ твоегѡ̀ житїѧ̀ положи́въ, бг҃облаже́нне. Тѣ́мже и҆ вѣнце́мъ нетлѣ́нїѧ хрⷭ҇то́съ бг҃ъ, є҆мꙋ́же порабо́талъ є҆сѝ, вѣнча́ тѧ. Є҆го́же молѝ, спастѝ и҆ просвѣти́ти дꙋ́шы на́шѧ.

<red>Є҆</red>гда̀ раче́нїе и҆ бжⷭ҇твенное жела́нїе возсїѧ̀ въ дꙋшѝ твое́й, свѧ́те, тогда̀ прелє́стнаѧ всѧ̑ ꙗ҆̀же въ мі́рѣ мꙋдрѡва́нїѧ ѡ҆ста́вль, и҆ къ вы̑шнимъ жела́ѧ, вы̑шнѧѧ взыска́лъ є҆сѝ. Ѿѻнꙋ́дꙋже и҆ да́ръ прозрѣ́нїѧ, не ѿ человѣ̑къ, ни человѣ́комъ, но ѿ вы́шнѧгѡ про́мысла прїи́мъ, мнѡ́гимъ ра́ди добродѣ́тельнагѡ житїѧ̀ позна́нъ бы́лъ є҆сѝ, є҆щѐ жи́въ сы́й, и҆ по преставле́нїи чꙋдеса̀ творѧ̀ пресла̑внаѧ, си́лою хрⷭ҇та̀ бг҃а на́шегѡ. Є҆го́же молѝ, спастѝ и҆ просвѣти́ти дꙋ́шы на́шѧ.

<red>Є҆</red>гда̀ бжⷭ҇твенное зва́нїе прїи́де на тѧ̀, бг҃омꙋ́дре, тогда̀ ст҃ы́мъ дх҃омъ подвиза́емь, возни́клъ є҆сѝ ѿ мїрска́гѡ сладостра́стїѧ къ свѣ́тꙋ бг҃оразꙋ́мїѧ, и҆ ѻ҆те́ческїѧ сла́вы и҆ любвѐ и҆збѣжа́ти потща́лсѧ є҆сѝ, бога́тство ѹ҆́бѡ и҆ сла́вꙋ ꙗ҆́кѡ не сꙋ̑щаѧ презрѣ́лъ є҆сѝ, и҆ є҆ди́наго возлюби́въ и҆́стиннаго живота̀ хрⷭ҇та̀ бг҃а на́шего, крⷭ҇тъ тво́й взе́мъ, тогѡ̀ живонѡ́снымъ стопа́мъ послѣ́довалъ є҆сѝ. Є҆го́же молѝ, і҆ѡа́нне досточꙋ́дне, спастѝ и҆ просвѣти́ти дꙋ́шы на́шѧ.

<rubric>И҆́ны стїхи̑ры, гла́съ в҃.</rubric>

<podoben>Подо́бенъ: <incipit><red>К</red>і́ими:</incipit></podoben>

<red>К</red>і́ими похва́льными вѣнцы̑ ѹ҆вѧзе́мъ прпⷣбнаго; блаже́нствꙋ вѣнца̀, благоче́стїѧ и҆справле́нїе, цр҃кве свѣ́тлое ѹ҆краше́нїе, и҆сто́чника бжⷭ҇твенныхъ и҆сцѣле́нїй неизчерпа́емаго, и҆злива́нїй дꙋхо́вныхъ рѣкꙋ̀, зе́млю ѹ҆́стюжскꙋю мно́гихъ чꙋде́съ веселѧ́щꙋю тече́нїемъ, і҆ѡа́нна до́блѧго, предста́телѧ на́шего и҆ храни́телѧ, молѧ́щасѧ хрⷭ҇тꙋ̀ бг҃ꙋ, дарова́ти дꙋша́мъ на́шымъ ми́ръ и҆ ве́лїю ми́лость.

<red>К</red>і́ими смире́нными ѹ҆стна́ми воспое́мъ блаже́ннаго, ди́внаго въ житїѝ, безплѡ́тнымъ сожи́телѧ, просла́вленнаго въ чꙋдесѣ́хъ бг҃омъ, столпа̀ цр҃кве недви́жимаго, предста́телѧ сꙋ́щихъ въ бѣда́хъ и҆ ско́рбехъ, въ пꙋ́ть ше́ствꙋющихъ прави́телѧ, си́рыхъ и҆ ѡ҆би́димыхъ застꙋ́пника, больны́хъ врача̀ безме́здна, молѧ́щасѧ гдⷭ҇еви, дарова́ти на́мъ ве́лїю ми́лость;

<red>П</red>рїиди́те, вѣ́рныхъ собо́ри, ѱало́мски восплещи́те рꙋка́ми, печа́льныхъ ѹ҆тѣше́нїе, недꙋ́жныхъ и҆сцѣле́нїе, блаже́ннаго і҆ѡа́нна воспѣва́юще, похвалꙋ̀ землѝ ѹ҆́стюжскїѧ, цр҃ко́вное ѹ҆краше́нїе, рѣкꙋ̀ ми́лости вои́стиннꙋ, бжⷭ҇твеннагѡ хрⷭ҇то́ва смире́нїѧ ревни́телѧ, подаю́щаго мі́рови ве́лїю ми́лость.

<rubric>Сла́ва, гла́съ и҃:</rubric>

<red>Ꙗ҆́</red>кѡ тече́нїе до́брѣ сконча́вшемꙋ, и҆ вѣ́рꙋ соблю́дшемꙋ непоро́чнꙋю, и҆ врагѝ безплѡ́тныѧ терпѣ́нїемъ твои́мъ попра́вшемꙋ, возложи́сѧ на честны́й тво́й ве́рхъ побѣ́ды вѣне́цъ пресвѣ́телъ, ѿ рꙋкѝ вседержи́телѧ бг҃а, є҆гѡ́же ра́ди мі́ръ и҆ сꙋ̑щаѧ въ не́мъ сꙋ́єтства преѡби́дѣлъ є҆сѝ. Тѣ́мъ и҆ свѧта́ѧ твоѧ̀ чи́стаѧ дꙋша̀ на нб҃са̀ востечѐ ра́дꙋющисѧ: пра́ведныхъ же ли́цы срѣто́ша тѧ̀ веселѧ́щесѧ, и҆ нбⷭ҇наѧ селє́нїѧ свѣ́тлѡ воспрїѧ́ша. Блаже́нное же и҆ честно́е тѣ́ло твоѐ на землѝ пребыва́етъ нетлѣ́нно, вѣ̑рнымъ подава́ѧ и҆сцѣле́нїе. Тѣ́мже вѣ́рою пра́вою, и҆ те́плымъ жела́нїемъ, свѧто́мꙋ твоемꙋ̀ гро́бꙋ припа́дающе, бг҃омꙋ́дре і҆ѡа́нне, про́симъ и҆спроси́ти ѹ҆̀ хрⷭ҇та̀ бг҃а на́шегѡ, гра́дꙋ твоемꙋ̀ непоколеби́мꙋ и҆ безмѧте́жнꙋ пребы́ти ѿ навѣ̑тъ вра́жїихъ, и҆ пога́нскагѡ наше́ствїѧ, во́инствꙋ побѣ̑ды на врагѝ, ѹ҆мире́нїѧ же мі́рꙋ, и҆ спасе́нїѧ дꙋша́мъ на́шымъ.

<rubric>И҆ ны́нѣ, бг҃оро́диченъ:</rubric>

<incipit><red>Ц</red>р҃ь нбⷭ҇ный:</incipit>

<rubric>И҆лѝ пра́здника.</rubric>

<rubric>Вхо́дъ. Прокі́менъ днѐ, и҆ чтє́нїѧ г҃.</rubric>

<rubric>Премꙋ́дрости соломѡ́ни чте́нїе. (Глава̀ є҃.)</rubric>

<versal>П</versal>ра́вєдницы во вѣ́ки живꙋ́тъ, и҆ въ гдⷭ҇ѣ мзда̀ и҆́хъ, и҆ попече́нїе и҆́хъ ѹ҆ вы́шнѧгѡ. Сегѡ̀ ра́ди прїи́мꙋтъ црⷭ҇твїе благолѣ́пїѧ, и҆ вѣне́цъ добро́ты ѿ рꙋкѝ гдⷭ҇ни: занѐ десни́цею покры́етъ ѧ҆̀, и҆ мы́шцею защити́тъ и҆̀хъ. Прїи́метъ всеѻрꙋ́жїе рве́нїе своѐ, и҆ воѡрꙋжи́тъ тва́рь въ ме́сть врагѡ́мъ. Ѡ҆блече́тсѧ въ бронѧ̀ пра́вды, и҆ возложи́тъ шле́мъ, сꙋ́дъ нелицемѣ́ренъ: прїи́метъ щи́тъ непобѣди́мый, преподо́бїе: поѡстри́тъ же напра́сный гнѣ́въ во ѻ҆рꙋ́жїе: спобо́ретъ же съ ни́мъ мі́ръ на безꙋ̑мныѧ: по́йдꙋтъ праволꙋ̑чныѧ стрѣ́лы мѡ́лнїины, и҆ ꙗ҆́кѡ ѿ благокрꙋ́гла лꙋ́ка ѻ҆блакѡ́въ на намѣ́ренїе полетѧ́тъ: и҆ ѿ каменоме́тныѧ ꙗ҆́рости, и҆спо́лнь падꙋ́тъ гра́ды: вознегодꙋ́етъ на ни́хъ вода̀ морска́ѧ, рѣ́ки же потопѧ́тъ ѧ҆̀ на́глѡ. Сопроти́въ ста́нетъ и҆̀мъ дꙋ́хъ си́лы, и҆ ꙗ҆́кѡ ви́хоръ развѣ́етъ и҆̀хъ, и҆ ѡ҆пꙋстоши́тъ всю̀ зе́млю беззако́нїе, и҆ ѕлодѣ́йство преврати́тъ престо́лы си́льныхъ. Слы́шите ѹ҆̀бо, ца́рїе, и҆ разꙋмѣ́йте: навы́кните, сꙋдїи̑ концє́въ землѝ. Внꙋши́те, держа́щїи мно́жєства и҆ гордѧ́щїисѧ ѡ҆ наро́дѣхъ ꙗ҆зы̑къ: ꙗ҆́кѡ дана̀ є҆́сть ѿ гдⷭ҇а держа́ва ва́мъ, и҆ си́ла ѿ вы́шнѧгѡ.

<rubric>Премꙋ́дрости соломѡ́ни чте́нїе. (Глава̀ г҃.)</rubric>

<versal>П</versal>ра́ведныхъ дꙋ́шы въ рꙋцѣ̀ бж҃їей, и҆ не прико́снетсѧ и҆́хъ мꙋ́ка. Непщева́ни бы́ша во ѻ҆чесѣ́хъ безꙋ́мныхъ ѹ҆мре́ти, и҆ вмѣни́сѧ ѡ҆ѕлобле́нїе и҆схо́дъ и҆́хъ, и҆ є҆́же ѿ на́съ ше́ствїе, сокрꙋше́нїе: ѻ҆ни́ же сꙋ́ть въ ми́рѣ. И҆́бо предъ лице́мъ человѣ́ческимъ а҆́ще и҆ мꙋ́кꙋ прїи́мꙋтъ, ѹ҆пова́нїе и҆́хъ безсме́ртїѧ и҆спо́лнено, и҆ вма́лѣ нака́зани бы́вше, вели́кими благодѣ́тельствовани бꙋ́дꙋтъ: ꙗ҆́кѡ бг҃ъ и҆скꙋсѝ ѧ҆̀, и҆ ѡ҆брѣ́те и҆̀хъ достѡ́йны себѣ̀. Ꙗ҆́кѡ зла́то въ горни́лѣ и҆скꙋсѝ и҆̀хъ, и҆ ꙗ҆́кѡ всепло́дїе же́ртвенное прїѧ́тъ ѧ҆̀. И҆ во вре́мѧ посѣще́нїѧ и҆́хъ возсїѧ́ютъ, и҆ ꙗ҆́кѡ и҆́скры по сте́блїю потекꙋ́тъ. Сꙋ́дѧтъ ꙗ҆зы́кѡмъ, и҆ ѡ҆блада́ютъ людьмѝ, и҆ воцр҃и́тсѧ гдⷭ҇ь въ ни́хъ во вѣ́ки. Надѣ́ющїисѧ на́нь разꙋмѣ́ютъ и҆́стинꙋ, и҆ вѣ́рнїи въ любвѝ пребꙋ́дꙋтъ є҆мꙋ̀: ꙗ҆́кѡ благода́ть и҆ ми́лость въ преподо́бныхъ є҆гѡ̀, и҆ посѣще́нїе во и҆збра́нныхъ є҆гѡ̀.

<rubric>Премꙋ́дрости соломѡ́ни чте́нїе. (Глава̀ д҃.)</rubric>

<versal>П</versal>ра́ведникъ, а҆́ще пости́гнетъ сконча́тисѧ, въ поко́и бꙋ́детъ. Ста́рость бо честна̀ не многолѣ́тна, нижѐ въ числѣ̀ лѣ́тъ и҆счита́етсѧ: сѣди́на же є҆́сть мꙋ́дрость человѣ́кѡмъ, и҆ во́зрастъ ста́рости житїѐ нескве́рное. Благоꙋго́денъ бг҃ови бы́въ, возлю́бленъ бы́сть, и҆ живы́й посредѣ̀ грѣ̑шникъ, преста́вленъ бы́сть: Восхище́нъ бы́сть, да не ѕло́ба и҆змѣни́тъ ра́зꙋма є҆гѡ̀, и҆лѝ ле́сть прельсти́тъ дꙋ́шꙋ є҆гѡ̀. Раче́нїе бо ѕло́бы помрача́етъ дѡ́браѧ, и҆ паре́нїе по́хоти премѣнѧ́етъ ѹ҆́мъ неѕло́бивъ. Сконча́всѧ вма́лѣ, и҆спо́лни лѣ̑та дѡ́лга: ѹ҆го́дна бо бѣ̀ гдⷭ҇еви дꙋша̀ є҆гѡ̀: сегѡ̀ ра́ди потща́сѧ ѿ среды̀ лꙋка́вствїѧ. Лю́дїе же ви́дѣвше, и҆ не разꙋмѣ́вше, нижѐ поло́жше въ помышле́нїи таково́е: ꙗ҆́кѡ бл҃года́ть и҆ ми́лость въ преподо́бныхъ є҆гѡ̀, и҆ посѣще́нїе во и҆збра́нныхъ є҆гѡ̀.

<rubric>На стїхо́внѣ стїхи̑ры, гла́съ д҃.</rubric>

<podoben>Подо́бенъ: <incipit><red>Ꙗ҆́</red>кѡ до́блѧ:</incipit></podoben>

<red>Т</red>е́плѡ возсїѧ́ла є҆́сть ꙗ҆́кѡ со́лнце свѣтоза́рнаѧ па́мѧть твоѧ̀, лꙋча́ми мно́гѡ ѡ҆блиста́ющи, твои́хъ добродѣ́тельныхъ дѣѧ́нїй, всебл҃же́нне і҆ѡа́нне, и҆ ѡ҆зарѧ́ющи вѣ́рныхъ ра́зꙋмы свѣ́томъ чꙋде́съ твои́хъ. Сїю̀ ѹ҆́бѡ пра́зднꙋюще, ра́достнѡ тѧ̀ сла́вимъ, и҆ вѣ́рою ѹ҆блажа́емъ, ѹ҆го́дниче хрⷭ҇та̀ бг҃а на́шегѡ: є҆го́же молѝ, ѿ тлѝ и҆ бѣ́дъ и҆зба́вити вѣ́рою пра́зднꙋющыѧ всечестно́е твоѐ ѹ҆спе́нїе.

<rubric class="inline">Сті́хъ:</rubric> <red>В</red>озвесели́тсѧ пра́ведникъ ѡ҆ гдⷭ҇ѣ, и҆ ѹ҆пова́етъ на него̀.

<red>З</red>емны́й а҆́гг҃лъ, и҆ нбⷭ҇ный человѣ́къ ꙗ҆ви́лсѧ є҆сѝ, блаже́нне, и҆сто́чникъ ѹ҆миле́нїѧ, ми́лости тече́нїе, стрꙋѧ̀ и҆сцѣле́нїй, і҆ѡа́нне досточꙋ́дне: ма́слина бж҃їѧ вои́стиннꙋ плодови́та, є҆ле́емъ трꙋдѡ́въ твои́хъ просвѣща́ѧ вѣ́рнѡ хва́лѧщыѧ тѧ̀, молѝ чл҃вѣколю́бца, ѿ бѣ́дъ и҆зба́вити любо́вїю чтꙋ́щыѧ па́мѧть твою̀.

<rubric class="inline">Сті́хъ:</rubric> <red>П</red>ра́ведникъ ꙗ҆́кѡ фі́нїѯъ процвѣте́тъ:

<red>Р</red>а́зꙋмъ тво́й, пребл҃же́нне, бжⷭ҇твеннымъ свѣ́томъ сїѧ́ѧ, тѣле́сныхъ страсте́й превзы́де, непримѣ́сенъ дѡ́льнимъ носѧ̀ ѻ҆́бразъ, и҆ воѡбража́ѧ себѐ добродѣ́тельми бжⷭ҇твенными, показа́сѧ ве́сь свѣтоѻбра́зенъ, споспѣше́нїемъ дх҃а прест҃а́гѡ, і҆ѡа́нне премꙋ́дре, пра́ведныхъ похвало̀. Съ ни́миже молѝ хрⷭ҇та̀ бг҃а на́шего, ѿ бѣ́дъ и҆зба́вити пою́щыѧ тѧ̀.

<rubric>Сла́ва, гла́съ в҃:</rubric>

<red>Ѿ</red> нече́стїѧ во благоче́стїе прише́дый, свѣ́томъ разꙋ́мнымъ ѿ бг҃а просвѣще́нъ бы́въ, возненави́дѣлъ є҆сѝ ѻ҆те́ческꙋю любо́вь, и҆ возлюби́лъ є҆сѝ и҆́стиннꙋю вѣ́рꙋ хрⷭ҇то́вꙋ, гра́да на́шегѡ ꙗ҆́кѡ дости́гнꙋвъ, въ не́мъ чи́стымъ и҆ непоро́чнымъ житїе́мъ гдⷭ҇еви ѹ҆годи́лъ є҆сѝ, и҆ мнѡ́гїѧ лю́ди ѹ҆диви́лъ є҆сѝ чꙋдесы̀, бг҃облаже́нне і҆ѡа́нне. Но ны́нѣ и҆мѣ́ѧ дерзнове́нїе ко влⷣцѣ всѣ́хъ бг҃ꙋ, молѝ ѡ҆ и҆̀же вѣ́рою творѧ́щихъ всечестнꙋ́ю твою̀ па́мѧть, и҆ притека́ющихъ со ѹ҆се́рдїемъ къ чꙋде́сномꙋ гро́бꙋ твоемꙋ̀, и҆зба́витисѧ страсте́й, дꙋше́вныхъ же вкꙋ́пѣ и҆ тѣле́сныхъ, и҆ всѧ́ческихъ бѣ́дъ и҆ и҆скꙋше́нїй, и҆ спасти́сѧ дꙋша́мъ на́шымъ.

<rubric>И҆ ны́нѣ, бг҃оро́диченъ, и҆лѝ пра́здника. Тропа́рь, гла́съ є҃:</rubric>

<red>Н</red>агото́ю тѣле́сною и҆ терпѣ́нїемъ ѡ҆бнажи́лъ є҆сѝ вра̑жїѧ кова̑рствїѧ, ѡ҆блича́ѧ неподо́бное є҆гѡ̀ дѣѧ́нїе, ѕѣ́льнѣ стражда̀ со́лнечный ва́ръ, и҆ нꙋ́ждныѧ вели̑кїѧ стꙋ́дєни мра́за, и҆ ѻ҆гнѧ̀ не чꙋ́лъ є҆сѝ, бж҃їею по́мощїю покрыва́емь, і҆ѡа́нне премꙋ́дре: молѝ ѡ҆ вѣ́рою творѧ́щихъ па́мѧть твою̀, че́стнѡ и҆ ѹ҆се́рднѡ притека́ющихъ къ ра́цѣ моще́й твои́хъ, и҆зба́витисѧ ѿ бѣ́дъ, и҆ паде́нїѧ и҆збѣжа́ти.

<rubric>Сла́ва, и҆ ны́нѣ, бг҃оро́диченъ, и҆лѝ пра́здника.</rubric>



<rubric>На ѹ҆́трени тропа́рь пра́здника, два́жды. Сла́ва, ст҃а́гѡ: И҆ ны́нѣ, пра́здника. По а҃-й стїхоло́гїи сѣда́ленъ, гла́съ и҃.</rubric>

<podoben>Подо́бенъ: <incipit><red>П</red>ремꙋ́дрости:</incipit></podoben>

<red>Ѿ</red> ю҆́ности ꙗ҆́кѡ свѣти́льникъ возсїѧ́лъ є҆сѝ, бл҃же́нне, ѕѣ́льнымъ воздержа́нїемъ ѹ҆мертви́въ плотска̑ѧ взыгра̑нїѧ. Тѣ́мъ и҆ на высотꙋ̀ восте́клъ є҆сѝ бг҃оразꙋ́мїѧ, пресла́вне, пожи́въ въ мі́рѣ бг҃оꙋго́днѡ, посрами́лъ є҆сѝ бѣсѡ́вскаѧ ѡ҆полчє́нїѧ, і҆ѡа́нне всеблаже́нне. Сегѡ̀ ра́ди вопїе́мъ тѝ: молѝ хрⷭ҇та̀ бг҃а, согрѣше́нїй ѡ҆ставле́нїе дарова́ти чтꙋ́щымъ любо́вїю свѧтꙋ́ю па́мѧть твою̀. <rubric class="inline">Два́жды.</rubric>

<rubric>Сла́ва, и҆ ны́нѣ, бг҃оро́диченъ:</rubric>

<red>В</red>ъ ти́нꙋ впа́дъ грѣхѡ́въ, и҆ нѣ́сть мнѣ̀ постоѧ́нїѧ, лю́тѣ потопи́ мѧ бꙋ́рѧ прегрѣше́нїй: по ꙗ҆́кѡ ро́ждши сло́ва, є҆ди́нагѡ чл҃вѣколю́бца, на мѧ̀ раба̀ твоего̀ при́зри, и҆ и҆зба́ви мѧ̀ всѧ́кагѡ грѣха̀, и҆ страсте́й дꙋшетлѣ́нныхъ, и҆ всѧ́кагѡ ѡ҆ѕлобле́нїѧ лꙋка́вагѡ ѹ҆бі́йцы: бцⷣе неискꙋсомꙋ́жнаѧ, молѝ хрⷭ҇та̀ бг҃а, грѣхѡ́въ ѡ҆ставле́нїе да́ти мѝ, тебе́ бо наде́ждꙋ и҆́мамъ ра́бъ тво́й.

<rubric>По в҃-й стїхоло́гїи сѣда́ленъ, гла́съ д҃:</rubric>

<red>Ꙗ҆́</red>кѡ въ домꙋ̀ вои́стиннꙋ, на мѣ́стѣ пꙋ́стѣ, посредѣ̀ безꙋ́мныхъ человѣ̑къ всели́всѧ, бг҃омꙋ́дре і҆ѡа́нне, всѧ́ко ѡ҆ѕлобле́нїе претерпѣва́ѧ, дѡ́брыѧ дѣ́тєли ꙗ҆́коже ѳѷмїа́мъ благово́ненъ, и҆ же́ртвꙋ благопрїѧ́тнꙋ бг҃ꙋ прине́слъ є҆сѝ. Тѣ́мже дерзнове́нїе стѧжа́въ къ немꙋ̀, молѝ дарова́ти ѡ҆чище́нїе согрѣше́нїй, вѣ́рою хва́лѧщымъ свѧтꙋ́ю па́мѧть твою̀. <rubric class="inline">Два́жды.</rubric>

<rubric>Сла́ва, и҆ ны́нѣ, бг҃оро́диченъ:</rubric>

<red>Н</red>еискꙋсобра́чнаѧ невѣ́сто приснодв҃о, съ пра́ведными восхвалѧ́емъ тѧ̀, ꙗ҆́кѡ тобо́ю вели́чїе сотворѝ на́мъ дне́сь, сн҃ъ тво́й и҆ бг҃ъ превѣ́чный ѿ ѻ҆ц҃а̀, и҆́же въ ложесна́хъ твои́хъ вмѣсти́тисѧ и҆зво́ли, да ѿ ле́сти свободи́тъ ро́дъ на́шъ.

<rubric>По полѷеле́и сѣда́ленъ, гла́съ и҃</rubric>

<podoben>Подо́бенъ: <incipit><red>П</red>ремꙋ́дрости:</incipit></podoben>

<red>Ꙗ҆́</red>кѡ врача̀ премꙋ́дра, и҆ ѹ҆го́дника гдⷭ҇нѧ бг҃опрїѧ́тна восхва́лимъ, чꙋде́сномꙋ твоемꙋ̀ гро́бꙋ прикаса́ющесѧ, бг҃омꙋ́дре: соше́дшесѧ же любо́вїю и҆ вѣ́рою, во ѱалмѣ́хъ и҆ пѣ́нїихъ возра́дꙋемсѧ сла́вѧще хрⷭ҇та̀, таковꙋ́ю благода́ть тебѣ̀ дарова́вшаго и҆сцѣле́нїй, і҆ѡа́нне всеблаже́нне. Є҆го́же молѝ, согрѣше́нїй ѡ҆ставле́нїе дарова́ти, вѣ́рою и҆ любо́вїю пра́зднꙋющымъ всечестнꙋ́ю па́мѧть твою̀.

<rubric>Сла́ва, и҆ ны́нѣ, бг҃оро́диченъ:</rubric>

<red>Ꙗ҆́</red>кѡ дв҃ꙋ и҆ є҆ди́нꙋ въ жена́хъ, тѧ̀ безъ сѣ́мене ро́ждшꙋю бг҃а пло́тїю, всѝ ѹ҆блажа́емъ ро́ди человѣ́честїи: ѻ҆́гнь бо всели́сѧ въ тѧ̀ бжⷭ҇тва̀, и҆ ꙗ҆́кѡ млⷣнца млеко́мъ пита́еши зижди́телѧ и҆ гдⷭ҇а. Тѣ́мъ а҆́гг҃льскїй и҆ человѣ́ческїй ро́дъ, досто́йнѡ сла́вимъ прест҃о́е ржⷭ҇тво̀ твоѐ, и҆ согла́снѡ вопїе́мъ тѝ: молѝ хрⷭ҇та̀ бг҃а, согрѣше́нїй ѡ҆ставле́нїе дарова́ти, покланѧ́ющымсѧ вѣ́рою прест҃о́мꙋ ржⷭ҇твꙋ̀ твоемꙋ̀.

<rubric>Степє́нна, а҃-й а҆нтїфѡ́нъ д҃-гѡ гла́са:</rubric>

<rubric class="inline">Прокі́менъ:</rubric> <incipit><red>В</red>озвесели́тсѧ пра́ведникъ ѡ҆ гдⷭ҇ѣ:</incipit>

<rubric class="inline">Со́ті́хъ:</rubric> <red>Ѹ҆</red>слы́ши, бж҃е, гла́съ мо́й:

<rubric>Є҆ѵⷢ҇лїе матѳе́а, зача́ло м҃г.</rubric>

<rubric>По н҃-мъ ѱалмѣ̀ стїхи́ра, гла́съ д҃:</rubric>

<red>Ч</red>еловѣ́че бж҃їй, и҆ вѣ́рный ра́бе, ѹ҆го́дниче хрⷭ҇то́въ, соверши́телю тогѡ̀ бжⷭ҇твенныхъ повелѣ́нїй, мꙋ́же ди́вный въ чꙋдесѣ́хъ, сто́лпе и҆ ѹ҆твержде́нїе гра́да на́шегѡ ѹ҆́стюга, црⷭ҇твїѧ наслѣ́дниче, бг҃облаже́нне і҆ѡа́нне, дерзнове́нїе и҆мѣ́ѧ ко хрⷭ҇тꙋ̀ бг҃ꙋ, непреста́ннѡ молѝ ѡ҆ дꙋша́хъ на́шихъ.

<rubric>Канѡ́нъ бцⷣы, и҆лѝ пра́здника, со і҆рмосо́мъ на ѕ҃: и҆ ст҃а́гѡ на и҃. Творе́нїе ѳеофа́ново. Гла́съ д҃.</rubric>

## Пѣ́снь а҃.

<rubric class="inline">І҆рмо́съ:</rubric> <irmos><red>М</red>о́рѧ чермнꙋ́ю пꙋчи́нꙋ, невла́жными стопа́ми, дре́внїй пѣшеше́ствовавъ і҆и҃ль, крестоѻбра́зными мѡѷсе́овыма рꙋка́ма, а҆мали́ковꙋ си́лꙋ въ пꙋсты́ни побѣди́лъ є҆́сть.</irmos>

<red>П</red>рича́стїемъ є҆́же къ бг҃ꙋ, прпⷣбне, бы́лъ є҆сѝ свѣ́тъ, и҆ къ немꙋ̀ ѿлꙋчи́лсѧ є҆сѝ, і҆ѡа́нне бл҃же́нне, жела́нїй кра́йнихъ, благи́хъ наде́ждъ твои́хъ, ѻ҆́ч҃е, и҆сполне́нїе прїѧ́лъ є҆сѝ.

<red>Ж</red>ела́нїемъ сꙋ́щимъ къ бг҃ꙋ распала́емь, мі́ръ ѡ҆ста́вилъ є҆сѝ, и҆ спꙋ́тника ѡ҆брѣ́лъ є҆сѝ хрⷭ҇та̀, ѻ҆́ч҃е і҆ѡа́нне сла́вне: съ ни́мже стезю̀ проше́лъ є҆сѝ спаси́тельнꙋю ра́дꙋѧсѧ.

<red>Ѡ҆</red>богати́тисѧ и҆́миже ника́коже и҆скꙋша́емыми возжела́въ, бога́тство и҆ сла́вꙋ вре́меннꙋю, мꙋ́дре, и҆ пи́щꙋ мимотекꙋ́щꙋю, мїрско́е достоѧ́нїе доблемꙋ́дреннѣ ѿри́нꙋлъ є҆сѝ.

<rubric class="inline">Бг҃оро́диченъ:</rubric> <red>К</red>ра́снꙋю, и҆збра́ннꙋю, всечестнꙋ́ю и҆ непоро́чнꙋю разꙋмѣ́въ тѧ̀, бж҃їе сло́во всели́сѧ въ тѧ̀, и҆ ро́ждсѧ и҆зъ тебє̀, сы́ны сотворѝ благода́тїю бцⷣꙋ чтꙋ́щыѧ тѧ̀.

## Пѣ́снь г҃.

<rubric class="inline">І҆рмо́съ:</rubric> <irmos><red>В</red>есели́тсѧ ѡ҆ тебѣ̀ це́рковь твоѧ̀, хрⷭ҇тѐ, зовꙋ́щи: ты̀ моѧ̀ крѣ́пость, гдⷭ҇и, и҆ прибѣ́жище и҆ ѹ҆твержде́нїе.</irmos>

<red>Ѹ҆</red>се́рднѡ мы́слей совлече́сѧ дѣѧ́нїемъ, побѣжда́ѧ вра̑жїѧ полкѝ бжⷭ҇твеннымъ посо́бїемъ дх҃а.

<red>Р</red>а́нами бжⷭ҇твенными и҆ воздержа́нїемъ, и҆ бїе́нїемъ, страсте́й мїрски́хъ, ѻ҆́ч҃е і҆ѡа́нне, и҆збѣ́глъ є҆сѝ.

<red>Ѹ҆</red>мори́ша врага̀ по́стницы твоѝ, і҆и҃се, ѹ҆мерщвле́нїѧ ра́достнѡ, влⷣко, твоегѡ̀ живоно́снагѡ возжелѣ́вше.

<rubric class="inline">Бг҃оро́диченъ:</rubric> <red>И҆</red>збавлѧ́ющи человѣ́ки преслꙋша́нїѧ, и҆ лю́тагѡ паде́нїѧ, всемꙋ̀ вино́внаго, чⷭ҇таѧ и҆ всенепоро́чнаѧ, родила̀ є҆сѝ.

<rubric>Сѣда́ленъ, гла́съ є҃:</rubric>

<red>С</red>огла́сїемъ бжⷭ҇твеннымъ ѡ҆зарѧ́емь, въ пꙋти̑ ведꙋ́щыѧ бжⷭ҇твеннымъ сїѧ́нїемъ ходи́въ вѣ́рнѡ, ѻ҆́ч҃е пра́ведне і҆ѡа́нне, врагѡ́въ ѿбѣ́гъ прило́гѡвъ, сн҃ъ же свѣ́та и҆ днѐ ꙗ҆ви́лсѧ є҆сѝ, і҆ѡа́нне бг҃облаже́нне. <rubric class="inline">Два́жды.</rubric>

<rubric>Сла́ва, и҆ ны́нѣ, бг҃оро́диченъ:</rubric>

<red>М</red>т҃и бж҃їѧ пречⷭ҇таѧ, гра́дъ хрⷭ҇тїа́нскїй и҆зба́ви, и҆ лю́ди твоѧ̀ ѻ҆бы́чнѡ зовꙋ́щыѧ, проти́витисѧ врагѡ́мъ, и҆ гѡ́рдымъ мы́слемъ посо́бствꙋй, да вопїе́мъ тѝ: ра́дꙋйсѧ, бл҃гослове́ннаѧ.

## Пѣ́снь д҃.

<rubric class="inline">І҆рмо́съ:</rubric> <irmos><red>В</red>ознесе́на тѧ̀ ви́дѣвши цр҃ковь на крестѣ̀, сл҃нце пра́ведное, ста̀ въ чи́нѣ свое́мъ, досто́йнѡ взыва́ющи: сла́ва си́лѣ твое́й, гдⷭ҇и.</irmos>

<red>С</red>оедини́всѧ къ стезѝ, пра́ведне и҆ бг҃оно́сне, въ бжⷭ҇твенный гра́дъ вше́лъ є҆сѝ, прпⷣбне і҆ѡа́нне, спаси́тельнымъ сїѧ́нїемъ ѡ҆богати́всѧ.

<red>Є҆</red>диноѻбра́зенъ, прпⷣбне і҆ѡа́нне, смы́сломъ бг҃оно́снымъ, бл҃же́нне, бы́въ, бжⷭ҇твенными повѣстьмѝ, и҆ бжⷭ҇твенною ѻ҆де́ждою ѡ҆дѣ́ѧлсѧ є҆сѝ.

<red>С</red>е́рдце твоѐ скрижа́ль ѡ҆чище́нꙋ, ст҃а́гѡ дх҃а бл҃года́ть ѡ҆брѣ́тши, ѻ҆́ч҃е, написа̀ соверше́ннѡ безстра́стїе, вѣ́рꙋ и҆ любо́вь нелицемѣ́рнꙋ.

<rubric class="inline">Бг҃оро́диченъ:</rubric> <red>С</red>ѣдѧ́й на престо́лѣ превознесе́ннѣ херꙋві́мстѣмъ, ꙗ҆́кѡ престо́лъ тѧ̀ и҆мѣ́ѧ, на рꙋкꙋ̀ твоє́ю почѝ, марі́е бг҃оневѣ́сто, пресла́вный бг҃ъ.

## Пѣ́снь є҃.

<rubric class="inline">І҆рмо́съ:</rubric> <irmos><red>Т</red>ы̀, гдⷭ҇и мо́й, свѣ́тъ въ мі́ръ прише́лъ є҆сѝ, свѣ́тъ ст҃ы́й, ѡ҆браща́ѧй и҆зъ мра́чна невѣ́дѣнїѧ, вѣ́рою воспѣва́ющыѧ тѧ̀.</irmos>

<red>П</red>ресвѣ́тлꙋю зарю̀ прїи́мъ, і҆ѡа́нне, ꙗ҆́кѡ со́лнце ꙗ҆ви́лсѧ є҆сѝ, бѣсо́вскꙋю тмꙋ̀ ѿгонѧ́ѧ, достоблаже́нне.

<red>Т</red>вои́мъ жела́нїемъ, хрⷭ҇тѐ, ѡ҆крили́всѧ бл҃же́нный і҆ѡа́ннъ, жела́нїе тѣле́сное, ꙗ҆́коже и҆згре́бїе мїрско́е мꙋ́дрѣ ѿтрѧсѐ.

<red>С</red>и́лою бжⷭ҇твенною дꙋ́шꙋ ѹ҆крѣпи́въ, въ мі́ръ го́рнїй всели́лсѧ є҆сѝ, свободи́всѧ страсте́й, ѻ҆́ч҃е бг҃омꙋ́дре і҆ѡа́нне.

<rubric class="inline">Бг҃оро́диченъ:</rubric> <red>Р</red>ечє́нїѧ прⷪ҇рѡ́къ соверши́шасѧ, дв҃а родѝ бг҃а сло́ва, вы́ше є҆стества̀ и҆ сло́ва пребы́вши дв҃ою.

## Пѣ́снь ѕ҃.

<rubric class="inline">І҆рмо́съ:</rubric> <irmos><red>П</red>ожрꙋ́ ти со гла́сомъ хвале́нїѧ, гдⷭ҇и, цр҃ковь вопїе́тъ тѝ, ѿ бѣсо́вскїѧ кро́ве ѡ҆чи́щшисѧ, ра́ди ми́лости ѿ ре́бръ твои́хъ и҆сте́кшею кро́вїю.</irmos>

<red>Ѹ҆́</red>мъ тво́й ве́сь къ бг҃ꙋ простира́ѧ, непреста́нными поꙋчє́нїи, плотскі́ѧ любвѐ не пощадѣ́лъ є҆сѝ, благи́мъ хода́тайствомъ, і҆ѡа́нне, присвое́нїѧ.

<red>Н</red>и скве́рныѧ вражды̀ прїѧ́тъ, блаже́нне, посредѝ тебѣ̀ мі́ра живꙋ́щꙋ, чи́стыми же па́че мольба́ми ѡ҆чища́еши сквє́рны дꙋшє́вныѧ притека́ющихъ къ ра́цѣ моще́й твои́хъ.

<red>Т</red>ы̀ плотски́хъ мꙋдрова́нїй вы́шши по́мыслъ и҆мѣ́ѧ, не ѹ҆ѧзви́лсѧ є҆сѝ посредѝ же́нъ ѡ҆бнажа́емь: безстра́стїѧ бо ѻ҆де́ждею, і҆ѡа́нне, ѡ҆бле́клсѧ є҆сѝ.

<rubric class="inline">Бг҃оро́диченъ:</rubric> <red>Ѹ҆</red>сты̀ и҆ по́мысломъ и҆ се́рдцемъ, пречⷭ҇таѧ, тѧ̀ бцⷣꙋ проповѣ́даю: тобо́ю бо бг҃ꙋ примири́хомсѧ, ѿринове́ннїи престꙋпле́нїемъ пе́рвѣе пра́ѻц҃а.

<rubric>Конда́къ, гла́съ и҃:</rubric>

<red>В</red>ы́шнїѧ красоты̀ жела́ѧ, ни́жнїѧ сла́дости тѣле́сное ꙗ҆де́нїе тща́тельнѡ ѡ҆ста́вилъ є҆сѝ, нестѧжа́нїемъ сꙋ́етнагѡ мі́ра возлюби́лъ є҆сѝ а҆́гг҃льское житїѐ, преходѧ̀ сконча́всѧ, і҆ѡа́нне бл҃же́нне: съ ни́миже молѝ хрⷭ҇та̀ бг҃а непреста́ннѡ ѡ҆ всѣ́хъ на́съ.

<rubric class="inline">І҆́косъ:</rubric> <red>К</red>а́кѡ возмогꙋ̀ грѣ́шный и҆ скве́рный а҆́зъ, вкꙋ́пѣ дꙋше́ю и҆ тѣ́ломъ, и҆списа́ти сꙋ́щее во пло́ти равноа́гг҃льное житїѐ твоѐ, и҆ пресла̑внаѧ чꙋдеса̀; а҆́ще ѹ҆́бѡ мно́зи премꙋ́дрїи не дости́гнꙋтъ и҆сповѣ́дати мно́гагѡ твоегѡ̀ терпѣ́нїѧ и҆ смире́нїѧ, и҆ те́плыѧ ко хрⷭ҇тꙋ̀ любвѐ. Но ѻ҆ба́че надѣ́ѧсѧ на твоѐ безѕло́бїе, ѽ бл҃же́нне, си́це вопїю́ ти: ра́дꙋйсѧ, пресвѣ́тлаѧ ѕвѣздо̀ ѿ ю҆́га возсїѧ́вшаѧ, и҆ къ восто́кꙋ прише́дшаѧ: ра́дꙋйсѧ, возненави́дѣвый ѻ҆те́ческꙋю любо́вь, хрⷭ҇та́ же є҆ди́наго надъ всѣ́ми сꙋ́щаго бг҃а всѣ́мъ се́рдцемъ возлюби́вый, и҆ томꙋ̀ невозвра́тнымъ жела́нїемъ послѣ́довавый: ра́дꙋйсѧ, бꙋ́йственное и҆ ю҆ро́дственное є҆́же по а҆пⷭ҇лꙋ жи́тельство и҆збра́вый: ра́дꙋйсѧ, премѣни́вый тлѣ̑ннаѧ и҆ настоѧ̑щаѧ наде́ждею бꙋ́дꙋщихъ бла̑гъ: ра́дꙋйсѧ, дре́внемꙋ і҆́ѡвꙋ ѹ҆подо́бивыйсѧ терпѣ́нїемъ: ра́дꙋйсѧ, страстоте́рпче хрⷭ҇то́въ непобѣди́мый, при́снѡ побѣди́вый дїа́вола твои́мъ смире́нїемъ: ра́дꙋйсѧ, ꙗ҆́кѡ дре́внїй ѻ҆́нъ ла́зарь ни́щїй, почива́ѧ ны́нѣ въ ло́нѣхъ а҆враа́млихъ: ра́дꙋйсѧ, и҆́же по ѿше́ствїи мі́ра сегѡ̀, сꙋ́щымъ въ бѣда́хъ и҆ и҆скꙋше́нїихъ гото́въ ѡ҆брѣта́ѧйсѧ предста́тель, и҆ застꙋ́пникъ гра́дꙋ на́шемꙋ ѹ҆́стюгꙋ: ра́дꙋйсѧ, вездѣ̀ призыва́ющыѧ тѧ̀ бы́стрѡ предварѧ́ѧй: ра́дꙋйсѧ, бг҃омꙋ́дре і҆ѡа́нне.

## Пѣ́снь з҃.

<rubric class="inline">І҆рмо́съ:</rubric> <irmos><red>В</red>ъ пещѝ а҆враа́мстїи ѻ҆́троцы персі́дстѣй, любо́вїю благоче́стїѧ па́че, не́жели пла́менемъ ѡ҆палѧ́еми, взыва́хꙋ: бл҃гослове́нъ є҆сѝ въ хра́мѣ сла́вы твоеѧ̀, гдⷭ҇и.</irmos>

<red>С</red>одержи́мь сы́й ко хрⷭ҇тꙋ̀, прпⷣбне ѻ҆́ч҃е і҆ѡа́нне, бжⷭ҇твенною любо́вїю дрꙋги́хъ спастѝ, и҆̀хже ра́достнѡ спа́слъ и҆ и҆зба́вилъ є҆сѝ, вопїѧ̀: бл҃гослове́нъ бг҃ъ ѻ҆тє́цъ на́шихъ.

<red>С</red>ъ нб҃сѐ тебѣ̀ пода́ннꙋю, ѻ҆́ч҃е і҆ѡа́нне, прїи́мъ пи́щꙋ, се́ю препита́въ всѣ́хъ благопоко́рнѡ прїе́млющихъ твоѧ̑ повелѣ̑нїѧ, и҆́миже до́лꙋ влекꙋ́щїй грѣ́хъ ѡ҆ставлѧ́хꙋ, бл҃же́нне.

<red>П</red>ослѣ́довавъ ѻ҆тч҃скимъ преда́нїємъ, ѻ҆́ч҃е і҆ѡа́нне мꙋ́дре, па́гꙋбꙋ ѿри́нꙋти заповѣ́далъ є҆сѝ, зовы́й бг҃ꙋ: благослове́нъ бг҃ъ ѻ҆тє́цъ на́шихъ.

<rubric class="inline">Бг҃оро́диченъ:</rubric> <red>В</red>ы́шнѧгѡ ѡ҆свѧще́нное бжⷭ҇твенное селе́нїе, ра́дꙋйсѧ: тобо́ю бо даде́сѧ ра́дость, бцⷣе, зовꙋ́щымъ: бл҃гослове́нна ты̀ въ жена́хъ є҆сѝ, всенепоро́чнаѧ влⷣчце.

## Пѣ́снь и҃.

<rubric class="inline">І҆рмо́съ:</rubric> <irmos><red>Р</red>ꙋ́цѣ распросте́ръ, данїи́лъ львѡ́въ зїѧ̑нїѧ въ ро́вѣ затчѐ: ѻ҆́гненнꙋю же си́лꙋ ѹ҆гаси́ша, добродѣ́телїю препоѧ́савшесѧ, благоче́стїѧ рачи́тели ѻ҆́троцы, взыва́юще: благослови́те, всѧ̑ дѣла̀ гдⷭ҇нѧ, гдⷭ҇а.</irmos>

<red>В</red>сесвѣ́тлаѧ ѕвѣзда̀, сꙋ́щихъ въ тимѣ́нїи страсте́й приводѧ̀ къ животꙋ̀, твори́ти бжⷭ҇твєнныѧ за́пѡвѣди, и҆ нечи̑стыѧ цѣломꙋ́дреннѡ жи́ти, ѿго́ниши лю̑тыѧ недꙋ́ги, вопїѧ̀: благослови́те, по́йте и҆ превозноси́те є҆го̀ во вѣ́ки.

<red>Т</red>ы̀ цѣ́лъ ѹ҆мо́мъ въ кро́вѣ чꙋ́дныхъ, мꙋ́дре, мно́гихъ ѹ҆лови́лъ є҆сѝ ю҆ро́дствовати гдⷭ҇а ра́ди, вѣ́дый нарꙋга́емь бы́ти, вопїѧ̀, честнѣ́йшїй і҆ѡа́нне блаже́нне: благослови́те, по́йте и҆ превозноси́те є҆го̀ во вѣ́ки.

<red>С</red>оверше́нъ є҆ди́нъ свои́хъ сꙋ́щихъ сла́вѧй гдⷭ҇ь прославлѧ́ѧ тѧ̀, прпⷣбне, ко гро́бꙋ твоемꙋ̀ притека́ющыѧ и҆сцѣлѧ́етъ свѣтлослове́ньми зовꙋ́щыѧ: благослови́те, по́йте и҆ превозноси́те є҆го̀ во вѣ́ки.

<rubric class="inline">Бг҃оро́диченъ:</rubric> <red>И҆</red>збавлѧ́ѧй на́съ возсїѧ̀ и҆зъ тебє̀ гдⷭ҇ь, дв҃о чⷭ҇таѧ, є҆го́же молѝ, влⷣчце, просвѣти́ти пою́щыѧ тѧ̀, и҆ ѡ҆бстоѧ́нїѧ на́съ и҆зба́вити пою́щихъ: благослови́те, по́йте и҆ превозноси́те є҆го̀ во вѣ́ки.

## Пѣ́снь ѳ҃.

<rubric class="inline">І҆рмо́съ:</rubric> <irmos><red>К</red>а́мень нерꙋкосѣ́чный ѿ несѣко́мыѧ горы̀ тебє̀, дв҃о, краеꙋго́льный ѿсѣче́сѧ, хрⷭ҇то́съ, совокꙋпи́вый разстоѧ̑щаѧсѧ є҆стєства̀. Тѣ́мъ веселѧ́щесѧ, тѧ̀, бцⷣе, велича́емъ.</irmos>

<red>В</red>сѣ́мъ се́рдцемъ трⷪ҇цѣ ѹ҆се́рднѡ предложи́всѧ, и҆́же ѿ неѧ̀ лꙋчꙋ̀ бг҃одѣ́льнѡ прїи́мъ, свѣтови́дѣнъ бы́въ со а҆́гг҃лы ликꙋ́еши.

<red>Ж</red>ела́нїемъ бжⷭ҇твеннымъ прїедини́всѧ, и҆ воздержа́нїемъ просвѣ́щсѧ, ча́емыхъ вѣ́чныхъ бла̑гъ во прича́стїи бы́въ, бг҃облаже́нне і҆ѡа́нне, и҆ наслажде́нїи.

<red>Т</red>воѧ̀ болѣ̑зни и҆ по́ты во вселе́ннѣй сла́вѧтсѧ, ты́ же нбⷭ҇ною сла́вою пита́ѧсѧ, і҆ѡа́нне, на́съ непреста́ннѡ помина́й.

<rubric class="inline">Бг҃оро́диченъ:</rubric> <red>С</red>паси́ мѧ, всѣ́хъ ро́ждши и҆зба́вителѧ и҆ бл҃годѣ́телѧ, разори́вши дꙋшѝ моеѧ̀ ѻ҆́блакъ, свѣ́та ѻ҆́блаче, ст҃а́ѧ влⷣчце, си́льна содѣ́лай на стра̑сти борю́щыѧ мѧ̀.

<rubric class="inline">Свѣти́ленъ:</rubric> <red>С</red>овѣ́та ѹ҆дали́лсѧ є҆сѝ, бѣ́гаѧ нечести́выхъ сожи́тельства: хрⷭ҇тꙋ́ же надъ всѣ́ми бг҃ꙋ на́шемꙋ непоро́чнымъ житїе́мъ ѹ҆годи́лъ є҆сѝ, і҆ѡа́нне. Є҆го́же ны́нѣ молѝ ѡ҆ на́съ рабѣ́хъ твои́хъ, вѣ́рою пра́зднꙋющихъ всечестнꙋ́ю па́мѧть твою̀, бг҃омꙋ́дре і҆ѡа́нне.

<rubric class="inline">Бг҃оро́диченъ:</rubric> <red>М</red>ꙋ́дрость ѵ҆поста́снꙋю, и҆ сло́во пресꙋ́щное, и҆ врача̀ всѣ́хъ поро́ждши, дв҃о, стрꙋ́пы и҆ ꙗ҆́звы дꙋшѝ моеѧ̀ и҆сцѣлѝ лю̑тыѧ и҆ многоврє́менныѧ, и҆ ѹ҆ста́ви се́рдца моегѡ̀ страстна̑ѧ помышлє́нїѧ.

<rubric>На хвали́техъ стїхи̑ры, на д҃, гла́съ д҃.</rubric>

<podoben>Подо́бенъ: <incipit><red>Д</red>а́лъ є҆сѝ зна́менїе:</incipit></podoben>

<red>Д</red>а́лъ є҆сѝ при́тчꙋ терпѣ́нїѧ и҆ мꙋ́жества, пребл҃гі́й гдⷭ҇и, пра́веднаго і҆ѡа́нна и҆ многочꙋде́снаго, добродѣ́тельми и҆ словесы̀, и҆ дѣ́лы сїѧ́юща, цѣломꙋ́дрїемъ ѹ҆краша́ема и҆ кро́тостїю. Тѣ́мъ твоѐ неизрече́нное смотре́нїе сла́вимъ, і҆и҃се всеси́льне, и҆ сп҃се дꙋ́шъ на́шихъ.

<red>П</red>ра́веденъ и҆ неѕло́бивъ, и҆́стиненъ же и҆ непоро́ченъ и҆ вѣ́ренъ, ѹ҆клонѧ́ѧсѧ ѿ всѧ́кїѧ ѕло́бныѧ ве́щи, показа́лсѧ є҆сѝ, і҆ѡа́нне бл҃же́нне, просвѣще́нъ добродѣ́тельми, и҆ благоче́стїемъ сїѧ́ѧ: тѣ́мъ тѧ̀ ѹ҆блажа́емъ, и҆ ст҃о́е твоѐ и҆ честно́е дне́сь пра́зднꙋемъ ѹ҆спе́нїе, ра́дꙋющесѧ, бг҃омꙋ́дре.

<red>Ц</red>ѣломꙋ́дрїемъ и҆ благовѣ́рїемъ, ꙗ҆́кѡ баграни́цею многоцѣ́нною ѡ҆дѣ́ѧвсѧ, і҆ѡа́нне, пра́вдою же и҆ кро́тостїю, ꙗ҆́кѡ бжⷭ҇твеннымъ вѣнце́мъ ѹ҆вѧ́злсѧ є҆сѝ, со стра́ждꙋщими хрⷭ҇та̀ ра́ди, ца́рствовати возжелѣ́лъ є҆сѝ. И҆ ны́нѣ цр҃ю̀ си́лъ предстои́ши, і҆и҃сꙋ всеми́лостивомꙋ, и҆ сп҃сꙋ дꙋ́шъ на́шихъ.

<rubric>Сла́ва, гла́съ и҃:</rubric>

<red>Д</red>обродѣ́телей твои́хъ, бг҃омꙋ́дре і҆ѡа́нне, и҆справлє́нїѧ ѹ҆ѧсни́ша вѣ́рныхъ сердца̀: кто́ бо слы́ша безмѣ́рное твоѐ смире́нїе и҆ терпѣ́нїе, не ѹ҆диви́тсѧ ко всѣ̑мъ кро́тости и҆ безѕло́бїю, къ скорбѧ́щымъ ми́лованїю, и҆ къ сꙋ́щымъ въ бѣда́хъ ско́ромꙋ поможе́нїю, къ пла́вающымъ немѧте́жномꙋ приста́нищꙋ, и҆ въ пꙋ́ть ше́ствꙋющымъ благо́мꙋ поспѣше́нїю; всѧ̑ бг҃олѣ́пнѡ предвари́лъ є҆сѝ досточꙋ́дне. И҆ ны́нѣ неꙋвѧда́емымъ вѣнце́мъ вѣнча́лсѧ є҆сѝ, ѿ рꙋкѝ вседержи́телѧ бг҃а: є҆го́же молѝ спасти́сѧ дꙋша́мъ на́шымъ.

<rubric>И҆ ны́нѣ, бг҃оро́диченъ, и҆лѝ пра́здника. Славосло́вїе вели́кое, и҆ ѿпꙋ́стъ.</rubric>



<rubric>На лїтꙋргі́и слꙋ́жба прпⷣбническаѧ.</rubric>
