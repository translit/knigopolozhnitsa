---
title: "І҆рмо́сы̀ въ предпра́зднство ржⷭ҇тва̀ хрⷭ҇то́ва"
navigation:
  key: service-irmologion-9
  title: "І҆рмо́сы̀ въ предпра́зднство ржⷭ҇тва̀ хрⷭ҇то́ва"
  parent: service-irmologion
  order: 9
type: "service"
---

# І҆рмо́сы̀ въ предпра́зднство ржⷭ҇тва̀ хрⷭ҇то́ва.

<rubric>Мцⷭ҇а деке́мврїа въ к҃в-й де́нь, канѡ́нъ, гла́съ ѕ҃.</rubric>

<rubric class="inline">Пѣ́снь а҃:</rubric> <red>С</red>ѣ́ченное сѣче́тсѧ мо́ре чермно́е, волнопита́емаѧ же и҆зсꙋша́етъ глꙋбина̀, та́ѧжде кꙋ́пнѡ без̾ѻрꙋ̑жнымъ бы́вши проходи́ма, и҆ всеѻрꙋ́жнымъ гро́бъ. Пѣ́снь же бг҃окра́снаѧ воспѣва́шесѧ: сла́внѡ просла́висѧ хрⷭ҇то́съ бг҃ъ на́шъ.

<rubric class="inline">Пѣ́снь г҃:</rubric> <red>Г</red>дⷭ҇ь сы́й всѣ́хъ, и҆ зижди́тель бг҃ъ, созда́нное безстра́стный ѡ҆бнища́въ себѣ̀ соединѝ, и҆ ꙗ҆́кѡ младе́нецъ носи́мь пло́тїю, въ ꙗ҆́слехъ ѹ҆бо́гихъ покланѧ́емь быва́етъ: ꙗ҆ди́те, вопїѧ̀, тѣ́ло моѐ, и҆ вѣ́рою ѹ҆тверди́тесѧ.

<rubric class="inline">Пѣ́снь д҃:</rubric> <red>П</red>рови́дѧ прⷪ҇ро́къ та́йны твоеѧ̀ неизрече́нное хрⷭ҇тѐ, провозгласѝ: положи́лъ є҆сѝ крѣ́пкꙋю кр҃ще́нїѧ бл҃года́ть, вѣ́рою сїѐ прїе́млющымъ всѣ̑мъ, во и҆збавле́нїе грѣхѡ́въ.

<rubric class="inline">Пѣ́снь є҃:</rubric> <red>С</red>ою́зомъ любвѐ свѧзꙋ́еми ꙗ҆́кѡ братолю́бцы, владꙋ́щемꙋ всѣ́ми, мі́ръ ѕѣлѡ̀ возлюби́вшемꙋ, и҆ да́вшемꙋ и҆збавле́нїе сн҃а возлю́бленнаго, дади́мъ сла́вꙋ даю́щемꙋ всѣ̑мъ ми́ръ.

<rubric class="inline">Пѣ́снь ѕ҃:</rubric> <red>Б</red>е́здна послѣ́днѧѧ грѣхѡ́въ ѡ҆бы́де мѧ̀, и҆ и҆счеза́етъ дꙋ́хъ мо́й: но простры́й влⷣко высо́кꙋю твою̀ мы́шцꙋ, ꙗ҆́кѡ петра̀ мѧ̀ ѹ҆пра́вителю сп҃сѝ.

<rubric class="inline">Пѣ́снь з҃:</rubric> <red>Ѻ҆́</red>троцы въ вавѷлѡ́нѣ пе́щнагѡ пла́мене не ѹ҆боѧ́шасѧ, но посредѣ̀ пла́мене вве́ржени, ѡ҆роша́еми поѧ́хꙋ: бл҃гослове́нъ є҆сѝ гдⷭ҇и бж҃е ѻ҆тє́цъ на́шихъ.

<rubric class="inline">Пѣ́снь и҃:</rubric> <red>З</red>а зако́ны ѻ҆те́чєскїѧ бл҃же́ннїи въ вавѷлѡ́нѣ ю҆́ношы предбѣ́дствꙋюще, царю́ющагѡ ѡ҆плева́ша повелѣ́нїе безꙋ́мное, и҆ совокꙋ́плени и҆́мже не свари́шасѧ ѻ҆гне́мъ, держа́вствꙋюшемꙋ досто́йнꙋю воспѣва́хꙋ пѣ́снь: гдⷭ҇а по́йте дѣла̀, и҆ превозноси́те во всѧ̑ вѣ́ки.

<rubric class="inline">Пѣ́снь ѳ҃:</rubric> <red>С</red>тра́нствїѧ влⷣчнѧ, и҆ безсме́ртныѧ трапе́зы, во ѹ҆бо́зѣмъ верте́пѣ высо́кими ѹ҆мы̀ вѣ́рнїи прїиди́те наслади́мсѧ, воплоти́вшеесѧ сло́во неизрече́ннѡ ѹ҆вѣ́дѣвше, є҆го́же велича́емъ.



<rubric>Въ к҃г-й де́нь, на повече́рїи трипѣ́снецъ, гла́съ ѕ҃.</rubric>

<rubric class="inline">Пѣ́снь є҃:</rubric> <red>К</red>ъ тебѣ̀ ѹ҆́треннюю, бл҃гоꙋтро́бїѧ ра́ди себѐ и҆стощи́вшемꙋ непрело́жнѡ, и҆ зра́къ раба̀ ѿ дв҃ы носи́вшемꙋ сло́ве бж҃їй, ми́ръ пода́ждь мѝ па́дшемꙋ чл҃вѣколю́бче.

<rubric class="inline">Пѣ́снь и҃:</rubric> <red>С</red>то́лпъ ѕло́бы противобо́жныѧ, ѻ҆́троцы бж҃е́ственнїи ѡ҆бличи́ша: на хрⷭ҇та́ же шата́ѧсѧ и҆́рѡдъ свирѣ́пѣетъ, совѣ́тꙋетъ тщє́тнаѧ, ѹ҆би́ти поꙋча́етсѧ живота̀ держа́щаго дла́нїю: є҆го́же всѧ̀ тва́рь бл҃гослови́тъ, сла́вѧщи во вѣ́ки.

<rubric class="inline">Пѣ́снь ѳ҃:</rubric> <red>Ч</red>Стнѣ́йшꙋю херꙋві̑мъ, и҆ сла́внѣйшꙋю без̾ сравне́нїѧ серафі̑мъ, без̾ и҆стлѣ́нїѧ бг҃а сло́ва ро́ждшꙋю, сꙋ́щꙋю бцⷣꙋ тѧ̀ велича́емъ.



<rubric>Въ к҃д-й де́нь, на повече́рїи канѡ́нъ, гла́съ ѕ҃.</rubric>

<rubric class="inline">Пѣ́снь а҃:</rubric> <red>В</red>олно́ю морско́ю скры́вшаго дре́вле, гони́телѧ мꙋчи́телѧ, въ ꙗ҆́слехъ сокрыва́емаго ѹ҆би́ти и҆́щетъ и҆́рѡдъ. Но мы̀ волхвы̀ пои́мъ: гдⷭ҇еви воспои́мъ, сла́внѡ бо просла́висѧ.

<rubric class="inline">Пѣ́снь г҃:</rubric> <red>Т</red>ебѐ на вода́хъ повѣ́сившаго всю̀ зе́млю неѡдержи́мѡ, тва́рь ви́дѣвши верте́пѣ ражда́ющасѧ, ѹ҆жа́снѡ содрага́шесѧ, нѣ́сть ст҃ъ па́че тебѐ гдⷭ҇и, зовꙋ́щи.

<rubric class="inline">Пѣ́снь д҃:</rubric> <red>Ѿ</red> дв҃ы прише́ствїе твоѐ прови́дѧ а҆ввакꙋ́мъ, ѹ҆жа́ссѧ вопїѧ́ше: ты̀ ѿ ю҆́га воплоща́ѧсѧ, прише́лъ є҆сѝ и҆зба́вителю, а҆да́ма ѿринове́ннаго воззва́ти.

<rubric class="inline">Пѣ́снь є҃:</rubric> <red>Б</red>г҃оѧвле́нїѧ твоегѡ̀ хрⷭ҇тѐ, є҆́же къ на́мъ ми́лостивнѡ бы́вшагѡ, и҆са́їа свѣ́тъ ви́дѣвъ невече́рнїй, ѿ но́щи ѹ҆́треневавъ взыва́ше: сѐ дв҃а во чре́вѣ прїи́метъ, и҆ породи́тъ воплоща́емое сло́во, и҆ всѝ земноро́днїи возра́дꙋютсѧ.

<rubric class="inline">Пѣ́снь ѕ҃:</rubric> <red>Ꙗ҆́</red>тъ бы́сть, но не ѹ҆держа́нъ въ пе́рсехъ ки́товыхъ і҆ѡ́на: тво́й бо ѡ҆́бразъ носѧ̀, ро́ждшагѡсѧ и҆ пло́тїю ꙗ҆́вльшагѡсѧ, ꙗ҆́кѡ ѿ черто́га ѿ ѕвѣ́рѧ и҆зы́де. Рожде́нный бо ны́нѣ пло́тїю, во гро́бъ и҆ сме́рть хотѣ́лъ є҆сѝ вни́ти, и҆ па́ки воскре́снꙋти тридне́венъ.

<rubric class="inline">Пѣ́снь з҃:</rubric> <red>Н</red>еизрече́нное чꙋ́до, въ пещѝ и҆зба́вивый прпⷣбныѧ ѻ҆́троки и҆з̾ пла́мене, въ ꙗ҆́слехъ ѹ҆бо́гихъ младе́нецъ возлежа̀, во сп҃се́нїе на́съ пою́щихъ: и҆зба́вителю бж҃е бл҃гослове́нъ є҆сѝ.

<rubric class="inline">Пѣ́снь и҃:</rubric> <red>Ѹ҆</red>жасни́сѧ боѧ́йсѧ нб҃о, и҆ да подви́жатсѧ ѡ҆снова̑нїѧ землѝ: се́ бо пелена́ми повива́етсѧ всѧ̑ носѧ́й дла́нїю, и҆ во ꙗ҆́слехъ ма́лѣхъ страннопрїе́млетсѧ. Є҆го́же ѻ҆́троцы бл҃гослови́те, сщ҃е́нницы воспо́йте, лю́дїе превозноси́те во всѧ̑ вѣ́ки.

<rubric class="inline">Пѣ́снь ѳ҃:</rubric> <red>Н</red>е диви́сѧ ны́нѣ, ѽ мт҃и! Ви́дѧщи ꙗ҆́кѡ младе́нца, є҆го́же и҆з̾ чре́ва пре́жде денни́цы родѝ ѻ҆ц҃ъ: возста́вити бо и҆ сопросла́вити человѣ́ческое па́дшее є҆стество̀, прїидо́хъ ꙗ҆́вственнѡ, вѣ́рою и҆ любо́вїю тѧ̀ велича́ющее.
