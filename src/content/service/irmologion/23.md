---
title: "Ѱалмѝ и҆збра́ннїи"
navigation:
  key: service-irmologion-23
  title: "Ѱалмѝ и҆збра́ннїи"
  parent: service-irmologion
  order: 23
type: "service"
---

# Ѱалмѝ и҆збра́ннїи.

<red>В</red>ѣ́домо бꙋ́ди, ꙗ҆́кѡ є҆гда̀ слꙋчи́тсѧ въ недѣ́лю гдⷭ҇скїй пра́здникъ, и҆лѝ бг҃оро́диченъ, и҆лѝ ст҃а́гѡ вели́кагѡ, въ ни́хже пое́тсѧ полѷеле́й: по ѻ҆бы́чною двою̀ каѳі̑смꙋ, не глаго́лемъ, <incipit><red>Б</red>л҃же́ни непоро́чнїи:</incipit> но а҆́бїе полѷеле́й. <red>Х</red>вали́те и҆́мѧ гдⷭ҇не: и҆ <red>И҆</red>сповѣ́дайтесѧ гдⷭ҇еви: Та́кожде и҆ въ недѣ́лю мѧсопꙋ́стїѧ и҆ сыропꙋ́стїѧ, ѡ҆ставлѧ́емъ: <incipit><red>Б</red>л҃же́ни непоро́чнїи:</incipit> и҆ пое́мъ полѷеле́й, припѣва́юще и҆ г҃-й ѱало́мъ: <incipit><red>Н</red>а рѣка́хъ вавѷлѡ́нскихъ:</incipit> Та́же, а҆́ще пра́здникъ, пое́мъ велича́нїе со и҆збра́нными стїхѝ ѱалмѡ́въ. И҆ посе́мъ, а҆́ще нѣ́сть влⷣчнїй пра́здникъ, тропарѝ воскрⷭ҇ны, <incipit><red>Б</red>л҃гослове́нъ є҆сѝ гдⷭ҇и:</incipit> Та́же степе́нна, и҆ про́чее.

<red>В</red>ъ пра́здники гдⷭ҇скїѧ, и҆ во дни̑ наро́читыхъ ст҃ы́хъ, внегда̀ ѹ҆ста́въ ѹ҆казꙋ́етъ полѷеле́й, ѱало́мъ рл҃д: <red>Х</red>вали́те и҆́мѧ гдⷭ҇не, хвали́те рабѝ гдⷭ҇а: ѱало́мъ рл҃є: <red>И҆</red>сповѣ́дайтесѧ гдⷭ҇еви, ꙗ҆́кѡ бл҃гъ. Сі́и и҆збра̑нныѧ ѿ ѱалмѡ́въ стїхѝ пою́тсѧ по полѷеле́и во влⷣчныѧ пра́здники, и҆ во всѧ̑ ст҃ы̑ѧ и҆мꙋ́щыѧ полѷеле́й.



<rubric>На ржⷭ҇тво̀ бцⷣы. Мѣ́сѧца септе́мврїа во и҃ де́нь.</rubric>

<rubric>Начина́етъ пе́рвый ли́къ, поѧ̀:</rubric>

<red>В</red>елича́емъ тѧ̀, прест҃а́ѧ дв҃о, и҆ чти́мъ ст҃ы́хъ твои́хъ роди́телей, и҆ всесла́вное сла́вимъ ржⷭ҇тво̀ твоѐ.

<rubric>Та́же па́ки то́йже наче́ншїй ли́къ пое́тъ:</rubric>

<rubric class="inline">а҃:</rubric> <red>П</red>омѧнѝ гдⷭ҇и дв҃да, и҆ всю̀ кро́тость є҆гѡ̀.

<rubric class="inline">в҃:</rubric> <red>Ꙗ҆́</red>кѡ клѧ́тсѧ гдⷭ҇еви, ѡ҆бѣща́сѧ бг҃ꙋ і҆а́кѡвлю.

<rubric class="inline">а҃:</rubric> <red>С</red>ѐ слы́шахомъ ѧ҆̀ во є҆ѵфра́ѳѣ, ѡ҆брѣто́хомъ ѧ҆̀ въ полѧ́хъ дꙋбра́вы.

<rubric class="inline">в҃:</rubric> <red>П</red>ресла̑внаѧ глаго́лашасѧ ѡ҆ тебѣ̀ гра́де бж҃їй.

<rubric class="inline">а҃:</rubric> <red>Б</red>г҃ъ посредѣ̀ є҆гѡ̀, и҆ не подви́житсѧ.

<rubric class="inline">в҃:</rubric> <red>К</red>лѧ́тсѧ гдⷭ҇ь дв҃дꙋ и҆́стиною, и҆ не ѿве́ржетсѧ є҆ѧ̀:

<rubric class="inline">а҃:</rubric> <red>Ѿ</red> пло́да чре́ва твоегѡ̀ посаждꙋ̀ на прⷭ҇то́лѣ твое́мъ.

<rubric class="inline">в҃:</rubric> <red>Ꙗ҆́</red>кѡ и҆збра̀ гдⷭ҇ь сїѡ́на, и҆зво́ли є҆го̀ въ жили́ще себѣ̀.

<rubric class="inline">а҃:</rubric> <red>Ѡ҆</red>ст҃и́лъ є҆́сть селе́нїе своѐ вы́шнїй.

<rubric class="inline">в҃:</rubric> <red>С</red>т҃ы́нѧ и҆ велелѣ́пота во ст҃и́лѣ є҆гѡ̀.

<rubric class="inline">а҃:</rubric> <red>С</red>т҃ъ хра́мъ тво́й, ди́венъ въ пра́вдѣ.

<rubric class="inline">в҃:</rubric> <red>Д</red>о́мꙋ твоемꙋ̀ подоба́етъ ст҃ы́нѧ гдⷭ҇и въ долготꙋ̀ дні́й.

<rubric class="inline">а҃:</rubric> <red>П</red>омѧнꙋ̀ и҆́мѧ твоѐ во всѧ́комъ ро́дѣ на ро́дѣ.

<rubric class="inline">в҃:</rubric> <red>Б</red>л҃гослове́нъ гдⷭ҇ь во вѣ́къ, и҆ въ вѣ́къ вѣ́ка.

<rubric>Сла́ва, и҆ ны́нѣ:</rubric>

<red>А҆</red>ллилꙋ́їа, а҆ллилꙋ́їа, а҆ллилꙋ́їа, сла́ва тебѣ̀, бж҃е. <rubric class="inline">Три́жды.</rubric>



<rubric>Въ воздви́женїе чⷭ҇тна́гѡ крⷭ҇та̀. Мѣ́сѧца септе́мврїа въ д҃і де́нь.</rubric>

<rubric>Начина́етъ пе́рвый ли́къ, поѧ̀:</rubric>

<red>В</red>елича́емъ тѧ̀, живода́вче, хрⷭ҇тѐ, и҆ чти́мъ крⷭ҇тъ тво́й ст҃ы́й, и҆́мже на́съ сп҃слъ є҆сѝ ѿ рабо́ты вра́жїѧ.

<rubric>Та́же па́ки то́йже ли́къ пое́тъ:</rubric>

<rubric class="inline">а҃:</rubric> <red>С</red>ꙋдѝ гдⷭ҇и ѡ҆би́дѧщыѧ мѧ̀, поборѝ борю́щыѧ мѧ̀.

<rubric class="inline">в҃:</rubric> <red>П</red>рїимѝ ѻ҆рꙋ́жїе и҆ щи́тъ, и҆ воста́ни въ по́мощь мою̀.

<rubric class="inline">а҃:</rubric> <red>З</red>на́менасѧ на на́съ свѣ́тъ лица̀ твоегѡ̀ гдⷭ҇и.

<rubric class="inline">в҃:</rubric> <red>Ꙗ҆́</red>кѡ ѻ҆рꙋ́жїемъ бл҃говоле́нїѧ вѣнча́лъ є҆сѝ на́съ.

<rubric class="inline">а҃:</rubric> <red>Д</red>а́лъ є҆сѝ зна́менїе боѧ́щымсѧ тебѐ, є҆́же ѹ҆бѣжа́ти ѿ лица̀ лꙋ́ка.

<rubric class="inline">в҃:</rubric> <red>П</red>озна́ти на землѝ пꙋ́ть тво́й, во всѣ́хъ ꙗ҆зы́цѣхъ сп҃се́нїе твоѐ.

<rubric class="inline">а҃:</rubric> <red>В</red>и́дѣша всѝ концы̀ землѝ сп҃се́нїе бг҃а на́шегѡ.

<rubric class="inline">в҃:</rubric> <red>П</red>оклони́мсѧ на мѣ́сто, и҆дѣ́же стоѧ́стѣ но́зѣ є҆гѡ̀.

<rubric class="inline">а҃:</rubric> <red>Т</red>огда̀ возра́дꙋютсѧ всѧ̑ древа̀ дꙋбра̑внаѧ.

<rubric class="inline">в҃:</rubric> <red>Б</red>г҃ъ же цр҃ь на́шъ пре́жде вѣ́ка, содѣ́ла сп҃се́нїе посредѣ̀ землѝ.

<rubric class="inline">а҃:</rubric> <red>В</red>озноси́те гдⷭ҇а бг҃а на́шего, и҆ покланѧ́йтесѧ подно́жїю нѡ́гꙋ є҆гѡ̀, ꙗ҆́кѡ ь ст҃о є҆́сть.

<rubric class="inline">в҃:</rubric> <red>Б</red>л҃гослови́ ны бж҃е, бж҃е на́шъ, бл҃гослови́ ны бж҃е.

<rubric class="inline">а҃:</rubric> <red>С</red>п҃сѝ лю́ди твоѧ̑, и҆ бл҃гословѝ достоѧ́нїе твоѐ. И҆ ѹ҆пасѝ ѧ҆̀, и҆ возмѝ ѧ҆̀ до вѣ́ка.

<rubric>Сла́ва, и҆ ны́нѣ:</rubric>

<red>А҆</red>ллилꙋ́їа, а҆ллилꙋ́їа, а҆ллилꙋ́їа, сла́ва тебѣ̀, бж҃е. <rubric class="inline">Три́жды.</rubric>



<rubric>На вхо́дъ бцⷣы. Мѣ́сѧца ное́мврїа въ к҃а де́нь.</rubric>

<rubric>Пе́рвый ли́къ пое́тъ:</rubric>

<red>В</red>елича́емъ тѧ̀, прест҃а́ѧ дв҃о, бг҃оизбра́ннаѧ ѻ҆трокови́це, и҆ чти́мъ є҆́же въ хра́мъ гдⷭ҇нь вхожде́нїе твоѐ.

<rubric>Та́же па́ки то́йже ли́къ:</rubric>

<rubric class="inline">а҃:</rubric> <red>В</red>е́лїй гдⷭ҇ь, и҆ хва́ленъ ѕѣлѡ̀ во гра́дѣ бг҃а на́шегѡ, въ горѣ̀ ст҃ѣ́й є҆гѡ̀.

<rubric class="inline">в҃:</rubric> <red>Б</red>л҃гокоре́ннымъ ра́дованїемъ всеѧ̀ землѝ.

<rubric class="inline">а҃:</rubric> <red>П</red>ресла̑внаѧ глаго́лашасѧ ѡ҆ тебѣ̀ гра́де бж҃їй.

<rubric class="inline">в҃:</rubric> <red>Г</red>ра́дъ цр҃ѧ̀ вели́кагѡ:

<rubric class="inline">а҃:</rubric> <red>Ꙗ҆́</red>коже слы́шахомъ, та́кѡ и҆ ви́дѣхомъ.

<rubric class="inline">в҃:</rubric> <red>В</red>о гра́дѣ гдⷭ҇а си́лъ, во гра́дѣ бг҃а на́шегѡ.

<rubric class="inline">а҃:</rubric> <red>Б</red>г҃ъ ѡ҆снова̀ и҆̀ въ вѣ́къ.

<rubric class="inline">в҃:</rubric> <red>Ѡ҆</red>ст҃и́лъ є҆́сть селе́нїе своѐ вы́шнїй.

<rubric class="inline">а҃:</rubric> <red>С</red>т҃ы́нѧ и҆ великолѣ́пїе во ст҃и́лѣ є҆гѡ̀.

<rubric class="inline">в҃:</rubric> <red>С</red>т҃ъ хра́мъ тво́й, ди́венъ въ пра́вдѣ.

<rubric class="inline">а҃:</rubric> <red>С</red>їѧ̑ врата̀ гдⷭ҇нѧ, пра́веднїи вни́дꙋтъ въ нѧ̀.

<rubric class="inline">в҃:</rubric> <red>П</red>редста̀ цр҃и́ца ѡ҆деснꙋ́ю тебѐ.

<rubric class="inline">а҃:</rubric> <red>В</red>ъ ри́захъ позлаще́нныхъ ѡ҆дѣ́ѧна, преиспещре́на.

<rubric class="inline">в҃:</rubric> <red>Л</red>ицꙋ̀ твоемꙋ̀ помо́лѧтсѧ бога́тїи лю́дстїи.

<rubric class="inline">а҃:</rubric> <red>Д</red>щє́ри царе́й въ че́сти твое́й.

<rubric class="inline">в҃:</rubric> <red>В</red>сѧ̀ сла́ва дще́ре цр҃е́вы внꙋ́трь.

<rubric class="inline">а҃:</rubric> <red>Р</red>ѧ́сны златы́ми ѡ҆дѣ́ѧна, и҆ преиспещре́на.

<rubric class="inline">в҃:</rubric> <red>П</red>риведꙋ́тсѧ цр҃ю̀ дѣ̑вы въ слѣ́дъ є҆ѧ̀.

<rubric class="inline">а҃:</rubric> <red>Б</red>ли̑жнѧѧ є҆ѧ̀ приведꙋ́тсѧ тебѣ̀.

<rubric class="inline">в҃:</rubric> <red>П</red>риведꙋ́тсѧ въ весе́лїи и҆ ра́дованїи, введꙋ́тсѧ въ хра́мъ цр҃е́въ.

<rubric class="inline">а҃:</rubric> <red>С</red>лы́ши дщѝ и҆ ви́ждь, и҆ приклонѝ ѹ҆́хо твоѐ:

<rubric class="inline">в҃:</rubric> <red>И҆</red> забꙋ́ди лю́ди твоѧ̑, и҆ до́мъ ѻ҆тца̀ твоегѡ̀.

<rubric class="inline">а҃:</rubric> <red>И҆</red> возжела́етъ цр҃ь добро́ты твоеѧ̀.

<rubric class="inline">в҃:</rubric> <red>П</red>омѧнꙋ̀ и҆́мѧ твоѐ во всѧ́комъ ро́дѣ и҆ ро́дѣ.

<rubric class="inline">а҃:</rubric> <red>В</red>оспрїѧ́хомъ бж҃е млⷭ҇ть твою̀, посредѣ̀ люде́й твои́хъ.

<rubric class="inline">в҃:</rubric> <red>С</red>егѡ̀ ра́ди лю́дїе и҆сповѣ́дѧтсѧ тебѣ̀ въ вѣ́къ, и҆ въ вѣ́къ вѣ́ка.

<rubric>Сла́ва, и҆ ны́нѣ:</rubric>

<red>А҆</red>ллилꙋ́їа, а҆ллилꙋ́їа, а҆ллилꙋ́їа, сла́ва тебѣ̀, бж҃е. <rubric class="inline">Три́жды.</rubric>



<rubric>На ржⷭ҇тво̀ гдⷭ҇а бг҃а на́шегѡ і҆и҃са хрⷭ҇та̀. Мѣ́сѧца деке́мврїа въ к҃є де́нь.</rubric>

<rubric>Пе́рвый ли́къ пое́тъ:</rubric>

<red>В</red>елича́емъ тѧ̀, живода́вче хрⷭ҇тѐ, на́съ ра́ди ны́нѣ пло́тїю ро́ждшагосѧ ѿ безневѣ́стныѧ и҆ пречⷭ҇тыѧ дв҃ы мр҃і́и.

<rubric>Та́же па́ки то́йже ли́къ:</rubric>

<rubric class="inline">а҃:</rubric> <red>В</red>оскли́кните гдⷭ҇еви всѧ̀ землѧ̀.

<rubric class="inline">в҃:</rubric> <red>П</red>о́йте же и҆́мени є҆гѡ̀.

<rubric class="inline">а҃:</rubric> <red>Д</red>ади́те сла́вꙋ хвалѣ̀ є҆гѡ̀.

<rubric class="inline">в҃:</rubric> <red>П</red>овѣ́дите всѧ̑ чꙋдеса̀ є҆гѡ̀.

<rubric class="inline">а҃:</rubric> <red>Р</red>цы́те бг҃ꙋ: ко́ль стра̑шна дѣла̀ твоѧ̑.

<rubric class="inline">в҃:</rubric> <red>Д</red>а возвеселѧ́тсѧ нб҃са̀, и҆ возра́дꙋетсѧ землѧ̀. (а҃) Воспо́йте гдⷭ҇еви, по́йте и҆́мени є҆гѡ̀. (в҃) И҆сповѣ́данїе и҆ великолѣ́пїе дѣ́ло є҆гѡ̀. (а҃) И҆збавле́нїе посла̀ лю́демъ свои̑мъ. (в҃) Ст҃о и҆ стра́шно и҆́мѧ є҆гѡ̀.

<rubric class="inline">а҃:</rubric> <red>Ѿ</red> сїѡ́на бл҃голѣ́пїе красоты̀ є҆гѡ̀.

<rubric class="inline">в҃:</rubric> <red>Б</red>г҃ъ же на́шъ на нб҃сѝ и҆ на землѝ, всѧ̑ є҆ли́ка восхотѣ̀, сотворѝ.

<rubric class="inline">а҃:</rubric> <red>М</red>лⷭ҇ти твоѧ̑ гдⷭ҇и во вѣ́къ воспою̀.

<rubric class="inline">в҃:</rubric> <red>Т</red>о́й воззове́тъ мѧ̀: ѻ҆ц҃ъ мо́й є҆сѝ ты̀.

<rubric class="inline">а҃:</rubric> <red>И҆</red> а҆́зъ пе́рвенца положꙋ̀ є҆го̀,

<rubric class="inline">в҃:</rubric> <red>В</red>ысока̀ па́че царе́й земны́хъ.

<rubric class="inline">а҃:</rubric> <red>И҆</red> покло́нѧтсѧ є҆мꙋ̀ всѝ ца́рїе зе́мстїи.

<rubric class="inline">в҃:</rubric> <red>К</red>то̀ бг҃ъ ве́лїй, ꙗ҆́кѡ бг҃ъ на́шъ, ты̀ є҆сѝ бг҃ъ творѧ́й чꙋдеса̀.

<rubric class="inline">а҃:</rubric> <red>М</red>ы́шцею си́лы твоеѧ̀ разгна́лъ є҆сѝ врагѝ твоѧ̑.

<rubric class="inline">в҃:</rubric> <red>И҆</red>з̾ чре́ва пре́жде денни́цы роди́хъ тѧ̀.

<rubric class="inline">а҃:</rubric> <red>К</red>лѧ́тсѧ гдⷭ҇ь, и҆ не раска́етсѧ.

<rubric class="inline">в҃:</rubric> <red>Т</red>ы̀ і҆ере́й во вѣ́къ по чи́нꙋ мелхїседе́ковꙋ.

<rubric class="inline">а҃:</rubric> <red>Г</red>дⷭ҇ь речѐ ко мнѣ̀: сн҃ъ мо́й є҆сѝ ты̀.

<rubric class="inline">в҃:</rubric> <red>А҆́</red>зъ дне́сь роди́хъ тѧ̀.

<rubric class="inline">а҃:</rubric> <red>П</red>росѝ ѿ менѐ, и҆ да́мъ тѝ ꙗ҆зы́ки достоѧ́нїе твоѐ.

<rubric class="inline">в҃:</rubric> <red>И҆</red> ѡ҆держа́нїе твоѐ концы̀ землѝ.

<rubric class="inline">а҃:</rubric> <red>В</red>ъ глави́знѣ кни́жнѣй писа́сѧ ѡ҆ мнѣ̀.

<rubric class="inline">в҃:</rubric> <red>П</red>ресто́лъ тво́й бж҃е въ вѣ́къ вѣ́ка.

<rubric class="inline">а҃:</rubric> <red>Ж</red>е́злъ пра́вости, же́злъ црⷭ҇твїѧ твоегѡ̀.

<rubric class="inline">в҃:</rubric> <red>С</red>егѡ̀ ра́ди пома́за тѧ̀ бж҃е, бг҃ъ тво́й є҆ле́емъ ра́дости.

<rubric class="inline">а҃:</rubric> <red>Ꙗ҆́</red>кѡ ты̀ наслѣ́диши во всѣ́хъ ꙗ҆зы́цѣхъ.

<rubric class="inline">в҃:</rubric> <red>Б</red>л҃гослове́нъ гдⷭ҇ь во вѣ́къ, бꙋ́ди, бꙋ́ди.

<rubric>Сла́ва, и҆ ны́нѣ:</rubric>

<red>А҆</red>ллилꙋ́їа, а҆ллилꙋ́їа, а҆ллилꙋ́їа, сла́ва тебѣ̀, бж҃е. <rubric class="inline">Три́жды.</rubric>



<rubric>На креще́нїе гдⷭ҇а бг҃а на́шегѡ і҆и҃са хрⷭ҇та̀. Мѣ́сѧца і҆аннꙋа́рїа въ ѕ҃ де́нь.</rubric>

<rubric>Пе́рвый ли́къ пое́тъ:</rubric>

<red>В</red>елича́емъ тѧ̀, живода́вче хрⷭ҇тѐ, на́съ ра́ди ны́нѣ пло́тїю крⷭ҇ти́вшагосѧ ѿ і҆ѡа́нна въ вода́хъ і҆ѻрда́нскихъ.

<rubric>Та́же па́ки то́йже ли́къ:</rubric>

<rubric class="inline">а҃:</rubric> <red>Б</red>ж҃е, ѹ҆ще́дри ны̀, и҆ бл҃гослови́ ны.

<rubric class="inline">в҃:</rubric> <red>П</red>росвѣтѝ лицѐ твоѐ на ны̀ и҆ поми́лꙋй ны̀.

<rubric class="inline">а҃:</rubric> <red>П</red>ристꙋпи́те къ немꙋ̀, и҆ просвѣти́тесѧ.

<rubric class="inline">в҃:</rubric> <red>И҆</red> ли́ца ва̑ша не постыдѧ́тсѧ.

<rubric class="inline">а҃:</rubric> <red>Р</red>ѣ̑чнаѧ ѹ҆стремлє́нїѧ веселѧ́тъ гра́дъ бж҃їй.

<rubric class="inline">в҃:</rubric> <red>Г</red>ла́съ гдⷭ҇нь на вода́хъ:

<rubric class="inline">а҃:</rubric> <red>Г</red>дⷭ҇ь на вода́хъ мно́гихъ.

<rubric class="inline">в҃:</rubric> <red>В</red>зѧ́ша рѣ́ки гдⷭ҇и, взѧ́ша рѣ́ки гла́сы своѧ̑.

<rubric class="inline">а҃:</rubric> <red>Ѿ</red> гла́сѡвъ во́дъ мно́гихъ.

<rubric class="inline">в҃:</rubric> <red>С</red>егѡ̀ ра́ди помѧнꙋ́хъ тѧ̀ ѿ землѝ і҆ѻрда́нски и҆ є҆рмѡнїи́мски.

<rubric class="inline">а҃:</rubric> <red>Ꙗ҆́</red>кѡ ѹ҆ тебѐ и҆сто́чникъ живота̀, во свѣ́тѣ твое́мъ ѹ҆́зримъ свѣ́тъ.

<rubric class="inline">в҃:</rubric> <red>М</red>о́ре ви́дѣ и҆ побѣжѐ, і҆ѻрда́нъ возврати́сѧ вспѧ́ть.

<rubric class="inline">а҃:</rubric> <red>Т</red>ы̀ ѹ҆тверди́лъ є҆сѝ си́лою твое́ю мо́ре.

<rubric class="inline">в҃:</rubric> <red>Т</red>ы̀ сте́рлъ є҆сѝ главы̑ ѕмїє́въ въ водѣ̀.

<rubric class="inline">а҃:</rubric> <red>Т</red>ы̀ расто́рглъ є҆сѝ и҆сто́чники и҆ пото́ки.

<rubric class="inline">в҃:</rubric> <red>В</red>и́дѣша тѧ̀ во́ды бж҃е, ви́дѣша тѧ̀ во́ды, и҆ ѹ҆боѧ́шасѧ.

<rubric class="inline">а҃:</rubric> <red>В</red>ъ мо́ри пꙋтїѐ твоѝ, и҆ стєзѝ твоѧ̑ въ вода́хъ мно́гихъ.

<rubric class="inline">в҃:</rubric> <red>Ꙗ҆́</red>кѡ возвели́чишасѧ дѣла̀ твоѧ̑ гдⷭ҇и, всѧ̑ премꙋ́дростїю сотвори́лъ є҆сѝ.

<rubric>Сла́ва, и҆ ны́нѣ:</rubric>

<red>А҆</red>ллилꙋ́їа, а҆ллилꙋ́їа, а҆ллилꙋ́їа, сла́ва тебѣ̀, бж҃е. <rubric class="inline">Три́жды.</rubric>



<rubric>На срѣ́тенїе гдⷭ҇а на́шегѡ і҆и҃са хрⷭ҇та̀. Мѣ́сѧца феврꙋа́рїа во в҃ де́нь.</rubric>

<rubric>Пе́рвый ли́къ пое́тъ:</rubric>

<red>В</red>елича́емъ тѧ̀, живода́вче хрⷭ҇тѐ, и҆ чти́мъ пречⷭ҇тꙋю мт҃рь твою̀, є҆́юже по зако́нꙋ ны́нѣ прине́слсѧ є҆сѝ въ хра́мъ гдⷭ҇нь.

<rubric>Па́ки то́йже ли́къ:</rubric>

<rubric class="inline">а҃:</rubric> <red>Ѿ</red>ры́гнꙋ се́рдце моѐ сло́во бл҃го.

<rubric class="inline">в҃:</rubric> <red>Г</red>лаго́лю а҆́зъ дѣла̀ моѧ̑ цр҃е́ви.

<rubric class="inline">а҃:</rubric> <red>Ѧ҆</red>зы́къ мо́й тро́сть кни́жника скоропи́сца.

<rubric class="inline">в҃:</rubric> <red>К</red>расе́нъ добро́тою па́че сынѡ́въ человѣ́ческихъ.

<rubric class="inline">а҃:</rubric> <red>П</red>репоѧ́ши ме́чь тво́й по бедрѣ̀ твое́й си́льне.

<rubric class="inline">в҃:</rubric> <red>И҆</red> налѧцы̀, и҆ ѹ҆спѣва́й, и҆ црⷭ҇твꙋй.

<rubric class="inline">а҃:</rubric> <red>И҆́</red>стины ра́ди, и҆ кро́тости, и҆ пра́вды.

<rubric class="inline">в҃:</rubric> <red>В</red>озлюби́лъ є҆сѝ пра́вдꙋ, и҆ возненави́дѣлъ є҆сѝ беззако́нїе.

<rubric class="inline">а҃:</rubric> <red>С</red>лы́ши дщѝ и҆ ви́ждь, и҆ приклонѝ ѹ҆́хо твоѐ.

<rubric class="inline">в҃:</rubric> <red>И҆</red> забꙋ́ди лю́ди твоѧ̑, и҆ до́мъ ѻ҆ц҃а̀ твоегѡ̀.

<rubric class="inline">а҃:</rubric> <red>И҆</red> возжела́етъ цр҃ь добро́ты твоеѧ̀.

<rubric class="inline">в҃:</rubric> <red>Ꙗ҆́</red>кѡ то́й є҆́сть гдⷭ҇ь тво́й, и҆ поклони́шисѧ є҆мꙋ̀.

<rubric class="inline">а҃:</rubric> <red>Л</red>ицꙋ̀ твоемꙋ̀ помо́лѧтсѧ бога́тїи лю́дстїи.

<rubric class="inline">в҃:</rubric> <red>Г</red>дⷭ҇ь во хра́мѣ ст҃ѣ́мъ свое́мъ, гдⷭ҇ь на нб҃сѝ прⷭ҇то́лъ є҆гѡ̀.

<rubric class="inline">а҃:</rubric> <red>В</red>и̑дѣна бы́ша шє́ствїѧ твоѧ̑ бж҃е.

<rubric class="inline">в҃:</rubric> <red>Ш</red>є́ствїѧ бг҃а моегѡ̀ цр҃ѧ̀, и҆́же во ст҃ѣ́мъ.

<rubric class="inline">а҃:</rubric> <red>С</red>т҃ъ хра́мъ тво́й, ди́венъ въ пра́вдѣ.

<rubric class="inline">в҃:</rubric> <red>Д</red>о́мꙋ твоемꙋ̀ подоба́етъ ст҃ы́нѧ гдⷭ҇и, въ долготꙋ̀ дні́й.

<rubric class="inline">а҃:</rubric> <red>П</red>омѧнꙋ̀ и҆́мѧ твоѐ во всѧ́комъ ро́дѣ и҆ ро́дѣ:

<rubric class="inline">в҃:</rubric> <red>Ꙗ҆́</red>кѡ бл҃го пред̾ прпⷣбными твои́ми.

<rubric>Сла́ва, и҆ ны́нѣ:</rubric>

<red>А҆</red>ллилꙋ́їа, а҆ллилꙋ́їа, а҆ллилꙋ́їа, сла́ва тебѣ̀, бж҃е. <rubric class="inline">Три́жды.</rubric>



<rubric>На бл҃говѣ́щенїе прест҃ы́ѧ бцⷣы. Мѣ́сѧца ма́рта въ к҃є де́нь.</rubric>

<rubric>Пе́рвый ли́къ пое́тъ:</rubric>

<red>А҆</red>рха́гг҃льскїй гла́съ вопїе́мъ тѝ, чⷭ҇таѧ: ра́дꙋйсѧ бл҃года́тнаѧ, гдⷭ҇ь съ тобо́ю.

<rubric>Па́ки то́йже ли́къ:</rubric>

<rubric class="inline">а҃:</rubric> <red>Б</red>ж҃е, сꙋ́дъ тво́й цр҃е́ви да́ждь.

<rubric class="inline">в҃:</rubric> <red>И҆</red> пра́вдꙋ твою̀ сн҃ꙋ цр҃е́вꙋ:

<rubric class="inline">а҃:</rubric> <red>С</red>ꙋди́ти лю́демъ твои̑мъ въ пра́вдѣ.

<rubric class="inline">в҃:</rubric> <red>И҆</red> ни́щымъ твои̑мъ въ сꙋдѣ̀.

<rubric class="inline">а҃:</rubric> <red>С</red>ꙋ́дитъ ни́щымъ людски̑мъ, и҆ сп҃се́тъ сы́ны ѹ҆бо́гихъ.

<rubric class="inline">в҃:</rubric> <red>Б</red>л҃говѣсти́те де́нь ѿ днѐ сп҃се́нїе бг҃а на́шегѡ.

<rubric class="inline">а҃:</rubric> <red>Г</red>дⷭ҇ь да́стъ глаго́лъ бл҃говѣствꙋ́ющымъ си́лою мно́гою.

<rubric class="inline">в҃:</rubric> <red>К</red>лѧ́тсѧ гдⷭ҇ь дв҃дꙋ и҆́стиною, и҆ не ѿве́ржетсѧ є҆ѧ̀:

<rubric class="inline">а҃:</rubric> <red>Ѿ</red> плода̀ чре́ва твоегѡ̀ посаждꙋ̀ на прⷭ҇то́лѣ твое́мъ.

<rubric class="inline">в҃:</rubric> <red>С</red>ни́детъ ꙗ҆́кѡ до́ждь на рꙋно̀:

<rubric class="inline">а҃:</rubric> <red>И҆</red> ꙗ҆́кѡ ка́плѧ ка́плющаѧ на зе́млю,

<rubric class="inline">в҃:</rubric> <red>И҆</red> приклонѝ нб҃са̀, и҆ сни́де, и҆ мра́къ под̾ нога́ма є҆гѡ̀.

<rubric class="inline">а҃:</rubric> <red>Ꙗ҆́</red>кѡ и҆збра̀ гдⷭ҇ь сїѡ́на, и҆зво́ли є҆го̀ въ жили́ще себѣ̀.

<rubric class="inline">в҃:</rubric> <red>Ѡ҆</red>ст҃и́лъ є҆́сть селе́нїе своѐ вы́шнїй.

<rubric class="inline">а҃:</rubric> <red>Б</red>г҃ъ посредѣ̀ є҆гѡ̀, и҆ не подви́житсѧ.

<rubric class="inline">в҃:</rubric> <red>П</red>ощади́тъ ни́ща и҆ ѹ҆бо́га, и҆ дꙋ́шы ѹ҆бо́гихъ сп҃се́тъ.

<rubric class="inline">а҃:</rubric> <red>В</red>сѝ ꙗ҆зы́цы порабо́таютъ є҆мꙋ̀.

<rubric class="inline">в҃:</rubric> <red>В</red>е́сь де́нь бл҃гословѧ́тъ є҆го̀.

<rubric class="inline">а҃:</rubric> <red>Б</red>ꙋ́детъ ѹ҆тверже́нїе на землѝ на версѣ́хъ го́ръ.

<rubric class="inline">в҃:</rubric> <red>Б</red>ꙋ́детъ и҆́мѧ є҆гѡ̀ бл҃гослове́но во вѣ́ки.

<rubric class="inline">а҃:</rubric> <red>И҆</red> бл҃гословѧ́тсѧ въ не́мъ всѧ̑ кѡлѣ́на земна̑ѧ.

<rubric class="inline">в҃:</rubric> <red>Б</red>л҃гослове́нъ гдⷭ҇ь бг҃ъ і҆и҃левъ, творѧ́й чꙋдеса̀ є҆ди́нъ.

<rubric class="inline">а҃:</rubric> <red>И҆</red> бл҃гослове́но и҆́мѧ сла́вы є҆гѡ̀ въ вѣ́къ, и҆ въ вѣ́къ вѣ́ка.

<rubric class="inline">в҃:</rubric> <red>И҆</red> и҆спо́лнитсѧ сла́вы є҆гѡ̀ всѧ̀ землѧ̀, бꙋ́ди, бꙋ́ди.

<rubric>Сла́ва, и҆ ны́нѣ:</rubric>

<red>А҆</red>ллилꙋ́їа, а҆ллилꙋ́їа, а҆ллилꙋ́їа, сла́ва тебѣ̀, бж҃е. <rubric class="inline">Три́жды.</rubric>



<rubric>Въ недѣ́лю цвѣтнꙋ́ю.</rubric>

<rubric>Пе́рвый ли́къ пое́тъ:</rubric>

<red>В</red>елича́емъ тѧ̀, живода́вче хрⷭ҇тѐ, ѡ҆са́нна въ вы́шнихъ, и҆ мы̀ тебѣ̀ вопїе́мъ: бл҃гослове́нъ грѧды́й во и҆́мѧ гдⷭ҇не.

<rubric>Па́ки то́йже ли́къ:</rubric>

<rubric class="inline">а҃:</rubric> <red>Г</red>дⷭ҇и гдⷭ҇ь на́шъ, ꙗ҆́кѡ чꙋ́дно и҆́мѧ твоѐ по все́й землѝ.

<rubric class="inline">в҃:</rubric> <red>Ꙗ҆́</red>кѡ взѧ́тсѧ великолѣ́пїе твоѐ превы́ше нб҃съ.

<rubric class="inline">а҃:</rubric> <red>И҆</red>з̾ ѹ҆́стъ младе́нєцъ и҆ ссꙋ́щихъ соверши́лъ є҆сѝ хвалꙋ̀.

<rubric class="inline">в҃:</rubric> <red>В</red>рагѡ́въ твои́хъ ра́ди разрꙋши́ши врага̀ и҆ ме́стника.

<rubric class="inline">а҃:</rubric> <red>З</red>апрети́лъ є҆сѝ ꙗ҆зы́кѡмъ, и҆ поги́бе нечести́вый.

<rubric class="inline">в҃:</rubric> <red>К</red>а́мень, є҆го́же небрего́ша зи́ждꙋщїи, се́й бы́сть во главꙋ̀ ѹ҆́гла.

<rubric class="inline">а҃:</rubric> <red>Ѿ</red> гдⷭ҇а бы́сть се́й, и҆ є҆́сть ди́венъ во ѻ҆чесѣ́хъ на́шихъ.

<rubric class="inline">в҃:</rubric> <red>Г</red>дⷭ҇ь въ сїѡ́нѣ вели́къ, и҆ высо́къ є҆́сть над̾ всѣ́ми людьмѝ.

<rubric class="inline">а҃:</rubric> <red>Т</red>а́мѡ сокрꙋшѝ крѣ́пѡсти лꙋкѡ́въ.

<rubric class="inline">в҃:</rubric> <red>С</red>лы́ша, и҆ возвесели́сѧ сїѡ́нъ, и҆ возра́довашасѧ дщє́ри і҆ꙋдє́йскїѧ.

<rubric class="inline">а҃:</rubric> <red>В</red>озвѣсти́те въ сїѡ́нѣ и҆́мѧ гдⷭ҇не: и҆ хвалꙋ̀ є҆гѡ̀ во і҆ерⷭ҇ли́мѣ.

<rubric class="inline">в҃:</rubric> <red>Ꙗ҆́</red>кѡ бг҃ъ сп҃се́тъ сїѡ́на, и҆ сози́ждꙋтсѧ гра́ди і҆ꙋде́йстїи.

<rubric class="inline">а҃:</rubric> <red>Т</red>ебѣ̀ подоба́етъ пѣ́снь бж҃е въ сїѡ́нѣ, и҆ тебѣ̀ возда́стсѧ мл҃тва во і҆ерⷭ҇ли́мѣ.

<rubric class="inline">в҃:</rubric> <incipit><red>Б</red>л҃гослове́нъ грѧды́й во и҆́мѧ гдⷭ҇не:</incipit> бг҃ъ гдⷭ҇ь, и҆ ꙗ҆ви́сѧ на́мъ.

<rubric class="inline">а҃:</rubric> <red>С</red>оста́вите пра́здникъ во ѹ҆чаща́ющихъ до рѡ́гъ ѻ҆лтаре́выхъ:

<rubric class="inline">в҃:</rubric> <red>В</red>о дво́рѣхъ до́мꙋ гдⷭ҇нѧ, посредѣ̀ тебѐ і҆ерⷭ҇ли́ме.

<rubric class="inline">а҃:</rubric> <red>В</red>оцр҃и́тсѧ гдⷭ҇ь во вѣ́къ, бг҃ъ тво́й сїѡ́не въ ро́дъ и҆ ро́дъ.

<rubric class="inline">в҃:</rubric> <red>Х</red>вала̀ є҆гѡ̀ пребыва́етъ въ вѣ́къ, и҆ въ вѣ́къ вѣ́ка.

<rubric>Сла́ва, и҆ ны́нѣ:</rubric>

<red>А҆</red>ллилꙋ́їа, а҆ллилꙋ́їа, а҆ллилꙋ́їа, сла́ва тебѣ̀, бж҃е. <rubric class="inline">Три́жды.</rubric>



<rubric>Въ но́вꙋю недѣ́лю, ꙗ҆́же є҆́сть ѳѡмина̀.</rubric>

<rubric>Пе́рвый ли́къ пое́тъ:</rubric>

<red>В</red>елича́емъ тѧ̀ живода́вче хрⷭ҇тѐ, на́съ ра́ди во а҆́дъ сше́дшаго, и҆ съ собо́ю всѧ̑ воскр҃си́вшаго.

<rubric>Па́ки то́йже ли́къ пое́тъ:</rubric>

<rubric class="inline">а҃:</rubric> <red>Г</red>дⷭ҇ь воцр҃и́сѧ, въ лѣ́потꙋ ѡ҆блече́сѧ:

<rubric class="inline">в҃:</rubric> <red>Ѡ҆</red>блече́сѧ гдⷭ҇ь въ си́лꙋ, и҆ препоѧ́сасѧ.

<rubric class="inline">а҃:</rubric> <red>И҆́</red>бо ѹ҆твердѝ вселе́ннꙋю, ꙗ҆́же не подви́житсѧ.

<rubric class="inline">в҃:</rubric> <red>К</red>то̀ возглаго́летъ си̑лы гдⷭ҇ни, слы́шаны сотвори́тъ всѧ̑ хвалы̑ є҆гѡ̀;

<rubric class="inline">а҃:</rubric> <red>Д</red>а и҆сповѣ́дѧтсѧ гдⷭ҇еви млⷭ҇ти є҆гѡ̀, и҆ чꙋдеса̀ є҆гѡ̀ сыновѡ́мъ человѣ́чєскимъ.

<rubric class="inline">в҃:</rubric> <red>И҆</red> и҆зве́лъ є҆сѝ ны̀ ѿ тьмы̀, и҆ сѣ́ни сме́ртныѧ.

<rubric class="inline">а҃:</rubric> <red>Ꙗ҆́</red>кѡ сокрꙋшѝ врата̀ мѣ̑днаѧ, и҆ верєѝ желѣ̑зныѧ сломѝ.

<rubric class="inline">в҃:</rubric> <red>И҆</red> и҆зба́ви ѧ҆̀ ѿ растлѣ́нїй и҆́хъ, и҆ ѹ҆́зы и҆́хъ растерза̀.

<rubric class="inline">а҃:</rubric> <red>Ꙗ҆́</red>кѡ ѹ҆слы́ша ѹ҆бѡ́гїѧ гдⷭ҇ь,

<rubric class="inline">в҃:</rubric> <red>И҆</red> ѡ҆кова̑нныѧ своѧ̑ не ѹ҆ничижѝ.

<rubric class="inline">а҃:</rubric> <red>В</red>оста̀ ꙗ҆́кѡ спѧ̀ гдⷭ҇ь, и҆ поразѝ врагѝ своѧ̑.

<rubric class="inline">в҃:</rubric> <red>Ꙗ҆́</red>кѡ ѻ҆́чи гдⷭ҇ни на ѹ҆пова́ющыѧ на млⷭ҇ть є҆гѡ̀:

<rubric class="inline">а҃:</rubric> <red>Ѹ҆</red>слы́шати воздыха́нїе ѡ҆кова́нныхъ.

<rubric class="inline">в҃:</rubric> <red>Р</red>азрѣши́ти сы́ны ѹ҆мерщвле́нныхъ.

<rubric class="inline">а҃:</rubric> <red>Д</red>а воскрⷭ҇нетъ бг҃ъ, и҆ расточа́тсѧ вразѝ є҆гѡ̀, и҆ да бѣжа́тъ ѿ лица̀ є҆гѡ̀.

<rubric class="inline">в҃:</rubric> <red>С</red>е́й де́нь, є҆го́же сотворѝ гдⷭ҇ь, возра́дꙋемсѧ и҆ возвесели́мсѧ во́нь.

<rubric class="inline">а҃:</rubric> <red>В</red>оскрⷭ҇нѝ гдⷭ҇и бж҃е мо́й, да вознесе́тсѧ рꙋка̀ твоѧ̀, не забꙋ́ди ѹ҆бо́гихъ твои́хъ до конца̀.

<rubric class="inline">в҃:</rubric> <red>Г</red>дⷭ҇и бж҃е мо́й, въ вѣ́къ и҆сповѣ́мсѧ тебѣ̀.

<rubric>Сла́ва, и҆ ны́нѣ:</rubric>

<red>А҆</red>ллилꙋ́їа, а҆ллилꙋ́їа, а҆ллилꙋ́їа, сла́ва тебѣ̀, бж҃е. <rubric class="inline">Три́жды.</rubric>



<rubric>На вознесе́нїе гдⷭ҇а на́шегѡ і҆и҃са хрⷭ҇та̀.</rubric>

<rubric>Пе́рвый ли́къ пое́тъ:</rubric>

<red>В</red>елича́емъ тѧ̀, живода́вче хрⷭ҇тѐ, и҆ почита́емъ є҆́же на нб҃са̀ съ пречⷭ҇тою твое́ю пло́тїю, бж҃е́ственное вознесе́нїе.

<rubric>Па́ки то́йже ли́къ пое́тъ:</rubric>

<rubric class="inline">а҃:</rubric> <red>В</red>сѝ ꙗ҆зы́цы восплещи́те рꙋка́ми, воскли́кните бг҃ꙋ во гла́сѣ ра́дованїѧ.

<rubric class="inline">в҃:</rubric> <red>Ꙗ҆́</red>кѡ гдⷭ҇ь вы́шнїй стра́шенъ, цр҃ь ве́лїй по все́й землѝ.

<rubric class="inline">а҃:</rubric> <red>П</red>окорѝ лю́ди на́мъ, и҆ ꙗ҆зы́ки под̾ но́ги на́шѧ.

<rubric class="inline">в҃:</rubric> <red>В</red>зы́де бг҃ъ въ воскликнове́нїи, гдⷭ҇ь во гла́сѣ трꙋ́бнѣ.

<rubric class="inline">а҃:</rubric> <red>И҆</red> взы́де на херꙋві́мы, и҆ летѣ̀:

<rubric class="inline">в҃:</rubric> <red>И҆</red> возлетѣ̀ на крилꙋ̀ вѣ́трєню.

<rubric class="inline">а҃:</rubric> <red>В</red>озми́те врата̀ кнѧ́зи ва́шѧ, и҆ возми́тесѧ врата̀ вѣ̑чнаѧ, и҆ вни́детъ цр҃ь сла́вы.

<rubric class="inline">в҃:</rubric> <red>Г</red>дⷭ҇ь на нб҃сѝ ѹ҆гото́ва прⷭ҇то́лъ сво́й, и҆ црⷭ҇тво є҆гѡ̀ всѣ́ми ѡ҆блада́етъ.

<rubric class="inline">а҃:</rubric> <red>Р</red>ечѐ гдⷭ҇ь гдⷭ҇еви моемꙋ̀: сѣдѝ ѡ҆деснꙋ́ю менѐ, до́ндеже положꙋ̀ врагѝ твоѧ̑ подно́жїе но́гъ твои́хъ.

<rubric class="inline">в҃:</rubric> <red>П</red>оклони́тесѧ є҆мꙋ̀ всѝ а҆́гг҃ли є҆гѡ̀.

<rubric class="inline">а҃:</rubric> <red>Б</red>г҃ъ сѣди́тъ на прⷭ҇то́лѣ ст҃ѣ́мъ свое́мъ.

<rubric class="inline">в҃:</rubric> <red>И҆</red> то́й сꙋ́дитъ вселе́ннѣй въ пра́вдꙋ.

<rubric class="inline">а҃:</rubric> <red>П</red>рⷭ҇то́лъ тво́й бж҃е въ вѣ́къ вѣ́ка.

<rubric class="inline">в҃:</rubric> <red>Ꙗ҆́</red>кѡ взѧ́тсѧ великолѣ́пїе твоѐ превы́ше нб҃съ.

<rubric class="inline">а҃:</rubric> <red>В</red>ознесе́сѧ на нб҃са̀ бж҃е, и҆ по все́й землѝ сла́ва твоѧ̀.

<rubric class="inline">в҃:</rubric> <red>К</red>то̀ ꙗ҆́кѡ гдⷭ҇ь бг҃ъ на́шъ, на высо́кихъ живы́й;

<rubric class="inline">а҃:</rubric> <red>В</red>ознеси́сѧ гдⷭ҇и, си́лою твое́ю, воспое́мъ и҆ пое́мъ си̑лы твоѧ̑.

<rubric class="inline">в҃:</rubric> <red>П</red>о́йте бг҃ꙋ на́шемꙋ, по́йте, по́йте цр҃е́ви на́шемꙋ, по́йте.

<rubric>Сла́ва, и҆ ны́нѣ:</rubric>

<red>А҆</red>ллилꙋ́їа, а҆ллилꙋ́їа, а҆ллилꙋ́їа, сла́ва тебѣ̀, бж҃е. <rubric class="inline">Три́жды.</rubric>



<rubric>Въ недѣ́лю и҃-ю.</rubric>

<rubric>Пе́рвый ли́къ пое́тъ:</rubric>

<red>В</red>елича́емъ тѧ̀, живода́вче хрⷭ҇тѐ, и҆ чти́мъ всест҃а́го дх҃а твоего̀, є҆го́же ѿ ѻ҆ц҃а̀ посла́лъ є҆сѝ бж҃е́ствєннымъ ѹ҆ч҃нкѡмъ твои̑мъ.

<rubric>Па́ки то́йже ли́къ:</rubric>

<rubric class="inline">а҃:</rubric> <red>Н</red>б҃са̀ повѣ́даютъ сла́вꙋ бж҃їю, творе́нїе же и҆ рꙋкꙋ̀ є҆гѡ̀ возвѣща́етъ тве́рдь.

<rubric class="inline">в҃:</rubric> <red>Д</red>х҃омъ ѹ҆́стъ є҆гѡ̀ всѧ̀ си́ла и҆́хъ.

<rubric class="inline">а҃:</rubric> <red>С</red>ъ нб҃сѐ призрѣ̀ гдⷭ҇ь, ви́дѣ всѧ̑ сы́ны человѣ́чєскїѧ.

<rubric class="inline">в҃:</rubric> <red>Ѻ҆́</red>гнь пред̾ ни́мъ пред̾и́детъ, и҆ ѻ҆́крестъ є҆гѡ̀ бꙋ́рѧ ѕѣ́льна.

<rubric class="inline">а҃:</rubric> <red>Ѹ҆́</red>глїе возгорѣ́сѧ ѿ негѡ̀, и҆ приклонѝ нб҃са̀, и҆ сни́де.

<rubric class="inline">в҃:</rubric> <red>Ѿ</red> ѡ҆блиста́нїѧ пред̾ ни́мъ ѻ҆́блацы проидо́ша.

<rubric class="inline">а҃:</rubric> <red>П</red>омѧнꙋ́тсѧ, и҆ ѡ҆братѧ́тсѧ ко гдⷭ҇ꙋ всѝ концы̀ землѝ:

<rubric class="inline">в҃:</rubric> <red>И҆</red> покло́нѧтсѧ пред̾ ни́мъ всѧ̑ ѻ҆те́чествїѧ ꙗ҆зы̑къ.

<rubric class="inline">а҃:</rubric> <red>С</red>видѣ́тельство гдⷭ҇не вѣ́рно, ѹ҆мꙋдрѧ́ющее младе́нцы.

<rubric class="inline">в҃:</rubric> <red>З</red>емлѧ̀ потрѧсе́сѧ, и҆́бо небеса̀ ка́нꙋша ѿ лица̀ бг҃а сїна́ина.

<rubric class="inline">а҃:</rubric> <red>Д</red>о́ждь во́ленъ ѿлꙋчи́ши бж҃е достоѧ́нїю твоемꙋ̀.

<rubric class="inline">в҃:</rubric> <red>П</red>оста́виши и҆̀хъ кнѧ́зи по все́й землѝ.

<rubric class="inline">а҃:</rubric> <red>В</red>о всю̀ зе́млю и҆зы́де вѣща́нїе и҆́хъ, и҆ въ концы̀ вселе́нныѧ глаго́лы и҆́хъ.

<rubric class="inline">в҃:</rubric> <red>П</red>о́слеши дх҃а твоего̀, и҆ сози́ждꙋтсѧ, и҆ ѡ҆бнови́ши лицѐ землѝ.

<rubric class="inline">а҃:</rubric> <red>Д</red>х҃ъ а҆ тво́й бл҃гі́й наста́витъ мѧ̀ на зе́млю пра́вꙋ.

<rubric class="inline">в҃:</rubric> <red>С</red>е́рдце чи́сто сози́жди во мнѣ̀ бж҃е, и҆ дх҃ъ пра́въ ѡ҆бновѝ во ѹ҆тро́бѣ мое́й.

<rubric class="inline">а҃:</rubric> <red>Н</red>е ѿве́ржи менѐ ѿ лица̀ твоегѡ̀ и҆ дх҃а твоегѡ̀ ст҃а́гѡ не ѿимѝ ѿ менѐ.

<rubric class="inline">в҃:</rubric> <red>В</red>озда́ждь мѝ ра́дость сп҃се́нїѧ твоегѡ̀, и҆ дх҃омъ влⷣчнимъ ѹ҆тверди́ мѧ.

<rubric class="inline">а҃:</rubric> <red>Г</red>дⷭ҇ь да́стъ глаго́лъ бл҃говѣствꙋ́ющымъ си́лою мно́гою.

<rubric class="inline">в҃:</rubric> <red>Г</red>дⷭ҇ь крѣ́пость лю́демъ свои̑мъ да́стъ: гдⷭ҇ь бл҃гослови́тъ лю́ди своѧ̑ ми́ромъ.

<rubric>Сла́ва, и҆ ны́нѣ:</rubric>

<red>А҆</red>ллилꙋ́їа, а҆ллилꙋ́їа, а҆ллилꙋ́їа, сла́ва тебѣ̀, бж҃е. <rubric class="inline">Три́жды.</rubric>



<rubric>На ржⷭ҇тво̀ прⷣте́чево. Мѣ́сѧца і҆ꙋ́нїа въ к҃д де́нь.</rubric>

<rubric>Пе́рвый ли́къ пое́тъ:</rubric>

<red>В</red>елича́емъ тѧ̀, прⷣте́че сп҃совъ і҆ѡа́нне, и҆ чти́мъ є҆́же ѿ непло́дове, пресла́вное ржⷭ҇тво̀ твоѐ.

<rubric>Па́ки то́йже ли́къ:</rubric>

<rubric class="inline">а҃:</rubric> <red>Б</red>л҃гослове́нъ гдⷭ҇ь бг҃ъ і҆и҃левъ, ꙗ҆́кѡ посѣтѝ и҆ сотворѝ и҆збавле́нїе лю́демъ свои̑мъ.

<rubric class="inline">в҃:</rubric> <red>И҆</red> воздви́же ро́гъ сп҃се́нїѧ на́мъ въ домꙋ̀ дв҃довѣ, ѻ҆́трока своегѡ̀.

<rubric class="inline">а҃:</rubric> <red>К</red>лѧ́тсѧ гдⷭ҇ь дв҃дꙋ и҆́стиною, и҆ не ѿве́ржетсѧ є҆ѧ̀.

<rubric class="inline">в҃:</rubric> <red>Т</red>а́мѡ возращꙋ̀ ро́гъ дв҃дꙋ, ѹ҆гото́вахъ свѣти́льникъ пома́занномꙋ моемꙋ̀.

<rubric class="inline">а҃:</rubric> <red>С</red>и́льно на землѝ бꙋ́детъ сѣ́мѧ є҆гѡ̀.

<rubric class="inline">в҃:</rubric> <red>Р</red>о́дъ пра́выхъ бл҃гослови́тсѧ.

<rubric class="inline">а҃:</rubric> <red>С</red>лꙋжи́ти є҆мꙋ̀ въ преподо́бїи и҆ пра́вдѣ пред̾ ни́мъ, всѧ̑ дни̑ живота̀ на́шегѡ.

<rubric class="inline">в҃:</rubric> <red>И҆</red> ты̀ ѻ҆троча̀, прⷪ҇ро́къ вы́шнѧгѡ нарече́шисѧ.

<rubric class="inline">а҃:</rubric> <red>П</red>редъи́деши бо пред̾ лице́мъ гдⷭ҇нимъ ѹ҆гото́вати пꙋти̑ є҆гѡ̀:

<rubric class="inline">в҃:</rubric> <red>Д</red>а́ти ра́зꙋмъ сп҃се́нїѧ лю́демъ є҆гѡ̀:

<rubric class="inline">а҃:</rubric> <red>В</red>о ѡ҆ставле́нїе грѣхѡ́въ и҆́хъ, млⷭ҇рдїѧ ра́ди млⷭ҇ти бг҃а на́шегѡ.

<rubric class="inline">в҃:</rubric> <red>Н</red>апра́вити но́ги на́шѧ на пꙋ́ть ми́ра.

<rubric>Сла́ва, и҆ ны́нѣ:</rubric>

<red>А҆</red>ллилꙋ́їа, а҆ллилꙋ́їа, а҆ллилꙋ́їа, сла́ва тебѣ̀, бж҃е. <rubric class="inline">Три́жды.</rubric>



<rubric>На преѡбраже́нїе гдⷭ҇а бг҃а и҆ сп҃са на́шегѡ і҆и҃са хрⷭ҇та̀. Мѣ́сѧца а҆́ѵвгꙋста въ ѕ҃ де́нь.</rubric>

<rubric>Пе́рвый ли́къ пое́тъ:</rubric>

<red>В</red>елича́емъ тѧ̀, живода́вче хрⷭ҇тѐ, и҆ почита́емъ пречⷭ҇тыѧ пло́ти твоеѧ̀ пресла́вное преѡбраже́нїе.

<rubric>То́йже ли́къ пое́тъ:</rubric>

<rubric class="inline">а҃:</rubric> <red>В</red>е́лїй гдⷭ҇ь, и҆ хва́ленъ ѕѣлѡ̀, во гра́дѣ бг҃а на́шегѡ, въ горѣ̀ ст҃ѣ́й є҆гѡ̀.

<rubric class="inline">в҃:</rubric> <red>П</red>рїе́млѧ крѡ́ткїѧ гдⷭ҇ь, смирє́нныѧ же возно́ситъ.

<rubric class="inline">а҃:</rubric> <red>К</red>то̀ взы́детъ на го́рꙋ гдⷭ҇ню; и҆лѝ кто̀ ста́нетъ на мѣ́стѣ ст҃ѣ́мъ є҆гѡ̀;

<rubric class="inline">в҃:</rubric> <red>Г</red>дⷭ҇и, кто̀ ѡ҆бита́етъ въ жили́щи твое́мъ;

<rubric class="inline">а҃:</rubric> <red>И҆</red>лѝ кто̀ всели́тсѧ въ горѣ̀ ст҃ѣ́й твое́й;

<rubric class="inline">в҃:</rubric> <red>П</red>ослѝ свѣ́тъ тво́й, и҆ и҆́стинꙋ твою̀.

<rubric class="inline">а҃:</rubric> <red>П</red>росвѣща́еши ты̀ ди́внѡ ѿ го́ръ вѣ́чныхъ.

<rubric class="inline">в҃:</rubric> <red>В</red>селе́ннꙋю, и҆ и҆сполне́нїе є҆ѧ̀, ты̀ ѡ҆снова́лъ є҆сѝ.

<rubric class="inline">а҃:</rubric> <red>Ѳ</red>авѡ́ръ и҆ є҆рмѡ́нъ ѡ҆ и҆́мени твое́мъ возра́дꙋетасѧ.

<rubric class="inline">в҃:</rubric> <red>Г</red>дⷭ҇и, во свѣ́тѣ лица̀ твоегѡ̀ по́йдꙋтъ,

<rubric class="inline">а҃:</rubric> <red>И҆</red> ѡ҆ и҆́мени твое́мъ возра́дꙋютсѧ ве́сь де́нь.

<rubric class="inline">в҃:</rubric> <red>И҆</red> бꙋ́ди свѣ́тлость гдⷭ҇а бг҃а на́шегѡ на на́съ, ѿ ны́нѣ и҆ до вѣ́ка.

<rubric>Сла́ва, и҆ ны́нѣ:</rubric>

<red>А҆</red>ллилꙋ́їа, а҆ллилꙋ́їа, а҆ллилꙋ́їа, сла́ва тебѣ̀, бж҃е. <rubric class="inline">Три́жды.</rubric>



<rubric>На ѹ҆спе́нїе прест҃ы́ѧ бцⷣы. Мѣ́сѧца а҆́ѵгꙋста въ є҃і де́нь.</rubric>

<rubric>Пе́рвый ли́къ пое́тъ:</rubric>

<red>В</red>елича́емъ тѧ̀ пренепоро́чнаѧ мт҃и хрⷭ҇та̀ бг҃а на́шегѡ, и҆ всесла́вное сла́вимъ ѹ҆спе́нїе твоѐ.

<rubric>Па́ки то́йже ли́къ пое́тъ:</rubric>

<rubric class="inline">а҃:</rubric> <red>В</red>оскли́кните гдⷭ҇еви всѧ̀ землѧ̀.

<rubric class="inline">в҃:</rubric> <red>П</red>о́йте же и҆́мени є҆гѡ̀.

<rubric class="inline">а҃:</rubric> <red>В</red>оскли́кните пред̾ цр҃е́мъ гдⷭ҇емъ:

<rubric class="inline">в҃:</rubric> <red>И҆</red>сповѣ́дайтесѧ є҆мꙋ̀, хвали́те и҆́мѧ є҆гѡ̀.

<rubric class="inline">а҃:</rubric> <red>В</red>о гра́дѣ гдⷭ҇а си́лъ, во гра́дѣ бг҃а на́шегѡ.

<rubric class="inline">в҃:</rubric> <red>Б</red>ы́сть въ ми́рѣ мѣ́стѡ є҆гѡ̀, и҆ жили́ще є҆гѡ̀ въ сїѡ́нѣ.

<rubric class="inline">а҃:</rubric> <red>П</red>ресла̑внаѧ глаго́лашасѧ ѡ҆ тебѣ̀, гра́де бж҃їй.

<rubric class="inline">в҃:</rubric> <red>Б</red>г҃ъ ѡ҆снова̀ и҆̀ въ вѣ́къ.

<rubric class="inline">а҃:</rubric> <red>Ѡ҆</red>ст҃и́лъ є҆́сть селе́нїе своѐ вы́шнїй.

<rubric class="inline">в҃:</rubric> <red>С</red>т҃ы́нѧ и҆ великолѣ́пїе во ст҃и́лѣ є҆гѡ̀.

<rubric class="inline">а҃:</rubric> <red>В</red>оспою̀ и҆ пою̀ во сла́вѣ мое́й.

<rubric class="inline">в҃:</rubric> <red>Ч</red>а́шꙋ сп҃се́нїѧ прїимꙋ̀, и҆ и҆́мѧ гдⷭ҇не призовꙋ̀.

<rubric class="inline">а҃:</rubric> <red>В</red>ъ ми́рѣ вкꙋ́пѣ ѹ҆снꙋ̀ и҆ почі́ю.

<rubric class="inline">в҃:</rubric> <red>Ѡ҆</red>брати́сѧ дꙋшѐ моѧ̀ въ поко́й тво́й, ꙗ҆́кѡ гдⷭ҇ь бл҃годѣ́йствова тѧ̀.

<rubric class="inline">а҃:</rubric> <red>Г</red>дⷭ҇ь првⷣнъ, ссѣчѐ вы̑и грѣ́шникѡвъ.

<rubric class="inline">в҃:</rubric> <red>В</red>оскрⷭ҇нѝ гдⷭ҇и въ поко́й тво́й, ты̀, и҆ кївѡ́тъ ст҃ы́ни твоеѧ̀.

<rubric class="inline">а҃:</rubric> <red>Д</red>о́мꙋ твоемꙋ̀ подоба́етъ ст҃ы́нѧ гдⷭ҇и, въ долготꙋ̀ дні́й.

<rubric class="inline">в҃:</rubric> <red>П</red>омѧнꙋ̀ и҆́мѧ твоѐ во всѧ́комъ ро́дѣ и҆ ро́дѣ.

<rubric>Сла́ва, и҆ ны́нѣ:</rubric>

<red>А҆</red>ллилꙋ́їа, а҆ллилꙋ́їа, а҆ллилꙋ́їа, сла́ва тебѣ̀, бж҃е. <rubric class="inline">Три́жды.</rubric>



<rubric>На ѹ҆сѣкнове́нїе главы̀ і҆ѡа́нна прⷣте́чи. Мѣ́сѧца а҆́ѵгꙋста въ к҃ѳ де́нь.</rubric>

<rubric>Пе́рвый ли́къ пое́тъ:</rubric>

<red>В</red>елича́емъ тѧ̀, крⷭ҇ти́телю сп҃совъ і҆ѡа́нне, и҆ почита́емъ всѝ чⷭ҇тны́ѧ твоеѧ̀ главы̀ ѹ҆сѣкнове́нїе.

<rubric>Па́ки то́йже ли́къ пое́тъ:</rubric>

<rubric class="inline">а҃:</rubric> <red>Б</red>л҃же́нъ мꙋ́жъ боѧ́йсѧ гдⷭ҇а:

<rubric class="inline">в҃:</rubric> <red>В</red>ъ за́повѣдехъ є҆гѡ̀ восхо́щетъ ѕѣлѡ̀.

<rubric class="inline">а҃:</rubric> <red>С</red>ла́ва и҆ бога́тство въ домꙋ̀ є҆гѡ̀.

<rubric class="inline">в҃:</rubric> <red>И҆</red> пра́вда є҆гѡ̀ пребыва́етъ въ вѣ́къ вѣ́ка.

<rubric class="inline">а҃:</rubric> <red>В</red>ъ па́мѧть вѣ́чнꙋю бꙋ́детъ првⷣникъ.

<rubric class="inline">в҃:</rubric> <red>П</red>рвⷣникъ ꙗ҆́кѡ фі́нїѯъ процвѣте́тъ, ꙗ҆́кѡ ке́дръ, и҆́же въ лїва́нѣ, ѹ҆мно́житсѧ.

<rubric class="inline">а҃:</rubric> <red>В</red>озвесели́тсѧ пра́ведникъ ѡ҆ гдⷭ҇ѣ, и҆ ѹ҆пова́етъ на него̀.

<rubric class="inline">в҃:</rubric> <red>С</red>ѐ ѹ҆стна́мъ мои̑мъ не возбраню̀, гдⷭ҇и.

<rubric class="inline">а҃:</rubric> <red>Т</red>ы̀ разꙋмѣ́лъ є҆сѝ пра́вдꙋ мою̀ и҆ и҆́стинꙋ мою̀:

<rubric class="inline">в҃:</rubric> <red>И҆</red> ѧ҆зы́къ мо́й поꙋчи́тсѧ пра́вдѣ твое́й, ве́сь де́нь хвалѣ̀ твое́й.

<rubric class="inline">а҃:</rubric> <red>С</red>вѣ́тъ возсїѧ̀ првⷣникꙋ, и҆ пра̑вымъ се́рдцемъ весе́лїе.

<rubric class="inline">в҃:</rubric> <red>Р</red>о́дъ пра́выхъ бл҃гослови́тсѧ.

<rubric class="inline">а҃:</rubric> <red>С</red>ла́вою и҆ че́стїю вѣнча́лъ є҆сѝ є҆го̀.

<rubric class="inline">в҃:</rubric> <red>Ꙗ҆́</red>кѡ ты̀ бл҃гослови́ши првⷣника гдⷭ҇и.

<rubric class="inline">а҃:</rubric> <red>Ꙗ҆́</red>кѡ ѻ҆рꙋ́жїемъ бл҃говоле́нїѧ вѣнча́лъ є҆сѝ на́съ.

<rubric class="inline">в҃:</rubric> <red>В</red>ъ ни́хже посѣтѝ на́съ восто́къ съ высоты̀:

<rubric class="inline">а҃:</rubric> <red>Ꙗ҆</red>ви́тисѧ во тьмѣ̀ и҆ сѣ́ни сме́ртнѣй сѣдѧ́щымъ:

<rubric class="inline">в҃:</rubric> <red>Н</red>апра́вити но́ги на́шѧ на пꙋ́ть ми́ренъ.

<rubric>Сла́ва, и҆ ны́нѣ:</rubric>

<red>А҆</red>ллилꙋ́їа, а҆ллилꙋ́їа, а҆ллилꙋ́їа, сла́ва тебѣ̀, бж҃е. <rubric class="inline">Три́жды.</rubric>



<rubric>Ст҃ы̑мъ а҆пⷭ҇лѡмъ петрꙋ̀ и҆ па́ѵлꙋ. Мѣ́сѧца і҆ꙋ́нїа въ к҃ѳ де́нь.</rubric>

<rubric>Пе́рвый ли́къ пое́тъ:</rubric>

<red>В</red>елича́емъ ва́съ, а҆пⷭ҇ли хрⷭ҇тѡ́вы, ве́сь мі́ръ ѹ҆че́ньми свои́ми просвѣти́вшыѧ, и҆ всѧ̑ концы̀ ко хрⷭ҇тꙋ̀ приве́дшыѧ.

<rubric>Ѻ҆́бщїй а҆пⷭ҇лѡмъ:</rubric>

<red>В</red>елича́емъ тѧ̀, а҆пⷭ҇ле хрⷭ҇то́съ, <red>и҆́мⷬ҇къ</red> и҆ чти́мъ болѣ̑зни и҆ трꙋды̀ твоѧ̑, и҆́миже трꙋди́лсѧ є҆сѝ во бл҃говѣ́стїи хрⷭ҇то́вѣ.

<rubric>Па́ки то́йже ли́къ пое́тъ:</rubric>

<rubric class="inline">а҃:</rubric> <red>Н</red>б҃са̀ повѣ́даютъ сла́вꙋ бж҃їю, творе́нїе же рꙋкꙋ̀ є҆гѡ̀ возвѣща́етъ тве́рдь.

<rubric class="inline">в҃:</rubric> <red>И҆</red>сповѣ́дѧтъ небеса̀ чꙋдеса̀ твоѧ̑, гдⷭ҇и.

<rubric class="inline">а҃:</rubric> <red>В</red>мѣ́стѡ ѻ҆тє́цъ твои́хъ бы́ша сы́нове твоѝ.

<rubric class="inline">в҃:</rubric> <red>П</red>оста́виши ѧ҆̀ кнѧ́зи по все́й землѝ.

<rubric class="inline">а҃:</rubric> <red>Б</red>г҃ъ богѡ́въ гдⷭ҇ь глаго́ла, и҆ призва̀ зе́млю.

<rubric class="inline">в҃:</rubric> <red>Ѿ</red> востѡ́къ со́лнца до за̑падъ хва́льно и҆́мѧ гдⷭ҇не.

<rubric class="inline">а҃:</rubric> <red>Ѡ҆</red>свѣти́ша мѡ́лнїѧ є҆гѡ̀ вселе́ннꙋю:

<rubric class="inline">в҃:</rubric> <red>В</red>озвѣсти́ша нб҃са̀ пра́вдꙋ є҆гѡ̀:

<rubric class="inline">а҃:</rubric> <red>И҆</red> ви́дѣша всѝ лю́дїе сла́вꙋ є҆гѡ̀.

<rubric class="inline">в҃:</rubric> <red>К</red>нѧ́зи і҆ꙋ́дѡвы влады́ки и҆́хъ:

<rubric class="inline">а҃:</rubric> <red>В</red>оцари́сѧ бг҃ъ над̾ ꙗ҆зы́ки.

<rubric class="inline">в҃:</rubric> <red>Б</red>г҃ъ прославлѧ́емь въ совѣ́тѣ ст҃ы́хъ.

<rubric class="inline">а҃:</rubric> <red>В</red>е́лїй и҆ стра́шенъ є҆́сть над̾ всѣ́ми ѻ҆кре́стными є҆гѡ̀.

<rubric class="inline">в҃:</rubric> <red>Р</red>цы́те во ꙗ҆зы́цѣхъ, ꙗ҆́кѡ гдⷭ҇ь воцр҃и́сѧ.

<rubric class="inline">а҃:</rubric> <red>В</red>озвѣсти́те во ꙗ҆зы́цѣхъ сла́вꙋ є҆гѡ̀, во всѣ́хъ лю́дехъ чꙋдеса̀ є҆гѡ̀.

<rubric class="inline">в҃:</rubric> <incipit><red>В</red>о всю̀ зе́млю и҆зы́де вѣща́нїе и҆́хъ:</incipit>

<rubric class="inline">а҃:</rubric> <red>И҆</red> въ концы̀ вселе́нныѧ глаго́лы и҆́хъ.

<rubric class="inline">в҃:</rubric> <red>П</red>окорѝ лю́ди на́мъ, и҆ ꙗ҆зы́ки под̾ но́ги на́шѧ.

<rubric class="inline">а҃:</rubric> <red>В</red>е́лїй гдⷭ҇ь на́шъ, и҆ ве́лїѧ крѣ́пость є҆гѡ̀.

<rubric class="inline">в҃:</rubric> <red>Т</red>о́й да́стъ си́лꙋ и҆ держа́вꙋ лю́демъ свои̑мъ: бл҃гослове́нъ бг҃ъ.

<rubric>Сла́ва, и҆ ны́нѣ:</rubric>

<red>А҆</red>ллилꙋ́їа, а҆ллилꙋ́їа, а҆ллилꙋ́їа, сла́ва тебѣ̀, бж҃е. <rubric class="inline">Три́жды.</rubric>



<rubric>На па̑мѧти ст҃ы́хъ мч҃никъ ѻ҆́бщїй.</rubric>

<rubric>Пе́рвый ли́къ пое́тъ:</rubric>

<red>В</red>елича́емъ тѧ̀, стрⷭ҇тоте́рпче ст҃ы́й, <red>и҆́мⷬ҇къ</red> и҆ чти́мъ чⷭ҇тна̑ѧ страда̑нїѧ твоѧ̑, ꙗ҆̀же за хрⷭ҇та̀ претерпѣ́лъ є҆сѝ.

<rubric>Па́ки то́йже ли́къ пое́тъ:</rubric>

<rubric class="inline">а҃:</rubric> <red>Б</red>г҃ъ на́мъ прибѣ́жище и҆ си́ла.

<rubric class="inline">в҃:</rubric> <red>П</red>омо́щникъ въ ско́рбехъ ѡ҆брѣ́тшихъ ны̀ ѕѣлѡ̀:

<rubric class="inline">а҃:</rubric> <red>С</red>егѡ̀ ра́ди не ѹ҆бои́мсѧ, внегда̀ смꙋща́етсѧ землѧ̀.

<rubric class="inline">в҃:</rubric> <red>Б</red>ж҃е, кто̀ ѹ҆подо́битсѧ тебѣ̀: да не премолчи́ши, нижѐ ѹ҆кроти́ши бж҃е.

<rubric class="inline">а҃:</rubric> <red>Ꙗ҆́</red>кѡ сѐ вразѝ твоѝ возшꙋмѣ́ша, и҆ ненави́дѧщїи тѧ̀ воздвиго́ша главꙋ̀:

<rubric class="inline">в҃:</rubric> <red>Н</red>а лю́ди твоѧ̑ лꙋка́вноваша во́лею, и҆ совѣща́ша на ст҃ы̑ѧ твоѧ̑.

<rubric class="inline">а҃:</rubric> <red>П</red>оложи́ша трꙋ́пїѧ рабѡ́въ твои́хъ бра́шно пти́цамъ нбⷭ҇нымъ:

<rubric class="inline">в҃:</rubric> <red>П</red>лѡ́ти прпⷣбныхъ твои́хъ ѕвѣрє́мъ зємны́мъ.

<rubric class="inline">а҃:</rubric> <red>П</red>ролїѧ́ша кро́вь и҆́хъ ꙗ҆́кѡ во́дꙋ.

<rubric class="inline">в҃:</rubric> <red>Ꙗ҆́</red>кѡ тебѐ ра́ди ѹ҆мерщвлѧ́еми є҆смы̀ ве́сь де́нь.

<rubric class="inline">а҃:</rubric> <red>В</red>мѣни́хомсѧ ꙗ҆́кѡ ѻ҆́вцы заколе́нїѧ.

<rubric class="inline">в҃:</rubric> <red>П</red>оложи́лъ є҆сѝ на́съ въ при́тчꙋ во ꙗ҆зы́цѣхъ.

<rubric class="inline">а҃:</rubric> <red>И҆</red> бы́хъ ꙗ҆́звенъ ве́сь де́нь.

<rubric class="inline">в҃:</rubric> <red>Р</red>азже́глъ є҆сѝ ны̀, ꙗ҆́коже разжиза́етсѧ сребро̀.

<rubric class="inline">а҃:</rubric> <red>П</red>роидо́хомъ сквозѣ̀ ѻ҆́гнь и҆ во́дꙋ, и҆ и҆зве́лъ є҆сѝ на́съ въ поко́й.

<rubric class="inline">в҃:</rubric> <red>В</red>есели́тесѧ ѡ҆ гдⷭ҇ѣ, и҆ ра́дꙋйтесѧ првⷣнїи.

<rubric class="inline">а҃:</rubric> <red>Ꙗ҆́</red>кѡ гдⷭ҇ь въ ро́дѣ првⷣныхъ:

<rubric class="inline">в҃:</rubric> <red>И҆</red> наслѣ́дїе и҆́хъ въ вѣ́къ бꙋ́детъ.

<rubric class="inline">а҃:</rubric> <red>В</red>оззва́ша првⷣнїи, и҆ гдⷭ҇ь ѹ҆слы́ша и҆̀хъ.

<rubric class="inline">в҃:</rubric> <red>С</red>вѣ́тъ возсїѧ̀ првⷣникꙋ, и҆ пра̑вымъ се́рдцемъ весе́лїе.

<rubric class="inline">а҃:</rubric> <red>В</red>ъ па́мѧть вѣ́чнꙋю бꙋ́детъ првⷣникъ.

<rubric class="inline">в҃:</rubric> <red>С</red>т҃ы̑мъ, и҆̀же сꙋ́ть на землѝ є҆гѡ̀, ѹ҆дивѝ гдⷭ҇ь всѧ̑ хотѣ̑нїѧ своѧ̑ въ ни́хъ.

<rubric class="inline">а҃:</rubric> <red>Д</red>и́венъ бг҃ъ во ст҃ы́хъ свои́хъ.

<rubric class="inline">в҃:</rubric> <red>П</red>рвⷣникъ ꙗ҆́кѡ фі́нїѯъ процвѣте́тъ, ꙗ҆́кѡ ке́дръ и҆́же въ лїва́нѣ, ѹ҆мно́житсѧ.

<rubric class="inline">а҃:</rubric> <red>В</red>озвесели́тсѧ првⷣникъ ѡ҆ гдⷭ҇ѣ, и҆ ѹ҆пова́етъ на него̀.

<rubric class="inline">в҃:</rubric> <red>И҆</red> похва́лѧтсѧ всѝ пра́вїи се́рдцемъ.

<rubric>Сла́ва, и҆ ны́нѣ:</rubric>

<red>А҆</red>ллилꙋ́їа, а҆ллилꙋ́їа, а҆ллилꙋ́їа, сла́ва тебѣ̀, бж҃е. <rubric class="inline">Три́жды.</rubric>



<rubric>Ст҃и́телємъ ѻ҆́бщїй.</rubric>

<rubric>Пе́рвый ли́къ пое́тъ:</rubric>

<red>В</red>елича́емъ тѧ̀, ст҃и́телю ѻ҆́тче, <red>и҆́мⷬ҇къ</red> и҆ чти́мъ ст҃ꙋ́ю па́мѧть твою̀: ты́ бо мо́лиши за на́съ хрⷭ҇та̀ бг҃а на́шего.

<rubric>Па́ки то́йже ли́къ пое́тъ:</rubric>

<rubric class="inline">а҃:</rubric> <red>Ѹ҆</red>слы́шите сїѧ̑ всѝ ꙗ҆зы́цы, внꙋши́те всѝ живꙋ́щїи по вселе́ннѣй.

<rubric class="inline">в҃:</rubric> <red>Ѹ҆</red>ста̀ моѧ̑ возглаго́лютъ премꙋ́дрость, и҆ поꙋче́нїе се́рдца моегѡ̀ ра́зꙋмъ.

<rubric class="inline">а҃:</rubric> <red>П</red>рїиди́те ча̑да, послꙋ́шайте менѐ, стра́хꙋ гдⷭ҇ню наꙋчꙋ̀ ва́съ.

<rubric class="inline">в҃:</rubric> <red>Б</red>л҃говѣсти́хъ пра́вдꙋ въ цр҃кви вели́цѣй.

<rubric class="inline">а҃:</rubric> <red>И҆́</red>стинꙋ твою̀ и҆ сп҃се́нїе твоѐ рѣ́хъ.

<rubric class="inline">в҃:</rubric> <red>П</red>овѣ́мъ и҆́мѧ твоѐ бра́тїи мое́й, посредѣ̀ цр҃кве воспою́ тѧ.

<rubric class="inline">а҃:</rubric> <red>Ѹ҆</red>слы́шати мѝ гла́съ хвалы̀ твоеѧ̀, и҆ повѣ́дати всѧ̑ чꙋдеса̀ твоѧ̑.

<rubric class="inline">в҃:</rubric> <red>Г</red>дⷭ҇и, возлюби́хъ бл҃голѣ́пїе домꙋ̀ твоегѡ̀, и҆ мѣ́сто селе́нїѧ сла́вы твоеѧ̀.

<rubric class="inline">а҃:</rubric> <red>В</red>озненави́дѣхъ це́рковь лꙋка́внꙋющихъ и҆ съ нечести́выми не сѧ́дꙋ.

<rubric class="inline">в҃:</rubric> <red>Ꙗ҆́</red>кѡ сохрани́хъ пꙋти̑ гдⷭ҇ни, и҆ не нече́ствовахъ ѿ бг҃а моегѡ̀.

<rubric class="inline">а҃:</rubric> <red>Ѹ҆</red>ста̀ првⷣнагѡ поꙋча́тсѧ премꙋ́дрости, и҆ ѧ҆зы́къ є҆гѡ̀ возглаго́летъ сꙋ́дъ.

<rubric class="inline">в҃:</rubric> <red>П</red>ра́вда є҆гѡ̀ пребыва́етъ въ вѣ́къ вѣ́ка.

<rubric class="inline">а҃:</rubric> <red>С</red>щ҃е́нницы твоѝ ѡ҆блекꙋ́тсѧ пра́вдою, и҆ прпⷣбнїи твоѝ возра́дꙋютсѧ.

<rubric class="inline">в҃:</rubric> <red>Б</red>л҃же́ни живꙋ́щїи въ домꙋ̀ твое́мъ, въ вѣ́ки вѣкѡ́въ восхва́лѧтъ тѧ̀.

<rubric>Сла́ва, и҆ ны́нѣ:</rubric>

<red>А҆</red>ллилꙋ́їа, а҆ллилꙋ́їа, а҆ллилꙋ́їа, сла́ва тебѣ̀, бж҃е. <rubric class="inline">Три́жды.</rubric>



<rubric>На па̑мѧти прпⷣбныхъ ѻ҆́бщїй.</rubric>

<rubric>Пе́рвый ли́къ пое́тъ:</rubric>

<red>Ѹ҆</red>бл҃жа́емъ тѧ̀, прпⷣбне ѻ҆́тче, <red>и҆́мⷬ҇къ</red> и҆ чти́мъ ст҃ꙋ́ю па́мѧть твою̀, наста́вниче мона́хѡвъ и҆ собесѣ́дниче а҆́гг҃лѡвъ.

<rubric>Па́ки то́йже ли́къ пое́тъ:</rubric>

<rubric class="inline">а҃:</rubric> <red>Т</red>ерпѧ̀ потерпѣ́хъ гдⷭ҇а, и҆ внѧ́тъ мѝ, и҆ ѹ҆слы́ша мл҃твꙋ мою̀:

<rubric class="inline">в҃:</rubric> <red>П</red>оста́ви на ка́мени но́зѣ моѝ, и҆ и҆спра́ви стѡпы̀ моѧ̑.

<rubric class="inline">а҃:</rubric> <red>С</red>ѐ ѹ҆дали́хсѧ бѣ́гаѧ, и҆ водвори́хсѧ въ пꙋсты́ни.

<rubric class="inline">в҃:</rubric> <red>Ѹ҆</red>подо́бихсѧ неѧ́сыти пꙋсты́ннѣй.

<rubric class="inline">а҃:</rubric> <red>Б</red>дѣ́хъ, и҆ бы́хъ ꙗ҆́кѡ пти́ца ѡ҆со́бѧщаѧсѧ на здѣ̀.

<rubric class="inline">в҃:</rubric> <red>К</red>олѣ̑на моѧ̑ и҆знемого́ста ѿ поста̀:

<rubric class="inline">а҃:</rubric> <red>И҆</red> пло́ть моѧ̀ и҆змѣни́сѧ є҆ле́а ра́ди.

<rubric class="inline">в҃:</rubric> <red>С</red>леза́ми мои́ми посте́лю мою̀ ѡ҆мочꙋ̀.

<rubric class="inline">а҃:</rubric> <red>Ꙗ҆́</red>кѡ ѡ҆быдо́ша мѧ̀ псѝ мно́зи, со́нмъ лꙋка́выхъ ѡ҆держа́ша мѧ̀.

<rubric class="inline">в҃:</rubric> <red>Н</red>апрѧго́ша лꙋ́къ сво́й ве́щь го́рькꙋ:

<rubric class="inline">а҃:</rubric> <red>С</red>острѣлѧ́ти въ та́йныхъ непоро́чнаго.

<rubric class="inline">в҃:</rubric> <red>П</red>редзрѣ́хъ гдⷭ҇а предо мно́ю вы́нꙋ, ꙗ҆́кѡ ѡ҆деснꙋ́ю менѐ є҆́сть, да не подви́жꙋсѧ.

<rubric class="inline">а҃:</rubric> <red>В</red>сѝ ꙗ҆зы́цы ѡ҆быдо́ша мѧ̀, и҆ и҆́менемъ гдⷭ҇нимъ противлѧ́хсѧ и҆̀мъ.

<rubric class="inline">в҃:</rubric> <red>Б</red>л҃гослове́нъ гдⷭ҇ь, и҆́же не дадѐ на́съ въ лови́твꙋ зꙋбѡ́мъ и҆́хъ:

<rubric class="inline">а҃:</rubric> <red>Д</red>а и҆сповѣ́дѧтсѧ тебѣ̀, гдⷭ҇и, всѧ̑ дѣла̀ твоѧ̑:

<rubric class="inline">в҃:</rubric> <red>И҆</red> прпⷣбнїи твоѝ да бл҃гословѧ́тъ тѧ̀.

<rubric class="inline">а҃:</rubric> <red>И҆</red> ѹ҆вѣ́дите, ꙗ҆́кѡ ѹ҆дивѝ гдⷭ҇ь прпⷣбнаго своего̀.

<rubric class="inline">в҃:</rubric> <red>И҆</red> ѹ҆трꙋди́сѧ во вѣ́къ, и҆ жи́въ бꙋ́детъ до конца̀.

<rubric class="inline">а҃:</rubric> <red>Х</red>рани́тъ гдⷭ҇ь дꙋ́шы прпⷣбныхъ свои́хъ.

<rubric class="inline">в҃:</rubric> <red>В</red>осхва́лѧтсѧ прпⷣбнїи во сла́вѣ, и҆ возра́дꙋютсѧ на ло́жахъ свои́хъ.

<rubric class="inline">а҃:</rubric> <red>Чⷭ҇</red>тна̀ пред̾ гдⷭ҇емъ сме́рть прпⷣбныхъ є҆гѡ̀.

<rubric class="inline">в҃:</rubric> <red>П</red>о́йте гдⷭ҇еви прпⷣбнїи є҆гѡ̀, и҆ и҆сповѣ́дайте па́мѧть ст҃ы́ни є҆гѡ̀, во всѣ́хъ лю́дехъ чꙋдеса̀ є҆гѡ̀.

<rubric>Сла́ва, и҆ ны́нѣ:</rubric>

<red>А҆</red>ллилꙋ́їа, а҆ллилꙋ́їа, а҆ллилꙋ́їа, сла́ва тебѣ̀, бж҃е. <rubric class="inline">Три́жды.</rubric>



<rubric>Ст҃ы̑мъ безплѡ́тнымъ ѻ҆́бщїй.</rubric>

<rubric>Пе́рвый ли́къ пое́тъ:</rubric>

<red>В</red>елича́емъ ва́съ, а҆рха́гг҃ли и҆ а҆́гг҃ли, и҆ всѧ̑ вѡ́инства, херꙋві́ми и҆ серафі́ми, сла́вѧщыѧ гдⷭ҇а.

<red>В</red>елича́емъ ва́съ, а҆рха́гг҃ли, а҆́гг҃ли, нача̑ла, вла̑сти, прⷭ҇то́ли, гдⷭ҇ьствїѧ, си̑лы и҆ херꙋві́ми, стра̑шныѧ серафі́ми, прославлѧ́ющыѧ гдⷭ҇а.

<rubric>Па́ки то́йже ли́къ пое́тъ:</rubric>

<rubric class="inline">а҃:</rubric> <red>И҆</red>сповѣ́мсѧ тебѣ̀, гдⷭ҇и, всѣ́мъ се́рдцемъ мои́мъ:

<rubric class="inline">в҃:</rubric> <red>И҆</red> пред̾ а҆́гг҃лы воспою̀ тебѣ̀.

<rubric class="inline">а҃:</rubric> <red>Т</red>ворѧ́й а҆́гг҃лы своѧ̑ дꙋ́хи, и҆ слꙋги̑ своѧ̑ пла́мень ѻ҆́гненный.

<rubric class="inline">в҃:</rubric> <red>Б</red>л҃гослови́те гдⷭ҇а всѝ а҆́гг҃ли є҆гѡ̀:

<rubric class="inline">а҃:</rubric> <red>Б</red>л҃гослови́те гдⷭ҇а всѧ̑ си̑лы є҆гѡ̀:

<rubric class="inline">в҃:</rubric> <red>П</red>оклони́тесѧ є҆мꙋ̀ всѝ а҆́гг҃ли є҆гѡ̀.

<rubric class="inline">а҃:</rubric> <red>С</red>ѣдѧ́й на херꙋві́мѣхъ ꙗ҆ви́сѧ.

<rubric class="inline">в҃:</rubric> <red>Ѡ҆</red>полчи́тсѧ а҆́гг҃лъ гдⷭ҇нь ѻ҆́крестъ боѧ́щихсѧ є҆гѡ̀.

<rubric class="inline">а҃:</rubric> <red>С</red>ло́вомъ гдⷭ҇нимъ нб҃са̀ ѹ҆тверди́шасѧ:

<rubric class="inline">в҃:</rubric> <red>И҆</red> дх҃омъ ѹ҆́стъ є҆гѡ̀ всѧ̑ си́ла и҆́хъ.

<rubric class="inline">а҃:</rubric> <red>И҆</red> сѣ́де на херꙋві́мы, и҆ летѣ̀.

<rubric class="inline">в҃:</rubric> <red>С</red>ла́вою и҆ че́стїю вѣнча́лъ є҆сѝ є҆го̀.

<rubric class="inline">а҃:</rubric> <red>Х</red>вали́те гдⷭ҇а съ нб҃съ, хвали́те є҆го̀ въ вы́шнихъ.

<rubric class="inline">в҃:</rubric> <red>Х</red>вали́те є҆го̀ всѝ а҆́гг҃ли є҆гѡ̀.

<rubric class="inline">а҃:</rubric> <red>Х</red>вали́те є҆го̀ всѧ̑ си̑лы є҆гѡ̀.

<rubric class="inline">в҃:</rubric> <red>В</red>сѧ́кое дыха́нїе да хва́литъ гдⷭ҇а.

<rubric>Сла́ва, и҆ ны́нѣ:</rubric>

<red>А҆</red>ллилꙋ́їа, а҆ллилꙋ́їа, а҆ллилꙋ́їа, сла́ва тебѣ̀, бж҃е. <rubric class="inline">Три́жды.</rubric>
