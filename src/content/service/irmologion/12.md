---
title: "Гдⷭ҇и воззва́хъ, пое́мый на вече́рнѧхъ, и҆ лїтꙋргі́ахъ преждеѡсщ҃е́нныхъ"
navigation:
  key: service-irmologion-12
  title: "Гдⷭ҇и воззва́хъ, пое́мый на вече́рнѧхъ, и҆ лїтꙋргі́ахъ преждеѡсщ҃е́нныхъ"
  parent: service-irmologion
  order: 12
type: "service"
---

# <incipit><red>Г</red>дⷭ҇и воззва́хъ:</incipit> пое́мый на вече́рнѧхъ, и҆ лїтꙋргі́ахъ преждеѡсщ҃е́нныхъ.

<rubric>По стїхосло́вїи, <incipit><red>К</red>о Гдⷭ҇ꙋ внегда̀ скорбѣ́ти мѝ:</incipit> А҆́бїе, <incipit><red>Г</red>дⷭ҇и воззва́хъ:</incipit> въ прилꙋчи́вшїйсѧ гла́съ.</rubric>



<rubric>Пе́рвый ли́къ:</rubric>

<rubric class="inline">а҃:</rubric> <red>Г</red>дⷭ҇и воззва́хъ тебѣ̀, ѹ҆слы́ши мѧ̀: ѹ҆слы́ши мѧ̀ гдⷭ҇и. Гдⷭ҇и воззва́хъ къ тебѣ̀, ѹ҆слы́ши мѧ̀, вонмѝ гла́сꙋ моле́нїѧ моегѡ̀, внегда̀ воззва́ти мѝ къ тебѣ̀. Ѹ҆слы́ши мѧ̀ гдⷭ҇и.

<rubric>Вторы́й ли́къ:</rubric>

<rubric class="inline">в҃:</rubric> <incipit><red>Д</red>а и҆спра́витсѧ мл҃тва моѧ̀, ꙗ҆́кѡ кади́ло пред̾ тобо́ю:</incipit> воздѣѧ́нїе рꙋкꙋ̀ моє́ю, же́ртва вече́рнѧѧ. Ѹ҆слы́ши мѧ̀ гдⷭ҇и.

<rubric>И҆ по чи́нꙋ стїхѝ:</rubric>

<rubric class="inline">а҃:</rubric> <red>П</red>оложѝ гдⷭ҇и хране́нїе ѹ҆стѡ́мъ мои̑мъ, и҆ две́рь ѡ҆гражде́нїѧ ѡ҆ ѹ҆стна́хъ мои́хъ.

<rubric class="inline">в҃:</rubric> <red>Н</red>е ѹ҆клонѝ се́рдце моѐ въ словеса̀ лꙋка́вствїѧ, непщева́ти вины̀ ѡ҆ грѣсѣ́хъ:

<rubric class="inline">а҃:</rubric> <red>С</red>ъ человѣ́ки дѣ́лающими беззако́нїе, и҆ не сочтꙋ́сѧ со и҆збра́нными и҆́хъ.

<rubric class="inline">в҃:</rubric> <red>Н</red>ака́жетъ мѧ̀ првⷣникъ млⷭ҇тїю, и҆ ѡ҆бличи́тъ мѧ̀: є҆ле́й же грѣ́шнагѡ да не нама́ститъ главы̀ моеѧ̀.

<rubric class="inline">а҃:</rubric> <red>Ꙗ҆́</red>кѡ є҆щѐ и҆ мл҃тва моѧ̀ во бл҃говоле́нїихъ и҆́хъ, поже́рты бы́ша при ка́мени сꙋдїи̑ и҆́хъ.

<rubric class="inline">в҃:</rubric> <red>Ѹ҆</red>слы́шатсѧ глаго́ли моѝ, ꙗ҆́кѡ возмого́ша, ꙗ҆́кѡ то́лща землѝ просѣ́десѧ на землѝ, расточи́шасѧ кѡ́сти и҆́хъ при а҆́дѣ.

<rubric class="inline">а҃:</rubric> <red>Ꙗ҆́</red>кѡ къ тебѣ̀, гдⷭ҇и гдⷭ҇и, ѻ҆́чи моѝ, на тѧ̀ ѹ҆пова́хъ, не ѿимѝ дꙋ́шꙋ мою̀.

<rubric class="inline">в҃:</rubric> <red>С</red>охранѝ мѧ̀ ѿ сѣ́ти, ю҆́же соста́виша мѝ, и҆ ѿ собла̑знъ дѣ́лающихъ беззако́нїе.

<rubric class="inline">а҃:</rubric> <red>П</red>адꙋ́тъ во мре́жꙋ свою̀ грѣ̑шницы: є҆ди́нъ є҆́смь а҆́зъ, до́ндеже прейдꙋ̀.

<rubric class="inline">в҃:</rubric> <red>Г</red>ла́сомъ мои́мъ ко гдⷭ҇ꙋ воззва́хъ, гла́сомъ мои́мъ ко гдⷭ҇ꙋ помоли́хсѧ.

<rubric class="inline">а҃:</rubric> <red>П</red>ролїю̀ пред̾ ни́мъ моле́нїе моѐ, печа́ль мою̀ пред̾ ни́мъ возвѣщꙋ̀.

<rubric class="inline">в҃:</rubric> <red>В</red>негда̀ и҆счеза́ти ѿ менѐ дꙋ́хꙋ моемꙋ̀, и҆ ты̀ позна́лъ є҆сѝ стєзѝ моѧ̑.

<rubric class="inline">а҃:</rubric> <red>Н</red>а пꙋтѝ се́мъ, по немꙋ́же хожда́хъ, скры́ша сѣ́ть мнѣ̀.

<rubric class="inline">в҃:</rubric> <red>С</red>мотрѧ́хъ ѡ҆деснꙋ́ю, и҆ возглѧ́дахъ, и҆ не бѣ̀ зна́ѧй менѐ.

<rubric class="inline">а҃:</rubric> <red>П</red>оги́бе бѣ́гство ѿ менѐ, и҆ нѣ́сть взыска́ѧй дꙋ́шꙋ мою̀.

<rubric class="inline">в҃:</rubric> <red>В</red>оззва́хъ къ тебѣ̀ гдⷭ҇и, рѣ́хъ: ты̀ є҆сѝ ѹ҆пова́нїе моѐ, ча́сть моѧ̀ є҆сѝ на землѝ живы́хъ.

<rubric class="inline">а҃:</rubric> <red>В</red>онмѝ моле́нїю моемꙋ̀, ꙗ҆́кѡ смири́хсѧ ѕѣлѡ̀.

<rubric class="inline">в҃:</rubric> <red>И҆</red>зба́ви мѧ̀ ѿ гонѧ́щихъ мѧ̀, ꙗ҆́кѡ ѹ҆крѣпи́шасѧ па́че менѐ.

<rubric>На де́сѧть:</rubric>

<rubric class="inline">а҃:</rubric> <red>И҆</red>зведѝ и҆з̾ темни́цы дꙋ́шꙋ мою̀, и҆сповѣ́датисѧ и҆́мени твоемꙋ̀.

<rubric class="inline">в҃:</rubric> <red>М</red>енѐ ждꙋ́тъ првⷣницы, до́ндеже возда́си мнѣ̀.

<rubric>На ѻ҆́смь:</rubric>

<rubric class="inline">а҃:</rubric> <red>И҆</red>з̾ глꙋбины̀ воззва́хъ къ тебѣ̀ гдⷭ҇и, гдⷭ҇и ѹ҆слы́ши гла́съ мо́й.

<rubric class="inline">в҃:</rubric> <red>Д</red>а бꙋ́дꙋтъ ѹ҆́ши твоѝ вне́млюще гла́сꙋ моле́нїѧ моегѡ̀.

<rubric>На ше́сть:</rubric>

<rubric class="inline">а҃:</rubric> <red>А҆́</red>ще беззакѡ́нїѧ на́зриши гдⷭ҇и, гдⷭ҇и кто̀ постои́тъ; ꙗ҆́кѡ ѹ҆ тебѐ ѡ҆чище́нїе є҆́сть.

<rubric class="inline">в҃:</rubric> <red>И҆́</red>мене ра́ди твоегѡ̀ потерпѣ́хъ тѧ̀ гдⷭ҇и. Потерпѣ̀ дꙋша̀ моѧ̀ въ сло́во твоѐ, ѹ҆пова̀ дꙋша̀ моѧ̀ на гдⷭ҇а.

<rubric>На четы́ре:</rubric>

<rubric class="inline">а҃:</rubric> <red>Ѿ</red> стра́жи ѹ҆́треннїѧ до но́щи, ѿ стра́жи ѹ҆́треннїѧ да ѹ҆пова́етъ і҆и҃ль на гдⷭ҇а.

<rubric class="inline">в҃:</rubric> <red>Ꙗ҆́</red>кѡ ѹ҆ гдⷭ҇а млⷭ҇ть, и҆ мно́гое ѹ҆ негѡ̀ и҆збавле́нїе: и҆ то́й и҆зба́витъ і҆и҃лѧ ѿ всѣ́хъ беззако́нїй є҆гѡ̀.

<rubric class="inline">а҃:</rubric> <red>Х</red>вали́те гдⷭ҇а всѝ ꙗ҆зы́цы, похвали́те є҆го̀ всѝ лю́дїе.

<rubric class="inline">в҃:</rubric> <red>Ꙗ҆́</red>кѡ ѹ҆тверди́сѧ млⷭ҇ть є҆гѡ̀ на на́съ, и҆ и҆́стина гдⷭ҇нѧ пребыва́етъ во вѣ́къ.

<rubric>Сла́ва, и҆ ны́нѣ: Вхо́дъ.</rubric>

<red>С</red>вѣ́те ти́хїй, ст҃ы́ѧ сла́вы, безсме́ртнагѡ ѻ҆ц҃а̀ нбⷭ҇нагѡ, ст҃а́гѡ бл҃же́ннагѡ, і҆и҃се хрⷭ҇тѐ. Прише́дше на за́падъ со́лнца, ви́дѣвше свѣ́тъ вече́рнїй, пое́мъ ѻ҆ц҃а̀, сн҃а и҆ ст҃а́гѡ дх҃а, бг҃а, досто́инъ є҆сѝ во всѧ̑ времена̀ пѣ́тъ бы́ти гла́сы прпⷣбными, сн҃е бж҃їй, живо́тъ даѧ́й: тѣ́мже мі́ръ тѧ̀ сла́витъ.

<rubric>Прокі́менъ. Бытїѐ. И҆ при́тча.</rubric>

<rubric>И҆ по и҆сполне́нїи си́хъ, сщ҃е́нникъ пое́тъ:</rubric>

<red>Д</red>а и҆спра́витсѧ мл҃тва моѧ̀, ꙗ҆́кѡ кади́ло пред̾ тобо́ю, воздѣѧ́нїе рꙋкꙋ̀ моє́ю, же́ртва вече́рнѧѧ.

<rubric>И҆ ли́къ пое́тъ то́жде:</rubric>

<incipit><red>Д</red>а и҆спра́витсѧ мл҃тва моѧ̀:</incipit>

<rubric class="inline">Сщ҃е́нникъ, сті́хъ:</rubric> <red>Г</red>дⷭ҇и воззва́хъ къ тебѣ̀, ѹ҆слы́ши мѧ̀, вонмѝ гла́сꙋ моле́нїѧ моегѡ̀, внегда̀ воззва́ти мѝ къ тебѣ̀.

<rubric class="inline">Ли́къ:</rubric> <incipit><red>Д</red>а и҆спра́витсѧ мл҃тва моѧ̀:</incipit>

<rubric class="inline">Сщ҃е́нникъ, сті́хъ:</rubric> <red>П</red>оложѝ гдⷭ҇и, хране́нїе ѹ҆стѡ́мъ мои̑мъ, и҆ две́рь ѡ҆гражде́нїѧ ѡ҆ ѹ҆стна́хъ мои́хъ.

<rubric class="inline">Ли́къ:</rubric> <incipit><red>Д</red>а и҆спра́витсѧ мл҃тва моѧ̀:</incipit>

<rubric class="inline">Сщ҃е́нникъ, сті́хъ:</rubric> <red>Н</red>е ѹ҆клонѝ се́рдце моѐ въ словеса̀ лꙋка́вствїѧ непщева́ти вины̀ ѡ҆ грѣсѣ́хъ.

<rubric class="inline">Ли́къ:</rubric> <incipit><red>Д</red>а и҆спра́витсѧ мл҃тва моѧ̀:</incipit>

<rubric class="inline">И҆ па́ки сщ҃е́нникъ:</rubric> <red>Д</red>а и҆спра́витсѧ мл҃тва моѧ̀, ꙗ҆́кѡ кади́ло пред̾ тобо́ю.

<rubric class="inline">Ли́къ:</rubric> <red>В</red>оздѣѧ́нїе рꙋкꙋ̀ моє́ю, же́ртва вече́рнѧѧ.

<rubric>Вмѣ́стѡ херꙋві́мскїѧ пѣ́сни, глаго́летсѧ сїѐ. Гла́съ ѕ҃.</rubric>

<red>Н</red>ы́нѣ си̑лы нбⷭ҇ныѧ съ на́ми неви́димѡ слꙋ́жатъ, се́ бо вхо́дитъ цр҃ь сла́вы: сѐ же́ртва та́йнаѧ соверше́на дорѷно́ситсѧ. Вѣ́рою и҆ любо́вїю пристꙋ́пимъ, да прича̑стницы жи́зни вѣ́чныѧ бꙋ́демъ. А҆ллилꙋ́їа, а҆ллилꙋ́їа, а҆ллилꙋ́їа.

<rubric>Прича́стенъ во гла́съ и҃:</rubric>

<red>В</red>кꙋси́те и҆ ви́дите, ꙗ҆́кѡ бл҃гъ гдⷭ҇ь. А҆ллилꙋ́їа, а҆ллилꙋ́їа, а҆ллилꙋ́їа.

<rubric>По ꙗ҆вле́нїи же ст҃ы́хъ дарѡ́въ, ко́снѡ и҆ со сладкопѣ́нїемъ, во гла́съ и҃:</rubric>

<red>Б</red>л҃гословлю̀ гдⷭ҇а на всѧ́кое вре́мѧ, хвала̀ є҆гѡ̀ во ѹ҆стѣ́хъ мои́хъ. Хлѣ́бъ нбⷭ҇ный, и҆ ча́шꙋ жи́зни вкꙋси́те, и҆ ви́дите, ꙗ҆́кѡ бл҃гъ гдⷭ҇ь. А҆ллилꙋ́їа, а҆ллилꙋ́їа, а҆ллилꙋ́їа.

<red>П</red>о є҆́же сохрани́ти ст҃а̑ѧ:

<red>Д</red>а и҆спо́лнѧтсѧ ѹ҆ста̀ на̑ша хвале́нїѧ твоегѡ̀ гдⷭ҇и, ꙗ҆́кѡ да пое́мъ сла́вꙋ твою̀: ꙗ҆́кѡ сподо́билъ є҆сѝ на́съ причасти́тисѧ ст҃ы̑мъ твои̑мъ, бж҃е́ствєннымъ, безсмє́ртнымъ, и҆ животворѧ́щымъ та́йнамъ: соблюдѝ на́съ во твое́й ст҃ы́ни, ве́сь де́нь поꙋча́тисѧ пра́вдѣ твое́й. А҆ллилꙋ́їа, а҆ллилꙋ́їа, а҆ллилꙋ́їа.

<rubric class="inline">Та́же:</rubric> <red>Б</red>ꙋ́ди и҆́мѧ гдⷭ҇не бл҃гослове́но: <rubric class="inline">три́жды.</rubric>

<rubric class="inline">И҆ ѱало́мъ:</rubric> <red>Б</red>л҃гословлю̀ гдⷭ҇а на всѧ́кое вре́мѧ, вы́нꙋ хвала̀ є҆гѡ̀ во ѹ҆стѣ́хъ мои́хъ. Ѡ҆ гдⷭ҇ѣ похва́литсѧ дꙋша̀ моѧ̀: да ѹ҆слы́шатъ кро́тцыи и҆ возвеселѧ́тсѧ. Возвели́чите гдⷭ҇а со мно́ю, и҆ вознесе́мъ и҆́мѧ є҆гѡ̀ вкꙋ́пѣ. Взыска́хъ гдⷭ҇а, и҆ ѹ҆слы́ша мѧ̀ и҆ ѿ всѣ́хъ скорбе́й мои́хъ и҆зба́ви мѧ̀. Пристꙋпи́те къ немꙋ̀ и҆ просвѣти́тесѧ, и҆ ли́ца ва́ша не постыдѧ́тсѧ. Се́й ни́щїй воззва̀, и҆ гдⷭ҇ь ѹ҆слы́ша и҆̀, и҆ ѿ всѣ́хъ скорбе́й є҆гѡ̀ сп҃сѐ и҆̀. Ѡ҆полчи́тсѧ а҆́гг҃лъ гдⷭ҇ень ѡ҆́крестъ боѧ́щихсѧ є҆гѡ̀ и҆ и҆зба́витъ и҆̀хъ. Вкꙋси́те и҆ ви́дите, ꙗ҆́кѡ бл҃гъ гдⷭ҇ь: бл҃же́нъ мꙋ́жъ, и҆́же ѹ҆пова́етъ на́нь. Бо́йтесѧ гдⷭ҇а, всѝ ст҃і́и є҆гѡ̀, ꙗ҆́кѡ нѣ́сть лише́нїѧ боѧ́щымсѧ є҆гѡ̀. Бога́тїи ѡ҆бнища́ша и҆ взалка́ша: взыска́ющїи же гдⷭ҇а не лиша́тсѧ всѧ́кагѡ бла́га. Прїиди́те, ча́да, послꙋ́шайте менѐ, стра́хꙋ гдⷭ҇ню наꙋчꙋ̀ ва́съ. Кто́ є҆сть человѣ́къ хотѧ́й живо́тъ, любѧ́й дни̑ ви́дѣти бла́ги; Ѹ҆держѝ ѧ҆зы́къ тво́й ѿ ѕла̀ и҆ ѹ҆стнѣ̀ твоѝ, є҆́же не глаго́лати льстѝ. Ѹ҆клони́сѧ ѿ ѕла̀ и҆ сотворѝ бла́го: взыщѝ ми́ра и҆ поженѝ и҆̀. Ѻ҆́чи гдⷭ҇ни на првⷣныѧ, и҆ ѹ҆́ши є҆гѡ̀ въ моли́твꙋ и҆́хъ. Лице́ же гдⷭ҇не на творѧ́щыѧ ѕла́ѧ, є҆́же потреби́ти ѿ землѝ па́мѧть и҆́хъ. Воззва́ша првⷣнїи, и҆ гдⷭ҇ь ѹ҆слы́ша и҆̀хъ и҆ ѿ всѣ́хъ скорбе́й и҆́хъ и҆зба́ви и҆̀хъ. Бли́з̾ гдⷭ҇ь сокрꙋше́нныхъ се́рдцемъ, и҆ смирє́нныѧ дꙋ́хомъ сп҃се́тъ. Мнѡ́ги скѡ́рби првⷣнымъ, и҆ ѿ всѣ́хъ и҆́хъ и҆зба́витъ ѧ҆̀ гдⷭ҇ь. Храни́тъ гдⷭ҇ь всѧ̀ кѡ́сти и҆́хъ, ни є҆ди́на ѿ ни́хъ сокрꙋши́тсѧ. Сме́рть грѣ́шникѡвъ люта̀, и҆ ненави́дѧщїи првⷣнаго прегрѣша́тъ. И҆зба́витъ гдⷭ҇ь дꙋ́шы ра́бъ свои́хъ, и҆ не прегрѣша́тъ всѝ ѹ҆пова́ющїи на него̀.
