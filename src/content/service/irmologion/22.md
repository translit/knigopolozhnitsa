---
title: "Канѡ́нъ во ст҃ꙋ́ю недѣ́лю па́схи, и҆ во всю̀ свѣ́тлꙋю седми́цꙋ"
navigation:
  key: service-irmologion-22
  title: "Канѡ́нъ во ст҃ꙋ́ю недѣ́лю па́схи, и҆ во всю̀ свѣ́тлꙋю седми́цꙋ"
  parent: service-irmologion
  order: 22
type: "service"
---

# Канѡ́нъ во ст҃ꙋ́ю недѣ́лю па́схи, и҆ во всю̀ свѣ́тлꙋю седми́цꙋ.

<rubric class="inline">Тропа́рь:</rubric> <red>Х</red>рⷭ҇то́съ воскр҃се и҆з̾ ме́ртвыхъ, сме́ртїю сме́рть попра́въ, и҆ сꙋ́щымъ во гробѣ́хъ живо́тъ дарова́въ.

<rubric>И҆ про́чее по ѹ҆ста́вꙋ.</rubric>

<rubric>И҆ начина́етъ предстоѧ́тель канѡ́нъ, творе́нїе господи́на і҆ѡа́нна дамаски́на. І҆рмо́сы̀ на д҃, и҆ тропарѝ на в҃і. И҆ па́ки послѣдѝ кі́йждо ли́къ пое́тъ і҆рмо́съ. Послѣди́ же на схо́дѣ, катава́сїа, і҆рмо́съ то́йже:</rubric>

<incipit><red>В</red>оскрⷭ҇нїѧ де́нь:</incipit>

<rubric>И҆ по не́мъ:</rubric>

<incipit><red>Х</red>рⷭ҇то́съ воскр҃се:</incipit> <rubric class="inline">три́жды.</rubric>

<rubric>Въ про́чыѧ же дни̑ по ѹ҆ста́вꙋ.</rubric>

<rubric>Канѡ́нъ. Гла́съ а҃.</rubric>

## Пѣ́снь а҃.

<rubric class="inline">І҆рмо́съ:</rubric> <irmos><red>В</red>оскрⷭ҇нїѧ де́нь, просвѣти́мсѧ лю́дїе, па́сха гдⷭ҇нѧ па́сха: ѿ сме́рти бо къ жи́зни, и҆ ѿ землѝ къ нб҃сѝ, хрⷭ҇то́съ бг҃ъ на́съ преведѐ, побѣ́днꙋю пою́щыѧ.</irmos>

<rubric class="inline">Припѣ́въ:</rubric> <refrain><incipit><red>Х</red>рⷭ҇то́съ воскр҃се и҆з̾ ме́ртвыхъ:</incipit></refrain>

<red>Ѡ҆</red>чи́стимъ чꙋ̑вствїѧ, и҆ ѹ҆́зримъ непристꙋ́пнымъ свѣ́томъ воскрⷭ҇нїѧ хрⷭ҇та̀ блиста́ющасѧ, и҆ ра́дꙋйтесѧ рекꙋ́ща, ꙗ҆́снѡ да ѹ҆слы́шимъ, побѣ́днꙋю пою́ще.

<red>Н</red>б҃са̀ ѹ҆́бѡ досто́йнѡ да веселѧ́тсѧ, землѧ́ же да ра́дꙋетсѧ, да пра́зднꙋетъ же мі́ръ, ви́димый же ве́сь и҆ неви́димый: хрⷭ҇то́съ бо воста̀, весе́лїе вѣ́чное.

<rubric>И҆́ный канѡ́нъ бг҃оро́диченъ, подо́бенъ. Творе́нїе господи́на ѳеофа́на, и҆ господи́на і҆ѡ́сифа, є҆гѡ́же краестро́чїе на пе́рвыхъ тропарѣ́хъ: <acrostic><red>Ѳ</red>еофа́нꙋсъ</acrostic>. Гла́съ то́йже. Глаго́летсѧ же се́й кромѣ̀ пе́рвагѡ днѐ.</rubric>

<rubric class="inline">Ѳеофа́нъ:</rubric> <red>Ѹ҆</red>мерщвле́нїѧ предѣ́лъ сломи́ла є҆сѝ, вѣ́чнꙋю жи́знь ро́ждшаѧ хрⷭ҇та̀, и҆з̾ гро́ба возсїѧ́вшаго дне́сь, дв҃о всенепоро́чнаѧ и҆ мі́ръ просвѣти́вшаго.

<rubric class="inline">І҆ѡ́сифъ:</rubric> <red>В</red>оскрⷭ҇шаго ви́дѣвши сн҃а твоего̀ и҆ бг҃а, ра́дꙋйсѧ со а҆пⷭ҇лы бг҃обл҃года́тнаѧ чⷭ҇таѧ, и҆ є҆́же ра́дꙋйсѧ пе́рвѣе, ꙗ҆́кѡ всѣ́хъ ра́дости вина̀ воспрїѧ́ла є҆сѝ, бг҃ома́ти всенепоро́чнаѧ.

<rubric>На всѧ́кꙋю же пѣ́снь по тропарѣ̀ быва́етъ є҆ктенїа̀ ма́лаѧ въ а҃-й де́нь.</rubric>

## Пѣ́снь тре́тїѧ.

<rubric class="inline">І҆рмо́съ:</rubric> <irmos><red>П</red>рїиди́те пи́во пїе́мъ но́вое, не ѿ ка́мене непло́дна чꙋдодѣ́емое, но нетлѣ́нїѧ и҆сто́чникъ и҆з̾ гро́ба ѡ҆дожди́вша хрⷭ҇та̀, въ не́мже ѹ҆твержда́емсѧ.</irmos>

<red>Н</red>ы́нѣ всѧ̑ и҆спо́лнишасѧ свѣ́та, нб҃о же и҆ землѧ̀ и҆ преиспѡ́днѧѧ: да пра́зднꙋетъ ѹ҆́бѡ всѧ̀ тва́рь воста́нїе хрⷭ҇то́во, въ не́мже ѹ҆твержда́етсѧ.

<red>В</red>чера̀ спогребо́хсѧ тебѣ̀ хрⷭ҇тѐ, совостаю̀ дне́сь воскрⷭ҇шꙋ тебѣ̀, сраспина́хсѧ тебѣ̀ вчера̀, са́мъ мѧ̀ спросла́ви сп҃се во црⷭ҇твїи твое́мъ.

<rubric class="inline">Ѳеофа́нъ:</rubric> <red>Н</red>а нетлѣ́ннꙋю жи́знь прихождꙋ̀ дне́сь, бл҃гостїю ро́ждшагѡсѧ и҆з̾ тебѐ чⷭ҇таѧ, и҆ всѣ̑мъ концє́мъ свѣ́тъ ѡ҆блиста́вшагѡ.

<rubric class="inline">І҆ѡ́сифъ:</rubric> <red>Б</red>г҃а, є҆го́же родила̀ є҆сѝ пло́тїю, и҆з̾ ме́ртвыхъ, ꙗ҆́коже речѐ, воста́вша ви́дѣвши чⷭ҇таѧ, ликꙋ́й: и҆ сегѡ̀ ꙗ҆́кѡ бг҃а пречⷭ҇таѧ возвелича́й.

<rubric>Є҆ктенїа̀.</rubric>

<rubric>Ѵ҆пакоѝ, гла́съ д҃:</rubric>

<red>П</red>редвари́вшаѧ ѹ҆́трѡ ꙗ҆̀же ѡ҆ марі́и, и҆ ѡ҆брѣ́тшыѧ ка́мень ѿвале́нъ ѿ гро́ба, слы́шахꙋ ѿ а҆́гг҃ла во свѣ́тѣ присносꙋ́щнѣмъ сꙋ́щагѡ, съ ме́ртвыми что̀ и҆́щете ꙗ҆́кѡ человѣ́ка; ви́дите грѡ́бныѧ пелєны̀, тецы́те и҆ мі́рꙋ проповѣ́дите, ꙗ҆́кѡ воста̀ гдⷭ҇ь, ѹ҆мертви́вый сме́рть: ꙗ҆́кѡ є҆́сть сн҃ъ бг҃а, сп҃са́ющагѡ ро́дъ человѣ́ческїй.

## Пѣ́снь четве́ртаѧ.

<rubric class="inline">І҆рмо́съ:</rubric> <irmos><red>Н</red>а бж҃е́ственнѣй стра́жи, бг҃оглаго́ливый а҆ввакꙋ́мъ да ста́нетъ съ на́ми, и҆ пока́жетъ свѣтоно́сна а҆́гг҃ла, ꙗ҆́снѡ глаго́люща: дне́сь сп҃се́нїе мі́рꙋ, ꙗ҆́кѡ воскр҃се хрⷭ҇то́съ, ꙗ҆́кѡ всеси́ленъ.</irmos>

<red>М</red>ꙋ́жескїй ѹ҆́бѡ по́лъ, ꙗ҆́кѡ разве́рзый дв҃ственнꙋю ѹ҆тро́бꙋ, ꙗ҆ви́сѧ хрⷭ҇то́съ ꙗ҆́кѡ чл҃вѣ́къ же а҆́гнецъ нарече́сѧ. Непоро́ченъ же, ꙗ҆́кѡ невкꙋ́сенъ скве́рны, на́ша па́сха, и҆ ꙗ҆́кѡ бг҃ъ и҆́стиненъ, соверше́нъ рече́сѧ.

<red>Ꙗ҆́</red>кѡ є҆динолѣ́тный а҆́гнецъ, бл҃гослове́нный на́мъ вѣне́цъ хрⷭ҇то́съ, во́лею за всѣ́хъ закла́нъ бы́сть, па́сха чисти́тельнаѧ, и҆ па́ки и҆з̾ гро́ба кра́сное пра́вды на́мъ возсїѧ̀ сл҃нце.

<red>Б</red>г҃оѻте́цъ ѹ҆́бѡ дв҃дъ, пред̾ сѣ́ннымъ ковче́гомъ скака́ше и҆гра́ѧ: лю́дїе же бж҃їи ст҃і́и ѡ҆́бразѡвъ сбытїѐ зрѧ́ще, весели́мсѧ бж҃е́ственнѣ, ꙗ҆́кѡ воскр҃се хрⷭ҇то́съ, ꙗ҆́кѡ всеси́ленъ.

<rubric class="inline">Ѳеофа́нъ:</rubric> <red>С</red>озда́вый а҆да́ма твоего̀ пра́ѻтца чтⷭ҇аѧ, зи́ждетсѧ ѿ тебѐ, и҆ сме́ртное жили́ще разорѝ свое́ю сме́ртїю дне́сь, и҆ ѡ҆зарѝ всѧ̑ бж҃е́ственными блиста́ньми воскрⷭ҇нїѧ.

<rubric class="inline">І҆ѡ́сифъ:</rubric> <red>Є҆</red>го́же родила̀ є҆сѝ хрⷭ҇та̀, прекра́снѡ и҆з̾ ме́ртвыхъ возсїѧ́вша чⷭ҇таѧ зрѧ́щи, до́браѧ и҆ непоро́чнаѧ въ жена́хъ и҆ кра́снаѧ, дне́сь во сп҃се́нїе всѣ́хъ со а҆пⷭ҇лы ра́дꙋющисѧ, того̀ прославлѧ́й.

## Пѣ́снь пѧ́таѧ.

<rubric class="inline">І҆рмо́съ:</rubric> <irmos><red>Ѹ҆́</red>тренюемъ ѹ҆́треннюю глꙋбокꙋ̀ и҆ вмѣ́стѡ мѵ́ра пѣ́снь принесе́мъ влⷣцѣ, и҆ хрⷭ҇та̀ ѹ҆́зримъ пра́вды сл҃нце, всѣ̑мъ жи́знь возсїѧ́юща.</irmos>

<red>Б</red>езмѣ́рное твоѐ бл҃гоꙋтро́бїе, а҆́довыми ѹ҆́зами содержи́мїи зрѧ́ще, къ свѣ́тꙋ и҆дѧ́хꙋ, хрⷭ҇тѐ, весе́лыми нога́ми, па́схꙋ хва́лѧще вѣ́чнꙋю.

<red>П</red>ристꙋ́пимъ свѣщено́снїи, и҆сходѧ́щꙋ хрⷭ҇тꙋ̀ и҆з̾ гро́ба ꙗ҆́кѡ женихꙋ̀, и҆ спра́зднꙋимъ любопра́зднственными чи́нми па́схꙋ бж҃їю спаси́тельнꙋю.

<rubric class="inline">Ѳеофа́нъ:</rubric> <red>П</red>росвѣща́етсѧ бж҃е́ственными лꙋча́ми и҆ живоно́сными воскрⷭ҇нїѧ сн҃а твоегѡ̀, бг҃омт҃и пречⷭ҇таѧ, и҆ ра́дости и҆сполнѧ́етсѧ бл҃гочести́выхъ собра́нїе.

<rubric class="inline">І҆ѡ́сифъ:</rubric> <red>Н</red>е разве́рзлъ є҆сѝ врата̀ дв҃ства въ воплоще́нїи, гро́ба не разрꙋши́лъ є҆сѝ печа́тей цр҃ю̀ созда́нїѧ, ѿѻнꙋ́дꙋже воскре́сшаго тѧ̀ зрѧ́щи мт҃и ра́довашесѧ.

## Пѣ́снь шеста́ѧ.

<rubric class="inline">І҆рмо́съ:</rubric> <irmos><red>С</red>низше́лъ є҆сѝ въ преиспѡ́днѧѧ землѝ, и҆ сокрꙋши́лъ є҆сѝ верєѝ вѣ̑чныѧ, содержа́щыѧ свѧ́занныѧ, хрⷭ҇тѐ, и҆ тридне́венъ ꙗ҆́кѡ ѿ ки́та і҆ѡ́на, воскрⷭ҇лъ є҆сѝ ѿ гро́ба.</irmos>

<red>С</red>охрани́въ цѣ̑ла зна́мєнїѧ, хрⷭ҇тѐ, воскре́слъ є҆сѝ ѿ гро́ба, ключѝ дв҃ы не вреди́вый въ ржⷭ҇твѣ̀ твое́мъ, и҆ ѿве́рзлъ є҆сѝ на́мъ ра̑йскїѧ двє́ри.

<red>С</red>п҃се мо́й, живо́е же и҆ неже́ртвенное заколе́нїе, ꙗ҆́кѡ бг҃ъ са́мъ себѐ во́лею приве́дъ ѻ҆ц҃ꙋ̀, совоскреси́лъ є҆сѝ всеро́днаго а҆да́ма, воскре́съ ѿ гро́ба.

<rubric class="inline">Ѳеофа́нъ:</rubric> <red>В</red>озведе́сѧ дре́вле держи́мое сме́ртїю и҆ тлѣ́нїемъ, воплоти́вшимсѧ ѿ твоегѡ̀ пречⷭ҇тагѡ чре́ва, къ нетлѣ́ннѣй и҆ присносꙋ́щнѣй жи́зни бцⷣе дв҃о.

<rubric class="inline">І҆ѡ́сифъ:</rubric> <red>С</red>ни́де въ преиспѡ́днѧѧ землѝ въ ложесна̀ твоѧ̑, чⷭ҇таѧ, сше́дый, и҆ всели́выйсѧ и҆ воплоти́выйсѧ па́че ѹ҆ма̀, и҆ воздви́же съ собо́ю а҆да́ма, воскре́съ ѿ гро́ба.

<rubric>Є҆ктенїа̀.</rubric>

<rubric>Конда́къ, гла́съ и҃:</rubric>

<red>А҆́</red>ще и҆ во гро́бъ снизше́лъ є҆сѝ, безсме́ртне, но а҆́довꙋ разрꙋши́лъ є҆сѝ си́лꙋ, и҆ воскрⷭ҇лъ є҆сѝ ꙗ҆́кѡ побѣди́тель, хрⷭ҇тѐ бж҃е, жена́мъ мѷроно́сицамъ вѣща́вый: ра́дꙋйтесѧ, и҆ твои́мъ а҆пⷭ҇лѡмъ ми́ръ да́рꙋѧй, па́дшымъ подаѧ́й воскрⷭ҇нїе.

<rubric class="inline">І҆́косъ:</rubric> <red>Є҆́</red>же пре́жде со́лнца сл҃нце заше́дшее и҆ногда̀ во гро́бъ, предвари́ша ко ѹ҆́трꙋ, и҆́щꙋщыѧ ꙗ҆́кѡ днѐ мѷронѡ́сицы дѣ̑вы, и҆ дрꙋга̀ ко дрꙋзѣ́й вопїѧ́хꙋ: ѽ дрꙋги̑ни! Прїиди́те, вонѧ́ми пома́жемъ тѣ́ло живоно́сное и҆ погребе́ное, пло́ть воскреси́вшагѡ па́дшаго а҆да́ма лежа́щꙋю во гро́бѣ: и҆́демъ, потщи́мсѧ ꙗ҆́коже волсвѝ, и҆ поклони́мсѧ, и҆ принесе́мъ мѵ̑ра ꙗ҆́кѡ да́ры, не въ пелена́хъ, но въ плащани́цѣ ѡ҆бви́томꙋ, и҆ пла́чимъ, и҆ возопїи́мъ: влⷣко воста́ни, па́дшымъ подаѧ́й воскрⷭ҇нїе.

<rubric>Та́же чте́нїе.</rubric>

<rubric class="inline">Посе́мъ:</rubric> <incipit><red>В</red>оскрⷭ҇нїе хрⷭ҇то́во:</incipit> <rubric class="inline">три́жды.</rubric>

<red>В</red>оскр҃съ і҆и҃съ ѿ гро́ба, ꙗ҆́коже проречѐ, дадѐ на́мъ живо́тъ вѣ́чный, и҆ ве́лїю млⷭ҇ть. <rubric class="inline">Три́жды.</rubric>

## Пѣ́снь седма́ѧ.

<rubric class="inline">І҆рмо́съ:</rubric> <irmos><red>Ѻ҆́</red>троки ѿ пе́щи и҆зба́вивый, бы́въ чл҃вѣ́къ, стра́ждетъ ꙗ҆́кѡ сме́ртенъ, и҆ стра́стїю сме́ртное въ нетлѣ́нїѧ ѡ҆блачи́тъ бл҃голѣ́пїе, є҆ди́нъ бл҃гослове́нъ ѻ҆тцє́въ бг҃ъ и҆ препросла́вленъ.</irmos>

<red>Ж</red>єны̀ съ мѵ́ры бг҃омꙋ̑дрыѧ въ слѣ́дъ тебѐ теча́хꙋ: є҆го́же ꙗ҆́кѡ ме́ртва со слеза́ми и҆ска́хꙋ, поклони́шасѧ ра́дꙋющыѧсѧ живо́мꙋ бг҃ꙋ, и҆ па́схꙋ та́йнꙋю твои́мъ, хрⷭ҇тѐ ѹ҆ч҃нкѡ́мъ бл҃говѣсти́ша.

<red>С</red>ме́рти пра́зднꙋемъ ѹ҆мерщвле́нїе, а҆́дово разрꙋше́нїе, и҆но́гѡ житїѧ̀ вѣ́чнагѡ нача́ло, и҆ и҆гра́юще пое́мъ вино́внаго, є҆ди́наго бл҃гослове́ннаго, ѻ҆тцє́въ бг҃а, и҆ препросла́вленнаго.

<red>Ꙗ҆́</red>кѡ вои́стиннꙋ сщ҃е́ннаѧ и҆ всепра́зднственнаѧ сїѧ̀ сп҃си́тельнаѧ но́щь, и҆ свѣтоза́рнаѧ, свѣтоно́снагѡ днѐ, воста́нїѧ сꙋ́щи провозвѣ́стница, въ не́йже безлѣ́тный свѣ́тъ и҆з̾ гро́ба пло́тски всѣ̑мъ возсїѧ̀.

<rubric class="inline">Ѳеофа́нъ:</rubric> <red>Ѹ҆</red>мертви́въ сн҃ъ тво́й сме́рть, всенепоро́чнаѧ, дне́сь, всѣ̑мъ смє́ртнымъ пребыва́ющїй живо́тъ во вѣ́ки вѣкѡ́въ дарова̀, є҆ди́нъ бл҃гослове́нный ѻ҆тцє́въ бг҃ъ и҆ препросла́вленный.

<rubric class="inline">І҆ѡ́сифъ:</rubric> <red>В</red>сѣ́мъ црⷭ҇твꙋѧй созда́нїемъ, бы́въ чл҃вѣ́къ, всели́сѧ въ твою̀ бг҃обл҃года́тнаѧ ѹ҆тро́бꙋ, и҆ распѧ́тїе претерпѣ́въ и҆ сме́рть, воскре́се бг҃олѣ́пнѡ, совозста́вивъ на́съ ꙗ҆́кѡ всеси́ленъ.

## Пѣ́снь ѻ҆сма́ѧ.

<rubric class="inline">І҆рмо́съ:</rubric> <irmos><red>С</red>е́й нарече́нный и҆ ст҃ы́й де́нь, є҆ди́нъ сꙋббѡ́тъ цр҃ь и҆ гдⷭ҇ь, пра́здникѡвъ пра́здникъ, и҆ торжество̀ є҆́сть торже́ствъ: во́ньже бл҃гослови́мъ хрⷭ҇та̀ во вѣ́ки.</irmos>

<red>П</red>рїиди́те но́вагѡ вїногра́да рождє́нїѧ, бж҃е́ственнагѡ весе́лїѧ, въ наро́читомъ днѝ вокр҃се́нїѧ, црⷭ҇твїѧ хрⷭ҇то́ва прїѡбщи́мсѧ, пою́ще є҆го̀ ꙗ҆́кѡ бг҃а во вѣ́ки.

<red>В</red>озведѝ ѻ҆́крестъ ѻ҆́чи твоѝ, сїѡ́не, и҆ ви́ждь: се́ бо прїидо́ша къ тебѣ̀, ꙗ҆́кѡ бг҃освѣ̑тлаѧ свѣти̑ла, ѿ за́пада и҆ сѣ́вера и҆ мо́рѧ и҆ восто́ка ча̑да твоѧ̑, въ тебѣ̀ бл҃гословѧ̑щаѧ хрⷭ҇та̀ во вѣ́ки.

<rubric class="inline">Трⷪ҇ченъ:</rubric> <red>Ѻ҆́</red>ч҃е вседержи́телю, и҆ сло́ве и҆ дш҃е, тремѝ соединѧ́емое во ѵ҆поста́сехъ є҆стество̀ пресꙋ́щественнѣ, и҆ пребж҃е́ственнѣ, въ тѧ̀ крⷭ҇ти́хомсѧ и҆ тѧ̀ бл҃гослови́мъ во всѧ̑ вѣ́ки.

<rubric class="inline">Ѳеофа́нъ:</rubric> <red>П</red>рїи́де тобо́ю въ мі́ръ гдⷭ҇ь дв҃о бцⷣе, и҆ чре́во а҆́дово расто́ргъ, смє́ртнымъ на́мъ воскрⷭ҇нїе дарова̀. Тѣ́мже бл҃гослови́мъ є҆го̀ во вѣ́ки.

<rubric class="inline">І҆ѡ́сифъ:</rubric> <red>В</red>сю̀ низложи́въ сме́рти держа́вꙋ сн҃ъ тво́й, дв҃о, свои́мъ воскрⷭ҇нїемъ, ꙗ҆́кѡ бг҃ъ крѣ́пкїй совознесѐ на́съ, и҆ ѡ҆божѝ. Тѣ́мже воспѣва́емъ є҆го̀ во вѣ́ки.

<rubric>Припѣ́вы на ѳ҃-й пѣ́сни:</rubric>

<red>В</red>ели́читъ дꙋша̀ моѧ̀ воскрⷭ҇шаго тридне́внѡ ѿ гро́ба хрⷭ҇та̀ жизнода́вца.

<rubric class="inline">И҆ і҆рмо́съ:</rubric> <incipit><red>С</red>вѣти́сѧ, свѣти́сѧ:</incipit>

<rubric>И҆ вторы́й ли́къ пое́тъ то́йже припѣ́въ, и҆ і҆рмо́съ: Та́же пе́рвый ли́къ пое́тъ вторы́й припѣ́въ.</rubric>

<red>В</red>ели́читъ дꙋша̀ моѧ̀ во́лею страда́вша, и҆ погребе́на, и҆ воскрⷭ҇шаго тридне́внѡ ѿ гро́ба.

<rubric class="inline">И҆ і҆рмо́съ:</rubric> <incipit><red>С</red>вѣти́сѧ:</incipit>

<rubric>И҆ вторы́й ли́къ пое́тъ то́йже припѣ́въ и҆ і҆рмо́съ.</rubric>

<rubric>Та́же пе́рвый ли́къ пое́тъ тре́тїй припѣ́въ:</rubric>

<red>Х</red>рⷭ҇то́съ но́ваѧ па́сха, же́ртва жива́ѧ, а҆́гнецъ бж҃їй, взе́млѧй грѣхѝ мі́ра.

<rubric>И҆ сті́хъ.</rubric>

<rubric>И҆ вторы́й ли́къ пое́тъ то́йже припѣ́въ и҆ сті́хъ.</rubric>

<rubric>Та́же пе́рвый ли́къ пое́тъ четве́ртый припѣ́въ:</rubric>

<red>А҆́</red>гг҃лъ вопїѧ́ше бл҃года́тнѣй: чⷭ҇таѧ дв҃о ра́дꙋйсѧ, и҆ па́ки рекꙋ̀, ра́дꙋйсѧ, тво́й сн҃ъ воскр҃се, тридне́венъ ѿ гро́ба, и҆ мє́ртвыѧ воздви́гнꙋвый, лю́дїе весели́тесѧ.

<rubric>И҆ сті́хъ:</rubric>

<rubric>И҆ вторы́й ли́къ пое́тъ то́йже припѣ́въ, и҆ сті́хъ.</rubric>

<rubric>И҆ про́чихъ ѻ҆́смь припѣ́вѡвъ припѣва́ютъ по є҆ди́ножды, ко стїхѡ́мъ:</rubric>

<red>В</red>озбꙋди́лъ є҆сѝ, ѹ҆снꙋ́въ, мє́ртвыѧ ѿ вѣ́ка, ца́рски рыка́вый, ꙗ҆́кѡ ѿ і҆ꙋ́ды ле́въ.

<red>М</red>агдали́на марі́а притечѐ ко гро́бꙋ, и҆ хрⷭ҇та̀ ви́дѣвши, ꙗ҆́кѡ вертогра́дарѧ вопроша́ше.

<red>А҆́</red>гг҃лъ ѡ҆блиста́ѧй жена́мъ вопїѧ́ше: преста́ните ѿ сле́зъ, ꙗ҆́кѡ хрⷭ҇то́съ воскр҃се.

<red>Х</red>рⷭ҇то́съ воскр҃се, сме́рть попра́вый, и҆ мє́ртвыѧ воздви́гнꙋвый, лю́дїе весели́тесѧ.

<red>Д</red>не́сь всѧ́ка тва́рь весели́тсѧ и҆ ра́дꙋетсѧ: ꙗ҆́кѡ хрⷭ҇то́съ воскр҃се и҆ а҆́дъ плѣни́сѧ.

<red>Д</red>не́сь влⷣка плѣнѝ а҆́да, воздви́гнꙋвый ю҆́зники, ꙗ҆̀же ѿ вѣ́ка и҆мѧ́ше, лю́тѣ ѡ҆держи̑мыѧ.

<red>В</red>ели́читъ дꙋша̀ моѧ̀ трїѷпоста́снагѡ, и҆ нераздѣ́льнагѡ бж҃ества̀ держа́вꙋ.

<red>Р</red>а́дꙋйсѧ дв҃о, ра́дꙋйсѧ, ра́дꙋйсѧ бл҃гослове́ннаѧ, ра́дꙋйсѧ препросла́вленнаѧ: тво́й бо сн҃ъ воскр҃се, тридне́венъ ѿ гро́ба.

<rubric>Послѣди́ же пе́рвый ли́къ пое́тъ па́ки пе́рвый припѣ́въ и҆ і҆рмо́съ. Посе́мъ вторы́й ли́къ пое́тъ вторы́й припѣ́въ и҆ і҆рмо́съ. Та́же ѻ҆́ба ли̑ка соше́дшесѧ вкꙋ́пѣ, пою́тъ і҆рмо́съ и҆ тропа́рь:</rubric>

<incipit><red>Х</red>рⷭ҇то́съ воскр҃се:</incipit> <rubric class="inline">три́жды.</rubric>

## Пѣ́снь девѧ́таѧ.

<rubric class="inline">І҆рмо́съ:</rubric> <irmos><red>С</red>вѣти́сѧ свѣти́сѧ но́вый і҆ерⷭ҇ли́ме, сла́ва бо гдⷭ҇нѧ на тебѣ̀ возсїѧ̀, ликꙋ́й ны́нѣ, и҆ весели́сѧ сїѡ́не: ты́ же чⷭ҇таѧ красꙋ́йсѧ бцⷣе, ѡ҆ воста́нїи ржⷭ҇тва̀ твоегѡ̀.</irmos>

<red>Ѽ</red> бж҃е́ственнагѡ, ѽ любе́знагѡ, ѽ сладча́йшагѡ твоегѡ̀ гла́са! Съ на́ми бо нело́жнѡ ѡ҆бѣща́лсѧ є҆сѝ бы́ти до сконча́нїѧ вѣ́ка, хрⷭ҇тѐ: є҆го́же вѣ́рнїи ѹ҆твержде́нїе наде́жди и҆мꙋ́ще, ра́дꙋемсѧ.

<red>Ѽ</red> па́сха ве́лїѧ, и҆ сщ҃е́ннѣйшаѧ хрⷭ҇тѐ! Ѽ мꙋ́дросте, и҆ сло́ве бж҃їй, и҆ си́ло! Подава́й на́мъ и҆́стѣе тебѐ причаща́тисѧ, въ невече́рнѣмъ днѝ црⷭ҇твїѧ твоегѡ̀.

<rubric class="inline">Ѳеофа́нъ:</rubric> <red>С</red>огла́снѡ дв҃о тебѐ бл҃жи́мъ вѣ́рнїи: ра́дꙋйсѧ две́ре гдⷭ҇нѧ, ра́дꙋйсѧ гра́де ѡ҆дꙋшевле́нный: ра́дꙋйсѧ, є҆ѧ́же ра́ди на́мъ ны́нѣ возсїѧ̀ свѣ́тъ, и҆з̾ тебѐ рожде́ннагѡ и҆з̾ ме́ртвыхъ воскрⷭ҇нїѧ.

<rubric class="inline">І҆ѡ́сифъ:</rubric> <red>В</red>есели́сѧ и҆ ра́дꙋйсѧ бж҃е́ственнаѧ две́ре свѣ́та: заше́дый бо і҆и҃съ во гро́бъ, возсїѧ̀ просїѧ́въ со́лнца свѣтлѣ́е, и҆ вѣ̑рныѧ всѧ̑ ѡ҆зари́въ, бг҃ора́дованнаѧ влⷣчце.

<rubric>Є҆ѯапостїла́рїй. Самогла́сенъ:</rubric>

<red>П</red>ло́тїю ѹ҆снꙋ́въ ꙗ҆́кѡ ме́ртвъ, цр҃ю̀ и҆ гдⷭ҇и, тридне́венъ воскре́слъ є҆сѝ, а҆да́ма воздви́глъ ѿ тлѝ, и҆ ѹ҆праздни́въ сме́рть, па́сха нетлѣ́нїѧ мі́ра сп҃се́нїе. <rubric class="inline">Три́жды.</rubric>

<rubric>И҆ по стїхи́рахъ хвали́тныхъ воскрⷭ҇ныхъ пое́мъ стїхи̑ры па́схи, гла́съ є҃.</rubric>

<rubric class="inline">Сті́хъ:</rubric> <red>Д</red>а воскрⷭ҇нетъ бг҃ъ, и҆ расточа́тсѧ вразѝ є҆гѡ̀.

<red>П</red>а́сха сщ҃е́ннаѧ на́мъ дне́сь показа́сѧ, па́сха но́ва ст҃а́ѧ, па́сха та́инственнаѧ, па́сха всечⷭ҇тна́ѧ, па́сха хрⷭ҇то́съ и҆зба́витель: па́сха непоро́чнаѧ, па́сха вели́каѧ, па́сха вѣ́рныхъ: па́сха двє́ри ра̑йскїѧ на́мъ ѿверза́ющаѧ: па́сха всѣ́хъ ѡ҆свѧща́ющаѧ вѣ́рныхъ.

<rubric class="inline">Сті́хъ:</rubric> <red>Ꙗ҆́</red>кѡ и҆счеза́етъ ды́мъ, да и҆сче́знꙋтъ.

<red>П</red>рїиди́те ѿ видѣ́нїѧ жєны̀ бл҃говѣ̑стницы, и҆ сїѡ́нꙋ рцы́те: прїимѝ ѿ на́съ ра́дости бл҃говѣ́щенїѧ, воскрⷭ҇нїѧ хрⷭ҇то́ва: красꙋ́йсѧ, ликꙋ́й, и҆ ра́дꙋйсѧ і҆ерⷭ҇ли́ме, цр҃ѧ̀ хрⷭ҇та̀ ѹ҆зрѣ́въ и҆з̾ гро́ба, ꙗ҆́кѡ жениха̀ происходѧ́ща.

<rubric class="inline">Сті́хъ:</rubric> <red>Т</red>а́кѡ да поги́бнꙋтъ грѣ̑шницы ѿ лица̀ бж҃їѧ, а҆ првⷣницы да возвеселѧ́тсѧ.

<red>М</red>ѷронѡ́сицы жєны̀, ѹ҆́трꙋ глꙋбокꙋ̀, предста́вшѧ гро́бꙋ живода́вца, ѡ҆брѣто́ша а҆́гг҃ла на ка́мени сѣдѧ́ща, и҆ то́й провѣща́въ и҆̀мъ, си́це глаго́лаше: что̀ и҆́щете жива́гѡ съ ме́ртвыми; что̀ пла́чете нетлѣ́ннагѡ во тлѝ; ше́дше проповѣ́дите ѹ҆ч҃нкѡ́мъ є҆гѡ̀.

<rubric class="inline">Сті́хъ:</rubric> <red>С</red>е́й де́нь, є҆го́же сотворѝ гдⷭ҇ь, возра́дꙋемсѧ и҆ возвесели́мсѧ во́нь.

<red>П</red>а́сха кра́снаѧ, па́сха, гдⷭ҇нѧ па́сха, па́сха всечⷭ҇тна́ѧ на́мъ возсїѧ̀: па́сха, ра́достїю дрꙋ́гъ дрꙋ́га ѡ҆б̾и́мемъ. Ѽ па́сха, и҆збавле́нїе ско́рби! И҆́бо и҆з̾ гро́ба дне́сь, ꙗ҆́кѡ ѿ черто́га возсїѧ́въ хрⷭ҇то́съ, жєны̀ ра́дости и҆спо́лни, глаго́лѧ: проповѣ́дите а҆пⷭ҇лѡмъ.

<rubric>Сла́ва, и҆ ны́нѣ:</rubric>

<red>В</red>оскрⷭ҇нїѧ де́нь, и҆ просвѣти́мсѧ торжество́мъ, и҆ дрꙋ́гъ дрꙋ́га ѡ҆б̾и́мемъ. Рце́мъ, бра́тїе! И҆ ненави́дѧщымъ на́съ, прости́мъ всѧ̑ воскрⷭ҇нїемъ, и҆ та́кѡ возопїи́мъ: хрⷭ҇то́съ воскр҃се и҆з̾ ме́ртвыхъ, сме́ртїю сме́рть попра́въ и҆ сꙋ́щымъ во гробѣ́хъ живо́тъ дарова́въ.

<rubric class="inline">Та́же:</rubric> <incipit><red>Х</red>рⷭ҇то́съ воскр҃се:</incipit> <rubric class="inline">три́жды.</rubric>

<rubric>И҆ пое́мъ, до́ндеже бра́тїѧ цѣлꙋ́ютъ дрꙋ́гъ дрꙋ́га. Пото́мъ чте́тсѧ сло́во ѡ҆гласи́тельное ст҃а́гѡ і҆ѡа́нна златоꙋ́стагѡ.</rubric>

<rubric>Та́же тропа́рь, гла́съ и҃:</rubric>

<red>Ѹ҆́</red>стъ твои́хъ ꙗ҆́коже свѣ́тлость ѻ҆гнѧ̀: Посе́мъ є҆ктенїа̀, и҆ возгла́съ, и҆ про́чее.

<rubric class="inline">Та́же:</rubric> <red>Ѹ҆</red>твердѝ, бж҃е:

<rubric>И҆ вмѣ́стѡ, Сла́ва тебѣ̀ хрⷭ҇тѐ бж҃е, пое́тъ і҆ере́й:</rubric>

<incipit><red>Х</red>рⷭ҇то́съ воскр҃се:</incipit>

<rubric class="inline">Мы́ же:</rubric> <red>И҆</red> сꙋ́щымъ во гробѣ́хъ живо́тъ дарова́въ.

<rubric>И҆ а҆́бїе ѿпꙋ́стъ.</rubric>

<rubric>Та́же крⷭ҇тъ возвыша́ѧ, глаго́летъ:</rubric>

<red>Х</red>рⷭ҇то́съ воскр҃се. <rubric class="inline">Три́жды.</rubric>

<rubric class="inline">И҆ мы̀ ѿвѣща́емъ:</rubric> <red>В</red>ои́стиннꙋ воскр҃се: <rubric class="inline">три́жды.</rubric>

<rubric class="inline">Та́же пое́мъ:</rubric> <incipit><red>Х</red>рⷭ҇то́съ воскр҃се:</incipit> <rubric class="inline">три́жды, ве́сь тропа́рь.</rubric>

<rubric class="inline">И҆ пое́мъ:</rubric> <red>И҆</red> на́мъ дарова̀ живо́тъ вѣ́чный, покланѧ́емсѧ є҆гѡ̀ тридне́вномꙋ воскрⷭ҇нїю.

<rubric>И҆ ча́съ пе́рвый. Пое́тсѧ же си́це:</rubric>

<incipit><red>Х</red>рⷭ҇то́съ воскр҃се:</incipit> <rubric class="inline">три́жды.</rubric>

<red>В</red>оскрⷭ҇нїе хрⷭ҇то́во ви́дѣвше, поклони́мсѧ ст҃о́мꙋ гдⷭ҇ꙋ і҆и҃сꙋ, є҆ди́номꙋ безгрѣ́шномꙋ. Крⷭ҇тꙋ̀ твоемꙋ̀ покланѧ́емсѧ, хрⷭ҇тѐ, и҆ ст҃о́е воскрⷭ҇нїе твоѐ пое́мъ и҆ сла́вимъ: ты́ бо є҆сѝ бг҃ъ на́шъ, ра́звѣ тебѐ и҆но́гѡ не зна́емъ, и҆́мѧ твоѐ и҆менꙋ́емъ. Прїиди́те всѝ вѣ́рнїи, поклони́мсѧ ст҃о́мꙋ хрⷭ҇то́вꙋ воскрⷭ҇нїю: се́ бо прїи́де крⷭ҇то́мъ ра́дость всемꙋ̀ мі́рꙋ. Всегда̀ бл҃гословѧ́ще гдⷭ҇а, пое́мъ воскрⷭ҇нїе є҆гѡ̀: распѧ́тїе бо претерпѣ́въ, сме́ртїю сме́рть разрꙋшѝ. <rubric class="inline">Три́жды.</rubric>

<red>П</red>редвари́вшыѧ ѹ҆́трѡ ꙗ҆̀же ѡ҆ мр҃і́и, и҆ ѡ҆брѣ́тшыѧ ка́мень ѿвале́нъ ѿ гро́ба, слы́шахꙋ ѿ а҆́гг҃ла: во свѣ́тѣ присносꙋ́щнѣмъ сꙋ́щаго, съ ме́ртвыми что̀ и҆́щете ꙗ҆́кѡ человѣ́ка: ви́дите грѡ́бныѧ пелєны̀: тецы́те и҆ мі́рꙋ проповѣ́дите, ꙗ҆́кѡ воста̀ гдⷭ҇ь, ѹ҆мертви́вый сме́рть, ꙗ҆́кѡ є҆́сть сн҃ъ бг҃а, сп҃са́ющагѡ ро́дъ человѣ́ческїй. <rubric class="inline">Є҆ди́ножды.</rubric>

<red>А҆́</red>ще и҆ во гро́бъ снизше́лъ є҆сѝ безсме́ртне, но а҆́довꙋ разрꙋши́лъ є҆сѝ си́лꙋ, и҆ воскрⷭ҇лъ є҆сѝ ꙗ҆́кѡ побѣди́тель, хрⷭ҇тѐ бж҃е, жена́мъ мѷроно́сицамъ вѣща́вый: ра́дꙋйтесѧ, и҆ твои̑мъ а҆пⷭ҇лѡмъ ми́ръ да́рꙋѧй, па́дшымъ подаѧ́й воскрⷭ҇нїе.

<red>В</red>о гро́бѣ пло́тски, во а҆́дѣ же съ дꙋше́ю ꙗ҆́кѡ бг҃ъ, въ раи́ же съ разбо́йникомъ, и҆ на прⷭ҇то́лѣ бы́лъ є҆сѝ, хрⷭ҇тѐ, со ѻ҆ц҃е́мъ и҆ дх҃омъ, всѧ̑ и҆сполнѧ́ѧй неѡпи́санный.

<rubric class="inline">Сла́ва:</rubric> <red>Ꙗ҆́</red>кѡ живоно́сецъ, ꙗ҆́кѡ раѧ̀ краснѣ́йшїй, вои́стиннꙋ и҆ черто́га всѧ́кагѡ црⷭ҇кагѡ показа́сѧ свѣтлѣ́йшїй, хрⷭ҇тѐ, гро́бъ тво́й, и҆сто́чникъ на́шегѡ воскрⷭ҇нїѧ.

<rubric class="inline">И҆ ны́нѣ:</rubric> <red>В</red>ы́шнѧгѡ ѡ҆сщ҃е́нное бж҃е́ственное селе́нїе ра́дꙋйсѧ, тобо́ю бо даде́сѧ ра́дость бцⷣе, зовꙋ́щымъ: бл҃гослове́нна ты̀ въ жена́хъ є҆сѝ всенепоро́чнаѧ влⷣчце.

<red>Г</red>дⷭ҇и поми́лꙋй, <rubric class="inline">м҃.</rubric>

<rubric>Сла́ва, и҆ ны́нѣ:</rubric>

<incipit><red>Чⷭ҇</red>тнѣ́йшꙋю херꙋві̑мъ:</incipit>

<rubric class="inline">І҆ере́й:</rubric> <red>М</red>л҃твами ст҃ы́хъ ѻ҆тє́цъ:

<rubric class="inline">Мы́ же:</rubric> <red>А҆</red>ми́нь.

<rubric class="inline">И҆</rubric> <incipit><red>Х</red>рⷭ҇то́съ воскр҃се:</incipit> <rubric class="inline">три́жды.</rubric>

<rubric>Посе́мъ, Сла́ва, и҆ ны́нѣ:</rubric>

<red>Г</red>дⷭ҇и поми́лꙋй, <rubric class="inline">три́жды.</rubric>

<red>Б</red>л҃гословѝ.

<rubric>И҆ ѿпꙋ́стъ а҃-гѡ часа̀.</rubric>

<rubric>Си́це же пое́тсѧ и҆ г҃-й ча́съ, и҆ ѕ҃-й и҆ ѳ҃-й, кромѣ̀ ѿпꙋ́ста, занѐ быва́етъ вкꙋ́пѣ.</rubric>



<red>Т</red>а́кожде пое́мъ за повече́рїе, и҆ за полꙋ́нощницꙋ. То́чїю по <incipit><red>Чⷭ҇</red>тнѣ́йшꙋю:</incipit> и҆ по <red>М</red>л҃твами ст҃ы́хъ ѻ҆тє́цъ: на кі́йждо ѿпꙋ́стъ глаго́лемъ: <incipit><red>Х</red>рⷭ҇то́съ воскр҃се:</incipit> три́жды. Та́кѡ твори́мъ до недѣ́ли ст҃а́гѡ ѳѡмы̀. А҆́ще ли не бꙋ́детъ когда̀ по нꙋ́ждѣ лїтꙋргі́и и҆ за <red>Б</red>л҃гословѝ дꙋшѐ моѧ̀ гдⷭ҇а: <incipit><red>Х</red>рⷭ҇то́съ воскр҃се:</incipit> три́жды. <incipit><red>В</red>оскрⷭ҇нїе хрⷭ҇то́во:</incipit> є҆ди́ножды. <red>П</red>редвари́вшыѧ ѹ҆́тро: <red>С</red>ла́ва: <incipit><red>А҆́</red>ще и҆ во гро́бъ:</incipit> <red>И҆</red> ны́нѣ: <incipit><red>Є҆</red>диноро́дный сн҃е:</incipit> И҆ бл҃жє́нна ѿ канѡ́на, а҆по́столъ и҆ є҆ѵⷢ҇лїе днѐ. Та́же, <incipit><red>П</red>омѧнѝ на́съ гдⷭ҇и:</incipit> <red>Л</red>и́къ нбⷭ҇ный: <incipit><red>В</red>ѣ́рꙋю во є҆ди́наго бг҃а:</incipit> <incipit><red>Ѡ҆</red>сла́би, ѡ҆ста́ви:</incipit> И҆ по <incipit><red>Ѻ҆́</red>ч҃е на́шъ:</incipit> Конда́къ: <incipit><red>А҆́</red>ще и҆ во гро́бъ:</incipit> <red>С</red>ла́ва, и҆ ны́нѣ: <incipit><red>В</red>ы́шнѧгѡ ѡ҆сщ҃е́нное:</incipit> <red>Г</red>дⷭ҇и поми́лꙋй, м҃. И҆ <red>Є҆</red>ди́нъ ст҃ъ: Вмѣ́стѡ, <incipit><red>Б</red>ꙋ́ди и҆́мѧ гдⷭ҇не:</incipit> <incipit><red>Х</red>рⷭ҇то́съ воскр҃се:</incipit> три́жды. И҆ ѱало́мъ: <incipit><red>Б</red>л҃гословлю̀ гдⷭ҇а:</incipit> коне́цъ: не лиша́тсѧ всѧ́кагѡ бл҃га:

<rubric>И҆ ѿпꙋ́стъ.</rubric>
