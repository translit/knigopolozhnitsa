---
title: "І҆рмо́сы̀ въ предпра́зднство ст҃ы́хъ бг҃оѧвле́нїй"
navigation:
  key: service-irmologion-10
  title: "І҆рмо́сы̀ въ предпра́зднство ст҃ы́хъ бг҃оѧвле́нїй"
  parent: service-irmologion
  order: 10
type: "service"
---

# І҆рмо́сы̀ въ предпра́зднство ст҃ы́хъ бг҃оѧвле́нїй.

<rubric>Мцⷭ҇а і҆аннꙋа́рїа въ г҃-й де́нь, на повече́рїи трипѣ́снецъ, гла́съ ѕ҃.</rubric>

<rubric class="inline">Пѣ́снь є҃:</rubric> <red>К</red>ъ тебѣ̀ ѹ҆́тренюю, бл҃гоꙋтро́бїѧ ра́ди себѐ и҆стощи́вшемꙋ непрело́жнѡ, и҆ раба̀ рꙋко́ю крести́тисѧ восхотѣ́вшемꙋ, сло́ве бж҃їй, ми́ръ пода́ждь мѝ па́дшемꙋ чл҃вѣколю́бче.

<rubric class="inline">Пѣ́снь и҃:</rubric> <red>С</red>толпꙋ̀ ѕло́бы лю́тагѡ и҆́рѡда всѝ порꙋга́вшесѧ, на і҆ѻрда́нъ прїиди́те, и҆́демъ вѣ́рнїи, да ѹ҆́зримъ хрⷭ҇та̀ и҆зба́вителѧ, ѿ прⷣте́чи кр҃ща́емаго пло́тїю во стрꙋѧ́хъ: є҆го́же всѧ̀ тва́рь бл҃гослови́тъ, сла́вѧщи во вѣ́ки.

<rubric class="inline">Пѣ́снь ѳ҃:</rubric> <red>Чⷭ҇</red>тнѣ́йшꙋю херꙋві̑мъ, и҆ сла́внѣйшꙋю без̾ сравне́нїѧ серафі̑мъ, без̾ и҆стлѣ́нїѧ бг҃а сло́ва ро́ждшꙋю, сꙋ́щꙋю бцⷣꙋ тѧ̀ велича́емъ.



<rubric>Въ д҃-й де́нь, на повече́рїи канѡ́нъ, гла́съ ѕ҃.</rubric>

<rubric class="inline">Пѣ́снь а҃:</rubric> <red>С</red>ѣ́ченное сѣче́тсѧ мо́ре чермно́е, волнопита́емаѧ же и҆зсꙋша́етъ глꙋбина̀, та́ѧжде кꙋ́пнѡ без̾ѻрꙋ̑жнымъ бы́вши проходи́ма, и҆ всеѻрꙋ́жнымъ гро́бъ. Пѣ́снь же бг҃окра́снаѧ воспѣва́шесѧ: сла́внѡ просла́висѧ хрⷭ҇то́съ бг҃ъ на́шъ.

<rubric class="inline">Пѣ́снь г҃:</rubric> <red>Г</red>дⷭ҇ь сы́й всѣ́хъ, и҆ зижди́тель бг҃ъ, созда́нное безстра́стный ѡ҆бнища́въ, себѣ̀ соедини́лъ є҆сѝ, и҆ стрꙋѧ́ми и҆́миже хотѣ́лъ є҆сѝ прїитѝ, са́мъ сы́й лю́демъ провозглаша́лъ є҆сѝ: во́дꙋ жи́зни почерпи́те, и҆ вѣ́рою ѹ҆тверди́тесѧ.

<rubric class="inline">Пѣ́снь д҃:</rubric> <red>П</red>рови́дѧ прⷪ҇ро́къ та́йны твоеѧ̀ неизрече́нное хрⷭ҇тѐ, провозгласѝ: положи́лъ є҆сѝ крѣ́пкꙋю кр҃ще́нїѧ бл҃года́ть, вѣ́рою сїѐ прїе́млющымъ всѣ̑мъ, во и҆збавле́нїе грѣхѡ́въ.

<rubric class="inline">Пѣ́снь є҃:</rubric> <red>С</red>ою́зомъ боѧ́зни содержи́мь ны́нѣ прⷣте́ча, ѿрица́етсѧ крести́ти, бл҃гоговѣ́йнѡ хрⷭ҇та̀ ви́дѣвъ на́га стоѧ́ща на водѣ̀, водо́ю покрыва́юща превы́спрєннѧѧ.

<rubric class="inline">Пѣ́снь ѕ҃:</rubric> <red>Б</red>е́здна послѣ́днѧѧ грѣхѡ́въ ѡ҆бы́де мѧ̀, и҆ и҆счеза́етъ дꙋ́хъ мо́й: но простры́й влⷣко высо́кꙋю твою̀ мы́шцꙋ, ꙗ҆́кѡ петра̀ мѧ̀ ѹ҆пра́вителю сп҃сѝ.

<rubric class="inline">Пѣ́снь з҃:</rubric> <red>Ѻ҆́</red>троцы въ вавѷлѡ́нѣ пе́щнагѡ пла́мене не ѹ҆боѧ́шасѧ, но посредѣ̀ пла́мене вве́ржени, ѡ҆роша́еми поѧ́хꙋ: бл҃гослове́нъ є҆сѝ гдⷭ҇и бж҃е ѻ҆тє́цъ на́шихъ.

<rubric class="inline">Пѣ́снь и҃:</rubric> <red>З</red>а зако́ны ѻ҆те́чєскїѧ бл҃же́ннїи въ вавѷлѡ́нѣ ю҆́ношы предбѣ́дствꙋюще, царю́ющагѡ ѡ҆плева́ша повелѣ́нїе безꙋ́мное, и҆ совокꙋ́плени и҆́мже не свари́шасѧ ѻ҆гне́мъ, держа́вствꙋюшемꙋ досто́йнꙋю воспѣва́хꙋ пѣ́снь: гдⷭ҇а по́йте дѣла̀, и҆ превозноси́те во всѧ̑ вѣ́ки.

<rubric class="inline">Пѣ́снь ѳ҃:</rubric> <red>С</red>тра́нствїѧ влⷣчнѧ, и҆ безсме́ртныѧ трапе́зы, во ѹ҆бо́зѣмъ верте́пѣ пре́жде наслади́вшесѧ, ны́нѣ на і҆ѻрда́нъ теце́мъ, та́йнꙋ зрѧ́ще стра́ннꙋ, го́рнїѧ свѣ́тлости хода́тайственнꙋ.



<rubric>Въ є҃-й де́нь, на повече́рїи канѡ́нъ, гла́съ ѕ҃.</rubric>

<rubric class="inline">Пѣ́снь а҃:</rubric> <red>В</red>олно́ю морско́ю покры́вшаго дре́вле гони́телѧ мꙋчи́телѧ, і҆ѻрда̑нскїѧ стрꙋи̑ спрѧ́товаютъ и҆ кры́ютъ, моѐ ны́нѣ ѡ҆чища́ѧ человѣ́ческимъ ѡ҆чище́нїемъ, сла́внѡ бо просла́висѧ.

<rubric class="inline">Пѣ́снь г҃:</rubric> <red>Т</red>ебѐ на вода́хъ ѡ҆снова́вшаго въ зе́млю неѡдержи́мѡ, тва́рь ви́дѣвши пло́тїю кры́емаго въ вода́хъ, ѹ҆́жасомъ мно́гимъ содержа́шесѧ, нѣ́сть ст҃ъ па́че тебѐ, гдⷭ҇и, взыва́ющи.

<rubric class="inline">Пѣ́снь д҃:</rubric> <red>Є҆́</red>же ко креще́нїю твоѐ прише́ствїе, прови́дѧ а҆ввакꙋ́мъ ѹ҆жа́ссѧ вопїѧ́ше: на мо́ре ко́ни твоѧ̑, во́ды мнѡ́ги наве́лъ є҆сѝ сп҃се, смꙋща́ющыѧ.

<rubric class="inline">Пѣ́снь є҃:</rubric> <red>Б</red>г҃оѧвле́нїѧ твоегѡ̀ хрⷭ҇тѐ, къ на́мъ млⷭ҇тивнѡ бы́вшагѡ, и҆са́їа свѣ́тъ ви́дѣвъ невече́рнїй, и҆з̾ но́щи ѹ҆́треневавъ взыва́ше: просвѣще́ннїи прїиди́те, ѡ҆мы́йтесѧ водо́ю бж҃е́ственною, и҆ дх҃омъ ꙗ҆́вѣ и҆ дꙋ́шꙋ и҆ тѣ́ло ѡ҆чи́стите.

<rubric class="inline">Пѣ́снь ѕ҃:</rubric> <red>Ꙗ҆́</red>тъ бы́сть, но не ѹ҆держа́нъ стра́хомъ бж҃е́ственный крⷭ҇ти́тель. А҆́ще бо и҆ спрѧ́товаетсѧ прибли́житисѧ ѻ҆гню̀ сѣ́но, но слы́шавъ, ѡ҆ста́ви ны́нѣ, течѐ повелѣ́нїе и҆сполнѧ́ѧ ꙗ҆́кѡ ра́бъ: бж҃е́ственномꙋ же свы́ше свидѣ́тельствꙋющемꙋ гла́сꙋ, ѹ҆слы́ша сн҃а превѣ́чнаго.

<rubric class="inline">Пѣ́снь з҃:</rubric> <red>Н</red>еизрече́нное чꙋ́до, въ пещѝ и҆зба́вивый прпⷣбныѧ ѻ҆́троки и҆з̾ пла́мене, преклонѧ́етъ ве́рхъ, и҆ про́ситъ кр҃ще́нїѧ ѿ раба̀, ѡ҆чища́ѧ вопїю́щыѧ: и҆зба́вителю бж҃е, бл҃гослове́нъ є҆сѝ.

<rubric class="inline">Пѣ́снь и҃:</rubric> <red>Ѹ҆</red>жасни́сѧ боѧ́йсѧ нб҃о, и҆ да подви́жатсѧ ѡ҆снова̑нїѧ землѝ: се́ бо водо́ю ѡ҆блачи́тсѧ, ѡ҆пали́вый водо́ю пре́жде првⷣнагѡ же́ртвꙋ пресла́внѡ: є҆го́же ѻ҆́троцы бл҃гослови́те, сщ҃е́нницы воспо́йте, лю́дїе превозноси́те во всѧ̑ вѣ́ки.

<rubric class="inline">Пѣ́снь ѳ҃:</rubric> <red>Н</red>е рыда́йте всꙋ́е, ѿча́ѧнїе тенета́ми ѹ҆давлѧ́еми человѣ́цы, пови́ннїи ѕлы́хъ: но во ѹ҆миле́нїи дꙋшѝ пристꙋ́пимъ ѡ҆чища́ющемꙋ всѧ̑, ꙗ҆́кѡ є҆ди́номꙋ чи́стомꙋ и҆ даю́щемꙋ проще́нїе кр҃ще́нїемъ.
