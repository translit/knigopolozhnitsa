---
title: "Припѣ́вы на ѳ҃-й пѣ́сни, на гдⷭ҇скїѧ пра́здники"
navigation:
  key: service-irmologion-24
  title: "Припѣ́вы на ѳ҃-й пѣ́сни, на гдⷭ҇скїѧ пра́здники"
  parent: service-irmologion
  order: 24
type: "service"
---

# Припѣ́вы на ѳ҃-й пѣ́сни, на гдⷭ҇скїѧ пра́здники.

<rubric>Ржⷭ҇твꙋ̀ бцⷣы.</rubric>

<rubric>На ѳ҃-й пѣ́сни, Чтⷭ҇нѣ́йшꙋю не пое́мъ, но пое́мъ припѣ́въ пра́здника:</rubric>

<red>В</red>елича́й, дꙋшѐ моѧ̀, пресла́вное ржⷭ҇тво̀ бж҃їѧ мт҃ре.

<rubric class="inline">Посе́мъ і҆рмо́съ:</rubric> <red>Ꙗ҆́</red>же пре́жде со́лнца свѣти́льника бг҃а возсїѧ́вшаго, пло́тски къ на́мъ прише́дшаго и҆з̾ бокꙋ̀ дв҃и́чꙋ, неизрече́ннѡ воплоти́вшаѧ, бл҃гослове́ннаѧ всечⷭ҇таѧ, тѧ̀ бцⷣе велича́емъ.

<rubric>Та́же вторы́й ли́къ пое́тъ то́йже припѣ́въ и҆ і҆рмо́съ.</rubric>

<rubric>И҆ на кі́йждо тропа́рь пою́тъ то́йже припѣ́въ пра́здника шестью̀, на ѻ҆́ба ли̑ка.</rubric>

<rubric>Та́же пе́рвый ли́къ пое́тъ втора́гѡ канѡ́на припѣ́въ:</rubric>

<red>В</red>елича́й, дꙋшѐ моѧ̀, ѿ непло́дове ро́ждшꙋюсѧ дв҃ꙋ мр҃і́ю.

<rubric class="inline">Посе́мъ і҆рмо́съ:</rubric> <red>Ч</red>ꙋ́жде ма́теремъ дѣ́вство, и҆ стра́нно дѣ́вамъ дѣторожде́нїе: на тебѣ̀ бцⷣе ѻ҆боѧ̑ ѹ҆стро́ишасѧ. Тѣ́мъ тѧ̀ всѧ̑ племена̀ земна̑ѧ, непреста́ннѡ велича́емъ.

<rubric>И҆ вторы́й ли́къ пое́тъ то́йже припѣ́въ и҆ і҆рмо́съ:</rubric>

<rubric>И҆ на кі́йждо тропа́рь пою́тъ то́йже припѣ́въ ѕ҃-ю.</rubric>

<rubric>Та́же ѻ҆́ба ли̑ка, соше́дшесѧ вкꙋ́пѣ, пою́тъ пе́рвагѡ канѡ́на припѣ́въ и҆ і҆рмо́съ:</rubric>

<red>Т</red>а́инъ є҆сѝ бцⷣе ра́й, невоздѣ́ланнѡ возрасти́вшїй хрⷭ҇та̀: и҆́мже крⷭ҇тное живоно́сное на землѝ насади́сѧ дре́во. Тѣ́мъ ны́нѣ возноси́мꙋ, покланѧ́ющесѧ є҆мꙋ̀, тѧ̀ велича́емъ.

<rubric>Та́же втора́гѡ канѡ́на припѣ́въ.</rubric>

<rubric class="inline">И҆ і҆рмо́съ:</rubric> <red>С</red>нѣ́дїю дре́ва, ро́дꙋ прибы́вшаѧ сме́рть, крⷭ҇то́мъ ѹ҆праздни́сѧ дне́сь, и҆́бо прама́тернѧѧ всеро́днаѧ клѧ́тва разрꙋши́сѧ, прозѧбе́нїемъ чтⷭ҇ыѧ бг҃ома́тере: ю҆́же всѧ̑ си̑лы нбⷭ҇ныѧ велича́ютъ. <rubric class="inline">И҆ покло́нъ.</rubric>



<rubric>На воздви́женїе чⷭ҇тна́гѡ крⷭ҇та̀:</rubric>

<red>В</red>елича́й, дꙋшѐ моѧ̀, пречⷭ҇тны́й крⷭ҇тъ гдⷭ҇нь.

<rubric class="inline">Посе́мъ і҆рмо́съ:</rubric> <red>Т</red>а́инъ є҆сѝ бцⷣе ра́й, невоздѣ́ланнѡ возрасти́вшїй хрⷭ҇та̀: и҆́мже крⷭ҇тное живоно́сное на землѝ насади́сѧ дре́во. Тѣ́мъ ны́нѣ возноси́мꙋ, покланѧ́ющесѧ є҆мꙋ̀, тѧ̀ велича́емъ.

<rubric>Та́же вторы́й ли́къ пое́тъ то́йже припѣ́въ и҆ і҆рмо́съ.</rubric>

<rubric>И҆ на кі́йждо тропа́рь пою́тъ то́йже припѣ́въ пра́здника ѕ҃-ю на ѻ҆́ба ли̑ка.</rubric>

<rubric>Та́же пе́рвый ли́къ пое́тъ втора́гѡ канѡ́на припѣ́въ:</rubric>

<red>В</red>елича́й, дꙋшѐ моѧ̀, животворѧ́щагѡ крⷭ҇та̀ гдⷭ҇нѧ воздви́женїе.

<rubric class="inline">Посе́мъ і҆рмо́съ:</rubric> <red>С</red>нѣ́дїю дре́ва, ро́дꙋ прибы́вшаѧ сме́рть, крⷭ҇то́мъ ѹ҆праздни́сѧ дне́сь, и҆́бо прама́тернѧѧ всеро́днаѧ клѧ́тва разрꙋши́сѧ, прозѧбе́нїемъ чтⷭ҇ыѧ бг҃ома́тере: ю҆́же всѧ̑ си̑лы нбⷭ҇ныѧ велича́ютъ.

<rubric>И҆ вторы́й ли́къ пое́тъ то́йже припѣ́въ и҆ і҆рмо́съ.</rubric>

<rubric>И҆ на кі́йждо тропа́рь пою́тъ то́йже припѣ́въ ѕ҃-ю.</rubric>

<rubric>Та́же ѻ҆́ба ли̑ка, соше́дшесѧ вкꙋ́пѣ, пою́тъ пе́рвагѡ канѡ́на припѣ́въ и҆ і҆рмо́съ:</rubric>

<red>Т</red>а́инъ є҆сѝ бцⷣе ра́й, невоздѣ́ланнѡ возрасти́вшїй хрⷭ҇та̀: и҆́мже крⷭ҇тное живоно́сное на землѝ насади́сѧ дре́во. Тѣ́мъ ны́нѣ возноси́мꙋ, покланѧ́ющесѧ є҆мꙋ̀, тѧ̀ велича́емъ.

<rubric>Та́же втора́гѡ канѡ́на припѣ́въ.</rubric>

<rubric class="inline">И҆ і҆рмо́съ:</rubric> <red>С</red>нѣ́дїю дре́ва, ро́дꙋ прибы́вшаѧ сме́рть, крⷭ҇то́мъ ѹ҆праздни́сѧ дне́сь, и҆́бо прама́тернѧѧ всеро́днаѧ клѧ́тва разрꙋши́сѧ, прозѧбе́нїемъ чтⷭ҇ыѧ бг҃ома́тере: ю҆́же всѧ̑ си̑лы нбⷭ҇ныѧ велича́ютъ. <rubric class="inline">И҆ покло́нъ.</rubric>



<rubric>Введе́нїю прест҃ы́ѧ бцⷣы:</rubric>

<red>А҆́</red>гг҃ли, вхожде́нїе пречⷭ҇тыѧ зрѧ́ще, ѹ҆диви́шасѧ, ка́кѡ дв҃а вни́де во ст҃а̑ѧ ст҃ы́хъ.

<rubric class="inline">Посе́мъ і҆рмо́съ:</rubric> <red>Ꙗ҆́</red>кѡ ѡ҆дꙋшевле́нномꙋ бж҃їю кївѡ́тꙋ, да ника́коже ко́снетсѧ рꙋка̀ скве́рныхъ, ѹ҆стнѣ́ же вѣ́рныхъ бцⷣѣ немо́лчнѡ, гла́съ а҆́гг҃ла воспѣва́юще, съ ра́достїю да вопїю́тъ: і҆́стиннѡ вы́шши всѣ́хъ є҆сѝ дв҃о чⷭ҇таѧ.

<rubric>Та́же вторы́й ли́къ пое́тъ то́йже припѣ́въ и҆ і҆рмо́съ.</rubric>

<rubric>Про́чихъ же ше́сть припѣ́вѡвъ на кі́йждо тропа́рь по є҆ди́ножды:</rubric>

<red>А҆́</red>гг҃ли вхожде́нїе всечⷭ҇тыѧ зрѧ́ще, ѹ҆диви́шасѧ: ка́кѡ со сла́вою вни́де во ст҃а̑ѧ ст҃ы́хъ.

<red>А҆́</red>гг҃ли вхожде́нїе дв҃ы зрѧ́ще, ѹ҆диви́шасѧ, ка́кѡ пресла́внѡ вни́де во ст҃а̑ѧ ст҃ы́хъ.

<red>А҆́</red>гг҃ли и҆ человѣ́цы, дв҃ы вхожде́нїе почти́мъ: ꙗ҆́кѡ со сла́вою вни́де во ст҃а̑ѧ ст҃ы́хъ.

<red>А҆́</red>гг҃ли вхожде́нїе дв҃ы зрѧ́ще, ѹ҆диви́шасѧ, ка́кѡ бг҃оꙋго́днѣ вни́де во ст҃а̑ѧ ст҃ы́хъ.

<red>А҆́</red>гг҃ли взыгра́йте со ст҃ы́ми, дѣ̑вы сликовствꙋ́йте: и҆́бо бг҃оѻтрокови́ца вни́де во ст҃а̑ѧ ст҃ы́хъ.

<red>А҆́</red>гг҃ли и҆ человѣ́цы дв҃ꙋ пѣ́сньми возвели́чимъ: бг҃олѣ́пнѡ бо вни́де во ст҃а̑ѧ ст҃ы́хъ.

<rubric>Та́же пе́рвый ли́къ пое́тъ втора́гѡ канѡ́на припѣ́въ:</rubric>

<red>В</red>елича́й, дꙋшѐ моѧ̀, приведе́ннꙋю во хра́мъ гдⷭ҇нь, и҆ бл҃гослове́ннꙋю рꙋка́ми і҆ере́евыми.

<rubric class="inline">Посе́мъ і҆рмо́съ:</rubric> <red>С</red>вѣтоно́сный ѻ҆́блакъ, во́ньже всѣ́хъ влⷣка, ꙗ҆́кѡ до́ждь съ нб҃сѐ на рꙋно̀ сни́де, и҆ воплоти́сѧ на́съ ра́ди, бы́въ чл҃вѣ́къ, безнача́льный, велича́емъ всѝ ꙗ҆́кѡ мт҃рь бг҃а на́шегѡ чⷭ҇тꙋю.

<rubric>И҆ вторы́й ли́къ пое́тъ то́йже припѣ́въ и҆ і҆рмо́съ.</rubric>

<rubric>И҆ на кі́йждо тропа́рь пою́тъ то́йже припѣ́въ.</rubric>

<rubric>Вмѣ́стѡ же, Сла́ва:</rubric>

<red>В</red>елича́й, дꙋшѐ моѧ̀, трїѷпоста́снагѡ и҆ нераздѣ́льнагѡ бж҃ества̀ держа́вꙋ.

<rubric>Вмѣ́стѡ, И҆ ны́нѣ:</rubric>

<red>В</red>елича́й, дꙋшѐ моѧ̀, чⷭ҇тнѣ́йшꙋю и҆ сла́внѣйшꙋю го́рнихъ во́инствъ, дв҃ꙋ пречⷭ҇тꙋю бцⷣꙋ.

<rubric>Та́же ѻ҆́ба ли̑ка, соше́дшесѧ вкꙋ́пѣ, пою́тъ припѣ́въ пе́рвагѡ канѡ́на:</rubric>

<red>А҆́</red>гг҃ли, вхожде́нїе пречⷭ҇тыѧ зрѧ́ще, ѹ҆диви́шасѧ, ка́кѡ дв҃а вни́де во ст҃а̑ѧ ст҃ы́хъ.

<rubric class="inline">И҆ і҆рмо́съ:</rubric> <red>Т</red>а́инство стра́нное ви́жꙋ и҆ пресла́вное: нб҃о, верте́пъ: прⷭ҇то́лъ херꙋві́мскїй, дв҃ꙋ: ꙗ҆́сли, вмѣсти́лище, въ ни́хже возлежѐ невмѣсти́мый хрⷭ҇то́съ бг҃ъ: є҆го́же воспѣва́юще велича́емъ.



<rubric>На ржⷭ҇тво̀ хрⷭ҇то́во:</rubric>

<red>В</red>елича́й, дꙋшѐ моѧ̀, чⷭ҇тнѣ́йшꙋю и҆ сла́внѣйшꙋю го́рнихъ во́инствъ, дв҃ꙋ пречⷭ҇тꙋю бцⷣꙋ.

<rubric class="inline">Посе́мъ і҆рмо́съ:</rubric> <red>Т</red>а́инство стра́нное ви́жꙋ и҆ пресла́вное: нб҃о, верте́пъ: прⷭ҇то́лъ херꙋві́мскїй, дв҃ꙋ: ꙗ҆́сли, вмѣсти́лище, въ ни́хже возлежѐ невмѣсти́мый хрⷭ҇то́съ бг҃ъ: є҆го́же воспѣва́юще велича́емъ.

<rubric>Та́же вторы́й ли́къ пое́тъ то́йже припѣ́въ и҆ і҆рмо́съ.</rubric>

<rubric>И҆ про́чихъ ше́сть припѣ́вѡвъ припѣва́ютъ на кі́йждо тропа́рь по є҆ди́ножды:</rubric>

<red>В</red>елича́й, дꙋшѐ моѧ̀, ѿ дв҃ы бг҃а пло́тїю ро́ждшагосѧ.

<red>В</red>елича́й, дꙋшѐ моѧ̀, въ верте́пѣ ро́ждшагосѧ цр҃ѧ̀.

<red>В</red>елича́й, дꙋшѐ моѧ̀, ѿ волхвѡ́въ бг҃а покланѧ́емаго.

<red>В</red>елича́й, дꙋшѐ моѧ̀, ѿ ѕвѣзды̀ волхвѡ́мъ возвѣще́ннаго.

<red>В</red>елича́й, дꙋшѐ моѧ̀, чтⷭ҇ꙋю дв҃ꙋ, и҆ є҆ди́нꙋ бцⷣꙋ, ро́ждшꙋю хрⷭ҇та̀ цр҃ѧ̀.

<red>В</red>олсвѝ и҆ па́стырїе прїидо́ша поклони́тисѧ хрⷭ҇тꙋ̀, ро́ждшемꙋсѧ во виѳлее́мѣ гра́дѣ.

<rubric>Та́же пе́рвый ли́къ пое́тъ втора́гѡ канѡ́на припѣ́въ:</rubric>

<red>Д</red>не́сь дв҃а ражда́етъ влⷣкꙋ внꙋ́трь верте́па.

<rubric class="inline">Посе́мъ і҆рмо́съ:</rubric> <red>Л</red>юби́ти ѹ҆́бѡ на́мъ, ꙗ҆́кѡ безбѣ́дное стра́хомъ, ѹ҆до́бѣе молча́нїе, любо́вїю же дв҃о пѣ̑сни тка́ти спротѧже́ннѡ сложє́нныѧ, неꙋдо́бно є҆́сть: но и҆ мт҃и си́лꙋ, є҆ли́кѡ є҆́сть произволе́нїе, да́ждь.

<rubric>Вторы́й же ли́къ пое́тъ припѣ́въ:</rubric>

<red>Д</red>не́сь влⷣка ражда́етсѧ ꙗ҆́кѡ млⷣнецъ, ѿ мт҃ре дв҃ы.

<rubric>И҆ і҆рмо́съ то́йже.</rubric>

<rubric>И҆ про́чихъ ше́сть припѣ́вѡвъ, на кі́йждо тропа́рь по є҆ди́ножды:</rubric>

<red>Д</red>не́сь па́стырїе ви́дѧтъ сп҃са пелена́ми ѡ҆бви́та, и҆ лежа́ща во ꙗ҆́слехъ.

<red>Д</red>не́сь влⷣка рꙋ́бищемъ пелена́етсѧ, неѡсѧ́зный ꙗ҆́кѡ младе́нецъ.

<red>Д</red>не́сь всѧ́ка тва́рь весели́тсѧ и҆ ра́дꙋетсѧ, ꙗ҆́кѡ хрⷭ҇то́съ роди́сѧ ѿ дв҃ы ѻ҆трокови́цы.

<red>Н</red>бⷭ҇ныѧ си̑лы ро́ждшагосѧ сп҃са гдⷭ҇а и҆ влⷣкꙋ возвѣща́ютъ мі́рꙋ.

<rubric>Вмѣ́стѡ, Сла́ва:</rubric>

<red>В</red>елича́й, дꙋшѐ моѧ̀, трїѷпоста́снагѡ и҆ нераздѣ́льнагѡ бж҃ества̀ держа́вꙋ.

<rubric>Вмѣ́стѡ же, И҆ ны́нѣ:</rubric>

<red>В</red>елича́й, дꙋшѐ моѧ̀, и҆зба́вльшꙋю на́съ ѿ клѧ́твы.

<rubric>Та́же ѻ҆́ба ли̑ка, соше́дшесѧ вкꙋ́пѣ, пою́тъ пе́рвый припѣ́въ пра́здника.</rubric>

<rubric class="inline">И҆ і҆рмо́съ:</rubric> <red>Т</red>а́инство стра́нное ви́жꙋ и҆ пресла́вное: нб҃о, верте́пъ: прⷭ҇то́лъ херꙋві́мскїй, дв҃ꙋ: ꙗ҆́сли, вмѣсти́лище, въ ни́хже возлежѐ невмѣсти́мый хрⷭ҇то́съ бг҃ъ: є҆го́же воспѣва́юще велича́емъ.

<rubric>Посе́мъ втора́гѡ канѡ́на припѣ́въ.</rubric>

<rubric class="inline">И҆ і҆рмо́съ:</rubric> <red>Л</red>юби́ти ѹ҆́бѡ на́мъ, ꙗ҆́кѡ безбѣ́дное стра́хомъ, ѹ҆до́бѣе молча́нїе, любо́вїю же дв҃о пѣ̑сни тка́ти спротѧже́ннѡ сложє́нныѧ, неꙋдо́бно є҆́сть: но и҆ мт҃и си́лꙋ, є҆ли́кѡ є҆́сть произволе́нїе, да́ждь. <rubric class="inline">И҆ покло́нъ.</rubric>



<rubric>Ѡ҆брѣ́занїю хрⷭ҇та̀ бг҃а на́шегѡ:</rubric>

<red>В</red>елича́й, дꙋшѐ моѧ̀, по зако́нꙋ пло́тїю ѡ҆брѣ́завшагосѧ гдⷭ҇а.

<rubric class="inline">Посе́мъ і҆рмо́съ:</rubric> <red>Ꙗ҆́</red>же пре́жде со́лнца свѣти́льника бг҃а возсїѧ́вшаго, пло́тски къ на́мъ прише́дшаго и҆з̾ бокꙋ̀ дв҃и́чꙋ, неизрече́ннѡ воплоти́вшаѧ, бл҃гослове́ннаѧ всечⷭ҇таѧ, тѧ̀ бцⷣе велича́емъ.

<rubric>Та́же вторы́й ли́къ пое́тъ то́йже припѣ́въ и҆ і҆рмо́съ.</rubric>

<rubric>Про́чыѧ же трѝ припѣва́емъ къ тропарє́мъ (є҆ди́нъ два́жды):</rubric>

<red>В</red>елича́й, дꙋшѐ моѧ̀, во ѻ҆смы́й де́нь ѡ҆брѣ́занїе прїе́млюща.

<red>Д</red>не́сь влⷣка ѡ҆брѣ́зꙋетсѧ пло́тїю ꙗ҆́кѡ младе́нецъ, и҆сполнѧ́ѧ зако́нъ.

<red>Д</red>не́сь влⷣка пло́тїю ѡ҆брѣ́засѧ, і҆и҃съ нарече́сѧ.

<rubric>Є҆гда́ же дости́гнемъ до канѡ́на вели́кагѡ васі́лїа, пое́мъ припѣ́вы васі́лїю д҃ (трѝ по два́жды):</rubric>

<red>В</red>елича́й, дꙋшѐ моѧ̀, во і҆ера́рсѣхъ васі́лїа вели́каго.

<red>В</red>елича́й, дꙋшѐ моѧ̀, вселе́нныѧ пресвѣ́тлаго свѣти́льника.

<red>В</red>елича́й, дꙋшѐ моѧ̀, ѿ кесарі́и васі́лїа вели́каго.

<rubric>Вмѣ́стѡ, Сла́ва:</rubric>

<red>В</red>елича́й, дꙋшѐ моѧ̀, ѹ҆краси́вшаго хрⷭ҇то́вꙋ цр҃ковь.

<rubric>Вмѣ́стѡ же, И҆ ны́нѣ, пое́мъ припѣ́въ бцⷣѣ:</rubric>

<red>В</red>елича́й, дꙋшѐ моѧ̀, чтⷭ҇нѣ́йшꙋю нбⷭ҇ныхъ во́инствъ, дв҃ꙋ пречⷭ҇тꙋю бцⷣꙋ.

<rubric>Та́же ѻ҆́ба ли̑ка, соше́дшесѧ вкꙋ́пѣ, пою́тъ пе́рвый припѣ́въ пра́здника.</rubric>

<rubric class="inline">И҆ і҆рмо́съ:</rubric> <red>Н</red>едоꙋмѣ́етъ всѧ́къ ѧ҆зы́къ бл҃гохвали́ти по достоѧ́нїю, и҆з̾ꙋмѣва́етъ же ѹ҆́мъ и҆ премі́рный пѣ́ти тѧ̀, бцⷣе: ѻ҆ба́че бл҃га́ѧ сꙋ́щи, вѣ́рꙋ прїимѝ, и҆́бо любо́вь вѣ́си бж҃е́ственнꙋю на́шꙋ. Ты́ бо хрⷭ҇тїа́нъ є҆сѝ предста́тельница, тѧ̀ велича́емъ.

<rubric>Посе́мъ припѣ́въ бцⷣѣ.</rubric>

<rubric class="inline">И҆ і҆рмо́съ:</rubric> <red>Ѽ</red> па́че ѹ҆ма̀ ржⷭ҇тва̀ твоегѡ̀ чꙋде́съ, невѣ́сто всечⷭ҇таѧ, мт҃и бл҃гослове́ннаѧ, є҆́юже полꙋчи́вше всесоверше́нное сп҃се́нїе, досто́йнѡ хва́лимъ ꙗ҆́кѡ бл҃годѣ́телѧ, да́ръ носѧ́ще пѣ́снь бл҃годаре́нїѧ. <rubric class="inline">И҆ покло́нъ.</rubric>



<rubric>На бг҃оѧвле́нїе гдⷭ҇не:</rubric>

<red>В</red>елича́й, дꙋшѐ моѧ̀, чⷭ҇тнѣ́йшꙋю го́рнихъ во́инствъ, дв҃ꙋ пречⷭ҇тꙋю бцⷣꙋ.

<rubric class="inline">Посе́мъ і҆рмо́съ:</rubric> <red>Н</red>едоꙋмѣ́етъ всѧ́къ ѧ҆зы́къ бл҃гохвали́ти по достоѧ́нїю, и҆з̾ꙋмѣва́етъ же ѹ҆́мъ и҆ премі́рный пѣ́ти тѧ̀, бцⷣе: ѻ҆ба́че бл҃га́ѧ сꙋ́щи, вѣ́рꙋ прїимѝ, и҆́бо любо́вь вѣ́си бж҃е́ственнꙋю на́шꙋ. Ты́ бо хрⷭ҇тїа́нъ є҆сѝ предста́тельница, тѧ̀ велича́емъ.

<rubric>Та́же вторы́й ли́къ пое́тъ то́йже припѣ́въ и҆ і҆рмо́съ.</rubric>

<rubric>И҆ про́чихъ ше́сть припѣ́вѡвъ припѣва́ютъ на кі́йждо тропа́рь по є҆ди́ножды:</rubric>

<red>В</red>елича́й, дꙋшѐ моѧ̀, ѿ прⷣте́чи кр҃ще́нїѧ просѧ́ща.

<red>В</red>елича́й, дꙋшѐ моѧ̀, во і҆ѻрда́нѣ прише́дшаго крⷭ҇ти́тисѧ.

<red>В</red>елича́й, дꙋшѐ моѧ̀, ѿ ѻ҆те́ческагѡ гла́са свидѣ́тельствованна.

<red>В</red>елича́й, дꙋшѐ моѧ̀, є҆ди́наго ѿ трⷪ҇цы, прекло́ньшаго вы́ю, и҆ кр҃ще́нїе прїе́мша.

<red>П</red>рⷪ҇ро́че, прїидѝ ко мнѣ̀, прострѝ рꙋ́кꙋ, и҆ крⷭ҇ти́ мѧ ско́рѡ.

<red>П</red>рⷪ҇ро́че, ѡ҆ста́ви ны́нѣ, и҆ крⷭ҇ти́ мѧ хотѧ́ща: и҆спо́лнити бо прїидо́хъ всѧ́кꙋ пра́вдꙋ.

<rubric>Та́же пе́рвый ли́къ пое́тъ втора́гѡ канѡ́на припѣ́въ:</rubric>

<red>Д</red>не́сь влⷣка преклонѧ́етъ вы́ю под̾ рꙋ́кꙋ прⷣте́чевꙋ.

<rubric class="inline">И҆ і҆рмо́съ:</rubric> <red>Ѽ</red> па́че ѹ҆ма̀ ржⷭ҇тва̀ твоегѡ̀ чꙋде́съ, невѣ́сто всечⷭ҇таѧ, мт҃и бл҃гослове́ннаѧ, є҆́юже полꙋчи́вше всесоверше́нное сп҃се́нїе, досто́йнѡ хва́лимъ ꙗ҆́кѡ бл҃годѣ́телѧ, да́ръ носѧ́ще пѣ́снь бл҃годаре́нїѧ.

<rubric>Та́же вторы́й ли́къ пое́тъ то́йже припѣ́въ и҆ і҆рмо́съ.</rubric>

<rubric>И҆ про́чихъ пѧ́ть припѣ́вѡвъ: (є҆ди́нъ два́жды).</rubric>

<red>Д</red>не́сь і҆ѡа́ннъ кр҃ща́етъ влⷣкꙋ во стрꙋѧ́хъ і҆ѻрда́нскихъ.

<red>Д</red>не́сь влⷣка вода́ми погреба́етъ человѣ́ческїй грѣ́хъ.

<red>Д</red>не́сь влⷣка свы́ше свидѣ́тельствꙋетсѧ, сн҃ъ возлю́бленный.

<red>Д</red>не́сь влⷣка прїи́де ѡ҆ст҃и́ти є҆стество̀ водно́е.

<red>Д</red>не́сь влⷣка кр҃ще́нїе прїе́млетъ рꙋко́ю предте́чевою.

<rubric>Та́же ѻ҆́ба ли̑ка, соше́дшесѧ вкꙋ́пѣ, пою́тъ пе́рвый припѣ́въ пра́здника.</rubric>

<rubric class="inline">И҆ і҆рмо́съ:</rubric> <red>Н</red>едоꙋмѣ́етъ всѧ́къ ѧ҆зы́къ бл҃гохвали́ти по достоѧ́нїю, и҆з̾ꙋмѣва́етъ же ѹ҆́мъ и҆ премі́рный пѣ́ти тѧ̀, бцⷣе: ѻ҆ба́че бл҃га́ѧ сꙋ́щи, вѣ́рꙋ прїимѝ, и҆́бо любо́вь вѣ́си бж҃е́ственнꙋю на́шꙋ. Ты́ бо хрⷭ҇тїа́нъ є҆сѝ предста́тельница, тѧ̀ велича́емъ.

<rubric>Посе́мъ втора́гѡ канѡ́на припѣ́въ.</rubric>

<rubric class="inline">И҆ і҆рмо́съ:</rubric> <red>Ѽ</red> па́че ѹ҆ма̀ ржⷭ҇тва̀ твоегѡ̀ чꙋде́съ, невѣ́сто всечⷭ҇таѧ, мт҃и бл҃гослове́ннаѧ, є҆́юже полꙋчи́вше всесоверше́нное сп҃се́нїе, досто́йнѡ хва́лимъ ꙗ҆́кѡ бл҃годѣ́телѧ, да́ръ носѧ́ще пѣ́снь бл҃годаре́нїѧ. <rubric class="inline">И҆ покло́нъ.</rubric>

<rubric>Къ тропарє́мъ прⷣте́чєвымъ припѣ́въ: </rubric>

<red>В</red>елича́й, дꙋшѐ моѧ̀, во прⷪ҇ро́цѣхъ вели́каго прⷣте́чꙋ.

<rubric>Къ бг҃оро́дичнꙋ же припѣ́въ пра́здника пе́рвый. И҆ посе́мъ на схо́дѣ пое́мъ ѻ҆́ба ли̑ка вкꙋ́пѣ припѣ́въ пра́здника.</rubric>

<rubric class="inline">Та́же катава́сїа:</rubric> <red>Н</red>едоꙋмѣ́етъ всѧ́къ ѧ҆зы́къ бл҃гохвали́ти по достоѧ́нїю, и҆з̾ꙋмѣва́етъ же ѹ҆́мъ и҆ премі́рный пѣ́ти тѧ̀, бцⷣе: ѻ҆ба́че бл҃га́ѧ сꙋ́щи, вѣ́рꙋ прїимѝ, и҆́бо любо́вь вѣ́си бж҃е́ственнꙋю на́шꙋ. Ты́ бо хрⷭ҇тїа́нъ є҆сѝ предста́тельница, тѧ̀ велича́емъ.

<rubric>Та́же припѣ́въ бцⷣѣ.</rubric>

<rubric class="inline">И҆ і҆рмо́съ:</rubric> <red>Ѽ</red> па́че ѹ҆ма̀ ржⷭ҇тва̀ твоегѡ̀ чꙋде́съ, невѣ́сто всечⷭ҇таѧ, мт҃и бл҃гослове́ннаѧ, є҆́юже полꙋчи́вше всесоверше́нное сп҃се́нїе, досто́йнѡ хва́лимъ ꙗ҆́кѡ бл҃годѣ́телѧ, да́ръ носѧ́ще пѣ́снь бл҃годаре́нїѧ. <rubric class="inline">И҆ покло́нъ.</rubric>



<rubric>Трїе́мъ ст҃и́телємъ: васі́лїю вели́комꙋ, григо́рїю бг҃осло́вꙋ, и҆ і҆ѡа́ннꙋ златоꙋ́стꙋ. Мѣ́сѧца тогѡ́же въ л҃-й де́нь.</rubric>

<rubric>На ѳ҃-й пѣ́сни припѣ́въ:</rubric>

<red>В</red>елича́й, дꙋшѐ моѧ̀, чⷭ҇тнѣ́йшꙋю нбⷭ҇ныхъ во́инствъ, дв҃ꙋ пречⷭ҇тꙋю бцⷣꙋ.

<rubric>Та́же і҆рмо́съ. Посе́мъ то́йже припѣ́въ пое́мъ и҆ къ про́чымъ бг҃орѡ́дичнымъ тропарє́мъ.</rubric>

<rubric>Къ канѡ́нѡмъ же ст҃ы́хъ, на кі́йждо тропа́рь пое́мъ припѣ́вы сі́и:</rubric>

<red>В</red>елича́й, дꙋшѐ моѧ̀, во і҆ера́рсѣхъ свѣти̑ла трѝ вели̑каѧ.

<red>В</red>елича́й, дꙋшѐ моѧ̀, трисїѧ̑тельныѧ хрⷭ҇то́вы цр҃кве.

<red>В</red>елича́й, дꙋшѐ моѧ̀, просвѣща́ющыѧ хрⷭ҇то́вꙋ цр҃ковь.

<red>В</red>елича́й, дꙋшѐ моѧ̀, чⷭ҇тнѣ́йшꙋю нбⷭ҇ныхъ во́инствъ, дв҃ꙋ пречⷭ҇тꙋю бцⷣꙋ.

<red>В</red>елича́й, дꙋшѐ моѧ̀, прест҃ы́ѧ трⷪ҇цы трѝ па́стыри.

<red>В</red>елича́й, дꙋшѐ моѧ̀, ѿ трисо́лнечнагѡ свѣти̑ла трѝ вели̑каѧ.

<red>В</red>елича́й, дꙋшѐ моѧ̀, трїѷпоста́снагѡ и҆ нераздѣ́льнагѡ бж҃ества̀ держа́вꙋ.

<red>В</red>елича́й, дꙋшѐ моѧ̀, чтⷭ҇нѣ́йшꙋю нбⷭ҇ныхъ во́инствъ, дв҃ꙋ пречⷭ҇тꙋю бцⷣꙋ.

<rubric class="inline">Катава́сїа:</rubric> <irmos><red>В</red>ъ зако́нѣ сѣ́ни и҆ писа́нїй, ѡ҆́бразъ ви́димъ вѣ́рнїи: всѧ́къ мꙋ́жескїй по́лъ ложесна̀ разверза́ѧ, ст҃ъ бг҃ꙋ. Тѣ́мъ перворожде́нное сло́во ѻ҆ц҃а̀ безнача́льна, сн҃а первородѧ́щасѧ мт҃рїю неискꙋсомꙋ́жнѡ, велича́емъ.</irmos>



<rubric>На срѣ́тенїе гдⷭ҇не:</rubric>

<red>Б</red>цⷣе дв҃о, ѹ҆пова́нїе хрⷭ҇тїа́нѡмъ, покры́й, соблюдѝ и҆ сп҃сѝ на тѧ̀ ѹ҆пова́ющихъ.

<red>Б</red>цⷣе дв҃о, мі́рꙋ бл҃га́ѧ помо́щнице, покры́й и҆ соблюдѝ ѿ всѧ́кїѧ нꙋ́жды и҆ печа́ли.

<red>Б</red>г҃оно́се сѷмеѡ́не, прїидѝ, под̾имѝ хрⷭ҇та̀, є҆го́же родѝ дв҃а чⷭ҇таѧ мр҃і́а.

<red>Ѡ҆</red>б̾е́млетъ рꙋка́ми ста́рецъ сѷмеѡ́нъ содѣ́телѧ зако́на, и҆ влⷣкꙋ всѧ́ческихъ.

<red>Н</red>е ста́рецъ менѐ держи́тъ, но а҆́зъ держꙋ̀ є҆го̀: то́й бо ѿ менѐ ѿпꙋще́нїѧ про́ситъ.

<red>К</red>лещѐ та́инственнаѧ, ка́кѡ ѹ҆́гль но́сиши; ка́кѡ пита́еши пита́ющаго всѧ̑;

<red>Ѽ</red> дщѝ фанꙋ́илева! Прїидѝ, ста́ни съ на́ми, и҆ бл҃годарѝ хрⷭ҇та̀ сп҃са сн҃а бж҃їѧ.

<red>А҆́</red>нна цѣломꙋ́дреннаѧ провѣща́етъ стра̑шнаѧ, и҆сповѣ́дающи хрⷭ҇та̀, творца̀ не́бꙋ и҆ землѝ.

<red>Н</red>епостижи́мо є҆́сть содѣ́ѧнное ѡ҆ тебѣ̀ а҆́гг҃лѡмъ и҆ человѣ́кѡмъ, мт҃и дв҃о чⷭ҇таѧ.

<red>Чⷭ҇</red>таѧ голꙋби́ца, нескве́рнаѧ а҆́гница, а҆́гнца и҆ па́стырѧ прино́ситъ въ цр҃ковь.

<red>Ѽ</red> хрⷭ҇тѐ всѣ́хъ цр҃ю̀! Побѣ̑ды на врагѝ вѣ́рномꙋ твоемꙋ̀ рабꙋ̀ і҆мпера́торꙋ на́шемꙋ да́рꙋй.

<red>Ѽ</red> хрⷭ҇тѐ, всѣ́хъ цр҃ю̀! Пода́ждь мѝ сле́зы теплы̀, да пла́чꙋ мою̀ дꙋ́шꙋ, ю҆́же ѕлѣ̀ погꙋби́хъ.

<rubric>Вмѣ́стѡ, Сла́ва:</rubric>

<red>Т</red>рисїѧ́тельное, и҆ трїѷпоста́сное бж҃ество̀, бл҃гоче́стнѡ да похва́лимъ.

<rubric>Вмѣ́стѡ, И҆ ны́нѣ:</rubric>

<red>Ѽ</red> дв҃и́це мр҃і́е просвѣтѝ мою̀ дꙋ́шꙋ, помраче́ннꙋю лю́тѣ жите́йскими сластьмѝ.

<rubric>Вѣ́домо да бꙋ́детъ, ꙗ҆́кѡ два̀ сꙋ́щыѧ припѣ́вы въ нача́лѣ припѣва́емъ ко і҆рмосꙋ̀. Та́же къ коемꙋ́ждо тропарю̀ припѣва́емъ по д҃ припѣ́вы. И҆ по соверше́нїи д҃і припѣ́вѡвъ съ тропарѝ, къ катава́сїи пое́мъ ѻ҆́ба ли̑ка вкꙋ́пѣ припѣ́въ пе́рвый:</rubric>

<red>Б</red>цⷣе дв҃о, ѹ҆пова́нїе хрⷭ҇тїа́нѡмъ, покры́й, соблюдѝ и҆ сп҃сѝ на тѧ̀ ѹ҆пова́ющихъ.



<rubric>На бл҃говѣ́щенїе прест҃ы́ѧ бцⷣы:</rubric>

<red>Б</red>л҃говѣствꙋ́й землѐ ра́дость ве́лїю, хвали́те нб҃са̀ бж҃їю сла́вꙋ.

<rubric class="inline">Та́же і҆рмо́съ:</rubric> <red>Ꙗ҆́</red>кѡ ѡ҆дꙋшевле́нномꙋ бж҃їю кївѡ́тꙋ, да ника́коже ко́снетсѧ рꙋка̀ скве́рныхъ, ѹ҆стнѣ́ же вѣ́рныхъ бцⷣѣ немо́лчнѡ, гла́съ а҆́гг҃ла воспѣва́юще, съ ра́достїю да вопїю́тъ: ра́дꙋйсѧ бл҃года́тнаѧ, гдⷭ҇ь съ тобо́ю.

<rubric>Подо́бнѣ и҆ в҃-й ли́къ припѣ́въ и҆ і҆рмо́съ.</rubric>

<rubric>И҆ къ про́чымъ тропарє́мъ пра́здника то́йже припѣ́въ. Ѹ҆ трипѣ́снца же къ тропарє́мъ припѣва́емъ:</rubric>

<red>С</red>ла́ва тебѣ̀ бж҃е на́шъ, сла́ва тебѣ̀.



<rubric>На вознесе́нїе гдⷭ҇не:</rubric>

<red>В</red>елича́й дꙋшѐ моѧ̀, возне́сшагосѧ ѿ землѝ на нб҃о, хрⷭ҇та̀ жизнода́вца.

<rubric class="inline">Та́же і҆рмо́съ:</rubric> <red>Т</red>ѧ̀ па́че ѹ҆ма̀ и҆ словесѐ мт҃рь бж҃їю, въ лѣ́то безлѣ́тнаго неизрече́ннѡ ро́ждшꙋю, вѣ́рнїи є҆диномꙋ́дреннѡ велича́емъ.

<rubric>И҆ вторы́й ли́къ пое́тъ то́йже припѣ́въ и҆ і҆рмо́съ.</rubric>

<rubric>И҆ на кі́йждо тропа́рь пою́тъ то́йже припѣ́въ шестью̀.</rubric>

<rubric>Та́же пое́мъ и҆ втора́гѡ канѡ́на припѣ́въ:</rubric>

<red>А҆́</red>гг҃ли восхожде́нїе влⷣки зрѧ́ще, ѹ҆жаса́хꙋсѧ, ка́кѡ со сла́вою взѧ́тсѧ ѿ землѝ на гѡ́рнѧѧ.

<rubric class="inline">И҆ і҆рмо́съ:</rubric> <red>В</red>сѧ́къ земноро́дный да взыгра́етсѧ дх҃омъ просвѣща́емь, да торжествꙋ́етъ же безпло́тныхъ ѹ҆мѡ́въ є҆стество̀, почита́ющее сщ҃е́нное торжество̀ бг҃омт҃ре, и҆ да вопїе́тъ: ра́дꙋйсѧ всебл҃же́ннаѧ бцⷣе, чⷭ҇таѧ приснодв҃о.

<rubric>И҆ вторы́й ли́къ пое́тъ то́йже припѣ́въ и҆ і҆рмо́съ. И҆ на кі́йждо тропа́рь пою́тъ то́йже припѣ́въ четы́режды.</rubric>

<rubric class="inline">Катава́сїа:</rubric> <irmos><red>Р</red>а́дꙋйсѧ цр҃и́це, мт҃родѣ́вственнаѧ сла́во: всѧ̑ка бо ѹ҆добоѡбраща́тельнаѧ бл҃гоглагѡ́ливаѧ ѹ҆ста̀ виті́йствовати не мо́гꙋтъ, тебѐ пѣ́ти досто́йнѡ, и҆з̾ꙋмѣва́етъ же ѹ҆́мъ всѧ́къ твоѐ ржⷭ҇тво̀ разꙋмѣ́ти. Тѣ́мже тѧ̀ согла́снѡ сла́вимъ. <rubric class="inline">И҆ покло́нъ.</rubric></irmos>



<rubric>На преѡбраже́нїе гдⷭ҇не:</rubric>

<red>В</red>елича́й дꙋшѐ моѧ̀, на ѳавѡ́рѣ преѡбрази́вшагосѧ гдⷭ҇а.

<rubric class="inline">Та́же і҆рмо́съ:</rubric> <red>Р</red>жⷭ҇тво̀ твоѐ нетлѣ́нно ꙗ҆ви́сѧ: бг҃ъ и҆з̾ бокꙋ̀ твоє́ю про́йде, ꙗ҆́кѡ плотоно́сецъ ꙗ҆ви́сѧ на землѝ, и҆ съ человѣ́ки поживѐ. Тѧ̀ бцⷣе тѣ́мъ всѝ велича́емъ.

<rubric>Посе́мъ вторы́й ли́къ пое́тъ то́йже припѣ́въ и҆ і҆рмо́съ.</rubric>

<rubric>И҆ ко второ́мꙋ канѡ́нꙋ припѣва́ютъ то́йже припѣ́въ.</rubric>

<rubric class="inline">Катава́сїа:</rubric> <irmos><red>Т</red>а́инъ є҆сѝ бцⷣе ра́й, невоздѣ́ланнѡ возрасти́вшїй хрⷭ҇та̀: и҆́мже крⷭ҇тное живоно́сное на землѝ насади́сѧ дре́во. Тѣ́мъ ны́нѣ возноси́мꙋ, покланѧ́ющесѧ є҆мꙋ̀, тѧ̀ велича́емъ.</irmos>



<rubric>На ѹ҆спе́нїе прест҃ы́ѧ бцⷣы:</rubric>

<red>Р</red>о́ди всѝ бл҃жи́мъ тѧ̀ є҆ди́нꙋ бцⷣꙋ.

<rubric class="inline">И҆лѝ:</rubric> <red>А҆́</red>гг҃ли ѹ҆спе́нїе пречⷭ҇тыѧ ви́дѣвше, ѹ҆диви́шасѧ, ка́кѡ дв҃а восхо́дитъ ѿ землѝ на нб҃о.

<rubric class="inline">Та́же і҆рмо́съ:</rubric> <red>П</red>обѣжда́ютсѧ є҆стества̀ ѹ҆ста́вы, въ тебѣ̀ дв҃о чⷭ҇таѧ: дв҃ствꙋетъ бо ржⷭ҇тво̀, и҆ живо́тъ пред̾ѡбрꙋча́етъ сме́рть: по ржⷭ҇твѣ̀ дв҃а, и҆ по сме́рти жива̀, сп҃са́еши при́снѡ бцⷣе, наслѣ́дїе твоѐ.

<rubric>И҆ вторы́й ли́къ пое́тъ то́йже припѣ́въ и҆ і҆рмо́съ.</rubric>

<rubric>И҆ на кі́йждо тропа́рь пою́тъ то́йже припѣ́въ по є҆ди́ножды.</rubric>

<rubric>Посе́мъ пе́рвый ли́къ пое́тъ втора́гѡ канѡ́на припѣ́въ:</rubric>

<red>В</red>елича́й дꙋшѐ моѧ̀, ѿ землѝ на нб҃о чⷭ҇тно́е преставле́нїе бж҃їѧ мт҃ре.

<rubric class="inline">И҆ і҆рмо́съ:</rubric> <red>В</red>сѧ́къ земноро́дный да взыгра́етсѧ дх҃омъ просвѣща́емь, да торжествꙋ́етъ же безпло́тныхъ ѹ҆мѡ́въ є҆стество̀, почита́ющее сщ҃е́нное преставле́нїе бг҃омт҃ре, и҆ да вопїе́тъ: ра́дꙋйсѧ всебл҃же́ннаѧ бцⷣе, чⷭ҇таѧ приснодв҃о.

<rubric>И҆ вторы́й ли́къ пое́тъ то́йже припѣ́въ и҆ і҆рмо́съ.</rubric>

<rubric>И҆ на кі́йждо тропа́рь пою́тъ то́йже припѣ́въ по є҆ди́ножды.</rubric>

<rubric>Та́же ѻ҆́ба ли̑ка соше́дшесѧ вкꙋ́пѣ, пою́тъ пе́рвагѡ канѡ́на припѣ́въ.</rubric>

<rubric class="inline">И҆ і҆рмо́съ:</rubric> <red>П</red>обѣжда́ютсѧ є҆стества̀ ѹ҆ста́вы, въ тебѣ̀ дв҃о чⷭ҇таѧ: дв҃ствꙋетъ бо ржⷭ҇тво̀, и҆ живо́тъ пред̾ѡбрꙋча́етъ сме́рть: по ржⷭ҇твѣ̀ дв҃а, и҆ по сме́рти жива̀, сп҃са́еши при́снѡ бцⷣе, наслѣ́дїе твоѐ.

<rubric>И҆ втора́гѡ канѡ́на припѣ́въ.</rubric>

<rubric class="inline">И҆ і҆рмо́съ:</rubric> <red>В</red>сѧ́къ земноро́дный да взыгра́етсѧ дх҃омъ просвѣща́емь, да торжествꙋ́етъ же безпло́тныхъ ѹ҆мѡ́въ є҆стество̀, почита́ющее сщ҃е́нное преставле́нїе бг҃омт҃ре, и҆ да вопїе́тъ: ра́дꙋйсѧ всебл҃же́ннаѧ бцⷣе, чⷭ҇таѧ приснодв҃о. <rubric class="inline">И҆ покло́нъ.</rubric>
