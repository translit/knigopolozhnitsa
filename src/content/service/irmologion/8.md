---
title: "І҆рмо́сы̀, гла́съ ѻ҆сьмы́й"
navigation:
  key: service-irmologion-8
  title: "І҆рмо́сы̀, гла́съ ѻ҆сьмы́й"
  parent: service-irmologion
  order: 8
type: "service"
---

# І҆рмо́сы̀, гла́съ ѻ҆сьмы́й.

## Пѣ́снь а҃.

<red>К</red>олесницегони́телѧ фараѡ́нѧ погрꙋзѝ, чꙋдотворѧ́й и҆ногда̀ мѡѷсе́йскїй же́злъ, крⷭ҇тоѡбра́знѡ порази́въ, и҆ раздѣли́въ мо́ре, і҆и҃лѧ же бѣглеца̀, пѣшехо́дца сп҃сѐ, пѣ́снь бг҃ови воспѣва́юща.

<rubric class="inline">Въ воздви́женїе чⷭ҇тна́гѡ крⷭ҇та̀:</rubric> <red>К</red>рⷭ҇тъ начерта́въ мѡѷсе́й въ прѧ́мѡ жезло́мъ чермно́е пресѣчѐ, і҆и҃лю пѣшеходѧ́щꙋ, то́же ѡ҆бра́тнѡ фараѡ́нѡвымъ колесни́цамъ ѹ҆да́ривъ совокꙋпѝ, вопрекѝ написа́въ непобѣди́мое ѻ҆рꙋ́жїе: тѣ́мъ хрⷭ҇тꙋ̀ пои́мъ бг҃ꙋ на́шемꙋ, ꙗ҆́кѡ просла́висѧ.

<rubric class="inline">Ѻ҆смогла́сника:</rubric> <red>В</red>о́дꙋ проше́дъ ꙗ҆́кѡ сꙋ́шꙋ, и҆ є҆гѵ́петскагѡ ѕла̀ и҆збѣжа́въ, і҆и҃льтѧнинъ вопїѧ́ше: и҆зба́вителю и҆ бг҃ꙋ на́шемꙋ пои́мъ.

<red>П</red>осѣ́ченный несѣко́маго пресѣчѐ, и҆ ви́дѣ со́лнце зе́млю не ви́дѣ: лю́таго врага̀ вода̀ потопѝ, и҆ непроходи́мое про́йде і҆и҃ль. Пѣ́снь же воспѣва́шесѧ: гдⷭ҇ви пои́мъ, сла́внѡ бо просла́висѧ.

<red>П</red>рⷪ҇ро́чески бг҃ови́децъ бцⷣы ѡ҆́бразъ зрѧ́й немо́кренными нога́ми чермнꙋ́ю про́йде пꙋчи́нꙋ и҆ и҆гра́ѧ вопїѧ́ше: пои́мъ побѣ́днꙋю пѣ́снь гдⷭ҇еви, ꙗ҆́кѡ просла́висѧ.

<red>П</red>ои́мъ гдⷭ҇еви, прове́дшемꙋ лю́ди своѧ̑ сквозѣ̀ чермно́е мо́ре, ꙗ҆́кѡ є҆ди́нъ сла́внѡ просла́висѧ.

<red>П</red>ои́мъ гдⷭ҇еви всѝ лю́дїе, въ мо́ри чермнѣ́мъ фараѡ́на погрꙋзи́вшемꙋ, побѣ́днꙋю пѣ́снь пою́ще, ꙗ҆́кѡ просла́висѧ.

<red>І҆</red>и҃лѧ ѿ рабо́ты и҆зба́вилъ є҆сѝ гдⷭ҇и, десни́цею твое́ю держа́вною: ꙗ҆́кѡ ѻ҆́наго сп҃слъ є҆сѝ, ны́нѣ на́съ сп҃сѝ.

<red>П</red>ѣ́снь возсле́мъ лю́дїе чꙋ́дномꙋ бг҃ꙋ на́шемꙋ, свободи́вшемꙋ і҆и҃лѧ ѿ рабо́ты, пѣ́снь побѣ́днꙋю пою́ще и҆ вопїю́ще: пои́мъ тебѣ̀ є҆ди́номꙋ влⷣцѣ.

<red>И҆</red>стрѧ́сшемꙋ въ мо́ри мꙋчи́тельство фараѡ́не, и҆ і҆и҃лѧ сꙋ́шею наста́вльшемꙋ: пои́мъ хрⷭ҇тꙋ̀, ꙗ҆́кѡ просла́висѧ во вѣ́ки.

<rubric class="inline">На ржⷭ҇тво̀ бцⷣы:</rubric> <red>С</red>окрꙋши́вшемꙋ бра̑ни мы́шцею свое́ю и҆ прове́дшемꙋ і҆и҃лѧ сквозѣ̀ чермно́е мо́ре, пои́мъ є҆мꙋ̀, ꙗ҆́кѡ и҆зба́вителю на́шемꙋ бг҃ꙋ, ꙗ҆́кѡ просла́висѧ.

<red>П</red>ои́мъ бг҃ꙋ, ѿ го́рькїѧ рабо́ты фараѡ́новы и҆зба́вльшемꙋ і҆и҃лѧ, и҆ ѻ҆́гненнымъ столпо́мъ, и҆ свѣ́тлымъ ѻ҆́блакомъ наста́вльшемꙋ, ꙗ҆́кѡ просла́висѧ.

<rubric class="inline">Въ сре́дꙋ преполове́нїѧ:</rubric> <red>М</red>о́ре ѡ҆гꙋсти́лъ є҆сѝ, погрꙋзи́вый со ѻ҆рꙋ́жїемъ го́рдаго фараѡ́на, и҆ лю́ди сп҃слъ є҆сѝ немо́креннѡ гдⷭ҇и, и҆ вве́лъ є҆сѝ ѧ҆̀ въ го́рꙋ ст҃ы́ни, вопїю́щыѧ: пои́мъ тебѣ̀ бг҃ꙋ на́шемꙋ пѣ́снь побѣ́днꙋю ꙗ҆́кѡ просла́висѧ.

<red>В</red>ъ чермнѣ́мъ фараѡ́на съ колесни́цами погрꙋзи́лъ є҆сѝ, и҆ лю́ди мѡѷсе́омъ сп҃слъ є҆сѝ, пою́щыѧ тебѣ̀ гдⷭ҇и, пѣ́снь побѣ́днꙋю, ꙗ҆́кѡ и҆зба́вителю на́шемꙋ бг҃ꙋ.

<red>П</red>ресла́вный въ мо́ри ѹ҆стро́ивый лю́демъ пꙋ́ть, нбⷭ҇ное на́мъ ше́ствїе проходи́мо сотворѝ, да но́вꙋю пѣ́снь пои́мъ тебѣ̀ гдⷭ҇и.

<red>В</red>неза́пꙋ дре́вле мо́ре і҆и҃ль ꙗ҆́кѡ въ пꙋсты́ни ного́ю пра́шною проше́дъ, вопїѧ́ше, гдⷭ҇ви бг҃ꙋ на́шемꙋ крѣ́пкомꙋ въ бра́нехъ, пои́мъ пѣ́снь но́вꙋю.

<red>Д</red>и́вномꙋ бг҃ꙋ вели̑чїѧ принесе́мъ, и҆ великолѣ́пнѡ съ на́ми да воспое́тъ землѧ̀, и҆ нб҃о ꙗ҆́снѡ сла́вꙋ є҆гѡ̀.



## Пѣ́снь в҃.

<red>В</red>онмѝ нб҃о и҆ возглаго́лю, и҆ воспою̀ хрⷭ҇та̀, ѿ дв҃ы ро́ждшагосѧ во сп҃се́нїе на́ше.

<red>В</red>и́дите ви́дите, ꙗ҆́кѡ а҆́зъ є҆́смь бг҃ъ ва́шъ, пре́жде вѣ̑къ рожде́нный ѿ ѻ҆ц҃а̀ и҆ ѿ дв҃ы въ послѣ̑днѧѧ без̾ мꙋ́жа заче́ншїйсѧ, и҆ разрꙋши́вый грѣ́хъ пра́ѻтца а҆да́ма, ꙗ҆́кѡ чл҃вѣколю́бецъ.

<red>В</red>и́дите ви́дите, ꙗ҆́кѡ а҆́зъ є҆́смь бг҃ъ, расто́ргнꙋвый чермно́е мо́ре жезло́мъ мѡѷсе́овымъ, и҆ проведы́й лю́ди, и҆ наста́вивый ѧ҆̀, и҆ пита́вый въ пꙋсты́ни сїна́йстѣй, и҆ введы́й въ го́рꙋ ст҃ы́ни.

<red>П</red>а́че ме́да и҆ со́та сла̑ждшаѧ словеса̀ ѹ҆́стъ мои́хъ, наꙋчи́тесѧ вопи́ти, глаго́летъ гдⷭ҇ь.

<rubric class="inline">Во вто́рникъ д҃-ѧ недѣ́ли поста̀:</rubric> <red>В</red>и́дите ви́дите, ꙗ҆́кѡ а҆́зъ є҆́смь бг҃ъ, дре́вле і҆и҃лѧ сквозѣ̀ чермно́е мо́ре проведы́й, и҆ пита́вый, и҆ сп҃сы́й, и҆ ѿ го́рькїѧ рабо́ты свободи́вый фараѡ́новы.

<red>В</red>и́дите ви́дите, ꙗ҆́кѡ а҆́зъ є҆́смь бг҃ъ ва́шъ, въ млⷭ҇ти бога́тый и҆ бл҃гі́й въ щедро́тахъ, и҆зба́вивый лю́ди ѿ пре́лести, и҆ рабо́ты безбо́жныхъ врагѡ́въ.

<red>Н</red>б҃са̀ простры́й и҆ зе́млю ѡ҆снова́вый хрⷭ҇тѐ, вонмѝ моле́нїю моемꙋ̀, ꙗ҆́кѡ и҆́мѧ твоѐ ди́вное призва́хъ чл҃вѣколю́бче.

<rubric class="inline">Во вто́рникъ в҃-ѧ недѣ́ли поста̀:</rubric> <red>В</red>и́дите ви́дите, ꙗ҆́кѡ а҆́зъ є҆́смь бг҃ъ ва́шъ, ѡ҆ст҃и́вый нача́токъ ва́мъ прїѧ́тенъ, ѿ дне́й всегѡ̀ лѣ́та ѡ҆десѧ́тствованїе, и҆ сїѐ да́въ лю́демъ мои̑мъ во и҆збавле́нїе страсте́й, во сп҃се́нїѧ нача́ло.

<rubric class="inline">Въ понедѣ́льникъ стрⷭ҇тны́ѧ недѣ́ли, на повече́рїи:</rubric> <red>В</red>онмѝ нб҃о и҆ возглаго́лю, и҆ воспою̀ хрⷭ҇та̀, ѿ дв҃ы пло́тїю прише́дшаго.

<red>В</red>онмѝ нб҃о и҆ возглаго́лю, и҆ воспою̀ хрⷭ҇та̀ є҆ди́наго чл҃вѣколю́бца.



## Пѣ́снь г҃.

<red>Ѹ҆</red>твержде́й въ нача́лѣ нб҃са̀ ра́зꙋмомъ, и҆ зе́млю на вода́хъ ѡ҆снова́вый, на ка́мени мѧ̀ хрⷭ҇тѐ за́повѣдей твои́хъ ѹ҆твердѝ, ꙗ҆́кѡ нѣ́сть ст҃ъ, па́че тебѐ, є҆ди́не чл҃вѣколю́бче.

<rubric class="inline">Чтⷭ҇на́гѡ крⷭ҇та̀:</rubric> <red>Ж</red>е́злъ во ѡ҆́бразъ та́йны прїе́млетсѧ, прозѧбе́нїемъ бо предразсꙋжда́етъ сщ҃е́нника: неплодѧ́щей же пре́жде цр҃кви, ны́нѣ процвѣтѐ дре́во крⷭ҇та̀, въ держа́вꙋ и҆ ѹ҆твержде́нїе.

<rubric class="inline">Ѻ҆смогла́сника:</rubric> <red>Н</red>бⷭ҇нагѡ крꙋ́га верхотво́рче гдⷭ҇и, и҆ цр҃кве зижди́телю, ты̀ менѐ ѹ҆твердѝ въ любвѝ твое́й, жела́нїй кра́ю, вѣ́рныхъ ѹ҆твержде́нїе, є҆ди́не чл҃вѣколю́бче.

<rubric class="inline">На ржⷭ҇тво̀ бцⷣы:</rubric> <red>Ѹ҆</red>тверди́сѧ се́рдце моѐ во гдⷭ҇ѣ, вознесе́сѧ ро́гъ мо́й въ бз҃ѣ мое́мъ: разшири́шасѧ на врагѝ моѧ̑ ѹ҆ста̀ моѧ̑, возвесели́хсѧ ѡ҆ сп҃се́нїи твое́мъ.

<rubric class="inline">Преполове́нїю:</rubric> <red>Ѹ҆</red>тверди́сѧ се́рдце моѐ во гдⷭ҇ѣ, вознесе́сѧ ро́гъ мо́й въ бз҃ѣ мое́мъ: разшири́шасѧ на врагѝ моѧ̑ ѹ҆ста̀ моѧ̑, возвесели́хсѧ ѡ҆ сп҃се́нїи твое́мъ.

<red>Ѹ҆</red>твердѝ на́шъ ѹ҆́мъ и҆ сердца̀, нб҃са̀ сло́вомъ ѹ҆твержде́й, во є҆́же пѣ́ти и҆ сла́вити тѧ̀ во сп҃се́нїе дꙋ́шъ на́шихъ.

<red>Т</red>ы̀ є҆сѝ ѹ҆твержде́нїе притека́ющихъ къ тебѣ̀ гдⷭ҇и, ты̀ є҆сѝ свѣ́тъ ѡ҆мраче́нныхъ, и҆ пое́тъ тѧ̀ дꙋ́хъ мо́й.

<red>Ѹ҆</red>твержде́й рꙋко́ю твое́ю сло́ве бж҃їй нб҃са̀, просвѣще́нїемъ твоегѡ̀ и҆́стиннагѡ позна́нїѧ, ѹ҆твердѝ и҆ на́съ на тѧ̀ надѣ́ющихсѧ сердца̀.

<red>Ѹ҆</red>твержде́й сло́ве нб҃са̀ сло́вомъ, ѹ҆твердѝ на́шъ ѹ҆́мъ и҆ се́рдце, во є҆́же сла́вити тѧ̀ сп҃са дꙋ́шъ на́шихъ.

<red>Ѹ҆</red>твержде́й сло́вомъ нб҃са̀, и҆ зе́млю ѡ҆снова́вый на вода́хъ мно́гихъ, ѹ҆тверди́ мѧ къ пѣ́нїю славосло́вїѧ твоегѡ̀ гдⷭ҇и.

<red>Н</red>ѣ́сть ст҃ъ ꙗ҆́кѡ гдⷭ҇ь и҆ нѣ́сть пра́веденъ ꙗ҆́кѡ бг҃ъ на́шъ, є҆го́же пое́тъ всѧ̀ тва́рь: нѣ́сть пра́веденъ па́че тебѐ гдⷭ҇и.

<red>Л</red>ꙋ́къ си́льныхъ и҆знемо́же, и҆ немощствꙋ́ющїи препоѧ́сашасѧ си́лою: сегѡ̀ ра́ди ѹ҆тверди́сѧ въ гдⷭ҇ѣ се́рдце моѐ.

<red>С</red>очини́ мѧ гдⷭ҇и си̑льнымъ люде́й твои́хъ, ѡ҆поѧсꙋ́ѧ си́лою, и҆ лꙋ́ки ра́тникѡвъ сокрꙋшѝ, и҆ нищеты̀ моеѧ̀ ро́гъ возвы́си.

<red>С</red>тра́хъ тво́й гдⷭ҇и всадѝ въ сердца̀ ра́бъ твои́хъ, и҆ бꙋ́ди на́мъ ѹ҆твержде́нїе тѧ̀ во и҆́стинѣ призыва́ющымъ.

<red>Ѹ҆</red>тверди́ мѧ гдⷭ҇и си́лою крⷭ҇тною, и҆ да́рꙋй мнѣ̀ се́рдце чи́стое, да ѡ҆ тебѣ̀ хвалю́сѧ бл҃же.

<red>Ѹ҆</red>твержде́нїе моѐ сп҃се є҆сѝ, прибѣ́жище моѐ и҆ си́ла. Поколеба́вшеесѧ се́рдце моѐ ѹ҆твердѝ въ стра́сѣ твое́мъ, ꙗ҆́кѡ нѣ́сть ст҃ъ, ꙗ҆́коже ты̀ бг҃ъ на́шъ.

<red>В</red>ъ гдⷭ҇ѣ бз҃ѣ мое́мъ ѹ҆тверди́сѧ дꙋша̀ моѧ̀, и҆ да хва́литсѧ глаго́лющи: нѣ́сть ст҃ъ, нѣ́сть пра́веденъ, па́че тебѐ гдⷭ҇и.

<red>Ѹ҆</red>подо́би мѧ̀ хрⷭ҇тѐ ѹ҆́мнѡ горѣ̀ сїѡ́нстѣй, возвы́сивый и҆ ѹ҆тверди́вый въ наде́жди ѡ҆ тебѣ̀, и҆ и҆ска́павый ро́сꙋ бл҃года́ти, чл҃вѣколю́бче.

<red>Ѹ҆</red>твержде́й на ка́мени вѣ́ры, на се́мъ сози́ждꙋ мою̀ цр҃ковь, рекі́й гдⷭ҇и, сп҃си́ мѧ вопїю́ща: ты̀ є҆сѝ хрⷭ҇тѐ сн҃ъ бг҃а жива́гѡ, и҆ въ тебѣ̀ ѹ҆тверди́сѧ дꙋ́хъ мо́й.

<red>Ѹ҆</red>тверди́ мѧ гдⷭ҇и, не́мощь мою̀ вѣ́дый, и҆ рꙋ́кꙋ мнѣ̀ прострѝ, ꙗ҆́кѡ всеси́ленъ.



## Пѣ́снь д҃.

<red>Т</red>ы̀ моѧ̀ крѣ́пость гдⷭ҇и, ты̀ моѧ̀ и҆ си́ла, ты̀ мо́й бг҃ъ, ты̀ моѐ ра́дованїе, не ѡ҆ста́вль нѣ́дра ѻ҆́ч҃а и҆ на́шꙋ нищетꙋ̀ посѣти́въ. Тѣ́мъ съ прⷪ҇ро́комъ а҆ввакꙋ́момъ зовꙋ́ ти: си́лѣ твое́й сла́ва чл҃вѣколю́бче.

<rubric class="inline">Чтⷭ҇на́гѡ крⷭ҇та̀:</rubric> <red>Ѹ҆</red>слы́шахъ гдⷭ҇и смотре́нїѧ твоегѡ̀ та́инство, разꙋмѣ́хъ дѣла̀ твоѧ̑, и҆ просла́вихъ твоѐ бж҃ество̀.

<rubric class="inline">Преѡбраже́нїю:</rubric> <red>И҆</red>з̾ пло́ти твоеѧ̀ лꙋчѝ бж҃ества̀ и҆схожда́хъ прⷪ҇ро́кѡмъ и҆ а҆пⷭ҇лѡмъ. Тѣ́мъ нача́льницы пою́ще взыва́хꙋ: сла́ва си́лѣ твое́й гдⷭ҇и.

<rubric class="inline">Ѻ҆смогла́сника:</rubric> <red>И҆</red>з̾ пло́ти твоеѧ̀ лꙋчѝ бж҃ества̀ и҆схожда́хъ прⷪ҇ро́кѡмъ и҆ а҆пⷭ҇лѡмъ. Тѣ́мъ нача́льницы пою́ще взыва́хꙋ: сла́ва си́лѣ твое́й гдⷭ҇и.

<rubric class="inline">Ѻ҆смогла́сника:</rubric> <red>И҆</red>з̾ горы̀ прїѡсѣне́нныѧ сло́ве прⷪ҇ро́къ, є҆ди́ныѧ бцⷣы, хотѧ́ща воплоти́тисѧ бг҃ови́днѡ ѹ҆смотрѝ, и҆ со стра́хомъ славосло́вѧше си́лꙋ твою̀.

<red>Ѹ҆</red>слы́шахъ, гдⷭ҇и, слꙋ́хъ тво́й и҆ ѹ҆боѧ́хсѧ, ꙗ҆́кѡ неизрече́ннымъ совѣ́томъ, бг҃ъ сы́й присносꙋ́щный, ѿ дв҃ы проше́лъ є҆сѝ вопло́щьсѧ: сла́ва снизхожде́нїю твоемꙋ̀ хрⷭ҇тѐ, сла́ва си́лѣ твое́й.

<red>В</red>сѣ́лъ є҆сѝ на ко́ни а҆пⷭ҇лы твоѧ̑ гдⷭ҇и, и҆ прїѧ́лъ є҆сѝ рꙋка́ма твои́ма ѹ҆зды̑ и҆́хъ, и҆ сп҃се́нїе бы́сть ѣ҆жде́нїе твоѐ, вѣ́рнѡ пою́щымъ: сла́ва си́лѣ твое́й гдⷭ҇и.

<red>Б</red>г҃оно́сный дх҃омъ ст҃ы́мъ просвѣти́всѧ прⷪ҇ро́къ а҆ввакꙋ́мъ, въ послѣ̑днѧѧ твоѐ прише́ствїе прови́дѣвъ, вопїѧ́ше: внегда̀ прибли́житисѧ лѣ́тѡмъ, позна́ешисѧ: внегда̀ прїитѝ вре́мени, ꙗ҆ви́шисѧ. Сла́ва си́лѣ твое́й гдⷭ҇и.

<red>Т</red>а́йнѡ прⷪ҇ро́къ предзрѧ̀, ѿ дв҃ы тѧ̀ сло́ве воплоща́ема, пѣ́сненнѡ вопїѧ́ше: сла́ва си́лѣ твое́й гдⷭ҇и.

<rubric class="inline">На ржⷭ҇тво̀ бцⷣы:</rubric> <red>П</red>рⷪ҇ро́къ а҆ввакꙋ́мъ, ѹ҆́мныма ѻ҆чи́ма прови́дѣ гдⷭ҇и прише́ствїе твоѐ, тѣ́мъ и҆ вопїѧ́ше: ѿ ю҆́га прїи́детъ бг҃ъ. Сла́ва си́лѣ твое́й, сла́ва снизхожде́нїю твоемꙋ̀.

<rubric class="inline">Преполове́нїю:</rubric> <red>П</red>рⷪ҇ро́къ а҆ввакꙋ́мъ, ѹ҆́мныма ѻ҆чи́ма прови́дѣ гдⷭ҇и прише́ствїе твоѐ, тѣ́мъ и҆ вопїѧ́ше: ѿ ю҆́га прїи́детъ бг҃ъ. Сла́ва си́лѣ твое́й, сла́ва снизхожде́нїю твоемꙋ̀.

<red>Ѹ҆</red>слы́шахъ гдⷭ҇и слꙋ́хъ тво́й и҆ ѹ҆боѧ́хсѧ, разꙋмѣ́хъ дѣла̀ твоѧ̑ и҆ просла́вихъ держа́вꙋ твою̀, гдⷭ҇и.

<red>Ѹ҆</red>слы́шахъ гдⷭ҇и слꙋ́хъ тво́й, и҆ ѹ҆боѧ́хсѧ, разꙋмѣ́хъ неизрече́нное твоѐ смотре́нїе и҆ просла́вихъ сло́ве снисхожде́нїе твоѐ.

<red>Т</red>воѐ вочл҃вѣ́ченїе, є҆́же пре́жде вѣ̑къ пред̾ѡпредѣли́лъ є҆сѝ, въ послѣ̑днѧѧ бл҃говоли́лъ є҆сѝ соверши́ти гдⷭ҇и, ѹ҆слы́шахъ, и҆ стра́хомъ воспѣва́хъ.

<red>Т</red>воѐ пречтⷭ҇ое прише́ствїе хрⷭ҇тѐ, прови́дѧй прⷪ҇ро́къ а҆ввакꙋ́мъ, вопїѧ́ше тебѣ̀ съ тре́петомъ: ѹ҆слы́шахъ слꙋ́хъ тво́й и҆ ѹ҆боѧ́хсѧ, разꙋмѣ́хъ дѣла̀ твоѧ̑, и҆ ѹ҆жасо́хсѧ гдⷭ҇и.

<red>Ѹ҆</red>слы́шахъ слꙋ́хъ тво́й гдⷭ҇и, и҆ ѹ҆боѧ́хсѧ, разꙋмѣ́хъ дѣла̀ твоѧ̑ и҆ ѹ҆жасо́хсѧ, ꙗ҆́кѡ посредѣ̀ двою̀ живѡ́тнꙋ позна́ешисѧ, во сп҃се́нїе дꙋ́шъ на́шихъ.

<red>П</red>окры̀ нб҃са̀ добродѣ́тель твоѧ̀ гдⷭ҇и, и҆ всѧ́чєскаѧ сп҃се хвале́нїѧ твоегѡ̀ и҆спо́лнишасѧ.

<red>Ꙗ҆́</red>кѡ петрꙋ̀ рꙋ́кꙋ простры́й въ по́мощь, и҆ менѐ поми́лꙋй, и҆ сп҃сѝ ꙗ҆́кѡ чл҃вѣколю́бецъ.

<red>А҆</red>ввакꙋ́ме прⷪ҇ро́че, что̀ зове́ши; что̀ ви́дѣвъ ѹ҆жа́слсѧ є҆сѝ: ѿ ю҆́га тѧ̀ грѧдꙋ́ща бг҃а ви́дѧ, ѹ҆боѧ́хсѧ.

<red>Ѹ҆</red>слы́шахъ слꙋ́хъ си́лы твоеѧ̀, и҆ возвесели́сѧ се́рдце моѐ ѡ҆ гдⷭ҇ѣ.



## Пѣ́снь є҃.

<red>В</red>скꙋ́ю мѧ̀ ѿри́нꙋлъ є҆сѝ ѿ лица̀ твоегѡ̀ свѣ́те незаходи́мый, и҆ покры́ла мѧ̀ є҆́сть чꙋжда́ѧ тьма̀ ѻ҆каѧ́ннаго. Но ѡ҆брати́ мѧ и҆ къ свѣ́тꙋ за́повѣдей твои́хъ пꙋтѝ моѧ̑ напра́ви, молю́сѧ.

<rubric class="inline">Чⷭ҇тна́гѡ крⷭ҇та̀:</rubric> <red>Ѽ</red> требл҃же́нное дре́во, на не́мже распѧ́сѧ хрⷭ҇то́съ, цр҃ь и҆ гдⷭ҇ь: и҆́мже падѐ, дре́вомъ прельсти́вый, тобо́ю прельсти́всѧ, бг҃ꙋ пригвозди́вшꙋсѧ пло́тїю, подаю́щемꙋ ми́ръ дꙋша́мъ на́шымъ.

<rubric class="inline">Ѻ҆смогла́сника:</rubric> <red>П</red>росвѣтѝ на́съ повелѣ́нїи твои́ми гдⷭ҇и, и҆ мы́шцею твое́ю высо́кою, тво́й ми́ръ пода́ждь на́мъ чл҃вѣколю́бче.

<red>М</red>ра́къ дꙋшѝ моеѧ̀ разженѝ свѣтода́вче хрⷭ҇тѐ бж҃е, началоро́днꙋю тьмꙋ̀ и҆згна́въ бе́здны, и҆ да́рꙋй мѝ свѣ́тъ повелѣ́нїй твои́хъ сло́ве, да ѹ҆́треннюѧ сла́влю тѧ̀.

<red>Ѹ҆́</red>треннююще вопїе́мъ тѝ гдⷭ҇и, сп҃си́ ны. Ты́ бо є҆сѝ бг҃ъ на́шъ, ра́звѣ тебѐ и҆но́гѡ не вѣ́мы.

<red>С</red>трасте́й мѧ̀ мглы̀, ꙗ҆́кѡ ѿ глꙋбо́кїѧ но́щи и҆збавлѧ́ѧй, ѹ҆́треневати сподо́би дꙋ́хъ мо́й молю́сѧ, во свѣ́тѣ днѐ повелѣ́нїй твои́хъ хрⷭ҇тѐ.

<red>Т</red>вои́мъ свѣ́томъ ѡ҆зарѝ мо́й ѹ҆́мъ бж҃е, молю́сѧ тебѣ̀, да мно́гꙋю твою̀ воспою̀ ѿ но́щи ѹ҆́треневавъ бл҃госты́ню.

<red>Ѿ</red> но́щи невѣ́дѣнїѧ, по дꙋшелови́тельномꙋ пꙋтѝ при́снѡ блꙋдѧ́щаго, свѣ́томъ ра́зꙋма твоегѡ̀ гдⷭ҇и, преднаставлѧ́ѧ мѧ̀ на стезю̀ за́повѣдей твои́хъ напра́ви.

<red>Ꙗ҆́</red>кѡ бг҃а и҆но́гѡ бл҃же, па́че тебѐ не зна́емъ, къ тебѣ̀ свѣ́тꙋ незаходи́момꙋ ѿ но́щи ѹ҆́тренююще, воспѣва́емъ тѧ̀, чл҃вѣколю́бче.

<red>Ѹ҆́</red>тренюетъ дꙋ́хъ мо́й къ тебѣ̀ бж҃е, ѿ ѻ҆ц҃а̀ рожде́нномꙋ неизрече́ннѡ, и҆ воздви́гнꙋвшемꙋ ро́гъ сп҃се́нїѧ на́мъ.

<red>Ѹ҆́</red>тренюетъ дх҃ъ мо́й къ тебѣ̀ бж҃е, занѐ свѣ́тъ повелѣ́нїѧ прише́ствїѧ твоегѡ̀: и҆́миже ѹ҆́бѡ ѡ҆зарѝ ѹ҆́мъ на́шъ влⷣко, и҆ наста́ви на стезю̀ жи́зни.

<red>Ѿ</red> но́щи невѣ́дѣнїѧ бг҃овѣ́дѣнїемъ просвѣти́вый концы̀, просвѣти́ мѧ ѹ҆́тромъ чл҃вѣколю́бїѧ твоегѡ̀ гдⷭ҇и.

<red>Ѿ</red> но́щи ѹ҆́тренюетъ дꙋ́хъ мо́й къ тебѣ̀ бж҃е, млⷭ҇ть пода́ждь мѝ.

<rubric class="inline">На ржⷭ҇тво̀ бцⷣы:</rubric> <red>Г</red>дⷭ҇и бж҃е на́шъ, ми́ръ да́ждь на́мъ, гдⷭ҇и бж҃е на́шъ, стѧжи́ ны, гдⷭ҇и, ра́звѣ тебѐ и҆но́гѡ не вѣ́мы, и҆́мѧ твоѐ и҆менꙋ́емъ.

<rubric class="inline">Преполове́нїю:</rubric> <red>Г</red>дⷭ҇и бж҃е на́шъ, ми́ръ да́ждь на́мъ, гдⷭ҇и бж҃е на́шъ, стѧжи́ ны, гдⷭ҇и, ра́звѣ тебѐ и҆но́гѡ не вѣ́мы, и҆́мѧ твоѐ и҆менꙋ́емъ.

<red>Ѹ҆́</red>тренююще къ тебѣ̀ чл҃вѣколю́бцꙋ, воспѣва́емъ тѧ̀ хрⷭ҇тѐ бж҃е, да́рꙋй на́мъ млⷭ҇ти твоѧ̑.

<red>Ѿ</red> но́щи ѹ҆́тренюетъ дꙋ́хъ мо́й къ твоемꙋ̀ пѣснопѣ́нїю, занѐ свѣ́тъ и҆ ми́ръ повелѣ̑нїѧ твоѧ̑.

<red>Б</red>л҃же, свѣ́та и҆ ми́ра пода́телю, ѿ тьмы̀ мѧ̀ и҆ бра́ни страсте́й и҆зба́ви, ѹ҆́тренююща хрⷭ҇тѐ къ твоемꙋ̀ хвале́нїю.

<red>П</red>овелѣ̑нїѧ твоѧ̑ просвѣще́нїемъ хрⷭ҇тѐ ꙗ҆́кѡ бл҃гъ показа́лъ є҆сѝ, занѐ свѣтода́вче ѿ но́щи ѹ҆́треннююще сла́вꙋ возсыла́емъ.

<red>Т</red>вои́мъ свѣ́томъ ѡ҆зарѝ мо́й ѹ҆́мъ бж҃е молю́сѧ, да мно́гꙋю твою̀ воспою̀, ѿ но́щи ѹ҆́тренюѧ, бл҃гость.

<red>Ѿ</red> но́щи невѣ́дѣнїѧ, бг҃овѣ́дѣнїѧ де́нь во свѣ́тѣ лица̀ твоегѡ̀ хрⷭ҇тѐ, возсїѧ́етъ, ко ѹ҆́трꙋ хвале́нїе твоѐ въ сердца́хъ на́шихъ.



## Пѣ́снь ѕ҃.

<red>Ѡ҆</red>чи́сти мѧ̀ сп҃се, мнѡ́га бо беззакѡ́нїѧ моѧ̑, и҆ и҆з̾ глꙋбины̀ ѕѡ́лъ возведѝ молю́сѧ, къ тебѣ́ бо возопи́хъ, и҆ ѹ҆слы́ши мѧ̀, бж҃е сп҃се́нїѧ моегѡ̀.

<rubric class="inline">Чтⷭ҇на́гѡ крⷭ҇та̀:</rubric> <red>В</red>о́днагѡ ѕвѣ́рѧ во ѹ҆тро́бѣ, дла̑ни і҆ѡ́на крестови́днѡ распросте́ръ, сп҃си́тельнꙋю стра́сть проѡбража́ше ꙗ҆́вѣ. Тѣ́мъ тридне́венъ и҆зше́дъ, премі́рное воскрⷭ҇нїе прописа́ше, пло́тїю пригвожде́ннагѡ хрⷭ҇та̀ бг҃а, и҆ тридне́внымъ воскрⷭ҇нїемъ мі́ръ просвѣ́щшагѡ.

<rubric class="inline">Ѻ҆смогла́сника:</rubric> <red>І҆</red>ѡ́нꙋ въ ки́тѣ гдⷭ҇и, є҆ди́наго всели́лъ є҆сѝ, мене́ же свѧ́заннаго мре́жами вра́жїими, ꙗ҆́кѡ ѿ тлѝ ѻ҆́наго сп҃сѝ.

<red>Ꙗ҆́</red>коже прⷪ҇ро́ка и҆зба́вилъ є҆сѝ и҆з̾ глꙋбины̀ преиспо́днїѧ хрⷭ҇тѐ бж҃е, и҆ менѐ ѿ грѣхѡ́въ мои́хъ и҆зба́ви ꙗ҆́кѡ чл҃вѣколю́бецъ, и҆ ѹ҆пра́ви живо́тъ мо́й, молю́сѧ.

<red>Р</red>и́зꙋ мнѣ̀ пода́ждь свѣ́тлꙋ, ѡ҆дѣѧ́йсѧ свѣ́томъ ꙗ҆́кѡ ри́зою, многомлⷭ҇тиве хрⷭ҇тѐ бж҃е на́шъ.

<red>Б</red>е́здна грѣхѡ́въ и҆ прегрѣше́нїй бꙋ́рѧ мѧ̀ смꙋща́етъ, и҆ во глꙋбинꙋ̀ нꙋ́жднагѡ рѣ́етъ мѧ̀ ѿча́ѧнїѧ: но твою̀ крѣ́пкꙋю рꙋ́кꙋ мнѣ̀ прострѝ ꙗ҆́кѡ петро́ви, ѽ ѹ҆пра́вителю, и҆ сп҃сѝ.

<red>М</red>л҃твꙋ пролїю̀ ко гдⷭ҇ꙋ, и҆ томꙋ̀ возвѣщꙋ̀ печа̑ли моѧ̑, ꙗ҆́кѡ ѕѡ́лъ дꙋша̀ моѧ̀ и҆спо́лнисѧ: и҆ живо́тъ мо́й а҆́дꙋ прибли́жисѧ, и҆ молю́сѧ ꙗ҆́кѡ і҆ѡ́на: ѿ тлѝ бж҃е, возведи́ мѧ.

<red>В</red>о і҆саа́цѣ стра́сть прописа́вый, и҆ во і҆ѡ́нѣ погребе́нїе проѡбразова́вый, и҆ воскрⷭ҇нїе всѣ̑мъ подаѧ́й, тебѣ̀ вопїе́мъ съ прⷪ҇ро́комъ: ѿ тлѝ на́съ возведѝ, бл҃гоꙋтро́бне гдⷭ҇и.

<red>К</red>ъ могꙋ́щемꙋ мѧ̀ сп҃стѝ гдⷭ҇ꙋ и҆з̾ глꙋбины̀ грѣхо́вныѧ возопи́хъ, и҆ ѿ тлѝ возведѐ живо́тъ мо́й, ꙗ҆́кѡ чл҃вѣколю́бецъ.

<red>Ѿ</red>ве́рглъ мѧ̀ є҆сѝ во глꙋбины̑ се́рдца морска́гѡ, и҆ ви́дѣхъ чꙋдеса̀ твоѧ̑ гдⷭ҇и.

<red>С</red>одержи́ма мѧ̀, прїимѝ чл҃вѣколю́бче, грѣхѝ мно́гими, и҆ припа́дающа щедро́тамъ твои́мъ, ꙗ҆́кѡ прⷪ҇ро́ка гдⷭ҇и, и҆ сп҃си́ мѧ.

<rubric class="inline">На ржⷭ҇тво̀ бцⷣы:</rubric> <red>Ꙗ҆́</red>кѡ во́ды морскі̑ѧ чл҃вѣколю́бче волна́ми жите́йскими ѡ҆бꙋрева́юсѧ. Тѣ́мже ꙗ҆́кѡ і҆ѡ́на, та́кѡ вопїю́ ти: возведѝ ѿ тлѝ живо́тъ мо́й, бл҃гоꙋтро́бне гдⷭ҇и.

<rubric class="inline">Преполове́нїю:</rubric> <red>Ꙗ҆́</red>кѡ во́ды морскі̑ѧ чл҃вѣколю́бче волна́ми жите́йскими ѡ҆бꙋрева́юсѧ. Тѣ́мже ꙗ҆́кѡ і҆ѡ́на, та́кѡ вопїю́ ти: возведѝ ѿ тлѝ живо́тъ мо́й, бл҃гоꙋтро́бне гдⷭ҇и.

<red>Ꙗ҆́</red>кѡ і҆ѡ́нꙋ прⷪ҇ро́ка ѿ ки́та возве́лъ є҆сѝ гдⷭ҇и, и҆зба́ви мѧ̀ ѿ лови́твы чꙋжда́гѡ, и҆ сп҃си́ мѧ ще́дре, ꙗ҆́кѡ многомлⷭ҇тивъ.

<red>Ꙗ҆́</red>кѡ ѿ ки́та и҆зба́вилъ є҆сѝ прⷪ҇ро́ка твоего̀, и҆ менѐ сп҃се на́шъ ѿ мно́жества прегрѣше́нїй мои́хъ и҆зба́ви.

<red>П</red>ревзыдо́ша главꙋ̀ мою̀ беззакѡ́нїѧ моѧ̑, ꙗ҆́кѡ тѧ́жкое бре́мѧ на мѧ̀ ѡ҆бремени̑вшаѧсѧ, во ѿча́ѧнїѧ глꙋбины̀ низвлача́тъ мѧ̀: но пре́жде да́же погрѧ́знꙋти мѝ, гдⷭ҇и, сп҃си́ мѧ.

<red>И҆</red>з̾ чре́ва а҆́дова во́плѧ моегѡ̀ ѹ҆слы́шалъ є҆сѝ гла́съ мо́й, и҆ и҆зба́вилъ є҆сѝ ѿ тлѝ живо́тъ мо́й, многомлⷭ҇тиве.



## Пѣ́снь з҃.

<red>Б</red>ж҃їѧ снизхожде́нїѧ ѻ҆́гнь ѹ҆стыдѣ́сѧ въ вавѷлѡ́нѣ и҆ногда̀, сегѡ̀ ра́ди ѻ҆́троцы въ пещѝ ра́дованною ного́ю ꙗ҆́кѡ во цвѣ́тницѣ ликꙋ́юще, поѧ́хꙋ: бл҃гослове́нъ є҆сѝ бж҃е ѻ҆тє́цъ на́шихъ.

<rubric class="inline">Чтⷭ҇на́гѡ крⷭ҇та̀:</rubric> <red>Б</red>езꙋ́мное велѣ́нїе мꙋчи́телѧ ѕлочести́вагѡ лю́ди поколеба̀, ды́шꙋщее преще́нїе и҆ ѕлохꙋле́нїе бг҃оме́рзкое, ѻ҆ба́че трѝ ѻ҆́троки не ѹ҆страшѝ ꙗ҆́рость ѕвѣ́рскаѧ, ни ѻ҆́гнь снѣда́ѧй, но противоды́шꙋщꙋ росоно́сномꙋ дх҃ꙋ, со ѻ҆гне́мъ сꙋ́ще поѧ́хꙋ: препѣ́тый ѻ҆тцє́въ и҆ на́съ бж҃е бл҃гослове́нъ є҆сѝ.

<rubric class="inline">Ѻ҆смогла́сника:</rubric> <red>Ѻ҆́</red>троцы є҆вре́йстїи въ пещѝ, попра́ша пла́мень дерзнове́ннѡ, и҆ на ро́сꙋ ѻ҆́гнь преложи́ша, вопїю́ще: бл҃гослове́нъ є҆сѝ гдⷭ҇и, бж҃е во вѣ́ки.

<red>Х</red>алде́йскїѧ пе́щи, всепа́гꙋбнꙋю си́лꙋ ѹ҆гаси́вше, ѡ҆́бразомъ а҆́гг҃ла снизше́дшагѡ, зижди́телю ю҆́нѡши взыва́хꙋ: бл҃гослове́нъ є҆сѝ и҆ хва́льный бж҃е ѻ҆тє́цъ на́шихъ.

<red>Н</red>а по́лѣ деи́рѣ, и҆ногда̀ мꙋчи́тель пе́щь поста́ви на мꙋче́нїе бг҃оно́сныхъ: въ не́йже трѝ ѻ҆́троки пѣсносло́вѧхꙋ є҆ди́наго бг҃а, трⷪ҇чнѡ воспѣва́хꙋ, глаго́люще: ѻ҆тцє́въ бж҃е бл҃гослове́нъ є҆сѝ.

<red>Ѿ</red> і҆ꙋде́и доше́дше ѻ҆́троцы, въ вавѷлѡ́нѣ и҆ногда̀, вѣ́рою трⷪ҇ческою пла́мень пе́щный попра́ша пою́ще: ѻ҆тцє́въ бж҃е бл҃гослове́нъ є҆сѝ.

<red>Ѻ҆́</red>троцы бг҃очести́вїи въ вавѷлѡ́нѣ ѡ҆́бразꙋ злато́мꙋ не поклони́шасѧ, но посредѣ̀ пе́щи ѻ҆́гненныѧ ѡ҆роша́еми, пѣ́снь воспѣва́хꙋ, глаго́люще: превозноси́мый ѻ҆тцє́въ и҆ на́съ бж҃е бл҃гослове́нъ є҆сѝ.

<red>А҆́</red>гг҃ломъ ѻ҆́троки и҆з̾ ѻ҆гнѧ̀ сп҃сы́й и҆ гремѧ́щꙋю пе́щь преложи́вый на ро́сꙋ, бл҃гослове́нъ є҆сѝ бж҃е ѻ҆тє́цъ на́шихъ.

<red>В</red>ъ нача́лѣ зе́млю ѻ҆снова́вый, и҆ нб҃са̀ сло́вомъ ѹ҆тверди́вый, бл҃гослове́нъ є҆сѝ во вѣ́ки, гдⷭ҇и бж҃е ѻ҆тє́цъ на́шихъ.

<red>Ѻ҆́</red>троки ѡ҆роси́вый въ пещѝ и҆ дв҃ꙋ сохрани́вый, ро́ждшꙋю тѧ̀, по ржⷭ҇твѣ̀, бл҃гослове́нъ є҆сѝ бж҃е ѻ҆тє́цъ на́шихъ.

<rubric class="inline">На ржⷭ҇тво̀ бцⷣы:</rubric> <red>Х</red>алде́йскаѧ пе́щь ѻ҆гне́мъ распала́емаѧ, ѡ҆роша́шесѧ дх҃омъ, бж҃їимъ предстоѧ́нїемъ, ѻ҆́троцы поѧ́хꙋ: бл҃гослове́нъ є҆сѝ бж҃е ѻ҆тє́цъ на́шихъ.

<rubric class="inline">Преполове́нїю:</rubric> <red>Х</red>алде́йскаѧ пе́щь ѻ҆гне́мъ распала́емаѧ, ѡ҆роша́шесѧ дх҃омъ, бж҃їимъ предстоѧ́нїемъ, ѻ҆́троцы поѧ́хꙋ: бл҃гослове́нъ є҆сѝ бж҃е ѻ҆тє́цъ на́шихъ.

<red>В</red>ъ пещѝ ѻ҆́гненнѣй ѻ҆́троки сп҃сы́й, бл҃гослове́нъ є҆сѝ во вѣ́ки гдⷭ҇и, бж҃е ѻ҆тє́цъ на́шихъ.

<red>П</red>одража́тели трїе́хъ твои́хъ гдⷭ҇и ѻ҆трокѡ́въ сотвори́ ны, сопротивлѧ́ющыѧсѧ грѣхꙋ̀, и҆ ѻ҆́гнь страсте́й попира́ющыѧ, и҆ пою́щыѧ: бл҃гослове́нъ є҆сѝ бж҃е ѻ҆тє́цъ на́шихъ.

<red>В</red>и́дѣвъ мꙋчи́тель четве́ртагѡ зра́къ глаго́лаше сꙋ́щымъ съ ни́мъ: трѝ вверго́хомъ въ пла́мень, ны́нѣ же четы́ре ви́жꙋ: є҆ди́нагѡ зра́къ ѹ҆жаса́етъ мо́й ѹ҆́мъ, ѹ҆дивлѧ́етъ моѐ помышле́нїе. Трїе́хъ ли́къ пое́тъ тѧ̀ во вѣ́ки.

<red>Ѻ҆</red>трокѡ́мъ въ пе́щь вве́ржєннымъ, ви́дѣвъ мꙋчи́тель четве́ртагѡ зра́къ въ ви́дѣ сн҃а бж҃їѧ, съ ни́ми зовѧ́ше: бл҃гослове́нъ є҆сѝ бж҃е во вѣ́ки.



## Пѣ́снь и҃.

<red>С</red>едмери́цею пе́щь, халде́йскїй мꙋчи́тель, бг҃очести̑вымъ неи́стовнѡ разжжѐ, си́лою же лꙋ́чшею, сп҃се́ны сїѧ̑ ви́дѣвъ, творцꙋ̀ и҆ и҆зба́вителю вопїѧ́ше: ѻ҆́троцы бл҃гослови́те, сщ҃е́нницы воспо́йте, лю́дїе превозноси́те во всѧ̑ вѣ́ки.

<rubric class="inline">Чⷭ҇тна́гѡ крⷭ҇та̀:</rubric> <red>Б</red>л҃гослови́те ѻ҆́троцы, трⷪ҇цы равночи́сленнїи, содѣ́телѧ ѻ҆ц҃а̀, бг҃а, по́йте снизше́дшее сло́во, и҆ ѻ҆́гнь въ ро́сꙋ претво́ршее, и҆ превозноси́те всѣ̑мъ жи́знь подава́ющаго, дх҃а всест҃а́го, во вѣ́ки.

<rubric class="inline">Ѻ҆смогла́сника:</rubric> <red>М</red>ꙋсїкі̑йскимъ ѻ҆рга́нѡмъ согласꙋ́ющымъ, и҆ лю́демъ безчи́слєннымъ покланѧ́ющымсѧ ѡ҆́бразꙋ въ деи́рѣ, трѝ ѻ҆́троцы не повинꙋ́вшесѧ, гдⷭ҇а воспѣва́хꙋ, и҆ славосло́вѧхꙋ во всѧ̑ вѣ́ки.

<red>П</red>обѣди́тели мꙋчи́телѧ и҆ пла́мене, бл҃года́тїю твое́ю бы́вше, за́повѣдемъ твои̑мъ ѕѣлѡ̀ прилѣжа́ще, ѻ҆́троцы вопїѧ́хꙋ: бл҃гослови́те всѧ̑ дѣла̀ гдⷭ҇нѧ гдⷭ҇а.

<red>Ѿ</red>рица́ющесѧ златослꙋже́нїѧ ѻ҆́троцы, царѧ̀ небрего́ша, ꙗ҆ви́ бо ѧ҆̀ ѻ҆́гнь преложе́нный рабы̀ бж҃їѧ, вопїю́щыѧ: да пое́тъ тва́рь гдⷭ҇а, и҆ превозно́ситъ во всѧ̑ вѣ́ки.

<red>Н</red>ече́стїѧ ѻ҆́рганы и҆нꙋ́ю пѣ́снь, бл҃гоче́стїѧ же бл҃говѣща́ннїи поѧ́хꙋ гꙋ́сли: бл҃гослови́те дѣла̀ гдⷭ҇нѧ, хрⷭ҇та̀ во вѣ́ки.

<red>Б</red>г҃оглаго́ливїи ѻ҆́троцы въ пещѝ, со ѻ҆гне́мъ пла́мень попира́юще, поѧ́хꙋ: бл҃гослови́те дѣла̀ гдⷭ҇нѧ гдⷭ҇а.

<red>Ѿ</red> ѻ҆ц҃а̀ пре́жде вѣ̑къ рожде́ннаго, и҆ ѿ мт҃ре въ послѣ̑днѧѧ воплоще́ннаго, сщ҃е́нницы бл҃гослови́те, лю́дїе превозноси́те во всѧ̑ вѣ́ки.

<red>Н</red>а горѣ̀ ст҃ѣ́й просла́вльшасѧ, и҆ въ кꙋпинѣ̀ ѻ҆гне́мъ приснодв҃ы мѡѷсе́ови та́йнꙋ ꙗ҆́вльшаго, гдⷭ҇а по́йте и҆ превозноси́те во всѧ̑ вѣ́ки.

<red>Б</red>езнача́льнаго цр҃ѧ̀ сла́вы, є҆гѡ́же трепе́щꙋтъ нбⷭ҇ныѧ си̑лы, по́йте сщ҃е́нницы, лю́дїе превозноси́те во всѧ̑ вѣ́ки.

<rubric class="inline">На ржⷭ҇тво̀ бцⷣы:</rubric> <red>П</red>окрыва́ѧй вода́ми превы́спрєннѧѧ своѧ̑, полага́ѧй мо́рю предѣ́лъ песо́къ, и҆ содержа́й всѧ̑, тѧ̀ пое́тъ со́лнце, тѧ̀ сла́витъ лꙋна̀, тебѣ̀ прино́ситъ пѣ́снь всѧ̀ тва́рь, ꙗ҆́кѡ содѣ́телю всѣ́хъ во вѣ́ки.

<rubric class="inline">Преполове́нїю:</rubric> <red>А҆́</red>гг҃ли и҆ нб҃са̀, на прⷭ҇то́лѣ сла́вы сѣдѧ́щаго, и҆ ꙗ҆́кѡ бг҃а непреста́ннѡ сла́вимаго, бл҃гослови́те, по́йте и҆ превозноси́те є҆го̀ во вѣ́ки.

<red>В</red>ъ пещѝ ликова́нїе поста́виша ѻ҆́троцы, сочине́нный чи́нъ прїи́мше, тва́ри повелѣва́юще, сла́вити вседѣ́тельнꙋю премꙋ́дрость, хрⷭ҇та̀ воспѣва́юще: бл҃гослови́те всѧ̑ дѣла̀ гдⷭ҇нѧ гдⷭ҇а.

<red>І҆</red>ерⷭ҇ли́ме ѡ҆сщ҃е́нный, бл҃горо́днїи сꙋ́ще ѻ҆́троцы ꙗ҆ви́шасѧ въ не́мъ, бж҃е́ственныхъ зако́нѡвъ не прїе́мше забве́нїѧ всегꙋби́тельнагѡ. Но вавѷлѡ́нскїй ѻ҆́гнь въ себѣ̀ бл҃гоче́ствꙋющихъ хода́тайствовавше, въ не́мъ ѡ҆роше́ни поѧ́хꙋ: бл҃гослови́те творє́нїѧ гдⷭ҇а.

<red>Р</red>азжжи́те пе́щь седмери́цею, до́ндеже до конца̀ разгори́тсѧ, мꙋчи́тель речѐ халде́ѡмъ: а҆на́нїю, а҆за́рїю и҆ мїсаи́ла, вложи́те. ѧ҆̀ въ ню̀, и҆̀же ѡ҆́бразꙋ злато́мꙋ не поклони́шасѧ, но глаго́лахꙋ: мы̀ бг҃а и҆́мамы на нб҃сѣ́хъ, є҆мꙋ́же слꙋ́жимъ и҆ покланѧ́емсѧ во вѣ́ки.

<red>Б</red>л҃гослови́тъ тѧ̀ всѧ̀ тва́рь гдⷭ҇и, славосло́виша тѧ̀ нбⷭ҇ныѧ си̑лы со ѻ҆́троки, и҆ мы̀ воспѣва́емъ и҆ превозно́симъ во всѧ̑ вѣ́ки.

<red>Б</red>езнача́льный бг҃ъ сло́во, прише́дый на кр҃ще́нїе, соверша́ше та́инство смотре́нїѧ во і҆ѻрда́нѣ, и҆ прⷣте́чи глаго́лаше: ты́ мѧ кр҃ща́еши водо́ю, а҆́зъ же тѧ̀ дх҃омъ, съ вопїю́щими мнѣ̀ вѣ́рою: бл҃гослови́те дѣла̀ гдⷭ҇нѧ гдⷭ҇а.

<red>Ц</red>р҃ѧ̀ нбⷭ҇наго, є҆го́же пою́тъ вѡ́и а҆́гг҃льстїи, хвали́те, и҆ превозноси́те во всѧ̑ вѣ́ки.

<red>П</red>рпⷣбнїи твоѝ ѻ҆́троцы, въ пе́щь вве́ржени поѧ́хꙋ: бл҃гослови́те дѣла̀ гдⷭ҇нѧ гдⷭ҇а.



## Пѣ́снь ѳ҃.

<red>Ѹ҆</red>жасе́сѧ ѡ҆ се́мъ нб҃о, и҆ землѝ ѹ҆диви́шасѧ концы̀, ꙗ҆́кѡ бг҃ъ ꙗ҆ви́сѧ человѣ́кѡмъ пло́тски, и҆ чре́во твоѐ бы́сть простра́ннѣйшее нб҃съ: тѣ́мъ тѧ̀ бцⷣꙋ, а҆́гг҃лѡвъ и҆ человѣ̑къ чинонача̑лїѧ велича́ютъ.

<rubric class="inline">Чтⷭ҇на́гѡ крⷭ҇та̀:</rubric> <red>Т</red>а́инъ є҆сѝ бцⷣе ра́й, невоздѣ́ланнѡ возрасти́вшїй хрⷭ҇та̀: и҆́мже крⷭ҇тное живоно́сное на землѝ насади́сѧ дре́во. Тѣ́мъ ны́нѣ возноси́мꙋ, покланѧ́ющесѧ є҆мꙋ̀, тѧ̀ велича́емъ.

<red>С</red>нѣ́дїю дре́ва, ро́дꙋ прибы́вшаѧ сме́рть, крⷭ҇то́мъ ѹ҆праздни́сѧ дне́сь, и҆́бо прама́тернѧѧ всеро́днаѧ клѧ́тва разрꙋши́сѧ, прозѧбе́нїемъ чтⷭ҇ыѧ бг҃ома́тере: ю҆́же всѧ̑ си̑лы нбⷭ҇ныѧ велича́ютъ.

<rubric class="inline">Ѻ҆смогла́сника:</rubric> <red>Ѹ҆</red>страши́сѧ всѧ́къ слꙋ́хъ неизрече́нна бж҃їѧ снизхожде́нїѧ, ꙗ҆́кѡ вы́шнїй во́лею сни́де да́же и҆ до пло́ти, ѿ дв҃и́ческагѡ чре́ва бы́въ чл҃вѣ́къ: тѣ́мже пречⷭ҇тꙋю бцⷣꙋ вѣ́рнїи велича́емъ.

<red>Б</red>л҃гослове́нъ гдⷭ҇ь бг҃ъ і҆и҃левъ, воздви́гнꙋвый ро́гъ сп҃се́нїѧ на́мъ, въ домꙋ̀ даві́довѣ ѻ҆́трока своегѡ̀: въ ни́хже посѣтѝ на́съ восто́къ съ высоты̀, и҆ напра́вилъ ны̀ є҆́сть на пꙋ́ть ми́ра.

<red>В</red>ои́стиннꙋ бцⷣꙋ тѧ̀ и҆сповѣ́дꙋемъ, сп҃се́ннїи тобо́ю дв҃о чⷭ҇таѧ, съ безпло́тными ли́ки тѧ̀ велича́юще.

<red>Т</red>ѧ̀ неискꙋсобра́чнꙋю мт҃рь бг҃а вы́шнѧгѡ, тѧ̀ па́че ѹ҆ма̀ ро́ждшꙋю сло́вомъ вои́стиннꙋ бг҃а, вы́шшꙋю пречⷭ҇тыхъ си́лъ немо́лчными славословле́нїи велича́емъ.

<red>Ѽ</red> дв҃ства кра́й бцⷣе, пѣ́сньми же сла́вными, пра́здники возвыша́ющаѧ бл҃года́тей твои́хъ, и҆ ны́нѣ дв҃ственною сло́ва твоегѡ̀ па́мѧтїю, наи́тїемъ та́йнымъ ѹ҆краша́ющаѧ въ не́й, тѧ̀ велича́ющыѧ.

<red>Ѹ҆</red>ста́вы прешла̀ є҆сѝ є҆стества̀ содѣ́телѧ заче́нши и҆ гдⷭ҇а, и҆ две́рь сп҃се́нїѧ мі́рови была̀ є҆сѝ: тѣ́мъ тѧ̀ бцⷣе непреста́ннѡ велича́емъ.

<red>В</red>елича́емъ тѧ̀ мт҃рь бж҃їю, и҆ сла́вимъ бцⷣе дв҃о, ꙗ҆́кѡ сп҃са ро́ждшꙋю дꙋ́шъ на́шихъ.

<red>Н</red>еви́димаго зра́комъ бж҃е́ственнымъ прїе́мшаѧ, неискꙋсобра́чнаѧ дв҃о и҆ мт҃и, пѣ́сньми ржⷭ҇тво̀ твоѐ велича́емъ.

<red>В</red>елича́емъ тѧ̀ всенепоро́чнꙋю мт҃рь хрⷭ҇та̀ бг҃а на́шегѡ, ю҆́же ѡ҆сѣнѝ дх҃ъ ст҃ы́й.

<red>П</red>роѧвле́нное на горѣ̀ законополо́жникꙋ во ѻ҆гнѝ и҆ кꙋпинѣ̀, ржⷭ҇тво̀ приснодв҃ы, на́ше вѣ́рныхъ сп҃се́нїе, пѣ́сньми немо́лчными велича́емъ.

<red>В</red>оспита́ннаѧ во ст҃а̑ѧ ст҃ы́хъ, и҆ ро́ждшаѧ свѣ́тъ вселе́нныѧ, бл҃года́тнаѧ ра́дꙋйсѧ, пѣ́сньми ржⷭ҇тво̀ твоѐ велича́емъ.

<red>Т</red>ѧ̀ нб҃сѐ и҆ землѝ хода́таицꙋ всѝ ро́ди ѹ҆бл҃жа́емъ: пло́тски бо всели́сѧ въ тѧ̀ и҆сполне́нїе, дв҃о, бж҃ества̀.

<rubric class="inline">На ржⷭ҇тво̀ бцⷣы:</rubric> <red>Ч</red>ꙋ́жде ма́теремъ дѣ́вство, и҆ стра́нно дѣ́вамъ дѣторожде́нїе: на тебѣ̀ бцⷣе ѻ҆боѧ̑ ѹ҆стро́ишасѧ. Тѣ́мъ тѧ̀ всѧ̑ племена̀ земна̑ѧ, непреста́ннѡ велича́емъ.

<rubric class="inline">Преполове́нїю:</rubric> <red>Ч</red>ꙋ́жде ма́теремъ дѣ́вство, и҆ стра́нно дѣ́вамъ дѣторожде́нїе: на тебѣ̀ бцⷣе ѻ҆боѧ̑ ѹ҆стро́ишасѧ. Тѣ́мъ тѧ̀ всѧ̑ племена̀ земна̑ѧ, непреста́ннѡ велича́емъ.

<red>Т</red>ѧ̀ неѡпа́льнꙋю, ю҆́же прови́дѧше мѡѷсе́й, неѡпа́льнѡ горѧ́щꙋ и҆ногда̀ ѻ҆гне́мъ бж҃ества̀, ꙗ҆́кѡ неѡпа́льнѡ ро́ждшꙋю гдⷭ҇а воплоще́ннаго бг҃а, пѣ́сньми немо́лчными велича́емъ.

<red>В</red>есе́лїемъ всѝ дв҃ѣ, є҆́же ра́дꙋйсѧ, возопїи́мъ: бл҃года́тнаѧ мр҃і́е бг҃оневѣ́сто, тѧ̀ ꙗ҆́кѡ мт҃рь бж҃їю вѣ́рнїи є҆диномꙋ́дреннѡ велича́емъ.

<red>Д</red>а ѹ҆молча́тъ є҆ретїкѡ́въ собра̑нїѧ, не и҆́стиннѡ бцⷣꙋ и҆сповѣ́дающихъ тѧ̀: и҆́бо свы́ше тѧ̀ прⷪ҇ро́цы предпроповѣ́даша мт҃рь бы́ти бж҃їю, и҆ хода́таицꙋ ро́да на́шегѡ. Тѣ́мъ тѧ̀ дв҃о велича́емъ.

<red>Р</red>азбо́йника подража́ѧй ѻ҆каѧ́нный а҆́зъ, и҆сповѣ́даѧй тѧ̀ зовꙋ̀ тебѐ, є҆ди́наго ѿ ѻ҆ц҃а̀, и҆ ѿ дв҃ы неизрече́ннѡ воплоще́нна, и҆ менѐ ра́ди бы́вша по мнѣ̀: но ꙗ҆́кѡ свѣ́тъ ѹ҆́мный со́лнце, не воспомѧнꙋ́въ ѕѡ́лъ, во ца́рствїи твое́мъ помѧни́ мѧ, є҆гда̀ сꙋдїѧ̀ гдⷭ҇и сѧ́деши прⷭ҇то́лѣ.

<red>В</red>оплоще́нїѧ бж҃їѧ ѻ҆рга́нъ дв҃о была̀ є҆сѝ, и҆ смѣше́нїѧ сло́ва въ пло́ти є҆́же ѿ тебѐ черто́гъ: соедине́нома бо сꙋщество́ма, сꙋгꙋ́быма дѣ́йствома и҆ хотѣ́ньма показꙋ́ема: є҆го́же пою́ще, тѧ̀ бцⷣе велича́емъ.

<red>Чⷭ҇</red>тꙋю сла́внѡ почти́мъ, лю́дїе бцⷣꙋ, ѻ҆́гнь бж҃ества̀ прїи́мшꙋю во чре́вѣ неѡпа́льнѡ, пѣ́сньми велича́емъ.

<red>Т</red>ѧ̀ ши́ршꙋю нб҃съ бцⷣе, и҆ свѣ́тльшꙋю со́лнца, пѣ́сньми велича́емъ.

<red>Т</red>ѧ̀ бцⷣꙋ, мт҃рь свѣ́та, въ пѣ́снехъ велича́емъ.
