---
title: "І҆рмо́сы̀, гла́съ четве́ртый"
navigation:
  key: service-irmologion-4
  title: "І҆рмо́сы̀, гла́съ четве́ртый"
  parent: service-irmologion
  order: 4
type: "service"
---

# І҆рмо́сы̀, гла́съ четве́ртый.

## Пѣ́снь а҃.

<red>М</red>о́рѧ чермнꙋ́ю пꙋчи́нꙋ невла́жными стопа́ми дре́внїй пѣшеше́ствовавъ і҆и҃ль, крⷭ҇тоѡбра́зныма мѡѷсе́овыма рꙋка́ма, а҆мали́ковꙋ си́лꙋ въ пꙋсты́ни побѣди́лъ є҆́сть.

<rubric class="inline">Бл҃говѣ́щенїѧ:</rubric> <red>Ѿ</red>ве́рзꙋ ѹ҆ста̀ моѧ̑, и҆ напо́лнѧтсѧ дх҃а, и҆ сло́во ѿры́гнꙋ цр҃и́цѣ мт҃ри, и҆ ꙗ҆влю́сѧ свѣ́тлѡ торжествꙋ́ѧ, и҆ воспою̀ ра́дꙋѧсѧ тоѧ̀ чꙋдеса̀.

<rubric class="inline">Ѹ҆спе́нїѧ:</rubric> <red>Ѿ</red>ве́рзꙋ ѹ҆ста̀ моѧ̑, и҆ напо́лнѧтсѧ дх҃а, и҆ сло́во ѿры́гнꙋ цр҃и́цѣ мт҃ри, и҆ ꙗ҆влю́сѧ свѣ́тлѡ торжествꙋ́ѧ, и҆ воспою̀ ра́дꙋѧсѧ тоѧ̀ ѹ҆спе́нїе.

<rubric class="inline">Введе́нїѧ:</rubric> <red>Ѿ</red>ве́рзꙋ ѹ҆ста̀ моѧ̑, и҆ напо́лнѧтсѧ дх҃а, и҆ сло́во ѿры́гнꙋ цр҃и́цѣ мт҃ри, и҆ ꙗ҆влю́сѧ свѣ́тлѡ торжествꙋ́ѧ, и҆ воспою̀ ра́дꙋѧсѧ тоѧ̀ вхожде́нїе.

<rubric class="inline">Въ недѣ́лю ва́їй:</rubric> <red>Ꙗ҆</red>ви́шасѧ и҆сто́чницы бе́здны, вла́ги неприча̑стны: и҆ ѿкры́шасѧ мо́рѧ волнꙋ́ющасѧ ѡ҆снова́нїѧ бꙋ́рею: ма́нїемъ бо запрети́лъ є҆сѝ є҆мꙋ̀, и҆зрѧ̑дныѧ же лю́ди спа́слъ є҆сѝ, пою́щыѧ побѣ́днꙋю пѣ́снь тебѣ̀ гдⷭ҇и.

<rubric class="inline">Въ недѣ́лю и҃-ю:</rubric> <red>Б</red>ж҃е́ственнымъ покрове́нъ медленноѧзы́чный мра́комъ, и҆звиті́йствова бг҃опи́санный зако́нъ: ти́нꙋ бо ѿтрѧ́съ ѻ҆чесѐ ѹ҆́мнагѡ, ви́дитъ сꙋ́щаго, и҆ наꙋча́етсѧ дх҃а ра́зꙋмꙋ, хвалѧ̀ бж҃е́ственными пѣ́сньми.

<rubric class="inline">На преѡбраже́нїи:</rubric> <red>Л</red>и́цы і҆и҃льтестїи невла́жными стопа́ми по́нтъ чермны́й, и҆ вла́жнꙋю глꙋбинꙋ̀ прогна́вше, вса́дники трїста́ты врагѝ ви́дѧще въ не́й погрꙋжє́ны, съ весе́лїемъ поѧ́хꙋ: пои́мъ бг҃ꙋ на́шемꙋ, ꙗ҆́кѡ просла́висѧ.

<rubric class="inline">Ѻ҆смогла́сника:</rubric> <red>Т</red>рїста́ты крѣ̑пкїѧ, рожде́йсѧ ѿ дв҃ы, безстра́стїѧ во глꙋбинѣ̀, дꙋшѝ трича́стное потопѝ молю́сѧ, да тебѣ̀ ꙗ҆́кѡ въ тѷмпа́нѣ, во ѹ҆мерщвле́нїи тѣлесѐ побѣ́дное воспою̀ пѣ́нїе.

<red>П</red>орази́вый є҆гѵ́пта, и҆ фараѡ́на мꙋчи́телѧ погрꙋзи́вый въ мо́ри, лю́ди спа́слъ є҆сѝ и҆з̾ рабо́ты, мѡѷсе́йски пою́щыѧ пѣ́снь побѣ́днꙋю, ꙗ҆́кѡ просла́висѧ.

<red>П</red>ои́мъ гдⷭ҇ви пресла́внѡ погрꙋзи́вшемꙋ фараѡ́на въ мо́ри пѣ́снь побѣ́днꙋю, ꙗ҆́кѡ просла́висѧ.

<red>В</red>оспою̀ тебѣ̀ гдⷭ҇и бж҃е мо́й, ꙗ҆́кѡ и҆зве́лъ є҆сѝ лю́ди и҆з̾ рабѡ́ты є҆гѵ́петскїѧ, покры́лъ же є҆сѝ колесни̑цы фараѡ́нѡвы и҆ си́лꙋ.

<red>Н</red>ѣ́сть тебѣ̀ подо́бенъ препросла́вленный гдⷭ҇и, рꙋко́ю бо крѣ́пкою и҆зба́вилъ є҆сѝ лю́ди, ꙗ҆̀же стѧжа́лъ є҆сѝ чл҃вѣколю́бче.

<red>П</red>ои́мъ пѣ́снь но́вꙋю цр҃ю̀ вѣкѡ́въ, ꙗ҆́кѡ просла́висѧ.

<red>П</red>ои́мъ лю́дїе ди́внѡ чꙋдодѣ́йствовавшемꙋ въ чермнѣ́мъ мо́ри хрⷭ҇тꙋ̀ бг҃ꙋ: ꙗ҆́кѡ дре́вле і҆и҃лѧ всевоѡрꙋже́на стопа́ми пѣшеше́ствовати непрохо́днꙋю сотворѝ, и҆ ѕло́бы дѣлода́телѧ фараѡ́на во глꙋбинѣ̀ потопѝ.

<red>П</red>од̾ ѻ҆́блакомъ свѣ́тлымъ и҆ столпо́мъ ѻ҆́гненнымъ наставлѧ́емый проше́дъ мо́ре сꙋ́шею, и҆ сїѐ пѣшеше́ствꙋѧй ꙗ҆́кѡ въ пꙋсты́ни и҆збра́нный тво́й і҆и҃ль, хрⷭ҇тѐ, побѣ́днꙋю пѣ́снь пое́тъ тебѣ̀ гдⷭ҇и.

<red>К</red>олесни̑цы фараѡ́нѡвы, и҆ си́лꙋ є҆гѡ̀ вве́рже въ мо́ре крѣ́пкїй въ бра́нехъ, воспое́мъ пѣ́снь но́вꙋю, ꙗ҆́кѡ просла́висѧ.

<red>П</red>ое́мъ пѣ́снь побѣ́днꙋю є҆ди́номꙋ бг҃ꙋ сотво́ршемꙋ пресла̑внаѧ: дре́вле бо фараѡ́на со всево́инствомъ въ мо́ри погрꙋзѝ.

<red>П</red>редѣли́въ пꙋчи́нꙋ чермнꙋ́ю бг҃ъ, фараѡ́на погрꙋзи́вый въ не́й, прове́дъ мѡѷсе́а немо́креннѡ въ пꙋсты́ню, и҆ ѡ҆дожди́въ ма́ннꙋ въ снѣ́дь лю́демъ і҆и҃лєвымъ, ꙗ҆́кѡ си́ленъ.

<red>Н</red>аста́вльшемꙋ дре́вле і҆и҃лѧ, бѣжа́щаго ѿ рабо́ты фараѡ́новы, и҆ въ пꙋсты́ни пита́вшемꙋ, пои́мъ и҆зба́вителю бг҃ꙋ на́шемꙋ, ꙗ҆́кѡ просла́висѧ.

<red>П</red>ресла̑внаѧ сотвори́вый чꙋдеса̀ гдⷭ҇ь рꙋко́ю мѡѷсе́овою, рꙋка́ма ста́рца дне́сь ѡ҆б̾е́млетъсѧ, ꙗ҆́кѡ младе́нецъ во хра́мѣ. Томꙋ̀ вѣ́рнѡ возопїи́мъ лю́дїе пѣ́снь побѣ́днꙋю: сла́внѡ бо просла́висѧ.

<red>Ч</red>ꙋдодѣ́йствовавшемꙋ высо́кою мы́шцею бг҃ꙋ, въ мо́ри чермнѣ́мъ а҆́гг҃льскимъ предпꙋтетворе́нїемъ, и҆ сп҃сшемꙋ і҆и҃лѧ въ концѣ̀ бе́здны, и҆ конегони́телей свѧза́вшемꙋ ѻ҆́си, побѣ́днꙋю пѣ́снь пои́мъ томꙋ̀, ꙗ҆́кѡ просла́висѧ.



## Пѣ́снь в҃.

<red>Д</red>ади́те лю́дїе вели́чїе хрⷭ҇тꙋ̀ бг҃ꙋ на́шемꙋ, ѿ дв҃ы ро́ждшемꙋсѧ во сп҃се́нїе человѣ́кѡмъ.

<red>В</red>и́дите ви́дите, ꙗ҆́кѡ а҆́зъ є҆́смь сло́во, во ѹ҆тро́бꙋ мт҃ре неѡпи́саннѡ вше́дъ, не разлꙋчи́всѧ ѿ ѻ҆ц҃а̀, ꙗ҆́кѡ бг҃ъ же соисполнѧ́ѧ съ го́рними ни̑жнѧѧ, и҆ подава́ѧ ве́лїю млⷭ҇ть.

<red>Д</red>ади́мъ вели́чїе хрⷭ҇тꙋ̀ бг҃ꙋ на́шемꙋ, воздви́женномꙋ на крⷭ҇тъ, на сп҃се́нїе всегѡ̀ мі́ра.

<red>В</red>и́дите ви́дите, ꙗ҆́кѡ а҆́зъ є҆́смь бг҃ъ ѹ҆мерщвлѧ́ѧ и҆ животворѧ́й, дарова́вый во́дꙋ и҆з̾ ка́мене несѣко́ма, и҆ ѡ҆дожди́вый ма́ннꙋ на пи́щꙋ лю́демъ і҆и҃лєвымъ, ꙗ҆́кѡ си́ленъ.



## Пѣ́снь г҃.

<red>В</red>есели́тсѧ ѡ҆ тебѣ̀ цр҃ковь твоѧ̀ хрⷭ҇тѐ, зовꙋ́щи: ты̀ моѧ̀ крѣ́пость гдⷭ҇и, и҆ прибѣ́жище и҆ ѹ҆твержде́нїе.

<rubric class="inline">Бл҃говѣ́щенїѧ:</rubric> <red>Т</red>воѧ̑ пѣсносло́вцы бцⷣе, живы́й и҆ незави́стный и҆сто́чниче, ли́къ себѣ̀ совокꙋ́пльшыѧ, дх҃о́внѡ ѹ҆твердѝ, въ бж҃е́ственнѣй твое́й сла́вѣ вѣнцє́въ сла́вы сподо́би.

<rubric class="inline">Ѹ҆спе́нїѧ:</rubric> <red>Т</red>воѧ̑ пѣсносло́вцы бцⷣе, живы́й и҆ незави́стный и҆сто́чниче, ли́къ себѣ̀ совокꙋ́пльшыѧ, дх҃о́внѡ ѹ҆твердѝ, въ бж҃е́ственнѣй па́мѧти твое́й вѣнцє́въ сла́вы сподо́би.

<rubric class="inline">Введе́нїѧ:</rubric> <red>Т</red>воѧ̑ пѣсносло́вцы бцⷣе, живы́й и҆ незави́стный и҆сто́чниче, ли́къ себѣ̀ совокꙋ́пльшыѧ, дх҃о́внѡ ѹ҆твердѝ, въ чⷭ҇тнѣ́мъ вхожде́нїи твое́мъ вѣнцє́въ сла́вы сподо́би.

<rubric class="inline">Въ недѣ́лю ва́їй:</rubric> <red>Т</red>оча́щїй краесѣко́мый повелѣ́нїемъ твои́мъ, тве́рдый сса́ша ка́мень і҆и҃льтестїи лю́дїе. Ка́мень же ты̀ є҆сѝ хрⷭ҇тѐ и҆ жи́знь, на не́мже ѹ҆тверди́сѧ цр҃ковь зовꙋ́щаѧ: ѡ҆са́нна, бл҃гослове́нъ є҆сѝ грѧды́й.

<rubric class="inline">Въ недѣ́лю и҃-ю:</rubric> <red>Р</red>азве́рзе ѹ҆тро́бы неча́дствовавшїѧ ѹ҆́зы, доса́дꙋ же неꙋдоботерпи́мꙋ бл҃гоча́дствꙋющїѧ, є҆ди́на мл҃тва прⷪ҇ро́чицы дре́вле а҆́нны, носѧ́щїѧ дꙋ́хъ сокрꙋше́нъ, къ си́льномꙋ и҆ бг҃ꙋ ра́зꙋмѡвъ.

<rubric class="inline">Ѻ҆смогла́сника:</rubric> <red>С</red>ъ высоты̀ снизше́лъ є҆сѝ во́лею на зе́млю, превы́шше всѧ́кагѡ нача́ла, и҆ смире́нное возне́слъ є҆сѝ, и҆з̾ а҆́да преиспо́днѧгѡ, є҆стество̀ человѣ́ческое: нѣ́сть бо ст҃ъ па́че тебѐ чл҃вѣколю́бче.

<red>Ѹ҆</red>твержда́ѧй гро́мъ, и҆ созида́ѧй дх҃ъ, ѹ҆твердѝ менѐ гдⷭ҇и, да тѧ̀ пою̀ и҆́стиннѡ, и҆ творю̀ во́лю твою̀: ꙗ҆́кѡ нѣ́сть ст҃ъ, ꙗ҆́кѡ ты̀ бж҃е на́шъ.

<rubric class="inline">На преѡбраже́нїе:</rubric> <red>Л</red>ꙋ́къ си́льныхъ и҆знемо́же, и҆ немощствꙋ́ющїи препоѧ́сашасѧ си́лою: сегѡ̀ ра́ди ѹ҆тверди́сѧ въ гдⷭ҇ѣ се́рдце моѐ.

<red>Н</red>е мꙋ́дростїю, и҆ си́лою, и҆ бога́тствомъ хва́лимсѧ, но тобо́ю ѻ҆́ч҃ею ѵ҆поста́сною мꙋ́дростїю, хрⷭ҇тѐ: нѣ́сть бо ст҃ъ па́че тебѐ чл҃вѣколю́бче.

<red>С</red>т҃ъ є҆сѝ гдⷭ҇и бж҃е на́шъ, ѹ҆твердѝ и҆ на̑ша сердца̀ непреста́ннѡ вопи́ти тебѣ̀: пра́веденъ нѣ́сть па́че тебѐ гдⷭ҇и.

<red>Ѹ҆</red>твержде́нїе на тѧ̀ надѣ́ющихсѧ: ѹ҆твердѝ гдⷭ҇и въ вѣ́рѣ правосла́внѣй твое́й, ѹ҆твердѝ на́съ ꙗ҆́кѡ чл҃вѣколю́бецъ.

<red>Ꙗ҆́</red>кѡ непло́ды родѝ ѿ ꙗ҆зы̑къ цр҃ковь, и҆ мно́гое въ ча́дѣхъ и҆знемо́же со́нмище, чꙋ́дномꙋ бг҃ꙋ на́шемꙋ возопїи́мъ: ст҃ъ є҆сѝ гдⷭ҇и.

<red>Ѹ҆</red>твержде́нїе вѣ́рныхъ, и҆ похвало̀, и҆ нетлѣ́нїѧ и҆сто́чниче, и҆ бл҃ги́хъ прошенїода́вче хрⷭ҇тѐ, въ любвѝ твое́й ѹ҆тверди́ мѧ.

<red>Ѹ҆</red>тверди́сѧ се́рдце моѐ въ гдⷭ҇ѣ, даю́щемъ мл҃твꙋ молѧ́щемꙋсѧ, ꙗ҆́кѡ лꙋ́къ си́льныхъ и҆знемо́же, и҆ немощствꙋ́ющїи препоѧ́сашасѧ си́лою.

<red>Д</red>а не хва́литсѧ мꙋ́дръ хвалѧ́йсѧ, но ѡ҆ се́мъ є҆́же разꙋмѣва́ти: ꙗ҆́кѡ нѣ́сть ст҃ъ, ꙗ҆́кѡ бг҃ъ на́шъ возносѧ́й ро́гъ на́шъ, даѧ́й крѣ́пость царє́мъ на́шымъ.

<red>Ѹ҆</red>тверди́сѧ се́рдце моѐ въ гдⷭ҇ѣ, вознесе́сѧ ро́гъ мо́й въ бз҃ѣ мое́мъ: ꙗ҆́кѡ нѣ́сть ст҃ъ па́че тебѐ гдⷭ҇и.

<red>В</red>ы́шнїй сп҃се си́лъ, коле́блемꙋю дꙋ́шꙋ мою̀ ѹ҆твердѝ въ во́ли твое́й, да и҆ а҆́зъ сла́влю твоѐ со безпло́тными бж҃е́ственное бл҃голѣ́пїе.

<red>В</red>ъ гдⷭ҇ѣ бз҃ѣ мое́мъ се́рдце моѐ ѹ҆тверди́сѧ. Тѣ́мъ немощствꙋ́ющїи препоѧ́сашасѧ си́лою.

<red>А҆́</red>нна, пре́жде безча́днаѧ и҆ непло́днаѧ, ѡ҆бѣща́нїѧ и҆мѧ́ше пло́дъ, самꙋ́ила: ны́нѣ же а҆́нна прⷪ҇ро́чица въ хра́мъ прише́дши, бл҃годарѧ́ше на́съ ра́ди младе́нствовавшаго бг҃а, и҆ ста́рческими ѡ҆б̾ѧ́тїи прїе́млемаго.



## Пѣ́снь д҃.

<red>В</red>ознесе́на тѧ̀ ви́дѣвши цр҃ковь на крⷭ҇тѣ̀, сл҃нце пра́ведное, ста̀ въ чи́нѣ свое́мъ, досто́йнѡ взыва́ющи: сла́ва си́лѣ твое́й гдⷭ҇и.

<rubric class="inline">Бл҃говѣ́щенїѧ:</rubric> <red>С</red>ѣдѧ́й въ сла́вѣ, на прⷭ҇то́лѣ бж҃ства̀, во ѻ҆́блацѣ ле́гцѣ, прїи́де і҆и҃съ пребж҃е́ственный нетлѣ́нною дла́нїю, и҆ сп҃сѐ зовꙋ́щыѧ: сла́ва хрⷭ҇тѐ си́лѣ твое́й.

<red>Н</red>еизслѣ́дный бж҃їй совѣ́тъ, є҆́же ѿ дв҃ы воплоще́нїѧ, тебѐ вы́шнѧгѡ, прⷪ҇ро́къ а҆ввакꙋ́мъ ѹ҆смотрѧ́ѧ зовѧ́ше: сла́ва си́лѣ твое́й гдⷭ҇и.

<rubric class="inline">Въ недѣ́лю ва́їй:</rubric> <red>Х</red>рⷭ҇то́съ грѧды́й ꙗ҆́вственнѡ бг҃ъ на́шъ: прїи́детъ и҆ не закосни́тъ, ѿ горы̀ прїѡсѣне́нныѧ ча́щи, ѻ҆трокови́цы ражда́ющїѧ неискꙋсомꙋ́жныѧ, прⷪ҇ро́къ дре́вле глаго́летъ. Тѣ́мъ всѝ вопїе́мъ: сла́ва си́лѣ твое́й гдⷭ҇и.

<rubric class="inline">Въ недѣ́лю и҃-ю:</rubric> <red>Ц</red>р҃ю̀ царе́й, ꙗ҆ковы́й ѿ ꙗ҆кова́гѡ, є҆ди́нъ сло́ве произше́дый, ѿ ѻ҆ц҃а̀ безвино́внагѡ, ровномо́щнаго твоего̀ дх҃а, а҆пⷭ҇лѡмъ и҆́стиннѡ посла́лъ є҆сѝ, ꙗ҆́кѡ бл҃годѣ́телѧ, пою́щымъ: сла́ва держа́вѣ твое́й гдⷭ҇и.

<rubric class="inline">Ѻ҆смогла́сника:</rubric> <red>Ѹ҆</red>слы́шахъ слꙋ́хъ тво́й и҆ ѹ҆боѧ́хсѧ, разꙋмѣ́хъ дѣла̀ твоѧ̑ и҆ ѹ҆жасо́хсѧ, гдⷭ҇и.

<red>Л</red>юбвѐ ра́ди ще́дре твоегѡ̀ ѡ҆́браза, на крⷭ҇тѣ̀ твое́мъ ста́лъ є҆сѝ, и҆ раста́ѧшасѧ ꙗ҆зы́цы: ты́ бо є҆сѝ чл҃вѣколю́бче, крѣ́пость моѧ̀ и҆ хвале́нїе.

<red>С</red>е́й бг҃ъ на́шъ, ѿ дв҃ы вопло́щьсѧ, и҆ є҆стество̀ ѡ҆божи́въ, є҆го́же воспѣва́юще вопїе́мъ: сла́ва си́лѣ твое́й гдⷭ҇и.

<red>Ѹ҆</red>слы́шахъ слꙋ́хъ тво́й гдⷭ҇и, ꙗ҆́кѡ ꙗ҆ви́лсѧ є҆сѝ на землѝ, и҆ просла́вихъ твою̀ си́лꙋ.

<red>В</red>е́лїе и҆ бг҃олѣ́пное сп҃се слы́шахъ, ꙗ҆́кѡ безсме́ртенъ сы́й и҆ бг҃ъ, ѹ҆подо́билсѧ є҆сѝ человѣ́кѡмъ, и҆ пребы́лъ є҆сѝ, є҆́же бы́лъ є҆сѝ, и҆ сегѡ̀ ра́ди твою̀ сла́влю си́лꙋ.

<rubric class="inline">Преѡбраже́нїю:</rubric> <red>Ѹ҆</red>слы́шахъ сла́вное смотре́нїе твоѐ хрⷭ҇тѐ бж҃е, ꙗ҆́кѡ роди́лсѧ є҆сѝ ѿ дв҃ы, да ѿ ле́сти и҆зба́виши зовꙋ́щыѧ: сла́ва си́лѣ твое́й гдⷭ҇и.

<red>С</red>лꙋ́хъ ѹ҆слы́шахъ, глаго́летъ а҆ввакꙋ́мъ, ꙗ҆́кѡ бг҃ъ и҆з̾ горы̀, и҆з̾ чре́ва дв҃ственнагѡ про́йде неизрече́ннѡ, и҆ ѹ҆жа́ссѧ взыва́ше: сла́ва си́лѣ твое́й гдⷭ҇и.

<red>С</red>редѣ̀ двою̀ разбѡ́йникꙋ позна́лсѧ є҆сѝ на крⷭ҇тѣ̀ хрⷭ҇тѐ бж҃е, взѧ́тсѧ со́лнце стра́хомъ, и҆ лꙋна̀ ста̀ въ чи́нѣ свое́мъ: сла́ва си́лѣ твое́й гдⷭ҇и.

<red>П</red>риклони́лъ є҆сѝ хрⷭ҇тѐ снизхожде́нїемъ твои́мъ нб҃са̀ въ ра́зꙋмѣ, и҆ ꙗ҆ви́лсѧ є҆сѝ воплоще́нъ на землѝ. Тѣ́мъ всѝ вопїе́мъ: си́лѣ твое́й сла́ва чл҃вѣколю́бче.

<red>Ѹ҆</red>слы́шахъ слꙋ́хъ твоегѡ̀ смотре́нїѧ, ꙗ҆́кѡ ѿ дв҃ы роди́лсѧ є҆сѝ, ро́ждшꙋю не ѡ҆пали́въ, и҆ просла́вихъ сп҃се, снизхожде́нїе твоѐ.

<red>В</red>негда̀ прибли́житисѧ лѣ́тѡмъ, позна́ешисѧ: внегда̀ прїитѝ вре́мени, ꙗ҆ви́шисѧ: внегда̀ смꙋти́тисѧ дꙋшѝ мое́й, во гнѣ́вѣ ми́лѡсти помѧне́ши: гдⷭ҇и сла́ва тебѣ̀.

<red>Ѹ҆</red>слы́шахъ бж҃е слꙋ́хъ тво́й и҆ ѹ҆боѧ́хсѧ: разꙋмѣ́хъ дѣла̀ твоѧ̑, и҆ ѹ҆жасо́хсѧ гдⷭ҇и, ꙗ҆́кѡ твоегѡ̀ хвале́нїѧ и҆спо́лнь землѧ̀.

<red>Г</red>ла́сомъ бл҃гоглаго́ливымъ предразꙋмѣ́въ а҆ввакꙋ́мъ, зрѧ́ше сло́ва воплоще́нїе, и҆ взыва́ше ꙗ҆́вѣ: слꙋ́хъ ѹ҆слы́шахъ бж҃їѧ совѣ́та. Бг҃ъ бо непрело́жнѡ человѣ́кѡмъ возбесѣ́дꙋетъ, и҆з̾ горы̀ грѧды́й дв҃ственнагѡ чре́ва, и҆ мі́ръ и҆збавлѧ́ѧ началоро́дныѧ клѧ́твы.

<red>Є҆</red>го́же прⷪ҇ро́къ а҆ввакꙋ́мъ предзри́тельныма ѻ҆чи́ма ѹ҆смотрѧ̀, проповѣ́даше бг҃а, ста́рецъ дне́сь во хра́мѣ прїе́млетъ, вопїѧ̀: ны́нѣ ѿпꙋща́еши раба̀ твоего̀ влⷣко въ ми́рѣ, по глаго́лꙋ твоемꙋ̀.

<red>Т</red>ѧ̀ возсїѧ́вша ѿ неискꙋсомꙋ́жныѧ мт҃ре, прⷪ҇ро́къ а҆ввакꙋ́мъ прови́дѧ, вопїѧ́ше: въ послѣ̑днѧѧ времена̀ сп҃стѝ пома̑занныѧ твоѧ̑ прише́лъ є҆сѝ, сла́ва си́лѣ твое́й гдⷭ҇и.

<red>Т</red>воегѡ̀ на землѝ ꙗ҆вле́нїѧ хрⷭ҇тѐ бж҃е, проповѣ́даѧ прⷪ҇ро́къ прише́ствїе, съ весе́лїемъ вопїѧ́ше: сла́ва си́лѣ твое́й гдⷭ҇и.

<red>Н</red>б҃са̀ добродѣ́тель твоѧ̀ покры́ла є҆́сть, и҆ землѧ̀ и҆спо́лнисѧ сла́вы твоеѧ̀, хрⷭ҇тѐ. Тѣ́мже вѣ́рнѡ вопїе́мъ: сла́ва си́лѣ твое́й гдⷭ҇и.

<red>Ѹ҆</red>слы́шахъ твоѐ хрⷭ҇тѐ, вои́стиннꙋ пресла́вное, ꙗ҆́кѡ безсме́ртенъ сы́й бг҃ъ, ѹ҆подо́бисѧ смє́ртнымъ человѣ́кѡмъ, и҆ пребы́сть є҆́же бѣ̀: и҆ тогѡ̀ ра́ди твою̀ сла́влю си́лꙋ.



## Пѣ́снь є҃.

<red>Т</red>ы̀ гдⷭ҇и мо́й, свѣ́тъ въ мі́ръ прише́лъ є҆сѝ, свѣ́тъ ст҃ы́й, ѡ҆браща́ѧй и҆з̾ мра́чна невѣ́дѣнїѧ вѣ́рою воспѣва́ющыѧ тѧ̀.

<rubric class="inline">Бл҃говѣ́щенїѧ:</rubric> <red>Ѹ҆</red>жасо́шасѧ всѧ́чєскаѧ ѡ҆ бж҃е́ственнѣй сла́вѣ твое́й: ты́ бо неискꙋсобра́чнаѧ дв҃о, и҆мѣ́ла є҆сѝ во ѹ҆тро́бѣ над̾ всѣ́ми бг҃а, и҆ родила̀ є҆сѝ безлѣ́тнаго сн҃а, всѣ̑мъ воспѣва́ющымъ тѧ̀ ми́ръ подава́ющаѧ.

<rubric class="inline">Въ недѣ́лю ва́їй:</rubric> <red>Н</red>а го́рꙋ сїѡ́нъ взы́ди бл҃говѣствꙋ́ѧй, и҆ і҆ерⷭ҇ли́мꙋ проповѣ́дꙋѧй въ крѣ́пости вознестѝ гла́съ: пресла̑внаѧ глаго́лашасѧ ѡ҆ тебѣ̀ гра́де бж҃їй, ми́ръ на і҆и҃лѧ, и҆ сп҃се́нїе ꙗ҆зы́кѡвъ.

<rubric class="inline">Въ недѣ́лю и҃-ю:</rubric> <red>Р</red>ѣши́тельное ѡ҆чище́нїе грѣхѡ́въ, ѻ҆гнедохнове́ннꙋю прїими́те дх҃а ро́сꙋ, ѽ ча̑да свѣтоѡбра́знаѧ церкѡ́внаѧ, ны́нѣ ѿ сїѡ́на бо и҆зы́де зако́нъ, ѧ҆зыкоѻгнеѡбра́знаѧ дх҃а бл҃года́ть.

<rubric class="inline">Ѻ҆смогла́сника:</rubric> <red>Н</red>ы́нѣ воста́нꙋ, прⷪ҇ро́чески речѐ бг҃ъ, ны́нѣ просла́влюсѧ, ны́нѣ вознесꙋ́сѧ, па́дшаго прїе́мъ ѿ дв҃ы, и҆ къ свѣ́тꙋ ѹ҆́мномꙋ возносѧ́й моегѡ̀ бж҃ества̀.

<red>В</red>озсїѧ́й мѝ гдⷭ҇и свѣ́тъ повелѣ́нїй твои́хъ, ꙗ҆́кѡ къ тебѣ̀ дꙋ́хъ мо́й ѹ҆́тренюетъ, и҆ пое́тъ тѧ̀: ты́ бо є҆сѝ бг҃ъ на́шъ, и҆ къ тебѣ̀ прибѣга́ю цр҃ю̀ ми́ра.

<red>П</red>росвѣще́нїе твоѐ гдⷭ҇и, низпослѝ на́мъ, и҆ ѿ мглы̀ прегрѣше́нїй разрѣши́ ны бл҃же, тво́й ми́ръ да́рꙋѧй.

<red>Н</red>ечести́вїи не ѹ҆́зрѧтъ сла́вы твоеѧ̀ хрⷭ҇тѐ, но мы́ тѧ є҆диноро́дне, ѻ҆ч҃ескїѧ сла́вы сїѧ́нїе бж҃ества̀ ѿ но́щи ѹ҆́тренююще, воспѣва́емъ тѧ̀ чл҃вѣколю́бче.

<red>З</red>ако́номъ за́повѣдей твои́хъ, є҆ди́не человѣколю́бче, просвѣтѝ се́рдце моѐ, молю́сѧ гдⷭ҇и, и҆ поми́лꙋй мѧ̀.

<red>С</red>тѧжа́вый ны̀ и҆збра̑нныѧ лю́ди, кро́вїю твое́ю гдⷭ҇и, тво́й ми́ръ да́ждь на́мъ во є҆диномы́слїи сохранѧ́ѧ ста́до твоѐ.

<rubric class="inline">Преѡбраже́нїю:</rubric> <red>Ѿ</red> свѣ́та пресѣкі́й перворо́дный свѣ́тъ, ꙗ҆́кѡ во свѣ́тѣ дѣла̀ пою́тъ тѧ̀ хрⷭ҇тѐ содѣ́телѧ, во свѣ́тѣ твое́мъ пꙋти̑ на́шѧ напра́ви.

<red>Р</red>е́вность прїе́млетъ лю́ди ненака̑занныѧ, законопрестꙋ̑пныѧ є҆вре́и, и҆ ѻ҆́гнь поѧ́стъ сꙋпоста́ты твоѧ̑, ꙗ҆́кѡ тѧ̀ распѧ́таго, лестца̀ и҆менова́ша.

<red>Ѿ</red> но́щи ѹ҆́тренююще, всѝ немо́лчнѡ тѧ̀ непристꙋ́пный мо́лимъ свѣ́тъ, бж҃е ще́дрый, ми́ръ тво́й хрⷭ҇тѐ, да́рꙋй на́мъ.

<red>Ѹ҆́</red>тро свѣ́тлое на́мъ послѝ ꙗ҆́кѡ бл҃гъ: и҆ наста́ви ны̀ въ стра́хъ тво́й влⷣко.

<red>Н</red>ощебори́мыхъ страсте́й тимѣ́нїемъ, къ тебѣ̀ ѹ҆́тренюю є҆ди́номꙋ бл҃гоꙋтро́бномꙋ, дꙋшѝ моеѧ̀ мглꙋ̀ просвѣтѝ, и҆ ю҆́зы пресѣкѝ долгѡ́въ мои́хъ, ꙗ҆́кѡ да твои́мъ соприсносꙋ́щнымъ дх҃омъ просвѣща́емь, пра́вды пꙋ́ть нетлѣ́нный ѡ҆брѧ́щꙋ повелѣ́нїй твои́хъ.

<red>Ѹ҆́</red>гль ѻ҆́гненный клеща́ми прїе́млетъ и҆са́їа и҆ногда̀ ѹ҆стна́ма ѡ҆чища́ѧйсѧ: ны́нѣ же дв҃а во хра́мѣ носѧ́щи бг҃а воплоще́нна на́съ ра́ди, рꙋка́ма а҆́ки клеща́ми ста́рцꙋ дае́тъ, ми́ра вино́внаго, и҆ всѣ́хъ пода́телѧ.

<red>М</red>ра́къ разрѣшѝ грѣха̀ моегѡ̀, внегда̀ возсїѧ́ти тѝ, ѹ҆́тро свѣ́тлое за́повѣдей твои́хъ гдⷭ҇и, непристꙋ́пный свѣ́те.

<red>В</red>озсїѧ́вый свѣ́тъ, и҆ просвѣти́вый ѹ҆́тро, и҆ показа́вый де́нь, сла́ва тебѣ̀, сла́ва тебѣ̀ і҆и҃се сн҃е бж҃їй.

<red>С</red>вѣ́те и҆́стинный просвѣща́ѧй всѧ́каго человѣ́ка, возсїѧ́й въ на́съ заре́ю за́повѣдей твои́хъ, и҆ ѿженѝ ѿ на́съ но́щь страсте́й, ꙗ҆́кѡ ра́звѣ тебѐ и҆но́гѡ бг҃а не вѣ́мы.

<rubric class="inline">Ѹ҆спе́нїю:</rubric> <red>Ѹ҆</red>жасо́шасѧ всѧ́чєскаѧ ѡ҆ чⷭ҇тнѣ́мъ ѹ҆спе́нїи твое́мъ: ты́ бо неискꙋсобра́чнаѧ дв҃о, ѿ землѝ преста́виласѧ є҆сѝ къ вѣ̑чнымъ ѻ҆би́телемъ, и҆ къ безконе́чнѣй жи́зни, всѣ̑мъ воспѣва́ющымъ тѧ̀ сп҃се́нїе подава́ющаѧ.

<rubric class="inline">Введе́нїю:</rubric> <red>Ѹ҆</red>жасо́шасѧ всѧ́чєскаѧ въ чⷭ҇тнѣ́мъ вхожде́нїи твое́мъ: ты́ бо неискꙋсобра́чнаѧ дв҃о, внꙋ́трь вошла̀ є҆сѝ въ хра́мъ бж҃їй, ꙗ҆́коже чⷭ҇тнѣ́йшїй хра́мъ, всѣ̑мъ воспѣва́ющымъ тѧ̀ ми́ръ подава́ющаѧ.

<red>И҆</red>з̾ но́щи ѹ҆́тренююще, просвѣтѝ на́съ животво́рче крⷭ҇те хрⷭ҇то́въ, со стра́хомъ покланѧ́ющыѧсѧ тебѣ̀, и҆ де́нь сп҃си́тельный при́снѡ возсїѧ́й на́мъ.

<red>Ч</red>а́сть моѧ̀ є҆сѝ гдⷭ҇и, и҆ сла́ва лица̀ моегѡ̀: ты́ бо мѧ̀ и҆з̾ тьмы̀ невѣ́дѣнїѧ є҆ди́нъ и҆зба́вилъ є҆сѝ бг҃оразꙋ́мїемъ. И҆ тебѣ̀ молю́сѧ хрⷭ҇тѐ: да́рꙋй рабꙋ̀ твоемꙋ̀ ми́ръ, ꙗ҆́кѡ чл҃вѣколю́бецъ.



## Пѣ́снь ѕ҃.

<red>П</red>ожрꙋ́ ти со гла́сомъ хвале́нїѧ гдⷭ҇и, цр҃ковь вопїе́тъ тѝ, ѿ бѣсо́вскїѧ кро́ве ѡ҆чи́щшисѧ, ра́ди млⷭ҇ти ѿ ре́бръ твои́хъ и҆сте́кшею кро́вїю.

<rubric class="inline">Бл҃говѣ́щенїѧ:</rubric> <red>В</red>озопѝ проѡбразꙋ́ѧ погребе́нїе тридне́вное прⷪ҇ро́къ і҆ѡ́на, въ ки́тѣ молѧ́сѧ: ѿ тлѝ и҆зба́ви мѧ̀, і҆и҃се цр҃ю̀ си́лъ.

<red>Б</red>ж҃е́ственное сїѐ и҆ всечⷭ҇тно́е соверша́юще пра́зднество бг҃омꙋ́дрїи бг҃ома́тере, прїиди́те рꙋка́ми воспле́щимъ, ѿ неѧ̀ ро́ждшагосѧ бг҃а сла́вимъ.

<rubric class="inline">Въ недѣ́лю ва́їй:</rubric> <red>В</red>озопи́ша съ весе́лїемъ првⷣныхъ дꙋ́си: ны́нѣ мі́рꙋ завѣ́тъ но́вый завѣща́етсѧ, и҆ кропле́нїемъ да ѡ҆бновѧ́тсѧ лю́дїе бж҃їѧ кро́ве.

<rubric class="inline">Въ недѣ́лю и҃-ю:</rubric> <red>Ѡ҆</red>чище́нїе на́мъ хрⷭ҇тѐ и҆ сп҃се́нїе влⷣко, возсїѧ́лъ є҆сѝ ѿ дв҃ы, да ꙗ҆́кѡ прⷪ҇ро́ка ѿ ѕвѣ́рѧ морска́гѡ пе́рсей і҆ѡ́нꙋ ѿ тлѝ и҆схити́ши, всего̀ а҆да́ма всеро́дна па́дшаго.

<rubric class="inline">Ѻ҆смогла́сника:</rubric> <red>П</red>рїидо́хъ во глꙋбины̑ морскі̑ѧ, и҆ потопи́ла мѧ̀ є҆́сть бꙋ́рѧ мно́гихъ грѣхѡ́въ: но ꙗ҆́кѡ бг҃ъ и҆з̾ глꙋбины̀ возведѝ живо́тъ мо́й, многомлⷭ҇тиве.

<red>П</red>ꙋчи́ною жите́йскою дѣѧ́ньми мои́ми снидо́хъ во а҆́дъ, но ꙗ҆́кѡ ѿ ки́та і҆ѡ́на, та́кѡ вопїю̀: и҆з̾ глꙋбины̀ ѕѡ́лъ возведѝ, молю́сѧ, сн҃е бж҃їй и҆ сло́ве.

<red>В</red>е́черъ, и҆ ѹ҆́трѡ, и҆ полꙋ́дне, хва́лимъ тѧ̀ гдⷭ҇и бж҃е на́шъ, ѹ҆слы́ши гла́съ на́шъ.

<red>Б</red>ꙋ́рею содержи́мь прегрѣше́нїй, человѣколю́бїѧ сподоблѧ́ѧйсѧ не разꙋмѣ́ю: ꙗ҆́кѡ і҆ѡ́нꙋ прⷪ҇ро́ка и҆ менѐ сп҃сѝ сп҃се.

<red>В</red>ъ ки́тѣ хрⷭ҇тѐ тридне́вновавъ і҆ѡ́на, прописа́ тѧ безсме́ртнаго, ꙗ҆́кѡ ме́ртва во́лею, въ се́рдцѣ земнѣ́мъ тридне́вновавша.

<red>Ꙗ҆́</red>кѡ прⷪ҇ро́ка и҆з̾ глꙋбины̀ и҆ тлѝ возве́лъ є҆сѝ: живо́тъ мо́й бл҃же, ѿ прегрѣше́нїй и҆зба́ви бл҃гоꙋтро́бїемъ твои́мъ.

<rubric class="inline">На преѡбраже́нїе:</rubric> <red>В</red>негда̀ скорбѣ́ти мѝ, возопи́хъ ко гдⷭ҇ꙋ, и҆ ѹ҆слы́ша мѧ̀ бг҃ъ сп҃се́нїѧ моегѡ̀.

<red>Т</red>воегѡ̀ і҆ѡ́на погребе́нїѧ ѡ҆́бразъ предписа́въ ꙗ҆́вѣ, и҆ сегѡ̀ вои́стиннꙋ и҆звле́клъ ѿ ѕвѣ́рѧ: и҆ менѐ сп҃се, и҆з̾ глꙋбины̀ грѣха̀ возведѝ, и҆ къ животꙋ̀ ꙗ҆́вѣ, молю́сѧ, наста́ви.

<red>Д</red>а не погрꙋзи́тъ менѐ бꙋ́рѧ водна́ѧ, нижѐ пожре́тъ менѐ глꙋбина̀: ѿве́рженъ бо є҆́смь во глꙋбины̑ се́рдца морска́гѡ ѕѡ́лъ мои́хъ. Тѣ́мъ зовꙋ̀ ꙗ҆́кѡ і҆ѡ́на: да взы́детъ ѿ тлѝ ѕѡ́лъ живо́тъ мо́й къ тебѣ̀ бж҃е.

<red>Ꙗ҆́</red>коже прⷪ҇ро́ка і҆ѡ́нꙋ ѿ ки́та и҆зба́вилъ є҆сѝ хрⷭ҇тѐ бж҃е, и҆ менѐ и҆з̾ глꙋбины̀ прегрѣше́нїи возведѝ, и҆ сп҃си́ мѧ є҆ди́не чл҃вѣколю́бче.

<red>И҆</red>з̾ чре́ва а҆́дова во́плѧ моегѡ̀ ѹ҆слы́шалъ є҆сѝ гла́съ мо́й, и҆ возве́лъ є҆сѝ ѿ тлѝ бꙋ́ри прегрѣше́нїй, ѡ҆бдержи́тъ бо сп҃се, и҆ погрꙋжа́ти и҆скꙋша́етъ бл҃же: но ꙗ҆́коже пре́жде і҆ѡ́нꙋ возве́лъ є҆сѝ ѿ тлѝ, и҆ менѐ молю́сѧ гдⷭ҇и, предвари́въ сп҃сѝ.

<red>Б</red>ꙋ́рѧ мѧ̀ помышле́нїй пости́гши, во глꙋбинꙋ̀ низвлачи́тъ мѧ̀ безмѣ́рныхъ грѣхѡ́въ. Но ты̀ ѹ҆пра́вителю бл҃гі́й, предвари́въ ѹ҆пра́ви, ꙗ҆́кѡ прⷪ҇ро́ка, и҆ сп҃си́ мѧ.

<red>Б</red>ꙋ́рѧ мѧ̀ мно́гихъ согрѣше́нїй мои́хъ потоплѧ́етъ, и҆ и҆знемога́етъ дꙋ́хъ мо́й: но ты̀ гдⷭ҇и, ꙗ҆́кѡ млⷭ҇тивъ, сше́дъ возведѝ живо́тъ мо́й.

<red>Ѡ҆</red>бꙋрева́емꙋ мнѣ̀, ще́дре, бꙋ́рею во́лнъ мои́хъ, молю́сѧ, воззови́ мѧ, и҆ сп҃сѝ гдⷭ҇и, ꙗ҆́кѡ і҆ѡ́нꙋ ѿ ѕвѣ́рѧ ѹ҆́мнагѡ.

<red>Б</red>ꙋ́рею грѣхо́вною погрꙋжа́емь, ꙗ҆́кѡ во чре́вѣ ки́товѣ содержи́мь, съ прⷪ҇ро́комъ зовꙋ́ ти: возведѝ ѿ тлѝ живо́тъ мо́й, гдⷭ҇и, и҆ сп҃си́ мѧ.

<red>І҆</red>ѡ́на прⷪ҇ро́къ во чре́вѣ ки́товѣ ѿ ско́рби возопѝ: глава̀ моѧ̀ понрѐ въ разсѣ̑лины го́ръ гдⷭ҇и. Сѷмеѡ́нъ же под̾е́мъ тѧ̀ ра́достнѡ взыва́ше: ны́нѣ ѿпꙋща́еши раба̀ твоего̀, по глаго́лꙋ твоемꙋ̀.

<red>М</red>орско́е рыда́нїе хрⷭ҇тѐ і҆ѡ́нино подража́ѧ зовꙋ̀ тѝ: живо́тъ мо́й ѿ а҆́да прегрѣше́нїй возведѝ, да во хра́мѣ сла́вы твоеѧ̀ со гла́сомъ хвале́нїѧ пожрꙋ́ ти.

<red>П</red>рⷪ҇ро́ка во чре́вѣ ки́товѣ сохрани́вый, ст҃ы́й гдⷭ҇и, помози́ ми.



## Пѣ́снь з҃.

<red>К</red>ъ пещѝ а҆враа́мстїи ѻ҆́троцы персі́дстѣй, любо́вїю бл҃гоче́стїѧ па́че, не́жели пла́менемъ ѡ҆палѧ́еми взыва́хꙋ: бл҃гослове́нъ є҆сѝ въ хра́мѣ сла́вы твоеѧ̀ гдⷭ҇и.

<rubric class="inline">Бл҃говѣ́щенїѧ:</rubric> <red>Н</red>е послꙋжи́ша тва́ри бг҃омꙋ́дрїи па́че созда́вшагѡ, но ѻ҆́гненное преще́нїе мꙋ́жески попра́вше, ра́довахꙋсѧ пою́ще: препѣ́тый ѻ҆тцє́въ гдⷭ҇ь и҆ бг҃ъ бл҃гослове́нъ є҆сѝ.

<rubric class="inline">Въ недѣ́лю ва́їй:</rubric> <red>С</red>п҃сы́й во ѻ҆гнѝ а҆враа̑мскїѧ твоѧ̑ ѻ҆́троки, и҆ халдє́и ѹ҆би́въ, ꙗ҆́же пра́вда пра́веднѡ ѹ҆ловлѧ́ше, препѣ́тый гдⷭ҇и бж҃е ѻ҆тє́цъ на́шихъ бл҃гослове́нъ є҆сѝ.

<rubric class="inline">Въ недѣ́лю и҃-ю:</rubric> <red>С</red>огла́снаѧ возшꙋмѣ̀ ѻ҆рга́нскаѧ пѣ́снь, почита́ти златосотворе́нный бездꙋ́шный и҆стꙋка́нъ: ѹ҆тѣ́шителева же свѣтоно́снаѧ бл҃года́ть почествꙋ́етъ, є҆́же вопи́ти: трⷪ҇це є҆ди́наѧ, равноси́льнаѧ, безнача́льнаѧ, бл҃гослове́на є҆сѝ.

<rubric class="inline">Ѻ҆смогла́сника:</rubric> <red>Ю҆́</red>нѡши трѝ въ вавѷлѡ́нѣ, велѣ́нїе мꙋчи́телево на бꙋ́йство прело́жше, посредѣ̀ пла́мене вопїѧ́хꙋ: бл҃гослове́нъ є҆сѝ гдⷭ҇и, бж҃е ѻ҆тє́цъ на́шихъ.

<red>Ѡ҆́</red>бразꙋ злато́мꙋ не поклони́вшесѧ ѻ҆́троцы а҆враа́мстїи, и҆скꙋша́хꙋсѧ ꙗ҆́кѡ зла́то въ горни́лѣ, въ пещѝ ѻ҆́гненнѣй ꙗ҆́кѡ въ черто́зѣ свѣ́тлѣмъ ликова́хꙋ, пою́ще: бл҃гослове́нъ є҆сѝ бж҃е ѻ҆тє́цъ на́шихъ.

<rubric class="inline">Преѡбраже́нїю:</rubric> <red>А҆</red>враа́мстїи и҆ногда̀ въ вавѷлѡ́нѣ ѻ҆́троцы, пе́щный пла́мень попра́ша, пѣ́сньми взыва́юще: ѻ҆тє́цъ на́шихъ бж҃е бл҃гослове́нъ є҆сѝ.

<red>В</red>ъ пещѝ ѻ҆́троки неѡпа́льны соблю́дшаго, и҆ ѻ҆́гнь ѹ҆гаси́вшаго, воспое́мъ глаго́люще: бл҃гослове́нъ є҆сѝ бж҃е ѻ҆тє́цъ на́шихъ.

<red>Х</red>алде́йскꙋю пе́щь, дре́вле а҆́гг҃лъ снизше́дъ ѡ҆росѝ, въ вавѷлѡ́нѣ ѻ҆́троцы сегѡ̀ ра́ди поѧ́хꙋ: ѻ҆тє́цъ на́шихъ бж҃е бл҃гослове́нъ є҆сѝ.

<red>В</red>ъ нача́лѣ безнача́льное сло́во, со ѻ҆ц҃е́мъ и҆ дх҃омъ, сн҃ъ є҆диноро́дный, бл҃гослове́нъ є҆сѝ и҆ превозноси́мый бж҃е ѻ҆тє́цъ на́шихъ.

<red>З</red>авѣ́тъ тво́й помѧнꙋ́вый хрⷭ҇тѐ бж҃е, ѻ҆́троки и҆з̾ пла́мене и҆зба́вилъ є҆сѝ, а҆́гг҃ловымъ снизхожде́нїемъ, є҆ди́не и҆́стиннѡ препросла́вленный.

<red>Х</red>алде́йскїѧ пе́щи ѻ҆́троцы небрего́ша, и҆́мене ра́ди твоегѡ̀ сп҃се, и҆ и҆гра́юще взыва́хꙋ: бл҃гослове́нъ є҆сѝ бж҃е ѻ҆тє́цъ на́шихъ.

<red>Ѻ҆́</red>гнь палѧ̀ въ пещѝ и҆стрѧса́шесѧ, ѻ҆́троцы ѡ҆роша́хꙋсѧ, и҆ пою́ще глаго́лахꙋ: бл҃гослове́нъ є҆сѝ є҆ди́нъ сы́й бж҃е ѻ҆тє́цъ на́шихъ.

<red>Ѻ҆</red>тє́цъ на́шихъ бж҃е, не посрамѝ на́съ, но да́рꙋй на́мъ со дерзнове́нїемъ вопи́ти тебѣ̀: бл҃гослове́нъ є҆сѝ бж҃е ѻ҆тє́цъ на́шихъ.

<red>Б</red>л҃гослове́нъ є҆сѝ бж҃е, въ пещѝ ѻ҆́троцы и҆сповѣ́дахꙋ, а҆́гг҃ла же слы́шахꙋ вопїю́ща къ ни̑мъ: сѐ ѹ҆слы́шасѧ моле́нїе ва́ше.

<red>Н</red>е преда́ждь на́съ до конца̀ и҆́мене твоегѡ̀ ра́ди, и҆ не разорѝ завѣ́та твоегѡ̀, и҆ не ѿста́ви млⷭ҇ти твоеѧ̀ ѿ на́съ, гдⷭ҇и бж҃е ѻ҆тє́цъ на́шихъ, препѣ́тый во вѣ́ки.

<red>А҆</red>враа́мстїи ѻ҆́троцы вавѷлѡ́нскїй пла́мень попра́ша, проѡбразꙋ́юще въ не́мъ дв҃ы чꙋ́до, є҆го́же сѷмеѡ́нъ прїе́мъ возра́довасѧ вопїѧ̀: ны́нѣ ѿпꙋща́еши раба̀ твоего̀, ѻ҆тцє́въ бж҃е.

<red>Т</red>ѧ̀ живописꙋ́ющїй а҆ссѷрі́йскїй пла́мень, ю҆́нѡши трѝ сп҃сѐ гдⷭ҇и, ꙗ҆́коже и҆ дв҃ꙋ не ѡ҆палѝ ѻ҆трокови́цꙋ въ бж҃е́ственномъ ржⷭ҇твѣ̀ твое́мъ, бж҃е́ственнаѧ и҆́скра: препѣ́тый ѻ҆тцє́въ бж҃е бл҃гослове́нъ є҆сѝ.

<red>Г</red>лаго́лавый на горѣ̀ съ мѡѷсе́омъ, и҆ ѡ҆́бразъ дѣ́вства ꙗ҆вле́й въ кꙋпинѣ̀, бл҃гослове́нъ є҆сѝ бж҃е ѻ҆тє́цъ на́шихъ.



## Пѣ́снь и҃.

<red>Р</red>ꙋ́цѣ распросте́ръ данїи́лъ, львѡ́въ зїѧ̑нїѧ въ ро́вѣ затчѐ: ѻ҆́гненнꙋю же си́лꙋ ѹ҆гаси́ша, добродѣ́телїю препоѧ́савшесѧ, бл҃гоче́стїѧ рачи́тели ѻ҆́троцы, взыва́юще: бл҃гослови́те всѧ̀ дѣла̀ гдⷭ҇нѧ гдⷭ҇а.

<rubric class="inline">Бл҃говѣ́щенїѧ:</rubric> <red>Ѻ҆́</red>троки бл҃гочести̑выѧ въ пещѝ, ржⷭ҇тво̀ бг҃оро́дичо сп҃сло̀ є҆́сть. Тогда̀ ѹ҆́бѡ ѡ҆бразꙋ́емое, ны́нѣ же дѣ́йствꙋемое, вселе́ннꙋю всю̀ воздвиза́етъ пѣ́ти тебѣ̀: гдⷭ҇а по́йте дѣла̀, и҆ превозноси́те є҆го̀ во всѧ̑ вѣ́ки.

<red>С</red>лы́ши ѻ҆трокови́це дв҃о чⷭ҇таѧ, да рече́тъ ѹ҆́бѡ гаврїи́лъ совѣ́тъ вы́шнѧгѡ дре́внїй и҆́стинный: бꙋ́ди къ прїѧ́тїю гото́ва бж҃їю, тобо́ю бо невмѣсти́мый съ человѣ́ки поживѐ. Тѣ́мъ и҆ ра́дꙋѧсѧ вопїю̀: бл҃гослови́те всѧ̑ дѣла̀ гдⷭ҇нѧ гдⷭ҇а.

<rubric class="inline">Въ недѣ́лю ва́їй:</rubric> <red>В</red>есели́сѧ і҆ерⷭ҇ли́ме, торжествꙋ́йте лю́бѧщїи сїѡ́на: црⷭ҇твꙋѧй бо во вѣ́ки гдⷭ҇ь си́лъ прїи́де, да бл҃гоговѣ́етъ всѧ̀ землѧ̀ ѿ лица̀ є҆гѡ̀, и҆ да вопїе́тъ: бл҃гослови́те всѧ̑ дѣла̀ гдⷭ҇нѧ гдⷭ҇а.

<rubric class="inline">Въ недѣ́лю и҃-ю:</rubric> <red>Р</red>азрѣша́етъ ѹ҆́зы ѡ҆роша́етъ пла́мень, трисвѣ́тлый бг҃онача́лїѧ ѡ҆́бразъ пою́тъ ѻ҆́троцы, бл҃гослови́тъ же є҆ди́наго сп҃са и҆ вседѣ́телѧ, ꙗ҆́кѡ бл҃годѣ́телѧ, сотворе́ннаѧ всѧ́ческаѧ тва́рь.

<rubric class="inline">Ѻ҆смогла́сника:</rubric> <red>И҆</red>зба́вителю всѣ́хъ всеси́льне, посредѣ̀ пла́мене бл҃гоче́ствовавшыѧ, снизше́дъ ѡ҆роси́лъ є҆сѝ, и҆ наꙋчи́лъ є҆сѝ пѣ́ти: всѧ̑ дѣла̀ бл҃гослови́те, по́йте гдⷭ҇а.

<red>В</red>о ѻ҆гнѝ пла́меннѣмъ предстоѧ́тъ тебѣ̀ херꙋві́ми, серафі́ми гдⷭ҇и, и҆ всѧ̀ тва́рь пѣ́снь тебѣ̀ пое́тъ кра́снꙋю: по́йте, бл҃гослови́те, лю́дїе превозноси́те хрⷭ҇та̀, є҆ди́наго содѣ́телѧ во всѧ̑ вѣ́ки.

<red>Н</red>а крⷭ҇тѣ̀ пло́тїю пригвожде́ннаго, и҆ показа́вшаго на́мъ ѻ҆рꙋ́жїе во сп҃се́нїе, ѻ҆́троцы превозноси́те хрⷭ҇та̀ бг҃а на́шего во вѣ́ки.

<red>В</red>сѧ́чєскаѧ носѧ́й непристꙋ́пною твое́ю си́лою хрⷭ҇тѐ, прпⷣбныѧ твоѧ̑ ѻ҆́троки въ пла́мени ѡ҆роси́лъ є҆сѝ, зовꙋ́щыѧ: бл҃гослови́те всѧ̑ дѣла̀ гдⷭ҇нѧ гдⷭ҇а.

<red>В</red>о ѡ҆́бразѣ а҆́гг҃ла ꙗ҆́вльшагосѧ въ пещѝ ѻ҆́гненнѣй пѣсносло́вцємъ, хрⷭ҇та̀ бг҃а по́йте ѻ҆́троцы, сщ҃е́нницы бл҃гослови́те, лю́дїе превозноси́те во всѧ̑ вѣ́ки.

<red>П</red>ѣ́снь но́вꙋю пои́мъ лю́дїе, соше́дшемꙋ на зе́млю сп҃сти́ ны: во́лею бо на крⷭ҇тѣ̀ пригвозди́сѧ гдⷭ҇ь, показа́вый ꙗ҆зы́кѡмъ, ꙗ҆́кѡ а҆да́ма ра́ди въ ра́бїй ѡ҆́бразъ ѡ҆блече́сѧ, въ вы́шнихъ живы́й во вѣ́ки.

<red>Р</red>а́дꙋющесѧ по ѡ҆сꙋжде́нїи мꙋчи́тельскомъ ѻ҆́троцы, ꙗ҆́кѡ да не богѡ́мъ сквє́рнымъ послꙋ́жатъ всѣ̑мъ, но живо́мꙋ бг҃ꙋ, на ѻ҆́гнь дерзнꙋ́ша, ѿ а҆́гг҃ла же ѡ҆роша́еми пѣ́снь поѧ́хꙋ: дѣла̀ гдⷭ҇нѧ гдⷭ҇а по́йте, и҆ превозноси́те во всѧ̑ вѣ́ки.

<rubric class="inline">Преѡбраже́нїю:</rubric> <red>В</red>ъ вавѷлѡ́нѣ ѻ҆́троцы, бж҃е́ственною распала́еми ре́вностїю, мꙋчи́телѧ и҆ пла́мене преще́нїе мꙋ́жески попра́ша, и҆ посредѣ̀ ѻ҆гнѧ̀ вве́ржени ѡ҆роша́еми поѧ́хꙋ: бл҃гослови́те всѧ̑ дѣла̀ гдⷭ҇нѧ гдⷭ҇а.

<red>В</red>сѧ́чєскаѧ влⷣко, премꙋ́дростїю твое́ю соста́вилъ є҆сѝ, земли́ же па́ки ѹ҆тверди́лъ є҆сѝ, ꙗ҆́коже вѣ́си, дно̀, ѡ҆снова́нїемъ водрꙋзи́вый на вода́хъ безмѣ́рныхъ. Тѣ́мъ всѝ вопїе́мъ воспѣва́юще: бл҃гослови́те дѣла̀ гдⷭ҇нѧ непреста́ннѡ гдⷭ҇а.

<red>Ц</red>р҃ѧ̀ хрⷭ҇та̀, є҆го́же и҆сповѣ́даша плѣне́ннїи ѻ҆́троцы, въ пещѝ глаго́люще ве́лїимъ гла́сомъ: всѧ̑ дѣла̀ по́йте гдⷭ҇а.

<red>П</red>росте́ршаго бг҃а не́бо ꙗ҆́кѡ ко́жꙋ, и҆ ѡ҆снова́вшаго зе́млю на ѹ҆твержде́нїи є҆ѧ̀, сщ҃е́нницы гдⷭ҇ни, и҆ рабѝ гдⷭ҇ни, гдⷭ҇а по́йте и҆ превозноси́те во всѧ̑ вѣ́ки.

<red>З</red>емлѧ̀, и҆ всѧ̑ ꙗ҆̀же на не́й, мо́ре и҆ всѝ и҆сто́чницы, нб҃са̀ нб҃съ, свѣ́тъ и҆ тьма̀, мра́зъ и҆ зно́й, сы́нове человѣ́честїи, сщ҃е́нницы бл҃гослови́те гдⷭ҇а, и҆ превозноси́те є҆го̀ во вѣ́ки.

<red>В</red>сѧ̑ дѣла̀ бж҃їѧ и҆ всѧ̀ тва́рь бл҃гослови́те гдⷭ҇а, прпⷣбнїи и҆ смире́ннїи се́рдцемъ по́йте є҆го̀, и҆ превозноси́те во всѧ̑ вѣ́ки.

<red>В</red>сѧ̑ дѣла̀ бж҃їѧ и҆ всѧ̀ тва́рь бл҃гослови́те гдⷭ҇а, ꙗ҆́кѡ человѣ́кѡмъ ѿ землѝ возсїѧ̀ свѣ́тъ, и҆ вселе́ннꙋю всю̀ просвѣтѝ, и҆ жи́знь вѣ́чнꙋю мі́рꙋ дарова̀, по́йте лю́дїе, и҆ превозноси́те є҆го̀ во вѣ́ки.

<red>В</red>еликоимени́тый пла́мень, плѣне́нныхъ чⷭ҇тымъ соедини́вшїйсѧ тѣлесе́мъ, росода́тельный показа́сѧ, мꙋчи́тельнагѡ ѕлохꙋле́нїѧ сопротивобо́жный и҆стꙋка́нъ ѹ҆каза́вше, бж҃е́ственнымъ снизхожде́нїемъ, ю҆́ношамъ пою́щымъ: созда̑ннаѧ созда́вшаго бг҃а бл҃гослови́те, ꙗ҆́кѡ зижди́телѧ всѣ́хъ непреста́ннѡ во вѣ́ки.

<red>Н</red>а прⷭ҇то́лѣ херꙋві́мстѣмъ носи́маго бг҃а и҆ призира́ющаго на смирє́нныѧ, сѷмеѡ́нъ ꙗ҆́кѡ млⷣнца во ѡ҆б̾ѧ́тїихъ но́ситъ во хра́мѣ: є҆го́же бл҃гословѧ́тъ творє́нїѧ всѧ̑ во вѣ́ки.

<red>Н</red>аходѧ́щыѧ въ пла́мени, беззако́ннагѡ мꙋчи́телѧ велѣ́нїемъ, ѻ҆́троки подража́юще, немо́лчными ѹ҆стна́ми въ вы́шнихъ похва́льнѡ возопїи́мъ: бл҃же преесте́ственнѡ сы́й прест҃ы́й, пою́щыѧ тѧ̀ свѣ́томъ ѹ҆́мнымъ твои́мъ ѡ҆зарѝ.

<red>В</red>ъ пещѝ ѻ҆́гненнѣй, въ вавѷлѡ́нѣ ѻ҆́троки є҆врє́йскїѧ сп҃сшаго бг҃а, сщ҃е́нницы бл҃гослови́те, лю́дїе превозноси́те є҆го̀ во вѣ́ки.

<red>В</red>ъ пла́мень снизше́дшаго пѣсносло́вцємъ сїѡ̑нскимъ, зра́комъ а҆́гг҃льскимъ, ѻ҆́троцы превозноси́те хрⷭ҇та̀ бг҃а на́шего во вѣ́ки.



## Пѣ́снь ѳ҃.

<red>К</red>а́мень нерꙋкосѣ́чный ѿ несѣко́мыѧ горы̀ тебѐ дв҃о, краеꙋго́льный ѿсѣче́сѧ, хрⷭ҇то́съ, совокꙋпи́вый разстоѧ̑щаѧсѧ є҆стєства̀. Тѣ́мъ, веселѧ́щесѧ, тѧ̀ бцⷣе велича́емъ.

<rubric class="inline">На пра́здники бг҃оро́дичны:</rubric> <red>В</red>сѧ́къ земноро́дный да взыгра́етсѧ дх҃омъ просвѣща́емь, да торжествꙋ́етъ же безпло́тныхъ ѹ҆мѡ́въ є҆стество̀, почита́ющее сщ҃е́нное торжество̀ бг҃омт҃ре, и҆ да вопїе́тъ: ра́дꙋйсѧ всебл҃же́ннаѧ бцⷣе, чⷭ҇таѧ приснодв҃о.

<rubric class="inline">Ѹ҆спе́нїѧ:</rubric> <red>В</red>сѧ́къ земноро́дный да взыгра́етсѧ дх҃омъ просвѣща́емь, да торжествꙋ́етъ же безпло́тныхъ ѹ҆мѡ́въ є҆стество̀, почита́ющее сщ҃е́нное преставле́нїе бг҃омт҃ре, и҆ да вопїе́тъ: ра́дꙋйсѧ всебл҃же́ннаѧ бцⷣе, чⷭ҇таѧ приснодв҃о.

<rubric class="inline">Бл҃говѣ́щенїѧ:</rubric> <red>Ꙗ҆́</red>кѡ ѡ҆дꙋшевле́нномꙋ бж҃їю кївѡ́тꙋ, да ника́коже ко́снетсѧ рꙋка̀ скве́рныхъ, ѹ҆стнѣ́ же вѣ́рныхъ бцⷣѣ немо́лчнѡ, гла́съ а҆́гг҃ла воспѣва́юще, съ ра́достїю да вопїю́тъ: ра́дꙋйсѧ бл҃года́тнаѧ, гдⷭ҇ь съ тобо́ю.

<rubric class="inline">Введе́нїѧ:</rubric> <red>Ꙗ҆́</red>кѡ ѡ҆дꙋшевле́нномꙋ бж҃їю кївѡ́тꙋ, да ника́коже ко́снетсѧ рꙋка̀ скве́рныхъ, ѹ҆стнѣ́ же вѣ́рныхъ бцⷣѣ немо́лчнѡ, гла́съ а҆́гг҃ла воспѣва́юще, съ ра́достїю да вопїю́тъ: і҆́стиннѡ вы́шши всѣ́хъ є҆сѝ дв҃о чⷭ҇таѧ.

<rubric class="inline">Въ недѣ́лю ва́їй:</rubric> <red>Б</red>г҃ъ гдⷭ҇ь, и҆ ꙗ҆ви́сѧ на́мъ, соста́вите пра́здникъ, и҆ веселѧ́щесѧ прїиди́те возвели́чимъ хрⷭ҇та̀, ва́їами и҆ вѣ́твьми, пѣ́сньми зовꙋ́ще: бл҃гослове́нъ грѧды́й во и҆́мѧ гдⷭ҇а сп҃са на́шегѡ.

<rubric class="inline">Въ недѣ́лю и҃-ю:</rubric> <red>Р</red>а́дꙋйсѧ цр҃и́це, мт҃родѣ́вственнаѧ сла́во: всѧ̑ка бо ѹ҆добоѡбраща́тельнаѧ бл҃гоглагѡ́ливаѧ ѹ҆ста̀ виті́йствовати не мо́гꙋтъ, тебѐ пѣ́ти досто́йнѡ, и҆з̾ꙋмѣва́етъ же ѹ҆́мъ всѧ́къ твоѐ ржⷭ҇тво̀ разꙋмѣ́ти. Тѣ́мже тѧ̀ согла́снѡ сла́вимъ.

<rubric class="inline">Ѻ҆смогла́сника:</rubric> <red>Є҆́</red>ѵа ѹ҆́бѡ недꙋ́гѡмъ преслꙋша́нїѧ, клѧ́твꙋ всели́ла є҆́сть: ты́ же дв҃о бцⷣе, прозѧбе́нїемъ чревоноше́нїѧ, мі́рови бл҃гослове́нїе процвѣла̀ є҆сѝ. Тѣ́мъ тѧ̀ всѝ велича́емъ.

<red>С</red>окрове́нное бж҃їе неизрече́нное въ тебѣ̀ соверша́етсѧ ꙗ҆́вственное та́инство, дв҃о пречⷭ҇таѧ: и҆́бо бг҃ъ и҆з̾ тебѐ воплоти́сѧ за млⷭ҇рдїе. Тѣ́мже тѧ̀ ꙗ҆́кѡ бцⷣꙋ велича́емъ.

<red>С</red>отворѝ держа́вꙋ мы́шцею свое́ю, низложи́ бо си̑льныѧ со престѡ́лъ, и҆ вознесѐ смирє́нныѧ бг҃ъ і҆и҃левъ. Въ ни́хже посѣтѝ на́съ восто́къ съ высоты̀, и҆ напра́вилъ ны̀ є҆́сть на пꙋ́ть ми́ра.

<red>Т</red>ѧ̀ невмѣсти́мое сло́во во ѹ҆тро́бꙋ вмѣсти́вшꙋю нб҃съ простра́ннѣйшꙋю и҆ херꙋві́мѡвъ сла́внѣйшꙋю, бцⷣе чⷭ҇таѧ, пѣ́сньми велича́емъ.

<red>Т</red>ѧ̀ пресла́внꙋю невѣ́стꙋ, и҆ всест҃ꙋ́ю бцⷣꙋ, зижди́телѧ ро́ждшꙋю, неви́димыхъ же и҆ всѣ́хъ ви́димыхъ, пѣ́сньми велича́емъ.

<red>Т</red>ѧ̀ неискꙋсобра́чнꙋю бцⷣꙋ, нбⷭ҇ный черто́гъ, ро́ждшꙋю нача́льника сп҃се́нїѧ на́шегѡ, пѣ́сньми велича́емъ.

<red>Г</red>о́рнѣйшаѧ премі́рныхъ ѹ҆мѡ́въ и҆ многоѡбра́зныхъ херꙋві́мѡвъ вы́шшаѧ, пречⷭ҇таѧ мт҃и бж҃їѧ, созда́телѧ зачала̀ є҆сѝ: ты́ бо во тва́ри влады́чествꙋеши всѣ́ми: тѣ́мже пѣ́сньми бцⷣꙋ вѣ́рнїи тѧ̀ велича́емъ.

<rubric class="inline">Преѡбраже́нїѧ:</rubric> <red>Р</red>жⷭ҇тво̀ твоѐ нетлѣ́нно ꙗ҆ви́сѧ: бг҃ъ и҆з̾ бокꙋ̀ твоє́ю про́йде, ꙗ҆́кѡ плотоно́сецъ ꙗ҆ви́сѧ на землѝ, и҆ съ человѣ́ки поживѐ. Тѧ̀ бцⷣе тѣ́мъ всѝ велича́емъ.

<red>Ѿ</red> земноро́дныхъ ро́ждшисѧ, и҆ творца̀ ро́ждшаѧ, на́ша похвало̀, бцⷣе чⷭ҇таѧ. Тѧ̀ ꙗ҆́кѡ влады́чествꙋющꙋю тва́рьми велича́емъ.

<red>В</red>елича́емъ всѝ человѣколю́бїе твоѐ хрⷭ҇тѐ сп҃се на́шъ, сла́во ра̑бъ твои́хъ, и҆ вѣ́нче вѣ́рныхъ, возвели́чивый па́мѧть ро́ждшїѧ тѧ̀.

<red>Б</red>езсѣ́менное ржⷭ҇тво̀ твоѐ, бцⷣе чⷭ҇таѧ, хрⷭ҇та̀ бг҃а на́шегѡ, пѣ́сньми немо́лчными велича́емъ.

<red>Т</red>ѧ̀ ꙗ҆́кѡ село̀ пречⷭ҇тагѡ сло́ва, и҆ прїѧ́телище дх҃а, и҆ бл҃говоле́нїѧ дѣ́лателище пое́мъ: въ тебѣ́ бо соизмѣне́нїе сп҃се́нїѧ на́шегѡ содѣ́ласѧ.

<red>Ѻ҆</red>гнеро́снꙋю дре́вле пе́щь халде́йскꙋю и҆ ѻ҆гне́мъ неѡпа́льнымъ кꙋпинꙋ̀ въ сїна́и, бцⷣꙋ всѝ пѣ́сньми велича́емъ.

<red>Ꙗ҆́</red>кѡ сотворѝ мнѣ̀ вели̑чїѧ си́льный, и҆ ст҃о и҆́мѧ є҆гѡ̀, и҆ млⷭ҇ть є҆гѡ̀ въ ро́дъ и҆ ро́дъ боѧ́щымсѧ є҆́гѡ.

<red>Д</red>ѣ́ва мч҃нца многострада́льческаѧ дв҃ы мт҃рь многопѣ́тꙋю дне́сь въ є҆ѧ̀ черто́гъ приходѧ́щꙋю ѹ҆чрежда́етъ: невѣстокраси́тели всѝ ликꙋ́имъ ѻ҆ч҃єскаѧ, бл҃гоче́стнѡ цр҃и́цꙋ велича́юще.

<red>Т</red>ѧ̀ па́че всѧ́кїѧ мы́сли, мт҃рь дв҃ꙋ ѻ҆трокови́цꙋ безневѣ́стнаѧ, сп҃са и҆ бг҃а неизрече́ннымъ сло́вомъ ро́ждшꙋю по до́лгꙋ вѣ́рнїи всѝ бл҃гоче́стнѡ велича́емъ.

<red>Н</red>епостижи́мое ржⷭ҇тво̀ рожде́нїѧ твоегѡ̀ несказа́нное бога́тство чистоты̀ твоеѧ̀. По ржⷭ҇твѣ́ бо дв҃ствꙋеши є҆ди́на ѿ же́нъ, ꙗ҆́кѡ ро́ждшаѧ творца̀ своего̀, и҆ ро́гъ сп҃си́тельный вѣ̑рнымъ возвы́сившаго чⷭ҇тны́й крⷭ҇тъ, въ не́мже сп҃сшесѧ тобо́ю, бцⷣꙋ вои́стиннꙋ велича́емъ.

<red>Т</red>вою̀ пречⷭ҇тꙋю и҆ нетлѣ́ннꙋю ѹ҆тро́бꙋ дв҃о бцⷣе, бж҃їе бг҃ъ сло́во ѡ҆ст҃и́вый цѣ́лꙋ соблюдѐ, и҆з̾ неѧ́же проше́дъ четыредесѧтодне́вный младе́нецъ ꙗ҆ви́сѧ, и҆́же прино́ситсѧ ꙗ҆́кѡ зако́на творе́цъ и҆ законода́тель: є҆го́же велича́емъ.

<red>В</red>ъ тебѣ̀ бцⷣе на́ше ѹ҆мале́нїе преста̀, неви́димое бо сло́во во ѹ҆тро́бѣ твое́й прїе́мшаѧ, сꙋгꙋ́ба того̀ родила̀ є҆сѝ, бг҃а вкꙋ́пѣ и҆ чл҃вѣ́ка: на него́же херꙋві́ми воззрѣ́ти не дерза́ютъ: тѣ́мже тѧ̀ велича́емъ пречⷭ҇таѧ.

<red>П</red>о ржⷭ҇твѣ̀ тѧ̀ чⷭ҇таѧ, и҆ пре́жде ржⷭ҇тва̀, и҆ въ ржⷭ҇твѣ̀ пречⷭ҇таѧ, всѧ̀ тва́рь проповѣ́дающи, ꙗ҆́кѡ бцⷣꙋ и҆́стиннꙋю велича́емъ.

<red>П</red>ое́мъ тѧ̀ прест҃а́ѧ дв҃о мт҃и сла́внаѧ, ꙗ҆́кѡ прозѧбла̀ є҆сѝ нбⷭ҇ный кла́съ хрⷭ҇та̀ бг҃а, па́че всѧ́кїѧ мы́сли, ѿ тебѐ хлѣ́бъ бы́сть живо́тный вѣ̑рнымъ. Тѣ́мъ тѝ зове́мъ: ра́дꙋйсѧ непоро́чнаѧ, пребы́вшаѧ дв҃а по ржⷭ҇твѣ̀ чⷭ҇таѧ.

<red>М</red>ѡѷсе́й на горѣ̀ неѡпали́мꙋю кꙋпинꙋ̀ ви́дѣ, і҆ѡ́сифъ въ верте́пѣ неизрече́нное ржⷭ҇тво̀ слы́ша, нескве́рнаѧ дв҃о, безмꙋ́жнаѧ мт҃и, пѣ́сньми тѧ̀ бцⷣе велича́емъ.
