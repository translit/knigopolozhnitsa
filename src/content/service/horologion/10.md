---
title: "Чи́нъ ѡ҆ панагі́и, быва́емый во ѻ҆би́телехъ по всѧ̑ дни̑"
navigation:
  key: service-horologion-10
  title: "Чи́нъ ѡ҆ панагі́и"
  parent: service-horologion
  order: 10
type: "service"
---

# Чи́нъ ѡ҆ панагі́и, быва́емый во ѻ҆би́телехъ по всѧ̑ дни̑.

<rubric>По ѿпꙋ́стѣ бж҃е́ственныѧ лїтꙋргі́и, и҆схо́дитъ настоѧ́тель, и҆ бра́тїи послѣ́дꙋющымъ по не́мъ два̀ два̀, и҆ глаго́лютъ</rubric>

{fold-h2-open:Ѱало́мъ рм҃д:}

{% transcludeSection "psalter/kathisma20/2.md", "psalm-144" %}

{/fold}

<rubric>И҆ конча́нꙋ бы́вшꙋ ѱалмꙋ̀, глаго́лемъ мл҃твꙋ трапе́зы: </rubric>

<incipit><red>Ѻ҆́</red>ч҃е на́шъ:</incipit>

<rubric>Сла́ва, и҆ ны́нѣ:</rubric>

<red>Г</red>дⷭ҇и поми́лꙋй, <rubric class="inline">три́жды.</rubric> <red>Б</red>л҃гословѝ.

<rubric>Настоѧ́тель и҆лѝ сщ҃е́нникъ, держа́й чредꙋ̀, глаго́летъ:</rubric>

<red>Х</red>рⷭ҇тѐ бж҃е, бл҃гословѝ ꙗ҆́стїе и҆ питїѐ рабѡ́мъ твои̑мъ, ꙗ҆́кѡ ст҃ъ є҆сѝ всегда̀, ны́нѣ и҆ при́снѡ, и҆ во вѣ́ки вѣкѡ́въ. <red>А҆</red>ми́нь.

<rubric>И҆ ча́сть, и҆лѝ просфора̀ и҆мꙋ́щаѧ возноше́на бы́ти, влага́етсѧ въ панагїа́ръ, и҆ стои́тъ на ѹ҆стро́еномъ мѣ́стѣ. И҆ по вкꙋше́нїи, творѧ́й слꙋже́нїе глаго́летъ сті́хъ:</rubric>

<red>М</red>л҃твами ст҃ы́хъ ѻ҆тє́цъ на́шихъ, гдⷭ҇и і҆и҃се хрⷭ҇тѐ бж҃е на́шъ, поми́лꙋй на́съ.

<rubric class="inline">И҆ мы̀:</rubric> <red>А҆</red>ми́нь.

<rubric>И҆ воста́вше глаго́лемъ:</rubric>

<red>Б</red>л҃гослове́нъ бг҃ъ, ми́лꙋѧй и҆ пита́ѧй на́съ ѿ ю҆́ности на́шеѧ, даѧ́й пи́щꙋ всѧ́кой пло́ти: и҆спо́лни ра́дости и҆ весе́лїѧ сердца̀ на̑ша, да всегда̀ всѧ́кое дово́льство и҆мꙋ́ще, преиз̾ѡби́лꙋемъ во всѧ́кое дѣ́ло бл҃го́е, во хрⷭ҇тѣ̀ і҆и҃сѣ гдⷭ҇ѣ на́шемъ: съ ни́мже тебѣ̀ сла́ва подоба́етъ, держа́ва, че́сть и҆ поклоне́нїе со ст҃ы́мъ дх҃омъ, во вѣ́ки. <red>А҆</red>ми́нь.

<red>С</red>ла́ва тебѣ̀ гдⷭ҇и, сла́ва тебѣ̀ ст҃ы́й, сла́ва тебѣ̀ цр҃ю̀, ꙗ҆́кѡ да́лъ є҆сѝ на́мъ бра̑шна въ весе́лїе: и҆спо́лни на́съ и҆ дх҃а ст҃а́гѡ, да ѡ҆брѧ́щемсѧ пред̾ тобо́ю бл҃гоꙋго́дни и҆ непосты́дни, є҆гда̀ возда́си комꙋ́ждо по дѣлѡ́мъ є҆гѡ̀.

<rubric>Сла́ва, и҆ ны́нѣ:</rubric>

<red>Г</red>дⷭ҇и поми́лꙋй, <rubric class="inline">три́жды.</rubric> <red>Б</red>л҃гословѝ.

<rubric>И҆ положи́въ покло́нъ, хотѧ́й возвы́сити прест҃ꙋ́ю, глаго́летъ си́це:</rubric>

<red>Б</red>л҃гослови́те мѧ̀, ѻ҆тцы̀ свѧті́и, прости́те мѝ грѣ́шномꙋ.

<rubric>И҆ мы̀:</rubric>

<red>Б</red>г҃ъ прости́тъ тѝ, и҆ поми́лꙋетъ тѧ̀.

<rubric>И҆ прїе́мъ ча́сть кра́йними пе́рсты рꙋ́къ, возвыша́етъ ю҆̀ ма́лѡ над̾ ѡ҆́бразомъ ст҃ы́ѧ трⷪ҇цы, глаго́лѧ велегла́снѡ:</rubric>

<red>В</red>ели́ко и҆́мѧ.

<rubric>Настоѧ́тель, и҆лѝ і҆ере́й чредны́й:</rubric>

<red>С</red>т҃ы́ѧ трⷪ҇цы.

<rubric>И҆ преносѧ̀ над̾ ѡ҆́бразъ бцⷣы, крⷭ҇тови́днѡ зна́менꙋетъ, глаго́лѧ:</rubric>

<red>П</red>рест҃а́ѧ бцⷣе, помога́й на́мъ.

<rubric>И҆ мы̀:</rubric>

<red>Т</red>оѧ̀ мл҃твами, бж҃е, поми́лꙋй, и҆ сп҃сѝ на́съ.

<rubric>И҆ глаго́лемъ:</rubric>

<red>Б</red>л҃жи́мъ тѧ̀ всѝ ро́ди бцⷣе дв҃о, въ тѧ́ бо невмѣсти́мый хрⷭ҇то́съ бг҃ъ на́шъ вмѣсти́тисѧ бл҃говолѝ. Бл҃же́ни є҆смы̀ и҆ мы̀, предста́тельство тѧ̀ и҆мꙋ́ще: де́нь бо и҆ но́щь мо́лишисѧ ѡ҆ на́съ. Тѣ́мъ воспѣва́юще вопїе́мъ тѝ: ра́дꙋйсѧ бл҃года́тнаѧ, гдⷭ҇ь съ тобо́ю.

<rubric>Та́же пое́мъ:</rubric>

<red>Д</red>осто́йно є҆́сть, ꙗ҆́кѡ вои́стиннꙋ, бл҃жи́ти тѧ̀ бцⷣꙋ, приснобл҃же́ннꙋю и҆ пренепоро́чнꙋю, и҆ мт҃рь бг҃а на́шегѡ.

<red>Чⷭ҇</red>тнѣ́йшꙋю херꙋві̑мъ, и҆ сла́внѣйшꙋю без̾ сравне́нїѧ серафі̑мъ, без̾ и҆стлѣ́нїѧ бг҃а сло́ва ро́ждшꙋю, сꙋ́щꙋю бцⷣꙋ тѧ̀ велича́емъ.

<rubric>И҆ по є҆́же причасти́тисѧ всѣ̑мъ, глаго́летъ настоѧ́тель, и҆лѝ сщ҃е́нникъ:</rubric>

<red>В</red>о мнѡ́гїѧ мл҃твы пречⷭ҇тыѧ влⷣчцы на́шеѧ бцⷣы и҆ приснодв҃ы мр҃і́и.

<rubric>И҆ мы̀:</rubric>

<red>Т</red>оѧ̀ мл҃твами, бж҃е, поми́лꙋй и҆ сп҃сѝ на́съ.

<rubric>Сщ҃е́нникъ:</rubric>

<red>М</red>лⷭ҇тивъ и҆ ще́дръ гдⷭ҇ь, пи́щꙋ дадѐ боѧ́щымсѧ є҆гѡ̀, и҆ пра́вда є҆гѡ̀ пребыва́етъ въ вѣ́къ вѣ́ка.

<rubric>Та́же:</rubric>

{fold-h2-open:Ѱало́мъ рк҃а}

{% transcludeSection "psalter/kathisma18/3.md", "psalm-121" %}

{/fold}

<red>Трист҃о́е.</red> <red>П</red>рест҃а́ѧ трⷪ҇це: <red>Ѻ҆́</red>ч҃е на́шъ:

<red>Б</red>л҃годари́мъ тѧ̀, хрⷭ҇тѐ бж҃е на́шъ, ꙗ҆́кѡ насы́тилъ є҆сѝ на́съ земны́хъ твои́хъ бла̑гъ, не лишѝ на́съ и҆ нбⷭ҇нагѡ твоегѡ̀ црⷭ҇твїѧ: но ꙗ҆́кѡ посредѣ̀ ѹ҆ченикѡ́въ твои́хъ прише́лъ є҆сѝ сп҃се, ми́ръ даѧ̀ и҆̀мъ, прїидѝ и҆ къ на́мъ, и҆ сп҃сѝ на́съ.

<rubric>И҆ а҆́ще ѹ҆́бѡ є҆́сть влⷣчнїй пра́здникъ, глаго́летсѧ:</rubric>

<rubric>Сла́ва, и҆ ны́нѣ: конда́къ пра́здникꙋ.</rubric>

<rubric>А҆́ще же нѝ, сїѧ̑:</rubric>

<rubric class="inline">Сла́ва:</rubric> <red>Б</red>ж҃е ѻ҆тє́цъ на́шихъ, творѧ́й при́снѡ съ на́ми по твое́й кро́тости, не ѿста́ви млⷭ҇ть твою̀ ѿ на́съ: но мл҃твами и҆́хъ въ ми́рѣ ѹ҆пра́ви живо́тъ.

<rubric class="inline">И҆ ны́нѣ:</rubric> <red>М</red>л҃твами гдⷭ҇и, всѣ́хъ ст҃ы́хъ и҆ бцⷣы, тво́й ми́ръ да́ждь на́мъ, и҆ поми́лꙋй на́съ, ꙗ҆́кѡ є҆ди́нъ ще́дръ.

<red>Г</red>дⷭ҇и поми́лꙋй, <rubric class="inline">три́жды.</rubric> <red>Б</red>л҃гословѝ.

<rubric>Сщ҃е́нникъ глаго́летъ:</rubric>

<red>Б</red>л҃гослове́нъ бг҃ъ, ми́лꙋѧй и҆ пита́ѧй на́съ ѿ свои́хъ бога́тыхъ дарѡ́въ, свое́ю бл҃года́тїю и҆ чл҃вѣколю́бїемъ, всегда̀, ны́нѣ и҆ при́снѡ, и҆ во вѣ́ки вѣкѡ́въ. <red>А҆</red>ми́нь.
