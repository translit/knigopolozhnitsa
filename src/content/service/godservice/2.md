---
title: "Послѣ́дованїе ѹ҆́трени"
navigation:
  key: service-godservice-2
  title: "Послѣ́дованїе ѹ҆́трени"
  parent: service-godservice
  order: 2
type: "service"
---

# Послѣ́дованїе ѹ҆́трени

<rubric class="inline">І҆ере́й:</rubric> <red>Б</red>л҃гослове́нъ бг҃ъ на́шъ, всегда̀, ны́нѣ и҆ при́снѡ, и҆ во вѣ́ки вѣкѡ́въ.

<rubric>А҆́ще ѹ҆́бѡ є҆́сть вели́каѧ четыредесѧ́тница, начина́емъ:</rubric>

<red>Трист҃о́е.</red> <red>П</red>рест҃а́ѧ трⷪ҇це: <red>Ѻ҆́</red>ч҃е на́шъ:

<red>Ꙗ҆́</red>кѡ твоѐ є҆́сть црⷭ҇тво:

<red>Г</red>дⷭ҇и поми́лꙋй, <rubric class="inline">в҃і</rubric>.

<rubric>Сла́ва, и҆ ны́нѣ:</rubric>

<red>П</red>рїиди́те поклони́мсѧ: <rubric class="inline">три́жды, и҆ два̀ ѱалма̀:</rubric>

<rubric>А҆́ще же нѝ, по бл҃гослове́нїи:</rubric>

<red>П</red>рїиди́те поклони́мсѧ: <rubric class="inline">три́жды, и҆ ѱалмы̀:</rubric>

<rubric>Ѱало́м ѳ҃і.</rubric>

<red>Ѹ҆</red>слы́шитъ тѧ̀ гдⷭ҇ь въ де́нь печа́ли, защи́титъ тѧ̀ и҆́мѧ бг҃а і҆а́кѡвлѧ. По́слетъ тѝ по́мощь ѿ ст҃а́гѡ, и҆ ѿ сїѡ́на застꙋ́питъ тѧ̀. Помѧне́тъ всѧ́кꙋ же́ртвꙋ твою̀, и҆ всесожже́нїе твоѐ тꙋ́чно бꙋ́ди. Да́стъ тѝ гдⷭ҇ь по се́рдцꙋ твоемꙋ̀, и҆ ве́сь совѣ́тъ тво́й и҆спо́лнитъ. Возра́дꙋемсѧ ѡ҆ сп҃се́нїи твое́мъ, и҆ во и҆́мѧ гдⷭ҇а бг҃а на́шегѡ возвели́чимсѧ: и҆спо́лнитъ гдⷭ҇ь всѧ̑ прошє́нїѧ твоѧ̑. Ны́нѣ позна́хъ, ꙗ҆́кѡ сп҃сѐ гдⷭ҇ь хрїста̀ своего̀. Ѹ҆слы́шитъ є҆го̀ съ нб҃сѐ ст҃а́гѡ своегѡ̀, въ си́лахъ сп҃се́нїе десни́цы є҆гѡ̀. Сі́и на колесни́цахъ, и҆ сі́и на ко́нехъ: мы́ же во и҆́мѧ гдⷭ҇а бг҃а на́шегѡ призове́мъ. Ті́и спѧ́ти бы́ша и҆ падо́ша, мы́ же воста́хомъ и҆ и҆спра́вихомсѧ. Гдⷭ҇и, сп҃сѝ царѧ̀, и҆ ѹ҆слы́ши ны̀, во́ньже а҆́ще де́нь призове́мъ тѧ̀.

<rubric>Ѱало́м к҃.</rubric>

<red>Г</red>дⷭ҇и, си́лою твое́ю возвесели́тсѧ ца́рь и҆ ѡ҆ сп҃се́нїи твое́мъ возра́дꙋетсѧ ѕѣлѡ̀. Жела́нїе се́рдца є҆гѡ̀ да́лъ є҆сѝ є҆мꙋ̀, и҆ хотѣ́нїѧ ѹ҆стнꙋ̀ є҆гѡ̀ нѣ́си лиши́лъ є҆го̀. Ꙗ҆́кѡ предвари́лъ є҆сѝ є҆го̀ бл҃гослове́нїемъ бл҃госты́ннымъ, положи́лъ є҆сѝ на главѣ̀ є҆гѡ̀ вѣне́цъ ѿ ка́мене че́стна. Живота̀ проси́лъ є҆́сть ѹ҆ тебѐ, и҆ да́лъ є҆сѝ є҆мꙋ̀ долготꙋ̀ дні́й во вѣ́къ вѣ́ка. Ве́лїѧ сла́ва є҆гѡ̀ спасе́нїемъ твои́мъ, сла́вꙋ и҆ велелѣ́пїе возложи́ши на него̀. Ꙗ҆́кѡ да́си є҆мꙋ̀ бл҃гослове́нїе во вѣ́къ вѣ́ка, возвесели́ши є҆го̀ ра́достїю съ лице́мъ твои́мъ. Ꙗ҆́кѡ ца́рь ѹ҆пова́етъ на гдⷭ҇а. И҆ млⷭ҇тїю вы́шнѧгѡ не подви́житсѧ. Да ѡ҆брѧ́щетсѧ рꙋка̀ твоѧ̀ всѣ̑мъ врагѡ́мъ твои̑мъ, десни́ца твоѧ̀ да ѡ҆брѧ́щетъ всѧ̑ ненави́дѧщыѧ тебѐ. Ꙗ҆́кѡ положи́ши и҆̀хъ ꙗ҆́кѡ пе́щь ѻ҆́гненнꙋю, во вре́мѧ лица̀ твоегѡ̀: гдⷭ҇ь гнѣ́вомъ свои́мъ смѧте́тъ ѧ҆̀, и҆ снѣ́стъ и҆̀хъ ѻ҆́гнь. Пло́дъ и҆́хъ ѿ землѝ погꙋби́ши, и҆ сѣ́мѧ и҆́хъ ѿ сынѡ́въ человѣ́ческихъ. Ꙗ҆́кѡ ѹ҆клони́ша на тѧ̀ ѕла̑ѧ, помы́слиша совѣ́ты, и҆́хже не возмо́гꙋтъ соста́вити. Ꙗ҆́кѡ положи́ши ѧ҆̀ хребе́тъ во и҆збы́тцѣхъ твои́хъ, ѹ҆гото́виши лицѐ и҆́хъ. Вознеси́сѧ гдⷭ҇и си́лою твое́ю, воспое́мъ и҆ пое́мъ си̑лы твоѧ̑.

<rubric>Сла́ва, и҆ ны́нѣ:</rubric>

<red>Трист҃о́е.</red> <red>П</red>рест҃а́ѧ трⷪ҇це: <red>Ѻ҆́</red>ч҃е на́шъ:

<red>Ꙗ҆́</red>кѡ твоѐ є҆́сть црⷭ҇тво:

<rubric>И҆ тропарѝ сїѧ̑:</rubric>

<red>С</red>п҃сѝ гдⷭ҇и лю́ди твоѧ̑, и҆ бл҃гословѝ достоѧ́нїе твоѐ, побѣ̑ды на сопроти̑вныѧ да́рꙋѧ, и҆ твоѐ сохранѧ́ѧ крⷭ҇то́мъ твои́мъ жи́тельство.

<rubric class="inline">Сла́ва:</rubric> <red>В</red>ознесы́йсѧ на крⷭ҇тъ во́лею тезоимени́томꙋ твоемꙋ̀ но́вомꙋ жи́тельствꙋ щедрѡ́ты твоѧ̑ да́рꙋй хрⷭ҇тѐ бж҃е: возвеселѝ на́съ си́лою твое́ю, побѣ̑ды даѧ̀ на́мъ на сопоста́ты, посо́бїе и҆мꙋ́щымъ твоѐ ѻ҆рꙋ́жїе ми́ра, непобѣди́мꙋю побѣ́дꙋ.

<rubric class="inline">И҆ ны́нѣ:</rubric> <red>П</red>редста́тельство стра́шное и҆ непосты́дное, не пре́зри бл҃га́ѧ моли́твъ на́шихъ, всепѣ́таѧ бцⷣе, ѹ҆твердѝ правосла́вныхъ жи́тельство: сп҃сѝ вѣ̑рныѧ лю́ди твоѧ̑, и҆ пода́ждь и҆̀мъ съ нб҃сѐ побѣ́дꙋ, занѐ родила̀ є҆сѝ бг҃а, є҆ди́на бл҃гослове́ннаѧ.

<rubric>Та́же глаго́летъ і҆ере́й:</rubric>

<red>П</red>оми́лꙋй на́съ бж҃е, по вели́цѣй млⷭ҇ти твое́й, мо́лимъ ти сѧ, ѹ҆слы́ши, и҆ поми́лꙋй.

<rubric class="inline">Ли́къ:</rubric> <red>Г</red>дⷭ҇и поми́лꙋй, <rubric class="inline">три́жды.</rubric>

<red>Є҆</red>щѐ мо́лимсѧ ѡ҆ вели́комъ господи́нѣ и҆ ѻ҆тцѣ̀ на́шемъ ст҃ѣ́йшемъ патрїа́рхѣ <red>и҆́мⷬ҇къ</red>, и҆ ѡ҆ господи́нѣ на́шемъ преѡсвѧще́ннѣйшемъ митрополі́тѣ <red>[</red><rubric class="inline">и҆лѝ:</rubric> а҆рхїепі́скопѣ, <rubric class="inline">и҆лѝ:</rubric> є҆пі́скопѣ<red>]</red> <red>и҆́мⷬ҇къ</red>, и҆ все́й во хрⷭ҇тѣ̀ бра́тїи на́шей.

<rubric class="inline">Ли́къ:</rubric> <red>Г</red>дⷭ҇и поми́лꙋй, <rubric class="inline">три́жды.</rubric>

<red>Є҆</red>щѐ мо́лимсѧ за всю̀ бра́тїю, и҆ за всѧ̑ хрⷭ҇тїа́ны.

<rubric class="inline">Ли́къ:</rubric> <red>Г</red>дⷭ҇и поми́лꙋй, <rubric class="inline">три́жды.</rubric>

<rubric class="inline">Возгла́съ:</rubric> <red>Ꙗ҆́</red>кѡ ми́лостивъ и҆ чл҃вѣколю́бецъ бг҃ъ є҆сѝ, и҆ тебѣ̀ сла́вꙋ возсыла́емъ, ѻ҆ц҃ꙋ̀, и҆ сн҃ꙋ, и҆ ст҃о́мꙋ дх҃ꙋ, ны́нѣ и҆ при́снѡ, и҆ во вѣ́ки вѣкѡ́въ.

<rubric class="inline">Ли́къ:</rubric> <red>А҆</red>ми́нь.

<red>И҆́</red>менемъ гдⷭ҇нимъ бл҃гословѝ ѻ҆́ч҃е.

<rubric class="inline">І҆ере́й же возглаша́етъ:</rubric> <red>С</red>ла́ва ст҃ѣ́й, и҆ є҆диносꙋ́щнѣй, и҆ животворѧ́щей, и҆ нераздѣ́льнѣй трⷪ҇цѣ, всегда̀, ны́нѣ и҆ при́снѡ, и҆ во вѣ́ки вѣкѡ́въ.

<rubric class="inline">Ли́къ:</rubric> <red>А҆</red>ми́нь.



<rubric>Та́же глаго́лемъ шестоѱа́лмїе, со всѧ́кимъ внима́нїемъ и҆ стра́хомъ бж҃їимъ, ꙗ҆́кѡ самомꙋ̀ собесѣ́дꙋюще хрⷭ҇тꙋ̀ бг҃ꙋ на́шемꙋ неви́димѡ, и҆ молѧ́ще ѡ҆ грѣсѣ́хъ на́шихъ. </rubric>

<red>С</red>ла́ва въ вы́шнихъ бг҃ꙋ, и҆ на землѝ ми́ръ, въ человѣ́цѣхъ бл҃говоле́нїе. <rubric class="inline">Три́жды.</rubric>

<red>Г</red>дⷭ҇и, ѹ҆стнѣ̀ моѝ ѿве́рзеши, и҆ ѹ҆ста̀ моѧ̑ возвѣстѧ́тъ хвалꙋ̀ твою̀. <rubric class="inline">Два́жды.</rubric>

<rubric>Ѱало́м г҃.</rubric>

<red>Г</red>дⷭ҇и, что́ сѧ ѹ҆мно́жиша стꙋжа́ющїи мѝ; мно́зи востаю́тъ на мѧ̀, мно́зи глаго́лютъ дꙋшѝ мое́й: нѣ́сть спⷭ҇нїѧ є҆мꙋ̀ въ бз҃ѣ є҆гѡ̀. Ты́ же, гдⷭ҇и, застꙋ́пникъ мо́й є҆сѝ, сла́ва моѧ̀, и҆ возносѧ́й главꙋ̀ мою̀. Гла́сомъ мои́мъ ко гдⷭ҇ꙋ воззва́хъ, и҆ ѹ҆слы́ша мѧ̀ ѿ горы̀ ст҃ы́ѧ своеѧ̀. А҆́зъ ѹ҆снꙋ́хъ, и҆ спа́хъ, воста́хъ, ꙗ҆́кѡ гдⷭ҇ь застꙋ́питъ мѧ̀. Не ѹ҆бою́сѧ ѿ тє́мъ люде́й, ѡ҆́крестъ напа́дающихъ на мѧ̀. Воскрⷭ҇нѝ, гдⷭ҇и, сп҃си́ мѧ, бж҃е мо́й: ꙗ҆́кѡ ты̀ порази́лъ є҆сѝ всѧ̑ враждꙋ́ющыѧ мѝ всꙋ́е, зꙋ́бы грѣ́шникѡвъ сокрꙋши́лъ є҆сѝ. Гдⷭ҇не є҆́сть спⷭ҇нїе, и҆ на лю́дехъ твои́хъ блгⷭ҇ве́нїе твоѐ. А҆́зъ ѹ҆снꙋ́хъ и҆ спа́хъ, воста́хъ, ꙗ҆́кѡ гдⷭ҇ь застꙋ́питъ мѧ̀.

<rubric>Ѱало́м л҃з.</rubric>

<red>Г</red>дⷭ҇и, да не ꙗ҆́ростїю твое́ю ѡ҆бличи́ши менѐ, нижѐ гнѣ́вомъ твои́мъ нака́жеши менѐ. Ꙗ҆́кѡ стрѣ́лы твоѧ̑ ѹ҆нзо́ша во мнѣ̀, и҆ ѹ҆тверди́лъ є҆сѝ на мнѣ̀ рꙋ́кꙋ твою̀. Нѣ́сть и҆сцѣле́нїѧ въ пло́ти мое́й ѿ лица̀ гнѣ́ва твоегѡ̀, нѣ́сть ми́ра въ костѣ́хъ мои́хъ, ѿ лица̀ грѣ̑хъ мои́хъ. Ꙗ҆́кѡ беззакѡ́нїѧ моѧ̑ превзыдо́ша главꙋ̀ мою̀, ꙗ҆́кѡ бре́мѧ тѧ́жкое ѡ҆тѧготѣ́ша на мнѣ̀. Возсмердѣ́ша и҆ согни́ша ра̑ны моѧ̑ ѿ лица̀ безꙋ́мїѧ моегѡ̀. Пострада́хъ и҆ слѧко́хсѧ до конца̀, ве́сь де́нь сѣ́тꙋѧ хожда́хъ. Ꙗ҆́кѡ лѧ̑двїѧ моѧ̑ напо́лнишасѧ порꙋга́нїй, и҆ нѣ́сть и҆сцѣле́нїѧ въ пло́ти мое́й. Ѡ҆ѕло́бленъ бы́хъ, и҆ смири́хсѧ до ѕѣла̀: рыка́хъ ѿ воздыха́нїѧ се́рдца моегѡ̀. Гдⷭ҇и, пред̾ тобо́ю всѐ жела́нїе моѐ, и҆ воздыха́нїе моѐ ѿ тебѐ не ѹ҆таи́сѧ. Се́рдце моѐ смѧте́сѧ, ѡ҆ста́ви мѧ̀ си́ла моѧ̀, и҆ свѣ́тъ ѻ҆́чїю моє́ю, и҆ то́й нѣ́сть со мно́ю. Дрꙋ́зи моѝ и҆ и҆́скреннїи моѝ, прѧ́мѡ мнѣ̀ прибли́жишасѧ и҆ ста́ша. И҆ бли́жнїи моѝ ѿдале́че менѐ ста́ша, и҆ нꙋжда́хꙋсѧ и҆́щꙋщїи дꙋ́шꙋ мою̀, и҆ и҆́щꙋщїи ѕла̑ѧ мнѣ̀, глаго́лахꙋ сꙋ́єтнаѧ, и҆ льсти̑внымъ ве́сь де́нь поꙋча́хꙋсѧ. А҆́зъ же ꙗ҆́кѡ глꙋ́хъ не слы́шахъ, и҆ ꙗ҆́кѡ нѣ́мъ не ѿверза́ѧй ѹ҆́стъ свои́хъ. И҆ бы́хъ ꙗ҆́кѡ человѣ́къ не слы́шай, и҆ не и҆мы́й во ѹ҆стѣ́хъ свои́хъ ѡ҆бличе́нїѧ. Ꙗ҆́кѡ на тѧ̀ гдⷭ҇и, ѹ҆пова́хъ, ты̀ ѹ҆слы́шиши гдⷭ҇и бж҃е мо́й. Ꙗ҆́кѡ рѣ́хъ: да не когда̀ пора́дꙋютъ ми́ сѧ вразѝ моѝ, и҆ внегда̀ подвижа́тисѧ нога́мъ мои̑мъ, на мѧ̀ велерѣ́чеваша. Ꙗ҆́кѡ а҆́зъ на ра̑ны гото́въ, и҆ болѣ́знь моѧ̀ предо мно́ю є҆́сть вы́нꙋ. Ꙗ҆́кѡ беззако́нїе моѐ а҆́зъ возвѣщꙋ̀, и҆ попекꙋ́сѧ ѡ҆ грѣсѣ̀ мое́мъ. Врази́ же моѝ живꙋ́тъ, и҆ ѹ҆крѣпи́шасѧ па́че менѐ, и҆ ѹ҆мно́жишасѧ ненави́дѧщїи мѧ̀ без̾ пра́вды. Воздаю́щїи мѝ ѕла̑ѧ воз̾ блага̑ѧ, ѡ҆болга́хꙋ мѧ̀, занѐ гонѧ́хъ бл҃госты́ню. Не ѡ҆ста́ви менѐ, гдⷭ҇и бж҃е мо́й, не ѿстꙋпѝ ѿ менѐ. Вонмѝ въ по́мощь мою̀, гдⷭ҇и сп҃се́нїѧ моегѡ̀. Не ѡ҆ста́ви менѐ, гдⷭ҇и бж҃е мо́й, не ѿстꙋпѝ ѿ менѐ. Вонмѝ въ по́мощь мою̀, гдⷭ҇и сп҃се́нїѧ моегѡ̀.

<rubric>Ѱало́м ѯ҃в.</rubric>

<red>Б</red>ж҃е бж҃е мо́й, къ тебѣ̀ ѹ҆́треннюю: возжада̀ тебѐ дꙋша̀ моѧ̀, ко́ль мно́жицею тебѣ̀ пло́ть моѧ̀, въ землѝ пꙋ́стѣ, и҆ непрохо́днѣ, и҆ безво́днѣ. Та́кѡ во ст҃ѣ́мъ ꙗ҆ви́хсѧ тебѣ̀, ви́дѣти си́лꙋ твою̀ и҆ сла́вꙋ твою̀. Ꙗ҆́кѡ лꙋ́чши ми́лость твоѧ̀ па́че живѡ́тъ, ѹ҆стнѣ̀ моѝ похвали́тѣ тѧ̀. Та́кѡ бл҃гословлю́ тѧ въ животѣ̀ мое́мъ, ѡ҆ и҆́мени твое́мъ воздѣжꙋ̀ рꙋ́цѣ моѝ. Ꙗ҆́кѡ ѿ тꙋ́ка и҆ ма́сти да и҆спо́лнитсѧ дꙋша̀ моѧ̀, и҆ ѹ҆стна́ма ра́дости восхва́лѧтъ тѧ̀ ѹ҆ста̀ моѧ̑. А҆́ще помина́хъ тѧ̀ на посте́ли мое́й, на ѹ҆́треннихъ поꙋча́хꙋсѧ въ тѧ̀. Ꙗ҆́кѡ бы́лъ є҆сѝ помо́щникъ мо́й, и҆ въ кро́вѣ крилꙋ̀ твоє́ю возра́дꙋюсѧ. Прильпѐ дꙋша̀ моѧ̀ по тебѣ̀, мене́ же прїѧ́тъ десни́ца твоѧ̀. Ті́и же всꙋ́е и҆ска́ша дꙋ́шꙋ мою̀, вни́дꙋтъ въ преиспѡ́днѧѧ землѝ: предадѧ́тсѧ въ рꙋ́ки ѻ҆рꙋ́жїѧ, ча̑сти ли́совѡмъ бꙋ́дꙋтъ. Ца́рь же возвесели́тсѧ ѡ҆ бз҃ѣ, похва́литсѧ всѧ́къ клены́йсѧ и҆́мъ: Ꙗ҆́кѡ загради́шасѧ ѹ҆ста̀ глаго́лющихъ непра́вєднаѧ. На ѹ҆́треннихъ поꙋча́хсѧ въ тѧ̀, ꙗ҆́кѡ бы́лъ є҆сѝ помо́щникъ мо́й, и҆ въ кро́вѣ крилꙋ̀ твоє́ю возра́дꙋюсѧ. Прильпѐ дꙋша̀ моѧ̀ по тебѣ̀, мене́ же прїѧ́тъ десни́ца твоѧ̀.

<rubric>Сла́ва, и҆ ны́нѣ:</rubric>

<red>А҆</red>ллилꙋ́їа, а҆ллилꙋ́їа, а҆ллилꙋ́їа, сла́ва тебѣ̀ бж҃е. <rubric class="inline">Три́жды, без̾ покло́нѡвъ.</rubric>

<red>Г</red>дⷭ҇и поми́лꙋй, <rubric class="inline">три́жды.</rubric>

<rubric>Сла́ва, и҆ ны́нѣ:</rubric>

<rubric>Ѱало́м п҃з.</rubric>

<red>Г</red>дⷭ҇и бж҃е сп҃се́нїѧ моегѡ̀, во днѝ воззва́хъ, и҆ въ нощѝ пред̾ тобо́ю: Да вни́детъ пред̾ тѧ̀ мл҃тва моѧ̀, приклонѝ ѹ҆́хо твоѐ къ моле́нїю моемꙋ̀, Ꙗ҆́кѡ и҆спо́лнисѧ ѕѡ́лъ дꙋша̀ моѧ̀, и҆ живо́тъ мо́й а҆́дꙋ прибли́жисѧ. Привмѣне́нъ бы́хъ съ низходѧ́щими въ ро́въ, бы́хъ ꙗ҆́кѡ человѣ́къ без̾ по́мощи, въ ме́ртвыхъ свобо́дь: Ꙗ҆́кѡ ꙗ҆́звеннїи спѧ́щїи во гро́бѣ, и҆́хже не помѧнꙋ́лъ є҆сѝ ктомꙋ̀, и҆ ті́и ѿ рꙋкѝ твоеѧ̀ ѿринове́ни бы́ша. Положи́ша мѧ̀ въ ро́вѣ преиспо́днѣмъ, въ те́мныхъ и҆ сѣ́ни сме́ртнѣй. На мнѣ̀ ѹ҆тверди́сѧ ꙗ҆́рость твоѧ̑, и҆ всѧ̑ во́лны твоѧ̑ наве́лъ є҆сѝ на мѧ̀. Ѹ҆да́лилъ є҆сѝ зна́емыхъ мои́хъ ѿ менѐ, положи́ша мѧ̀ ме́рзость себѣ̀, пре́данъ бы́хъ, и҆ не и҆схожда́хъ. Ѻ҆́чи моѝ и҆знемого́стѣ ѿ нищеты̀, воззва́хъ къ тебѣ̀ гдⷭ҇и, ве́сь де́нь: воздѣ́хъ къ тебѣ̀ рꙋ́цѣ моѝ. Є҆да̀ ме́ртвыми твори́ши чꙋдеса̀; и҆лѝ вра́чеве воскресѧ́тъ и҆ и҆сповѣ́дѧтсѧ тебѣ̀; Є҆да̀ повѣ́сть кто̀ во гро́бѣ ми́лость твою̀, и҆ и҆́стинꙋ твою̀ въ поги́бели; Є҆да̀ позна̑на бꙋ́дꙋтъ во тьмѣ̀ чꙋдеса̀ твоѧ̑, и҆ пра́вда твоѧ̀ въ землѝ забве́ннѣй; И҆ а҆́зъ къ тебѣ̀ гдⷭ҇и, воззва́хъ, и҆ ѹ҆́трѡ мл҃тва моѧ̀ предвари́тъ тѧ̀. Вскꙋ́ю гдⷭ҇и, ѿрѣ́еши дꙋ́шꙋ мою̀; ѿвраща́еши лицѐ твоѐ ѿ менѐ; Ни́щъ є҆́смь а҆́зъ, и҆ въ трꙋдѣ́хъ ѿ ю҆́ности моеѧ̀, возне́съ же сѧ, смири́хсѧ, и҆ и҆знемого́хъ. На мнѣ̀ преидо́ша гнѣ́ви твоѝ, ѹ҆страшє́нїѧ твоѧ̑ возмꙋти́ша мѧ̀. Ѡ҆быдо́ша мѧ̀ ꙗ҆́кѡ вода̀ ве́сь де́нь. Ѡ҆держа́ша мѧ̀ вкꙋ́пѣ. Ѹ҆да́лилъ є҆сѝ ѿ менѐ дрꙋ́га и҆ и҆́скреннѧго, и҆ зна́емыхъ мои́хъ ѿ страсте́й. Гдⷭ҇и бж҃е сп҃се́нїѧ моегѡ̀, во днѝ воззва́хъ, и҆ въ нощѝ пред̾ тобо́ю. Да вни́детъ пред̾ тѧ̀ мл҃тва моѧ̀, приклонѝ ѹ҆́хо твоѐ къ моле́нїю моемꙋ̀.

<rubric>Ѱало́м р҃в.</rubric>

<red>Б</red>л҃гословѝ дꙋшѐ моѧ̀ гдⷭ҇а и҆ всѧ̑ внꙋ́трєннѧѧ моѧ̑ и҆́мѧ ст҃о́е є҆гѡ̀. Бл҃гословѝ дꙋшѐ моѧ̀ гдⷭ҇а, и҆ не забыва́й всѣ́хъ воздаѧ́нїй є҆гѡ̀: Ѡ҆чища́ющаго всѧ̑ беззакѡ́нїѧ твоѧ̑, и҆сцѣлѧ́ющаго всѧ̑ недꙋ́ги твоѧ̑: И҆збавлѧ́ющаго ѿ и҆стлѣ́нїѧ живо́тъ тво́й, вѣнча́ющаго тѧ̀ млⷭ҇тїю и҆ щедро́тами: И҆сполнѧ́ющаго во бл҃ги́хъ жела́нїе твоѐ: ѡ҆бнови́тсѧ ꙗ҆́кѡ ѻ҆́рлѧ ю҆́ность твоѧ̀. Творѧ́й млⷭ҇тыни гдⷭ҇ь, и҆ сꙋдьбꙋ̀ всѣ̑мъ ѡ҆би̑димымъ. Сказа̀ пꙋти̑ своѧ̑ мѡѷсе́ови, сыновѡ́мъ і҆и҃лєвымъ хотѣ̑нїѧ своѧ̑. Ще́дръ и҆ млⷭ҇тивъ гдⷭ҇ь, долготерпѣли́въ и҆ многомлⷭ҇тивъ. Не до конца̀ прогнѣ́ваетсѧ, нижѐ въ вѣ́къ враждꙋ́етъ. Не по беззако́нїємъ на́шымъ сотвори́лъ є҆́сть на́мъ, нижѐ по грѣхѡ́мъ на́шымъ возда́лъ є҆́сть на́мъ. Ꙗ҆́кѡ по высотѣ̀ нбⷭ҇нѣй ѿ землѝ, ѹ҆тверди́лъ є҆́сть гдⷭ҇ь млⷭ҇ть свою̀ на боѧ́щихсѧ є҆гѡ̀. Є҆ли́кѡ ѿстоѧ́тъ восто́цы ѿ за̑падъ, ѹ҆да́лилъ є҆́сть ѿ на́съ беззакѡ́нїѧ на̑ша. Ꙗ҆́коже ще́дритъ ѻ҆те́цъ сы́ны, ѹ҆ще́дри гдⷭ҇ь боѧ́щихсѧ є҆гѡ̀. Ꙗ҆́кѡ то́й позна̀ созда́нїе на́ше, помѧнꙋ̀, ꙗ҆́кѡ пе́рсть є҆смы̀. Человѣ́къ, ꙗ҆́кѡ трава̀ дні́е є҆гѡ̀, ꙗ҆́кѡ цвѣ́тъ се́льный, та́кѡ ѡ҆цвѣте́тъ: Ꙗ҆́кѡ дꙋ́хъ про́йде въ не́мъ, и҆ не бꙋ́детъ, и҆ не позна́етъ ктомꙋ̀ мѣ́ста своегѡ̀. Млⷭ҇ть же гдⷭ҇нѧ ѿ вѣ́ка и҆ до вѣ́ка на боѧ́щихсѧ є҆гѡ̀, и҆ пра́вда є҆гѡ̀ на сынѣ́хъ сынѡ́въ, хранѧ́щихъ завѣ́тъ є҆гѡ̀, и҆ по́мнѧщихъ за́пѡвѣди є҆гѡ̀, твори́ти ѧ҆̀. Гдⷭ҇ь на нб҃сѝ ѹ҆гото́ва прⷭ҇то́лъ сво́й, и҆ црⷭ҇тво є҆гѡ̀ всѣ́ми ѡ҆блада́етъ. Бл҃гослови́те гдⷭ҇а всѝ а҆́гг҃ли є҆гѡ̀, си́льнїи крѣ́постїю, творѧ́щїи сло́во є҆гѡ̀, ѹ҆слы́шати гла́съ слове́съ є҆гѡ̀. Бл҃гослови́те гдⷭ҇а всѧ̑ си̑лы є҆гѡ̀, слꙋги̑ є҆гѡ̀, творѧ́щїи во́лю є҆гѡ̀. Бл҃гослови́те гдⷭ҇а всѧ̑ дѣла̀ є҆гѡ̀. На всѧ́комъ мѣ́стѣ влⷣчествїѧ є҆гѡ̀, бл҃гословѝ дꙋшѐ моѧ̀ гдⷭ҇а. На всѧ́комъ мѣ́стѣ влⷣчествїѧ є҆гѡ̀, бл҃гословѝ дꙋшѐ моѧ̀ гдⷭ҇а.

<rubric>Ѱало́м р҃мв.</rubric>

<red>Г</red>дⷭ҇и, ѹ҆слы́ши мл҃твꙋ мою̀, внꙋшѝ моле́нїе моѐ во и҆́стинѣ твое́й, ѹ҆слы́ши мѧ̀ въ пра́вдѣ твое́й: И҆ не вни́ди въ сꙋ́дъ съ рабо́мъ твои́мъ, ꙗ҆́кѡ не ѡ҆правди́тсѧ пред̾ тобо́ю всѧ́къ живы́й. Ꙗ҆́кѡ погна̀ вра́гъ дꙋ́шꙋ мою̀, смири́лъ є҆́сть въ зе́млю живо́тъ мо́й: Посади́лъ мѧ̀ є҆́сть въ те́мныхъ, ꙗ҆́кѡ мє́ртвыѧ вѣ́ка. И҆ ѹ҆ны̀ во мнѣ̀ дꙋ́хъ мо́й, во мнѣ̀ смѧте́сѧ се́рдце моѐ. Помѧнꙋ́хъ дни̑ дрє́внїѧ, поꙋчи́хсѧ во всѣ́хъ дѣ́лѣхъ твои́хъ, въ творе́нїихъ рꙋкꙋ̀ твоє́ю поꙋча́хсѧ. Воздѣ́хъ къ тебѣ̀ рꙋ́цѣ моѝ, дꙋша̀ моѧ̀ ꙗ҆́кѡ землѧ̀ безво́днаѧ тебѣ̀. Ско́рѡ ѹ҆слы́ши мѧ̀ гдⷭ҇и, и҆счезѐ дꙋ́хъ мо́й: не ѿвратѝ лица̀ твоегѡ̀ ѿ менѐ, и҆ ѹ҆подо́блюсѧ низходѧ́щымъ въ ро́въ. Слы́шанꙋ сотворѝ мнѣ̀ заꙋ́тра млⷭ҇ть твою̀, ꙗ҆́кѡ на тѧ̀ ѹ҆пова́хъ. Скажѝ мнѣ̀ гдⷭ҇и, пꙋ́ть, во́ньже пойдꙋ̀, ꙗ҆́кѡ къ тебѣ̀ взѧ́хъ дꙋ́шꙋ мою̀. И҆зми́ мѧ ѿ вра̑гъ мои́хъ, гдⷭ҇и, къ тебѣ̀ прибѣго́хъ, наꙋчи́ мѧ твори́ти во́лю твою̀, ꙗ҆́кѡ ты̀ є҆сѝ бг҃ъ мо́й. Дх҃ъ тво́й бл҃гі́й наста́витъ мѧ̀ на зе́млю пра́вꙋ. И҆́мене твоегѡ̀ ра́ди гдⷭ҇и, живи́ши мѧ̀, пра́вдою твое́ю и҆зведе́ши ѿ печа́ли дꙋ́шꙋ мою̀: И҆ млⷭ҇тїю твое́ю потреби́ши врагѝ моѧ̑, и҆ погꙋби́ши всѧ̑ стꙋжа́ющыѧ дꙋшѝ мое́й, ꙗ҆́кѡ а҆́зъ ра́бъ тво́й є҆́смь. Ѹ҆слы́ши мѧ̀ гдⷭ҇и, въ пра́вдѣ твое́й, и҆ не вни́ди въ сꙋ́дъ съ рабо́мъ твои́мъ. Ѹ҆слы́ши мѧ̀ гдⷭ҇и, въ пра́вдѣ твое́й, и҆ не вни́ди въ сꙋ́дъ съ рабо́мъ твои́мъ. Дх҃ъ тво́й бл҃гі́й наста́витъ мѧ̀ на зе́млю пра́вꙋ.

<rubric>Сла́ва, и҆ ны́нѣ:</rubric>

<red>А҆</red>ллилꙋ́їа, а҆ллилꙋ́їа, а҆ллилꙋ́їа, сла́ва тебѣ̀ бж҃е. <rubric class="inline">Три́жды.</rubric>



<rubric>Мл҃тва пе́рваѧ:</rubric>

<red>Б</red>л҃годари́мъ тѧ̀, гдⷭ҇и бж҃е на́шъ, возста́вившаго на́съ ѿ ло́жей на́шихъ, и҆ вложи́вшаго во ѹ҆ста̀ на́ша сло́во хвале́нїѧ, є҆́же покланѧ́тисѧ, и҆ призыва́ти и҆́мѧ твоѐ ст҃о́е, и҆ мо́лимсѧ твои́мъ щедро́тамъ, и҆̀хже всегда̀ ѹ҆потреблѧ́лъ є҆сѝ ѡ҆ на́шей жи́зни: и҆ ны́нѣ послѝ по́мощь твою̀ на предстоѧ́щыѧ пред̾ лице́мъ ст҃ы́ѧ сла́вы твоеѧ̀, и҆ ѡ҆жида́ющыѧ ѿ тебѐ бога́тыѧ ми́лости, и҆ да́ждь и҆̀мъ, со стра́хомъ и҆ любо́вїю всегда̀ тебѣ̀ слꙋжа́щымъ, хвали́ти не и҆сповѣди́мꙋю твою̀ бл҃гость.

<red>Ꙗ҆́</red>кѡ подоба́етъ тебѣ̀ всѧ́каѧ сла́ва, че́сть и҆ поклоне́нїе, ѻ҆ц҃ꙋ̀, и҆ сн҃ꙋ, и҆ ст҃о́мꙋ дх҃ꙋ, ны́нѣ и҆ при́снѡ, и҆ во вѣ́ки вѣкѡ́въ, а҆ми́нь.

<rubric>Мл҃тва втора́ѧ:</rubric>

<red>Ѿ</red> но́щи ѹ҆́тренюетъ дꙋ́хъ на́шъ къ тебѣ̀ бж҃е на́шъ, занѐ свѣ́тъ повелѣ̑нїѧ твоѧ̑ на землѝ. Пра́вдꙋ и҆ ст҃ы́ню соверша́ти во стра́сѣ твое́мъ вразꙋмѝ ны̀, тебе́ бо сла́вимъ, вои́стиннꙋ сꙋ́щаго бг҃а на́шего: приклонѝ ѹ҆́хо твоѐ, и҆ ѹ҆слы́ши ны̀, и҆ помѧнѝ гдⷭ҇и сꙋ́щыѧ и҆ молѧ́щыѧсѧ съ на́ми всѧ̑ по и҆́мени, и҆ спасѝ ѧ҆̀ си́лою твое́ю, бл҃гословѝ лю́ди твоѧ̑, и҆ ѡ҆ст҃ѝ достоѧ́нїе твоѐ: ми́ръ мі́рови твоемꙋ̀ да́рꙋй, цр҃квамъ твои́мъ, сщ҃е́нникѡмъ, і҆мпера́торꙋ на́шемꙋ, всѣ̑мъ лю́демъ твои́мъ.

<red>Ꙗ҆́</red>кѡ бл҃гослови́сѧ и҆ просла́висѧ всечⷭ҇тно́е и҆ великолѣ́пое и҆́мѧ твоѐ, ѻ҆ц҃а̀, и҆ сн҃а, и҆ ст҃а́гѡ дх҃а, ны́нѣ и҆ при́снѡ, и҆ во вѣ́ки вѣкѡ́въ, а҆ми́нь.

<rubric>Мл҃тва тре́тїѧ:</rubric>

<red>Ѿ</red> но́щи ѹ҆́тренюетъ дꙋ́хъ на́шъ къ тебѣ̀ бж҃е, занѐ свѣ́тъ повелѣ̑нїѧ твоѧ̑. Наꙋчѝ на́съ бж҃е пра́вдѣ твое́й, за́повѣдемъ твои̑мъ и҆ ѡ҆правда́нїємъ твои̑мъ. Просвѣтѝ ѻ҆́чи мы́слей на́шихъ, да не когда̀ ѹ҆́снемъ во грѣсѣ́хъ въ сме́рть. Ѿженѝ всѧ́кїй мра́къ ѿ серде́цъ на́шихъ. Да́рꙋй на́мъ со́лнце пра́вды, и҆ ненавѣ́тнꙋ жи́знь на́шꙋ соблюдѝ печа́тїю ст҃а́гѡ твоегѡ̀ дх҃а. И҆спра́ви стопы̑ на́шѧ на пꙋ́ть ми́ра. Да́ждь на́мъ ви́дѣти ѹ҆́тро и҆ де́нь въ ра́дованїи, да тебѣ̀ ѹ҆́трєннїѧ возсыла́емъ моли̑твы.

<red>Ꙗ҆́</red>кѡ твоѧ̀ держа́ва, и҆ твоѐ є҆́сть црⷭ҇тво, и҆ си́ла и҆ сла́ва, ѻ҆ц҃а̀, и҆ сн҃а, и҆ ст҃а́гѡ дх҃а, ны́нѣ и҆ при́снѡ, и҆ во вѣ́ки вѣкѡ́въ, а҆ми́нь.

<rubric>Мл҃тва четве́ртаѧ:</rubric>

<red>В</red>лⷣко бж҃е ст҃ы́й и҆ непостижи́мый, рекі́й и҆з̾ тмы̀ свѣ́тꙋ возсїѧ́ти, ѹ҆поко́ивый на́съ въ нощнѣ́мъ снѣ̀, и҆ возста́вивый къ славосло́вїю и҆ мольбѣ̀ твоеѧ̀ бл҃гости: ѹ҆молѧ́емь ѿ своегѡ̀ тѝ бл҃гоꙋтро́бїѧ, прїимѝ на́съ и҆ ны́нѣ покланѧ́ющихсѧ тебѣ̀ и҆ по си́лѣ бл҃годарѧ́щихъ тѧ̀, и҆ да́рꙋй на́мъ всѧ̑, ꙗ҆̀же ко спасе́нїю, прошє́нїѧ: покажи́ ны сы́ны свѣ́та и҆ днѐ, и҆ наслѣ́дники вѣ́чныхъ твои́хъ бла̑гъ. Помѧнѝ гдⷭ҇и, во мно́жествѣ щедро́тъ твои́хъ, и҆ всѧ̑ лю́ди твоѧ̑, сꙋ́щыѧ и҆ молѧ́щыѧсѧ съ на́ми, и҆ всю̀ бра́тїю на́шꙋ, ꙗ҆̀же на землѝ, на мо́ри, на всѧ́комъ мѣ́стѣ влⷣчествїѧ твоегѡ̀, тре́бꙋющихъ твоегѡ̀ чл҃вѣколю́бїѧ и҆ по́мощи, и҆ всѣ̑мъ пода́й вели́кꙋю твою̀ млⷭ҇ть: да спасе́ни дꙋше́ю же и҆ тѣ́ломъ всегда̀ пребыва́юще, съ дерзнове́нїемъ сла́вимъ чꙋ́дное и҆ бл҃гослове́нное и҆́мѧ твоѐ, ѻ҆ц҃а̀, и҆ сн҃а, и҆ ст҃а́гѡ дх҃а ны́нѣ и҆ при́снѡ, и҆ во вѣ́ки вѣкѡ́въ, а҆ми́нь.

<red>Ꙗ҆́</red>кѡ бг҃ъ ми́лости, щедро́тъ и҆ человѣколю́бїѧ є҆сѝ, и҆ тебѣ̀ сла́вꙋ возсыла́емъ, ѻ҆ц҃ꙋ̀, и҆ сн҃ꙋ, и҆ ст҃о́мꙋ дх҃ꙋ, ны́нѣ и҆ при́снѡ, и҆ во вѣ́ки вѣкѡ́въ, а҆ми́нь.

<rubric>Мл҃тва пѧ́таѧ:</rubric>

<red>Б</red>л҃ги́хъ сокро́вище, и҆сто́чниче приснотекꙋ́щїй, ѻ҆́ч҃е ст҃ы́й, чꙋдотво́рче, всеси́льне и҆ вседержи́телю, всѝ тебѣ̀ покланѧ́емсѧ, и҆ тебѣ̀ мо́лимсѧ, твоѧ̑ ми́лѡсти и҆ твоѧ̑ щедрѡ́ты призыва́юще на по́мощь и҆ застꙋпле́нїе на́шегѡ смире́нїѧ: помѧнѝ гдⷭ҇и твоѧ̑ рабы̑, прїимѝ всѣ́хъ на́съ ѹ҆́трєннѧѧ молє́нїѧ, ꙗ҆́кѡ кади́ло пред̾ тобо́ю, и҆ да ни є҆ди́наго ѿ на́съ неискꙋ́сна сотвори́ши, но всѧ̑ ны̀ снабдѝ щедро́тами твои́ми. Помѧнѝ гдⷭ҇и, бдѧ́щыѧ и҆ пою́щыѧ во сла́вꙋ твою̀, и҆ є҆диноро́днагѡ твоегѡ̀ сн҃а и҆ бг҃а на́шегѡ, и҆ ст҃а́гѡ твоегѡ̀ дх҃а: и҆ бꙋ́ди тѣ̑мъ помо́щникъ и҆ застꙋ́пникъ, прїимѝ и҆́хъ мольбы̑ въ пренебе́сный и҆ мы́сленный тво́й же́ртвенникъ.

<red>Ꙗ҆́</red>кѡ ты̀ є҆сѝ бг҃ъ на́шъ, и҆ тебѣ̀ сла́вꙋ возсыла́емъ, ѻ҆ц҃ꙋ̀, и҆ сн҃ꙋ, и҆ ст҃о́мꙋ дх҃ꙋ, ны́нѣ и҆ при́снѡ, и҆ во вѣ́ки вѣкѡ́въ, а҆ми́нь.

<rubric>Мл҃тва шеста́ѧ:</rubric>

<red>Б</red>л҃годари́мъ тѧ̀, гдⷭ҇и бж҃е спасе́нїй на́шихъ, ꙗ҆́кѡ всѧ̑ твори́ши во бл҃годѣ́тельство жи́зни на́шеѧ, да всегда̀ къ тебѣ̀ взира́емъ сп҃сꙋ и҆ бл҃годѣ́телю дꙋ́шъ на́шихъ: ꙗ҆́кѡ препоко́илъ є҆сѝ на́съ въ мимоше́дшее но́щи число̀, и҆ воздви́глъ є҆сѝ ны̀ ѿ ло́жей на́шихъ, и҆ поста́вилъ є҆сѝ въ поклоне́нїе чⷭ҇тна́гѡ и҆́мене твоегѡ̀. Тѣ́мже мо́лимъ тѧ̀, гдⷭ҇и: да́ждь на́мъ бл҃года́ть и҆ си́лꙋ, да сподо́бимсѧ пѣ́ти тебѣ̀ разꙋ́мнѡ и҆ моли́тисѧ непреста́ннѡ, во стра́сѣ и҆ тре́петѣ своѐ спасе́нїе содѣ́ловающе, застꙋпле́нїемъ хрⷭ҇та̀ твоегѡ̀. Помѧнѝ, гдⷭ҇и, и҆ въ нощѝ къ тебѣ̀ вопїю́щыѧ, ѹ҆слы́ши ѧ҆̀ и҆ поми́лꙋй, и҆ сокрꙋшѝ под̾ но́зѣ и҆́хъ неви̑димыѧ и҆ бори́тєльныѧ врагѝ.

<red>Т</red>ы́ бо є҆сѝ цр҃ь ми́ра, и҆ сп҃съ дꙋ́шъ на́шихъ, и҆ тебѣ̀ сла́вꙋ возсыла́емъ, ѻ҆ц҃ꙋ̀, и҆ сн҃ꙋ, и҆ ст҃о́мꙋ дх҃ꙋ, ны́нѣ и҆ при́снѡ, и҆ во вѣ́ки вѣкѡ́въ, <red>А҆</red>ми́нь.

<rubric>Мл҃тва седма́ѧ:</rubric>

<red>Б</red>ж҃е и҆ ѻ҆́ч҃е гдⷭ҇а на́шегѡ і҆и҃са хрⷭ҇та̀, возста́вивый ны̀ ѿ ло́жей на́шихъ и҆ собра́вый ны̀ въ ча́съ моли́твы, да́ждь на́мъ блгⷣть во ѿверзе́нїе ѹ҆́стъ на́шихъ, и҆ прїимѝ на̑ша по си́лѣ благодарє́нїѧ, и҆ наꙋчи́ ны ѡ҆правда́нїємъ твои̑мъ: занѐ помоли́тисѧ, ꙗ҆́коже подоба́етъ, не вѣ́мы, а҆́ще не ты̀ гдⷭ҇и, ст҃ы́мъ твои́мъ дх҃омъ наста́виши ны̀. Тѣ́мже мо́лимсѧ тебѣ̀, а҆́ще что̀ согрѣши́хомъ да́же до настоѧ́щагѡ часа̀, сло́вомъ, и҆лѝ дѣ́ломъ, и҆лѝ помышле́нїемъ, во́лею и҆лѝ нево́лею, ѡ҆ста́ви, простѝ: а҆́ще бо беззакѡ́нїѧ на́зриши гдⷭ҇и, гдⷭ҇и, кто̀ постои́тъ; ꙗ҆́кѡ ѹ҆ тебѐ и҆збавле́нїе є҆́сть: ты̀ є҆сѝ є҆ди́нъ ст҃ы́й, помо́щникъ держа́вный, защи́титель жи́зни на́шеѧ, и҆ ѡ҆ тебѣ̀ пѣ́нїе на́ше всегда̀.

<red>Б</red>ꙋ́ди держа́ва црⷭ҇твїѧ твоегѡ̀ бл҃гослове́на и҆ препросла́влена, ѻ҆ц҃а̀, и҆ сн҃а, и҆ ст҃а́гѡ дх҃а: ны́нѣ и҆ при́снѡ, и҆ во вѣ́ки вѣкѡ́въ, а҆ми́нь.

<rubric>Мл҃тва ѻ҆сма́ѧ:</rubric>

<red>Г</red>дⷭ҇и бж҃е на́шъ, со́нное ѹ҆ны́нїе ѿгна́вый ѿ на́съ и҆ сопризва́вый ны̀ зва́нїемъ ст҃ы́мъ, є҆́же и҆ въ нощѝ воздѣва́ти рꙋ́ки на́шѧ, и҆ и҆сповѣ́датисѧ тебѣ̀ ѡ҆ сꙋдьба́хъ пра́вды твоеѧ̀: прїимѝ мольбы̑ на́шѧ, молє́нїѧ, и҆сповѣ̑данїѧ, нощны̑ѧ слꙋ̑жбы, и҆ да́рꙋй на́мъ бж҃е, вѣ́рꙋ непосты́днꙋ, наде́ждꙋ и҆звѣ́стнꙋ, любо́вь нелицемѣ́рнꙋ, бл҃гословѝ на́шѧ вхо́ды и҆ и҆схо́ды, дѣѧ̑нїѧ, дѣла̀, словеса̀, помышлє́нїѧ, и҆ да́ждь на́мъ пости́гнꙋти въ нача́ло днѐ, хва́лѧщымъ, пою́щымъ, бл҃гословѧ́щымъ твоеѧ̀ неизрече́нныѧ бл҃госты́ни бл҃гость.

<red>Ꙗ҆́</red>кѡ бл҃гослови́сѧ всест҃о́е и҆́мѧ твоѐ, и҆ просла́висѧ црⷭ҇тво твоѐ, ѻ҆ц҃а̀, и҆ сн҃а, и҆ ст҃а́гѡ дх҃а, ны́нѣ и҆ при́снѡ, и҆ во вѣ́ки вѣкѡ́въ, а҆ми́нь.

<rubric>Мл҃тва девѧ́таѧ:</rubric>

<red>В</red>озсїѧ́й въ сердца́хъ на́шихъ, чл҃вѣколю́бче влⷣко, твоегѡ̀ бг҃оразꙋ́мїѧ нетлѣ́нный свѣ́тъ, и҆ мы̑сленныѧ на́шѧ ѿве́рзи. Ѻ҆́чи во є҆ѵⷢ҇льскихъ твои́хъ проповѣ́данїй разꙋмѣ́нїе: вложѝ въ на́съ и҆ бл҃же́нныхъ твои́хъ за́повѣдей стра́хъ, да плотскі̑ѧ по́хѡти всѧ̑ попра́вше, дꙋхо́вное жи́тельство про́йдемъ, всѧ̑ ко бл҃гоꙋгожде́нїю твоемꙋ̀ и҆ мꙋ́дрствꙋюще и҆ дѣ́юще.

<red>Т</red>ы́ бо є҆сѝ просвѣще́нїе дꙋ́шъ и҆ тѣле́съ на́шихъ, хрⷭ҇тѐ бж҃е, и҆ тебѣ̀ сла́вꙋ возсыла́емъ, со безнача́льнымъ твои́мъ ѻ҆ц҃е́мъ и҆ всест҃ы́мъ и҆ благи́мъ и҆ животворѧ́щимъ твои́мъ дх҃омъ, ны́нѣ и҆ при́снѡ, и҆ во вѣ́ки вѣкѡ́въ, а҆ми́нь.

<rubric>Мл҃тва десѧ́таѧ:</rubric>

<red>Г</red>дⷭ҇и бж҃е на́шъ, покаѧ́нїемъ ѡ҆ставле́нїе человѣ́кѡмъ дарова́вый, и҆ во ѻ҆́бразъ на́мъ позна́нїѧ грѣхѡ́въ и҆ и҆сповѣ́данїѧ, проро́ка дв҃да покаѧ́нїе къ проще́нїю показа́вый, са́мъ влⷣко, во мнѡ́гаѧ ны̀ и҆ вели̑каѧ па́дшыѧ согрѣшє́нїѧ, поми́лꙋй по вели́цѣй млⷭ҇ти твое́й, и҆ по мно́жествꙋ щедро́тъ твои́хъ ѡ҆чи́сти беззакѡ́нїѧ на̑ша: ꙗ҆́кѡ тебѣ̀ согрѣши́хомъ гдⷭ҇и, и҆ безвѣ̑стнаѧ и҆ та̑йнаѧ се́рдца человѣ́ческагѡ вѣ́дꙋщемꙋ, и҆ є҆ди́номꙋ и҆мꙋ́щемꙋ вла́сть ѡ҆ставлѧ́ти грѣхѝ. Се́рдце же чи́сто созда́въ въ на́съ, и҆ дх҃омъ влⷣчнимъ ѹ҆тверди́въ на́съ, и҆ ра́дость спасе́нїѧ твоегѡ̀ сказа́въ на́мъ, не ѿри́ни на́съ ѿ лица̀ твоегѡ̀: но бл҃говолѝ ꙗ҆́кѡ бла́гъ и҆ человѣколю́бецъ, да́же до послѣ́днѧгѡ на́шегѡ и҆здыха́нїѧ, приноси́ти тебѣ̀ же́ртвꙋ пра́вды, и҆ возноше́нїе во ст҃ы́хъ твои́хъ же́ртвенницѣхъ.

<red>М</red>лⷭ҇тїю, и҆ щедро́тами, и҆ чл҃вѣколю́бїемъ є҆диноро́днагѡ твоегѡ̀ сн҃а, съ ни́мже блгⷭ҇ве́нъ є҆сѝ, со всест҃ы́мъ, и҆ бл҃ги́мъ, и҆ животворѧ́щимъ твои́мъ дх҃омъ, ны́нѣ и҆ при́снѡ, и҆ во вѣ́ки вѣкѡ́въ, а҆ми́нь.

<rubric>Мл҃тва перваѧна́десѧть:</rubric>

<red>Б</red>ж҃е, бж҃е на́шъ, ѹ҆́мныѧ и҆ словє́сныѧ соста́вивый си̑лы твое́ю во́лею, тѧ̀ мо́лимъ, и҆ тебѣ̀ ми́ли дѣ́емсѧ: прїимѝ на́ше по си́лѣ славосло́вїе, со всѣ́ми созда́нїи твои́ми, и҆ бога́тыми твоеѧ̀ бл҃гости возда́ждь дарова́ньми. Ꙗ҆́кѡ тебѣ̀ преклонѧ́етсѧ всѧ́кое колѣ́но нбⷭ҇ныхъ, и҆ земны́хъ, и҆ преиспо́днихъ, и҆ всѧ́кое дыха́нїе и҆ созда́нїе пое́тъ непостижи́мꙋю твою̀ сла́вꙋ: є҆ди́нъ бо є҆сѝ бг҃ъ и҆́стинный и҆ многомлⷭ҇тивый.

<red>Ꙗ҆́</red>кѡ тѧ̀ хва́лѧтъ всѧ̑ си̑лы нбⷭ҇ныѧ, и҆ тебѣ̀ сла́вꙋ возсыла́емъ, ѻ҆ц҃ꙋ̀, и҆ сн҃ꙋ, и҆ ст҃о́мꙋ дх҃ꙋ, ны́нѣ и҆ при́снѡ, и҆ во вѣ́ки вѣкѡ́въ, а҆ми́нь.

<rubric>Мл҃тва втораѧна́десѧть:</rubric>

<red>Х</red>ва́лимъ, пое́мъ, бл҃гослови́мъ, и҆ бл҃годари́мъ тѧ̀, бж҃е ѻ҆ц҃ъ на́шихъ, ꙗ҆́кѡ преве́лъ є҆сѝ сѣ́нь нощнꙋ́ю, и҆ показа́лъ є҆сѝ на́мъ па́ки свѣ́тъ дневны́й. Но мо́лимъ твою̀ бл҃гость, ѡ҆чи́сти грѣхѝ на́шѧ, и҆ прїимѝ моле́нїе на́ше вели́кимъ твои́мъ бл҃гоꙋтро́бїемъ: ꙗ҆́кѡ къ тебѣ̀ прибѣга́емъ млⷭ҇тивомꙋ и҆ всеси́льномꙋ бг҃ꙋ. Возсїѧ́й въ сердца́хъ на́шихъ и҆́стинное сл҃нце пра́вды твоеѧ̀, просвѣтѝ ѹ҆́мъ на́шъ, и҆ чꙋ̑вства всѧ̑ соблюдѝ, да ꙗ҆́кѡ во днѝ бл҃гоѻбра́знѡ ходѧ́ще пꙋте́мъ за́повѣдей твои́хъ, дости́гнемъ въ жи́знь вѣ́чнꙋю, ꙗ҆́кѡ ѹ҆ тебѐ є҆́сть и҆сто́чникъ жи́зни, и҆ въ наслажде́нїи бы́ти сподо́бимсѧ непристꙋ́пнагѡ твоегѡ̀ свѣ́та.

<red>Ꙗ҆́</red>кѡ ты̀ є҆сѝ бг҃ъ на́шъ, и҆ тебѣ̀ сла́вꙋ возсыла́емъ, ѻ҆ц҃ꙋ̀, и҆ сн҃ꙋ, и҆ ст҃о́мꙋ дх҃ꙋ, ны́нѣ и҆ при́снѡ, и҆ во вѣ́ки вѣкѡ́въ, а҆ми́нь.



<rubric>Та́же і҆ере́й и҆лѝ дїа́конъ глаго́летъ вели́кꙋю є҆ктенїю̀:</rubric>

<red>М</red>и́ромъ гдⷭ҇ꙋ помо́лимсѧ.

<rubric class="inline">Ли́къ:</rubric> <red>Г</red>дⷭ҇и поми́лꙋй.

<red>Ѡ҆</red> свы́шнѣмъ ми́рѣ, и҆ спасе́нїи дꙋ́шъ на́шихъ, гдⷭ҇ꙋ помо́лимсѧ.

<rubric class="inline">Ли́къ:</rubric> <red>Г</red>дⷭ҇и поми́лꙋй.

<red>Ѡ҆</red> ми́рѣ всегѡ̀ мі́ра, бл҃гостоѧ́нїи ст҃ы́хъ бж҃їихъ цр҃кве́й, и҆ соедине́нїи всѣ́хъ, гдⷭ҇ꙋ помо́лимсѧ.

<rubric class="inline">Ли́къ:</rubric> <red>Г</red>дⷭ҇и поми́лꙋй.

<red>Ѡ҆</red> ст҃ѣ́мъ хра́мѣ се́мъ, и҆ съ вѣ́рою, бл҃гоговѣ́нїемъ и҆ стра́хомъ бж҃їимъ входѧ́щихъ во́нь, гдⷭ҇ꙋ помо́лимсѧ.

<rubric class="inline">Ли́къ:</rubric> <red>Г</red>дⷭ҇и поми́лꙋй.

<red>Ѡ҆</red> вели́комъ господи́нѣ и̑ ѻ҆тцѣ̀ на́шемъ ст҃ѣ́йшем патрїа́рхѣ <red>и҆́мⷬ҇къ</red>, и҆ ѡ҆ господи́нѣ на́шемъ митрополі́тѣ <red>[</red><rubric class="inline">и҆лѝ:</rubric> а҆рхїепі́скопѣ, <rubric class="inline">и҆лѝ:</rubric> є҆пі́скопѣ<red>]</red> <red>и҆́мⷬ҇къ</red>, честнѣ́мъ пресвѵ́терствѣ, во хрⷭ҇тѣ̀ дїа́конствѣ, ѡ҆ все́мъ при́чтѣ и҆ лю́дехъ, гдⷭ҇ꙋ помо́лимсѧ.

<rubric class="inline">Ли́къ:</rubric> <red>Г</red>дⷭ҇и поми́лꙋй.

<red>Ѡ҆</red> богохрани́мѣй странѣ̀ на́шей, властѣ́хъ и҆ во́инствѣ е҆ѧ̀, гдⷭ҇ꙋ помо́лимсѧ.

<rubric class="inline">Ли́къ:</rubric> <red>Г</red>дⷭ҇и поми́лꙋй.

<red>Ѡ҆</red> пособи́ти и҆ покори́ти под̾ но́зѣ и҆́хъ всѧ́каго врага̀ и҆ сꙋпоста́та, гдⷭ҇ꙋ помо́лимсѧ.

<rubric class="inline">Ли́къ:</rubric> <red>Г</red>дⷭ҇и поми́лꙋй.

<red>Ѡ҆</red> гра́дѣ се́мъ, <red>[</red><rubric class="inline">а҆́ще въ монастырѣ̀:</rubric> Ѡ҆ ст҃ѣ́й ѻ҆би́тели се́й,<red>]</red> всѧ́комъ гра́дѣ, странѣ̀, и҆ вѣ́рою живꙋ́щихъ въ ни́хъ, гдⷭ҇ꙋ помо́лимсѧ.

<rubric class="inline">Ли́къ:</rubric> <red>Г</red>дⷭ҇и поми́лꙋй.

<red>Ѡ҆</red> бл҃горастворе́нїи воздꙋ́хѡвъ, ѡ҆ и҆з̾ѻби́лїи плодѡ́въ земны́хъ, и҆ вре́менѣхъ ми́рныхъ, гдⷭ҇ꙋ помо́лимсѧ.

<rubric class="inline">Ли́къ:</rubric> <red>Г</red>дⷭ҇и поми́лꙋй.

<red>Ѡ҆</red> пла́вающихъ, пꙋтеше́ствꙋющихъ, недꙋ́гꙋющихъ, стра́ждꙋщихъ, плѣне́нныхъ, и҆ ѡ҆ спасе́нїи и҆́хъ, гдⷭ҇ꙋ помо́лимсѧ.

<rubric class="inline">Ли́къ:</rubric> <red>Г</red>дⷭ҇и поми́лꙋй.

<red>Ѡ҆</red> и҆зба́витисѧ на́мъ ѿ всѧ́кїѧ ско́рби, гнѣ́ва и҆ нꙋ́жды, гдⷭ҇ꙋ помо́лимсѧ.

<rubric class="inline">Ли́къ:</rubric> <red>Г</red>дⷭ҇и поми́лꙋй.

<red>З</red>астꙋпѝ, спасѝ, поми́лꙋй и҆ сохранѝ на́съ бж҃е, твое́ю бл҃года́тїю.

<rubric class="inline">Ли́къ:</rubric> <red>Г</red>дⷭ҇и поми́лꙋй.

<red>П</red>рест҃ꙋ́ю, пречⷭ҇тꙋю, пребл҃гослове́ннꙋю, сла́внꙋю влⷣчцꙋ на́шꙋ бцⷣꙋ и҆ приснодв҃ꙋ мр҃і́ю со всѣ́ми ст҃ы́ми помѧнꙋ́вше, са́ми себѐ, и҆ дрꙋгъдрꙋ́га, и҆ ве́сь живо́тъ на́шъ хрⷭ҇тꙋ̀ бг҃ꙋ предади́мъ.

<rubric class="inline">Ли́къ:</rubric> <red>Т</red>ебѣ̀ гдⷭ҇и.

<rubric class="inline">Возглаше́нїе:</rubric> <red>Ꙗ҆́</red>кѡ подоба́етъ тебѣ̀ всѧ́каѧ сла́ва, че́сть, и҆ поклоне́нїе, ѻ҆ц҃ꙋ̀, и҆ сн҃ꙋ, и҆ ст҃о́мꙋ дх҃ꙋ, ны́нѣ и҆ при́снѡ, и҆ во вѣ́ки вѣкѡ́въ.

<rubric class="inline">Ли́къ:</rubric> <red>А҆</red>ми́нь.



<rubric class="inline">И҆ начина́ютъ пѣ́ти:</rubric> <red>Б</red>г҃ъ гдⷭ҇ь и҆ ꙗ҆ви́сѧ на́мъ, бл҃гослове́нъ грѧды́й во и҆́мѧ гдⷭ҇не. <rubric class="inline">По гла́сꙋ днѐ тропарѧ̀.</rubric>

<rubric class="inline">Сті́хъ:</rubric> <red>И҆</red>сповѣ́дайтесѧ гдⷭ҇ви, ꙗ҆́кѡ бл҃гъ, ꙗ҆́кѡ въ вѣ́къ ми́лость є҆гѡ̀.

<rubric class="inline">Сті́хъ:</rubric> <red>Ѡ҆</red>быше́дше ѡ҆быдо́ша мѧ̀, и҆ и҆́менемъ гдⷭ҇нимъ противлѧ́хсѧ и҆̀мъ.

<rubric class="inline">Сті́хъ:</rubric> <red>Н</red>е ѹ҆мрꙋ̀, но жи́въ бꙋ́дꙋ, и҆ повѣ́мъ дѣла̀ гдⷭ҇нѧ.

<rubric class="inline">Сті́хъ:</rubric> <red>К</red>а́мень є҆го́же небрего́ша зи́ждꙋщїи, се́й бы́сть во главꙋ̀ ѹ҆́гла: ѿ гдⷭ҇а бы́сть се́й, и҆ є҆́сть ди́венъ во ѻ҆чесѣ́хъ на́шихъ.

<rubric>Та́же, глаго́летсѧ тропа́рь слꙋчи́вшїйсѧ, два́жды, и҆ бг҃оро́диченъ въ то́йже гла́съ. И҆ а҆́ще слꙋча́тсѧ два̀ тропарѧ̑, всегда̀ пе́рвый глаго́летсѧ два́жды, та́же вторы́й, и҆ бг҃оро́диченъ. </rubric>

<rubric>А҆́ще є҆́сть а҆ллилꙋ́їа, и҆лѝ вели́каѧ четыредесѧ́тница, по є҆ктенїѝ пое́мъ а҆ллилꙋ́їа, четы́режды, въ слꙋчи́вшїйсѧ гла́съ ѻ҆смогла́сника. Стїхи́ же глаго́лемъ сїѧ̑:</rubric>

<rubric class="inline">Сті́хъ а҃:</rubric> <red>Ѿ</red> но́щи ѹ҆́тренюетъ дꙋ́хъ мо́й къ тебѣ̀ бж҃е, занѐ свѣ́тъ повелѣ̑нїѧ твоѧ̑ на землѝ.

<rubric class="inline">Сті́хъ в҃:</rubric> <red>П</red>ра́вдѣ наꙋчи́тесѧ живꙋ́щїи на землѝ.

<rubric class="inline">Сті́хъ г҃:</rubric> <red>З</red>а́висть прїи́метъ лю́ди ненака̑занныѧ.

<rubric class="inline">Сті́хъ д҃:</rubric> <red>П</red>риложѝ и҆̀мъ ѕла̀ гдⷭ҇и, приложѝ ѕла̀ сла̑внымъ землѝ.



<rubric>Пѣ̑сни трⷪ҇чны. Гла́съ а҃:</rubric>

<red>П</red>лотски́ми ѡ҆бразова́нїи безпло́тныхъ си́лъ, къ мы́сленномꙋ и҆ невеще́ственномꙋ возводи́ми ѹ҆мꙋ̀, и҆ трист҃о́ю пѣ́снїю трїѷпоста́снагѡ бж҃ества̀ прїе́млюще сїѧ́нїе, херꙋві́мски возопїе́мъ є҆ди́номꙋ бг҃ꙋ: ст҃ъ, ст҃ъ, ст҃ъ є҆сѝ бж҃е на́шъ:

<rubric class="inline">Сла́ва:</rubric> <red>С</red>о всѣ́ми нбⷭ҇ными си́лами, херꙋві́мски сꙋ́щемꙋ въ вы́шнихъ возопїе́мъ, трист҃ꙋ́ю возсыла́юще хвалꙋ̀: ст҃ъ, ст҃ъ, ст҃ъ є҆сѝ бж҃е на́шъ, мл҃твами всѣ́хъ ст҃ы́хъ твои́хъ поми́лꙋй на́съ.

<rubric class="inline">И҆ ны́нѣ:</rubric> <red>В</red>оста́вше ѿ сна̀, припа́даемъ тѝ бл҃же, и҆ а҆́гг҃льскꙋю пѣ́снь вопїе́мъ тѝ си́льне: ст҃ъ, ст҃ъ, ст҃ъ є҆сѝ бж҃е, бцⷣею поми́лꙋй на́съ.

<rubric>Досто́итъ же глаго́лати во всѧ̑ седми̑цы на а҃-мъ трⷪ҇чнѣ:</rubric>

<rubric class="inline">Въ понедѣ́льникъ:</rubric> <red>П</red>редста́тельствы безпло́тныхъ твои́хъ поми́лꙋй на́съ.

<rubric class="inline">Во вто́рникъ:</rubric> <red>М</red>л҃твами прⷣте́чи твоегѡ̀ поми́лꙋй на́съ.

<rubric class="inline">Въ сре́дꙋ же и҆ пѧто́къ:</rubric> <red>С</red>и́лою крⷭ҇та̀ твоегѡ̀ сохранѝ на́съ гдⷭ҇и.

<rubric class="inline">Въ четверто́къ:</rubric> <red>М</red>л҃твами а҆пⷭ҇лъ твои́хъ, и҆ ст҃и́телѧ нїкола́а, поми́лꙋй на́съ.

<rubric>Пѣ̑сни трⷪ҇чны. Гла́съ в҃:</rubric>

<red>В</red>ы̑шнїѧ си̑лы подража́юще на землѝ, побѣ́днꙋю пѣ́снь прино́симъ тѝ бл҃же: ст҃ъ, ст҃ъ, ст҃ъ є҆сѝ бж҃е на́шъ:

<rubric class="inline">Сла́ва:</rubric> <red>Н</red>есозда́нное є҆стество̀ всѣ́хъ зижди́телю, ѹ҆стнѣ̀ на́шѧ ѿве́рзи, ꙗ҆́кѡ да возвѣсти́мъ хвалꙋ̀ твою̀ вопїю́ще: ст҃ъ, ст҃ъ, ст҃ъ є҆сѝ бж҃е на́шъ, мл҃твами всѣ́хъ ст҃ы́хъ твои́хъ поми́лꙋй на́съ.

<rubric class="inline">И҆ ны́нѣ:</rubric> <red>Ѿ</red> ѻ҆дра̀ и҆ сна̀ воздви́глъ мѧ̀ є҆сѝ гдⷭ҇и, ѹ҆́мъ мо́й просвѣтѝ и҆ се́рдце, и҆ ѹ҆стнѣ̀ моѝ ѿве́рзи, во є҆́же пѣ́ти тѧ̀ ст҃а́ѧ трⷪ҇це: ст҃ъ, ст҃ъ, ст҃ъ є҆сѝ бж҃е, бцⷣею поми́лꙋй на́съ.

<rubric>Пѣ̑сни трⷪ҇чны. Гла́съ г҃:</rubric>

<red>Т</red>рⷪ҇це є҆диносꙋ́щнаѧ и҆ нераздѣ́льнаѧ, є҆ди́нице трїѷпоста́снаѧ и҆ соприсносꙋ́щнаѧ, тебѣ̀ ꙗ҆́кѡ бг҃ꙋ а҆́гг҃льскꙋю пѣ́снь вопїе́мъ: ст҃ъ, ст҃ъ, ст҃ъ є҆сѝ бж҃е на́шъ:

<rubric class="inline">Сла́ва:</rubric> <red>Ѻ҆</red>ц҃а̀ безнача́льна, сн҃а собезнача́льна, дх҃а соприсносꙋ́щна, бж҃ество̀ є҆ди́но, херꙋві́мски славосло́вити дерза́юще, глаго́лемъ: ст҃ъ, ст҃ъ, ст҃ъ є҆сѝ бж҃е на́шъ, моли́твами всѣ́хъ ст҃ы́хъ твои́хъ поми́лꙋй на́съ.

<rubric class="inline">И҆ ны́нѣ:</rubric> <red>В</red>неза́пꙋ сꙋдїѧ̀ прїи́детъ, и҆ коегѡ́ждо дѣѧ̑нїѧ ѡ҆бнажа́тсѧ, но стра́хомъ зове́мъ въ полꙋ́нощи: ст҃ъ, ст҃ъ, ст҃ъ є҆сѝ бж҃е на́шъ, бцⷣею поми́лꙋй на́съ.

<rubric>Пѣ̑сни трⷪ҇чны. Гла́съ д҃:</rubric>

<red>Ѹ҆́</red>мныхъ твои́хъ слꙋ́гъ, приноси́ти сме́ртнїи пѣ́снь дерза́юще, глаго́лемъ: ст҃ъ, ст҃ъ, ст҃ъ є҆сѝ бж҃е на́шъ:

<rubric class="inline">Сла́ва:</rubric> <red>Ꙗ҆́</red>кѡ чи́ни ны́нѣ а҆́гг҃льстїи на нб҃сѝ, и҆ стоѧ̑нїѧ стра́хомъ человѣ́чєскаѧ на землѝ, побѣ́днꙋю пѣ́снь прино́симъ тѝ бл҃же: ст҃ъ, ст҃ъ, ст҃ъ є҆сѝ бж҃е на́шъ, мл҃твами всѣ́хъ ст҃ы́хъ твои́хъ поми́лꙋй на́съ.

<rubric class="inline">И҆ ны́нѣ:</rubric> <red>Б</red>езнача́льнаго твоего̀ ѻ҆ц҃а̀, и҆ тебѐ хрⷭ҇тѐ бж҃е, и҆ прест҃а́го твоего̀ дх҃а, херꙋві́мски славосло́вити дерза́юще, глаго́лемъ: ст҃ъ, ст҃ъ, ст҃ъ є҆сѝ бж҃е на́шъ, бцⷣею поми́лꙋй на́съ.

<rubric>Пѣ̑сни трⷪ҇чны. Гла́съ є҃:</rubric>

<red>П</red>ѣ́нїю вре́мѧ, и҆ мл҃твѣ ча́съ, прилѣ́жнѡ возопїи́мъ є҆ди́номꙋ бг҃ꙋ: ст҃ъ, ст҃ъ, ст҃ъ є҆сѝ бж҃е на́шъ:

<rubric class="inline">Сла́ва:</rubric> <red>Ѡ҆</red>бразова́ти дерза́юще ѹ҆́мнаѧ твоѧ̑ вѡ́инства, трⷪ҇це безнача́льнаѧ, ѹ҆сты̀ недосто́йными вопїе́мъ: ст҃ъ, ст҃ъ, ст҃ъ є҆сѝ бж҃е на́шъ, мл҃твами всѣ́хъ ст҃ы́хъ твои́хъ поми́лꙋй на́съ.

<rubric class="inline">И҆ ны́нѣ:</rubric> <red>И҆́</red>же въ ложесна̀ дв҃и́ческаѧ вмѣсти́выйсѧ, и҆ нѣ́дръ ѻ҆́ч҃ескихъ не разлꙋчи́выйсѧ, со а҆́гг҃лы и҆ на́съ хрⷭ҇тѐ бж҃е прїимѝ вопїю́щихъ тѝ: ст҃ъ, ст҃ъ, ст҃ъ є҆сѝ бж҃е на́шъ, бцⷣею поми́лꙋй на́съ.

<rubric>Пѣ̑сни трⷪ҇чны. Гла́съ ѕ҃:</rubric>

<red>П</red>редстоѧ́ще со стра́хомъ херꙋві́ми, ѹ҆жаса́ющесѧ съ тре́петомъ серафі́ми, трист҃ꙋ́ю пѣ́снь прино́сѧтъ немо́лчнымъ гла́сомъ. Съ ни́миже и҆ мы̀ вопїе́мъ грѣ́шнїи: ст҃ъ, ст҃ъ, ст҃ъ є҆сѝ бж҃е на́шъ:

<rubric class="inline">Сла́ва:</rubric> <red>Б</red>езпло́тными ѹ҆сты̀, немо́лчными славослове́ньми, шестокри́льнїи вопїю́тъ тѝ трист҃ꙋ́ю пѣ́снь, бж҃е на́шъ: и҆ мы̀, и҆̀же на землѝ, недосто́йными ѹ҆сты̀ хвалꙋ̀ тѝ возсыла́емъ: ст҃ъ, ст҃ъ, ст҃ъ є҆сѝ бж҃е на́шъ, мл҃твами всѣ́хъ ст҃ы́хъ твои́хъ поми́лꙋй на́съ.

<rubric class="inline">И҆ ны́нѣ:</rubric> <red>Т</red>рⷪ҇чныѧ є҆ди́ницы бж҃ество̀, неслїѧ́ннымъ соедине́нїемъ сла́вимъ, и҆ а҆́гг҃льскꙋю пѣ́снь вопїе́мъ: ст҃ъ, ст҃ъ, ст҃ъ є҆сѝ бж҃е на́шъ, бцⷣею поми́лꙋй на́съ.

<rubric>Пѣ̑сни трⷪ҇чны. Гла́съ з҃:</rubric>

<red>В</red>ы́шнею си́лою херꙋві́мски воспѣва́емый, и҆ бж҃е́ственною сла́вою а҆́гг҃льски покланѧ́емый, прїимѝ и҆ на́съ сꙋ́щихъ на землѝ, недосто́йными ѹ҆стна́ми хвале́нїе тебѣ̀ возсыла́ющихъ: ст҃ъ, ст҃ъ, ст҃ъ є҆сѝ бж҃е на́шъ.

<rubric class="inline">Сла́ва:</rubric> <red>Ꙗ҆́</red>кѡ со́нъ лѣ́ность ѿложи́вши дꙋшѐ, и҆справле́нїе къ хвале́нїю покажѝ сꙋдїѝ, и҆ со стра́хомъ возопі́й: ст҃ъ, ст҃ъ, ст҃ъ є҆сѝ бж҃е на́шъ, мл҃твами всѣ́хъ ст҃ы́хъ твои́хъ поми́лꙋй на́съ.

<rubric class="inline">И҆ ны́нѣ:</rubric> <red>Н</red>епристꙋ́пномꙋ бж҃ествꙋ̀, во є҆ди́ницѣ трⷪ҇цѣ, серафі́мскꙋю трист҃ꙋ́ю возсыла́юще хвалꙋ̀, со стра́хомъ возопїи́мъ: ст҃ъ, ст҃ъ, ст҃ъ є҆сѝ бж҃е на́шъ, бцⷣею поми́лꙋй на́съ.

<rubric>Пѣ̑сни трⷪ҇чны. Гла́съ и҃:</rubric>

<red>Н</red>а нб҃о сердца̀ и҆мꙋ́ще, а҆́гг҃льскїй подражи́мъ чи́нъ, и҆ со стра́хомъ сꙋдїѝ припаде́мъ, побѣ́днꙋю взыва́юще хвалꙋ̀: ст҃ъ, ст҃ъ, ст҃ъ є҆сѝ бж҃е на́шъ:

<rubric class="inline">Сла́ва:</rubric> <red>З</red>рѣ́ти тебѐ не смѣ́юще херꙋві́ми, летѧ́ще зовꙋ́тъ со восклица́нїемъ, бж҃е́ственнꙋю пѣ́снь трист҃а́гѡ гла́са, съ ни́миже и҆ мы̀ вопїе́мъ тѝ: ст҃ъ, ст҃ъ, ст҃ъ є҆сѝ бж҃е на́шъ, мл҃твами всѣ́хъ ст҃ы́хъ твои́хъ поми́лꙋй на́съ.

<rubric class="inline">И҆ ны́нѣ:</rubric> <red>С</red>лѧца́еми мно́жествомъ прегрѣше́нїй на́шихъ, и҆ не смѣ́юще воззрѣ́ти на высотꙋ̀ нбⷭ҇нꙋю, дꙋ́шꙋ съ тѣ́ломъ прекло́ньше, со а҆́гг҃лы пѣ́снь вопїе́мъ тѝ: ст҃ъ, ст҃ъ, ст҃ъ є҆сѝ бж҃е, бцⷣею поми́лꙋй на́съ.



<rubric>Посе́мъ же ѻ҆бы́чное стїхосло́вїе.</rubric>

<rubric>По а҃-й каѳі́смѣ сѣда́ленъ, гла́съ є҃:</rubric>

<red>С</red>ꙋдїѝ сѣдѧ́щꙋ, и҆ а҆́гг҃лѡмъ стоѧ́щымъ, трꙋбѣ̀ гласѧ́щей, пла́мени горѧ́щꙋ, что̀ сотвори́ши, дꙋшѐ моѧ̀, ведо́ма на сꙋ́дъ; тогда́ бо лю̑таѧ твоѧ̑ предста́нꙋтъ, и҆ та̑йнаѧ ѡ҆блича́тсѧ согрѣшє́нїѧ. Тѣ́мже пре́жде конца̀ возопі́й сꙋдїѝ: бж҃е, ѡ҆чи́сти мѧ̀, и҆ сп҃си́ мѧ. <rubric class="inline">Два́жды.</rubric>

<rubric>Сла́ва, и҆ ны́нѣ, бг҃оро́диченъ:</rubric>

<red>М</red>ы́сленный вїногра́де, и҆зрасти́вшїй на́мъ гро́здъ бж҃е́ственный, ѿ негѡ́же напоѧ́емсѧ вїно́мъ нетлѣ́нїѧ, и҆сточѝ мое́й дꙋшѝ ѹ҆миле́нїе, во́дꙋ ѡ҆чище́нїѧ, твои́ми мл҃твами.

<rubric class="inline">Крⷭ҇тобг҃оро́диченъ:</rubric> <red>В</red>ознесе́на на дре́во ꙗ҆́кѡ ви́дѣ, ро́ждшаѧ тѧ̀, сп҃се, болѣ́зней кромѣ̀, рыда́ше съ пла́чемъ, и҆ взыва́ше: ѹ҆вы̀ мнѣ̀ сладча́йшїй сн҃е, ѹ҆ѧзвлѧ́юсѧ дꙋше́ю, на крⷭ҇тѣ̀ зрѧ́щи тѧ̀ пригвожде́нна посредѣ̀ двою̀ ѕлѡдѣ́ю, сꙋдо́мъ ѕлодѣ́йственнымъ.

<rubric>По в҃-й каѳі́смѣ сѣда́ленъ, гла́съ ѕ҃.</rubric>

<red>П</red>омышлѧ́ю де́нь стра́шный, и҆ пла́чꙋсѧ дѣѧ́нїй мои́хъ лꙋка́выхъ: ка́кѡ ѿвѣща́ю безсме́ртномꙋ цр҃ю̀; и҆лѝ ко́имъ дерзнове́нїемъ воззрю̀ на сꙋдїю̀ блꙋ́дный а҆́зъ бл҃гоꙋтро́бный ѻ҆́ч҃е, сн҃е є҆диноро́дный, дш҃е ст҃ы́й, поми́лꙋй мѧ̀. <rubric class="inline">Два́жды.</rubric>

<rubric>Сла́ва, и҆ ны́нѣ, бг҃оро́диченъ:</rubric>

<red>С</red>ко́рый тво́й покро́въ, и҆ по́мощь, и҆ млⷭ҇ть, покажѝ на рабы̑ твоѧ̑, и҆ во́лны, чтⷭ҇аѧ, ѹ҆кротѝ сꙋ́етныхъ помыслѡ́въ, и҆ па́дшꙋю мою̀ дꙋ́шꙋ возста́ви бцⷣе: вѣ́мъ бо, вѣ́мъ дв҃о, ꙗ҆́кѡ мо́жеши, є҆ли̑ка и҆ хо́щеши.

<rubric class="inline">Крⷭ҇тобг҃оро́диченъ:</rubric> <red>К</red>рⷭ҇то́мъ сн҃а твоегѡ̀ бг҃обл҃года́тнаѧ, і҆́дѡльскаѧ пре́лесть всѧ̀ ѹ҆праздни́сѧ, и҆ де́мѡнскаѧ крѣ́пость попра́сѧ: сегѡ̀ ра́ди вѣ́рнїи, по до́лгꙋ тѧ̀ при́снѡ пое́мъ и҆ бл҃гослови́мъ, и҆ бцⷣꙋ вои́стиннꙋ и҆сповѣ́дающе, тѧ̀ велича́емъ.

<rubric class="inline">Посемъ ѱало́м н҃:</rubric> <red>П</red>оми́лꙋй мѧ̀ бж҃е:



<rubric>Канѡ́нъ ко гдⷭ҇ꙋ на́шемꙋ і҆и҃сꙋ хрⷭ҇тꙋ̀, гла́съ ѕ҃.</rubric>

## Пѣ́снь а҃.

<rubric class="inline">І҆рмо́съ:</rubric> <irmos><red>П</red>омо́щникъ и҆ покрови́тель, бы́сть мнѣ̀ во сп҃се́нїе, се́й мо́й бг҃ъ, и҆ просла́влю є҆го̀, бг҃ъ ѻ҆ц҃а̀ моегѡ̀, и҆ вознесꙋ̀ є҆го̀: сла́внѡ бо просла́висѧ.</irmos>

<red>Є҆</red>гда̀ прїи́деши, бж҃е, во тма́хъ, и҆ ты́сѧщахъ а҆́гг҃льскихъ нбⷭ҇ныхъ нача̑лъ, и҆ менѐ на ѻ҆́блацѣхъ ѻ҆каѧ́ннаго сподо́би срѣ́сти тѧ̀ хрⷭ҇тѐ.

<red>Н</red>е вни́ди со мно́ю въ сꙋ́дъ, носѧ́й моѧ̑ дѣѧ̑нїѧ, словеса̀ и҆зыскꙋ́ѧй, и҆ и҆справлѧ́ѧй стремлє́нїѧ: но щедро́тами твои́ми презира́ѧ моѧ̑ лю̑таѧ, сп҃си́ мѧ всеси́льне.

<red>Ѹ҆</red>жаса́етъ мѧ̀, и҆ страши́тъ ѻ҆́гнь негаси́мый гее́нскїй, че́рвь го́рькїй, скре́жетъ зꙋбѡ́въ: но ѡ҆сла́би мѝ, ѡ҆ста́ви, и҆ стоѧ́нїю мѧ̀, хрⷭ҇тѐ, и҆збра́нныхъ твои́хъ соꙋчинѝ.

<rubric class="inline">Бг҃оро́диченъ:</rubric> <red>П</red>реклоне́нъ мно́жествомъ и҆скꙋше́нїй, и҆ лю́тыми дѣѧ́ньми, вы́ю дꙋше́внꙋю и҆ тѣле́снꙋю преклонѧ́ю тебѣ̀ чⷭ҇таѧ, и҆ вопїю́ ти прилѣ́жнѡ: ты́ мѧ и҆спра́ви.

## Пѣ́снь г҃.

<rubric class="inline">І҆рмо́съ:</rubric> <irmos><red>Ѹ҆</red>твердѝ гдⷭ҇и, на ка́мени за́повѣдей твои́хъ, подви́гшеесѧ се́рдце моѐ, ꙗ҆́кѡ є҆ди́нъ ст҃ъ є҆сѝ, и҆ гдⷭ҇ь.</irmos>

<red>Г</red>дⷭ҇ь грѧде́тъ, и҆ кто̀ стерпи́тъ стра́хъ є҆гѡ̀; кто̀ ꙗ҆ви́тсѧ лицꙋ̀ є҆гѡ̀, но гото́ва бꙋ́ди, ѽ дꙋшѐ моѧ̀! Къ срѣ́тенїю.

<red>Н</red>естерпи́мый, гдⷭ҇и, гнѣ́въ ка́кѡ стерплю̀ сꙋда̀ твоегѡ̀, преслꙋ́шавъ твоѐ повелѣ́нїе; но пощадѝ, пощади́ мѧ въ ча́съ сꙋда̀.

<red>П</red>оми́лꙋй, гдⷭ҇и, поми́лꙋй мѧ̀, вопїю́ ти, є҆гда̀ прїи́деши со а҆́гг҃лы твои́ми, ѿда́ти всѣ̑мъ по достоѧ́нїю дѣѧ́нїй.

<rubric class="inline">Бг҃оро́диченъ:</rubric> <red>Д</red>ве́рь бл҃года́тнаѧ, ѿве́рзшаѧ вѣ̑рнымъ двє́ри нбⷭ҇ныѧ, покаѧ́нїѧ двє́ри свѣтоза̑рныѧ ѿве́рзи мѝ, влⷣчце, и҆ вра́тъ сме́ртныхъ свободѝ.

<red>П</red>а́ки и҆ па́ки:

<red>З</red>астꙋпѝ, спасѝ:

<red>П</red>рест҃ꙋ́ю, пречⷭ҇тꙋю:

<rubric class="inline">Возглаша́етъ:</rubric> <red>Ꙗ҆́</red>кѡ ты̀ є҆сѝ бг҃ъ на́шъ, и҆ тебѣ̀ сла́вꙋ возсыла́емъ, ѻ҆ц҃ꙋ̀, и҆ сн҃ꙋ, и҆ ст҃о́мꙋ дх҃ꙋ:

<rubric>Сѣда́ленъ, гла́съ ѕ҃:</rubric>

<red>В</red>о ю҆до́ли пла́ча, въ мѣ́стѣ є҆́же положи́лъ є҆сѝ, є҆гда̀ сѧ́деши млⷭ҇тиве, сотвори́ти првⷣный сꙋ́дъ, не ѡ҆б̾ѧвѝ моѧ̑ та̑йнаѧ, нижѐ посрамѝ пред̾ а҆́гг҃лы: но пощади́ мѧ, бж҃е, и҆ поми́лꙋй мѧ̀.

<rubric class="inline">Бг҃оро́диченъ:</rubric> <red>Ѹ҆</red>пова́нїе мі́ра бл҃га́ѧ бцⷣе дв҃о, твоѐ и҆ є҆ди́ное стра́шное предста́тельство молю̀: ѹ҆млⷭ҇рдисѧ на ѹ҆добоѡбстоѧ́тєльныѧ лю́ди, ѹ҆молѝ млⷭ҇тиваго бг҃а, и҆зба́витисѧ дꙋша́мъ на́шымъ ѿ всѧ́кагѡ преще́нїѧ, є҆ди́на бл҃гослове́ннаѧ.

## Пѣ́снь д҃.

<rubric class="inline">І҆рмо́съ:</rubric> <irmos><red>Ѹ҆</red>слы́ша прⷪ҇ро́къ прише́ствїе твоѐ гдⷭ҇и, и҆ ѹ҆боѧ́сѧ, ꙗ҆́кѡ хо́щеши ѿ дв҃ы роди́тисѧ, и҆ человѣ́кѡмъ ꙗ҆ви́тисѧ, и҆ глаго́лаше: ѹ҆слы́шахъ слꙋ́хъ тво́й, и҆ ѹ҆боѧ́хсѧ. Сла́ва си́лѣ твое́й гдⷭ҇и.</irmos>

<red>Н</red>аста̀ де́нь, ѹ҆жѐ при две́рехъ сꙋ́дъ: дꙋшѐ, бо́дрствꙋй, и҆дѣ́же ца́рїе вкꙋ́пѣ и҆ кнѧ́зи, бога́тїи и҆ ѹ҆бо́зїи собира́ютсѧ, и҆ воспрїи́метъ по достоѧ́нїю содѣ́ѧнныхъ ѿ человѣ̑къ кі́йждо.

<red>Н</red>еꙋмы́тный сꙋ́дъ тво́й, неꙋтае́нное твоѐ сꙋди́ще хитросло́вїѧ, не виті́й хꙋдо́жество кра́дꙋщее, не свидѣ́телей непщева́нїе ѿража́ющее пра́ведное: въ тебѣ́ бо бз҃ѣ всѣ́хъ сокровє́ннаѧ предстоѧ́тъ.

<red>Д</red>а не прїидꙋ̀ въ зе́млю пла́ча, да не ви́ждꙋ мѣ́сто тьмы̀, хрⷭ҇тѐ мо́й сло́ве, нижѐ свѧ́занъ бꙋ́дꙋ рꙋка́ми и҆ нога́ми, внѣ̀ черто́га твоегѡ̀ и҆зве́рженный, ѻ҆де́ждꙋ нетлѣ́нїѧ ѡ҆скверне́ннꙋю и҆мѣ́ѧй всеѻкаѧ́нный.

<rubric class="inline">Бг҃оро́диченъ:</rubric> <red>К</red>рѣ́посте моѧ̀ пречⷭ҇таѧ, прибѣ́жище, неѡбори́маѧ стѣно̀, и҆ къ бг҃ꙋ мл҃твенница сꙋ́щаѧ, вѣ́чнꙋющагѡ пла́мене и҆ гее́нны свободи́ мѧ.

## Пѣ́снь є҃.

<rubric class="inline">І҆рмо́съ:</rubric> <irmos><red>Ѿ</red> но́щи ѹ҆́тренююща, чл҃вѣколю́бче просвѣтѝ, молю́сѧ, и҆ наста́ви и҆ менѐ на повелѣ̑нїѧ твоѧ̑, и҆ наꙋчи́ мѧ, сп҃се, твори́ти во́лю твою̀.</irmos>

<red>Т</red>ре́петъ неисповѣди́мый и҆ стра́хъ та́мѡ, прїи́детъ бо гдⷭ҇ь, и҆ дѣ́ло съ ни́мъ коегѡ́ждо ѿ человѣ̑къ: и҆ кто̀ ѿсю́дꙋ ѹ҆́бѡ себѐ не воспла́четъ;

<red>П</red>ощадѝ, пощадѝ, гдⷭ҇и, созда́нїе твоѐ, согрѣши́хъ, ѡ҆сла́би мѝ, ꙗ҆́кѡ є҆стество́мъ чтⷭ҇ый са́мъ є҆сѝ є҆ди́нъ: и҆ и҆ны́й ра́звѣ тебѐ никто́же є҆́сть внѣ̀ скве́рны.

<red>Н</red>и сле́зъ, нижѐ покаѧ́нїѧ и҆́мамъ, нижѐ ѹ҆миле́нїѧ: са́мъ мѝ сїѧ̑, сп҃се, ꙗ҆́кѡ бг҃ъ, да́рꙋй.

<rubric class="inline">Бг҃оро́диченъ:</rubric> <red>Ѡ҆</red>скверне́нъ по́мыслы, и҆ ѡ҆калѧ́нъ мно́гими паде́ньми, мт҃и бж҃їѧ, тѧ̀ молю̀: є҆ди́на нескве́рнаѧ, ѹ҆ще́дри и҆ сп҃си́ мѧ хода́тайствомъ твои́мъ.

## Пѣ́снь ѕ҃.

<rubric class="inline">І҆рмо́съ:</rubric> <irmos><red>В</red>озопи́хъ всѣ́мъ се́рдцемъ мои́мъ къ ще́дромꙋ бг҃ꙋ, и҆ ѹ҆слы́ша мѧ̀ ѿ а҆́да преиспо́днѧгѡ, и҆ возведѐ ѿ тлѝ живо́тъ мо́й.</irmos>

<red>В</red>о страшнѣ́мъ, хрⷭ҇тѐ, прише́ствїи твое́мъ, є҆гда̀ ꙗ҆ви́шисѧ съ нб҃сѐ, и҆ поста́вѧтсѧ прⷭ҇то́ли, и҆ кни̑ги разгнꙋ́тсѧ: пощадѝ, пощадѝ тогда̀, сп҃се, созда́нїе твоѐ.

<red>Т</red>а́мѡ ничто́же помощѝ мо́жетъ, бг҃ꙋ сꙋ́щꙋ сꙋдїѝ, ни тща́нїе, ни кѡ́зни, ни сла́ва, ни дрꙋ́жба, ра́звѣ ѿ дѣ́лъ крѣ́пость твоѧ̀, ѽ дꙋшѐ моѧ̀!

<red>В</red>озмѝ твоѐ, да не ѹ҆слы́шꙋ, гдⷭ҇и, ѿсыла́емь ѿ тебѐ, нижѐ є҆́же поидѝ во ѻ҆́гнь проклѧ́тыхъ, но возжелѣ́ннагѡ гла́са првⷣныхъ.

<rubric class="inline">Бг҃оро́диченъ:</rubric> <red>Ѡ҆</red>чище́нїе и҆́мамы тѧ̀ всегда̀ ѹ҆ бг҃а, пренепоро́чнаѧ: тѣ́мже и҆спросѝ и҆зба́вити всѣ́хъ пречⷭ҇таѧ, ꙗ҆̀же та́мѡ мꙋче́нїй стра́шныхъ, бцⷣꙋ вои́стиннꙋ и҆сповѣ́дающихъ тѧ̀.

<red>П</red>а́ки и҆ па́ки:

<red>З</red>астꙋпѝ, спасѝ:

<red>П</red>рест҃ꙋ́ю, пречⷭ҇тꙋю:

<rubric class="inline">Возглаша́етъ:</rubric> <red>Т</red>ы́ бо є҆сѝ цр҃ь ми́ра, и҆ сп҃съ:

<rubric>Конда́къ, гла́съ а҃:</rubric>

<red>Є҆</red>гда̀ прїи́деши, бж҃е, на зе́млю со сла́вою, и҆ трепе́щꙋтъ всѧ́чєскаѧ, рѣка́ же ѻ҆́гненнаѧ пред̾ сꙋди́щемъ влече́тъ, кни̑ги разгиба́ютсѧ, и҆ та̑йнаѧ ꙗ҆влѧ́ютсѧ: тогда̀ и҆зба́ви мѧ̀ ѿ ѻ҆гнѧ̀ неꙋгаси́магѡ, и҆ сподо́би мѧ̀ ѡ҆деснꙋ́ю тебѐ ста́ти, сꙋдїѐ првⷣнѣйшїй.

<rubric class="inline">І҆́косъ:</rubric> <red>С</red>ꙋди́ще твоѐ стра́шное, и҆ сꙋ́дъ пра́веднѣйшїй, дѣла́ же моѧ̑ лю̑таѧ: но са́мъ млⷭ҇тиве, предвари́въ сп҃си́ мѧ, и҆ мꙋ́ки свободѝ, и҆зба́ви же, влⷣко, ко́злищъ ча́сти, и҆ сподо́би ѡ҆деснꙋ́ю тебѐ ста́ти, сꙋдїѐ првⷣнѣйшїй.

## Пѣ́снь з҃.

<rubric class="inline">І҆рмо́съ:</rubric> <irmos><red>С</red>огрѣши́хомъ, беззако́нновахомъ, непра́вдовахомъ пред̾ тобо́ю: нижѐ соблюдо́хомъ, нижѐ сотвори́хомъ, ꙗ҆́коже заповѣ́далъ є҆сѝ на́мъ: но не преда́ждь на́съ до конца̀, ѻ҆тцє́въ бж҃е.</irmos>

<red>Г</red>дⷭ҇ь грѧде́тъ сꙋди́ти, кто̀ стерпи́тъ видѣ́нїе є҆гѡ̀; вострепещѝ дꙋшѐ ѻ҆каѧ́ннаѧ, вострепещѝ, и҆ ѹ҆гото́ви и҆схо́дищꙋ дѣла̀ твоѧ̑: да млⷭ҇тива и҆ млⷭ҇рда ѡ҆брѧ́щеши є҆го̀, ѻ҆тцє́въ бг҃а бл҃гослове́нна.

<red>П</red>рипа́даю тѝ и҆ приношꙋ̀ тебѣ̀ ꙗ҆́коже сле́зы глаго́лы моѧ̑: согрѣши́хъ ꙗ҆́коже не согрѣшѝ блꙋдни́ца, и҆ беззако́нновахъ, ꙗ҆́кѡ и҆́ный никто́же на землѝ: но ѹ҆ще́дри, влⷣко, творе́нїе твоѐ и҆ призови́ мѧ.

<red>Д</red>ве́рь твою̀ не затвори́ ми тогда̀, гдⷭ҇и, гдⷭ҇и, но ѿве́рзи мѝ ю҆̀ ка́ющемꙋсѧ, и҆ болѣ́зненнѡ къ тебѣ̀ ѿ се́рдца припа́дающꙋ, бж҃е, и҆ поми́лꙋй мѧ̀.

<rubric class="inline">Бг҃оро́диченъ:</rubric> <red>Є҆</red>гда̀ въ нощѝ жени́хъ прїи́детъ сꙋди́ти землѝ, тогда̀ во срѣ́тенїе є҆гѡ̀ со свѣ́тлою свѣще́ю, бл҃говолѝ пречⷭ҇таѧ и҆зы́ти мѝ, и҆ поклони́тисѧ тогѡ̀ прише́ствїю.

## Пѣ́снь и҃.

<rubric class="inline">І҆рмо́съ:</rubric> <irmos><red>Є҆</red>го́же вѡ́инства нбⷭ҇наѧ сла́вѧтъ, и҆ трепе́щꙋтъ херꙋві́ми и҆ серафі́ми, всѧ́ко дыха́нїе и҆ тва́рь, по́йте, бл҃гослови́те и҆ превозноси́те во всѧ̑ вѣ́ки.</irmos>

<red>С</red>тра́шнагѡ втора́гѡ твоегѡ̀, гдⷭ҇и, прише́ствїѧ помышлѧ́ѧ срѣ́тенїе, трепе́щꙋ преще́нїѧ твоегѡ̀, бою́сѧ гнѣ́ва твоегѡ̀: ѿ сегѡ́ мѧ часа̀, зовꙋ̀, сп҃сѝ во вѣ́ки. <rubric class="inline">Два́жды.</rubric>

<red>В</red>сѣ́хъ сꙋдїѐ бж҃е мо́й и҆ гдⷭ҇и, да ѹ҆слы́шꙋ тогда̀ гла́съ тво́й возжелѣ́нный: да ѹ҆ви́жꙋ свѣ́тъ тво́й вели́кїй: да ѹ҆зрю̀ селє́нїѧ твоѧ̑: да ѹ҆зрю̀ сла́вꙋ твою̀, ра́дꙋѧсѧ во вѣ́ки.

<rubric class="inline">Бг҃оро́диченъ:</rubric> <red>В</red>ъ де́нь сꙋда̀ ꙗ҆ви́сѧ, влⷣчце, и҆ предста́ни мѝ, мꙋ́ки и҆ ѻ҆гнѧ̀ свобожда́ющи, да сп҃се́нъ бы́въ тобо́ю, воспою̀ твою̀ неѡбори́мꙋю бл҃года́ть.

<rubric>Пре́д ѳ҃-ю пѣ́снїю, пое́мъ пѣ́снь прест҃ы́ѧ бцⷣы.</rubric>

<red>В</red>ели́читъ дꙋша̀ моѧ̀ гдⷭ҇а, и҆ возра́довасѧ дꙋ́хъ мо́й ѡ҆ бз҃ѣ сп҃сѣ мое́мъ:

<red>Ꙗ҆́</red>кѡ призрѣ̀ на смире́нїе рабы̀ своеѧ̀: се́ бо ѿны́нѣ ѹ҆блажа́тъ мѧ̀ всѝ ро́ди:

<red>Ꙗ҆́</red>кѡ сотворѝ мнѣ̀ вели́чїе си́льный, и҆ ст҃о и҆́мѧ є҆гѡ̀: и҆ млⷭ҇ть є҆гѡ̀ въ ро́ды родѡ́въ боѧ́щымсѧ є҆гѡ̀.

<red>С</red>отворѝ держа́вꙋ мы́шцею свое́ю: расточѝ гѡ́рдыѧ мы́слїю се́рдца и҆́хъ:

<red>Н</red>изложѝ си̑льныѧ со престѡ́лъ, и҆ вознесѐ смирє́нныѧ: а҆́лчꙋщыѧ и҆спо́лни бла̑гъ, и҆ богатѧ́щыѧсѧ ѿпꙋстѝ тщы̀.

<red>В</red>оспрїѧ́тъ і҆и҃лѧ ѻ҆́трока своего̀, помѧнꙋ́ти млⷭ҇ти, ꙗ҆́коже глаго́ла ко ѻ҆тцє́мъ на́шымъ, а҆враа́мꙋ и҆ сѣ́мени є҆гѡ̀ да́же до вѣ́ка.

<rubric>По ка́ждѣмъ стїсѣ̀ пое́тсѧ се́й припѣ́въ:</rubric>

<red>Чⷭ҇</red>тнѣ́йшꙋю херꙋві̑мъ и҆ сла́внѣйшꙋю без̾ сравне́нїѧ серафі̑мъ, без̾ и҆стлѣ́нїѧ бг҃а сло́ва ро́ждшꙋю, сꙋ́щꙋю бцⷣꙋ тѧ̀ велича́емъ.

## Пѣ́снь ѳ҃.

<rubric class="inline">І҆рмо́съ:</rubric> <irmos><red>Б</red>езсѣ́меннагѡ зача́тїѧ ржⷭ҇тво̀ несказа́нное, мт҃ре безмꙋ́жныѧ нетлѣ́ненъ пло́дъ: бж҃їе бо рожде́нїе ѡ҆бновлѧ́етъ є҆стєства̀. Тѣ́мже тѧ̀ всѝ ро́ди ꙗ҆́кѡ бг҃оневѣ́стнꙋю мт҃рь, правосла́внѡ велича́емъ.</irmos>

<red>Г</red>дⷭ҇ь грѧде́тъ грѣ̑шныѧ мꙋ́чити, првⷣныѧ же сп҃стѝ: воспла́чимсѧ, возрыда́имъ, и҆ прїи́мемъ чꙋ́вство ѻ҆́нагѡ днѐ, во́ньже безвѣ̑стнаѧ и҆ та̑йнаѧ ѿкры́въ, человѣ́кѡмъ ѿда́стъ по достоѧ́нїю.

<red>Д</red>анїи́лъ ѹ҆боѧ́сѧ часа̀ и҆стѧза́нїѧ, а҆́зъ же ѻ҆каѧ́нный что̀ постраждꙋ̀ ѿ негѡ̀, грѧды́й гдⷭ҇и, стра́шнагѡ днѐ; но да́ждь мѝ пре́жде конца̀ бл҃гоꙋго́днѡ тебѣ̀ послꙋжи́ти, и҆ ѹ҆лꙋчи́ти црⷭ҇твїе твоѐ.

<red>Ѻ҆́</red>гнь гото́витсѧ, че́рвь ѹ҆строѧ́етсѧ: весе́лїе, сла́ва, ѡ҆слабле́нїе, свѣ́тъ невече́рнїй, ра́дость првⷣныхъ. И҆ кто̀ бл҃же́нный и҆збѣ́гнꙋти не восхо́щетъ мꙋче́нїѧ пе́рвыхъ, наслѣ́дивый втора̑ѧ;

<rubric class="inline">Бг҃оро́диченъ:</rubric> <red>С</red>трасте́й волне́нїе смꙋща́етъ мѧ̀, и҆ сластьмѝ погрꙋжа́етъ, дв҃о пренепоро́чнаѧ, ко́рмчїю хрⷭ҇та̀ ро́ждшаѧ, рꙋ́кꙋ мѝ по́мощи прострѝ, и҆ сп҃си́ мѧ, є҆ди́на сп҃се́нїе, вѣ́рою бл҃жа́щихъ тѧ̀.

<rubric>А҆́ще ѹ҆́бѡ нѣ́сть недѣ́лѧ, по і҆рмосѣ̀:</rubric>

<red>Д</red>осто́йно є҆́сть:

<red>П</red>а́ки и҆ па́ки:

<red>З</red>астꙋпѝ, спасѝ:

<red>П</red>рест҃ꙋ́ю, пречⷭ҇тꙋю:

<rubric class="inline">Возглаша́етъ:</rubric> <red>Ꙗ҆́</red>кѡ тѧ̀ хва́лѧтъ всѧ̑ си̑лы нбⷭ҇ныѧ и҆ тебѣ̀ сла́вꙋ возсыла́емъ, ѻ҆ц҃ꙋ̀, и҆ сн҃ꙋ, и҆ ст҃о́мꙋ дх҃ꙋ, ны́нѣ и҆ при́снѡ, и҆ во вѣ́ки вѣкѡ́въ.

<rubric class="inline">Та́же:</rubric> <red>С</red>т҃ъ гдⷭ҇ь бг҃ъ на́шъ.



<rubric>Свѣти́ленъ.</rubric>

<red>Є҆</red>гда̀ прⷭ҇то́ли поста́вѧтсѧ, и҆ кни̑ги разве́рзꙋтсѧ, и҆ є҆гда̀ хо́щеши сꙋди́ти сꙋ́дъ человѣ́чєскимъ дѣѧ́нїємъ, не ѡ҆сꙋдѝ на́съ, влⷣко, во ѻ҆́гнь гее́нскїй, ꙗ҆̀же ѿ пе́рсти созда́лъ є҆сѝ: но твоегѡ̀ црⷭ҇твїѧ на́съ сподо́би, сп҃се.

<rubric class="inline">Бг҃оро́диченъ:</rubric> <red>Є҆</red>го́же ѿ твои́хъ крове́й родила̀ є҆сѝ чтⷭ҇аѧ, соверше́нна человѣ́ка, и҆ бг҃а и҆́стинна, и҆ гдⷭ҇а, ѹ҆молѝ того̀, и҆зба́витисѧ на́мъ ѻ҆гнѧ̀ вѣ́чнꙋющагѡ.

<rubric>А҆́ще же є҆́сть четыредесѧ́тница, глаго́лемъ свѣти́льны въ слꙋчи́вшїйсѧ гла́съ, по три́жды.</rubric>

<rubric>Во и҆сполнє́нїѧ же свѣти́льновъ глаго́лемъ си́це:</rubric>

<rubric class="inline">Въ понедѣ́льникъ ѹ҆́бѡ к пе́рвомꙋ:</rubric> <red>П</red>редста́тельствы безпло́тныхъ твои́хъ, и҆ сп҃си́ мѧ.

<rubric class="inline">Во вто́рникъ:</rubric> <red>М</red>л҃твами гдⷭ҇и, прⷣте́чи твоегѡ̀, и҆ сп҃си́ мѧ.

<rubric class="inline">Въ сре́дꙋ и҆ пѧто́къ:</rubric> <red>С</red>и́лою гдⷭ҇и, крⷭ҇та̀ твоегѡ̀, и҆ сп҃си́ мѧ.

<rubric class="inline">Въ четверто́къ:</rubric> <red>М</red>л҃твами гдⷭ҇и, а҆пⷭ҇лъ твои́хъ, и҆ ст҃и́телѧ нїкола́а, и҆ сп҃си́ мѧ.

<rubric>Во второ́е, на Сла́ва: глаго́лати всегда̀ въ конца́хъ:</rubric>

<red>М</red>л҃твами гдⷭ҇и, свѧты́хъ твои́хъ, и҆ сп҃си́ мѧ.

<rubric>Въ тре́тїе же, на И҆ ны́нѣ: въ конца́хъ глаго́дати:</rubric>

<red>М</red>л҃твами гдⷭ҇и, бцⷣы, и҆ сп҃си́ мѧ.

<rubric>Въ шесто́м же гла́сѣ, вмѣ́стѡ: Предста́тельствы, гдⷪ҇и, безпло́тныхъ: въ нача́лѣ свѣти́льна.</rubric>

<rubric>А҆́ще во вто́рникъ, глаго́летсꙗ си́це:</rubric>

<red>М</red>л҃твами, гдⷪ҇и, прⷣтечи твоегѡ̀, низпослѝ дꙋша́мъ на́шымъ свѣ́тъ сво́й присносꙋ́щный.

<rubric>Въ сре́дꙋ же и҆ пѧтокъ, вмѣ́стѡ: Предста́тельствы, гдⷪ҇и, безпло́тныхъ: глаго́лати си́це:</rubric>

<red>С</red>и́лою крⷪ҇та̀ твоегѡ̀ гдⷪ҇и, низпослѝ дꙋша́мъ на́шымъ свѣтъ тво́й присносꙋ́щный.

<rubric>Въ четверто́къ же си́це:</rubric>

<red>М</red>л҃твами, гдⷪ҇и, ст҃ы́хъ а҆пⷪ҇лъ твои́хъ, и҆ ст҃и́телѧ нїкола́а, низпослѝ дꙋша́мъ на́шымъ свѣтъ тво́й присносꙋ́щный.

<rubric>Во второ́е, на Сла́ва: глаго́лати си́це:</rubric>

<red>М</red>л҃твами, гдⷪ҇и, всѣхъ ст҃ыхъ, низпослѝ дꙋша́мъ на́шымъ свѣ́тъ тво́й присносꙋ́щный.

<rubric>Въ тре́тїе же, на И҆ ны́нѣ: глаго́лати си́це:</rubric>

<red>М</red>л҃твами, гдⷪ҇и, бцⷣы, низпослѝ дꙋша́мъ на́шымъ свѣ́тъ тво́й присносꙋ́щный.



<rubric>Свѣти́ленъ.</rubric>

<rubric class="inline">Гла́съ а҃:</rubric> <red>С</red>вѣ́тъ возсїѧ́й гдⷭ҇и, дꙋ́шꙋ мою̀ ѡ҆чи́сти ѿ всѧ́кагѡ грѣха̀, предста́тельствы безпло́тныхъ твои́хъ, и҆ сп҃си́ мѧ.

<rubric class="inline">Гла́съ в҃:</rubric> <red>С</red>вѣ́тъ тво́й присносꙋ́щный низпослѝ хрⷭ҇тѐ бж҃е, и҆ просвѣтѝ ѻ҆́чи та̑йныѧ се́рдца моегѡ̀, предста́тельствы безпло́тныхъ твои́хъ, и҆ сп҃си́ мѧ.

<rubric class="inline">Гла́съ г҃:</rubric> <red>Н</red>изпослѝ свѣ́тъ тво́й хрⷭ҇тѐ бж҃е, и҆ просвѣтѝ се́рдце моѐ, предста́тельствы безпло́тныхъ твои́хъ, и҆ сп҃си́ мѧ.

<rubric class="inline">Гла́съ д҃:</rubric> <red>С</red>вѣ́тъ возсїѧ́й мі́рꙋ твоемꙋ̀, во тьмѣ̀ дꙋ́шꙋ мою̀ сꙋ́щꙋю ѿ всѧ́кагѡ грѣха̀ ѡ҆чи́сти, предста́тельствы безпло́тныхъ твои́хъ, и҆ сп҃си́ мѧ.

<rubric class="inline">Гла́съ є҃:</rubric> <red>С</red>вѣтода́вче гдⷭ҇и, низпослѝ свѣ́тъ тво́й, и҆ просвѣтѝ се́рдце моѐ, предста́тельствы безпло́тныхъ твои́хъ, и҆ сп҃си́ мѧ.

<rubric class="inline">Гла́съ ѕ҃:</rubric> <red>П</red>редста́тельствы гдⷭ҇и, безпло́тныхъ твои́хъ, низпослѝ дꙋша́мъ на́шымъ свѣ́тъ тво́й присносꙋ́щный.

<rubric class="inline">Гла́съ з҃:</rubric> <red>В</red>оздви́гни мѧ̀ гдⷭ҇и, къ твоемꙋ̀ пѣснопѣ́нїю, и҆ наꙋчи́ мѧ твори́ти во́лю твою̀ ст҃ы́й, предста́тельствы безпло́тныхъ твои́хъ, и҆ сп҃си́ мѧ.

<rubric class="inline">Гла́съ и҃:</rubric> <red>С</red>вѣ́тъ сы́й хрⷭ҇тѐ, просвѣти́ мѧ тобо́ю, предста́тельствы безпло́тныхъ твои́хъ, и҆ сп҃си́ мѧ.



<rubric>Є҆ѯапостїла́рїи всеѧ̀ седми́цы:</rubric>

<rubric>Въ понедѣ́льникъ:</rubric>

<red>Н</red>е́бо ѕвѣзда́ми ѹ҆краси́вый ꙗ҆́кѡ бг҃ъ, и҆ твои́ми а҆́гг҃лы всю̀ зе́млю просвѣти́вый, содѣ́телю всѣ́хъ, пою́щыѧ тѧ̀ сп҃са́й.

<rubric class="inline">Бг҃оро́диченъ:</rubric> <red>С</red>ла́дость а҆́гг҃лѡвъ, скорбѧ́щихъ ра́дость, хрⷭ҇тїа́нъ предста́тельница дв҃о мт҃и гдⷭ҇нѧ, застꙋпѝ на́съ, и҆ и҆зба́ви вѣ́чныхъ мꙋ́къ.

<rubric>Во вто́рникъ:</rubric>

<red>П</red>рⷣте́чꙋ і҆ѡа́нна, и҆ крⷭ҇ти́телѧ сп҃сова, во прⷪ҇ро́цѣхъ прⷪ҇ро́ка, и҆ пꙋсты́ни воспита́нїе, є҆лїсаве́тино рожде́нїе восхва́лимъ всѝ.

<rubric class="inline">Бг҃оро́диченъ:</rubric> <red>С</red>ла́дость а҆́гг҃лѡвъ, скорбѧ́щихъ ра́дость, хрⷭ҇тїа́нъ предста́тельница дв҃о мт҃и гдⷭ҇нѧ, застꙋпѝ на́съ, и҆ и҆зба́ви вѣ́чныхъ мꙋ́къ.

<rubric>Въ сре́дꙋ и҆ пѧто́къ:</rubric>

<red>К</red>рⷭ҇тъ - храни́тель всеѧ̀ вселе́ннаѧ, крⷭ҇тъ - красота̀ цр҃кве, крⷭ҇тъ - вѣ́рныхъ ѹ҆твержде́нїе, крⷭ҇тъ - а҆́гг҃лѡвъ сла́ва и҆ де́мѡнѡвъ ꙗ҆́зва.

<rubric class="inline">Крⷭ҇тобг҃оро́диченъ:</rubric> <red>Ѹ҆</red> крⷭ҇та̀ предстоѧ́щи, тѧ̀ безсѣ́меннѡ ро́ждшаѧ, и҆ рыда́ющи вопїѧ́ше: ѹ҆вы̀ сладча́йшее ча́до, ка́кѡ заше́лъ є҆сѝ ѿ ѻ҆́чїю мое́ю; ка́кѡ въ ме́ртвыхъ вмѣни́лсѧ є҆сѝ;

<rubric>Въ четверто́къ:</rubric>

<podoben>Подо́бенъ: <incipit><red>Ж</red>єны̀ ѹ҆слы́шите:</incipit></podoben>

<red>В</red>о всю̀ подсо́лнечнꙋю те́кше проповѣ́дасте хрⷭ҇то́во ѿ дв҃ы ст҃о́е воплоще́нїе вои́стиннꙋ, ѿ пре́лести ѡ҆браща́юще ꙗ҆зы́ки, и҆ просвѣща́юще, и҆ всѧ̑ наꙋча́юще трⷪ҇цꙋ почита́ти ст҃ꙋ́ю, а҆пⷭ҇ли сп҃сѡвы.

<rubric class="inline">Подо́бны:</rubric> <red>В</red>ели́каго началопа́стырѧ, и҆ і҆ера́рха всѝ, предсѣда́телѧ мѷрлѷкі́йскаго нїкола́а хва́лимъ: мнѡ́ги бо мꙋ́жи сп҃сѐ, непра́веднѡ ѹ҆мре́ти и҆мꙋ́щыѧ, царю̀ ꙗ҆влѧ́етсѧ со а҆ѵла́вїемъ во снѣ̀, рѣшѧ̀ непра́ведное и҆зрече́нїе.

<rubric class="inline">Бг҃оро́диченъ:</rubric> <red>М</red>р҃і́е чистѣ́йшаѧ, злата́ѧ кади́льнице, невмѣсти́магѡ бж҃ества̀ прїѧ́телище бы́вшее, въ не́мже ѻ҆ц҃ъ бл҃говолѝ, сн҃ъ же всели́сѧ, и҆ дх҃ъ ст҃ы́й ѡ҆сѣни́въ тѧ̀ ѻ҆трокови́це показа̀ бцⷣꙋ.

<rubric>Въ сꙋббѡ́тꙋ:</rubric>

<red>И҆́</red>же и҆ ме́ртвыми и҆ живы́ми ѡ҆блада́ѧй ꙗ҆́кѡ бг҃ъ, и҆ ст҃ы́ми твои́ми всю̀ зе́млю просвѣти́вый, содѣ́телю всѣ́хъ, пою́щыѧ тѧ̀ сп҃са́й.

<rubric class="inline">Бг҃оро́диченъ:</rubric> <red>М</red>ы̀ ѡ҆ тебѣ̀ хва́лимсѧ бцⷣе, и҆ къ бг҃ꙋ тѧ̀ и҆́мамы предста́тельство, прострѝ рꙋ́кꙋ твою̀ неѡбори́мꙋю, и҆ сокрꙋшѝ врагѝ на́шѧ, твои̑мъ низпослѝ рабѡ́мъ по́мощь ѿ ст҃а́гѡ.

<rubric>А҆́ще ѹбѡ е҆́сть недѣ́лѧ,и҆лѝ влⷣчнїй пра́здникъ, и҆лѝ ст҃ы́й, и҆мѣ́ѧй вели́кое славосло́вїе, пое́тсѧ си́це:</rubric>

<red>В</red>сѧкое дыха́нїе: <rubric class="inline">въ слꙋчи́вшїйсѧ гла́съ.</rubric>

<red>В</red>сѧ́кое дыха́нїе да хва́литъ гдⷭ҇а. Хвали́те гдⷭ҇а съ нб҃съ, хвали́те є҆го̀ въ вы́шнихъ. Тебѣ̀ подоба́етъ пѣ́снь бг҃ꙋ.

<rubric>А҆́ще же и҆ны́й де́нь, си́це:</rubric>

<rubric class="inline">Пе́рвый ли́къ:</rubric> <red>Х</red>вали́те гдⷭ҇а съ нб҃съ:

<red>Т</red>ебѣ̀ подоба́етъ пѣ́снь бг҃ꙋ.

<rubric class="inline">То́йже ли́къ:</rubric> <red>Х</red>вали́те гдⷭ҇а съ нб҃съ, хвали́те є҆го̀ въ вы́шнихъ.

<red>Т</red>ебѣ̀ подоба́етъ пѣ́снь бг҃ꙋ.

<rubric class="inline">Вторы́й ли́къ:</rubric> <red>Х</red>вали́те є҆го̀ всѝ а҆́гг҃ли є҆гѡ̀, хвали́те є҆го̀ всѧ̑ си̑лы є҆гѡ̀.

<red>Т</red>ебѣ̀ подоба́етъ пѣ́снь бг҃ꙋ.

<red>Х</red>вали́те є҆го̀ со́лнце и҆ лꙋна̀, хвали́те є҆го̀ всѧ̑ ѕвѣ́зды и҆ свѣ́тъ. Хвали́те є҆го̀ нб҃са̀ нб҃съ, и҆ вода̀ ꙗ҆́же превы́ше нб҃съ, да восхва́лѧтъ и҆́мѧ гдⷭ҇не. Ꙗ҆́кѡ то́й речѐ, и҆ бы́ша: то́й повелѣ̀, и҆ созда́шасѧ. Поста́ви ѧ҆̀ въ вѣ́къ, и҆ въ вѣ́къ вѣ́ка: повелѣ́нїе положѝ, и҆ не ми́мѡ и҆́детъ. Хвали́те гдⷭ҇а ѿ землѝ ѕмі́евє, и҆ всѧ̑ бє́здны: Ѻ҆́гнь, гра́дъ, снѣ́гъ, го́лоть, дꙋ́хъ бꙋ́ренъ, творѧ̑щаѧ сло́во є҆гѡ̀: Го́ры и҆ всѝ хо́лми, древа̀ плодонѡ́сна, и҆ всѝ ке́дри: ѕвѣ́рїе и҆ всѝ ско́ти, га́ди и҆ пти̑цы перна̑ты: ца́рїе зе́мстїи, и҆ всѝ лю́дїе, кнѧ́зи, и҆ всѝ сꙋдїи̑ зе́мстїи: Ю҆́нѡши и҆ дѣ̑вы, ста́рцы съ ю҆́нотами да восхва́лѧтъ и҆́мѧ гдⷭ҇не: ꙗ҆́кѡ вознесе́сѧ и҆́мѧ тогѡ̀ є҆ди́нагѡ. И҆сповѣ́данїе є҆гѡ̀ на землѝ и҆ на нб҃сѝ, и҆ вознесе́тъ ро́гъ люде́й свои́хъ. Пѣ́снь всѣ̑мъ прпⷣбнымъ є҆гѡ̀, сыновѡ́мъ і҆и҃лєвымъ, лю́демъ приближа́ющымсѧ є҆мꙋ̀.

<red>В</red>оспо́йте гдⷭ҇еви пѣ́снь но́вꙋ, хвале́нїе є҆гѡ̀ въ цр҃кви прпⷣбныхъ. Да возвесели́тсѧ і҆и҃ль ѡ҆ сотво́ршемъ є҆го̀, и҆ сы́нове сїѡ́ни возра́дꙋютсѧ ѡ҆ цр҃ѣ̀ свое́мъ: да восхва́лѧтъ и҆́мѧ є҆гѡ̀ въ ли́цѣ, въ тѷмпа́нѣ и҆ ѱалти́ри да пою́тъ є҆мꙋ̀. Ꙗ҆́кѡ бл҃говоли́тъ гдⷭ҇ь въ лю́дехъ свои́хъ, и҆ вознесе́тъ крѡ́ткїѧ во сп҃се́нїе. Восхва́лѧтсѧ прпⷣбнїи во сла́вѣ, и҆ возра́дꙋютсѧ на ло́жахъ свои́хъ. Возношє́нїѧ бж҃їѧ въ горта́ни и҆́хъ, и҆ мечѝ ѻ҆бою́дꙋ ѻ҆стры̀ въ рꙋка́хъ и҆́хъ: Сотвори́ти ѿмще́нїе во ꙗ҆зы́цѣхъ, ѡ҆бличє́нїѧ въ лю́дехъ: Свѧза́ти царѝ и҆́хъ пꙋ́ты, и҆ сла̑вныѧ и҆́хъ рꙋчны́ми ѻ҆кѡ́вы желѣ́зными.



<rubric>Ѿ здѣ̀ начина́емъ стїхи̑ры на ѕ҃:</rubric>

<red>С</red>отвори́ти въ ни́хъ сꙋ́дъ напи́санъ: сла́ва сїѧ̀ бꙋ́детъ всѣ̑мъ прпⷣбнымъ є҆гѡ̀.

<red>Х</red>вали́те бг҃а во ст҃ы́хъ є҆гѡ̀, хвали́те є҆го̀ во ѹ҆тверже́нїи си́лы є҆гѡ̀.

<rubric>На д҃:</rubric>

<red>Х</red>вали́те є҆го̀ на си́лахъ є҆гѡ̀, хвали́те є҆го̀ по мно́жествꙋ вели́чествїѧ є҆гѡ̀. <red>Х</red>вали́те є҆го̀ во гла́сѣ трꙋ́бнѣмъ, хвали́те є҆го̀ во ѱалти́ри и҆ гꙋ́слехъ. <red>Х</red>вали́те є҆го̀ въ тѷмпа́нѣ и҆ ли́цѣ, хвали́те є҆го̀ во стрꙋ́нахъ и҆ ѻ҆рга́нѣ. <red>Х</red>вали́те є҆го̀ въ кѷмва́лѣхъ доброгла́сныхъ. Хвали́те є҆го̀ въ кѷмва́лѣхъ восклица́нїѧ. Всѧ́кое дыха́нїе да хва́литъ гдⷭ҇а.

<rubric>А҆́ще є҆́сть недѣ́лѧ, по стїхи́рахъ, Сла́ва, стїхи́ра є҆ѵⷢ҇льскаѧ. И҆ ны́нѣ, настоѧ́щїй бг҃оро́диченъ:</rubric>

<red>П</red>ребл҃гослове́нна є҆сѝ бцⷣе дв҃о, вопло́щшимъ бо сѧ и҆з̾ тебѐ а҆́дъ плѣни́сѧ, а҆да́мъ воззва́сѧ, клѧ́тва потреби́сѧ, є҆́ѵа свободи́сѧ, сме́рть ѹ҆мертви́сѧ, и҆ мы̀ ѡ҆жи́хомъ. Тѣ́мъ воспѣва́юще вопїе́мъ: бл҃гослове́нъ хрⷭ҇то́съ бг҃ъ бл҃говоли́вый та́кѡ, сла́ва тебѣ̀.

<red>С</red>ла́ва тебѣ̀ показа́вшемꙋ на́мъ свѣ́тъ.

<red>С</red>ла́ва въ вы́шнихъ бг҃ꙋ, и҆ на землѝ ми́ръ, въ человѣ́цѣхъ бл҃говоле́нїе. Хва́лимъ тѧ̀, бл҃гослови́мъ тѧ̀, кла́нѧемъ ти сѧ, славосло́вимъ тѧ̀, бл҃годари́мъ тѧ̀ вели́кїѧ ра́ди сла́вы твоеѧ̀. Гдⷭ҇и цр҃ю̀ нбⷭ҇ный, бж҃е ѻ҆́ч҃е вседержи́телю, гдⷭ҇и сн҃е є҆диноро́дный і҆и҃се хрⷭ҇тѐ, и҆ ст҃ы́й дш҃е. Гдⷭ҇и бж҃е, а҆́гнче бж҃їй, сн҃е ѻ҆ч҃ь, взе́млѧй грѣ́хъ мі́ра, поми́лꙋй на́съ: взе́млѧй грѣхѝ мі́ра, прїимѝ мл҃твꙋ на́шꙋ: сѣдѧ́й ѡ҆деснꙋ́ю ѻ҆ц҃а̀, поми́лꙋй на́съ. Ꙗ҆́кѡ ты̀ є҆сѝ є҆ди́нъ ст҃ъ, ты̀ є҆сѝ є҆ди́нъ гдⷭ҇ь, і҆и҃съ хрⷭ҇то́съ, во сла́вꙋ бг҃а ѻ҆ц҃а̀, а҆ми́нь.

<red>Н</red>а всѧ́къ де́нь бл҃гословлю́ тѧ, и҆ восхвалю̀ и҆́мѧ твоѐ во вѣ́ки, и҆ въ вѣ́къ вѣ́ка.

<red>С</red>подо́би гдⷭ҇и въ де́нь се́й без̾ грѣха̀ сохрани́тисѧ на́мъ. Бл҃гослове́нъ є҆сѝ гдⷭ҇и, бж҃е ѻ҆тє́цъ на́шихъ, и҆ хва́льно и҆ просла́влено и҆́мѧ твоѐ во вѣ́ки, а҆ми́нь.

<red>Б</red>ꙋ́ди гдⷭ҇и, млⷭ҇ть твоѧ̀ на на́съ, ꙗ҆́коже ѹ҆пова́хомъ на тѧ̀.

<red>Б</red>л҃гослове́нъ є҆сѝ гдⷭ҇и, наꙋчи́ мѧ ѡ҆правда́нїємъ твои̑мъ. <rubric class="inline">Три́жды.</rubric>

<red>Г</red>дⷭ҇и, прибѣ́жище бы́лъ є҆сѝ на́мъ въ ро́дъ и҆ ро́дъ. А҆́зъ рѣ́хъ: гдⷭ҇и, поми́лꙋй мѧ̀, и҆сцѣлѝ дꙋ́шꙋ мою̀, ꙗ҆́кѡ согрѣши́хъ тебѣ̀.

<red>Г</red>дⷭ҇и, къ тебѣ̀ прибѣго́хъ, наꙋчи́ мѧ твори́ти во́лю твою̀, ꙗ҆́кѡ ты̀ є҆сѝ бг҃ъ мо́й: ꙗ҆́кѡ ѹ҆ тебѐ и҆сто́чникъ живота̀, во свѣ́тѣ твое́мъ ѹ҆́зримъ свѣ́тъ. Проба́ви млⷭ҇ть твою̀ вѣ́дꙋщымъ тѧ̀.

<red>С</red>т҃ы́й бж҃е, ст҃ы́й крѣ́пкїй, ст҃ы́й безсме́ртный, поми́лꙋй на́съ. <rubric class="inline">Три́жды.</rubric>

<rubric>Сла́ва, и҆ ны́нѣ:</rubric>

<red>С</red>т҃ы́й безсме́ртный, поми́лꙋй на́съ.

<red>С</red>т҃ы́й бж҃е, ст҃ы́й крѣ́пкїй, ст҃ы́й безсме́ртный, поми́лꙋй на́съ.



<rubric>И҆ по сконча́нїи славосло́вїѧ, не глаго́летъ сщ҃е́нникъ: Ꙗ҆́кѡ твоѐ є҆́сть црⷭ҇тво: ꙗ҆́коже мно́зи глаго́лютъ: но а҆́бїе по концѣ̀ трист҃а́гѡ, глаго́лемъ ѿпꙋсти́тельный слꙋчи́вшїйсѧ, и҆ бг҃оро́диченъ.</rubric>

<rubric>А҆́ще же є҆́сть недѣ́лѧ, глаго́лемъ тропа́рь воскрⷭ҇ный. И҆ въ пе́рвый ѹ҆́бѡ гла́съ, г҃, є҃, з҃, глаго́лемъ се́й:</rubric>

<red>Д</red>не́сь сп҃се́нїе мі́рꙋ бы́сть, пое́мъ воскре́сшемꙋ и҆з̾ гро́ба, и҆ нача́льникꙋ жи́зни на́шеѧ: разрꙋши́въ бо сме́ртїю сме́рть, побѣ́дꙋ дадѐ на́мъ и҆ ве́лїю млⷭ҇ть.

<rubric>Во гла́съ же в҃, д҃, ѕ҃, и҃, глаго́лемъ се́й:</rubric>

<red>В</red>оскре́съ и҆з̾ гро́ба, и҆ ѹ҆́зы растерза́лъ є҆сѝ а҆́да, разрꙋши́лъ є҆сѝ ѡ҆сꙋжде́нїе сме́рти гдⷭ҇и, всѧ̑ ѿ сѣте́й врага̀ и҆зба́вивый: ꙗ҆ви́вый же себѐ а҆пⷭ҇лѡмъ твои̑мъ, посла́лъ є҆сѝ ѧ҆̀ на про́повѣдь, и҆ тѣ́ми ми́ръ тво́й по́далъ є҆сѝ вселе́ннѣй, є҆ди́не многомлⷭ҇тиве.

<rubric>А҆́ще же є҆́сть четыредесѧ́тница, и҆лѝ и҆́нъ де́нь, не и҆мѣ́ѧй славосло́вїѧ вели́кагѡ: по хвали́техъ, Сла́ва, и҆ ны́нѣ, глаго́лемъ си́це:</rubric>

<red>Т</red>ебѣ̀ сла́ва подоба́етъ, гдⷭ҇и бж҃е на́шъ, и҆ тебѣ̀ сла́вꙋ возсыла́емъ, ѻ҆ц҃ꙋ̀, и҆ сн҃ꙋ, и҆ ст҃о́мꙋ дх҃ꙋ, ны́нѣ и҆ при́снѡ, и҆ во вѣ́ки вѣкѡ́въ, а҆ми́нь.

<red>С</red>ла́ва тебѣ̀ показа́вшемꙋ на́мъ свѣ́тъ.

<red>С</red>ла́ва въ вы́шнихъ бг҃ꙋ, и҆ на землѝ ми́ръ, въ человѣ́цѣхъ бл҃говоле́нїе. Хва́лимъ тѧ̀, бл҃гослови́мъ тѧ̀, кла́нѧемъ ти сѧ, славосло́вимъ тѧ̀, бл҃годари́мъ тѧ̀, вели́кїѧ ра́ди сла́вы твоеѧ̀. Гдⷭ҇и цр҃ю̀ нбⷭ҇ный, бж҃е ѻ҆́ч҃е вседержи́телю, гдⷭ҇и сн҃е є҆диноро́дный, і҆и҃се хрⷭ҇тѐ, и҆ ст҃ы́й дш҃е. Гдⷭ҇и бж҃е, а҆́гнче бж҃їй, сн҃е ѻ҆ч҃ь, взе́млѧй грѣ́хъ мі́ра, поми́лꙋй на́съ: взе́млѧй грѣхѝ мі́ра, прїимѝ мл҃твꙋ на́шꙋ: сѣдѧ́й ѡ҆деснꙋ́ю ѻ҆ц҃а̀, поми́лꙋй на́съ. Ꙗ҆́кѡ ты̀ є҆сѝ є҆ди́нъ ст҃ъ, ты̀ є҆сѝ є҆ди́нъ гдⷭ҇ь, і҆и҃съ хрⷭ҇то́съ, во сла́вꙋ бг҃а ѻ҆ц҃а̀, а҆ми́нь.

<red>Н</red>а всѧ́къ де́нь бл҃гословлю́ тѧ, и҆ восхвалю̀ и҆́мѧ твоѐ во вѣ́ки, и҆ въ вѣ́къ вѣ́ка.

<red>Г</red>дⷭ҇и, прибѣ́жище бы́лъ є҆сѝ на́мъ въ ро́дъ и҆ ро́дъ. А҆́зъ рѣ́хъ: гдⷭ҇и, поми́лꙋй мѧ̀, и҆сцѣлѝ дꙋ́шꙋ мою̀, ꙗ҆́кѡ согрѣши́хъ тебѣ̀. Гдⷭ҇и, къ тебѣ̀ прибѣго́хъ, наꙋчи́ мѧ твори́ти во́лю твою̀, ꙗ҆́кѡ ты̀ є҆сѝ бг҃ъ мо́й: ꙗ҆́кѡ ѹ҆ тебѐ и҆сто́чникъ живота̀, во свѣ́тѣ твое́мъ ѹ҆́зримъ свѣ́тъ. Проба́ви млⷭ҇ть твою̀ вѣ́дꙋщымъ тѧ̀.

<rubric class="inline">Та́же:</rubric> <red>С</red>подо́би гдⷭ҇и, въ де́нь се́й без̾ грѣха̀ сохрани́тисѧ на́мъ. Бл҃гослове́нъ є҆сѝ гдⷭ҇и бж҃е ѻ҆тє́цъ на́шихъ, и҆ хва́льно и҆ просла́влено и҆́мѧ твоѐ во вѣ́ки, а҆ми́нь.

<red>Б</red>ꙋ́ди гдⷭ҇и, млⷭ҇ть твоѧ̀ на на́съ, ꙗ҆́коже ѹ҆пова́хомъ на тѧ̀. Бл҃гослове́нъ є҆сѝ гдⷭ҇и, наꙋчи́ мѧ ѡ҆правда́нїємъ твои̑мъ. Бл҃гослове́нъ є҆сѝ влⷣко, вразꙋми́ мѧ ѡ҆правда́нїємъ твои̑мъ. Бл҃гослове́нъ є҆сѝ ст҃ы́й, просвѣти́ мѧ ѡ҆правда́нїи твои́ми.

<red>Г</red>дⷭ҇и, млⷭ҇ть твоѧ̀ во вѣ́къ, дѣ́лъ рꙋкꙋ̀ твоє́ю не пре́зри: тебѣ̀ подоба́етъ хвала̀, тебѣ̀ подоба́етъ пѣ́нїе, тебѣ̀ сла́ва подоба́етъ, ѻ҆ц҃ꙋ̀, и҆ сн҃ꙋ, и҆ ст҃о́мꙋ дх҃ꙋ, ны́нѣ и҆ при́снѡ, и҆ во вѣ́ки вѣкѡ́въ, а҆ми́нь.



<rubric class="inline">Дїа́конъ:</rubric> <red>И҆</red>спо́лнимъ ѹ҆́треннюю моли́твꙋ на́шꙋ гдⷭ҇ви.

<rubric class="inline">Ли́къ:</rubric> <red>Г</red>дⷭ҇и поми́лꙋй.

<red>З</red>астꙋпѝ, спасѝ, поми́лꙋй и҆ сохранѝ на́съ бж҃е, твое́ю бл҃года́тїю.

<rubric class="inline">Ли́къ:</rubric> <red>Г</red>дⷭ҇и поми́лꙋй.

<red>Д</red>нѐ всегѡ̀ соверше́нна, свѧ́та, ми́рна и҆ безгрѣ́шна, ѹ҆ гдⷭ҇а про́симъ.

<rubric class="inline">Ли́къ:</rubric> <red>П</red>ода́й гдⷭ҇и.

<red>А҆́</red>гг҃ла ми́рна, вѣ́рна наста́вника, храни́телѧ дꙋ́шъ и҆ тѣле́съ на́шихъ, ѹ҆ гдⷭ҇а про́симъ.

<rubric class="inline">Ли́къ:</rubric> <red>П</red>ода́й гдⷭ҇и.

<red>П</red>роще́нїѧ и҆ ѡ҆ставле́нїѧ грѣхѡ́въ и҆ прегрѣше́нїй на́шихъ, ѹ҆ гдⷭ҇а про́симъ.

<rubric class="inline">Ли́къ:</rubric> <red>П</red>ода́й гдⷭ҇и.

<red>Д</red>о́брыхъ и҆ поле́зныхъ дꙋша́мъ на́шымъ, и҆ ми́ра мі́рови, ѹ҆ гдⷭ҇а про́симъ.

<rubric class="inline">Ли́къ:</rubric> <red>П</red>ода́й гдⷭ҇и.

<red>П</red>ро́чее вре́мѧ живота̀ на́шегѡ въ ми́рѣ и҆ покаѧ́нїи сконча́ти, ѹ҆ гдⷭ҇а про́симъ.

<rubric class="inline">Ли́къ:</rubric> <red>П</red>ода́й гдⷭ҇и.

<red>Х</red>рⷭ҇тїа́нскїѧ кончи́ны живота̀ на́шегѡ, безболѣ́знены, непосты́дны, ми́рны и҆ до́брагѡ ѿвѣ́та на стра́шнѣмъ сꙋди́щи хрⷭ҇то́вѣ про́симъ.

<rubric class="inline">Ли́къ:</rubric> <red>П</red>ода́й гдⷭ҇и.

<red>П</red>рест҃ꙋ́ю, пречⷭ҇тꙋю, пребл҃гослове́ннꙋю, сла́внꙋю влⷣчцꙋ на́шꙋ бцⷣꙋ и҆ приснодв҃ꙋ мр҃і́ю со всѣ́ми ст҃ы́ми помѧнꙋ́вше са́ми себѐ, и҆ дрꙋ́гъ дрꙋ́га, и҆ ве́сь живо́тъ на́шъ хрⷭ҇тꙋ̀ бг҃ꙋ предади́мъ.

<rubric class="inline">Ли́къ:</rubric> <red>Т</red>ебѣ̀ гдⷭ҇и.

<rubric>И҆ сщ҃е́нникъ возглаша́етъ:</rubric>

<red>Ꙗ҆́</red>кѡ бл҃гъ и҆ чл҃вѣколю́бецъ бг҃ъ є҆сѝ, и҆ тебѣ̀ сла́вꙋ возсыла́емъ, ѻ҆ц҃ꙋ̀, и҆ сн҃ꙋ, и҆ ст҃о́мꙋ дх҃ꙋ, ны́нѣ и҆ при́снѡ, и҆ во вѣ́ки вѣкѡ́въ.

<rubric class="inline">Ли́къ:</rubric> <red>А҆</red>ми́нь.

<rubric class="inline">Сщ҃е́нникъ:</rubric> <red>М</red>и́ръ всѣ̑мъ.

<rubric class="inline">Ли́къ:</rubric> <red>И҆</red> дх҃ови твоемꙋ̀.

<rubric class="inline">Дїа́конъ:</rubric> <red>Г</red>лавы̑ на́шѧ гдⷭ҇ви прикло́нимъ.

<rubric class="inline">Ли́къ:</rubric> <red>Т</red>ебѣ̀ гдⷭ҇и.

<rubric class="inline">Возглаша́етъ і҆ере́й:</rubric> <red>Ꙗ҆́</red>кѡ бг҃ъ ми́лости, щедро́тъ и҆ чл҃вѣколю́бїѧ є҆сѝ, и҆ тебѣ̀ сла́вꙋ возсыла́емъ, ѻ҆ц҃ꙋ̀, и҆ сн҃ꙋ, и҆ ст҃о́мꙋ дх҃ꙋ, ны́нѣ и҆ при́снѡ, и҆ во вѣ́ки вѣкѡ́въ.

<red>М</red>и́ръ всѣ̑мъ.

<rubric class="inline">Лю́дїе:</rubric> <red>И҆</red> дх҃ови твоемꙋ̀.

<rubric class="inline">Дїа́конъ:</rubric> <red>Г</red>лавы̑ на́шѧ гдⷭ҇ви прикло́нимъ.

<rubric>И҆ сщ҃е́нникъ глаго́летъ моли́твꙋ сїю̀ та́йнѡ:</rubric>

<red>Г</red>дⷭ҇и ст҃ы́й, въ вы́шнихъ живы́й, и҆ на смирє́нныѧ призира́ѧй, и҆ всеви́дѧщимъ ѻ҆́комъ твои́мъ призира́ѧй на всю̀ тва́рь, тебѣ̀ приклони́хомъ вы́ю се́рдца и҆ тѣлесѐ, и҆ мо́лимсѧ тебѣ̀: прострѝ рꙋ́кꙋ твою̀ неви́димꙋю ѿ ст҃а́гѡ жили́ща твоегѡ̀, и҆ бл҃гословѝ всѧ̑ ны̀. И҆ а҆́ще что̀ согрѣши́хомъ, во́лею и҆лѝ нево́лею, ꙗ҆́кѡ бл҃гъ и҆ человѣколю́бецъ бг҃ъ простѝ, да́рꙋѧ на́мъ мі̑рнаѧ и҆ премі̑рнаѧ блага̑ѧ твоѧ̑.

<rubric class="inline">Возглаша́етъ:</rubric> <red>Т</red>вое́ бо є҆́сть є҆́же ми́ловати и҆ спаса́ти ны̀ бж҃е на́шъ, и҆ тебѣ̀ сла́вꙋ возсыла́емъ, ѻ҆ц҃ꙋ̀, и҆ сн҃ꙋ, и҆ ст҃о́мꙋ дх҃ꙋ, ны́нѣ и҆ при́снѡ, и҆ во вѣ́ки вѣкѡ́въ, а҆ми́нь.



<rubric>На стїхо́внѣ стїхи̑ры, гла́съ ѕ҃:</rubric>

<red>Н</red>а́га мѧ̀ ѡ҆брѣ́тъ добродѣ́телей вра́гъ, стрѣло́ю грѣхо́вною ѹ҆ѧзвѝ: но ты̀, бж҃е, ꙗ҆́кѡ вра́чь дꙋ́шъ и҆ тѣле́съ, ꙗ҆́звы дꙋшѝ моеѧ̀ и҆сцѣлѝ, и҆ поми́лꙋй мѧ̀.

<rubric class="inline">Сті́хъ:</rubric> <red>И҆</red>спо́лнихомсѧ заꙋ́тра млⷭ҇ти твоеѧ̀ гдⷭ҇и, и҆ возра́довахомсѧ, и҆ возвесели́хомсѧ: во всѧ̑ дни̑ на́шѧ возвесели́хомсѧ, за дни̑ въ нѧ́же смири́лъ ны̀ є҆сѝ, лѣ̑та въ нѧ́же ви́дѣхомъ ѕла̑ѧ. И҆ при́зри на рабы̑ твоѧ̑, и҆ на дѣла̀ твоѧ̑, и҆ наста́ви сы́ны и҆́хъ.

<red>С</red>е́рдца моегѡ̀ стрꙋ́пы, ѿ мно́гихъ грѣхѡ́въ прозѧ́бшыѧ мѝ, и҆сцѣлѝ, сп҃се, ꙗ҆́кѡ дꙋ́шъ и҆ тѣле́съ вра́чь, и҆ подаѧ̀ просѧ́щымъ прегрѣше́нїй проще́нїе, при́снѡ да́рꙋй мѝ сле́зы покаѧ́нїѧ, даѧ́ ми разрѣше́нїе долгѡ́въ, гдⷭ҇и, и҆ поми́лꙋй мѧ̀.

<rubric class="inline">Сті́хъ:</rubric> <red>И҆</red> бꙋ́ди свѣ́тлость гдⷭ҇а бг҃а на́шегѡ на на́съ, и҆ дѣла̀ рꙋ́къ на́шихъ и҆спра́ви на на́съ, и҆ дѣ́ло рꙋ́къ на́шихъ и҆спра́ви.

<red>Г</red>дⷭ҇и, а҆́ще не бы́хомъ ст҃ы̑ѧ твоѧ̑ и҆мѣ́ли мл҃твенники, и҆ бл҃госты́ню твою̀ ми́лꙋющꙋю на́съ: ка́кѡ смѣ́ли бы́хомъ, сп҃се, пѣ́ти тѧ̀, є҆го́же славосло́вѧтъ непреста́ннѡ а҆́гг҃ли; срⷣцевѣ́дче, пощадѝ дꙋ́шы на́шѧ.

<rubric>Сла́ва, и҆ ны́нѣ, бг҃оро́диченъ:</rubric>

<red>М</red>р҃і́е чтⷭ҇аѧ, злата́ѧ кади́льнице, є҆ди́нагѡ ѿ неразлꙋ́чныѧ трⷪ҇цы прїѧ́телище сꙋ́щаѧ, на не́же ѻ҆ц҃ъ и҆зво́ли, сн҃ъ же дѣ́йствомъ всест҃а́гѡ дх҃а всели́сѧ во чре́во твоѐ всеѡсщ҃е́нное. Того̀ ѹ҆̀бо молѝ прилѣ́жнѡ, пода́ти на́мъ грѣхѡ́въ ѡ҆ставле́нїе въ де́нь сꙋ́дный.

<rubric>Крⷭ҇тобг҃оро́диченъ.</rubric>

<podoben>Подо́бенъ: <incipit><red>В</red>сю̀ ѿложи́вше:</incipit></podoben>

<red>А҆́</red>гнца своего̀, а҆́гница нескве́рнаѧ дре́вле, и҆ непоро́чнаѧ влⷣчца, на дре́вѣ крⷭ҇тнѣмъ ꙗ҆́кѡ ѹ҆зрѣ̀, мт҃рски восклица́ше, и҆ дивѧ́щисѧ вопїѧ́ше: ча́до сладча́йшее, что̀ зрѣ́нїе сїѐ но́вое и҆ пресла́вное; ка́кѡ со́нмъ безблагода́тный сꙋди́щꙋ пїла́товꙋ предаде́ тѧ, и҆ ѡ҆сꙋжда́етъ на сме́рть живота̀ всѧ́ческихъ; но воспѣва́ю твоѐ неизрече́нное, сло́ве, схожде́нїе.

<rubric class="inline">Та́же:</rubric> <red>Б</red>л҃го є҆́сть и҆сповѣ́датисѧ гдⷭ҇еви, и҆ пѣ́ти и҆́мени твоемꙋ̀, вы́шнїй: возвѣща́ти заꙋ́тра млⷭ҇ть твою̀, и҆ и҆́стинꙋ твою̀ на всѧ́кꙋ но́щь.

<red>Трист҃о́е.</red> <rubric class="inline">По</rubric> <red>Ѻ҆́</red>ч҃е на́шъ:

<rubric class="inline">Сщ҃е́нникъ:</rubric> <red>Ꙗ҆́</red>кѡ твоѐ є҆́сть црⷭ҇тво:

<rubric>Тропа́рь днѐ.</rubric>

<rubric>Сла́ва, и҆ ны́нѣ, бг҃оро́диченъ.</rubric>



<rubric>Та́же глаго́летъ дїа́конъ, и҆лѝ і҆ере́й, є҆ктенїю̀:</rubric>

<red>П</red>оми́лꙋй на́съ бж҃е, по вели́цѣй ми́лости твое́й, мо́лимъ ти сѧ, ѹ҆слы́ши, и҆ поми́лꙋй.

<rubric class="inline">Ли́къ:</rubric> <red>Г</red>дⷭ҇и поми́лꙋй, <rubric class="inline">три́жды.</rubric>

<red>Є҆</red>щѐ мо́лимсѧ ѡ҆ вели́комъ господи́нѣ и҆ ѻ҆тцѣ̀ на́шемъ ст҃ѣ́йшемъ патрїа́рхѣ <red>и҆́мⷬ҇къ</red>, и҆ ѡ҆ господи́нѣ на́шемъ преѡсвѧще́ннѣйшемъ митрополі́тѣ <red>[</red><rubric class="inline">и҆лѝ:</rubric> а҆рхїепі́скопѣ, <rubric class="inline">и҆лѝ:</rubric> є҆пі́скопѣ<red>]</red> <red>и҆́мⷬ҇къ</red>, и҆ все́й во хрⷭ҇тѣ̀ бра́тїи на́шей.

<rubric class="inline">Ли́къ:</rubric> <red>Г</red>дⷭ҇и поми́лꙋй, <rubric class="inline">три́жды.</rubric>

<red>Є҆</red>щѐ мо́лимсѧ ѡ҆ бл҃же́нныхъ и҆ приснопа́мѧтныхъ созда́телехъ ст҃ы́ѧ ѻ҆би́тели сеѧ̀, и҆ ѡ҆ всѣ́хъ преждепочи́вшихъ ѻ҆тцѣ́хъ и҆ бра́тїѧхъ, здѣ̀ лежа́щихъ, и҆ повсю́дꙋ правосла́вныхъ.

<rubric class="inline">Ли́къ:</rubric> <red>Г</red>дⷭ҇и поми́лꙋй, <rubric class="inline">три́жды.</rubric>

<red>Є҆</red>щѐ мо́лимсѧ ѡ҆ ми́лости, жи́зни, ми́рѣ, здра́вїи, спасе́нїи, посѣще́нїи, проще́нїи и҆ ѡ҆ставле́нїи грѣхѡ́въ рабѡ́въ бж҃їихъ, бра́тїи ст҃ы́ѧ ѻ҆би́тели сеѧ̀

<rubric class="inline">Ли́къ:</rubric> <red>Г</red>дⷭ҇и поми́лꙋй, <rubric class="inline">три́жды.</rubric>

<red>Є҆</red>щѐ мо́лимсѧ ѡ҆ плодоносѧ́щихъ, и҆ добродѣ́ющихъ во ст҃ѣ́мъ и҆ всечестнѣ́мъ хра́мѣ се́мъ, трꙋжда́ющихсѧ, пою́щихъ и҆ предстоѧ́щихъ лю́дехъ, ѡ҆жида́ющихъ ѿ тебѐ вели́кїѧ и҆ бога́тыѧ млⷭ҇ти.

<rubric class="inline">Ли́къ:</rubric> <red>Г</red>дⷭ҇и поми́лꙋй, <rubric class="inline">три́жды.</rubric>

<rubric class="inline">Возглаша́етъ і҆ере́й:</rubric> <red>Ꙗ҆́</red>кѡ ми́лостивъ и҆ чл҃вѣколю́бецъ бг҃ъ є҆сѝ, и҆ тебѣ̀ сла́вꙋ возсыла́емъ, ѻ҆ц҃ꙋ̀, и҆ сн҃ꙋ, и҆ ст҃о́мꙋ дх҃ꙋ, ны́нѣ и҆ при́снѡ, и҆ во вѣ́ки вѣкѡ́въ.

<rubric class="inline">Ли́къ:</rubric> <red>А҆</red>ми́нь.

<rubric class="inline">Дїа́конъ:</rubric> <red>П</red>ремꙋ́дрость.

<rubric class="inline">Ли́къ:</rubric> <red>Б</red>л҃гословѝ.

<rubric class="inline">Сщ҃е́нникъ:</rubric> <red>С</red>ы́й блгⷭ҇ве́нъ хрⷭ҇то́съ бг҃ъ на́шъ, всегда̀, ны́нѣ и҆ при́снѡ, и҆ во вѣ́ки вѣкѡ́въ.

<rubric class="inline">Ли́къ:</rubric> <red>А҆</red>ми́нь.

<red>Ѹ҆</red>твердѝ бж҃е, ст҃ꙋ́ю правосла́внꙋю вѣ́рꙋ, правосла́вныхъ хрⷭ҇тїа́нъ во вѣ́къ вѣ́ка.

<rubric class="inline">Сщ҃е́нникъ:</rubric> <red>П</red>рест҃а́ѧ бцⷣе, спасѝ на́съ.

<rubric class="inline">Ли́къ:</rubric> <red>Ч</red>естнѣ́йшꙋю херꙋві̑мъ:

<rubric class="inline">Сщ҃е́нникъ:</rubric> <red>С</red>ла́ва тебѣ̀ хрⷭ҇тѐ бж҃е, ѹ҆пова́нїе на́ше, сла́ва тебѣ̀.

<rubric class="inline">Ли́къ:</rubric> <red>С</red>ла́ва, и҆ ны́нѣ:

<red>Г</red>дⷭ҇и поми́лꙋй, <rubric class="inline">три́жды.</rubric> <red>Б</red>л҃гословѝ.

<rubric>Сщ҃е́нникъ твори́тъ ѿпꙋ́стъ:</rubric>



<rubric>Та́же ча́съ пе́рвый.</rubric>

<rubric>А҆́ще є҆́сть четыредесѧ́тница:</rubric>

<red>Б</red>л҃го є҆́сть и҆сповѣ́датисѧ: <rubric class="inline">два́жды.</rubric>

<red>Трист҃о́е.</red> <rubric class="inline">По</rubric> <red>Ѻ҆́</red>ч҃е на́шъ:

<rubric class="inline">Сщ҃е́нникъ:</rubric> <red>Ꙗ҆́</red>кѡ твоѐ є҆́сть црⷭ҇тво:

<rubric>Мы́ же глаго́лемъ:</rubric>

<red>В</red>ъ хра́мѣ стоѧ́ще сла́вы твоеѧ̀, на нб҃сѝ стоѧ́ти мни́мъ, бцⷣе, две́рь нбⷭ҇наѧ, ѿве́рзи на́мъ двє́ри млⷭ҇ти твоеѧ̀.

<rubric class="inline">Та́же,</rubric> <red>Г</red>дⷭ҇и поми́лꙋй, <rubric class="inline">м҃.</rubric>

<rubric>Сла́ва, и҆ ны́нѣ:</rubric>

<red>Чⷭ҇</red>тнѣ́йшꙋю херꙋві̑мъ:

<rubric class="inline">Сщ҃е́нникъ:</rubric> <red>С</red>ы́й бл҃гослове́нъ хрⷭ҇то́съ бг҃ъ на́шъ, всегда̀, ны́нѣ и҆ при́снѡ, и҆ во вѣ́ки вѣкѡ́въ, а҆ми́нь.

<rubric class="inline">Та́же:</rubric> <red>Н</red>бⷭ҇ный цр҃ю̀, вѣ́рꙋ ѹ҆твердѝ, ꙗ҆зы́ки ѹ҆кротѝ, мі́ръ ѹ҆мирѝ, ст҃ы́й хра́мъ се́й <red>[</red>ст҃ꙋ́ю ѻ҆би́тель сїю<red>]</red> до́брѣ сохранѝ: пре́жде ѿше́дшыѧ ѻ҆тцы̀ и҆ бра́тїю на́шꙋ въ селе́нїихъ пра́ведныхъ ѹ҆чинѝ, и҆ на́съ въ покаѧ́нїи и҆ и҆сповѣ́данїи прїимѝ, ꙗ҆́кѡ бл҃гі́й и҆ человѣколю́бецъ.

<rubric>Посе́мъ покло́ны вели̑кїѧ трѝ, глаго́люще въ ни́хъ на ко́емждо покло́нѣ мл҃твꙋ прпⷣбнагѡ є҆фре́ма:</rubric>

<red>Г</red>дⷭ҇и и҆ влⷣко живота̀ моегѡ̀:

<rubric>По си́хъ же и҆ и҆ны́хъ ма́лыхъ, в҃і. Та́же па́ки и҆́нъ покло́нъ вели́кїй є҆ди́нъ, глаго́люще и҆ въ не́мъ предпи́саннꙋю мл҃твꙋ: и҆ по є҆́же воста́ти на́мъ, начина́етъ предстоѧ́тель пе́рвый ча́съ.</rubric>
