---
title: "Гла́съ з҃. Понедѣ́льникъ"
navigation:
  key: service-octoechos58-16
  title: "Гла́съ з҃. Понедѣ́льникъ"
  parent: service-octoechos58
  order: 16
type: "service"
---

# Гла́съ з҃. Понедѣ́льникъ.

{fold-h2:Въ недѣ́лю ве́чера,}

<rubric>на <incipit><red>Г</red>дⷭ҇и воззва́хъ:</incipit> стїхи̑ры покаѧ́нны. Гла́съ з҃:</rubric>

<podoben>Подо́бенъ: <incipit><red>Д</red>не́сь бди́тъ бцⷣа:</incipit></podoben>

<rubric class="inline">Сті́хъ:</rubric> <red>А҆́</red>ще беззакѡ́нїѧ на́зриши гдⷭ҇и, гдⷭ҇и, кто̀ постои́тъ; ꙗ҆́кѡ ѹ҆ тебѐ ѡ҆чище́нїе є҆́сть.

<red>В</red>озведѝ твоѝ ѻ҆́чи, ѽ дꙋшѐ моѧ̀! И҆ на бж҃їе воззрѝ смотре́нїе и҆ бл҃гоꙋтро́бїе, ка́кѡ нб҃са̀ преклони́въ на зе́млю сни́де, да вознесе́тъ тебѐ ѿ ѻ҆каѧ́нства твои́хъ страсте́й, и҆ поста́витъ тѧ̀ на ка́мени вѣ́ры. Ѽ ди́вство стра́шнагѡ чꙋдесѐ! Сла́ва и҆стоща́нїю твоемꙋ̀ чл҃вѣколю́бче.

<rubric class="inline">Сті́хъ:</rubric> <red>И҆́</red>мене ра́ди твоегѡ̀, потерпѣ́хъ тѧ̀ гдⷭ҇и, потерпѣ̀ дꙋша̀ моѧ̀ въ сло́во твоѐ, ѹ҆пова̀ дꙋша̀ моѧ̀ на гдⷭ҇а.

<red>В</red>и́ждь твоѧ̑ пребеззакѡ́ннаѧ дѣла̀, ѽ дꙋшѐ моѧ̀! И҆ почꙋди́сѧ, ка́кѡ тѧ̀ землѧ̀ но́ситъ; ка́кѡ не разсѣ́десѧ; ка́кѡ ди́вїи ѕвѣ́рїе не снѣда́ютъ тебѐ; ка́кѡ же и҆ сл҃нце незаходи́мое сїѧ́ти тебѣ̀ не преста̀; воста́ни, пока́йсѧ, и҆ возопі́й ко гдⷭ҇ꙋ: согрѣши́хъ тѝ: согрѣши́хъ, поми́лꙋй мѧ̀.

<rubric class="inline">Сті́хъ:</rubric> <red>Ѿ</red> стра́жи ѹ҆́треннїѧ до но́щи, ѿ стра́жи ѹ҆́треннїѧ да ѹ҆пова́етъ і҆и҃ль на гдⷭ҇а.

<red>И҆</red>мꙋ́ще на тѧ̀ ѹ҆пова́нїе всеси́льне гдⷭ҇и, тебѐ мо́лимъ, всѧ́кихъ бѣ́дъ, страсте́й же и҆ мѧте́жа на́мъ и҆зба́витисѧ: ꙗ҆́кѡ да жи́знь на́шꙋ ми́рнѡ пре́йдемъ, и҆ въ чистотѣ̀ пожи́вше ѡ҆брѧ́щемъ въ де́нь сꙋ́дный, бл҃гопремѣ́нна тебѐ влⷣкꙋ и҆ млⷭ҇тива.

<rubric>Та́же мине́и стїхи̑ры ст҃о́мꙋ. А҆́ще ли нѣ́сть мине́и: и҆́ны стїхи̑ры безплѡ́тнымъ ст҃ы̑мъ а҆́гг҃лѡмъ, гла́съ з҃:</rubric>

<podoben>Подо́бенъ: <incipit><red>Н</red>е ктомꙋ̀ возбранѧ́еми:</incipit></podoben>

<rubric class="inline">Сті́хъ:</rubric> <red>Ꙗ҆́</red>кѡ ѹ҆ гдⷭ҇а млⷭ҇ть, и҆ мно́гое ѹ҆ негѡ̀ и҆збавле́нїе: и҆ то́й и҆зба́витъ і҆и҃лѧ ѿ всѣ́хъ беззако́нїй є҆гѡ̀.

<red>З</red>арѧ́ми просвѣща́еми трⷪ҇цы, и҆̀же вѣ́рою ва́съ пою́щыѧ, просвѣти́те а҆рха́гг҃ли.

<rubric class="inline">Сті́хъ:</rubric> <red>Х</red>вали́те гдⷭ҇а всѝ ꙗ҆зы́цы, похвали́те є҆го̀ всѝ лю́дїе.

<red>П</red>рича́стїемъ свѣ́ти вторі́и, показꙋ́еми свѣ́ти соверше́нни, предста́ти на́мъ свѣ́тꙋ пе́рвомꙋ моли́тесѧ.

<rubric class="inline">Сті́хъ:</rubric> <red>Ꙗ҆́</red>кѡ ѹ҆тверди́сѧ млⷭ҇ть є҆гѡ̀ на на́съ, и҆ и҆́стина гдⷭ҇нѧ пребыва́етъ во вѣ́къ.

<red>К</red>ро́вомъ кри́лъ ва́шихъ сохранѧ́йте вѣ̑рныѧ всѧ̑ ѿ дꙋхѡ́въ лꙋка́вствїѧ, тьмꙋ̀ разорѧ́юще.

<rubric class="inline">Сла́ва, и҆ ны́нѣ, бг҃оро́диченъ:</rubric> <red>В</red>сѝ пѣ́сньми со а҆́гг҃лы бцⷣѣ возопїи́мъ, ꙗ҆́кѡ сп҃са мі́рꙋ родила̀ є҆́сть, по ржⷭ҇твѣ́ же па́ки пребы́сть дв҃а, и҆ мі́ръ и҆зба́ви ѿ пре́лести ржⷭ҇тво́мъ свои́мъ, и҆ пи́щꙋ подадѐ на́мъ неиждива́емꙋю, млеко́мъ пита́ющаѧ свободи́телѧ дꙋ́шъ на́шихъ.

<rubric class="inline">Та́же,</rubric> <incipit><red>С</red>вѣ́те ти́хїй:</incipit> <rubric class="inline">Прокі́менъ днѐ:</rubric>

<incipit><red>С</red>подо́би гдⷭ҇и, въ ве́черъ се́й:</incipit>

<rubric>На стїхо́внѣ стїхи̑ры покаѧ́нны, гла́съ з҃:</rubric>

<red>Ꙗ҆́</red>кѡ блꙋ́дный сы́нъ прїидо́хъ а҆́зъ ще́дре, прїими́ мѧ припа́дающаго, ꙗ҆́кѡ є҆ди́наго ѿ нає́мникъ твои́хъ бж҃е и҆ поми́лꙋй мѧ̀ чл҃вѣколю́бче.

<rubric class="inline">Сті́хъ:</rubric> <red>К</red>ъ тебѣ̀ возведо́хъ ѻ҆́чи моѝ живꙋ́щемꙋ на нб҃сѝ. Сѐ ꙗ҆́кѡ ѻ҆́чи ра̑бъ въ рꙋкꙋ̀ госпо́дїй свои́хъ, ꙗ҆́кѡ ѻ҆́чи рабы́ни въ рꙋкꙋ̀ госпожѝ своеѧ̀: та́кѡ ѻ҆́чи на́ши ко гдⷭ҇ꙋ бг҃ꙋ на́шемꙋ, до́ндеже ѹ҆ще́дритъ ны̀.

<red>Ꙗ҆́</red>кѡ впады́й въ разбо́йники и҆ ѹ҆ѧ́звленъ: та́кѡ и҆ а҆́зъ впадо́хъ ѿ мно́гихъ грѣхѡ́въ, и҆ ѹ҆ѧ́звлена мѝ є҆́сть дꙋша̀. Къ комꙋ̀ прибѣ́гнꙋ пови́нный а҆́зъ; то́кмѡ къ тебѣ̀ бл҃гоꙋтро́бномꙋ дꙋша́мъ врачꙋ̀: и҆зле́й на мѧ̀ бж҃е, вели́кꙋю твою̀ млⷭ҇ть.

<rubric class="inline">Сті́хъ:</rubric> <red>П</red>оми́лꙋй на́съ гдⷭ҇и, поми́лꙋй на́съ, ꙗ҆́кѡ по мно́гꙋ и҆спо́лнихомсѧ ѹ҆ничиже́нїѧ: наипа́че напо́лнисѧ дꙋша̀ на́ша поноше́нїѧ гобзꙋ́ющихъ и҆ ѹ҆ничиже́нїѧ го́рдыхъ.

<rubric class="inline">Мч҃нченъ:</rubric> <red>С</red>ла́ва тебѣ̀ хрⷭ҇тѐ бж҃е, а҆пⷭ҇толѡвъ похвало̀, и҆ мч҃нкѡвъ весе́лїе: и҆́хже про́повѣдь трⷪ҇ца є҆диносꙋ́щнаѧ.

<rubric class="inline">Сла́ва, и҆ ны́нѣ, бг҃оро́диченъ:</rubric> <red>Є҆́</red>же ра́дꙋйсѧ, тебѣ̀ зове́мъ со а҆́гг҃ломъ, бг҃оневѣ́сто, черто́гъ и҆ две́рь, и҆ прⷭ҇то́лъ ѻ҆́гненный нарица́юще тебѐ, и҆ несѣко́мꙋю го́рꙋ, и҆ кꙋпинꙋ̀ неѡпали́мꙋю.

<rubric class="inline">Та́же,</rubric> <incipit><red>Н</red>ы́нѣ ѿпꙋща́еши:</incipit> <incipit><red>Трист҃о́е.</red></incipit> <rubric class="inline">По</rubric> <incipit><red>Ѻ҆́</red>ч҃е на́шъ:</incipit>

<rubric>Тропарѝ, є҆ктенїа̀, и҆ ѿпꙋ́стъ.</rubric>



{/fold}

{fold-h2:Въ недѣ́лю на повече́рїи,}

<rubric>канѡ́нъ моле́бный прест҃ѣ́й бцⷣѣ. Гла́съ з҃:</rubric>

## Пѣ́снь а҃.

<rubric class="inline">І҆рмо́съ:</rubric> <irmos><red>М</red>а́нїемъ твои́мъ на земны́й ѡ҆́бразъ преложи́сѧ, пре́жде ѹ҆доборазлива́емое водно́е є҆стество̀ гдⷭ҇и: тѣ́мже немо́креннѡ пѣшеше́ствовавъ і҆и҃ль, пое́тъ тебѣ̀ пѣ́снь побѣ́днꙋю.</irmos>

<red>Ч</red>и́нове а҆́гг҃лъ ꙗ҆́кѡ вои́стиннꙋ и҆ врѣснотꙋ̀ мт҃рь тѧ̀ бг҃а всѣ́хъ чтꙋ́тъ пречⷭ҇таѧ: но и҆ ны́нѣ ѿ бре́нныхъ ѹ҆сте́нъ мои́хъ прїимѝ пѣ́снь моле́бнꙋю.

<red>Ѹ҆</red>мертвѝ пло́ти моеѧ̀ и҆ є҆щѐ живꙋ́щꙋю ѕло́бꙋ, жи́знь и҆́стиннꙋю ро́ждшаѧ, пречⷭ҇таѧ: и҆ страсте́й и҆ прегрѣше́нїй пода́ждь чⷭ҇таѧ, твоемꙋ̀ рабꙋ̀ и҆збавле́нїе.

<rubric class="inline">Сла́ва:</rubric> <red>С</red>о́лнце ѿ со́лнца, безлѣ́тное сло́во непости́жнѡ возсїѧ́вшее, во вре́мѧ возсїѧ̀. Є҆гѡ́же зарѧ́ми просвѣтѝ дв҃о, дꙋ́шы на́шѧ, и҆ вразꙋмѝ.

<rubric class="inline">И҆ ны́нѣ:</rubric> <red>П</red>одоба́етъ тебѐ бцⷣе хвале́нїѧ сло́во всегда̀ дѣ́йствꙋемо: но мы̀ мо́лимъ тѧ̀ чⷭ҇таѧ, сп҃сѝ ѿ всѧ́кїѧ жите́йскїѧ печа́ли, къ тебѣ̀ прибѣга́ющихъ.

## Пѣ́снь г҃.

<rubric class="inline">І҆рмо́съ:</rubric> <irmos><red>В</red>ъ нача́лѣ нб҃са̀ всеси́льнымъ сло́вомъ твои́мъ ѹ҆твержде́й гдⷭ҇и сп҃сѐ, и҆ вседѣ́тельнымъ и҆ бж҃їимъ дх҃омъ, всю̀ си́лꙋ и҆́хъ: на недви́жимѣмъ мѧ̀ ка́мени и҆сповѣ́данїѧ твоегѡ̀ ѹ҆твердѝ.</irmos>

<red>Ѿ</red>да́въ до́лги раболѣ́пнѡ бл҃горазꙋ́мнѣ, твои́хъ бл҃года́тей влⷣчце, те́плѣ воспѣва́ю тѧ̀ пречⷭ҇таѧ, мт҃и сло́ва, и҆ всѣ́хъ и҆зба́вителѧ: но и҆ ны́нѣ и҆зми́ мѧ ѿ жите́йскихъ настоѧ́нїй.

<red>Ѹ҆</red>мерщвле́на а҆да́ма ѿ престꙋпле́нїѧ дре́вле, лꙋ́чшїѧ пречⷭ҇таѧ, жи́зни сподо́била є҆сѝ ꙗ҆́вѣ, живонача́льное влⷣчце ро́ждшаѧ сло́во: но и҆ ны́нѣ мѧ̀ сме́ртнагѡ грѣха̀ свободѝ.

<rubric class="inline">Сла́ва:</rubric> <red>Ѡ҆</red>жестѣ́въ пло́ти страстны́й зако́нъ, и҆ ны́нѣ ѡ҆скорблѧ́етъ, дх҃о́вный, и҆ къ лютѣ́йшымъ похоте́мъ совокꙋплѧ́етъ ѹ҆́мъ мо́й пречⷭ҇таѧ: но безстра́стїѧ ми́ръ пода́ждь мѝ вско́рѣ твои́ми мл҃твами.

<rubric class="inline">И҆ ны́нѣ:</rubric> <red>Н</red>есказа́ннѡ во ѹ҆тро́бѣ пречⷭ҇таѧ, заче́нши хрⷭ҇та̀ содержи́телѧ всѣ́хъ, земноро́дныхъ сꙋщество̀ разрѣши́ла є҆сѝ ѿ а҆́довыхъ вере́й: но и҆ ны́нѣ многоплетє́нныѧ плени̑цы тлѣ́ющыѧ мѧ̀ расто́ргни.

## Пѣ́снь д҃.

<rubric class="inline">І҆рмо́съ:</rubric> <irmos><red>Ѻ҆́</red>ч҃а нѣ́дра не ѡ҆ста́вль, и҆ соше́дъ на зе́млю хрⷭ҇тѐ бж҃е, та́йнꙋ ѹ҆слы́шахъ смотре́нїѧ твоегѡ̀, и҆ просла́вихъ тѧ̀ є҆ди́не чл҃вѣколю́бче.</irmos>

<red>Н</red>о́щїю борю́сѧ со тьмо́ю лю́тыхъ, ѡ҆мрачи́въ по́мыслъ: две́ри свѣ́та, твои́ми лꙋча́ми ѡ҆зари́ мѧ, и҆ го́рести и҆змѝ вско́рѣ, и҆ печа́ли.

<red>Г</red>рѣхѡ́въ мно́жествомъ стѧ́гнꙋтъ, и҆ плени́цами напа́стей вельмѝ свѧ́занъ, твою̀ влⷣчце, ны́нѣ по́мощь призыва́ю, да и҆зба́влюсѧ всѧ́кїѧ мꙋ́ки.

<rubric class="inline">Сла́ва:</rubric> <red>С</red>обо́рища ѕлы́хъ и҆ лю́тыхъ, и҆ зави́стныхъ и҆ лꙋка́выхъ человѣ̑къ совѣ́ты разорѝ всепѣ́таѧ, и҆ всѧ́кїѧ мѧ̀ и҆зба́ви печа́ли житїѧ̀ и҆ ско́рби.

<rubric class="inline">И҆ ны́нѣ:</rubric> <red>В</red>озвраще́нїѧ слове́съ лжи́выхъ и҆ дѣ́йствъ ꙗ҆̀же на мѧ̀, мече́мъ твои́хъ мл҃твъ ссѣцы̀ влⷣчце, и҆ вско́рѣ разрꙋшѝ, и҆ всѧ́кїѧ мѧ̀ и҆зба́ви печа́ли.

## Пѣ́снь є҃.

<rubric class="inline">І҆рмо́съ:</rubric> <irmos><red>Н</red>о́щь не свѣтла̀ невѣ̑рнымъ хрⷭ҇тѐ, вѣ̑рнымъ же просвѣще́нїе въ сла́дости слове́съ твои́хъ: сегѡ̀ ра́ди къ тебѣ̀ ѹ҆́тренюю, и҆ воспѣва́ю твоѐ бж҃ество̀.</irmos>

<red>Н</red>епобѣди́маѧ стѣна̀ сꙋ́щи вѣ̑рнымъ, и҆ покро́въ бꙋ́ди рабꙋ̀ твоемꙋ̀ дв҃о, и҆ ѿ всѧ́кїѧ нꙋ́ждныѧ и҆зба́ви печа́ли и҆ ѡ҆ѕлобле́нїѧ.

<red>Н</red>едꙋ́гꙋю ѕѣлѡ̀, лю́тѣ ѡ҆ѕло́бленный ѿ ѻ҆бою̀ странꙋ̑ пречⷭ҇таѧ, дꙋше́внꙋю си́лꙋ и҆ тѣле́снꙋю ю҆́же под̾ѧ́хъ, твои́ми мл҃твами и҆сцѣлѝ.

<rubric class="inline">Сла́ва:</rubric> <red>В</red>ъ пꙋчи́нꙋ дв҃о щедро́тъ твои́хъ ны́нѣ прибѣга́ю ра́бъ тво́й, ѿ ѡ҆держа́щагѡ мѧ̀ совѣ́та непра́веднагѡ да и҆зба́влюсѧ, и҆ ѡ҆ѕлобле́нїѧ.

<rubric class="inline">И҆ ны́нѣ:</rubric> <red>П</red>ревозноси́ма є҆́сть сла́ва твои́хъ мл҃твъ всю́дꙋ, дв҃о мт҃и пречⷭ҇таѧ: и҆́миже ны́нѣ мѧ̀ всѧ́кагѡ и҆зба́ви жите́йскагѡ настоѧ́нїѧ.

## Пѣ́снь ѕ҃.

<rubric class="inline">І҆рмо́съ:</rubric> <irmos><red>П</red>ла́вающаго въ молвѣ̀ жите́йскихъ попече́нїй, съ корабле́мъ потоплѧ́ема грѣхѝ, и҆ дꙋшетлѣ́нномꙋ ѕвѣ́рю примета́ема, ꙗ҆́кѡ і҆ѡ́на хрⷭ҇тѐ, вопїю́ ти: и҆з̾ смертоно́сныѧ глꙋбины̀ возведи́ мѧ.</irmos>

<red>Р</red>ечє́нїѧ и҆ словеса̀ всѣ́хъ вѣ́рнѡ восхвалѧ́ютъ тѧ̀ чⷭ҇таѧ, ꙗ҆́кѡ всѣ́хъ человѣ̑къ до́лгъ ржⷭ҇тво́мъ твои́мъ ꙗ҆́вѣ разрꙋши́сѧ: но и҆ ны́нѣ пѣвє́цъ твои́хъ мольбꙋ̀ прїимѝ, и҆ и҆зба́ви и҆скꙋше́нїй и҆ печа́лей.

<red>Б</red>олѧ́ща мѧ̀ и҆ стра́стнымъ грѣхо́внымъ те́рнїемъ бодо́ма, и҆́щꙋща ю҆́же ѿ тебѐ цѣльбꙋ̀ пречⷭ҇таѧ, ѿ всѧ́кїѧ болѣ́зни же и҆ ско́рби и҆змѝ, и҆ и҆зба́ви ѿ напа́стей и҆ печа́лей.

<rubric class="inline">Сла́ва:</rubric> <red>З</red>емноро́дныхъ є҆стество̀, на нб҃о бцⷣе проѧвле́ннѡ возвела̀ є҆сѝ, бы́вши пала́та цр҃ѧ̀ сла́вы: тѣ́мже мѧ̀ ѿ бе́здны мно́гихъ прегрѣше́нїй, и҆ напа́стей, и҆ страсте́й возведѝ.

<rubric class="inline">И҆ ны́нѣ:</rubric> <red>В</red>опло́щшеесѧ сло́во па́че ѹ҆ма̀ и҆ сло́ва, дв҃о чⷭ҇таѧ, родила̀ є҆сѝ, безслове́сїѧ на́съ и҆зба́вльшаго: тѣ́мже тѧ̀ словесы̀ бж҃е́ственными непреста́ннѡ воспѣва́емъ, и҆ вѣ́рнѡ сла́вимъ.

<rubric class="inline">Та́же,</rubric> <red>Г</red>дⷭ҇и поми́лꙋй: <rubric class="inline">три́жды.</rubric> <red>С</red>ла́ва, и҆ ны́нѣ:

<rubric>Сѣда́ленъ, гла́съ з҃.</rubric>

<red>В</red>лⷣчце, прогнѣ́васѧ сн҃ъ тво́й на грѣ̑шныѧ рабы̑ твоѧ̑: ще́драго бо на гнѣ́въ ѡ҆брати́хомъ мы̀, но на млⷭ҇ть претворѝ є҆го̀ чⷭ҇таѧ. Ѹ҆млⷭ҇рдисѧ мт҃и бж҃їѧ, ѹ҆молѝ бл҃гоꙋтро́бнаго мольба́ми самодви́жными, плѣнє́ныѧ и҆зба́ви.

## Пѣ́снь з҃.

<rubric class="inline">І҆рмо́съ:</rubric> <irmos><red>В</red>ъ пе́щь ѻ҆́гненнꙋю вве́ржени прпⷣбнїи ѻ҆́троцы, ѻ҆́гнь въ ро́сꙋ преложи́ша, воспѣва́нїемъ си́це вопїю́ще: бл҃гослове́нъ є҆сѝ гдⷭ҇и бж҃е ѻ҆тє́цъ на́шихъ.</irmos>

<red>Ѹ҆</red>кра́шена рѧ́снами чистоты̀, пречⷭ҇таѧ ѻ҆трокови́це: дꙋ́шꙋ мою̀ ны́нѣ претворѝ ѿ ѕло́бы скве́рныѧ къ бж҃е́ственнѣй добро́тѣ, бл҃гослове́ннаѧ влⷣчце, предста́тельнице ро́да на́шегѡ.

<red>С</red>вирѣ́пѣютъ ны́нѣ ѕло́бы бѣсѡ́вскїѧ ѕѣлѡ̀, и҆ ѻ҆́гнь страсте́й мнѣ̀ возжига́ютъ, но па́че твои́ми зарѧ́ми, си́хъ до конца̀ попалѝ щедро́тами твои́ми, предста́тельнице ро́да на́шегѡ.

<rubric class="inline">Сла́ва:</rubric> <red>Ѡ҆</red> на́съ твоего̀ сн҃а молѧ́щи пречⷭ҇таѧ мт҃и бж҃їѧ, не преста́й ѿню́дъ мл҃твами твои́ми, человѣ́ческихъ печа́лей и҆ бѣ́дъ и҆з̾има́ющи рабы̑ твоѧ̑.

<rubric class="inline">И҆ ны́нѣ:</rubric> <red>П</red>ресꙋ́щный сн҃ъ ѿ тебѐ дв҃о, пло́ть прїѧ́тъ непрело́жно, и҆ человѣ́къ бы́сть, да сп҃се́тъ пою́щыѧ: бл҃гослове́нъ пречⷭ҇таѧ, пло́дъ твоегѡ̀ чре́ва.

## Пѣ́снь и҃.

<rubric class="inline">І҆рмо́съ:</rubric> <irmos><red>Ѻ҆́</red>троцы зовѧ́хꙋ въ пещѝ ѡ҆роше́ни: тва́рь да бл҃гослови́тъ всѧ́чєскаѧ сло́вомъ созда́вшаго, и҆ превозно́ситъ є҆го̀ во вѣ́ки.</irmos>

<red>П</red>а́жити страстны̑ѧ, и҆ многоѡбра́зныѧ бѣды̑ ѡ҆крꙋжа́ютъ вои́стиннꙋ влⷣчце, твоего̀ раба̀: но и҆зба́ви мѧ̀ тѣ́хъ всѧ́кагѡ и҆скꙋше́нїѧ.

<red>Д</red>а прїи́детъ ны́нѣ на ны̀ держа́внаѧ твоѧ̀ дла́нь влⷣчце, и҆ ча́емыѧ человѣ́ческїѧ ско́рби да и҆зба́витъ на́съ.

<rubric class="inline">Сла́ва:</rubric> <red>С</red>ѣ̑ти лꙋка́выхъ и҆ ѕлосовѣ́тныхъ человѣ̑къ сокрꙋшѝ, чⷭ҇таѧ бг҃ороди́тельнице: и҆ твоего̀ раба̀ и҆зба́ви ѿ всѧ́кїѧ нꙋ́жди.

<rubric class="inline">И҆ ны́нѣ:</rubric> <red>Є҆</red>ди́но сꙋ́щее вѣ́рныхъ приста́нище бж҃е́ственно, дв҃о чⷭ҇таѧ, молю́ тѧ и҆зба́вити мѧ̀ сꙋ́щїѧ въ мо́ри житїѧ̀ бꙋ́ри го́рькїѧ.

## Пѣ́снь ѳ҃.

<rubric class="inline">І҆рмо́съ:</rubric> <irmos><red>Р</red>а́дꙋйсѧ невѣ́сто свѣ́тлаѧ, мт҃и свѣтода́вца: ра́дꙋйсѧ вмѣсти́вшаѧ невмѣсти́маго во ѹ҆тро́бѣ твое́й: ра́дꙋйсѧ самѣ́хъ херꙋві́мѡвъ че́стншаѧ, ро́ждшаѧ сп҃са дꙋ́шъ на́шихъ.</irmos>

<red>Ѿ</red>игра́сѧ ꙗ҆́кѡ жребе́цъ ѿ за́повѣдей влⷣки, брозда́ми твои́хъ мл҃твъ да востѧ́гнꙋсѧ пречⷭ҇таѧ, къ пꙋтѝ ско́рагѡ ѹ҆строе́нїѧ.

<red>Н</red>извлеко́мь є҆́смь ѕѣлѡ̀ поползнове́нїемъ неразꙋ́мнымъ къ дѣѧ́нїю лꙋка́вагѡ грѣха̀ моегѡ̀: и҆зба́ви мѧ̀ бж҃е, преложе́нїѧ го́ршагѡ.

<rubric class="inline">Сла́ва:</rubric> <red>И҆</red>сцѣле́нїе пе́рвое ꙗ҆́вльшисѧ человѣ́ческагѡ сꙋщества̀, и҆сцѣли́ла сокрꙋше́нїе а҆да́ма и҆ є҆́ѵы: и҆сцѣли́ же и҆ менѐ бцⷣе, твои́ми мольба́ми.

<rubric class="inline">И҆ ны́нѣ:</rubric> <red>Ц</red>ѣломꙋ́дренъ ѹ҆́мъ пода́ждь мѝ, и҆ чи́сто се́рдце, и҆ ра́зꙋмъ смотрели́въ: да сохраню̀ влⷣчце, пречⷭ҇тыѧ за́пѡвѣди бг҃а моегѡ̀.

<rubric class="inline">Та́же:</rubric> <incipit><red>Д</red>осто́йно є҆́сть:</incipit> <rubric class="inline">и҆ покло́нъ.</rubric>

<incipit><red>Трист҃о́е.</red></incipit> <rubric class="inline">По</rubric> <incipit><red>Ѻ҆́</red>ч҃е на́шъ:</incipit>

<rubric>Тропарѝ, и҆ про́чее ѻ҆бы́чно, и҆ ѿпꙋ́стъ.</rubric>



{/fold}

{fold-h2:Въ понедѣ́льникъ ѹ҆́тра,}

<rubric>по а҃-мъ стїхосло́вїи сѣда́льны покаѧ́нны, гла́съ з҃:</rubric>

<red>И҆</red>мꙋ́щи дꙋшѐ моѧ̀, врачевство̀ покаѧ́нїѧ, пристꙋпѝ припа́дающи, и҆ воздыха́нїемъ зовꙋ́щи: врачꙋ̀ дꙋ́шъ же и҆ тѣле́съ, чл҃вѣколю́бче, свободи́ мѧ ѿ мно́гихъ мои́хъ согрѣше́нїй: сопричти́ мѧ блꙋдни́цѣ, и҆ разбо́йникꙋ, и҆ мытарю̀, и҆ да́рꙋй мѝ бж҃е, беззако́нїй мои́хъ проще́нїе, и҆ сп҃си́ мѧ.

<rubric class="inline">Сті́хъ:</rubric> <red>Г</red>дⷭ҇и, да не ꙗ҆́ростїю твое́ю ѡ҆бличи́ши менѐ, нижѐ гнѣ́вомъ твои́мъ нака́жеши менѐ.

<red>И҆́</red>же петро́во ѿверже́нїе слеза́ми ѡ҆чи́стивый, и҆ мытаре́ва согрѣшє́нїѧ воздыха́нїемъ прости́вый чл҃вѣколю́бче гдⷭ҇и, поми́лꙋй мѧ̀.

<rubric class="inline">Сла́ва, и҆ ны́нѣ, бг҃оро́диченъ:</rubric> <red>П</red>ревозшла̀ є҆сѝ си̑лы нбⷭ҇ныѧ, занѐ хра́мъ показа́ласѧ є҆сѝ бж҃е́ственный, бл҃гослове́ннаѧ бцⷣе: ꙗ҆́кѡ ро́ждшаѧ хрⷭ҇та̀ сп҃са дꙋ́шъ на́шихъ.

<rubric>По в҃-мъ стїхосло́вїи сѣда́льны покаѧ́нны, гла́съ з҃:</rubric>

<red>М</red>ытаре́вꙋ покаѧ́нїю не поревнова́хъ, и҆ блꙋдни́цы сле́зъ не стѧжа́хъ: недоꙋмѣ́юсѧ бо ѿ ѡ҆слѣпле́нїѧ такова́гѡ и҆справле́нїѧ. Но твои́мъ бл҃гоꙋтро́бїемъ хрⷭ҇тѐ бж҃е, сп҃си́ мѧ, ꙗ҆́кѡ чл҃вѣколю́бецъ.

<rubric class="inline">Сті́хъ:</rubric> <red>Г</red>дⷭ҇и да не ꙗ҆́ростїю твое́ю ѡ҆бличи́ши менѐ, нижѐ гнѣ́вомъ твои́мъ нака́жеши менѐ.

<red>П</red>ꙋчи́на жите́йскаѧ ѡ҆бꙋрева́етъ мѧ̀ гдⷭ҇и, волнє́нїѧ беззако́нїй мои́хъ погрꙋжа́ютъ мѧ̀ влⷣко: но прострѝ твою̀ рꙋ́кꙋ ꙗ҆́коже петро́ви, и҆ сп҃си́ мѧ чл҃вѣколю́бче.

<rubric class="inline">Сті́хъ:</rubric> <red>Д</red>и́венъ бг҃ъ во ст҃ы́хъ свои́хъ, бг҃ъ і҆и҃левъ.

<rubric class="inline">Мч҃нченъ:</rubric> <red>С</red>т҃і́и, моли́тесѧ ѡ҆ставле́нїю да́тисѧ на́мъ прегрѣше́нїй на́шихъ, и҆ ча́емыхъ лю́тыхъ и҆зба́витисѧ на́мъ, и҆ го́рькїѧ сме́рти, мо́лимсѧ.

<rubric class="inline">Сла́ва, и҆ ны́нѣ, бг҃оро́диченъ:</rubric> <red>Чⷭ҇</red>тнѣ́йши сла́вныхъ херꙋві́мѡвъ є҆сѝ прест҃а́ѧ дв҃о, ѻ҆ни́ бо бж҃е́ственныѧ не терпѧ́ще си́лы, кри́лы покрыва́юще ли́ца слꙋ́жбꙋ соверша́ютъ: ты́ же воплоще́нно сло́во самови́днѡ зрѧ́щи но́сиши, є҆го́же непреста́ннѡ молѝ ѡ҆ дꙋша́хъ на́шихъ.

<rubric>По г҃-мъ стїхосло́вїи, сѣда́льны, гла́съ з҃:</rubric>

<podoben>Подо́бенъ: <incipit><red>П</red>ло́дъ чре́ва:</incipit></podoben>

<red>Р</red>азли́чныхъ страсте́й, и҆ согрѣше́нїй мои́хъ бꙋ́рѧ потоплѧ́етъ мѧ̀ во глꙋбинꙋ̀ ѿча́ѧнїѧ: но мл҃твами а҆́гг҃лъ твои́хъ, і҆и҃се многомлⷭ҇тиве, ꙗ҆́кѡ блꙋ́днаго сп҃си́ мѧ.

<red>Г</red>ото́висѧ дꙋшѐ моѧ̀, въ животѣ̀ твое́мъ, проти́вꙋ бꙋ́дꙋщей жи́зни не сꙋмнѣ́тисѧ. Та́мѡ бо никто́же помога́ѧй, ни бога́тство, ни си́ла, ни дрꙋ́зи, ни кнѧ́зи: но то́кмѡ показа́нїе дѣ́лъ и҆ бж҃їе чл҃вѣколю́бїе.

<rubric class="inline">Сла́ва, и҆ ны́нѣ, бг҃оро́диченъ:</rubric> <red>Б</red>цⷣе дв҃о нескве́рнаѧ, сн҃а твоего̀ молѝ съ го́рними си́лами, проще́нїю прегрѣше́нїй на́мъ пре́жде конца̀ дарова́тисѧ, вѣ́рнѡ тѧ̀ сла́вѧщымъ.

<rubric>Канѡ́нъ покаѧ́ненъ ко гдⷭ҇ꙋ на́шемꙋ і҆и҃сꙋ хрⷭ҇тꙋ̀, и҆ ст҃ы̑мъ є҆гѡ̀ мч҃нкѡмъ. Творе́нїе і҆ѡ́сифово. Гла́съ з҃:</rubric>

## Пѣ́снь а҃.

<rubric class="inline">І҆рмо́съ:</rubric> <irmos><red>П</red>оспѣ́шествовавшемꙋ бг҃ꙋ во є҆гѵ́птѣ мѡѷсе́ови, и҆звестѝ і҆и҃лѧ, томꙋ̀ є҆ди́номꙋ пои́мъ, ꙗ҆́кѡ просла́висѧ.</irmos>

<red>В</red>ъ пꙋчи́нꙋ лю́тыхъ впа́дъ, вопїю́ ти: рꙋ́кꙋ мѝ прострѝ ще́дре, и҆ сп҃си́ мѧ ꙗ҆́кѡ петра̀, чл҃вѣколю́бче.

<red>М</red>енѐ ка́ющагосѧ хрⷭ҇тѐ, ꙗ҆́коже блꙋдни́цꙋ ѿ согрѣше́нїй мно́гихъ ѡ҆мы́й манове́нїемъ млⷭ҇ти твоеѧ̀, да вѣ́рою сла́влю тѧ̀.

<rubric class="inline">Мч҃нченъ:</rubric> <red>И҆́</red>же ст҃ы̑ѧ твоѧ̑ хрⷭ҇тѐ, горни́ломъ просвѣти́вый многови́дныхъ ра́нъ, тѣ́хъ моле́нїемъ ѿ помраче́нїѧ страсте́й и҆зба́ви мѧ̀.

<rubric class="inline">Мч҃нченъ:</rubric> <red>Т</red>ерпѣ́нїемъ ра́нъ ѡ҆чи́стившесѧ, со́лнца мно́жае ѡ҆блиста́ша ст҃і́и мч҃нцы, и҆ пре́лесть помрачи́ша.

<rubric class="inline">Бг҃оро́диченъ:</rubric> <red>Ꙗ҆́</red>же предста́тельнице вѣ́рныхъ, ꙗ҆́же согрѣша́ющихъ ѡ҆браще́нїе къ бг҃ꙋ, дв҃о всепѣ́таѧ мл҃твами твои́ми сп҃си́ мѧ.

<rubric>Дрꙋгі́й канѡ́нъ ст҃ы̑мъ безплѡ́тнымъ а҆́гг҃лѡмъ, гла́съ з҃, творе́нїе ѳеофа́ново, є҆гѡ́же краегране́сїе: <acrostic><red>Б</red>езпло́тныхъ похвалꙋ̀ седьмꙋ́ю ношꙋ̀.</acrostic></rubric>



<rubric class="inline">І҆рмо́съ:</rubric> <irmos><red>И҆</red>стрѧ́сшемꙋ бг҃ꙋ фараѡ́на въ мо́ри чермнѣ́мъ, пѣ́снь побѣ́днꙋю пои́мъ, ꙗ҆́кѡ просла́висѧ.</irmos>

<red>Н</red>еисчетноси́льне хрⷭ҇тѐ, твои́мъ свѣ́томъ ѡ҆зари́въ мо́й ѹ҆́мъ, а҆́гг҃лы твоѧ̑ пѣ́ти вдохнѝ, ꙗ҆́кѡ всеси́ленъ. <rubric class="inline">Два́жды.</rubric>

<red>К</red>рѣ́пкꙋю и҆мꙋ́ще свѣ́тлость, и҆з̾ бг҃онача́льнагѡ происходѧ́щꙋ и҆сто́чника, нбⷭ҇нїи ли́цы пѣ́сньми хрⷭ҇та̀ почита́ютъ.

<rubric class="inline">Бг҃оро́диченъ:</rubric> <red>Ѹ҆</red>кра́шенꙋ тѧ̀ чⷭ҇таѧ бж҃е́ственными свѣтлостьмѝ, вѣ́рнїи вѣ́мы, ꙗ҆́вѣ ра́дꙋйсѧ тебѣ̀ всѝ зове́мъ.

## Пѣ́снь г҃.

<rubric class="inline">І҆рмо́съ:</rubric> <irmos><red>Ѹ҆</red>тверди́сѧ се́рдце моѐ въ гдⷭ҇ѣ, вознесе́сѧ ро́гъ мо́й въ бз҃ѣ мое́мъ: разшири́шасѧ на врагѝ моѧ̑ ѹ҆ста̀ моѧ̑, возвесели́хсѧ ѡ҆ сп҃се́нїи твое́мъ.</irmos>

<red>Н</red>о́щїю безмѣ́стными содержи́мь бы́хъ грѣхѝ, свѣ́томъ мѧ̀ покаѧ́нїѧ ны́нѣ ѡ҆зарѝ, свѣтода́телю чл҃вѣколю́бче, да вѣ́рою сла́влю тѧ̀.

<red>П</red>ꙋтїѐ всѝ, по ни́хже ходи́хъ въ житїѝ, въ про́пасть сласте́й мѧ̀ низри́нꙋша: і҆и҃се, покаѧ́нїѧ мѝ бж҃е́ствєнныѧ пꙋти̑ покажѝ.

<rubric class="inline">Мч҃нченъ:</rubric> <red>Д</red>о́блественнымъ нра́вомъ сконча́вше по́двиги, вѣнцє́въ сподо́бистесѧ нбⷭ҇ныхъ, всесла́внїи мч҃нцы, ѡ҆ всѣ́хъ молѧ́щесѧ.

<rubric class="inline">Мч҃нченъ:</rubric> <red>Т</red>ьмы̑ болѣ́зней претерпѣ́вше стрⷭ҇тоте́рпцы, тьма́ми бл҃ги́хъ сподо́бистесѧ, тьма́мъ совокꙋплѧ́еми безпло́тныхъ си́лъ.

<rubric class="inline">Бг҃оро́диченъ:</rubric> <red>Б</red>г҃а ро́ждши нбⷭ҇нагѡ цр҃ѧ̀ дв҃о, во мнѣ̀ ца́рствꙋющїй грѣ́хъ низложѝ, и҆ ѹ҆ще́дривши сп҃си́ мѧ.

## И҆́нъ.

<rubric class="inline">І҆рмо́съ:</rubric> <irmos><red>Ѹ҆</red>тверди́сѧ вѣ́рою хрⷭ҇то́ва цр҃ковь, и҆́бо непреста́ннѡ пѣ́сньми вопїе́тъ пою́щи: ст҃ъ є҆сѝ гдⷭ҇и, и҆ тѧ̀ пое́тъ дꙋ́хъ мо́й.</irmos>

<red>Х</red>ода́тає бы́вше бж҃е́ственнагѡ ꙗ҆вле́нїѧ ли́цы а҆́гг҃льстїи, и҆ невеще́ственнѡ зоветѐ непреста́ннѡ: ст҃ъ є҆сѝ гдⷭ҇и, сп҃са́ѧ дꙋ́шы на́шѧ.

<red>Л</red>юбо́вїю зако́нною дрꙋ́гъ дрꙋ́гꙋ бж҃е́ствєннаѧ сїѧ̑нїѧ ѿдаю́ще, бл҃гочи́ннѡ хрⷭ҇тꙋ̀ поетѐ: ст҃ъ є҆сѝ гдⷭ҇и, є҆ди́не многомлⷭ҇тиве.

<red>П</red>е́рвѣй зарѝ вторы́ѧ свѣ́тлости житїю̀ бл҃гоче́ствꙋющїи поревнꙋ́имъ, хрⷭ҇тꙋ̀ пою́ще: ст҃ъ є҆сѝ гдⷭ҇и, сп҃са́ѧ дꙋ́шы на́шѧ.

<rubric class="inline">Бг҃оро́диченъ:</rubric> <red>И҆́</red>же ѿ не сꙋ́щихъ всѧ̑ приведы́й во́лею, ѿ тебѐ дв҃о, пло́ть взае́млетъ сло́во, человѣ́къ бы́въ, за млⷭ҇рдїе чл҃вѣколю́бецъ.

## Пѣ́снь д҃.

<rubric class="inline">І҆рмо́съ:</rubric> <irmos><red>П</red>окры́ла є҆́сть нб҃са̀ хрⷭ҇тѐ бж҃е, смотре́нїемъ твои́мъ, добродѣ́тель неизрече́нныѧ мꙋ́дрости твоеѧ̀, чл҃вѣколю́бче.</irmos>

<red>Х</red>отѧ́й всѣ̑мъ человѣ́кѡмъ ще́дре сп҃сти́сѧ, сп҃си́ мѧ престꙋпи́вшаго твоѧ̑ повелѣ̑нїѧ сло́ве, и҆ не ѹ҆ничижѝ менѐ.

<red>П</red>одклони́хсѧ безсловє́снымъ страсте́мъ, и҆ скотѡ́мъ ѻ҆каѧ́нный ѹ҆подо́бихсѧ, ще́дре сло́ве бж҃їй, ѹ҆ще́дривъ сп҃си́ мѧ.

<rubric class="inline">Мч҃нченъ:</rubric> <red>В</red>ѧ́жеми, и҆ ѻ҆гне́мъ поджига́еми, попали́сте пре́лесть, воспалѧ́еми ре́вностїю бл҃гоче́стїѧ мч҃нцы.

<rubric class="inline">Мч҃нченъ:</rubric> <red>Р</red>а́й мы́сленный ꙗ҆ви́стесѧ, посредѣ̀ и҆мꙋ́ще дре́во живо́тное бл҃же́ннїи, хрⷭ҇та̀ садодѣ́телѧ всѧ́ческихъ.

<rubric class="inline">Бг҃оро́диченъ:</rubric> <red>Д</red>в҃о чⷭ҇таѧ бг҃обл҃года́тнаѧ, ѡ҆бл҃годати́вши ѹ҆́мъ мо́й ѡ҆мраче́нный, невѣ́дѣнїѧ соверше́ннѡ свободѝ.

## И҆́нъ.

<rubric class="inline">І҆рмо́съ:</rubric> <irmos><red>Ѹ҆</red>слы́шахъ слꙋ́хъ тво́й, и҆ ѹ҆боѧ́хсѧ, разꙋмѣ́хъ дѣла̀ твоѧ̑, и҆ ѹ҆жасо́хсѧ гдⷭ҇и.</irmos>

<red>И҆</red>сцѣли́ти дꙋ́ши моеѧ̀ стрꙋ́пы, предстоѧ́ще хрⷭ҇тꙋ̀ ꙗ҆́кѡ слꙋжи́тели и҆збра́ннїи, ли́цы а҆́гг҃льстїи томꙋ̀ помоли́тесѧ.

<red>В</red>ѡ́инства безпло́тныхъ влⷣко, тво́й прⷭ҇то́лъ бл҃гоговѣ́йнѡ ѡ҆бстоѧ́ще, ꙗ҆́снѡ при́снѡ вопїю́тъ: сла́ва си́лѣ твое́й гдⷭ҇и.

<red>Ѹ҆</red>диви́шасѧ а҆́гг҃льстїи чи́нове, зрѧ́ще тебѐ хрⷭ҇тѐ, съ пло́тїю на землѝ живꙋ́ща со сме́ртными человѣ́ки.

<rubric class="inline">Бг҃оро́диченъ:</rubric> <red>В</red>сепѣ́таѧ, и҆ бг҃ома́ти пречⷭ҇таѧ, ро́ждшаѧ бг҃а несказа́ннѡ пло́тїю, тебѣ̀ мо́лимсѧ, молѝ сп҃сти́сѧ на́мъ.

## Пѣ́снь є҃.

<rubric class="inline">І҆рмо́съ:</rubric> <irmos><red>Ѹ҆́</red>тренююще, сло́ве, въ сла́вꙋ твою̀ и҆ хвалꙋ̀, восхвалѧ́емъ непреста́ннѡ ѡ҆́бразъ крⷭ҇та̀ твоегѡ̀, є҆го́же да́лъ є҆сѝ на́мъ ѻ҆рꙋ́жїе въ по́мощь.</irmos>

<red>Л</red>ѣ́ностїю житїѐ и҆жди́хъ, и҆ трепе́щꙋ неизбѣ́жнагѡ твоегѡ̀ сꙋди́ща, на не́мже сꙋди́тисѧ хощꙋ̀ стра́стный а҆́зъ, ѹ҆ще́дри мѧ̀ гдⷭ҇и.

<red>И҆́</red>же ѻ҆́чи слѣпцє́мъ просвѣти́вый сло́ве, дꙋшѝ моеѧ̀ зѣ̑ницы лю́тѣ ѡ҆мрачє́нныѧ ѿве́рзи, зрѣ́ти свѣ́тъ повелѣ́нїй твои́хъ.

<rubric class="inline">Мч҃нченъ:</rubric> <red>К</red>рѣ́пкою мы́слїю хрⷭ҇та̀ и҆сповѣ́дающе, претерпѣ́сте ра̑ны всѧ́кагѡ мꙋче́нїѧ, до́блественнїи страда́льцы: тѣ́мже бл҃жи́ми є҆стѐ.

<rubric class="inline">Мч҃нченъ:</rubric> <red>П</red>реплы́вше всѣ́хъ мꙋче́нїй треволне́нїе, достиго́сте къ приста́нищꙋ вы́шнѧгѡ црⷭ҇твїѧ, тишины̀ и҆́стинныѧ мч҃нцы и҆сполнѧ́еми.

<rubric class="inline">Бг҃оро́диченъ:</rubric> <red>И҆́</red>же хотѣ́нїемъ всѧ̑ сотвори́вый бг҃ъ сло́во, па́че сло́ва дв҃о и҆з̾ тебѐ воплоти́сѧ: того̀ ѹ҆́бѡ прилѣ́жнѡ ѡ҆ всѣ́хъ молѝ.

## И҆́нъ.

<rubric class="inline">І҆рмо́съ:</rubric> <irmos><red>К</red>ъ тебѣ̀ ѹ҆́тренюю, и҆ тебѣ̀ вопїю̀ бл҃гоꙋтро́бне гдⷭ҇и: ѡ҆мраче́ннꙋю грѣхмѝ дꙋ́шꙋ мою̀, свѣ́томъ ѡ҆зари́въ за́повѣдей твои́хъ, наста́ви.</irmos>

<red>С</red>щ҃е́ннѣйшими и҆ многовѣща́нными ѹ҆сты̀ пою́тъ серафі́ми пребезнача́льное и҆ пребж҃е́ственное нача́ло, невеще́ственными свѣтоли́тїи просвѣща́еми.

<red>С</red>щ҃е́нными и҆ многосвѣ́тлыми кри́лы покрыва́ютсѧ херꙋві́ми, къ бж҃е́ственномꙋ сїѧ́нїю не смѣ́юще зрѣ́ти, мꙋ́дрости пребж҃е́ственныѧ приведе́нїѧ.

<red>Р</red>азꙋ́мнѡ бж҃е́ственнагѡ и҆ всебога́тнагѡ, прⷭ҇то́ли сла́внїи, краснѣ́йшагѡ наслажда́ющесѧ блиста́нїѧ, зри́тели неизрече́нныхъ премі́рнѡ ꙗ҆влѧ́ютсѧ.

<rubric class="inline">Бг҃оро́диченъ:</rubric> <red>Ѹ҆́</red>мъ пребж҃е́ственный, человѣ́ческомꙋ пречⷭ҇таѧ, примѣша́етсѧ въ пречⷭ҇тѣмъ и҆ всесвѧтѣ́мъ твое́мъ чре́вѣ, соедини́всѧ неслїѧ́ннѡ и҆ неизмѣ́ннѡ по ѵ҆поста́си.

## Пѣ́снь ѕ҃.

<rubric class="inline">І҆рмо́съ:</rubric> <irmos><red>І҆</red>ѡ́на и҆з̾ чре́ва а҆́дова вопїѧ́ше: возведѝ ѿ тлѝ живо́тъ мо́й. Мы́ же тебѣ̀ вопїе́мъ: всеси́льне сп҃се, поми́лꙋй на́съ.</irmos>

<red>Ѡ҆</red>бы́де мѧ̀ бе́здна прегрѣше́нїй, снидо́хъ во глꙋбинꙋ̀ поги́бели: возведи́ мѧ сло́ве, ꙗ҆́коже и҆ногда̀ і҆ѡ́нꙋ ѿ и҆стлѣ́нїѧ къ жи́зни.

<red>Ѡ҆</red>бꙋрева́етъ мѧ̀ помышле́нїй треволне́нїе, ко приста́нищꙋ и҆́стиннагѡ покаѧ́нїѧ и҆спра́ви мѧ̀ ще́дре, въ тишинѣ̀ соблюда́ѧ се́рдце моѐ.

<rubric class="inline">Мч҃нченъ:</rubric> <red>С</red>т҃і́и мч҃нцы защити́вшесѧ вѣ́рою, ло́жнагѡ мꙋчи́телей ласка́нїѧ ѹ҆клони́шасѧ: и҆ стрѣла́ми вра́жїими не ѹ҆ѧ́звлени бы́ша.

<rubric class="inline">Мч҃нченъ:</rubric> <red>В</red>озноша́еми къ бг҃ꙋ въ любвѝ, и҆ возненави́дѣша мїрскꙋ́ю любо́вь мч҃нцы, и҆ дрꙋ́зи всѧ́ческихъ творцꙋ̀ ꙗ҆ви́шасѧ.

<rubric class="inline">Бг҃оро́диченъ:</rubric> <red>П</red>ое́мъ тѧ̀ препѣ́таѧ ѻ҆трокови́це, ро́ждшꙋю прест҃о́е сло́во, є҆го́же всѧ̑ си̑лы нбⷭ҇ныѧ воспѣва́ютъ немо́лчными гла́сы.

## И҆́нъ.

<rubric>І҆рмо́съ то́йже.</rubric>

<red>Ю҆́</red>ношески свѣтлостьмѝ гдⷭ҇онача́лїѧ ѡ҆блиста́еми, и҆ неизрече́ннꙋю сла́вꙋ тогѡ̀ воспѣва́юще, гдⷭ҇ьствїѧ при́снѡ ꙗ҆влѧ́ютсѧ. <rubric class="inline">Два́жды.</rubric>

<red>Л</red>юбе́знѡ си́льнѣ премогꙋ́щꙋю си́лꙋ, взира́юще бж҃е́ствєнныѧ си̑лы, въ крѣ́пости пребыва́ютъ ꙗ҆́вѣ возмога́еми.

<rubric class="inline">Бг҃оро́диченъ:</rubric> <red>Ѿ</red> ца́рска колѣ́на произше́дши дв҃о, родила̀ є҆сѝ па́че є҆стества̀ сло́во всѣ́хъ цр҃ѧ̀, и҆ дв҃а вои́стиннꙋ соверши́ласѧ є҆сѝ.

## Пѣ́снь з҃.

<rubric class="inline">І҆рмо́съ:</rubric> <irmos><red>П</red>е́щь горѧ́щꙋю ѡ҆роси́лъ є҆сѝ сп҃се, ѻ҆́троки сп҃слъ є҆сѝ пою́щыѧ и҆ глаго́лющыѧ: бл҃гослове́нъ є҆сѝ во вѣ́ки гдⷭ҇и бж҃е, ѻ҆тє́цъ на́шихъ.</irmos>

<red>П</red>ожрѝ дꙋшѐ, же́ртвꙋ хвале́нїѧ бг҃ꙋ, потщи́сѧ и҆ пока́йсѧ, до́ндеже то́ргъ є҆́сть жите́йскїй: ны́нѣ кꙋ́плю дѣ́й до́брыхъ придаѧ́нїй.

<red>П</red>риближа́етсѧ дꙋшѐ, сме́ртное посѣче́нїе, плоды̀ достѡ́йны сотворѝ: да не ꙗ҆́кѡ непло́дное дре́во вве́ржешисѧ во ѻ҆́гнь гее́нскїй, и҆ воспла́чешисѧ неꙋтѣ́шнѡ.

<rubric class="inline">Мч҃нченъ:</rubric> <red>С</red>т҃і́и мч҃нцы, пе́щь пре́лести ѹ҆гаси́вше кро́вными тꙋ́чами, вопїѧ́хꙋ ꙗ҆́коже ѻ҆́троцы: ѻ҆тє́цъ на́шихъ бж҃е бл҃гослове́нъ є҆сѝ.

<rubric class="inline">Мч҃нченъ:</rubric> <red>С</red>ы́нове свѣ́та бы́сте, свѣ́тꙋ жела́емомꙋ примѣси́вшесѧ мч҃нцы: и҆ всѧ̑ сꙋ̑щаѧ во тьмѣ̀ просвѣща́ете, и҆ пре́лести тьмꙋ̀ ѿгонѧ́ете.

<rubric class="inline">Бг҃оро́диченъ:</rubric> <red>К</red>ꙋпина̀ тѧ̀ проѡбража́ше чⷭ҇таѧ, неѡпали́маѧ, ѻ҆́гнь бо родила̀ є҆сѝ непостоѧ́нный дв҃о. Тѣ́мже вопїю́ ти: попалѝ веще́ствєнныѧ моѧ̑ стра̑сти.

## И҆́нъ.

<rubric class="inline">І҆рмо́съ:</rubric> <irmos><red>В</red>ъ пе́щь ѻ҆́гненнꙋю вве́ржени прпⷣбнїи ѻ҆́троцы, ѻ҆́гнь въ ро́сꙋ преложи́ша, воспѣва́нїемъ си́це вопїю́ще: бл҃гослове́нъ є҆сѝ гдⷭ҇и бж҃е ѻ҆тє́цъ на́шихъ.</irmos>

<red>С</red>лавосло́вѧтъ неꙋкло́ннѡ, тво́й прⷭ҇то́лъ хрⷭ҇тѐ ꙗ҆́вѣ ѡ҆крꙋжа́юще, ѹ҆́мнѣ а҆́гг҃льскаѧ ликостоѧ̑нїѧ, бл҃гослове́нъ є҆сѝ, зовꙋ́ще, бж҃е ѻ҆тє́цъ на́шихъ. <rubric class="inline">Два́жды.</rubric>

<red>Ѿ</red>ѻнꙋ́дными тѧ̀ нача̑ла ѹ҆се́рдїи, ѡ҆ є҆ди́номъ нача́лѣ невеще́ственнѡ ѡ҆браща́еми, непреста́нными славословле́ньми зовꙋ́тъ: бл҃гослове́нъ є҆сѝ бж҃е ѻ҆тє́цъ на́шихъ.

<rubric class="inline">Бг҃оро́диченъ:</rubric> <red>Є҆</red>ди́нꙋ ѵ҆поста́сь во двою̀ сꙋщєствꙋ̀, бг҃ороди́тельнице, хрⷭ҇та̀ є҆ди́наго без̾ сѣ́мене родила̀ є҆сѝ, стра́шное соверша́юща смотре́нїе, бг҃а ѻ҆тє́цъ на́шихъ.

## Пѣ́снь и҃.

<rubric class="inline">І҆рмо́съ:</rubric> <irmos><red>В</red>ъ пещѝ ѻ҆́троки подража́юще, дх҃о́внꙋю ро́сꙋ прїе́мшїи, вѣ́рою зове́мъ: бл҃гослови́те дѣла̀ гдⷭ҇нѧ гдⷭ҇а.</irmos>

<red>С</red>ло́во прїѧ́хъ ꙗ҆́кѡ свѣ́щникъ сїѧ́ющъ, но къ безсловє́снымъ преклони́хсѧ ѻ҆каѧ́нный страсте́мъ, и҆ во тьмѣ̀ ѕло́бнѣй ше́ствꙋю всегда̀.

<red>Г</red>дⷭ҇ь бли́зъ, ꙗ҆́коже вѣ́рꙋемъ: попецы́сѧ дꙋшѐ, и҆ не ѹ҆ныва́й, побдѝ и҆ возопі́й бо́дреннѡ: ще́дрый чл҃вѣколю́бче, сп҃си́ мѧ.

<rubric class="inline">Мч҃нченъ:</rubric> <red>В</red>кꙋси́вше бж҃е́ственныѧ сла́дости, го́ресть болѣ́зненнꙋю претерпѣ́сте, и҆ ны́нѣ наслажда́етесѧ бж҃е́ственнѣйшихъ, сло́ва причаще́нїй, мч҃нцы.

<rubric class="inline">Мч҃нченъ:</rubric> <red>В</red>нидо́сте къ бж҃е́ственномꙋ поко́ю, ѹ҆лꙋчи́сте до́брыхъ, и҆́хже надѣ́ѧстесѧ, всехва́льнїи мч҃нцы: сегѡ̀ ра́ди досто́йнѡ ва́съ ѹ҆бл҃жа́емъ.

<rubric class="inline">Бг҃оро́диченъ:</rubric> <red>Р</red>азрѣши́сѧ ѿ клѧ́твы ржⷭ҇тво́мъ твои́мъ дв҃о, человѣ́ческое смѣше́нїе: и҆́бо всебл҃гослове́ннаго, бл҃гослове́ньми всѧ̑ ѹ҆краша́ющаго родила̀ є҆сѝ.

## И҆́нъ.

<rubric class="inline">І҆рмо́съ:</rubric> <irmos><red>Є҆</red>ди́наго безнача́льнаго цр҃ѧ̀ сла́вы, є҆го́же бл҃гословѧ́тъ нбⷭ҇ныѧ си̑лы, и҆ трепе́щꙋтъ чи́ни а҆́гг҃льстїи, по́йте сщ҃е́нницы, лю́дїе превозноси́те є҆го̀ во вѣ́ки.</irmos>

<red>И҆̀</red>же всѐ жела́нїе къ бг҃ꙋ прело́жше, ꙗ҆̀же ѿѻнꙋ́дꙋ наслажда́ющесѧ зарѧ́ми а҆рха́гг҃ли, ва́съ воспѣва́ющымъ и҆зба́витисѧ напа́стей, хрⷭ҇та̀ ѹ҆моли́те всѣ́хъ цр҃ѧ̀. <rubric class="inline">Два́жды.</rubric>

<red>Ѹ҆́</red>мове сꙋ́ще чⷭ҇тнѣ́йшїи, всѧ́кагѡ и҆змѣне́ни веще́ственнагѡ пристра́стїѧ, ѽ а҆́гг҃ли! Сп҃си́те всѣ́хъ, любо́вїю съ ва́ми хрⷭ҇та̀ превозносѧ́щихъ во всѧ̑ вѣ́ки.

<rubric class="inline">Бг҃оро́диченъ:</rubric> <red>С</red>вѣ́тъ непристꙋ́пный бцⷣе дв҃о, во чре́вѣ твое́мъ прїе́мши неизрече́ннѡ, просвѣти́ла є҆сѝ сꙋ́щыѧ во тьмѣ̀ житїѧ̀, сла́вити бл҃гоче́стнѡ хрⷭ҇та̀ произше́дшаго и҆з̾ тебѐ несказа́ннѡ.

<rubric class="inline">Та́же пое́мъ пѣ́снь бцⷣы:</rubric> <incipit><red>В</red>ели́читъ дꙋша̀ моѧ̀ гдⷭ҇а:</incipit>

<rubric class="inline">Съ припѣ́вомъ:</rubric> <incipit><red>Чⷭ҇</red>тнѣ́йшꙋю херꙋві̑мъ:</incipit> <rubric class="inline">и҆ покло́ны.</rubric>

## Пѣ́снь ѳ҃.

<rubric class="inline">І҆рмо́съ:</rubric> <irmos><red>П</red>а́че є҆стества̀ мт҃рь, и҆ по є҆стествꙋ̀ дв҃ꙋ, є҆ди́нꙋ въ жена́хъ бл҃гослове́ннꙋю пѣ́сньми вѣ́рнїи бцⷣꙋ велича́емъ.</irmos>

<red>С</red>ѐ сꙋ́дъ приближа́етсѧ, и҆ ѡ҆сꙋжде́нїю дѣла̀ и҆мѣ́ѧ, са́мъ ѿчаѧва́юсѧ: пра́ведный сꙋдїѐ хрⷭ҇тѐ бж҃е, не ѡ҆сꙋдѝ менѐ.

<red>Ꙗ҆́</red>коже вѣ́рнаѧ ханане́а, поми́лꙋй мѧ̀, вопїю̀ тѝ: ꙗ҆́коже погорбле́нꙋю дре́вле и҆спра́ви мѧ̀, є҆́же стꙋпа́ти пра́вѡ къ стезѧ́мъ твои̑мъ чл҃вѣколю́бче.

<rubric class="inline">Мч҃нченъ:</rubric> <red>С</red>овлеко́стесѧ всѧ́кїѧ съ ри́зами ѕло́бы, и҆ ѡ҆дѣѧ́ньми ѕѣ́льныхъ мꙋче́нїй, сла́вы ѻ҆де́ждꙋ себѣ̀ страда́льцы и҆схода́таисте.

<rubric class="inline">Мч҃нченъ:</rubric> <red>Б</red>ж҃е́ственна страна̀ живꙋ́щихъ, сїѡ́нъ вы́шнїй гра́дъ, перворо́дныѧ ва́съ прїѧ́тъ, ѡ҆сїѧва́емыхъ добро́тами пѡ́двигъ страда́льцы.

<rubric class="inline">Бг҃оро́диченъ:</rubric> <red>П</red>росвѣти́тельными лꙋча́ми возсїѧ́вшагѡ сло́ва и҆з̾ тебѐ дв҃о чⷭ҇таѧ, ѡ҆зари́ мѧ, грѣхѡ́въ и҆ страсте́й во тьмѣ̀ покрыва́ема.

## И҆́нъ.

<rubric class="inline">І҆рмо́съ:</rubric> <irmos><red>В</red>сепѣ́таѧ нб҃съ превы́шшаѧ, безнача́льное сло́во безсѣ́меннѡ заче́ншаѧ, и҆ воплоще́ннаго бг҃а ро́ждшаѧ человѣ́кѡмъ: тѣ́мъ тѧ̀ всѝ велича́емъ.</irmos>

<red>С</red>їѧ́ньми бг҃онача́льнагѡ свѣтоли́тїѧ наслажда́ющесѧ всѝ ли́цы а҆́гг҃льстїи, препросла́вленнаго бг҃а непреста́ннѡ воспѣва́ютъ, и҆ сла́вѧтъ при́снѡ велича́юще. <rubric class="inline">Два́жды.</rubric>

<red>И҆</red>зба́витисѧ мнѣ̀ страсте́й ѡ҆бдержа́нїѧ, ѽ херꙋві́ми и҆ серафі́ми, си̑лы, вла̑сти, а҆́гг҃ли, а҆рха́гг҃ли, нача̑ла же и҆ прⷭ҇то́ли, и҆ гдⷭ҇ьствїѧ, хрⷭ҇та̀ моли́те прилѣ́жнѡ.

<rubric class="inline">Бг҃оро́диченъ:</rubric> <red>Ꙗ҆́</red>кѡ мт҃и ны́нѣ къ сн҃ꙋ твоемꙋ̀ бцⷣе, дерзнове́нїе и҆мꙋ́щи, любо́вїю пою́щихъ тѧ̀ и҆зба́ви ѿ прегрѣше́нїй лю́тыхъ, и҆ недꙋ́гѡвъ, и҆ бѣ́дъ, всест҃а́ѧ: да вси́ тѧ при́снѡ велича́емъ.

<rubric class="inline">Та́же,</rubric> <incipit><red>Д</red>осто́йно є҆́сть:</incipit> <rubric class="inline">и҆ покло́нъ.</rubric>

<rubric>Є҆ктенїа̀, и҆ свѣти́ленъ, и҆ ѱалмы̀ ѻ҆бы̑чныѧ.</rubric>

<rubric>На стїхо́внѣ стїхи̑ры покаѧ́нны, гла́съ з҃:</rubric>

<red>Ꙗ҆́</red>кѡ непло́днꙋю смоко́вницꙋ, не посѣцы̀ менѐ сп҃се, грѣ́шнаго, но на мнѡ́гаѧ лѣ̑та пожда́нїе мѝ да́рꙋй, напаѧ́ѧ дꙋ́шꙋ мою̀ слеза́ми покаѧ́нїѧ, да пло́дъ принесꙋ̀ тѝ млⷭ҇тыни.

<rubric class="inline">Сті́хъ:</rubric> <red>И҆</red>спо́лнихомсѧ заꙋ́тра млⷭ҇ти твоеѧ̀ гдⷭ҇и, и҆ возра́довахомсѧ, и҆ возвесели́хомсѧ: во всѧ̑ дни̑ на́шѧ возвесели́хомсѧ, за дни̑, въ нѧ́же смири́лъ ны̀ є҆сѝ, лѣ̑та, въ нѧ́же ви́дѣхомъ ѕла̑ѧ. И҆ при́зри на рабы̑ твоѧ̑ и҆ на дѣла̀ твоѧ̑, и҆ наста́ви сы́ны и҆́хъ.

<red>Ꙗ҆́</red>кѡ сл҃нце сы́й пра́ведное, просвѣтѝ сердца̀ пою́щихъ тѧ̀: гдⷭ҇и, сла́ва тебѣ̀.

<rubric class="inline">Сті́хъ:</rubric> <red>И҆</red> бꙋ́ди свѣ́тлость гдⷭ҇а бг҃а на́шегѡ на на́съ, и҆ дѣла̀ рꙋ́къ на́шихъ и҆спра́ви на на́съ, и҆ дѣ́ло рꙋ́къ на́шихъ и҆спра́ви.

<red>П</red>а́мѧть ст҃ы́хъ твои́хъ стрⷭ҇тоте́рпєцъ пра́зднꙋюще, тѧ̀ пои́мъ: гдⷭ҇и, сла́ва тебѣ̀.

<rubric class="inline">Сла́ва, и҆ ны́нѣ, бг҃оро́диченъ:</rubric> <red>Ѹ҆</red>мирѝ мл҃твами бцⷣы жи́знь на́шꙋ, вопїю́щихъ тѝ: млⷭ҇тиве гдⷭ҇и, сла́ва тебѣ̀.

<rubric class="inline">Та́же,</rubric> <incipit><red>Б</red>л҃го є҆́сть:</incipit> <incipit><red>Трист҃о́е.</red></incipit> <rubric class="inline">По</rubric> <incipit><red>Ѻ҆́</red>ч҃е на́шъ:</incipit>

<rubric>Тропарѝ. Є҆ктенїа̀, и҆ ча́съ пе́рвый, и҆ ѿпꙋ́стъ.</rubric>



{/fold}

{fold-h2:Въ понедѣ́льникъ бл҃жє́нны, гла́съ з҃:}

<red>К</red>расе́нъ бѣ̀ и҆ до́бръ въ снѣ́дь, и҆́же менѐ ѹ҆мертви́вый пло́дъ: хрⷭ҇то́съ є҆́сть дре́во живо́тное, ѿ негѡ́же ꙗ҆ды́й не ѹ҆мира́ю, но вопїю̀ съ разбо́йникомъ: помѧнѝ мѧ̀ гдⷭ҇и, во црⷭ҇твїи твое́мъ.

<rubric class="inline">Сті́хъ:</rubric> <red>Б</red>л҃же́ни и҆́згнани пра́вды ра́ди, ꙗ҆́кѡ тѣ́хъ є҆́сть црⷭ҇тво нбⷭ҇ное.

<red>Ꙗ҆́</red>кѡ вѣ́рнаѧ ханане́а зовꙋ̀ въ болѣ́зни се́рдца моегѡ̀: поми́лꙋй мѧ̀ сп҃се, ꙗ҆́кѡ бл҃гъ: и҆́бо дꙋ́шꙋ и҆́мамъ бѣ́дствꙋющꙋю всѧ́кими козньмѝ вра́жїими, и҆ ѡ҆бꙋрева́емꙋ при́снѡ.

<rubric class="inline">Сті́хъ:</rubric> <red>Б</red>л҃же́ни є҆стѐ, є҆гда̀ поно́сѧтъ ва́мъ, и҆ и҆зженꙋ́тъ, и҆ рекꙋ́тъ всѧ́къ ѕо́лъ глаго́лъ на вы̀ лжꙋ́ще менѐ ра́ди.

<red>Х</red>ерꙋві́ми, и҆ серафі́ми, и҆ прⷭ҇то́ли, нача̑ла и҆ си̑лы, при́снѡ а҆рха́гг҃ли, а҆́гг҃лѡвъ вѡ́инства, и҆ гдⷭ҇ьствїѧ, и҆ премꙋ́дрыхъ власте́й собо́ри, тебѐ сла́вѧтъ, бл҃годѣ́телю гдⷭ҇и.

<rubric class="inline">Сті́хъ:</rubric> <red>Р</red>а́дꙋйтесѧ и҆ весели́тесѧ, ꙗ҆́кѡ мзда̀ ва́ша мно́га на нб҃сѣ́хъ.

<red>В</red>ра̑жїѧ лꙋка̑ваѧ возношє́нїѧ, къ бг҃ꙋ возвыша́еми низверго́ша соверше́ннѡ страда́льцы: и҆ побѣди́тели ꙗ҆́вльшесѧ, въ ра́дости ны́нѣ на нб҃сѣ́хъ живꙋ́тъ, сла́вою нетлѣ́нною блиста́юще.

<rubric class="inline">Сла́ва:</rubric> <red>Т</red>рⷪ҇це нераздѣ́льнаѧ, є҆ди́ница є҆диноесте́ственнѡ, трили́чное сꙋщество̀, покланѧ́емсѧ тѝ съ вы́шними си́лами: ѻ҆́ч҃е, и҆ сн҃е, и҆ дш҃е ст҃ы́й, є҆ди́номꙋ бж҃ествꙋ̀, є҆ди́ной си́лѣ: є҆ди́нъ бг҃ъ, трⷪ҇ца є҆диносꙋ́щнаѧ.

<rubric class="inline">И҆ ны́нѣ:</rubric> <red>С</red>ластьмѝ ѡ҆скверни́хсѧ жите́йскими, къ тебѣ̀ нескве́рнѣй прибѣго́хъ дв҃о: поро́ка всѧ́кагѡ и҆ согрѣше́нїй и҆зба́ви всеѻкаѧ́ннꙋю мою̀ дꙋ́шꙋ, ꙗ҆́кѡ да ѹ҆бл҃жа́ю тѧ̀ приснобл҃же́ннꙋю.


{/fold}
