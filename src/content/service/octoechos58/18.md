---
title: "Гла́съ з҃. Среда̀"
navigation:
  key: service-octoechos58-18
  title: "Гла́съ з҃. Среда̀"
  parent: service-octoechos58
  order: 18
type: "service"
---

# Гла́съ з҃. Среда̀.

{fold-h2:Во вто́рникъ ве́чера,}

<rubric>на <incipit><red>Г</red>дⷭ҇и воззва́хъ:</incipit> стїхи̑ры крⷭ҇тны. Гла́съ з҃:</rubric>

<podoben>Подо́бенъ: <incipit><red>Н</red>е ктомꙋ̀ возбранѧ́еми є҆смы̀:</incipit></podoben>

<rubric class="inline">Сті́хъ:</rubric> <red>А҆́</red>ще беззакѡ́нїѧ на́зриши гдⷭ҇и, гдⷭ҇и кто̀ постои́тъ; ꙗ҆́кѡ ѹ҆ тебѐ ѡ҆чище́нїе є҆́сть.

<red>Д</red>ре́во и҆згна́ мѧ дре́вле и҆з̾ раѧ̀, ны́нѣ же дре́во къ раю̀ возведѐ, тебѣ̀ распе́ншꙋсѧ хрⷭ҇тѐ.

<rubric class="inline">Сті́хъ:</rubric> <red>И҆́</red>мене ра́ди твоегѡ̀ потерпѣ́хъ тѧ̀ гдⷭ҇и, потерпѣ̀ дꙋша̀ моѧ̀ въ сло́во твоѐ, ѹ҆пова̀ дꙋша̀ моѧ̀ на гдⷭ҇а.

<red>Ч</red>ꙋ́до стра́шно, созда́нїю ка́кѡ созда́тель предстоѧ̀, ѡ҆сꙋжда́емь є҆́сть, и҆ распина́емь, на сп҃се́нїе человѣ́кѡвъ!

<rubric class="inline">Сті́хъ:</rubric> <red>Ѿ</red> стра́жи ѹ҆́треннїѧ до но́щи, ѿ стра́жи ѹ҆́треннїѧ, да ѹ҆пова́етъ і҆и҃ль на гдⷭ҇а.

<red>К</red>рⷭ҇те хрⷭ҇то́въ, а҆́гг҃лъ ст҃ы́хъ чꙋ́до, дїа́волꙋ же и҆ бѣсѡ́мъ вели́каѧ ꙗ҆́зва, сп҃са́й рабы̑ твоѧ̑.

<rubric>Та́же мине́и стїхи̑ры ст҃о́мꙋ. Сла́ва, ст҃о́мꙋ, а҆́ще и҆́мать: И҆ ны́нѣ, крⷭ҇тобг҃оро́диченъ гла́са. А҆́ще ли нѣ́сть мине́и, и҆́ны стїхи̑ры бцⷣы, гла́съ з҃:</rubric>

<podoben>Подо́бенъ: <incipit><red>Д</red>не́съ бди́тъ і҆ꙋ́да:</incipit></podoben>

<rubric class="inline">Сті́хъ:</rubric> <red>Ꙗ҆́</red>кѡ ѹ҆ гдⷭ҇а млⷭ҇ть, и҆ мно́гое ѹ҆ негѡ̀ и҆збавле́нїе, и҆ то́й и҆зба́витъ і҆и҃лѧ ѿ всѣ́хъ беззако́нїй є҆гѡ̀.

<red>В</red>и́дѧщи просте́рта на дре́вѣ а҆́гнца, нескве́рнаѧ а҆́гница и҆ дв҃а, посредѣ̀ двою̀ разбѡ́йникꙋ, ѹ҆вы̀ мнѣ̀, вопїѧ́ше, сладча́йшее моѐ ча́до! Что̀ стра́нное сїѐ, и҆ пресла́вное та́инство; ка́кѡ тѧ̀ беззако́нный собо́ръ на крⷭ҇тъ воздви́же, и҆ же́лчїю напоѝ, ма́нны насы́тившаго человѣ́ки;

<rubric class="inline">Сті́хъ:</rubric> <red>Х</red>вали́те гдⷭ҇а всѝ ꙗ҆зы́цы, похвали́те є҆го̀ всѝ лю́дїе.

<red>Є҆</red>гда́ тѧ на крⷭ҇тѣ̀ пригвожде́на дв҃а и҆ мт҃и твоѧ̀ ѹ҆зрѣ̀ хрⷭ҇тѐ мо́й, сꙋдо́мъ законопрестꙋ́пнымъ, ѿ і҆ꙋдє́й на мѣ́стѣ ло́бнѣмъ: ѹ҆вы̀ мнѣ̀, вопїѧ́ше, сн҃е мо́й любе́знѣйшїй! Что̀ стра́нное видѣ́нїе сѐ; ка́кѡ тѧ̀ ко крⷭ҇тꙋ̀ пригвожда́ютъ дѣ́ти неразꙋ̑мныѧ є҆врє́йскїѧ, всѣ́хъ гдⷭ҇а;

<rubric class="inline">Сті́хъ:</rubric> <red>Ꙗ҆́</red>кѡ ѹ҆тверди́сѧ млⷭ҇ть є҆гѡ̀ на на́съ, и҆ и҆́стина гдⷭ҇нѧ пребыва́етъ во вѣ́къ.

<red>Є҆</red>ди́нꙋ тѧ̀ всест҃а́ѧ влⷣчце, по ржⷭ҇твѣ̀ позна́хомъ всѝ дв҃ꙋ ꙗ҆́вльшꙋюсѧ, и҆ є҆го́же без̾ сѣ́мене ро́ждши, на дре́вѣ ви́дѧщи рꙋ́цѣ своѝ во́лею пригвозди́вшаго, пречⷭ҇таѧ пла́чꙋщи взыва́ше: во́лею долготерпѣли́ве, ѹ҆мира́еши, и҆збавлѧ́ѧ всѣ́хъ ѿ сме́рти пою́щихъ тѧ̀.

<rubric class="inline">Сла́ва, и҆ ны́нѣ, крⷭ҇тобг҃оро́диченъ:</rubric> <red>В</red>лⷣчце всест҃а́ѧ дв҃о, ро́ждшаѧ гдⷭ҇а, за млⷭ҇рдїе на крⷭ҇тѣ̀ пригвозди́вшагосѧ, и҆ жи́зни стрꙋи̑ и҆сточи́вшаго мі́рꙋ, того̀ ѹ҆молѝ сп҃сти́сѧ дꙋша́мъ на́шымъ. Тебе́ бо є҆ди́нꙋ и҆́мамы вѣ́рнїи прибѣ́жище, стѣ́нꙋ и҆ застꙋпле́нїе: тѣ́мже и҆ притека́емъ къ покро́вꙋ твоемꙋ̀.

<rubric class="inline">Та́же,</rubric> <incipit><red>С</red>вѣ́те ти́хїй:</incipit> <rubric class="inline">Прокі́менъ днѐ.</rubric>

<rubric class="inline">И҆</rubric> <incipit><red>С</red>подо́би гдⷭ҇и въ ве́черъ се́й:</incipit>

<rubric>На стїхо́внѣ стїхи̑ры крⷭ҇тны, гла́съ з҃:</rubric>

<red>Н</red>е ктомꙋ̀ возбранѧ́еми є҆смы̀ дре́ва живо́тнагѡ, ѹ҆пова́нїе и҆мꙋ́ще крⷭ҇тъ тво́й, гдⷭ҇и сла́ва тебѣ̀.

<rubric class="inline">Сті́хъ:</rubric> <red>К</red>ъ тебѣ̀ возведо́хъ ѻ҆́чи моѝ живꙋ́щемꙋ на нб҃сѝ. Сѐ ꙗ҆́кѡ ѻ҆́чи ра̑бъ въ рꙋкꙋ̀ госпо́дїй свои́хъ, ꙗ҆́кѡ ѻ҆́чи рабы́ни въ рꙋкꙋ̀ госпожѝ своеѧ̀: та́кѡ ѻ҆́чи на́ши ко гдⷭ҇ꙋ бг҃ꙋ на́шемꙋ, до́ндеже ѹ҆ще́дритъ ны̀.

<red>П</red>овѣ́шенъ бы́въ на дре́вѣ безсме́ртне, разрꙋши́лъ є҆сѝ сѣ̑ти дїа́вѡли, гдⷭ҇и сла́ва тебѣ̀.

<rubric class="inline">Сті́хъ:</rubric> <red>П</red>оми́лꙋй на́съ гдⷭ҇и, поми́лꙋй на́съ, ꙗ҆́кѡ по мно́гꙋ и҆спо́лнихомсѧ ѹ҆ничиже́нїѧ: наипа́че напо́лнисѧ дꙋша̀ на́ша поноше́нїѧ гобзꙋ́ющихъ, и҆ ѹ҆ничиже́нїѧ го́рдыхъ.

<rubric class="inline">Мч҃нченъ:</rubric> <red>Н</red>еради́вше ѡ҆ всѣ́хъ земны́хъ ст҃і́и мч҃нцы, и҆ на сꙋди́щи хрⷭ҇та̀ мꙋ́жески проповѣ́давше, возмє́здїѧ ѡ҆ мꙋ́кахъ ѿ негѡ̀ прїѧ́сте: но ꙗ҆́кѡ и҆мꙋ́ще дерзнове́нїе, того̀ ѹ҆моли́те, ꙗ҆́кѡ всеси́льнаго бг҃а, дꙋ́шы на́шѧ сп҃стѝ, притека́ющихъ къ ва́мъ, мо́лимсѧ.

<rubric class="inline">Сла́ва, и҆ ны́нѣ, крⷭ҇тобг҃оро́диченъ:</rubric> <red>С</red>воего̀ сн҃а на дре́вѣ ви́дѧщи дре́вле, се́рдце твоѐ ѻ҆рꙋ́жїемъ печа́ли ѹ҆ѧзвлѧ́ше пречⷭ҇таѧ.

<rubric class="inline">Та́же,</rubric> <incipit><red>Н</red>ы́нѣ ѿпꙋща́еши:</incipit> <incipit><red>Трист҃о́е.</red></incipit> <rubric class="inline">По</rubric> <incipit><red>Ѻ҆́</red>ч҃е на́шъ:</incipit>

<rubric>Тропа́рь, є҆ктенїа̀ и҆ ѿпꙋ́стъ.</rubric>



{/fold}

{fold-h2:Во вто́рникъ на повече́рїи,}

<rubric>канѡ́нъ прест҃ѣ́й бцⷣѣ. Гла́съ з҃:</rubric>

## Пѣ́снь а҃.

<rubric class="inline">І҆рмо́съ:</rubric> <irmos><red>М</red>а́нїемъ твои́мъ на земны́й ѡ҆́бразъ преложи́сѧ, пре́жде ѹ҆доборазлива́емое водно́е є҆стество̀ гдⷭ҇и: тѣ́мже немо́креннѡ пѣшеше́ствовавъ і҆и҃ль, пое́тъ тебѣ̀ пѣ́снь побѣ́днꙋю.</irmos>

<red>Ѹ҆</red>ста́ви бꙋ́рю сласте́й, и҆ страсте́й мои́хъ, тишино́ю бж҃е́ственныѧ твоеѧ̀ мольбы̀ пренепоро́чнаѧ: ꙗ҆́кѡ да ти́химъ се́рдцемъ твоѐ славосло́влю неизглаго́ланное ржⷭ҇тво̀.

<red>В</red>сѐ жела́нїе и҆ сла́дость сп҃се́нїѧ ржⷭ҇тво́мъ твои́мъ бы́сть, бцⷣе влⷣчце: всѧ́кꙋ го́ресть ѿгонѧ́й, є҆́же ѿ страсте́й прегрѣше́нїй, рабѡ́мъ твои̑мъ.

<rubric class="inline">Сла́ва:</rubric> <red>И҆</red>зба́ви мѧ̀ пречⷭ҇таѧ, бѣсо́вскїѧ пре́лести, ѡ҆ѕлобле́нїѧ же и҆ вре́да, и҆ и҆скꙋше́нїѧ: да вѣ́рою тѧ̀ сла́влю, сꙋ́щꙋю по бз҃ѣ застꙋ́пницꙋ и҆ покро́въ мо́й.

<rubric class="inline">И҆ ны́нѣ:</rubric> <red>Ꙗ҆</red>ви́лсѧ є҆сѝ при кꙋпинѣ̀ мѡѷсе́ю, бж҃їй сло́ве, ꙗ҆́кѡ ѻ҆́гнь попалѧ́ѧ, и҆ не ѡ҆палѧ́ѧ же ѿню́дъ, є҆́же ѿ дв҃ы ржⷭ҇тво̀ твоѐ воѡбража́ѧ: є҆ѧ́же ра́ди человѣ́ка воѡбрази́лъ є҆сѝ.

## Пѣ́снь г҃.

<rubric class="inline">І҆рмо́съ:</rubric> <irmos><red>В</red>ъ нача́лѣ нб҃са̀ всеси́льнымъ сло́вомъ твои́мъ ѹ҆твержде́й гдⷭ҇и сп҃се, и҆ вседѣ́тельнымъ и҆ бж҃їимъ дх҃омъ, всю̀ си́лꙋ и҆́хъ: на недви́жимѣмъ мѧ̀ ка́мени и҆сповѣ́данїѧ твоегѡ̀ ѹ҆твердѝ</irmos>

<red>В</red>озне́сшагосѧ на крⷭ҇тъ, и҆ низло́жшаго а҆́да, бцⷣе сего̀ прилѣ́жнѡ молѝ ѡ҆ вѣ́рнѡ пою́щихъ тѧ̀ всегда̀ гла́сы и҆ пѣ́сньми сщ҃е́нными, наде́жде мі́ра, и҆ вѣ́рныхъ застꙋпле́нїе.

<red>В</red>ы́шшаѧ нб҃съ, и҆ сла́внѣйшаѧ херꙋві̑мъ, заче́нши родила̀ є҆сѝ бг҃а: тѣ́мже молѝ є҆го̀, прегрѣше́нїй и҆зба́вити мѧ̀, и҆ ѡ҆сꙋжде́нїѧ стра́шнагѡ, твое́ю млⷭ҇рдою мольбо́ю, и҆ па́че сло́ва си́лою твое́ю.

<rubric class="inline">Сла́ва:</rubric> <red>И҆</red>змѣни́вшаѧ человѣ́ки ѿ тлѝ сме́рти, ржⷭ҇тво́мъ твои́мъ влⷣчце, тлѣ́нїѧ мѧ̀ страсте́й и҆ недꙋ̑гъ и҆зба́ви, и҆ прегрѣше́нїй лю́тыхъ: и҆ живо́тъ нестарѣ́ющїйсѧ да́рꙋй мѝ, бж҃е́ственнымъ хода́тайствомъ твои́мъ.

<rubric class="inline">И҆ ны́нѣ:</rubric> <red>Н</red>еизмѣ́ннѡ человѣ́кѡмъ ѹ҆подо́бльсѧ по всемꙋ̀ бж҃їй сло́ве, ѿ дв҃ы чⷭ҇тыѧ проше́лъ є҆сѝ ꙗ҆́вѣ, и҆ всѣ̑мъ ꙗ҆ви́лъ є҆сѝ бг҃онача́лїе трисвѣ́тлое, въ неразли́чнѣ сꙋществѣ̀, неизмѣ́нныхъ ѵ҆поста́сехъ.

## Пѣ́снь д҃.

<rubric class="inline">І҆рмо́съ:</rubric> <irmos><red>Ѻ҆́</red>ч҃а нѣ́дра не ѡ҆ста́вль, и҆ соше́дъ на зе́млю хрⷭ҇тѐ бж҃е, та́йнꙋ ѹ҆слы́шахъ смотре́нїѧ твоегѡ̀, и҆ просла́вихъ тѧ̀ є҆ди́не чл҃вѣколю́бче.</irmos>

<red>М</red>лⷭ҇ть твою̀ и҆ млⷭ҇рдїе на рабы̑ твоѧ̑ чⷭ҇таѧ, прострѝ, при́снѡ молѧ́щыѧ тѧ̀, стра́шныѧ мꙋ́ки и҆збавлѧ́ющи мл҃твами твои́ми.

<red>Ч</red>и́стою мл҃твою, и҆ те́плою вѣ́рою, къ тебѣ̀ прибѣга́ю пренепоро́чнаѧ: ты̀ бꙋ́ди ѡ҆чисти́лище мно́гихъ прегрѣше́нїй мои́хъ, и҆збавлѧ́ющи и҆ сп҃са́ющи мѧ̀.

<rubric class="inline">Сла́ва:</rubric> <red>Р</red>а́дости на́шеѧ хода́таица пречⷭ҇таѧ, твои́мъ ржⷭ҇тво́мъ ꙗ҆ви́сѧ влⷣчце: сего̀ молѝ пренепоро́чнаѧ, напа́стей и҆зба́вити, и҆ вѣ́чныѧ жи́зни сподо́бити мѧ̀.

<rubric class="inline">И҆ ны́нѣ:</rubric> <red>Ѻ҆́</red>ч҃ескихъ нѣ́дръ не ѿлꙋ́чьсѧ, и҆ ѿ дв҃ы вопло́щьсѧ хрⷭ҇тѐ бж҃е, сохранѝ ста́до твоѐ, смотре́нїѧ твоегѡ̀ покланѧ́ющеесѧ бж҃е́ствєннымъ ѡ҆бразѡ́мъ.

## Пѣ́снь є҃.

<rubric class="inline">І҆рмо́съ:</rubric> <irmos><red>Н</red>о́щь несвѣтла̀ невѣ̑рнымъ хрⷭ҇тѐ, вѣ̑рнымъ же просвѣще́нїе въ сла́дости слове́съ твои́хъ. Сегѡ̀ ра́ди къ тебѣ̀ ѹ҆́треннюю, и҆ воспѣва́ю твоѐ бж҃ество̀.</irmos>

<red>Т</red>ѧ̀ молю̀ дв҃о чⷭ҇таѧ, ѿ мра́чнагѡ грѣха̀ дꙋ́шꙋ мою̀ и҆зба́вити, и҆ ѡ҆зари́ти бж҃е́ственною заре́ю покаѧ́нїѧ млⷭ҇ти твоеѧ̀.

<red>С</red>ꙋ́щыѧ въ пꙋчи́нѣ лю́тыхъ напа́стей, и҆ нꙋ́жныхъ страсте́й, прест҃а́ѧ чⷭ҇таѧ, твои́ми мл҃твами и҆ мольба́ми и҆зба́ви, и҆ сп҃сѝ хва́лѧщихъ тѧ̀.

<rubric class="inline">Сла́ва:</rubric> <red>Ꙗ҆́</red>же бг҃а заче́нши во ѹ҆тро́бѣ дв҃и́честѣй, и҆ ро́ждши бцⷣе прест҃а́ѧ, тѧ̀ пою́щыѧ ѿ всѧ́кагѡ и҆зба́ви вѣ́чнагѡ ѡ҆сꙋжде́нїѧ.

<rubric class="inline">И҆ ны́нѣ:</rubric> <red>В</red>ѣ́дꙋще бж҃їю тѧ̀ мт҃рь чⷭ҇таѧ, и҆ застꙋ́пницꙋ на́шꙋ, тѧ̀ хода́таицꙋ предлага́емъ сп҃се́нїѧ на́шегѡ ко ще́дромꙋ гдⷭ҇ꙋ.

## Пѣ́снь ѕ҃.

<rubric class="inline">І҆рмо́съ:</rubric> <irmos><red>В</red>озопи́хъ гдⷭ҇и, внегда̀ скорбѣ́ти мѝ къ тебѣ̀, и҆ возве́лъ є҆сѝ живо́тъ мо́й многомлⷭ҇тиве.</irmos>

<red>Т</red>воего̀ сн҃а влⷣчце, вознесе́ннаго на крⷭ҇тъ, и҆ и҆зба́вльшаго человѣ́ки ѿ тлѝ, ѹ҆молѝ сп҃сти́сѧ на́мъ.

<red>П</red>речⷭ҇таѧ влⷣчце, не ѡ҆ста́ви менѐ на тѧ̀ ѹ҆пова́ющаго: но твою̀ ѹ҆скорѝ по́мощь.

<rubric class="inline">Сла́ва:</rubric> <red>Ѿ</red> печа́ли и҆зба́ви призыва́ющихъ твоѐ бж҃е́ственное и҆́мѧ, и҆ стра́шныѧ свободѝ мꙋ́ки.

<rubric class="inline">И҆ ны́нѣ:</rubric> <red>П</red>речⷭ҇таѧ влⷣчце, наде́ждо тве́рдаѧ, любо́вїю пою́щыѧ тѧ̀, ꙗ҆́кѡ и҆́стиннꙋю бцⷣꙋ, сохранѝ.

<rubric class="inline">Та́же,</rubric> <red>Г</red>дⷭ҇и поми́лꙋй, <rubric class="inline">три́жды.</rubric> <red>С</red>ла́ва, и҆ ны́нѣ:

<rubric>Сѣда́ленъ, гла́съ з҃:</rubric>

<red>Р</red>аспе́ншагосѧ на́съ ра́ди хрⷭ҇та̀ бг҃а, и҆ низло́жшаго сме́рти держа́вꙋ, непреста́ннѡ молѝ бцⷣе дв҃о, да сп҃се́тъ дꙋ́шы на́шѧ.

## Пѣ́снь з҃.

<rubric class="inline">І҆рмо́съ:</rubric> <irmos><red>П</red>е́щь ѻ҆́троцы ѻ҆гнепа́льнꙋ дре́вле росоточа́щꙋ показа́ша, є҆ди́наго бг҃а воспѣва́юще, и҆ глаго́люще: превозноси́мый ѻ҆тцє́въ бг҃ъ и҆ препросла́вленъ.</irmos>

<red>В</red>ъ недовѣ́дѣнїи и҆ печа́ли сы́й, и҆ въ бѣда́хъ, пречⷭ҇таѧ, тѧ̀ призыва́ю те́плѣ ѿ се́рдца моегѡ̀: предварѝ, и҆ и҆зба́ви мѧ̀, и҆ пода́ждь чⷭ҇таѧ, ѹ҆тѣше́нїе мнѣ̀.

<red>П</red>регрѣше́нїй мно́гихъ, и҆ страсте́й треволнє́нїѧ ѡ҆бꙋрева́ютъ мѧ̀, и҆ ко глꙋбинѣ̀ поги́бели низво́дѧтъ: да́ждь мнѣ̀ рꙋ́кꙋ бцⷣе, и҆ сп҃сѝ, и҆ поми́лꙋй мѧ̀ си́лою твое́ю.

<rubric class="inline">Сла́ва:</rubric> <red>Т</red>вою̀ мт҃рь привождꙋ́ ти въ мл҃твꙋ сп҃се чл҃вѣколю́бче: ю҆́же прїе́мъ и҆зба́ви мѧ̀ прегрѣше́нїй и҆ бꙋ́дꙋщагѡ сꙋда̀, и҆ вѣ́чнꙋющагѡ и҆змѝ мꙋче́нїѧ.

<rubric class="inline">И҆ ны́нѣ:</rubric> <red>Ѹ҆</red>мерщвле́нꙋ дꙋ́шꙋ стѧжа́въ лю́тыми престꙋпле́ньми, тѧ̀ молю̀ влⷣчце, ѹ҆мори́вшꙋю а҆́дъ ржⷭ҇тво́мъ твои́мъ, покаѧ́нїѧ ѡ҆́бразы ѡ҆живи́ мѧ.

## Пѣ́снь и҃.

<rubric class="inline">І҆рмо́съ:</rubric> <irmos><red>В</red>ои́стиннꙋ сꙋ́щаго бг҃а, и҆ всѣ́хъ сꙋщества̀ вино́внаго, хрⷭ҇та̀ превозно́симъ, и҆ славосло́вимъ во всѧ̑ вѣ́ки.</irmos>

<red>С</red>п҃си́ мѧ пречⷭ҇таѧ, ѿ бѣ́дъ, и҆ тлѝ, и҆ страсте́й: къ тебѣ́ бо прибѣга́ю мое́й наде́ждѣ, и҆ бж҃е́ственномꙋ сп҃се́нїю.

<red>В</red>ъ ча́съ коне́чный, ѿ клевєтни́къ лю́тыхъ и҆з̾е́мши влⷣчце дв҃о, къ бж҃е́ственномꙋ жили́щꙋ сама̀ наста́ви мѧ̀.

<rubric class="inline">Сла́ва:</rubric> <red>В</red>озни́кни, ѽ дꙋшѐ! Бцⷣѣ припа́дающи возопі́й: наде́жде и҆ сп҃се́нїе всѣ́хъ, ѻ҆гнѧ̀ вѣ́чнагѡ и҆зба́ви мѧ̀.

<rubric class="inline">И҆ ны́нѣ:</rubric> <red>Є҆</red>ди́нꙋ въ жена́хъ бл҃гослове́ннꙋю дв҃ꙋ воспои́мъ, хрⷭ҇та̀ превозноша́юще и҆ славосло́вѧще во всѧ̑ вѣ́ки.

## Пѣ́снь ѳ҃.

<rubric class="inline">І҆рмо́съ:</rubric> <irmos><red>М</red>т҃и бж҃їѧ и҆ дв҃а, ро́ждшаѧ, и҆ дв҃ствꙋющаѧ па́ки, не є҆стества̀ дѣ́ло, но бж҃їѧ снизхожде́нїѧ: тѣ́мъ ꙗ҆́кѡ є҆ди́нꙋ, бж҃їихъ чꙋде́съ сподо́бльшꙋюсѧ, тѧ̀ при́снѡ велича́емъ.</irmos>

<red>Б</red>цⷣа прино́ситъ тѝ мольбꙋ̀ ѡ҆ мнѣ̀, влⷣко хрⷭ҇тѐ, ю҆́же прїи́мъ, и҆зба́ви мѧ̀ ѿ всѧ́кїѧ мꙋ́ки.

<red>В</red>сегда̀ молю́ тѧ влⷣчце: смире́ннꙋю и҆зба́ви дꙋ́шꙋ мою̀, бꙋ́дꙋщагѡ сꙋда̀ и҆ мꙋ́ки.

<rubric class="inline">Сла́ва:</rubric> <red>Т</red>ворца̀ моего̀ и҆ зижди́телѧ молѝ дв҃о, стра́шнагѡ и҆зба́вити мѧ̀ сꙋда̀, и҆ жи́знь дарова́ти мѝ.

<rubric class="inline">И҆ ны́нѣ:</rubric> <red>В</red>сенепоро́чнаѧ мт҃и дв҃о чⷭ҇таѧ, дꙋше́вныхъ скве́рнъ и҆зба́ви твоѐ ста́до, тебѐ велича́ющее.

<rubric class="inline">Та́же,</rubric> <incipit><red>Д</red>осто́йно є҆́сть:</incipit> <incipit><red>Трист҃о́е.</red></incipit> <rubric class="inline">По</rubric> <incipit><red>Ѻ҆́</red>ч҃е на́шъ:</incipit>

<rubric>Тропарѝ и҆ про́чее ѻ҆бы́чно, и҆ ѿпꙋ́стъ.</rubric>



{/fold}

{fold-h2:Въ сре́дꙋ ѹ҆́тра,}

<rubric>по а҃-мъ стїхосло́вїи, сѣда́льны крⷭ҇тны, гла́съ з҃:</rubric>

<red>Ц</red>р҃ковь вопїе́тъ тѝ хрⷭ҇тѐ бж҃е, въ пе́ѵкѣ, и҆ ке́дрѣ, и҆ кѷпарі́сѣ покланѧ́ющисѧ тебѣ̀: побѣ̑ды вѣ̑рнымъ да́рꙋй, бцⷣы ра́ди, и҆ поми́лꙋй на́съ.

<rubric class="inline">Сті́хъ:</rubric> <red>В</red>озноси́те гдⷭ҇а бг҃а на́шего, и҆ покланѧ́йтесѧ подно́жїю нѡ́гꙋ є҆гѡ̀, ꙗ҆́кѡ ст҃о є҆́сть.

<red>И҆́</red>же менѐ ра́ди претерпѣ́вый, є҆́же на крⷭ҇тѣ̀ пригвожде́нїе, прїимѝ моѐ бо́дренное хвале́нїе хрⷭ҇тѐ бж҃е, и҆ сп҃си́ мѧ.

<rubric class="inline">Сла́ва, и҆ ны́нѣ, крⷭ҇тобг҃оро́диченъ:</rubric> <red>Р</red>аспе́ншагосѧ на́съ ра́ди хрⷭ҇та̀ бг҃а, и҆ низложи́вшаго сме́рти держа́вꙋ, непреста́ннѡ молѝ бцⷣе дв҃о, да сп҃се́тъ дꙋ́шы на́шѧ.

<rubric>По в҃-мъ стїхосло́вїи, сѣда́льны крⷭ҇тны, гла́съ з҃:</rubric>

<red>Ѻ҆</red>гнѧ̀ свѣтлѣ́йшее, и҆ пла́мене дѣ́йственнѣйшее дре́во показа́лъ є҆сѝ хрⷭ҇тѐ, крⷭ҇та̀ твоегѡ̀, попалѧ́ющее грѣхѝ человѣ́кѡвъ, и҆ просвѣща́ющее сердца̀ пою́щихъ во́льное твоѐ распѧ́тїе: хрⷭ҇тѐ бж҃е, сла́ва тебѣ̀.

<rubric class="inline">Сті́хъ:</rubric> <red>Б</red>г҃ъ же цр҃ь на́шъ пре́жде вѣ́ка, содѣ́ла сп҃се́нїе посредѣ̀ землѝ.

<red>Ѡ҆</red>блада́ѧй безпло́тными си́лами, и҆ свѣ́дый дꙋшѝ моеѧ̀ лѣ́ностное, крⷭ҇то́мъ твои́мъ сп҃си́ мѧ хрⷭ҇тѐ бж҃е, ꙗ҆́кѡ чл҃вѣколю́бецъ.

<rubric class="inline">Сті́хъ:</rubric> <red>Д</red>и́венъ бг҃ъ во ст҃ы́хъ свои́хъ, бг҃ъ і҆и҃левъ.

<rubric class="inline">Мч҃нченъ:</rubric> <red>Р</red>а́дꙋйтесѧ пра́веднїи, да веселѧ́тсѧ нбⷭ҇наѧ: на земли́ бо мч҃нцы подвиза́вшесѧ, врага̀ попра́ша: да и҆гра́етъ цр҃ковь побѣди́тєльнаѧ, пра́зднꙋющи подвигополо́жникꙋ є҆ди́номꙋ, и҆ побѣдотво́рцꙋ хрⷭ҇тꙋ̀ бг҃ꙋ, подаю́щемꙋ мі́рови ве́лїю млⷭ҇ть.

<rubric class="inline">Сла́ва, и҆ ны́нѣ, крⷭ҇тобг҃оро́диченъ:</rubric> <red>Є҆</red>гда̀ зрѧ́щи тѧ̀ гдⷭ҇и дв҃а, распина́ема, пла́чꙋщи вопїѧ́ше тѝ: воспѣва́ю твоѐ неизрече́нное, ѽ сн҃е мо́й, долготерпѣ́нїе, и҆ є҆́же къ человѣ́кѡмъ кра́йнее и҆ бж҃е́ственное соше́ствїе.

<rubric>По г҃-мъ стїхосло́вїи сѣда́льны, гла́съ з҃:</rubric>

<red>Р</red>аспе́ншꙋсѧ тѝ влⷣко хрⷭ҇тѐ, вра́гъ свѧ́занъ бы́сть, и҆ сме́рть ѹ҆мертви́сѧ: дꙋ́шы, ꙗ҆̀же во а҆́дѣ въ преиспо́днихъ содержи́мыѧ, ѿ ѹ҆́зъ разрѣша́хꙋсѧ.

<red>И҆́</red>же на́съ ра́ди во́льное прїе́мый распѧ́тїе, сокрꙋшѝ врагѝ невѣ́дꙋщыѧ тѧ̀ бг҃а и҆́стиннаго, и҆ сп҃сѝ на́съ.

<rubric class="inline">Сла́ва, и҆ ны́нѣ, крⷭ҇тобг҃оро́диченъ:</rubric> <red>К</red>рⷭ҇то́мъ сн҃а твоегѡ̀ при́снѡ соблюда́еми дв҃о, прилѡ́гъ бѣсѡ́вскихъ и҆збѣга́емъ: тѣ́мже тѧ̀ по до́лгꙋ воспѣва́юще сла́вимъ, бцⷣе всепѣ́таѧ.

<rubric>Канѡ́нъ чⷭ҇тно́мꙋ и҆ животворѧ́щемꙋ крⷭ҇тꙋ̀ гдⷭ҇ню, гла́съ з҃, творе́нїе кѵ́ръ і҆ѡ́сифово, є҆гѡ́же краегране́сїе: <acrostic><red>К</red>рⷭ҇тъ насажде́ный пре́лесть и҆сто́ргїй.</acrostic></rubric>



## Пѣ́снь а҃.

<rubric class="inline">І҆рмо́съ:</rubric> <irmos><red>М</red>а́нїемъ твои́мъ на земны́й ѡ҆́бразъ преложи́сѧ, пре́жде ѹ҆доборазлива́емое водно́е є҆стество̀ гдⷭ҇и: тѣ́мже немо́креннѡ пѣшеше́ствовавъ і҆и҃ль, пое́тъ тебѣ̀ пѣ́снь побѣ́днꙋю.</irmos>

<red>Р</red>аспѧ́тїе влⷣка поноша́емь терпи́тъ, человѣ́кѡвъ ѿе́млѧ поношє́нїѧ, ꙗ҆́кѡ чл҃вѣколю́бецъ: копїе́мъ въ ре́бра пробода́етсѧ, си́мъ закала́ѧ врага̀ бори́телѧ.

<red>Ꙗ҆́</red>коже лꙋ́къ напрѧ́гъ крⷭ҇тъ тво́й млⷭ҇тиве, стрѣла́ми ѹ҆ѧзви́лъ є҆сѝ гвозде́й сопротивобо́рца, сп҃се, и҆ ѿ негѡ̀ дре́вле ѹ҆ѧзвлє́ныѧ человѣ́ки и҆сцѣли́лъ є҆сѝ.

<rubric class="inline">Мч҃нченъ:</rubric> <red>К</red>ровьмѝ ст҃ы́хъ, ме́рзкаѧ крове́й преста́ша сквернє́нїѧ, і҆́дѡлѡмъ приноси̑маѧ: всѧ́ же землѧ̀ ѡ҆свѧти́сѧ, тѣ́хъ хвала́ми при́снѡ ѹ҆бл҃жа́ющи.

<rubric class="inline">Мч҃нченъ:</rubric> <red>В</red>оспѣ́ша си̑лы нбⷭ҇ныѧ, земны́хъ зрѧ́ще въ тѣлесѝ со безпло́тными борю́щихсѧ: ѿню́дꙋже подвигополо́жникъ си́хъ вѣнцы̀ побѣ́ждшихъ вѣнча̀.

<rubric class="inline">Бг҃оро́диченъ:</rubric> <red>Р</red>аздра́сѧ рꙋкописа́нїе а҆да́мово, вопїѧ́ше пречⷭ҇таѧ влⷣчца, копїе́мъ сн҃е прободе́нꙋ тѝ бы́вшꙋ: тѣ́мже воспѣва́ю твоѐ страда́нїе, всѣ̑мъ и҆сточи́вшее безстра́стїе, влⷣко.

<rubric>Дрꙋгі́й канѡ́нъ прест҃ѣ́й бцⷣѣ: творе́нїе і҆ѡ́сифово. Гла́съ з҃:</rubric>

## Пѣ́снь а҃.

<rubric>І҆рмо́съ то́йже.</rubric>

<red>П</red>ою́щыѧ бцⷣе, вели̑чїѧ твоѧ̑ любо́вїю, твоѧ̑ снабдѝ лю́ди, и҆ ѿ вре́да и҆зба́ви: ты́ бо всѣ́хъ є҆сѝ предста́тельница и҆ наста́вница, чⷭ҇таѧ, и҆ ѹ҆твержде́нїе.

<red>В</red>о́дꙋ безсме́ртїѧ ро́ждши дв҃о, и҆сцѣле́нїѧ во́ды на́мъ пода́ждь, всѧ̑ смертонѡ́сныѧ стра̑сти дꙋ́шъ на́шихъ и҆ тѣле́съ ѡ҆мыва́ющи.

<red>Ч</red>естно́е влⷣчце бг҃ора́дованнаѧ, селе́нїе ꙗ҆ви́ласѧ є҆сѝ поче́тшагѡ є҆стество̀ пра́ѻтца: тѣ́мже тѧ̀ чⷭ҇таѧ, мо́лимъ, всѧ́кагѡ безче́стїѧ страсте́й и҆зба́ви на́съ.

<red>С</red>л҃нце пра́вды ро́ждши мі́рови, тьмꙋ̀ ѿженѝ ѿ воспѣва́ющихъ тѧ̀ вѣ́рою, ѻ҆трокови́це, во свѣтоза́рнѣмъ твое́мъ се́мъ и҆ ст҃ѣ́мъ хра́мѣ, всенепоро́чнаѧ.

## Пѣ́снь г҃.

<rubric class="inline">І҆рмо́съ:</rubric> <irmos><red>В</red>ъ нача́лѣ нб҃са̀, всеси́льнымъ сло́вомъ твои́мъ ѹ҆твержде́й гдⷭ҇и сп҃се, и҆ вседѣ́тельнымъ и҆ бж҃їимъ дх҃омъ, всю̀ си́лꙋ и҆́хъ: на недви́жимѣмъ мѧ̀ ка́мени и҆сповѣ́данїѧ твоегѡ̀ ѹ҆твердѝ.</irmos>

<red>П</red>ропны́й нб҃о ꙗ҆́кѡ ко́жꙋ, на дре́вѣ распросте́рлъ є҆сѝ рꙋ́цѣ і҆и҃се, рꙋкѝ неꙋдержа́нїе а҆да́мова грѣха̀ и҆сцѣлѧ́ѧ, ꙗ҆́кѡ млⷭ҇тивъ, и҆ и҆схища́ѧ всѣ́хъ ѿ рꙋкѝ льсти́вагѡ борца̀.

<red>Т</red>ебѐ те́рнїемъ цр҃ю̀, лю́дїе законопрестꙋ́пнїи вѣнчава́ютъ, сла́вою вѣнча́вшаго человѣ́ки, и҆ преслꙋша́нїѧ а҆да́мова те́рнїе и҆скорени́вшаго, хрⷭ҇тѐ, и҆ насади́вшаго всѣ̑мъ бг҃оразꙋ́мїѧ прозѧбе́нїе.

<rubric class="inline">Мч҃нченъ:</rubric> <red>Є҆</red>стество́мъ сꙋ́ще сме́ртни, безсме́ртїю въ то́мъ поꙋчи́тисѧ и҆зво́листе премꙋ́дрїи: тѣ́мже ра̑ны и҆ скѡ́рби, мч҃нцы, гонє́нїѧ же, бїє́нїѧ, и҆ ѹ҆дѡ́въ ѿсѣчє́нїѧ, всѧ̑ ра́дꙋющесѧ, претерпѣ́сте.

<rubric class="inline">Мч҃нченъ:</rubric> <red>Т</red>ве́рдымъ по́мысломъ, потреби́ти всѧ̑ претѧ́щаго льсти́ваго врага̀ вы̀ страда́льцы смири́сте, смири́вшесѧ ѡ҆ хрⷭ҇тѣ̀, и҆ вознесо́стесѧ держа́вою бж҃е́ственною, на того̀ воѡрꙋжи́вшесѧ.

<rubric class="inline">Бг҃оро́диченъ:</rubric> <red>В</red>о́лею закла́наго а҆́гнца на стрⷭ҇ть прише́дша, зрѧ́щи мт҃и и҆ а҆́гница, сле́зъ и҆сто́чники пролива́еши, глаго́лющи: что̀ сїѐ ча́до свѧще́нное, ка́кѡ ѹ҆мерщвлѧ́ешисѧ, ѡ҆живи́ти всѧ̑ ѹ҆ме́ршыѧ промышлѧ́ѧ;

## И҆́нъ.

<rubric>І҆рмо́съ то́йже.</rubric>

<red>Д</red>а́ждь рабѡ́мъ твои̑мъ, чⷭ҇таѧ, сп҃си́тєльнаѧ прошє́нїѧ, въ бж҃е́ственнѣмъ твое́мъ се́мъ хра́мѣ, въ не́мже и҆сто́чникъ чꙋде́съ показа́ла є҆сѝ: и҆сточа́ѧ при́снѡ наи́тїемъ бж҃е́ственнымъ, и҆ вѣ́чнагѡ и҆зба́ви мꙋче́нїѧ.

<red>М</red>лⷭ҇тей бе́зднꙋ хрⷭ҇та̀ па́че вины̀ и҆ сло́ва, да́телѧ всѣ́хъ бл҃ги́хъ ро́ждши, чⷭ҇таѧ, бж҃е́ственный хра́мъ тво́й се́й показꙋ́еши вои́стиннꙋ, ѡ҆сѣне́нїемъ твои́мъ бж҃е́ственнымъ, всѧ́ческихъ страсте́й ѡ҆чище́нїе.

<red>Б</red>л҃гослове́нъ пло́дъ твоегѡ̀ чре́ва, дв҃о бцⷣе всѣ́хъ ра́досте: ра́дость бо всемꙋ̀ мі́рꙋ родила̀ є҆сѝ, и҆ весе́лїе вои́стиннꙋ, чл҃вѣколю́бца, разгна́вши печа́ль грѣхо́внꙋю, бг҃оневѣ́сто.

<red>К</red>овче́же мы́сленный, ꙗ҆́же нетлѣ́ннꙋю ма́ннꙋ ро́ждшаѧ мі́рꙋ вои́стиннꙋ, посредѣ̀ на́съ дв҃о прїидѝ въ ча́съ се́й, и҆ всѧ́кїѧ на́съ и҆змѣнѝ скве́рны, чи́стѣ тебѐ ѹ҆бл҃жа́ющихъ.

## Пѣ́снь д҃.

<rubric class="inline">І҆рмо́съ:</rubric> <irmos><red>Ѻ҆́</red>ч҃а нѣ́дра не ѡ҆ста́вль, и҆ соше́дъ на зе́млю хрⷭ҇тѐ бж҃е, та́йнꙋ ѹ҆слы́шахъ смотре́нїѧ твоегѡ̀, и҆ просла́вихъ тѧ̀ є҆ди́не чл҃вѣколю́бче.</irmos>

<red>Н</red>а землѝ чл҃вѣ́къ ꙗ҆́вльсѧ, нбⷭ҇ныѧ человѣ́ки соверши́лъ є҆сѝ, вознесе́нъ бы́въ на дре́во влⷣко, всѧ̑ совозне́слъ є҆сѝ воспѣва́ющыѧ твоѧ̑ страда̑нїѧ.

<red>З</red>а сме́ртныхъ ѹ҆мира́еши животѐ, за непра́вєдныѧ і҆и҃се мо́й пра́ведный, стрⷭ҇ть терпи́ши поно́снꙋю: пое́мъ долготерпѣли́ве, безмѣ́рное бл҃гоꙋтро́бїе твоѐ.

<rubric class="inline">Мч҃нченъ:</rubric> <red>Ѕ</red>вѣре́й ѹ҆стремлє́нїѧ, врѣ̑нїѧ ѻ҆́гнєннаѧ, рꙋ́къ же и҆ но́гъ ѿсѣчє́нїѧ, и҆сторга̑нїѧ ѹ҆дѡ́въ, и҆ всѧ́ческꙋю и҆нꙋ́ю мꙋ́кꙋ претерпѣ́сте мч҃нцы, хода́тайствꙋющꙋю бж҃е́ственное наслажде́нїе.

<rubric class="inline">Мч҃нченъ:</rubric> <red>Ѿ</red> тѣле́сныхъ конє́цъ страда́льцы, ко хрⷭ҇тꙋ̀ всѣ́хъ бг҃ꙋ зовꙋ́ще, ѹ҆слы́шани бы́сте, и҆ на ка́мень вознесо́стесѧ бж҃е́ственнагѡ ны́нѣ соверше́нїѧ.

<rubric class="inline">Бг҃оро́диченъ:</rubric> <red>М</red>ольбꙋ̀ ѡ҆ на́съ къ воплоще́нномꙋ и҆з̾ тебѐ бцⷣе, сотворѝ, ꙗ҆́кѡ да ѡ҆брѧ́щемъ по́мощь во вре́мѧ напа́сти, и҆̀же тогѡ̀ стра̑сти сла́вѧщїи.

## И҆́нъ.

<rubric>І҆рмо́съ то́йже.</rubric>

<red>Т</red>ѧ̀ а҆ввакꙋ́мъ го́рꙋ дре́вле возгласи́въ, пречⷭ҇таѧ бцⷣе, добродѣ́тельми прїѡсѣне́ннꙋю, всѣ́хъ влⷣчце ѡ҆сѣнѧ́ющꙋю, ѿ ѡ҆пале́нїѧ ѕло́бы нача́льнагѡ борца̀.

<red>М</red>оле́нїе гдⷭ҇ꙋ принесѝ, воплоще́нномꙋ и҆з̾ твои́хъ влⷣчце, пречⷭ҇тыхъ крове́й, сп҃стѝ лю́ди твоѧ̑ всѧ́кагѡ вре́да, тебѐ по до́лгꙋ бл҃жа́щыѧ.

<red>Т</red>воѧ̀ пресла́внаѧ сїѧ̀ бг҃обл҃года́тнаѧ цр҃ковь бы́сть во и҆сцѣле́нїе дꙋ́шъ же и҆ тѣле́съ: ѹ҆ставлѧ́етъ бо всѧ́кꙋ болѣ́знь, и҆ ѡ҆чища́етъ ѿ страсте́й вѣ́рнѡ тебѐ бл҃жа́щыѧ.

<red>П</red>осѣще́нїемъ твои́мъ дв҃о, сп҃сѝ те́плымъ и҆ чⷭ҇тны́мъ, всѣ́хъ съ любо́вїю прибѣга́ющихъ влⷣчце, къ твоемꙋ̀ застꙋпле́нїю, посѣща́й и҆ дава́й ꙗ҆́же къ жи́зни прошє́нїѧ.

## Пѣ́снь є҃.

<rubric class="inline">І҆рмо́съ:</rubric> <irmos><red>Г</red>дⷭ҇и бж҃е мо́й, ѿ но́щи ѹ҆́треневавъ, тебѣ̀ молю́сѧ: пода́ждь мѝ ѡ҆ставле́нїе прегрѣше́нїй мои́хъ: и҆ къ свѣ́тꙋ твои́хъ повелѣ́нїй пꙋти̑ моѧ̑ напра́ви, молю́сѧ.</irmos>

<red>Р</red>аспѧ́тїе прїѧ́тъ во ѕлы́хъ ѿѧ́тїе, бж҃їй сло́ве, же́лчи же вкꙋси́лъ є҆сѝ, сла́достнагѡ бра́шна го́рькїй вре́дъ потреблѧ́ѧ. Сла́ва мно́гомꙋ бл҃гоꙋтро́бїю твоемꙋ̀.

<red>И҆́</red>же на крⷭ҇тѣ̀ воздви́женїемъ твои́мъ, всю̀ зе́млю поколеба́лъ є҆сѝ бж҃е́ственною твое́ю держа́вою, и҆ и҆сцѣлѧ́еши є҆ѧ̀ влⷣко, сокрꙋшє́нїѧ, и҆ коле́блємаѧ сердца̀ къ твоемꙋ̀ ѹ҆твержда́еши позна́нїю.

<rubric class="inline">Мч҃нченъ:</rubric> <red>Р</red>аспросте́ръ велїа́ръ всю́дꙋ сѣ̑ти ѕлѡ́бныѧ, но не ѡ҆б̾ѧ́лъ є҆́сть хрⷭ҇тѡ́вы мч҃нки: крилѣ́ бо прїе́мше ѻ҆́гнєнныѧ, ко ѻ҆би́телємъ бж҃е́ствєннымъ достиго́ша.

<rubric class="inline">Мч҃нченъ:</rubric> <red>М</red>а́нїемъ неѡскꙋ́днымъ ѿ бг҃а ѡ҆божа́еми страстоте́рпцы, болѣ́зненныхъ мꙋче́нїй ѿню́дъ не ѹ҆страши́стесѧ, ꙗ҆́коже и҆но́мꙋ стра́ждꙋщꙋ, си́це премꙋ́дрїи са́ми пребы́сте.

<rubric class="inline">Бг҃оро́диченъ:</rubric> <red>К</red>і́има ѻ҆чи́ма воззрю̀, ѻ҆́ко и҆зсꙋша́ющее всѧ̑ бє́здны, сн҃е мо́й, ѹ҆гаша́емое, на крⷭ҇тѣ̀ ви́сѧщꙋ тѝ; чⷭ҇таѧ дв҃а вопїѧ́ше, рыда́ньми себѐ смꙋща́ющи.

## И҆́нъ.

<rubric class="inline">І҆рмо́съ:</rubric> <irmos><red>Н</red>о́щь несвѣтла̀ невѣ̑рнымъ хрⷭ҇тѐ, вѣ̑рнымъ же просвѣще́нїе въ сла́дости слове́съ твои́хъ: сегѡ̀ ра́ди къ тебѣ̀ ѹ҆́тренюю, и҆ воспѣва́ю твоѐ бж҃ество̀.</irmos>

<red>Ѡ҆</red>тѧгче́нныхъ сно́мъ грѣхо́внымъ, чⷭ҇таѧ, бо́дры творѧ́щи, ѻ҆ба́че же въ пречⷭ҇тнѣ́мъ хра́мѣ твое́мъ, твое́ю бо́дренною бж҃е́ственною мл҃твою на́съ ѹ҆ще́дри, бг҃оневѣ́сто.

<red>Д</red>а́ждь чⷭ҇таѧ, всѣ̑мъ на́мъ рꙋ́кꙋ по́мощи къ тебѣ̀ прибѣга́ющымъ, и҆ ѿмы́й всѧ́кїѧ ѕло́бы скве́рнꙋ, и҆ болѣ̑зни ѡ҆чи́сти мл҃твами твои́ми.

<red>Ꙗ҆́</red>же бг҃а заче́нши во ѹ҆тро́бѣ дв҃и́честѣй, и҆ ро́ждши бцⷣе пречⷭ҇таѧ, тѧ̀ пою́щихъ и҆зба́ви всѧ́кагѡ вѣ́чнагѡ ѡ҆сꙋжде́нїѧ.

<red>В</red>ъ хра́мъ тво́й вѣ́рою приходѧ́щихъ дꙋ́шы ѡ҆бновлѧ́ютсѧ ѡ҆бетша́вшыѧ грѣхмѝ, и҆ по до́лгꙋ тѧ̀ всѝ пренепоро́чнаѧ, сла́вѧтъ.

## Пѣ́снь ѕ҃.

<rubric class="inline">І҆рмо́съ:</rubric> <irmos><red>П</red>ла́вающаго въ молвѣ̀ жите́йскихъ попече́нїй, съ корабле́мъ потоплѧ́ема грѣхѝ, и҆ дꙋшетлѣ́нномꙋ ѕвѣ́рю примета́ема, ꙗ҆́кѡ і҆ѡ́на хрⷭ҇тѐ вопїю́ ти: и҆з̾ смертоно́сныѧ глꙋбины̀ возведи́ мѧ.</irmos>

<red>И҆</red>зба́вителю сы́й є҆ди́не, цѣ́нꙋ твою̀ вда́лъ є҆сѝ сп҃си́тельнꙋю кро́вь, и҆ и҆скꙋпи́лъ є҆сѝ плѣнє́ныѧ ны̀ пребл҃гі́й, и҆ твоемꙋ̀ роди́телю приве́лъ є҆сѝ, ѹ҆би́въ крⷭ҇то́мъ хрⷭ҇тѐ, мꙋчи́телѧ.

<red>Н</red>евоздержа́нїемъ дре́вле паде́нїе лю́тое под̾ѧ́хъ, хрⷭ҇то́съ же воздвиза́емь на дре́во, рꙋ́цѣ просте́ръ, па́дшаго мѧ̀ воздви́же, и҆ ѹ҆ѧзви́всѧ во́лею, всѧ̑ моѧ̑ ꙗ҆́звы ꙗ҆́вѣ и҆сцѣлѝ.

<rubric class="inline">Мч҃нченъ:</rubric> <red>Д</red>рема́нїемъ пре́лести ѿню́дъ не воздрема́вшесѧ, всѧ́ко ѹ҆стремле́нїе ѹ҆спи́сте мꙋчи́телей, мч҃нцы: и҆ и҆̀же пра́веднымъ прили́чнымъ сно́мъ ѹ҆́спше бл҃же́ннїи, бо́дреннїи ѡ҆ всѣ́хъ мл҃твєнницы бы́сте.

<rubric class="inline">Мч҃нченъ:</rubric> <red>Ѹ҆</red>твержде́ни на ка́мени бж҃е́ственныхъ хрⷭ҇то́выхъ повелѣ́нїй, вра́жїими ко́зньми непревра́тни пребы́сте всесла́внїи мч҃нцы: и҆ того̀ нога́ми попра́сте бг҃омꙋ́дреннѡ, къ бг҃ꙋ бг҃олѣ́пнѣ ше́ствꙋюще.

<rubric class="inline">Бг҃оро́диченъ:</rubric> <red>Ю҆́</red>но ѻ҆троча̀ ражда́еши бцⷣе, пре́жде вѣ̑къ безлѣ́тнѡ ѻ҆ц҃ꙋ̀ сразꙋмѣва́емаго, ѡ҆бновлѧ́ющаго крⷭ҇то́мъ человѣ́чество, ѡ҆бетша́вшее грѣхмѝ ѕлонача́льнагѡ совѣ́томъ, пренепоро́чнаѧ.

## И҆́нъ.

<rubric class="inline">І҆рмо́съ:</rubric> <irmos><red>І҆</red>ѡ́на и҆з̾ чре́ва а҆́дова вопїѧ́ше: возведѝ ѿ тлѝ живо́тъ мо́й. Мы́ же тебѣ̀ вопїе́мъ: всеси́льне сп҃се, поми́лꙋй на́съ.</irmos>

<red>Є҆</red>ди́на на́мъ сп҃се́нїѧ и҆сточи́ла є҆сѝ во́дꙋ, є҆ди́на чⷭ҇таѧ, распале́нїе пре́лести и҆зсꙋши́вши, ѡ҆роша́еши ра́зꙋмъ и҆́стинный рабѡ́мъ твои̑мъ.

<red>Ѡ҆</red>дꙋшевле́нный бг҃а на́шегѡ гра́де, ста́до твоѐ ѿ безбо́жныхъ ва̑рваръ, трꙋ́са же и҆ нꙋ́жди, и҆ всѧ́ческагѡ и҆скꙋше́нїѧ свободѝ.

<red>Ꙗ҆́</red>звы дꙋ́шъ на́шихъ, бцⷣе ѿженѝ, мл҃твъ твои́хъ ѡ҆кропле́нїемъ, и҆ тѣлє́сныѧ недꙋ́ги: да бж҃е́ственными гла́сы воспѣва́емъ тѧ̀.

<red>Ꙗ҆́</red>же разрѣши́вшаѧ ѿ болѣ́зней дв҃о є҆́ѵꙋ, ржⷭ҇тво́мъ твои́мъ пречⷭ҇тымъ ѻ҆трокови́це, разрѣши́ ми болѣ̑зни стра̑стныѧ дꙋши́ же и҆ тѣлесѐ.

## Пѣ́снь з҃.

<rubric class="inline">І҆рмо́съ:</rubric> <irmos><red>П</red>е́щь ѻ҆́троцы ѻ҆гнепа́льнꙋ дре́вле росоточа́щꙋ показа́ша, є҆ди́наго бг҃а воспѣва́юще, и҆ глаго́люще: превозноси́мый ѻ҆тцє́въ бг҃ъ и҆ препросла́вленъ.</irmos>

<red>Н</red>еболѣ́зненнꙋю ѡ҆брѣ́те жи́знь пра́ѻтецъ, тебѣ̀ во́лею поболѣ́вшꙋ на крестѣ̀ и҆ ме́ртвꙋ бы́вшꙋ, и҆ ѕмі́ѧ ѹ҆мертви́вшꙋ, і҆и҃се хрⷭ҇тѐ многомлⷭ҇тиве.

<red>З</red>ако́нныѧ клѧ́твы и҆зба́вихомсѧ всѝ: законода́вецъ бо воздви́жесѧ на крⷭ҇тъ, бл҃гослове́нїе приснотекꙋ́щее и҆ бл҃года́ть, и҆ млⷭ҇ть, и҆ тлѣ́нїю и҆сточи́въ потребле́нїе.

<rubric class="inline">Мч҃нченъ:</rubric> <red>В</red>о́льными ѹ҆стремле́ньми пристꙋпа́юще къ мꙋче́нїємъ мч҃нцы, во́лею пострада́вшаго воѡбража́хꙋ: ѿ негѡ́же вѣнча́вшесѧ, со а҆́гг҃лы ны́нѣ ликовствꙋ́ютъ.

<rubric class="inline">Мч҃нченъ:</rubric> <red>Т</red>ѣ́ло преда́вше разли̑чнымъ мꙋ́камъ прехва́льнїи мч҃нцы, кро́вными пролїѧ́нїи безплѡ́тныѧ врагѝ ѹ҆дави́сте, и҆ и҆сто́чники и҆сцѣле́нїй и҆сточа́ете.

<rubric class="inline">Бг҃оро́диченъ:</rubric> <red>К</red>а́кѡ не воспла́чꙋсѧ сладча́йшее ча́до, на крⷭ҇тѣ̀ зрѧ́щи тѧ̀; ка́кѡ не возрыда́ю непра́веднѡ тебѐ стра́ждꙋща, сꙋдїѐ пра́веднѣйшїй; дв҃а мт҃и вѣща́ше.

## И҆́нъ.

<rubric>І҆рмо́съ то́йже.</rubric>

<red>Ѻ҆́</red>гнь ро́ждшаѧ бж҃е́ственный дв҃о, хвра̑стныѧ попалѝ стра̑сти воспѣва́ющихъ тѧ̀ всепѣ́таѧ, и҆ свѣ́томъ ѡ҆зарѝ покаѧ́нїѧ всѣ́хъ, мо́лимсѧ.

<red>Н</red>етлѣ́ннаѧ ѻ҆трокови́це, ѿ тлѝ на́съ и҆зба́ви: бж҃їѧ пала́то ѡ҆дꙋшевле́ннаѧ, хра́мы на́съ покажѝ бж҃е́ственнагѡ дх҃а, въ цр҃кви твое́й непреста́ннѡ вѣ́рою пою́щихъ тѧ̀.

<red>С</red>трꙋи̑ и҆злива́еши и҆сцѣле́нїй всѣ̑мъ, и҆сто́чникъ бо жи́зни родила̀ є҆сѝ: и҆ те́плою бцⷣе, мл҃твою твое́ю, сїѐ твоѐ ста́до ѡ҆чи́сти ѿ скве́рны, бг҃оневѣ́сто.

<red>Ѡ҆́</red>бразы всѝ бж҃е́ственнагѡ твоегѡ̀ ржⷭ҇тва̀, бж҃е́ственнїи прⷪ҇ро́цы ви́дѣвше, ра́достнѡ воспѣва́хꙋ, вопїю́ще: препѣ́тый ѻ҆тцє́въ бж҃е бл҃гослове́нъ є҆сѝ.

## Пѣ́снь и҃.

<rubric class="inline">І҆рмо́съ:</rubric> <irmos><red>Н</red>еѡпа́льнаѧ ѻ҆гню̀ въ сїна́и прича́щшаѧсѧ кꙋпина̀ бг҃а ꙗ҆вѝ медленоѧзы́чномꙋ и҆ гꙋгни́вомꙋ мѡѷсе́ови, и҆ ѻ҆́троки ре́вность бж҃їѧ трѝ непребори̑мыѧ во ѻ҆гнѝ пѣвцы̀ показа̀: всѧ̑ дѣла̀ гдⷭ҇нѧ гдⷭ҇а по́йте, и҆ превозноси́те во всѧ̑ вѣ́ки.</irmos>

<red>К</red>ро́вь и҆ вода̀ и҆сте́кшаѧ и҆з̾ ре́бръ твои́хъ сп҃се, мі́ръ ве́сь ѡ҆бнови́ша, и҆ нетлѣ́нїе и҆сточи́ша: жє́ртвы же мє́рзкїѧ и҆ проли́тїе скве́рныхъ крове́й преста́ша. Тѣ́мже тѧ̀ всѧ̑ дѣла̀ ꙗ҆́кѡ гдⷭ҇а пое́мъ, и҆ превозно́симъ во всѧ̑ вѣ́ки.

<red>В</red>ѣнце́мъ терно́вымъ ѹ҆вѧ́злсѧ є҆сѝ сп҃се, ѻ҆́цта и҆ же́лчи вкꙋси́лъ є҆сѝ, и҆ ѡ҆плева́нъ бы́лъ є҆сѝ, и҆ бїе́нъ, воздви́глсѧ є҆сѝ на крⷭ҇тѣ̀, гво́здїе прїе́мъ, и҆́миже сп҃се́нъ бы́въ а҆́зъ взыва́ю тѝ: всѧ̑ дѣла̀ гдⷭ҇нѧ гдⷭ҇а по́йте, и҆ превозноси́те є҆го̀ во всѧ̑ вѣ́ки.

<rubric class="inline">Мч҃нченъ:</rubric> <red>Ѿ</red> неистощи́мыхъ сокро́вищъ и҆́стины, пресвѣ́тлѡ ѡ҆богати́вшесѧ страда́льцы, всѧ́кꙋ нищетꙋ̀ ѡ҆плева́сте і҆́дѡльскꙋю, и҆ ѡ҆богати́телїе ни́щихъ ꙗ҆ви́стесѧ, вопїю́ще: всѧ̑ дѣла̀ гдⷭ҇нѧ гдⷭ҇а по́йте, и҆ превозноси́те є҆гѡ̀ во всѧ̑ вѣ́ки.

<rubric class="inline">Мч҃нченъ:</rubric> <red>З</red>аконоположє́нїѧ ѕлочести́выхъ небрегꙋ́ще, ꙗ҆́коже ѻ҆́троцы, мч҃нцы, во ѻ҆́гнь горѧ́щъ вве́ржени бы́сте, въ не́мже ро́сꙋ бж҃їю прохла́ждшꙋю ва́съ ѡ҆брѣто́сте, вопїю́ще: всѧ̑ дѣла̀ гдⷭ҇нѧ гдⷭ҇а по́йте, и҆ превозноси́те є҆го̀ во всѧ̑ вѣ́ки.

<rubric class="inline">Бг҃оро́диченъ:</rubric> <red>З</red>ако́нный дре́вле тѧ̀ ковче́гъ проѡбража́ше чⷭ҇таѧ, не скрижа̑ли внꙋ́трь носѧ́щъ, но хрⷭ҇та̀ законода́вца, є҆го́же беззако́ннїи лю́дїе на крⷭ҇тѣ̀ пригвозди́ша, на́съ вопїю́щихъ сп҃са́юща: всѧ̑ дѣла̀ гдⷭ҇нѧ гдⷭ҇а по́йте, и҆ превозноси́те є҆го̀ во всѧ̑ вѣ́ки.

## И҆́нъ.

<rubric class="inline">І҆рмо́съ:</rubric> <irmos><red>Є҆</red>ди́наго безнача́льнаго цр҃ѧ̀ сла́вы, є҆го́же бл҃гословѧ́тъ нбⷭ҇ныѧ си̑лы, и҆ трепе́щꙋтъ чи́ни а҆́гг҃льстїи, по́йте сщ҃е́нницы, лю́дїе превозноси́те є҆го̀ во вѣ́ки.</irmos>

<red>Ч</red>ꙋде́съ бе́зднꙋ и҆сточа́ющи мі́рꙋ всепѣ́таѧ, страсте́й на́шихъ стрꙋю̀ и҆зсꙋшѝ, и҆ ѡ҆ставле́нїѧ ро́сꙋ и҆сточѝ на́мъ, вѣ́рою несꙋмнѣ́нною почита́ющымъ тѧ̀ дв҃о.

<red>И҆</red>з̾ тебѐ сл҃нце пра́ведное возсїѧ̀, во тьмѣ̀ страсте́й сѣдѧ́щымъ, тебѐ свѣ́тъ содѣ́ла всепѣ́таѧ чⷭ҇таѧ: тѣ́мже тѧ̀ по до́лгꙋ пои́мъ бцⷣе.

<red>Ц</red>р҃ковь всесвѣ́тлаѧ бж҃їѧ бы́вши, собира́ющыѧсѧ во ст҃ѣ́мъ хра́мѣ твое́мъ рабы̑ твоѧ̑, дх҃а жили̑ща покажѝ чⷭ҇таѧ, тебѐ славосло́вѧщыѧ во всѧ̑ вѣ́ки.

<red>С</red>вѣ́томъ твоегѡ̀ ржⷭ҇тва̀ вселе́ннꙋю чꙋдолѣ́пнѡ просвѣти́ла є҆сѝ бцⷣе, и҆́стиннаго бг҃а на рꙋкꙋ̀ твоє́ю носи́вши, просвѣща́ющаго при́снѡ вѣ́рою зовꙋ́щыѧ: всѧ̑ дѣла̀ гдⷭ҇нѧ гдⷭ҇а по́йте, и҆ превозноси́те є҆го̀ во вѣ́ки.

## Пѣ́снь ѳ҃.

<rubric class="inline">І҆рмо́съ:</rubric> <irmos><red>М</red>т҃и бж҃їѧ и҆ дв҃а, ро́ждшаѧ и҆ дв҃ствꙋющаѧ па́ки, не є҆стества̀ дѣ́ло, но бж҃їѧ снизхожде́нїѧ: тѣ́мъ ꙗ҆́кѡ є҆ди́нꙋ бж҃їихъ чꙋде́съ сподо́бльшꙋюсѧ, тѧ̀ при́снѡ велича́емъ.</irmos>

<red>К</red>рѣ́пость вра́жїѧ ѿню́дъ ѡ҆скꙋдѣ̀, тебѣ̀ крѣ́пкѡ на дре́вѣ си́льне возопи́вшꙋ къ пребезнача́льномꙋ ѻ҆ц҃ꙋ̀ твоемꙋ̀, и҆ созва́вшꙋ расточє́нныѧ ѻ҆́вцы твоѧ̑ влⷣко хрⷭ҇тѐ, къ твоемꙋ̀ позна́нїю.

<red>Ꙗ҆́</red>коже а҆́гнецъ воздви́глсѧ є҆сѝ влⷣко, на крⷭ҇тъ во́лею, и҆схища́ѧ ѿ во́лка словє́сныѧ сп҃се, ѻ҆́вцы твоѧ̑, и҆ во ѡ҆гра́дѣ твои́хъ повелѣ́нїй затворѧ́ѧ сїѧ̑ воспѣва́ющыѧ тѧ̀.

<rubric class="inline">Мч҃нченъ:</rubric> <red>Т</red>вои́хъ страсте́й подража́телїе ꙗ҆влѧ́еми бл҃госла́внїи стрⷭ҇тоте́рпцы, многоѡбра̑зныѧ ви́ды мꙋ́къ претерпѣ́ша чл҃вѣколю́бче: ѿню́дꙋже вѣнцы̀ ѹ҆лꙋчи́ша сла́вы, и҆ црⷭ҇твїѧ твоегѡ̀ хрⷭ҇тѐ сподо́бишасѧ.

<rubric class="inline">Мч҃нченъ:</rubric> <red>С</red>о́лнєчныѧ ѡ҆блистава́ютъ бл҃года̑ти, просвѣща́юще вѣ̑рныѧ, чⷭ҇тны́хъ стрⷭ҇тоте́рпєцъ достохва́льное торжество̀: ѿню́дꙋже и҆ и҆̀же сїѐ при́снѡ соверша́ющїи, тьмы̀ прегрѣше́нїи лю́тыхъ и҆збавлѧ́емсѧ.

<rubric class="inline">Бг҃оро́диченъ:</rubric> <red>С</red>вѣ́тъ мы́сленный на крⷭ҇тѣ̀ ѡ҆блиста̀, тво́й пречⷭ҇таѧ сн҃ъ, и҆ нача́льники тьмы̀ ѡ҆бличѝ пренепоро́чнаѧ: со́лнечный помрачѝ свѣ́тъ, и҆ вѣ́рныхъ и҆сполнє́нїѧ чⷭ҇таѧ, просвѣти́лъ є҆́сть.

## И҆́нъ.

<rubric class="inline">І҆рмо́съ:</rubric> <irmos><red>Н</red>етлѣ́нїѧ и҆скꙋше́нїемъ ро́ждшаѧ, и҆ всехитрецꙋ̀ сло́вꙋ пло́ть взаимода́вшаѧ, мт҃и неискꙋсомꙋ́жнаѧ дв҃о бцⷣе, прїѧ́телище нестерпи́магѡ. Село̀ невмѣсти́магѡ зижди́телѧ твоегѡ̀, тѧ̀ велича́емъ.</irmos>

<red>С</red>щ҃е́ннѣйши вы́шнихъ си́лъ ꙗ҆ви́ласѧ є҆сѝ, творца́ бо всѣ́хъ поро́ждши, мт҃и неискꙋсомꙋ́жнаѧ ст҃а́ѧ бцⷣе: тѣ́мже тѧ̀ со а҆́гг҃лы сла́вимъ, непреста́ннѡ воспѣва́юще вели̑чїѧ твоѧ̑.

<red>Ꙗ҆́</red>кѡ просвѣща́емь зарѧ́ми бж҃е́ственнагѡ дх҃а, го́рꙋ дв҃о зри́тъ тѧ̀ дре́вле присѣ́ннꙋю сщ҃е́ннѣйшїй прⷪ҇ро́къ бцⷣе. Тѣ́мже тѧ̀ со а҆́гг҃лы земні́и ѹ҆бл҃жа́емъ, ꙗ҆́коже прорекла̀ є҆сѝ бг҃обл҃же́ннаѧ.

<red>Р</red>ꙋ́чка ꙗ҆ви́ласѧ є҆сѝ ма́ннꙋ бж҃е́ственнꙋю носѧ́щи, лѣ́ствица ви́дѣна была̀ є҆сѝ человѣ́ки ѿ землѝ возводѧ́щи, є҆ди́на неискꙋсомꙋ́жнаѧ дв҃о бцⷣе. Тѣ́мже тѧ̀ соше́дшесѧ вѣ́рнїи славосло́вимъ по до́лгꙋ бг҃ора́дованнаѧ.

<red>Б</red>ы́вшаѧ бж҃ества̀ ѻ҆трокови́це селе́нїе, бы́вша мѧ̀ разбо́йникѡвъ дꙋшетлѣ́нныхъ верте́пъ, и҆ дѣ́лателище всѧ́кагѡ беззако́нїѧ, ба́нею мѧ̀ сле́зъ ѡ҆мы́вши, бж҃е́ственнагѡ дх҃а жили́ще ꙗ҆вѝ.

<red>С</red>вѣ́тъ ро́ждшаѧ є҆ди́на предвѣ́чный, вѣ́чныѧ мѧ̀ тьмы̀ и҆зба́ви влⷣчце, и҆ просвѣтѝ дв҃о дꙋ́шꙋ мою̀, страстьмѝ житїѧ̀ всю̀ ѡ҆мраче́ннꙋю, да любо́вїю при́снѡ сла́влю тѧ̀.

<rubric class="inline">Та́же,</rubric> <incipit><red>Д</red>осто́йно є҆́сть:</incipit>

<rubric>И҆ є҆ктенїа̀, и҆ свѣти́ленъ, и҆ ѱалмы̀ ѻ҆бы̑чныѧ.</rubric>

<rubric>На стїхо́внѣ стїхи̑ры крⷭ҇тны, гла́съ з҃:</rubric>

<red>В</red>лⷣка сы́й чл҃вѣколю́бче жизнода́вче, и҆скꙋпи́лъ є҆сѝ крⷭ҇то́мъ твои́мъ вселе́ннꙋю, гдⷭ҇и, сла́ва тебѣ̀.

<rubric class="inline">Сті́хъ:</rubric> <red>И҆</red>спо́лнихомсѧ заꙋ́тра млⷭ҇ти твоеѧ̀ гдⷭ҇и, и҆ возра́довахомсѧ, и҆ возвесели́хомсѧ: во всѧ̑ дни̑ на́шѧ возвесели́хомсѧ, за дни̑, въ нѧ́же смири́лъ ны̀ є҆сѝ, лѣ̑та, въ нѧ́же ви́дѣхомъ ѕла̑ѧ. И҆ при́зри на рабы̑ твоѧ̑, и҆ на дѣла̀ твоѧ̑, и҆ наста́ви сы́ны и҆́хъ.

<red>Н</red>а крⷭ҇тѣ̀ пригвозди́сѧ лоза̀ и҆́стиннаѧ, и҆ ѡ҆б̾има́ша ꙗ҆зы́цы ра́й съ разбо́йникомъ: сїѧ̀ сла́ва цр҃ко́внаѧ, сїѐ бога́тство црⷭ҇твїѧ. г҃острада́вый на́съ ра́ди, гдⷭ҇и, сла́ва тебѣ̀.

<rubric class="inline">Сті́хъ:</rubric> <red>И҆</red> бꙋ́ди свѣ́тлость гдⷭ҇а бг҃а на́шегѡ на на́съ, и҆ дѣла̀ рꙋ́къ на́шихъ и҆спра́ви на на́съ, и҆ дѣ́ло рꙋ́къ на́шихъ и҆спра́ви.

<rubric class="inline">Мч҃нченъ:</rubric> <red>С</red>вѣти̑ла ꙗ҆ви́шасѧ вселе́ннѣй всехва́льнїи страстоте́рпцы хрⷭ҇тѡ́вы, вопїю́ще: гдⷭ҇и, сла́ва тебѣ̀.

<rubric class="inline">Сла́ва, и҆ ны́нѣ, крⷭ҇тобг҃оро́диченъ:</rubric> <red>Н</red>а дре́вѣ пригвожде́на тѧ̀ во́лею, ꙗ҆́кѡ всенепоро́чнаѧ ѹ҆зрѣ̀ пла́чꙋщи поѧ́ше держа́вꙋ твою̀.

<rubric class="inline">Та́же,</rubric> <incipit><red>Б</red>л҃го є҆́сть:</incipit> <incipit><red>Трист҃о́е.</red></incipit> <rubric class="inline">По</rubric> <incipit><red>Ѻ҆́</red>ч҃е на́шъ:</incipit>

<rubric>Тропа́рь, є҆ктенїа̀, и҆ ча́съ пе́рвый, и҆ про́чее, и҆ ѿпꙋ́стъ.</rubric>



{/fold}

{fold-h2:Въ сре́дꙋ бл҃жє́нны, гла́съ з҃:}

<red>К</red>расе́нъ бѣ̀ и҆ до́бръ въ снѣ́дь, и҆́же менѐ ѹ҆мертви́вый пло́дъ: хрⷭ҇то́съ є҆́сть дре́во живо́тное, ѿ негѡ́же ꙗ҆ды́й не ѹ҆мира́ю, но вопїю̀ съ разбо́йникомъ: помѧни́ мѧ гдⷭ҇и, во црⷭ҇твїи твое́мъ.

<rubric class="inline">Сті́хъ:</rubric> <red>Б</red>л҃же́ни и҆згна́ни пра́вды ра́ди, ꙗ҆́кѡ тѣ́хъ є҆́сть црⷭ҇тво нбⷭ҇ное.

<red>Р</red>аспросте́рлъ є҆сѝ на крⷭ҇тѣ̀ дла̑ни, просте́ртїѧ рꙋкѝ а҆да́мовы къ дре́вꙋ снѣ́дномꙋ, и҆справлѧ́ѧ поползне́нїе ще́дре, ра́ди бл҃гости мно́гїѧ: тѣ́мже тѧ̀ сла́вимъ бл҃годѣ́телю гдⷭ҇и.

<rubric class="inline">Сті́хъ:</rubric> <red>Б</red>л҃же́ни є҆стѐ, є҆гда̀ поно́сѧтъ ва́мъ, и҆ и҆зженꙋ́тъ и҆ рекꙋ́тъ всѧ́къ ѕо́лъ глаго́лъ, на вы̀ лжꙋ́ще менѐ ра́ди.

<red>Н</red>а мѣ́стѣ тѧ̀ ло́бнѣмъ собо́ръ є҆вре́йскїй, хрⷭ҇тѐ цр҃ю̀, распѧ̀, сокрꙋша́юща лꙋка́вагѡ гꙋби́тельнꙋю главꙋ̀, и҆ и҆сточа́юща на́мъ ѿ ре́бръ ст҃ы́хъ твои́хъ рѣ́ки ѡ҆ставле́нїѧ.

<rubric class="inline">Сті́хъ:</rubric> <red>Р</red>а́дꙋйтесѧ и҆ весели́тесѧ, ꙗ҆́кѡ мзда̀ ва́ша мно́га на нб҃сѣ́хъ.

<rubric class="inline">Мч҃нченъ:</rubric> <red>П</red>одо́бѧщесѧ хрⷭ҇тѡ́вымъ стрⷭ҇те́мъ честны̑мъ и҆ сп҃си́тєльнымъ мч҃нцы прехва́льнїи, претерпѣ́сте мꙋ̑ки многови̑дныѧ, и҆ къ безсме́ртїю преидо́сте вкꙋ́пѣ: тѣ́мже бл҃жи́ми є҆стѐ.

<rubric class="inline">Сла́ва:</rubric> <red>С</red>облюдѝ, ѽ трⷪ҇це ст҃а́ѧ! г҃ою́щыѧ тѧ̀ рабы̑ твоѧ̑, ѹ҆крѣпѝ си́лою крⷭ҇та̀, и҆ къ вы́шнемꙋ гра́дꙋ ходи́ти напра́ви на́съ: и҆дѣ́же и҆ бы́вше, ѡ҆брѧ́щемъ млⷭ҇ть.

<rubric class="inline">И҆ ны́нѣ:</rubric> <red>Р</red>аспина́ема и҆з̾ тебѐ ро́ждшагосѧ зрѧ́щи, слезѧ́ще, ѹ҆тро́бою смꙋща́ющисѧ, мт҃и чⷭ҇таѧ: ка́кѡ сїѧ̑ во́лею стра́ждеши сн҃е, зовꙋ́щи, хотѧ̀ человѣ́чество ѿ страсте́й и҆зба́вити;


{/fold}
