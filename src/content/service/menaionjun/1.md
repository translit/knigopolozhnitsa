---
title: "І҆ꙋ́нїа а҃"
navigation:
  key: service-menaionjun-1
  title: "І҆ꙋ́нїа а҃"
  parent: service-menaionjun
  order: 1
type: "service"
---

# І҆ꙋ́нїа а҃.

<rubric>Ст҃а́гѡ мꙋ́ченика і҆ꙋсті́на фїлосо́фа. </rubric>

<rubric>И҆ дрꙋга́гѡ мꙋ́ченика і҆ꙋсті́на, и҆ и҆̀же съ ни́ми.</rubric>



<rubric>На <incipit><red>Г</red>дⷭ҇и, воззва́хъ:</incipit> а҆́ще по́стъ, пое́мъ стїхи̑ры бцⷣы г҃, гла́съ в҃. </rubric>

<podoben>Подо́бенъ: <incipit><red>Є҆</red>гда̀ ѿ дре́ва:</incipit></podoben>

<rubric>И҆ ст҃а́гѡ г҃, гла́съ и҆ подо́бенъ то́йже.</rubric>

<red>Є҆</red>гда̀ неразꙋ́мїѧ ле́дъ всю̀ ѡ҆бдержа́ше тва́рь навѣ̑ты вра́жїими, и҆ слꙋжи́мо бѧ́ше і҆́дѡльское мно́жество: тогда̀, сла́внїи мꙋ́чєницы, ѹ҆се́рднымъ се́рдцемъ и҆ теплото́ю бжⷭ҇твенныѧ вѣ́ры, сїѐ ѹ҆ста́висте, любо́вїю пролива́юще кро́вь, за и҆злїѧ́вшаго свою̀ кро́вь на крестѣ̀ ꙗ҆́вѣ.

<red>Є҆</red>гда̀ манове́нїемъ бжⷭ҇твеннымъ, къ вышеесте́ствєннымъ подвигѡ́мъ ѿлꙋчи́стесѧ, тѣлесѐ тлѣ́ющагѡ ѿве́ргшесѧ, тогда̀ си́лою ѹ҆крѣплѧ́еми всеси́льнагѡ, ѻ҆гнѧ̀ не ѹ҆жасо́стесѧ, ни меча̀ посѣка́ющагѡ. Тѣ́мже бг҃ꙋ вы̑и прекло́нше, блаже́ннїи, кончи́нꙋ съ ра́достїю прїѧ́сте.

<red>П</red>еѡ́нъ до́блїй страда́лецъ, валерїа́нъ и҆ харїтѡ́нъ, и҆ харі́та съ ни́мъ, и҆ бжⷭ҇твенный і҆ꙋсті́нъ, є҆ѵе́лпїстъ и҆ і҆ера́ѯъ сла́вный, ѻ҆де́ждꙋ ѿ крове́й бжⷭ҇твенныхъ ѡ҆багри́вшїи, и҆ ѡ҆дѣ́ѧвшесѧ вкꙋ́пѣ, влⷣцѣ всѣ́хъ на небесѣ́хъ, со а҆́гг҃лы цр҃ю̀ хрⷭ҇тꙋ̀ предстоѧ́тъ.

<rubric>И҆́ны стїхи̑ры бцⷣы, гла́съ и҆ подо́бенъ то́йже:</rubric>

<red>Р</red>а́дꙋйсѧ, солнцезра́чнаѧ ѕвѣздо̀, ра́дꙋйсѧ, вино́внаѧ всѣ́хъ до́брыхъ, пренепоро́чнаѧ: ра́дꙋйсѧ, вмѣсти́вшаѧ бг҃а невмѣсти́маго, ꙗ҆́же кла́съ прозѧ́бшаѧ безсме́ртїѧ. Ра́дꙋйсѧ, бжⷭ҇твенное носи́ло и҆ две́ре всесвѣ́тлаѧ: ра́дꙋйсѧ, клѧ́твы ѹ҆бїе́нїе прароди́тельныѧ на́шеѧ, ѻ҆трокови́це, благи́хъ хода́таица сꙋ́щи.

<red>В</red>сѣ́хъ скорбѧ́щихъ ра́досте, и҆ ѡ҆би́димыхъ предста́тельнице, и҆ ѹ҆бо́гихъ пита́тельнице, стра́нныхъ же ѹ҆тѣше́нїе, и҆ же́зле слѣпы́хъ, немощны́хъ посѣще́нїе, трꙋжда́ющихсѧ покро́ве и҆ застꙋ́пнице, и҆ си́рыхъ помо́щнице, мт҃и бг҃а вы́шнѧгѡ, ты̀ є҆сѝ пречⷭ҇таѧ: потщи́сѧ, мо́лимсѧ, спасти́сѧ рабѡ́мъ твои̑мъ.

<red>П</red>окро́въ и҆ застꙋпле́нїе на́мъ хрⷭ҇тїа́нѡмъ ты̀ є҆сѝ, и҆ прибѣ́жище держа́вно, мт҃и бг҃а вы́шнѧгѡ. Но и҆ ны́нѣ ꙗ҆́кѡ при́снѡ, бо́дренною твое́ю моли́твою, не преста́й молѧ̀ спастѝ рабы̑ твоѧ̑ ѿ ѡ҆бстоѧ́нїй всѣ́хъ. Ꙗ҆́кѡ тѧ̀ съ бг҃омъ и҆́мамы застꙋпле́нїе всѝ хрⷭ҇тїа́не и҆ прибѣ́жище.

<rubric>Сла́ва, и҆ ны́нѣ, бг҃оро́диченъ:</rubric>

<red>И҆</red>но́гѡ держа́внагѡ прибѣ́жища, и҆ крѣ́пости столпа̀, и҆ стѣны̀ неѡбори́мыѧ, вои́стиннꙋ не стѧжа́хомъ, ра́звѣ тебє̀, пречⷭ҇таѧ, къ тебѣ̀ прибѣга́емъ, и҆ тебѣ̀ вопїе́мъ: влⷣчце, помозѝ, да не поги́бнемъ, покажѝ твою̀ бл҃года́ть на ны̀, и҆ крѣ́пости сла́вꙋ, и҆ милосе́рдїѧ твоегѡ̀ вели́чество.

<rubric class="inline">Крⷭ҇тобг҃оро́диченъ:</rubric> <red>Д</red>ре́вꙋ кре́стномꙋ тѧ̀, і҆и҃се, пригвожде́на зрѧ́щи неискꙋсобра́чнаѧ, пла́чꙋщи глаго́лаше: ча́до сла́дкое, почто̀ ѡ҆ста́вилъ є҆сѝ менѐ, ро́ждшꙋю тѧ̀ є҆ди́нꙋ, свѣ́те непристꙋ́пный пребезнача́льнагѡ ѻ҆ц҃а̀; потщи́сѧ и҆ просла́висѧ, ꙗ҆́кѡ да сла́вꙋ полꙋча́тъ бжⷭ҇твеннꙋю, и҆̀же бжⷭ҇твєнныѧ стра̑сти твоѧ̑ сла́вѧщїи.

<rubric>На стїхо́внѣ ѻ҆ктѡ́иха. Тропа́рь, гла́съ д҃:</rubric>

<red>М</red>ꙋ́чєницы твоѝ, гдⷭ҇и, во страда́нїихъ свои́хъ вѣнцы̀ прїѧ́ша нетлѣ̑нныѧ ѿ тебє̀ бг҃а на́шегѡ: и҆мꙋ́ще бо крѣ́пость твою̀, мꙋчи́телей низложи́ша, сокрꙋши́ша и҆ де́мѡнѡвъ немощны̑ѧ де́рзѡсти: тѣ́хъ моли́твами спасѝ дꙋ́шы на́шѧ.

<rubric>Канѡ́нъ. Гла́съ в҃.</rubric>

## Пѣ́снь а҃.

<rubric class="inline">І҆рмо́съ:</rubric> <irmos><red>Г</red>рѧди́те, лю́дїе, пои́мъ пѣ́снь хрⷭ҇тꙋ̀ бг҃ꙋ, раздѣ́льшемꙋ мо́ре, и҆ наста́вльшемꙋ лю́ди, ꙗ҆̀же и҆зведѐ и҆зъ рабо́ты є҆гѵ́петскїѧ, ꙗ҆́кѡ просла́висѧ.</irmos>

<red>М</red>ꙋ́ченическими ѹ҆кра́шени свѣтлостьмѝ, чи́стомꙋ предстоитѐ, мꙋ́чєницы, престо́лꙋ влⷣки всѣ́хъ, на́шихъ согрѣше́нїй разрѣше́нїе подаю́ще.

<red>Б</red>лагочести́вїи и҆́стины побѡ́рницы, предъ мꙋчи́тельскимъ сꙋди́щемъ подви́гшесѧ є҆диномꙋ́дреннѡ, низложи́ша пре́лесть дїа́волю си́лою дꙋхо́вною.

<red>Р</red>а́нами, и҆ ꙗ҆́звами, и҆ скорбьмѝ, благозва́ннїи и҆скꙋпи́ша великомꙋ́чєницы хрⷭ҇то́во црⷭ҇тво, въ не́мже вѣнцено́сцы ны́нѣ живꙋ́тъ.

<rubric class="inline">Бг҃оро́диченъ:</rubric> <red>Ѹ҆</red>щедрѧ́ѧ твои́хъ рꙋ́къ созда́нїе, въ ми́лости бога́тый, во ѹ҆тро́бꙋ всели́лсѧ є҆сѝ неискꙋсомꙋ́жныѧ дв҃ы, и҆ сїю̀ предста́тельницꙋ на́мъ показа́лъ є҆сѝ.

## Пѣ́снь г҃.

<rubric class="inline">І҆рмо́съ:</rubric> <irmos><red>Ѹ҆</red>твердѝ на́съ въ тебѣ̀, гдⷭ҇и, дре́вомъ ѹ҆мерщве́й грѣ́хъ, и҆ стра́хъ тво́й всадѝ въ сердца̀ на́съ пою́щихъ тѧ̀.</irmos>

<red>Ѹ҆</red>твержде́нїе хрⷭ҇та̀ въ се́рдцы твое́мъ носѧ̀, мꙋ́жески сопроти́вилсѧ є҆сѝ, і҆ꙋсті́не, и҆стѧза́ющемꙋ, беззако́нновати пребеззако́ннѡ тебѣ̀ велѧ́щемꙋ.

<red>Л</red>и́къ бг҃осїѧ́ненъ, во́инство бг҃оизбра́нное ст҃ы́хъ мꙋ́чєникъ, ст҃ы́й собо́ръ собра́всѧ ны́нѣ, побѣдѝ врагѝ безплѡ́тныѧ съ тѣ́ломъ.

<red>Т</red>ѣ́ло ра́намъ, веледꙋ́шнїи, преда́вше, ра́довахꙋсѧ, прозрѧ́ще вѣ́чное наслажде́нїе, и҆ бꙋ́дꙋщꙋю сла́вꙋ, и҆ свѣ́тлость.

<rubric class="inline">Бг҃оро́диченъ:</rubric> <red>Ѻ҆́</red>блаки дꙋшѝ моеѧ̀ разорѝ, со́лнце сла́вы ле́гкїй ѻ҆́блаче, и҆ ѹ҆́мъ мо́й свѣ́томъ наста́ви, почерне́нїемъ ѕло́бы ѡ҆мраче́нный.

<rubric>Сѣда́ленъ, гла́съ є҃.</rubric>

<podoben>Подо́бенъ: <incipit><red>С</red>обезнача́льное сло́во:</incipit></podoben>

<red>І҆</red>ꙋсті́нъ и҆ харїтѡ́нъ, пеѡ́нъ, є҆ѵе́лпїстъ, харі́та и҆ і҆ера́ѯъ, и҆ валерїа́нъ, свѣти́льницы свѣ́тлїи, ѡ҆зарѧ́ющїи концы̀ земны̑ѧ лꙋча́ми подвигѡ́въ свои́хъ, велегла́снѡ да восхва́лѧтсѧ вѣ́рою, хрⷭ҇тꙋ̀ молѧ́щесѧ, спасти́сѧ на́мъ.

<rubric>Сла́ва, и҆ ны́нѣ, бг҃оро́диченъ:</rubric>

<red>Т</red>е́плаѧ предста́тельнице и҆ непобѣди́маѧ, ѹ҆пова́нїе и҆звѣ́стное и҆ непосты́дное, стѣно̀, и҆ покро́ве, и҆ приста́нище, прибѣга́ющымъ къ тебѣ̀, приснодв҃о чⷭ҇таѧ, сн҃а твоего̀ и҆ бг҃а молѝ со а҆́гг҃лы, ѹ҆мире́нїе да́ти мі́рови и҆ спасе́нїе, и҆ ве́лїю ми́лость.

<rubric class="inline">Крⷭ҇тобг҃оро́диченъ:</rubric> <red>Н</red>а крⷭ҇тѣ̀ зрѧ́щи тѧ̀, хрⷭ҇тѐ, мт҃и твоѧ̀, во́лею посредѣ̀ разбѡ́йникꙋ ви́сѧща, растерза́ющисѧ ѹ҆тро́бою ма́терски, глаго́лаше: безгрѣ́шный сн҃е, ка́кѡ непра́веднѡ на крⷭ҇тѣ̀, ꙗ҆́коже ѕлодѣ́й прогвожде́нъ є҆сѝ, человѣ́ческїй ро́дъ хотѧ̀ ѡ҆живи́ти, ꙗ҆́кѡ благоꙋтро́бенъ;

## Пѣ́снь д҃.

<rubric class="inline">І҆рмо́съ:</rubric> <irmos><red>Ѹ҆</red>слы́шахъ, гдⷭ҇и, слꙋ́хъ твоегѡ̀ смотре́нїѧ, и҆ просла́вихъ тѧ̀, є҆ди́не чл҃вѣколю́бче.</irmos>

<red>І҆</red>ꙋсті́на, и҆ харїтѡ́на, и҆ харі́ты, и҆ пеѡ́на, страда́нїємъ а҆́гг҃льстїи чи́нове ѹ҆диви́шасѧ.

<red>С</red>окрꙋша́ема тѣлеса̀ ра́нами, бжⷭ҇твенное и҆схода́тайствоваша дѡ́блимъ блаже́нство.

<red>Ꙗ҆́</red>коже мы́сленное ѹ҆́глїе, бжⷭ҇твеннымъ ѻ҆гне́мъ попали́сте ле́сть, и҆ свѣти̑ла мі́ра, мꙋ́чєницы ꙗ҆ви́стесѧ.

<red>Є҆</red>ѵе́лпїста, і҆ера́ѯа, непрекло́нныхъ мꙋ́чєникъ мꙋ́жествꙋ, тмы̀ кнѧ́зи ѹ҆боѧ́шасѧ.

<rubric class="inline">Бг҃оро́диченъ:</rubric> <red>И҆́</red>же ѻ҆́гнь бжⷭ҇тва̀ во ѹ҆тро́бѣ, дв҃о, прїе́мшаѧ, ѻ҆гнѧ̀ мѧ̀ и҆зба́ви и҆ мꙋ́ки.

## Пѣ́снь є҃.

<rubric class="inline">І҆рмо́съ:</rubric> <irmos><red>С</red>вѣ́та пода́телю и҆ вѣкѡ́въ тво́рче, гдⷭ҇и, во свѣ́тѣ твои́хъ повелѣ́нїй наста́ви на́съ: ра́звѣ бо тебє̀, и҆но́гѡ бо́га не зна́емъ.</irmos>

<red>Д</red>х҃а бжⷭ҇твеннагѡ и҆спо́лнивсѧ, лꙋка́вствїѧ лю̑тыѧ дꙋ́хи течє́нїи крове́й твои́хъ, мꙋ́чениче і҆ꙋсті́не, ѹ҆дави́лъ є҆сѝ, блаже́нне, пострада́въ крѣ́пкѡ.

<red>Б</red>лагода́ти тезоимени́таѧ, благода́ти бж҃їѧ и҆спо́льна бы́сть: и҆ же́нскꙋю забы́вши ꙗ҆́вѣ не́мощь, пострада̀ зако́ннѡ, и҆ сла́вꙋ полꙋчѝ.

<red>Ѡ҆</red>благода́тивъ дꙋ́шꙋ и҆сповѣ̑данїи свѧще́нными, притꙋпи́лъ є҆сѝ ве́тхагѡ врага̀ ѕло́бꙋ, харїтѡ́не страда́льне, бжⷭ҇твенныхъ страстоте́рпцєвъ честно́е ѹ҆добре́нїе.

<rubric class="inline">Бг҃оро́диченъ:</rubric> <red>Ꙗ҆́</red>же сп҃са хрⷭ҇та̀ ѹ҆подо́бльшасѧ земны̑мъ ро́ждшаѧ премно́жествомъ бога́тства милосе́рдїѧ: того̀ ꙗ҆́кѡ бг҃а, чⷭ҇таѧ, молѝ спастѝ рабы̑ твоѧ̑.

## Пѣ́снь ѕ҃.

<rubric class="inline">І҆рмо́съ:</rubric> <irmos><red>В</red>ъ бе́зднѣ грѣхо́внѣй валѧ́ѧсѧ, неизслѣ́днꙋю милосе́рдїѧ твоегѡ̀ призыва́ю бе́зднꙋ: ѿ тлѝ, бж҃е, мѧ̀ возведѝ.</irmos>

<red>І҆</red>ꙋсті́на и҆ харїтѡ́на, пеѡ́на и҆ валерїа́на, харі́ты же и҆ і҆ера́ѯа, и҆ є҆ѵе́лпїста, всѝ пресвѣ́тлꙋю па́мѧть просла́вимъ.

<red>Б</red>езво́лненнѡ мꙋче́нїй пꙋчи́нꙋ бжⷭ҇твеннымъ правле́нїемъ проидо́сте, мꙋ́чєницы, и҆ ко приста́нищꙋ благоꙋти́шномꙋ хрⷭ҇то́ва црⷭ҇тва доидо́сте.

<red>Ꙗ҆́</red>коже нелє́стныѧ ѕвѣ́зды сїѧ́юще, це́ркви честны́мъ ѹ҆твержде́нїемъ, вселе́ннꙋю всю̀ свѣтосїѧ́нїемъ страда́нїѧ просвѣща́ете.

<rubric class="inline">Бг҃оро́диченъ:</rubric> <red>Б</red>езмѣ́рнагѡ ѡ҆камене́нїѧ и҆зба́ви мѧ̀, ѡ҆держи́маго мно́гими согрѣшє́нїи, бг҃ороди́тельнице влⷣчце, и҆ гее́нскомꙋ ѻ҆гню̀ подлежа́щаго.

<rubric>Конда́къ, гла́съ в҃:</rubric>

<red>П</red>ремꙋ́дростїю бжⷭ҇твенныхъ твои́хъ слове́съ, і҆ꙋсті́не, цр҃ковь бж҃їѧ всѧ̀ ѹ҆кра́сившисѧ, житїѧ̀ твоегѡ̀ свѣ́тлостїю мі́ръ ѡ҆свѣща́етъ: и҆злїѧ́нїѧ же ра́ди кро́ве вѣне́цъ прїе́мъ, и҆ со а҆́гг҃лы предстоѧ̀ хрⷭ҇тꙋ̀, молѝ непреста́ннѡ ѡ҆ всѣ́хъ на́съ.

## Пѣ́снь з҃.

<rubric class="inline">І҆рмо́съ:</rubric> <irmos><red>Т</red>ѣ́лꙋ злато́мꙋ премꙋ̑дрыѧ дѣ́ти не послꙋжи́ша, и҆ въ пла́мень са́ми поидо́ша, и҆ бо́ги и҆́хъ ѡ҆брꙋга́ша, средѝ пла́мене возопи́ша, и҆ ѡ҆росѝ ѧ҆̀ а҆́гг҃лъ: ѹ҆слы́шасѧ ѹ҆жѐ ѹ҆́стъ ва́шихъ моли́тва.</irmos>

<red>П</red>ре́лести глꙋбинꙋ̀ крове́й рѣко́ю и҆зсꙋши́сте, то́ки чꙋде́съ и҆сточи́сте, ѹ҆гаша́юще ѹ҆́глїе, мꙋ́чєницы, лю́тыхъ страсте́й вопїю́щымъ всегда̀: благослове́нъ бг҃ъ ѻ҆тє́цъ на́шихъ.

<red>Б</red>жⷭ҇тва̀ ѻ҆гне́мъ любвѐ, мꙋ́дрїи, ве́щь ѕло́бы доблемꙋ́дреннѡ попали́сте, и҆ ꙗ҆́кѡ ѻ҆гнесїѧ́нни возсїѧ́вше, всѣ́хъ вопїю́щихъ сердца̀ благоче́стнѡ просвѣти́сте: благослове́нъ бг҃ъ ѻ҆тє́цъ на́шихъ.

<red>М</red>ꙋ́дростїю бж҃їею і҆ꙋсті́нъ мꙋ́дрый ѹ҆кра́шенъ, є҆́ллинское ѡ҆бꙋѝ мꙋдрова́нїе благода́тїю, ѹ҆вѣ́ривъ покланѧ́тисѧ трⷪ҇цѣ, и҆ правосла́внѡ зва́ти: благослове́нъ бг҃ъ ѻ҆тє́цъ на́шихъ.

<rubric class="inline">Бг҃оро́диченъ:</rubric> <red>Д</red>в҃о чⷭ҇тна́ѧ, неискꙋсобра́чнаѧ, чⷭ҇таѧ, благослове́ннаѧ, низпа́дающихъ и҆справле́нїе, согрѣша́ющихъ проще́нїе, спаси́ мѧ блꙋ́днаго, спасѝ сн҃ꙋ твоемꙋ̀ зовꙋ́ща: благослове́нъ бг҃ъ ѻ҆тє́цъ на́шихъ.

## Пѣ́снь и҃.

<rubric class="inline">І҆рмо́съ:</rubric> <irmos><red>В</red>ъ пе́щь ѻ҆́гненнꙋю ко ѻ҆трокѡ́мъ є҆врє́йскимъ снизше́дшаго, и҆ пла́мень въ ро́сꙋ прело́жшаго бг҃а, по́йте, дѣла̀, ꙗ҆́кѡ гдⷭ҇а, и҆ превозноси́те во всѧ̑ вѣ́ки.</irmos>

<red>Ꙗ҆́</red>коже въ пещѝ ѻ҆́гненнѣй, въ мꙋ́кахъ терпѣли́внѡ и҆скꙋси́вшесѧ, страстоте́рпцы гдⷭ҇ни, па́че зла́та вои́стиннꙋ бжⷭ҇твеннѡ, вопїю́ще, ѡ҆блиста́сте: хрⷭ҇та̀ превозно́симъ во всѧ̑ вѣ́ки.

<red>С</red>о і҆ꙋсті́номъ мꙋ́дрымъ да воспое́тсѧ харі́та, и҆ харїтѡ́нъ, и҆ пеѡ́нъ, и҆ і҆ера́ѯъ вели́кїй съ валерїа́номъ, страда́нїемъ ле́сть ѿгна́вшїи, и҆ а҆́гг҃льскимъ ликѡ́мъ совокꙋ́пльшїисѧ.

<red>К</red>ъ вѣ́чнѣй жи́зни ведо́ми, мꙋ́дрїи, доблемꙋ́дреннѡ вы̑и мечꙋ̀, є҆диномы́слїемъ дꙋшѝ, всѝ преклони́сте, мꙋ́чєницы, ꙗ҆́кѡ жє́ртвы бг҃ꙋ приве́дшесѧ.

<rubric class="inline">Бг҃оро́диченъ:</rubric> <red>Ж</red>ивота̀ сꙋ́щи и҆сто́чникъ, ꙗ҆́кѡ во́дꙋ жи́зни поро́ждши дꙋ́шꙋ мою̀ и҆ста́ѧвшꙋю грѣхо́внымъ пла́менемъ, дв҃о бцⷣе, напо́й, да тѧ̀ сла́влю во всѧ̑ вѣ́ки.

## Пѣ́снь ѳ҃.

<rubric class="inline">І҆рмо́съ:</rubric> <irmos><red>Ѿ</red> бг҃а бг҃а сло́ва, неизрече́нною мꙋ́дростїю прише́дшаго ѡ҆бнови́ти а҆да́ма, ꙗ҆́дїю въ тлѣ́нїе па́дшаго лю́тѣ, ѿ ст҃ы́ѧ дв҃ы неизрече́ннѡ воплоти́вшагосѧ на́съ ра́ди, вѣ́рнїи, є҆диномꙋ́дреннѡ пѣ́сньми велича́емъ.</irmos>

<red>Б</red>жⷭ҇твенною сїѧ́ющи сла́вою стꙋ́день пре́лести разрꙋши́сте, до́блїи страда́льцы, и҆ ѻ҆́бщницы бы́сте свѧще́нныхъ страсте́й пло́ть прїи́мшагѡ на́съ ра́ди, съ ни́мъ вѣ́чнѡ на нб҃сѣ́хъ ра́дꙋетесѧ.

<red>І҆</red>ꙋсті́новѣ мꙋ́дрости и҆ харі́ты мꙋ́жествꙋ, и҆ харїтѡ́новѣ де́рзости вои́стиннꙋ, пеѡ́ны же и҆ і҆ера́ѯа дѡ́блимъ подвигѡ́мъ, и҆ валерїа́на къ лю̑тымъ мно́гомꙋ терпѣ́нїю, и҆ а҆́гг҃ли чꙋди́шасѧ.

<red>Ꙗ҆́</red>коже на колесни́цꙋ бжⷭ҇твеннꙋю всѣ́дше сла́внѡ, кро́вїю ва́шею къ нб҃сѝ ра́достнѡ востеко́сте, и҆ рꙋко́ю живоно́сною побѣ̑дныѧ прїѧ́сте, мꙋ́дрїи, вѣнцы̀, непреста́ннѡ ѡ҆ на́съ молѧ́щесѧ.

<rubric class="inline">Бг҃оро́диченъ:</rubric> <red>Н</red>еискꙋсомꙋ́жнѡ сло́во па́че сло́ва ро́ждшаѧ, дв҃о неискꙋсобра́чнаѧ, чⷭ҇таѧ, напа́стей и҆змѝ на́съ и҆ всѧ́кихъ бѣ́дъ, и҆ вре́да дꙋшетлѣ́нна, и҆ страсте́й, и҆ вѣ́чнꙋющагѡ пла́мене, и҆ ѡ҆сꙋжде́нїѧ.
