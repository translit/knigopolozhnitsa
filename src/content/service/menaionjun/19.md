---
title: "І҆ꙋ́нїа є҃і"
navigation:
  key: service-menaionjun-19
  title: "І҆ꙋ́нїа є҃і"
  parent: service-menaionjun
  order: 19
type: "service"
---

# І҆ꙋ́нїа є҃і.

<rubric>И҆́же во ст҃ы́хъ ѻ҆ц҃а̀ на́шегѡ і҆ѡ́ны, митрополі́та моско́вскагѡ и҆ всеѧ̀ рѡссі́и.</rubric>



<rubric>Стїхи̑ры на и҃, гла́съ д҃.</rubric>

<podoben>Подо́бенъ: <incipit><red>З</red>ва́нный свы́ше:</incipit></podoben>

<red>Є҆</red>гда̀ бжⷭ҇твенное на́йде на тѧ̀ зва́нїе, і҆ѡ́но бг҃омꙋ́дре, тогда̀ мі́ръ, и҆ ꙗ҆̀же въ мі́рѣ ѡ҆ста́вилъ є҆сѝ, и҆ хрⷭ҇тꙋ̀ послѣ́довалъ є҆сѝ невозвра́тнымъ по́мысломъ. Ѿѻнꙋ́дꙋже всеви́дѧщее ѻ҆́ко, ви́дѣвъ твоѐ до́брое произволе́нїе, ст҃и́тельствомъ тебѐ ѹ҆краша́етъ: сего̀ молѝ, и҆ томꙋ̀ помоли́сѧ спастѝ и҆ просвѣти́ти дꙋ́шы на́шѧ. <rubric class="inline">Два́жды.</rubric>

<red>Є҆</red>гда̀ бжⷭ҇твенное сїѧ́нїе въ се́рдцы твое́мъ, і҆ѡ́но ст҃и́телю, всели́сѧ, тогда̀ ра́дость пресвѣ́тлꙋю, и҆ пречестнꙋ́ю сла́вꙋ вопрїи́мъ. Ѿсю́дꙋ же всѧ̑ сꙋ̑щаѧ, ꙗ҆́кѡ преходѧ̑щаѧ и҆мѣ́лъ є҆сѝ: є҆ди́номꙋ же бг҃ꙋ ѿ се́рдца прилѣпи́лсѧ є҆сѝ. Того̀ молѝ, и҆ томꙋ̀ помоли́сѧ, вели́кїй во а҆рхїере́ехъ, спастѝ и҆ просвѣти́ти дꙋ́шы на́шѧ.

<red>Є҆</red>гда̀ бжⷭ҇твенное раче́нїе на́йде на тѧ̀, ст҃и́телю, тогда̀ ве́сь ѿ ю҆́ности себѐ влⷣцѣ хрⷭ҇тꙋ̀ возложи́въ, сегѡ̀ возжелѣ́лъ є҆сѝ, и҆ всѧ́кихъ страсте́й до́лꙋ влекꙋ́щихъ ѡ҆чи́щсѧ. Ѿсю́дꙋ же до́мъ и҆ жили́ще прест҃а́гѡ дх҃а ꙗ҆ви́лсѧ є҆сѝ, пресла̑внаѧ содѣва́ѧ чꙋдодѣ̑йства: хрⷭ҇та̀ молѝ, спастѝ и҆ просвѣти́ти дꙋ́шы на́шѧ.

<rubric>И҆́ны стїхи̑ры, гла́съ то́йже.</rubric>

<podoben>Подо́бенъ: <incipit><red>Ꙗ҆́</red>кѡ до́блѧ:</incipit></podoben>

<red>Н</red>а землѝ ꙗ҆́кѡ а҆́гг҃лъ пожи́въ, всеблаже́нне ст҃и́телю і҆ѡ́но, надъ страстьмѝ воцари́лсѧ є҆сѝ, хꙋ́ждшее покори́лъ є҆сѝ лꙋ́чшемꙋ. Тѣ́мже преше́дъ къ непреходѧ́щемꙋ црⷭ҇твїю, моли́сѧ при́снѡ, низпосла́ти вѣ́рнѡ чтꙋ́щымъ тѧ̀ грѣхѡ́въ ѡ҆чище́нїе и҆ ве́лїю ми́лость. <rubric class="inline">Два́жды.</rubric>

<red>Б</red>г҃одарова́ннꙋю тѝ па́ствꙋ, ст҃и́телю і҆ѡ́но, твои́ми ѹ҆чє́нїи до́брѣ ѹ҆па́слъ є҆сѝ, на ѕла́цѣхъ живо́тныхъ: ны́нѣ же преше́дъ къ незаходи́момꙋ сїѧ́нїю, и҆ присносꙋ́щномꙋ весе́лїю, помина́й, преблаже́нне, лю́ди чтꙋ́щыѧ честно́е ѹ҆спе́нїе твоѐ, и҆ молѝ, спасти́сѧ дꙋша́мъ на́шымъ.

<red>В</red>ели́кагѡ а҆рхїере́а, і҆ѡ́ны блаже́ннагѡ свѧще́ннꙋю па́мѧть дне́сь соверша́юще, бжⷭ҇твенными пѣ́сньми, прїиди́те, всѝ почти́мъ, ѡ҆ на́съ всегда̀ молѧ́щасѧ, низпосла́ти мно́жество щедро́тъ, и҆ спасе́нїе дꙋша́мъ на́шымъ.

<rubric>Сла́ва, гла́съ ѕ҃. Самогла́сенъ:</rubric>

<red>Б</red>лагоꙋха́етъ бжⷭ҇твеннаѧ ра́ка моще́й твои́хъ, і҆ѡ́но ст҃и́телю, всѣ̑мъ вѣ̑рнымъ и҆сцѣле́нїе, дꙋша́мъ и҆ тѣлесє́мъ да́рꙋющи. Тѣ́мже тѧ̀ мо́лимъ, бг҃одарова́нное твоѐ ста́до въ мі́рѣ соблюстѝ, ѻ҆те́чество же и҆ всѐ правосла́вїе: да всѝ тебѐ ꙗ҆́кѡ и҆́стиннаго па́стырѧ, и҆ моли́твенника къ бг҃ꙋ, непреста́ннѡ велича́емъ.

<rubric>И҆ ны́нѣ, бг҃оро́диченъ:</rubric>

<incipit><red>К</red>то̀ тебє̀ не ѹ҆блажи́тъ:</incipit>

<rubric>Та́же вхо́дъ. Прокі́менъ днѐ. Парємїѝ.</rubric>

<rubric>При́тчей чте́нїе. (Глава̀ г҃.)</rubric>

<versal>П</versal>а́мѧть пра́веднагѡ съ похвала́ми, и҆ благослове́нїе гдⷭ҇не на главѣ̀ є҆гѡ̀. Блаже́нъ человѣ́къ, и҆́же ѡ҆брѣ́те премꙋ́дрость: и҆ сме́ртенъ, и҆́же ѹ҆вѣ́дѣ ра́зꙋмъ. Лꙋ́чше бо сїю̀ кꙋпова́ти, не́жели зла́та и҆ сребра̀ сокрѡ́вища. Честнѣ́йшаѧ же є҆́сть ка́менїй многоцѣ́нныхъ: все́ же честно́е недосто́йно є҆ѧ̀ є҆́сть. Долгота́ бо дне́й, и҆ лѣ̑та живота̀ въ десни́цѣ є҆ѧ̀: въ шꙋ́ицѣ же є҆ѧ̀ бога́тство и҆ сла́ва: ѿ ѹ҆́стъ є҆ѧ̀ и҆схо́дитъ пра́вда, зако́нъ же и҆ ми́лость на ѧ҆зы́цѣ но́ситъ. Послꙋ́шайте ѹ҆̀бо менє̀, ѽ ча̑да! Честна̑ѧ бо рекꙋ̀: и҆ бл҃же́нъ человѣ́къ, и҆́же пꙋти̑ моѧ̑ сохрани́тъ: и҆схо́ди бо моѝ, и҆схо́ди живота̀, и҆ ѹ҆готовлѧ́етсѧ хотѣ́нїе ѿ гдⷭ҇а. Сегѡ̀ ра́ди молю̀ ва́съ, и҆ предлага́ю мо́й гла́съ сыновѡ́мъ человѣ́чєскимъ: ꙗ҆́кѡ а҆́зъ премꙋ́дрость ѹ҆стро́ихъ, совѣ́тъ и҆ ра́зꙋмъ, и҆ смы́слъ, а҆́зъ призва́хъ. Мо́й совѣ́тъ и҆ ѹ҆твержде́нїе, мо́й ра́зꙋмъ, моѧ́ же крѣ́пость. А҆́зъ менѐ лю́бѧщыѧ люблю̀, и҆́щꙋщїи же менѐ ѡ҆брѧ́щꙋтъ бл҃года́ть. Разꙋмѣ́йте ѹ҆́бѡ, неѕло́бивїи, кова́рство, ненака́заннїи же, прилага́йте сердца̀. Послꙋ́шайте менє̀ и҆ па́ки, честна̑ѧ бо рекꙋ̀: и҆ ѿве́рзꙋ ѿ ѹ҆сте́нъ пра̑ваѧ, ꙗ҆́кѡ и҆́стинѣ поꙋчи́тсѧ горта́нь мо́й, мє́рзски же предо мно́ю ѹ҆стны̀ лжи̑выѧ. Съ пра́вдою всѝ глаго́лы ѹ҆́стъ мои́хъ: ничто́же въ ни́хъ стро́потно, нижѐ развраще́нно. Всѧ̑ пра̑ва сꙋ́ть разꙋмѣва́ющымъ, и҆ прѡ́ста ѡ҆брѣта́ющымъ ра́зꙋмъ. Наꙋча́ю бо ва́съ и҆́стинѣ, да бꙋ́детъ ѡ҆ гдⷭ҇ѣ наде́жда ва́ша, и҆ и҆спо́лнитесѧ дх҃а.

<rubric>Премꙋ́дрости соломѡ́новы чте́нїе. (Глава̀ і҃.)</rubric>

<versal data-diacritics="true">Ѹ҆</versal>ста̀ првⷣнагѡ ка́плютъ премꙋ́дрость: ѹ҆стнѣ́ же мꙋже́й мꙋ́дрыхъ вѣ́дѧтъ бл҃года́ть. Ѹ҆ста̀ мꙋ́дрыхъ поꙋча́тсѧ премꙋ́дрости, пра́вда же и҆збавлѧ́етъ и҆̀хъ ѿ сме́рти. Сконча́вшꙋсѧ мꙋ́жꙋ пра́веднꙋ, не поги́бнетъ наде́жда. Сы́нъ бо пра́веденъ ражда́етсѧ въ живо́тъ, и҆ во бл҃ги́хъ свои́хъ пло́дъ пра́вды ѡ҆б̾и́метъ. Свѣ́тъ пра́вєднымъ всегда̀, и҆ ѿ гдⷭ҇а ѡ҆брѧ́щꙋтъ бл҃года́ть и҆ сла́вꙋ. Ѧ҆зы́къ мꙋ́дрыхъ дѡ́браѧ свѣ́сть, и҆ въ се́рдцѣ и҆́хъ почі́етъ мꙋ́дрость. Лю́битъ гдⷭ҇ь преподѡ́бныѧ сердца̀, прїѧ́тни же є҆мꙋ̀ всѝ непоро́чнїи въ пꙋтѝ. Мꙋ́дрость гдⷭ҇нѧ просвѣща́етъ лицѐ разꙋ́мнагѡ. Постига́етъ бо жела́ющыѧ ю҆̀, пре́жде да́же разꙋмѣ́ти ю҆̀: и҆ ѹ҆до́бь ѹ҆́зритсѧ ѿ лю́бѧщихъ ю҆̀. Ѹ҆́треневавый къ не́й не ѹ҆трꙋди́тсѧ: и҆ бдѧ́й є҆ѧ̀ ра́ди вско́рѣ безъ печа́ли бꙋ́детъ. Ꙗ҆́кѡ досто́йныхъ є҆ѧ̀ сама̀ ѡ҆бхо́дитъ и҆́щꙋщи, и҆ во стезѧ́хъ є҆ѧ̀ ꙗ҆влѧ́етсѧ и҆̀мъ благопрїе́мнѣ. Мꙋ́дрости никогда́же ѡ҆долѣ́етъ ѕло́ба. Си́хъ ра́ди и҆ рачи́тель бы́хъ добро́ты є҆ѧ̀: и҆ возлюби́хъ ю҆̀, и҆ поиска́хъ ѿ ю҆́ности моеѧ̀: и҆ взыска́хъ невѣ́стꙋ привестѝ себѣ̀, ꙗ҆́кѡ всѣ́хъ влⷣка возлюбѝ ю҆̀: таи́нница бо є҆́сть бж҃їѧ хи́трости, и҆ ѡ҆брѣта́тельница дѣ́лъ є҆гѡ̀. Трꙋды̀ є҆ѧ̀ сꙋ́ть добродѣ́тєли: цѣломꙋ́дрїю же и҆ ра́зꙋмꙋ та̀ ѹ҆чи́тъ, пра́вдѣ и҆ мꙋ́жествꙋ, и҆́хже потре́бнѣе ничто́же є҆́сть въ житїѝ человѣ́кѡмъ. А҆́ще же и҆ мно́гагѡ и҆скꙋ́сства жела́етъ кто̀, вѣ́сть дрє́внѧѧ, и҆ бы́ти хотѧ̑щаѧ разсмо́тритъ: свѣ́сть и҆зви̑тїѧ слове́съ, и҆ разрѣшє́нїѧ гада́нїй: зна́мєнїѧ и҆ чꙋдеса̀ проразꙋмѣ́етъ, и҆ сбытїѧ̑ време́нъ и҆ лѣ́тъ: и҆ всѣ̑мъ совѣ́тникъ є҆́сть бл҃гъ, ꙗ҆́кѡ безсме́ртїе є҆́сть въ не́й, и҆ бл҃госла́вїе во ѻ҆бще́нїи слове́съ є҆ѧ̀. Сегѡ̀ ра́ди бесѣ́довахъ ко гдⷭ҇ꙋ, и҆ помоли́хсѧ є҆мꙋ̀, и҆ рѣ́хъ ѿ всегѡ̀ се́рдца моегѡ̀: бж҃е ѻ҆ц҃є́въ, и҆ гдⷭ҇и ми́лости, сотвори́вый всѧ̑ сло́вомъ твои́мъ, и҆ мꙋ́дростїю твое́ю ѹ҆стро́ивый человѣ́ка, да владѣ́етъ бы́вшими ѿ тебє̀ тварьмѝ, и҆ да ѹ҆правлѧ́етъ мі́ръ въ преподо́бїи и҆ пра́вдѣ, да́ждь мѝ твои́хъ престо́лѡвъ присѣдѧ́щꙋю премꙋ́дрость, и҆ не ѿлꙋчѝ менє̀ ѿ ѻ҆́трѡкъ твои́хъ: ꙗ҆́кѡ а҆́зъ ра́бъ тво́й, и҆ сы́нъ рабы́ни твоеѧ̀. Послѝ ю҆̀ съ нб҃съ ѿ ст҃а́гѡ жили́ща твоегѡ̀, и҆ ѿ прⷭ҇то́ла сла́вы твоеѧ̀, да сꙋ́щи со мно́ю наꙋчи́тъ мѧ̀, что̀ бл҃гоꙋго́дно є҆́сть предъ тобо́ю: и҆ наста́витъ мѧ̀ въ ра́зꙋмъ, и҆ сохрани́тъ мѧ̀ въ сла́вѣ свое́й. Помышлє́нїѧ бо сме́ртныхъ всѧ̑ боѧзли̑ва, и҆ погрѣши́тєльна ѹ҆мышлє́нїѧ и҆́хъ.

<rubric>Премꙋ́дрости соломѡ́новы чте́нїе. (Глава̀ д҃.)</rubric>

<versal>П</versal>охвалѧ́емꙋ пра́ведникꙋ, возвеселѧ́тсѧ лю́дїе: безсме́ртїе бо є҆́сть па́мѧть є҆гѡ̀, ꙗ҆́кѡ ѿ гдⷭ҇а познава́етсѧ, и҆ ѿ человѣ̑къ: и҆ ѹ҆го́дна гдⷭ҇еви дꙋша̀ є҆гѡ̀. Возлюби́те ѹ҆̀бо, ѽ мꙋ́жїе, мꙋ́дрость, и҆ поживетѐ: восхощи́те є҆ѧ̀, и҆ нака́зани бꙋ́дете: нача́ло бо є҆ѧ̀ любы̀, и҆ соблюде́нїе зако́на. Почти́те премꙋ́дрость, да во вѣ́ки црⷭ҇твꙋете. Возвѣщꙋ̀ ва́мъ, и҆ не скры́ю ѿ ва́съ та̑инъ бж҃їихъ: Ꙗ҆́кѡ то́й мꙋ́дрости наста́вникъ є҆́сть, и҆ мꙋ́дрыхъ и҆спра́витель, и҆ всѧ́комꙋ смы́слꙋ и҆ дѣ́лꙋ хитре́цъ. И҆ всѣ̑мъ смы́слѡмъ наꙋчи́тъ мꙋ́дрость: є҆́сть бо въ не́й дх҃ъ разꙋ́менъ и҆ ст҃ъ, и҆ сїѧ́нїе свѣ́та присносꙋ́щнагѡ, и҆ ѻ҆́бразъ бла́гости бж҃їѧ. Та̀ дрꙋ́ги бж҃їѧ и҆ прⷪ҇ро́ки ѹ҆строѧ́етъ: бл҃голѣ́пнѣйши же є҆́сть со́лнца, и҆ па́че всѧ́кагѡ сотворе́нїѧ ѕвѣ́здъ, свѣ́тꙋ сосꙋжда́ема, ѡ҆брѣта́етсѧ пе́рвѣйши. Та̀ ѹ҆гожда́ющихъ є҆́й ѿ болѣ́зней и҆зба́ви, и҆ наста́ви на стєзѝ пра̑выѧ. Дадѐ и҆̀мъ ра́зꙋмъ и҆мѣ́ти свѧ́тъ, и҆ сохранѝ ѧ҆̀ ѿ ловѧ́щихъ, и҆ по́двигъ крѣ́покъ подадѐ и҆̀мъ. Да разꙋмѣ́ютъ всѝ, ꙗ҆́кѡ си́льнѣйши всегѡ̀ є҆́сть бл҃гоче́стїе: и҆ никогда́же премо́жетъ ѕло́ба мꙋ́дрости, нижѐ пре́йдетъ ѕлы̑ѧ ѡ҆блича́ющи сꙋ́дъ. Реко́ша же въ себѣ̀, помы́сливше непра́веднѡ: наси́льствꙋемъ пра́ведномꙋ, не пощади́мъ преподо́бства є҆гѡ̀, ни ѹ҆срами́мсѧ сѣди́нъ ста́рости многолѣ́тны. Бꙋ́детъ бо на́мъ крѣ́пость зако́нъ: и҆ ѹ҆лови́мъ пра́веднаго, ꙗ҆́кѡ неꙋго́денъ на́мъ є҆́сть, и҆ проти́витсѧ дѣлѡ́мъ на́шымъ, и҆ поно́ситъ на́мъ ѿпаде́нїе зако́на, и҆ ѡ҆блича́етъ на́мъ согрѣшє́нїѧ наказа́нїѧ на́шегѡ. Возвѣща́етъ на́мъ ра́зꙋмъ и҆мѣ́ти бж҃їй, и҆ ѻ҆́трока гдⷭ҇нѧ себѐ и҆менꙋ́етъ. Бы́сть на́мъ на ѡ҆бличе́нїе помышле́нїємъ на́шымъ, и҆ тѧ́жекъ на́мъ є҆́сть, и҆ ви́димъ, ꙗ҆́кѡ неподо́бно и҆ны̑мъ житїѐ є҆гѡ̀, и҆ и҆змѣнє́ны стези̑ є҆гѡ̀: въ порꙋга́нїе вмѣни́хомсѧ є҆мꙋ̀, и҆ ѹ҆далѧ́етсѧ ѡ҆ пꙋте́й на́шихъ, ꙗ҆́кѡ ѿ нечисто́тъ, и҆ блажи́тъ послѣ̑днѧѧ пра́ведныхъ. Ѹ҆ви́димъ ѹ҆́бѡ, а҆́ще словеса̀ є҆гѡ̀ и҆́стинна сꙋ́ть: и҆скꙋ́симъ, ꙗ҆̀же сбыва́ютсѧ є҆мꙋ̀. Рꙋга́нїемъ и҆ мꙋ́кою и҆стѧ́жемъ є҆го̀, да разꙋмѣ́емъ кро́тость є҆гѡ̀, и҆ и҆скꙋ́симъ безѕло́бство є҆гѡ̀: сме́ртїю без̾ѻбра́зною ѡ҆сꙋ́димъ є҆го̀, бꙋ́детъ бо посѣще́нїе ѿ слове́съ є҆гѡ̀. Сїѧ̑ помы́слиша, и҆ прельсти́шасѧ: ѡ҆слѣпи́ бо ѧ҆̀ ѕло́ба и҆̀хъ, и҆ не разꙋмѣ́ша та̑инъ бж҃їихъ, и҆ не разсꙋди́ша, ꙗ҆́кѡ ты̀ є҆сѝ бг҃ъ є҆ди́нъ, живота̀ и҆мѣ́ѧй и҆ сме́рти вла́сть, и҆ спаса́ѧй во вре́мѧ ско́рби, и҆ и҆збавлѧ́ѧй ѿ всѧ́кагѡ ѕла̀. Ще́дръ и҆ ми́лостивъ, и҆ даѧ́й преподѡ́бнымъ свои̑мъ бл҃года́ть, и҆ свое́ю мы́шцею гѡ́рдымъ противлѧ́ѧйсѧ.

<rubric>На стїхо́внѣ стїхи̑ры, гла́съ а҃.</rubric>

<podoben>Подо́бенъ: <incipit><red>Н</red>бⷭ҇ныхъ чинѡ́въ:</incipit></podoben>

<red>Б</red>г҃омꙋ́дре і҆ѡ́но ст҃и́телю, ты̀ твои́ми моли́твами и҆ посто́мъ, бдѣ́нїемъ же и҆ ми́лостынею бг҃ꙋ соедини́лсѧ є҆сѝ: тѣ́мже дх҃а прест҃а́гѡ до́мъ и҆ жили́ще показа́лсѧ є҆сѝ. Ѿѻнꙋ́дꙋже и҆ а҆рхїере́й цр҃кве хрⷭ҇то́вы бы́лъ є҆сѝ, молѝ, спасти́сѧ дꙋша́мъ на́шымъ.

<rubric class="inline">Сті́хъ:</rubric> <red>Ѹ҆</red>ста̀ моѧ̑ возглаго́лютъ премꙋ́дрость, и҆ поꙋче́нїе се́рдца моегѡ̀ ра́зꙋмъ.

<red>П</red>овинꙋ́ѧсѧ за́повѣди бг҃а вседержи́телѧ, тѣ́мже ѿ ю҆́ности твоеѧ̀ тогѡ̀ стопа́мъ, ст҃и́телю, послѣ́довалъ є҆сѝ: сегѡ̀ ра́ди ѿ негѡ̀ благода́ть прїѧ́лъ є҆сѝ, дѣ́йствовати пресла̑внаѧ чꙋдеса̀, и҆ дꙋ́хи прогони́ти лꙋка̑выѧ ѿ всѣ́хъ любо́вїю чтꙋ́щихъ тѧ̀.

<rubric class="inline">Сті́хъ:</rubric> <red>Ѹ҆</red>слы́шите сїѧ̑, всѝ ꙗ҆зы́цы, внꙋши́те, всѝ живꙋ́щїи по вселе́ннѣй.

<red>К</red>ро́токъ и҆ неѕло́бивъ во все́й жи́зни твое́й пребы́лъ є҆сѝ, ст҃и́телю і҆ѡ́но: сегѡ̀ ра́ди ѡ҆брѣ́лъ є҆сѝ, ꙗ҆́коже возжелѣ́лъ є҆сѝ, на нб҃сѣ́хъ со ст҃ы́ми поко́й. Тѣ́мже почита́емъ бж҃е́ственнꙋю па́мѧть твою̀, вѣ́рою пра́зднꙋюще, бг҃облаже́нне и҆ всече́стне.

<rubric>Сла́ва, гла́съ д҃. Самогла́сенъ:</rubric>

<red>Є҆</red>гда̀ ѹ҆́бѡ, бг҃ꙋ поспѣшествꙋ́ющꙋ тѝ, ст҃и́телю, црⷭ҇твꙋющагѡ гра́да дости́глъ є҆сѝ, тогда̀ ѿ патрїа́рха че́стнѡ прїѧ́тъ бы́лъ є҆сѝ, и҆ ѿтꙋ́дꙋ па́ки къ рѡссі̑йскимъ страна́мъ посыла́емь быва́еши, ми́ръ и҆ бл҃гослове́нїе съ собо́ю носѧ̀. Тѣ́мже и҆ рѡссі́йскаѧ страна̀ тебѐ съ любо́вїю ꙗ҆́кѡ ѻ҆ц҃а̀ воспрїе́млетъ: и҆ сꙋдо́мъ бж҃їимъ, и҆ самоде́ржца хотѣ́нїемъ, пресла́внѡ на а҆рхїере́йскїй престо́лъ возводи́мь быва́еши, на не́мже мнѡ́га лѣ̑та жи́въ, ко гдⷭ҇ꙋ ѿхо́диши. Того̀ молѝ, спастѝ любо́вїю пою́щыѧ тѧ̀.

<rubric>И҆ ны́нѣ, бг҃оро́диченъ.</rubric>

<rubric>Тропа́рь, гла́съ д҃:</rubric>

<red>Ѿ</red> ю҆́ности твоеѧ̀ ве́сь са́мъ себѐ гдⷭ҇еви возложи́въ, въ моли́твахъ и҆ трꙋдѣ́хъ и҆ въ постѣ́хъ, ѻ҆́бразъ бы́въ добродѣ́тели: ѿѻнꙋ́дꙋже ви́дѣвъ бг҃ъ твоѐ благо́е произволе́нїе, а҆рхїере́а тѧ̀ и҆ па́стырѧ цр҃кви свое́й ѹ҆строѧ́етъ. Тѣ́мже и҆ по преставле́нїи честно́е тѣ́ло твоѐ цѣ́ло и҆ нетлѣ́нно соблюде́сѧ, і҆ѡ́но ст҃и́телю: молѝ хрⷭ҇та̀ бг҃а, да спасе́тъ дꙋ́шы на́шѧ.

<rubric>Сла́ва, и҆ ны́нѣ, бг҃оро́диченъ:</rubric>



<rubric>На ѹ҆́трени. По а҃-й стїхоло́гїи, сѣда́ленъ, гла́съ а҃.</rubric>

<podoben>Подо́бенъ: <incipit><red>К</red>а́мени запеча́танꙋ:</incipit></podoben>

<red>Ѹ҆</red>че́ньми твои́ми и҆ дѣ́лы цр҃ковь хрⷭ҇то́вꙋ ѹ҆краси́лъ є҆сѝ, і҆ѡ́но ст҃и́телю. Ѿсю́дꙋ же въ мі́рѣ просїѧ̀ твоѐ добродѣ́тельное житїѐ, въ моли́твахъ и҆ поще́нїихъ, и҆ бдѣ́нїихъ, ѻ҆́бразъ цр҃кве бы́лъ є҆сѝ. Тѣ́мже вопїе́мъ тѝ: сла́ва да́вшемꙋ тѝ крѣ́пость, сла́ва вѣнча́вшемꙋ тѧ̀, сла́ва даю́щемꙋ тобо́ю всѣ̑мъ и҆сцѣле́нїе. <rubric class="inline">Два́жды.</rubric>

<rubric>Сла́ва, и҆ ны́нѣ, бг҃оро́диченъ:</rubric>

<red>Ѹ҆</red>пова́нїе хрⷭ҇тїа́нъ, прест҃а́ѧ дв҃о, є҆го́же родила̀ є҆сѝ бг҃а, па́че ѹ҆ма́ же и҆ сло́ва, непреста́ннѡ молѝ съ вы́шними си́лами, пода́ти ѡ҆ставле́нїе грѣхѡ́въ на́шихъ всѣ́хъ, и҆ и҆справле́нїе житїѧ̀, вѣ́рою и҆ любо́вїю при́снѡ тѧ̀ сла́вѧщымъ.

<rubric>По в҃-й стїхоло́гїи, сѣда́ленъ, гла́съ д҃.</rubric>

<podoben>Подо́бенъ: <incipit><red>В</red>ознесы́йсѧ:</incipit></podoben>

<red>С</red>миреномꙋ́дрїе предпочита́ѧ бы́лъ є҆сѝ, і҆ѡ́но ст҃и́телю, и҆ ѿсю́дꙋ просла́вилсѧ є҆сѝ, ꙗ҆́кѡ бж҃е́ственный а҆рхїере́й, приносѧ̀ жє́ртвы поже́ршемꙋсѧ во́лею хрⷭ҇тꙋ̀ бг҃ꙋ на́шемꙋ: є҆го́же молѝ, спасти́сѧ дꙋша́мъ на́шымъ. <rubric class="inline">Два́жды.</rubric>

<rubric>Сла́ва, и҆ ны́нѣ, бг҃оро́диченъ:</rubric>

<red>Ѡ҆</red>бнови́ла є҆сѝ, чⷭ҇таѧ, бжⷭ҇твеннымъ ржⷭ҇тво́мъ твои́мъ и҆стлѣ́вшее во страсте́хъ земноро́дныхъ ме́ртвенное сꙋщество̀, и҆ воздви́гла є҆сѝ всѧ̑ ѿ сме́рти къ животꙋ̀ нетлѣ́нїѧ. Тѣ́мже тѧ̀ по до́лгꙋ бл҃жи́мъ всѝ, дв҃о препросла́вленнаѧ, ꙗ҆́коже прорекла̀ є҆сѝ.

<rubric>По полѷеле́и, сѣда́ленъ, гла́съ и҃.</rubric>

<podoben>Подо́бенъ: <incipit><red>П</red>ремꙋ́дрости:</incipit></podoben>

<red>Ꙗ҆́</red>кѡ добродѣ́теленъ и҆ кро́токъ, цр҃ковь хрⷭ҇то́вꙋ ѹ҆ѧсни́лъ є҆сѝ, дѣ́лы соблю́дъ є҆́же по ѻ҆́бразꙋ бж҃їю, а҆рхїере́ю вели́кїй і҆ѡ́но: просїѧ́ бо добродѣ́тельное житїѐ твоѐ въ мі́рѣ, и҆ ѿ всѣ́хъ сла́витсѧ. Тѣ́мже всѝ бл҃годарѧ́ще вопїе́мъ тѝ: бг҃облаже́нне ст҃и́телю, молѝ хрⷭ҇та̀ бг҃а, грѣхѡ́въ ѡ҆ставле́нїе дарова́ти чтꙋ́щымъ любо́вїю бжⷭ҇твеннꙋю па́мѧть твою̀. <rubric class="inline">Два́жды.</rubric>

<rubric>Сла́ва, и҆ ны́нѣ, бг҃оро́диченъ:</rubric>

<red>Ꙗ҆́</red>кѡ дв҃ꙋ и҆ є҆ди́нꙋ въ жена́хъ, тѧ̀ безъ сѣ́мене ро́ждшꙋю бг҃а пло́тїю, всѝ ѹ҆блажа́емъ ро́ди человѣ́честїи: ѻ҆́гнь бо всели́сѧ въ тѧ̀ бжⷭ҇тва̀, и҆ ꙗ҆́кѡ млⷣнца млеко́мъ пита́еши зижди́телѧ и҆ гдⷭ҇а. Тѣ́мъ а҆́гг҃льскїй и҆ человѣ́ческїй ро́дъ, досто́йнѡ сла́вимъ прест҃о́е ржⷭ҇тво̀ твоѐ, и҆ согла́снѡ вопїе́мъ тѝ: молѝ хрⷭ҇та̀ бг҃а, согрѣше́нїй ѡ҆ставле́нїе дарова́ти покланѧ́ющымсѧ вѣ́рою прест҃о́мꙋ ржⷭ҇твꙋ̀ твоемꙋ̀.

<rubric>Степє́нна, а҃-й а҆нтїфѡ́нъ д҃-гѡ гла́са.</rubric>

<rubric class="inline">Та́же, прокі́менъ:</rubric> <red>Ѹ҆</red>ста̀ моѧ̑ возглаго́лютъ премꙋ́дрость, и҆ поꙋче́нїе се́рдца моегѡ̀ ра́зꙋмъ.

<rubric class="inline">Сті́хъ:</rubric> <red>Ѹ҆</red>слы́шите сїѧ̑, всѝ ꙗ҆зы́цы, внꙋши́те, всѝ живꙋ́щїи по вселе́ннѣй.

<rubric>Є҆ѵⷢ҇лїе ст҃и́тельское.</rubric>

<rubric>По н҃-мъ ѱалмѣ̀ стїхи́ра, гла́съ ѕ҃:</rubric>

<red>Б</red>л҃гоꙋха́етъ бж҃е́ственнаѧ ра́ка моще́й твои́хъ, і҆ѡ́но ст҃и́телю, всѣ̑мъ вѣ̑рнымъ и҆сцѣле́нїе, дꙋша́мъ и҆ тѣлесє́мъ да́рꙋющи. Тѣ́мже тѧ̀ мо́лимъ, бг҃одарова́нное твоѐ ста́до въ ми́рѣ соблюстѝ, ѻ҆те́чество же и҆ всѐ правосла́вїе: да всѝ тебѐ ꙗ҆́кѡ и҆́стиннаго па́стырѧ, и҆ моли́твенника къ бг҃ꙋ, непреста́ннѡ велича́емъ.

<rubric>Канѡ́нъ бцⷣы на ѕ҃, и҆ ст҃а́гѡ на и҃.</rubric>

<rubric>Канѡ́нъ прест҃ы́ѧ бцⷣы, гла́съ ѕ҃, є҆гѡ́же краегране́сїе: <acrostic><red>М</red>т҃и бж҃їѧ, незави́стнꙋю мѝ да́ждь бл҃года́ть.</acrostic></rubric>



## Пѣ́снь а҃.

<rubric class="inline">І҆рмо́съ:</rubric> <irmos><red>Ꙗ҆́</red>кѡ по сꙋ́хꙋ пѣшеше́ствовавъ і҆и҃ль, по бе́зднѣ стопа́ми, гони́телѧ фараѡ́на ви́дѧ потоплѧ́ема, бг҃ꙋ побѣ́днꙋю пѣ́снь, пои́мъ, вопїѧ́ше.</irmos>

<red>П</red>рича́щшисѧ є҆́ѵа садꙋ̀ преслꙋша́ннагѡ бра́шна, клѧ́твꙋ введѐ: но сїю̀ разрѣши́ла є҆сѝ, чⷭ҇таѧ, бл҃гослове́нїѧ нача́токъ, хрⷭ҇та̀ ро́ждши.

<red>Ꙗ҆́</red>же би́сера ѿ бж҃е́ственныѧ мо́лнїи, хрⷭ҇та̀ ро́ждши, страсте́й мои́хъ мглꙋ̀, и҆ прегрѣше́нїй смꙋще́нїе, чⷭ҇таѧ, разженѝ свѣ́томъ твоеѧ̀ свѣ́тлости.

<red>Ꙗ҆</red>зы́кѡвъ ча́ѧнїе, і҆а́кѡвъ и҆зъ тебє̀ воплоща́емаго предзрѧ́ше та́йнѡ ѹ҆́мныма ѻ҆чи́ма, бг҃а, и҆зба́вльшаго на́съ хода́тайствомъ твои́мъ.

<red>Ѡ҆</red>скꙋдѣ́вшымъ кнѧзє́мъ ѿ колѣ́на і҆ꙋ́дова, пречⷭ҇таѧ, сн҃ъ тво́й и҆ бг҃ъ, проше́дъ во́ждь, надъ концы̑ земны́ми ны́нѣ вои́стиннꙋ воцр҃и́сѧ.

<rubric>Канѡ́нъ ст҃а́гѡ і҆ѡ́ны. Гла́съ и҃.</rubric>

## Пѣ́снь а҃.

<rubric class="inline">І҆рмо́съ:</rubric> <irmos><red>В</red>о́дꙋ проше́дъ ꙗ҆́кѡ сꙋ́шꙋ, и҆ є҆гѵ́петскагѡ ѕла̀ и҆збѣжа́въ, і҆и҃льтѧнинъ вопїѧ́ше: и҆зба́вителю и҆ бг҃ꙋ на́шемꙋ пои́мъ.</irmos>

<red>И҆́</red>же ѿ бг҃а дарова́нїѧ бжⷭ҇твеннагѡ наслажда́ѧсѧ, ко́еждо проше́нїе посѣща́ѧ чꙋдесы̀, ѿѻнꙋ́дꙋже, ѻ҆́ч҃е, и҆ мнѣ̀ пода́ждь си́лꙋ, во є҆́же пѣ́ти твоѐ сщ҃е́нное торжество̀.

<red>Б</red>л҃года́ть бжⷭ҇твеннаѧ и҆злїѧ́сѧ во ѹ҆стна́хъ твои́хъ, ст҃и́телю і҆ѡ́но, и҆ бы́лъ є҆сѝ па́стырь хрⷭ҇то́вы цр҃кве: ѹ҆краси́ бо тебѐ, бг҃ъ, є҆гѡ́же житїе́мъ твои́мъ просла́вилъ є҆сѝ.

<red>Б</red>л҃гоꙋха́етъ честна́ѧ ра́ка моще́й твои́хъ, и҆ и҆сточа́етъ здра̑вїѧ, недꙋ́зи же при́снѡ ѿ вѣ́рныхъ ѿгонѧ́ютсѧ, тѧ̀ бл҃гоче́стнѡ чтꙋ́щихъ, ст҃и́телю.

<red>С</red>тѣ́нꙋ тве́рдꙋ хрⷭ҇то́ва цр҃ковь стѧжа́вши тѧ̀, ст҃и́телю, при́снѡ пребыва́етъ хва́лѧщи своего̀ влⷣкꙋ, тебѐ просла́вльшаго.

<rubric class="inline">Бг҃оро́диченъ:</rubric> <red>Ц</red>р҃ковь бж҃їѧ бы́сть нескве́рнаѧ ѻ҆трокови́ца, все́льшемꙋсѧ па́че ѹ҆ма̀ въ тѧ̀, бцⷣе, и҆ ле́сть ѿ дꙋ́шъ человѣ́ческихъ ѿгна́вшемꙋ.

## Пѣ́снь г҃.

<rubric class="inline">І҆рмо́съ:</rubric> <irmos><red>Н</red>ѣ́сть свѧ́тъ, ꙗ҆́коже ты̀, гдⷭ҇и бж҃е мо́й, вознесы́й ро́гъ вѣ́рныхъ твои́хъ, бл҃же, и҆ ѹ҆тверди́вый на́съ на ка́мени и҆сповѣ́данїѧ твоегѡ̀.</irmos>

<red>Т</red>лѣ́ннꙋю мою̀ пло́ть и҆ сме́ртнꙋю, всечи́стаѧ бг҃омт҃и, и҆зъ чре́ва твоегѡ̀ несказа́ннѡ прїе́мъ бл҃гі́й, и҆ ѡ҆безтлѣ́нивъ сїю̀, вѣ́чнѣ себѣ̀ свѧза́лъ є҆́сть.

<red>Б</red>г҃а воплоща́ема и҆зъ тебє̀ зрѧ́ще, дв҃о, ѹ҆жаса́хꙋсѧ стра́хомъ ли́цы а҆́гг҃льстїи: и҆ ꙗ҆́кѡ мт҃рь бж҃їю, немо́лчными пѣ́сньми тѧ̀ почита́ютъ.

<red>Ѹ҆</red>жасе́сѧ, го́рꙋ ѹ҆́мнꙋю ви́дѣвъ тѧ̀ прⷪ҇ро́къ данїи́лъ, и҆зъ неѧ́же ка́мень ѿсѣче́сѧ кромѣ̀ рꙋ́къ, и҆ дє́мѡнскаѧ ка̑пища, бг҃ома́ти, крѣ́пкѡ сокрꙋшѝ.

<red>Н</red>е мо́жетъ сло́во тѧ̀ человѣ́ческое, нижѐ ѧ҆зы́къ, дв҃о, похвали́ти досто́йнѡ: и҆зъ тебє́ бо безъ сѣ́мене жизнода́вецъ хрⷭ҇то́съ воплоти́тисѧ, пречⷭ҇таѧ, благоволѝ.

## И҆́нъ.

<rubric class="inline">І҆рмо́съ:</rubric> <irmos><red>Н</red>бⷭ҇нагѡ крꙋ́га верхотво́рче, гдⷭ҇и, и҆ цр҃кве зижди́телю, ты̀ менѐ ѹ҆твердѝ въ любвѝ твое́й, жела́нїй кра́ю, вѣ́рныхъ ѹ҆твержде́нїе, є҆ди́не чл҃вѣколю́бче.</irmos>

<red>Н</red>а высотꙋ̀ добродѣ́телей возше́лъ є҆сѝ, ст҃и́телю, и҆ прїи́мъ сщ҃еннопома́занїе высо́кагѡ твоегѡ̀ житїѧ̀, на сѣда́лищи высо́цѣ послꙋжи́лъ є҆сѝ бг҃ꙋ ꙗ҆́кѡ а҆рхїере́й вели́кїй.

<red>Ц</red>р҃ковь хрⷭ҇то́ва свѣти́льника тѧ̀ стѧжа́вши, свѧти́телю, добродѣ́тельными твои́ми ѹ҆чє́нїи, премꙋ́дре, просвѣща́етсѧ, глаго́лющи: ты̀ моѧ̀, гдⷭ҇и, крѣ́пость и҆ ѹ҆твержде́нїе.

<red>Б</red>жⷭ҇твеннымъ жела́нїемъ всѐ плотско́е жела́нїе ѿри́нꙋвъ, соверше́ннымъ житїе́мъ просїѧ́лъ є҆сѝ. Тѣ́мже ѿсю́дꙋ преста́вилсѧ є҆сѝ къ невече́рнемꙋ сїѧ́нїю.

<red>Ꙗ҆́</red>кѡ а҆рхїере́ємъ прее́мникъ бы́лъ є҆сѝ, свѧти́телю, потща́всѧ словесы̀ и҆ дѣ́лы, и҆ поꙋче́нїемъ пра́вымъ подо́бникъ ѻ҆́нѣмъ бы́ти. Тѣ́мже почита́емъ тѧ̀, ꙗ҆́кѡ хрⷭ҇то́ва свѧти́телѧ.

<rubric class="inline">Бг҃оро́диченъ:</rubric> <red>Ѹ҆́</red>глѧ бжⷭ҇твеннагѡ свѣтоза́рнаѧ клещѐ, кꙋпина̀ не ѡ҆пали́вшисѧ бжⷭ҇тва̀, сѣнѡ́вныѧ моѧ̑ попалѝ стра̑сти, и҆ ѻ҆гнѧ̀ и҆схи́ти вѣ́чнꙋющагѡ.

<rubric>Сѣда́ленъ, гла́съ д҃.</rubric>

<podoben>Подо́бенъ: <incipit><red>С</red>ко́рѡ предварѝ:</incipit></podoben>

<red>С</red>вѣ́тло житїѐ твоѐ всѣ̑мъ ꙗ҆ви́сѧ, и҆ всепра́зднственнаѧ па́мѧть твоѧ̀, чꙋдесы̀ ѡ҆блиста́ющи, ѹ҆дивлѧ́етъ вѣ̑рныѧ. Тебѐ ѹ҆̀бо ны́нѣ ра́достїю почита́емъ, а҆рхїере́євъ похвало̀, молѝ, спасти́сѧ дꙋша́мъ на́шымъ. <rubric class="inline">Два́жды.</rubric>

<rubric>Сла́ва, и҆ ны́нѣ, бг҃оро́диченъ:</rubric>

<red>П</red>ое́мъ тѧ̀, бг҃оневѣ́сто, мт҃и хрⷭ҇та̀ бг҃а, сла́вѧще рождество̀ твоѐ непостижи́мое, и҆́мже и҆зба́вихомсѧ ѿ ле́сти дїа́воли, и҆ всѧ́кїѧ бѣды̀, бцⷣе влⷣчце, и҆ вѣ́рнѡ вопїе́мъ: поми́лꙋй ста́до твоѐ, є҆ди́на всепѣ́таѧ.

## Пѣ́снь д҃.

<rubric class="inline">І҆рмо́съ:</rubric> <irmos><red>Х</red>рⷭ҇то́съ, моѧ̀ си́ла, бг҃ъ и҆ гдⷭ҇ь, честна́ѧ цр҃ковь бг҃олѣ́пнѡ пое́тъ, взыва́ющи ѿ смы́сла чи́ста, ѡ҆ гдⷭ҇ѣ пра́зднꙋющи.</irmos>

<red>П</red>ое́мъ, пречⷭ҇таѧ, тебѐ всенепоро́чнꙋю, и҆̀же тобо́ю спа́сшїисѧ, и҆ благоче́стнѡ пою́ще взыва́емъ: благослове́нна ꙗ҆́же бг҃а, приснодв҃о, ро́ждшаѧ.

<red>С</red>вѣ́тъ незаходи́мый, дв҃о, родила̀ є҆сѝ, сꙋ́щымъ во тмѣ̀ житїѧ̀ пло́тїю свѣтѧ́щъ, всеблаже́ннаѧ: и҆ пою́щымъ тѧ̀ ра́дость, приснодв҃о, и҆сточи́ла є҆сѝ.

<red>Б</red>лагода́ть процвѣтѐ, зако́нъ преста̀ тобо́ю, всест҃а́ѧ: ты́ бо, чⷭ҇таѧ, родила̀ є҆сѝ гдⷭ҇а, подаю́щаго на́мъ, приснодв҃о, ѡ҆ставле́нїе.

<red>М</red>е́ртва мѧ̀ показа̀ са́да вкꙋше́нїе: жи́зни же дре́во, и҆зъ тебє̀ ꙗ҆́вльшеесѧ, пречⷭ҇таѧ, воскресѝ, и҆ ра́йскїѧ сла́дости наслѣ́дника мѧ̀ ѹ҆стро́и.

## И҆́нъ.

<rubric class="inline">І҆рмо́съ:</rubric> <irmos><red>Ѹ҆</red>слы́шахъ, гдⷭ҇и, смотре́нїѧ твоегѡ̀ та́инство, разꙋмѣ́хъ дѣла̀ твоѧ̑, и҆ просла́вихъ твоѐ бж҃ество̀.</irmos>

<red>В</red>ели́кое свѣти́ло сїѧ̑нїи твои́хъ добродѣ́телей, и҆ свѣтлостьмѝ чꙋде́съ просвѣща́еши вѣ̑рныѧ, и҆́скреннѡ тебѐ пою́щыѧ, ст҃и́телю.

<red>Ꙗ҆́</red>кѡ прекра́снаѧ ма́слина, ѻ҆́ч҃е, насажде́нъ бы́въ, ст҃и́телю, въ домꙋ̀ гдⷭ҇ни, и҆ во дво́рѣхъ до́мꙋ бг҃а на́шегѡ процвѣ́лъ є҆сѝ, подава́ѧ здра́вїе дꙋша́мъ и҆ тѣлесє́мъ.

<red>В</red>сечестно́е тѣ́ло твоѐ, свѧти́телю і҆ѡ́но, до́мъ прест҃а́гѡ дх҃а бы́сть: во гро́бѣ бо лежѧ̀, дꙋ́хи лꙋка̑выѧ ѿ человѣ̑къ прогонѧ́етъ си́лою въ тебѣ̀ живꙋ́щагѡ.

<red>С</red>ло́вомъ и҆ дѣ́лы, и҆ простото́ю се́рдца, просїѧ́лъ є҆сѝ, і҆ѡ́но свѧти́телю, помина́й на́съ, чтꙋ́щихъ па́мѧть твою̀, преподо́бне.

<rubric class="inline">Бг҃оро́диченъ:</rubric> <red>И҆́</red>же всѣ́ми невмѣсти́мый, пречⷭ҇таѧ, вмѣща́етсѧ во ѹ҆тро́бꙋ твою̀, спаса́ѧ мѧ̀ бла́гостїю погрꙋже́ннаго грѣхи̑.

## Пѣ́снь є҃.

<rubric class="inline">І҆рмо́съ:</rubric> <irmos><red>Б</red>ж҃їимъ свѣ́томъ твои́мъ, бл҃же, ѹ҆́тренюющихъ тѝ дꙋ́шы любо́вїю ѡ҆зарѝ, молю́сѧ, тѧ̀ вѣ́дѣти, сло́ве бж҃їй, и҆́стиннаго бг҃а, ѿ мра́ка грѣхо́внагѡ взыва́юща.</irmos>

<red>Ч</red>истото́ю возсїѧ́вши свѣ́тлѡ, бжⷭ҇твенное пребыва́нїе влⷣки, всепѣ́таѧ, была̀ є҆сѝ, ты́ бо є҆ди́на мт҃и бж҃їѧ ꙗ҆ви́ласѧ є҆сѝ, во ѡ҆б̾ѧ́тїихъ ꙗ҆́кѡ младе́нца сего̀ носи́вши.

<red>Н</red>осѧ́щи добро́тꙋ ѹ҆́мнꙋю краснѣ́йшїѧ твоеѧ̀ дꙋшѝ, невѣ́ста бж҃їѧ была̀ є҆сѝ, запеча́тствована дѣ́вствомъ, чⷭ҇таѧ, и҆ свѣ́томъ чистоты̀ мі́ръ просвѣща́ющи.

<red>Д</red>а рыда́етъ собра́нїе ѕлочести́выхъ, не проповѣ́дающихъ тѧ̀ ꙗ҆́вѣ чⷭ҇тꙋю бг҃омт҃ерь: ты́ бо врата̀ бж҃їѧ свѣ́та ꙗ҆ви́ласѧ є҆сѝ на́мъ, мра́къ прегрѣше́нїй разгонѧ́ющи.

## И҆́нъ.

<rubric class="inline">І҆рмо́съ:</rubric> <irmos><red>В</red>скꙋ́ю мѧ̀ ѿри́нꙋлъ є҆сѝ ѿ лица̀ твоегѡ̀, свѣ́те незаходи́мый, и҆ покры́ла мѧ̀ є҆́сть чꙋжда́ѧ тма̀ ѻ҆каѧ́ннагѡ, но ѡ҆брати́ мѧ, и҆ къ свѣ́тꙋ за́повѣдей твои́хъ пꙋти̑ моѧ̑ напра́ви, молю́сѧ.</irmos>

<red>Ч</red>и́стъ ѹ҆́мъ тво́й къ бг҃ꙋ и҆мѣ́ѧ, свѧти́телю, всегда̀, до́брѣ ѹ҆пра́вилъ є҆сѝ хрⷭ҇то́во ста́до: тѣ́мже ѹ҆̀бо и҆ непреходѧ́щее селе́нїе со а҆́гг҃лы и҆ а҆рхїерє́и наслѣ́дилъ є҆сѝ, преподо́бне, ѿѻнꙋ́дꙋже сїѧ́еши чꙋдесы̀.

<red>Ѹ҆</red>мо́мъ чистѣ́йшимъ разсмотрѧ́лъ є҆сѝ ѹ҆ма̀ всѣ́хъ вино́внаго: сегѡ̀ ра́ди прїе́мь дарова̑нїѧ чꙋде́съ, ст҃и́телю, вѣ̑рныѧ ѹ҆дивлѧ́еши любо́вїю тебѐ почита́ющыѧ, премꙋ́дре.

<red>Ѿ</red> ю҆́нагѡ во́зраста житїѐ твоѐ просїѧ̀, добродѣ́тельми ѹ҆кра́шено, і҆ѡ́но свѧти́телю, и҆ чꙋдесы̀ высо́кими ѹ҆до́брено, блаже́нне, є҆́же и҆ по преставле́нїи просла́ви тѧ̀ ꙗ҆вле́нна.

<red>С</red>ла́ва ст҃и́телей, и҆ вѣ́рныхъ люде́й застꙋ́пникъ, вои́стиннꙋ, ѻ҆́ч҃е, бы́лъ є҆сѝ красота̀ це́ркве, и҆ ѡ҆снова́нїе и҆ добродѣ́телей, благоче́стїѧ ѹ҆твержде́нїе, достохва́льне.

<rubric class="inline">Бг҃оро́диченъ:</rubric> <red>В</red>и́дѣша бжⷭ҇твеннагѡ та́инства, бг҃ора́дованнаѧ, непостижи́мꙋю глꙋбинꙋ̀ честні́и прⷪ҇ро́цы чи́стагѡ рождества̀ твоегѡ̀, пречⷭ҇таѧ, разли́чными ѻ҆́бразы, ꙗ҆́коже вмѣсти́ша.

## Пѣ́снь ѕ҃.

<rubric class="inline">І҆рмо́съ:</rubric> <irmos><red>Ж</red>ите́йское мо́ре воздвиза́емое зрѧ̀ напа́стей бꙋ́рею, къ ти́хомꙋ приста́нищꙋ твоемꙋ̀ прите́къ, вопїю́ ти: возведѝ ѿ тлѝ живо́тъ мо́й, многоми́лостиве.</irmos>

<red>В</red>ели́кїй преднаписа̀ во прⷪ҇ро́цѣхъ мѡѷсе́й тѧ̀ ковче́гъ, и҆ трапе́зꙋ, и҆ свѣ́щникъ, и҆ рꙋ́чкꙋ, ѻ҆бра́знѡ назна́менꙋѧ воплоще́нїе, є҆́же и҆зъ тебє̀ вы́шнѧгѡ, мт҃и дв҃о.

<red>Ѹ҆</red>мерщвлѧ́етсѧ сме́рть, и҆ тлѣ́нїе ѹ҆пражднѧ́етсѧ а҆да́мова ѡ҆сꙋжде́нїѧ, ѽ влⷣчце, плодꙋ̀ твоемꙋ̀ прирази́вшеесѧ: жи́знь бо родила̀ є҆сѝ, ѿ и҆стлѣ́нїѧ и҆збавлѧ́ющꙋю пою́щыѧ тѧ̀.

<red>З</red>ако́нъ и҆знемо́же, и҆ сѣ́нь ми́мѡ и҆́де, па́че ѹ҆ма̀ и҆ смы́сла ꙗ҆́вльшейсѧ мѝ благода́ти, є҆́же ѿ тебє̀, дв҃о, рождества̀, бг҃а и҆ сп҃са, многопѣ́таѧ.

## И҆́нъ.

<rubric class="inline">І҆рмо́съ:</rubric> <irmos><red>М</red>оли́твꙋ пролїю̀ ко гдⷭ҇ꙋ, и҆ томꙋ̀ возвѣщꙋ̀ печа̑ли моѧ̑, ꙗ҆́кѡ ѕѡ́лъ дꙋша̀ моѧ̀ и҆спо́лнисѧ, и҆ живо́тъ мо́й а҆́дꙋ прибли́жисѧ, и҆ молю́сѧ, ꙗ҆́кѡ і҆ѡ́на: ѿ тлѝ, бж҃е, возведи́ мѧ.</irmos>

<red>Б</red>лаголѣ́пїѧ вѣнце́мъ ѹ҆кра́шенъ, сїѧ́еши ны́нѣ, свѧти́телю, ꙗ҆́кѡ и҆́стинный а҆рхїере́й, пра́вдою вои́стиннꙋ ѡ҆дѣ́ѧвсѧ, преда́нїе сп҃сово соблю́лъ є҆сѝ. Тѣ́мже и҆ зва́нїю бжⷭ҇твенномꙋ вопїю́щꙋ тѝ: вни́ди въ ра́дость гдⷭ҇а твоегѡ̀.

<red>К</red>ро́токъ и҆ неѕло́бивъ, влⷣчнимъ стопа́мъ возслѣ́дꙋѧ, преподо́бне, и҆ преходѧ̀ ѿ тлѣ́нныхъ къ вѣ̑чнымъ: ѿѻнꙋ́дꙋже и҆ зе́млю кро́ткихъ со ст҃ы́ми дости́глъ є҆сѝ. Сегѡ̀ ра́ди тѧ̀ собо́ри благочести́выхъ воспѣва́ютъ.

<red>Т</red>воегѡ̀ ра́ди житїѧ̀ вели́кагѡ и҆ чистоты̀, сн҃а тѧ̀ свѣ́та и҆ днѐ хрⷭ҇то́съ показа̀, и҆ а҆рхїере́а, и҆ па́стырѧ це́ркве своеѧ̀ содѣ́ла, и҆дѣ́же послꙋжи́въ ꙗ҆́кѡ па́стырь и҆зрѧ́денъ, ко ѻ҆би́телємъ нбⷭ҇нымъ восхо́диши.

<red>Р</red>азсꙋжде́нїемъ ѹ҆ма̀, и҆ жела́нїемъ дꙋхо́внымъ распала́емь, жи́знь твою̀, свѧти́телю, проходи́лъ є҆сѝ: и҆ не сꙋ̑щаѧ ꙗ҆́кѡ преходѧ̑щаѧ ми́мѡ текі́й, къ бжⷭ҇твєннымъ селе́нїємъ, ѻ҆́ч҃е і҆ѡ́но, преложи́лсѧ є҆сѝ.

<rubric class="inline">Бг҃оро́диченъ:</rubric> <red>Ѡ҆</red>ст҃ѝ дꙋ́шꙋ мою̀, дв҃о, ꙗ҆́же ст҃о́е ро́ждши сло́во, вои́стиннꙋ во ст҃ы́хъ, ꙗ҆́кѡ пречи́сто почива́ющаго є҆ди́наго бг҃а на́шего, и҆ да́рꙋй мѝ, ꙗ҆́кѡ ми́лостива, ѹ҆миле́нїѧ тꙋ́чꙋ, пренепоро́чнаѧ.

<rubric>Конда́къ, гла́съ и҃.</rubric>

<podoben>Подо́бенъ: <incipit><red>В</red>збра́нной:</incipit></podoben>

<red>Ꙗ҆́</red>кѡ ѿ младе́нства гдⷭ҇еви порабо́тивъ себѐ, мꙋ́дре, посто́мъ и҆ бдѣ́нїемъ тѣ́ло твоѐ ѹ҆дрꙋча́ѧ. Тѣ́мже сосꙋ́дъ чи́стъ и҆ до́мъ дх҃ꙋ прест҃о́мꙋ ꙗ҆ви́лсѧ є҆сѝ: сегѡ̀ ра́ди и҆ це́ркви свое́й тебѐ а҆рхїере́а и҆ па́стырѧ ѹ҆строѧ́етъ, ю҆́же до́брѣ ѹ҆па́съ, ко гдⷭ҇ꙋ ѿхо́диши, є҆го́же возлюби́лъ є҆сѝ. Тѣ́мъ мо́лимъ тѧ̀: помина́й на́съ вѣ́рою чтꙋ́щихъ ст҃ꙋ́ю па́мѧть твою̀, да всѝ зове́мъ тѝ: ра́дꙋйсѧ, ѻ҆́ч҃е і҆ѡ́но, свѧти́телю всечестны́й.

<rubric class="inline">І҆́косъ:</rubric> <red>Ч</red>еловѣ́къ ѹ҆́бѡ сы́й є҆стество́мъ, ѻ҆́ч҃е, но па́че человѣ́ка подвиза́лсѧ є҆сѝ въ постѣ́хъ и҆ бдѣ́нїихъ, и҆ моли́твахъ, и҆ трꙋдѣ́хъ, ꙗ҆́кѡ ѻ҆́бразъ бы́въ добродѣ́тели мнѡ́гимъ: сегѡ̀ ра́ди тѧ̀ бг҃ъ а҆рхїере́а и҆ па́стырѧ це́ркве своеѧ̀ ѹ҆строѧ́етъ. Ѿѻнꙋ́дꙋже тѧ̀ мо́лимъ: моли́сѧ благода́телю всѣ́хъ бг҃ꙋ, во є҆́же странѣ̀ на́шей чтꙋ́щей тѧ̀, дарова́ти побѣ́дꙋ на врагѝ, и҆ на́мъ ѡ҆брѣстѝ благода́ть и҆ ми́лость въ де́нь сꙋ́дный, да всѝ зове́мъ тѝ: ра́дꙋйсѧ, ѻ҆́ч҃е і҆ѡ́но, ст҃и́телю всечестны́й.

## Пѣ́снь з҃.

<rubric class="inline">І҆рмо́съ:</rubric> <irmos><red>Р</red>осода́тельнꙋ ѹ҆́бѡ пе́щь содѣ́ла а҆́гг҃лъ прпⷣбнымъ ѻ҆трокѡ́мъ, халдє́и же ѡ҆палѧ́ющее велѣ́нїе бж҃їе мꙋчи́телѧ ѹ҆вѣща̀ вопи́ти: бл҃гослове́нъ є҆сѝ, бж҃е ѻ҆тє́цъ на́шихъ.</irmos>

<red>Ю҆́</red>ношъ трїе́хъ пе́щь не ѡ҆палѝ, рождество̀ проѡбразꙋ́ющихъ твоѐ: бжⷭ҇твенный бо ѻ҆́гнь тебѐ не ѡ҆пали́въ, всели́сѧ въ тѧ̀, и҆ всѧ̑ наꙋчѝ вопи́ти: благослове́нъ є҆сѝ, бж҃е ѻ҆тє́цъ на́шихъ.

<red>Б</red>лажа́тъ концы̀ тѧ̀, всечⷭ҇таѧ мт҃и, ꙗ҆́коже прорекла̀ є҆сѝ, просвѣща́еми свѣтолꙋ́чными сїѧ́ньми твои́ми и҆ благода́тїю, пою́ще вопїю́тъ: благослове́нъ є҆сѝ, бж҃е ѻ҆тє́цъ на́шихъ.

<red>П</red>а̑гꙋбныѧ ѹ҆́бѡ зꙋ́бы въ мѧ̀ вонзѐ ѕмі́й лꙋка́внѣйшїй, но са́мъ тво́й, бг҃омт҃и, сокрꙋшѝ сн҃ъ, крѣ́пость же мнѣ̀ дадѐ вопи́ти, благослове́нъ є҆сѝ, бж҃е ѻ҆тє́цъ на́шихъ.

<red>Ѡ҆</red>чисти́лище є҆стества̀ ты̀ є҆сѝ, є҆ди́на бг҃облаже́ннаѧ, на ра́мꙋ бо херꙋві́мскꙋ сѣдѧ́щаго бг҃а во ѡ҆б̾ѧ́тїихъ носѧ́щи, вопїе́ши: благослове́нъ є҆сѝ, бж҃е ѻ҆тє́цъ на́шихъ.

## И҆́нъ.

<rubric class="inline">І҆рмо́съ:</rubric> <irmos><red>Ѿ</red> і҆ꙋде́и доше́дше, ѻ҆́троцы въ вавѷлѡ́нѣ и҆ногда̀, вѣ́рою трⷪ҇ческою пла́мень пе́щный попра́ша, пою́ще: ѻ҆ц҃є́въ бж҃е, бл҃гослове́нъ є҆сѝ.</irmos>

<red>В</red>и́дѣвъ твоѐ благо́е произволе́нїе хрⷭ҇то́съ бг҃ъ, ꙗ҆́кѡ не себѣ̀ живе́ши, по дѣ́йствꙋющемꙋ въ тебѣ̀ гдⷭ҇ꙋ: тѣ́мъ ѹ҆краша́етъ тѧ̀ чꙋде́съ и҆сцѣле́нїемъ.

<red>Ч</red>и́стыми дѣ́лы и҆ и҆справле́ньми твои́ми просїѧ́въ, ꙗ҆́кѡ свѣти́ло, бг҃ода́ннꙋю тѝ це́рковь до́брѣ ѹ҆па́слъ є҆сѝ, поѧ̀ хрⷭ҇тꙋ̀: ѻ҆тє́цъ на́шихъ бж҃е, благослове́нъ є҆сѝ.

<red>Ꙗ҆́</red>кѡ въ зако́нѣ гдⷭ҇ни поꙋча́ѧсѧ де́нь и҆ но́щь, свѧти́телю, за̑днѧѧ забыва́ѧ, на прє́днѧѧ же простира́ѧсѧ, творцꙋ̀ и҆ влⷣцѣ вопїѧ́лъ є҆сѝ, благослове́нъ є҆сѝ, гдⷭ҇и бж҃е ѻ҆тє́цъ на́шихъ.

<red>И҆</red>зрѧ́дно житїѐ твоѐ, свѧти́телю, всѣ́ми позна́но бы́сть, сегѡ̀ ра́ди и҆ по преставле́нїи прославлѧ́етъ тѧ̀ хрⷭ҇то́съ, є҆мꙋ́же ѹ҆се́рднѡ послꙋжи́лъ є҆сѝ, і҆ѡ́но ѻ҆́ч҃е на́шъ, поѧ̀: ѻ҆тє́цъ на́шихъ бж҃е, благослове́нъ є҆сѝ.

<rubric class="inline">Бг҃оро́диченъ:</rubric> <red>Ѻ҆́</red>гнь ника́коже тѧ̀ бжⷭ҇тва̀ ѡ҆палѝ, дв҃о: тѧ́ бо и҆ногда̀ кꙋпина̀ проѡбразова́ше въ горѣ̀ ѡ҆палѧ́ема, пречⷭ҇таѧ, и҆ ника́коже сгара́ема.

## Пѣ́снь и҃.

<rubric class="inline">І҆рмо́съ:</rubric> <irmos><red>И҆</red>зъ пла́мене преподѡ́бнымъ ро́сꙋ и҆сточи́лъ є҆сѝ, и҆ пра́веднагѡ же́ртвꙋ водо́ю попали́лъ є҆сѝ: всѧ̑ бо твори́ши, хрⷭ҇тѐ, то́кмѡ є҆́же хотѣ́ти. Тѧ̀ превозно́симъ во всѧ̑ вѣ́ки.</irmos>

<red>П</red>озлаще́нною ри́зою ꙗ҆́коже цр҃и́цꙋ сн҃ъ тво́й просвѣти́въ заре́ю дх҃а, тебѐ ѡ҆деснꙋ́ю себє̀ поста́ви, пречⷭ҇таѧ, є҆го́же превозно́симъ во всѧ̑ вѣ́ки.

<red>И҆́</red>же хотѣ́нїемъ є҆ди́нымъ мі́ръ водрꙋзи́вый, ѿ пречи́стыѧ твоеѧ̀ ѹ҆тро́бы пло́ть взе́млетъ, вы́ше сїю̀ назда́ти хотѧ̀: є҆го́же превозно́симъ во всѧ̑ вѣ́ки.

<red>С</red>чета́нїемъ сло́ва ко мнѣ̀ человѣ́кꙋ, бжⷭ҇твенное жили́ще была̀ є҆сѝ, пречⷭ҇таѧ, просїѧ́вши ꙗ҆́вѣ дѣ́вства свѣ́тлостїю: тѣ́мже тѧ̀ пое́мъ во всѧ̑ вѣ́ки.

<red>З</red>латоза́рный тѧ̀ свѣ́щникъ предвоѡбразѝ, прїе́мшꙋю несказа́ннѡ свѣ́тъ непристꙋ́пный, ра́зꙋмомъ свои́мъ ѡ҆зарѧ́ющь всѧ́чєскаѧ: тѣ́мже тѧ̀ пое́мъ, чⷭ҇таѧ, во вѣ́ки.

## И҆́нъ.

<rubric class="inline">І҆рмо́съ:</rubric> <irmos><red>Ц</red>р҃ѧ̀ нбⷭ҇наго, є҆го́же пою́тъ вѡ́и а҆́гг҃льстїи, хвали́те и҆ превозноси́те во всѧ̑ вѣ́ки.</irmos>

<red>А҆́</red>гг҃льское житїѐ пожи́лъ є҆сѝ на землѝ, свѧти́телю, смире́нъ и҆ кро́токъ бы́въ: ѿѻнꙋ́дꙋже и҆ въ землѝ кро́ткихъ со ст҃ы́ми водворѧ́ешисѧ, хрⷭ҇тꙋ̀ поѧ̀: хвали́те и҆ превозноси́те є҆го̀ во вѣ́ки.

<red>Х</red>ра́мъ ѡ҆свѧще́нїѧ всечестна́ѧ ра́ка моще́й твои́хъ, свѧти́телю, и҆зъ негѡ́же и҆сцѣле́нїе благода́ти почерпа́юще, влⷣкꙋ всѣ́хъ гдⷭ҇а пое́мъ, тебѐ цѣле́бника дарова́вшаго, и҆ превозно́симъ є҆го̀ во вѣ́ки.

<red>Ѹ҆́</red>мъ тво́й, свѧти́телю, манове́нїемъ бжⷭ҇твеннымъ ѡ҆божа́емь, до конца̀ плотски́хъ страсте́й ѹ҆дали́сѧ, хрⷭ҇тꙋ̀ поѧ̀: хвали́те и҆ превозноси́те є҆го̀ во вѣ́ки.

<red>П</red>о досто́инствꙋ почита́емъ вѣ́рнїи моще́й твои́хъ честнꙋ́ю ра́кꙋ, і҆ѡ́но свѧти́телю, ꙗ҆́кѡ мѵ́ро почерпа́юще вѣ̑рнымъ благоꙋха́нїе, влⷣцѣ хрⷭ҇тꙋ̀ вопїю́ще: всѧ̑ дѣла̀, хвали́те и҆ превозноси́те є҆го̀ во вѣ́ки.

<rubric class="inline">Бг҃оро́диченъ:</rubric> <red>И҆</red>сцѣлѝ стра̑сти се́рдца моегѡ̀, безстра́стїѧ и҆сто́чникъ ро́ждшаѧ, и҆ къ животꙋ́ мѧ бжⷭ҇твенномꙋ наста́ви, да тѧ̀ сла́влю во всѧ̑ вѣ́ки.

## Пѣ́снь ѳ҃.

<rubric class="inline">І҆рмо́съ:</rubric> <irmos><red>Б</red>г҃а человѣ́кѡмъ не возмо́жно ви́дѣти, на него́же не смѣ́ютъ чи́ни а҆́гг҃льстїи взира́ти: тобо́ю бо, всечⷭ҇таѧ, ꙗ҆ви́сѧ человѣ́кѡмъ сло́во воплоще́нно. Є҆го́же велича́юще, съ нбⷭ҇ными вѡ́и, тѧ̀ ѹ҆блажа́емъ.</irmos>

<red>Ѕ</red>вѣзда̀ сїѧ́ющи зарѧ́ми бжⷭ҇тва̀ ѿ і҆а́кѡва, ѿ мра́ка содержи̑мымъ возсїѧ̀: тобо́ю бо, всечⷭ҇таѧ, хрⷭ҇то́съ бг҃ъ сло́во воплоще́нно, и҆́мже просвѣща́еми, съ нбⷭ҇ными вѡ́и тѧ̀ ѹ҆блажа́емъ.

<red>Ѹ҆</red>крѣ́пльсѧ си́лою твое́ю и҆ благода́тїю, тебѣ̀ пѣ́снь ѹ҆се́рднѡ ѿ се́рдца возложи́хъ: но сїю̀ прїимѝ, дв҃о чⷭ҇таѧ, благода́ть воздаю́щи твою̀ многосвѣ́тлꙋю, ѿ нетлѣ́нныхъ сокро́вищь, бг҃облаже́ннаѧ.

<red>П</red>оста́въ показа́ласѧ є҆сѝ ꙗ҆́вѣ бжⷭ҇тва̀, въ не́мже ри́зꙋ тѣлесѐ сло́во и҆стка̀, бг҃осодѣ́лавъ мо́й, дв҃о, зра́къ: въ него́же ѡ҆бо́лксѧ, всѣ́хъ спасѐ, ѿ смы́сла чи́ста тебѐ велича́ющихъ.

<red>М</red>є́ртвымъ воскресе́нїе ны́нѣ дарова́сѧ твои́мъ несказа́ннымъ и҆ неизрече́ннымъ рождество́мъ, бцⷣе всечⷭ҇таѧ: жи́знь бо и҆зъ тебє̀ пло́тїю ѡ҆бо́лкшисѧ, всѣ̑мъ возсїѧ̀, и҆ сме́ртнꙋю дрѧ́хлость ꙗ҆́вѣ разрꙋшѝ.

## И҆́нъ.

<rubric class="inline">І҆рмо́съ:</rubric> <irmos><red>В</red>ои́стиннꙋ бцⷣꙋ тѧ̀ и҆сповѣ́дꙋемъ, спасе́ннїи тобо́ю, дв҃о чⷭ҇таѧ, съ безпло́тными ли̑ки тѧ̀ велича́юще.</irmos>

<red>Ч</red>и́стымъ се́рдцемъ и҆ бжⷭ҇твенными восхождє́нїи, ѹ҆́мъ впери́лъ є҆сѝ, є҆ди́нагѡ бг҃а зрѣ́ти добрѡ́ты жела́ѧ: и҆ ѿтꙋ́дꙋ свѣтоли́тїемъ просвѣща́ешисѧ, бг҃омꙋ́дре ст҃и́телю.

<red>Б</red>г҃опре́даннꙋю па́ствꙋ твою̀, па́стырѧ тѧ̀ и҆мꙋ́щꙋю, тѧ́жкїѧ во́лки ѿгонѧ́юща ѿ всѣ́хъ вѣ́рныхъ, и҆ ста́до бл҃года́тїю хрⷭ҇то́вою соблюда́емо сохранѝ, і҆ѡ́но ст҃и́телю.

<red>Ꙗ҆́</red>коже пе́рвѣе цѣломꙋ́дреннагѡ і҆ѡ́сифа тѣ́ло і҆и҃ль прено́ситъ, та́кѡ и҆ ны́нѣ ра́кꙋ моще́й твои́хъ, і҆ѡ́но ст҃и́телю, вѣ́рнїи прїе́млюще, почита́ютъ любе́знѣ, хрⷭ҇та̀ велича́юще.

<red>Д</red>не́сь свѣ́тлаѧ па́мѧть твоѧ̀, ст҃и́телю, возсїѧ́вши, вѣ́рныхъ сердца̀ просвѣща́етъ: тѣ́мже и҆ пѣ́нїе сїѐ произве́дшемꙋ, молѝ хрⷭ҇та̀ бг҃а, сохрани́тисѧ ѿ лꙋка́вагѡ ловле́нїѧ, и҆ полꙋчи́ти ми́лость въ де́нь сꙋ́дный.

<rubric class="inline">Бг҃оро́диченъ:</rubric> <red>С</red>вѣ́томъ покаѧ́нїѧ помраче́ннаго мѧ̀ лѣ́ностїю, всенепоро́чнаѧ, просвѣтѝ, да пою̀ и҆ велича́ю, и҆ сла́влю тѧ̀ пренепоро́чнꙋю влⷣчцꙋ.

<rubric>Свѣти́ленъ.</rubric>

<podoben>Подо́бенъ: <incipit><red>П</red>осѣти́лъ ны̀ є҆́сть:</incipit></podoben>

<red>Т</red>езоимени́те цѣломꙋ́дрїѧ, ѿ ю҆́нагѡ воспита́нїѧ, ст҃и́телю, бы́въ, потща́лсѧ є҆сѝ тлѣ́нными нетлѣ̑ннаѧ стѧжа́ти: ѿѻнꙋ́дꙋже и҆ а҆рхїере́йствомъ почте́нъ бы́въ, при́снѡ ѡ҆ на́съ влⷣкꙋ молѝ, любо́вїю пою́щихъ тѧ̀. <rubric class="inline">Два́жды.</rubric>

<rubric>Сла́ва, и҆ ны́нѣ, бг҃оро́диченъ:</rubric>

<red>Щ</red>едрѡ́ты твоѧ̑, бж҃е, на лю́ди и҆ ста́до твоѐ низпослѝ, моли́твами пречⷭ҇тыѧ твоеѧ̀ мт҃ре, и҆ всѣ́хъ ст҃ы́хъ твои́хъ, и҆ на́мъ да́рꙋй вели́кꙋю твою̀ ми́лость.

<rubric>На хвали́техъ стїхи̑ры, на д҃, гла́съ и҃.</rubric>

<podoben>Подо́бенъ: <incipit><red>Ѽ</red> пресла́внагѡ чꙋдесѐ!:</incipit></podoben>

<red>Ѻ҆́</red>ч҃е бг҃омꙋ́дре і҆ѡ́но, ст҃и́телю, ты̀ ѿ ю҆́ности воздержа́нїю поꙋча́ѧсѧ, и҆ во бдѣ́нїихъ, и҆ въ моли́твахъ, и҆ постѣ́хъ, гдⷭ҇еви приближа́ѧсѧ, и҆ моли́твенницꙋ всегда̀ призыва́ѧ дв҃ꙋ бцⷣꙋ, є҆ѧ́же ра́ди наде́жди не погрѣши́лъ є҆сѝ. Тѣ́мже а҆рхїере́а тѧ̀ и҆ па́стырѧ цр҃кви свое́й хрⷭ҇то́съ ѹ҆стро́и, того̀ молѝ при́снѡ ѡ҆ дꙋша́хъ на́шихъ. <rubric class="inline">Два́жды.</rubric>

<red>Ѻ҆́</red>ч҃е ст҃и́телю і҆ѡ́но бг҃омꙋ́дре, ты̀ ѡ҆ млⷣнства мїрскі́й мѧте́жъ ѡ҆ста́вилъ є҆сѝ, и҆ молвы̑ ѿтрѧ́слъ є҆сѝ, ѹ҆ма̀ чистото́ю бг҃ꙋ приближа́ѧсѧ: сегѡ̀ ра́ди тѧ̀ бг҃ъ а҆рхїере́а цр҃кви, и҆ лю́демъ по достоѧ́нїю бж҃е́ственнаго благода́телѧ поставлѧ́етъ. Всегда̀ молѝ ѡ҆ на́съ, низпосла́ти дꙋша́мъ на́шымъ ми́ръ и҆ ве́лїю ми́лость.

<red>Ѻ҆́</red>ч҃е бг҃омꙋ́дре ст҃и́телю і҆ѡ́но, ты̀ и҆зъ мла́да хрⷭ҇та̀ возлюби́въ, тогѡ̀ любвѝ прилѣпи́лсѧ є҆сѝ, и҆ пресвѣ́тлагѡ дх҃а бж҃е́ственными зарѧ́ми се́рдце твоѐ просвѣти́въ, свѣтови́дѣнъ ве́сь вои́стиннꙋ бы́лъ є҆сѝ. Тѣ́мже ко хра́мꙋ твоемꙋ̀ вѣ́рою притека́ющыѧ, прошє́нїѧ ꙗ҆̀же ко спасе́нїю сподо́би, и҆ молѝ хрⷭ҇та̀ бг҃а, спасти́сѧ дꙋша́мъ на́шымъ.

<rubric>Сла́ва, гла́съ ѕ҃. Самогла́сенъ:</rubric>

<red>Н</red>бⷭ҇нагѡ цр҃ѧ̀ и҆ влⷣки преизрѧ́дный слꙋжи́тель, ст҃и́телю і҆ѡ́но, бы́лъ є҆сѝ, чистотꙋ́ бо соблю́лъ є҆сѝ, безъ неѧ́же никто́же ѹ҆́зритъ бг҃а. Тѣ́мже и҆ возме́здїе по достоѧ́нїю прїѧ́лъ є҆сѝ: во гро́бѣ бо лежѧ̀ честно́е тѣ́ло твоѐ цѣ́ло и҆ нетлѣ́нно соблюде́сѧ, дꙋша́ же къ нбⷭ҇нымъ ликостоѧ́нїємъ пре́йде. Сегѡ̀ ра́ди творцꙋ̀ всѣ́хъ моли́сѧ при́снѡ ѡ҆ всѣ́хъ чтꙋ́щихъ тѧ̀ любо́вїю, низпосла́ти ми́ръ и҆ ве́лїю ми́лость.

<rubric>И҆ ны́нѣ, бг҃оро́диченъ:</rubric>



<rubric>На лїтꙋргі́и слꙋ́жба ст҃и́телємъ.</rubric>
