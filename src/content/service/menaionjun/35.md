---
title: "І҆ꙋ́нїа к҃з"
navigation:
  key: service-menaionjun-35
  title: "І҆ꙋ́нїа к҃з"
  parent: service-menaionjun
  order: 35
type: "service"
---

# І҆ꙋ́нїа к҃з.

<rubric>Прпⷣнагѡ ѻ҆тца̀ на́шегѡ самѱѡ́на страннопрїи́мца.</rubric>



<rubric>Стїхи̑ры, гла́съ а҃. </rubric>

<podoben>Подо́бенъ: <incipit><red>В</red>сехва́льнїи мꙋ́чєницы:</incipit></podoben>

<red>Ѻ҆́</red>ч҃е прехва́льне самѱѡ́не, плѡтска́ѧ стремлє́нїѧ воздержа́тельными ѹ҆вѧди́лъ є҆сѝ запале́ньми, въ пꙋсты́ню всели́лсѧ є҆сѝ ꙗ҆́кѡ и҆лїа̀ дре́вле, ѹ҆́мъ ѡ҆чи́стивъ непреста́нными къ бг҃ꙋ мановє́нїи. И҆ ны́нѣ моли́сѧ, дарова́ти дꙋша́мъ на́шымъ ми́ръ и҆ ве́лїю ми́лость.

<red>Ѻ҆́</red>ч҃е бг҃омꙋ́дре самѱѡ́не, по́стникѡмъ приче́лсѧ є҆сѝ, безстра́стїемъ ѹ҆кра́шенъ, и҆ всели́лсѧ є҆сѝ во ѻ҆би́тели прпⷣбныхъ, и҆дѣ́же свѣ́тъ незаходи́мый, и҆ и҆дѣ́же є҆́сть дре́во жи́зни. И҆ ны́нѣ моли́сѧ, дарова́ти дꙋша́мъ на́шымъ ми́ръ и҆ ве́лїю ми́лость.

<red>Ѻ҆́</red>ч҃е бг҃одохнове́нне самѱѡ́не, свѣти́льникъ бы́лъ є҆сѝ, просвѣща́ѧ подсо́лнечнꙋю чꙋде́съ сїѧ̑нїи, дꙋшетлѣ́нныхъ недꙋ́гѡвъ ѿгонѧ́ѧ тмꙋ̀, де́мѡнскїй ѿрѣва́ѧ мра́къ. И҆ ны́нѣ моли́сѧ, дарова́ти дꙋша́мъ на́шымъ ми́ръ и҆ ве́лїю ми́лость.

<rubric>Сла́ва, и҆ ны́нѣ, бг҃оро́диченъ: гла́съ и҆ подо́бенъ то́йже:</rubric>

<red>Ѹ҆</red>вы̀ мнѣ̀, что̀ бꙋ́дꙋ, ѹ҆́мъ и҆ дꙋ́шꙋ и҆ тѣ́ло ѡ҆скверни́въ прегрѣше́ньми; что̀ сотворю̀; ка́кѡ же и҆збѣжꙋ̀ пла́мене нестерпи́магѡ, нерѣши́мыхъ ѹ҆́зъ и҆ вѣ́чныхъ; но, ѽ всенепоро́чнаѧ, пре́жде конца̀ молѝ сн҃а твоего̀, пода́ти мѝ ѡ҆ставле́нїе.

<rubric>Крⷭ҇тобг҃оро́диченъ. Подо́бенъ то́йже:</rubric>

<red>С</red>воего̀ а҆́гнца а҆́гница и҆ непоро́чнаѧ влⷣчца, на крⷭ҇тѣ̀ ꙗ҆́кѡ ви́дѣ зра́ка не и҆мꙋ́ща, нижѐ добро́ты, ѹ҆вы̀ мнѣ̀, рыда́ющи гл҃го́лаше: гдѣ̀ добро́та твоѧ̀ за́йде, сладча́йшїй; гдѣ̀ благолѣ́пїе; гдѣ̀ благода́ть блиста́ющаѧ ѻ҆́браза твоегѡ̀, сн҃е мо́й любе́знѣйшїй;

<rubric>Тропа́рь, гла́съ и҃:</rubric>

<red>В</red>ъ терпѣ́нїи твое́мъ стѧжа́лъ є҆сѝ мздꙋ̀ твою̀, ѻ҆́ч҃е прпⷣбне, въ моли́твахъ непреста́ннѡ терпѣ́вый, ни́щыѧ возлюби́вый, и҆ сїѧ̑ ѹ҆довли́вый: но моли́сѧ хрⷭ҇тꙋ̀ бг҃ꙋ, самѱѡ́не ми́лостиве блаже́нне, спасти́сѧ дꙋша́мъ на́шымъ.

<rubric>Канѡ́нъ, і҆ѡ́сифъ, гла́съ в҃, є҆гѡ́же краегране́сїе: <acrostic><red>П</red>ою́ тѧ, самѱѡ́не, вѣ́рнѡ бжⷭ҇твенными словесы̀.</acrostic></rubric>



## Пѣ́снь а҃.

<rubric class="inline">І҆рмо́съ:</rubric> <irmos><red>Г</red>рѧди́те, лю́дїе, пои́мъ пѣ́снь хрⷭ҇тꙋ̀ бг҃ꙋ, раздѣ́льшемꙋ мо́ре, и҆ наста́вльшемꙋ лю́ди, ꙗ҆̀же и҆зведѐ и҆зъ рабо́ты є҆гѵ́петскїѧ, ꙗ҆́кѡ просла́висѧ.</irmos>

<red>П</red>ѣ́сньми твоѐ пресвѣ́тлое торжество̀ восхвали́ти ѹ҆стреми́вшꙋсѧ, свѣ́тъ мѝ низпослѝ, предстоѧ̀ вѣнцено́сецъ прⷭ҇то́лꙋ влⷣчню, пребл҃же́нне.

<red>Є҆</red>ди́нꙋ жела́ѧ ꙗ҆̀же къ жи́зни ведꙋ́щꙋю тѧ̀, мі́ра кра̑снаѧ прете́клъ є҆сѝ, и҆ премі́рное наслѣ́дїе стѧжа́лъ є҆сѝ. Тѣ́мже тѧ̀ соше́дшесѧ, самѱѡ́не, почита́емъ.

<red>З</red>ако́нꙋ бж҃їю повинꙋ́всѧ, досточꙋ́дне, къ кра́йнѣй добродѣ́тели ра́дꙋѧсѧ восте́клъ є҆сѝ, ми́лостивъ всѣ̑мъ бы́въ. Тѣ́мже тѧ̀ ны́нѣ ѹ҆блажа́емъ.

<rubric class="inline">Бг҃оро́диченъ:</rubric> <red>Т</red>ѧ̀ бж҃їю па́че сло́ва роди́тельницꙋ, ꙗ҆́кѡ держа́вно застꙋпле́нїе всѣ́хъ, пренепоро́чнаѧ, побѣжда́емыхъ, сла́вимъ непреста́ннѡ и҆ ѹ҆блажа́емъ.

## Пѣ́снь г҃.

<rubric class="inline">І҆рмо́съ:</rubric> <irmos><red>Ѹ҆</red>твердѝ на́съ въ тебѣ̀, гдⷭ҇и, дре́вомъ ѹ҆мерщве́й грѣ́хъ, и҆ стра́хъ тво́й всадѝ въ сердца̀ на́съ пою́щихъ тѧ̀.</irmos>

<red>С</red>амѱѡ́на свѧще́ннаго восхва́лимъ: бж҃їю бо подо́бѧсѧ бл҃гоꙋтро́бїю, ми́лостивъ недꙋ̑жнымъ бы́сть, наготꙋ́ющымъ же всѣ̑мъ ѻ҆де́жда.

<red>С</red>вѧ́тѡ и҆ че́стнѡ бжⷭ҇твенное житїѐ твоѐ препроводи́въ, со ст҃ы́ми сочета́лсѧ є҆сѝ, и҆ ѻ҆би́тели прпⷣбныхъ дости́глъ є҆сѝ, просвѣще́нїѧ неизрече́ннагѡ сподоблѧ́емь.

<red>Б</red>лаже́нъ є҆сѝ ты̀, и҆ бла́го тебѣ̀ бꙋ́детъ, бжⷭ҇твєнныѧ соблю́дшꙋ, ѻ҆́ч҃е, зако́ны гдⷭ҇а и҆ бг҃а на́шегѡ: є҆го́же молѝ спасти́сѧ ста́дꙋ твоемꙋ̀.

<rubric class="inline">Бг҃оро́диченъ:</rubric> <red>Д</red>ꙋшѝ моеѧ̀ и҆ ѹ҆ма̀, чⷭ҇таѧ, тмꙋ̀ ѿженѝ: и҆ да́ждь ꙗ҆́кѡ въ де́нь наро́читъ пожи́ти, спаси́тєльнаѧ творѧ́щꙋ повелѣ̑нїѧ.

<rubric>Сѣда́ленъ, гла́съ д҃.</rubric>

<podoben>Подо́бенъ: <incipit><red>С</red>ко́рѡ предварѝ:</incipit></podoben>

<red>П</red>росїѧ́въ дꙋ́хомъ ꙗ҆́кѡ свѣти́льникъ свѣ́телъ, самѱѡ́не всеблаже́нне, ѡ҆зарѧ́еши на́съ че́стнѣ въ домꙋ̀ твое́мъ: сегѡ̀ ра́ди врачева̑нїѧ ѿ бг҃а тебѣ̀ да̑ннаѧ, ѻ҆́ч҃е, сꙋ́щымъ въ разли́чныхъ недꙋ́зѣхъ раздава́еши. Тѣ́мже мольба́ми твои́ми и҆зба́ви ны̀ ѿ страсте́й.

<rubric>Сла́ва, и҆ ны́нѣ, бг҃оро́диченъ:</rubric>

<red>Ѡ҆</red>бнови́ла є҆сѝ, чⷭ҇таѧ, бжⷭ҇твеннымъ ржⷭ҇тво́мъ твои́мъ, и҆стлѣ́вшее во страсте́хъ земноро́дныхъ ме́ртвенное сꙋщество̀: и҆ воздви́гла є҆сѝ всѧ̑ ѿ сме́рти къ животꙋ̀ нетлѣ́нїѧ. Тѣ́мже тѧ̀ по до́лгꙋ блажи́мъ всѝ, дв҃о препросла́вленнаѧ, ꙗ҆́коже прорекла̀ є҆сѝ.

<rubric class="inline">Крⷭ҇тобг҃оро́диченъ:</rubric> <red>Д</red>в҃о пренепоро́чнаѧ, мт҃и хрⷭ҇та̀ бг҃а, ѻ҆рꙋ́жїе про́йде твою̀ прест҃ꙋ́ю дꙋ́шꙋ, є҆гда̀ распина́ема ви́дѣла є҆сѝ во́лею сн҃а и҆ бг҃а твоего̀: є҆го́же, бл҃гослове́ннаѧ, молѧ́щи не преста́й, проще́нїе прегрѣше́нїй на́мъ дарова́ти.

## Пѣ́снь д҃.

<rubric class="inline">І҆рмо́съ:</rubric> <irmos><red>Ѹ҆</red>слы́шахъ, гдⷭ҇и, слꙋ́хъ твоегѡ̀ смотре́нїѧ, и҆ просла́вихъ тѧ̀, є҆ди́не чл҃вѣколю́бче.</irmos>

<red>Ꙗ҆́</red>кѡ ѕвѣзда̀ пресвѣ́тлаѧ всѣ́хъ на́съ просвѣща́еши сердца̀, достодо́лжнѡ блажа́щихъ тѧ̀.

<red>Д</red>рема́нїе ѿ ѻ҆́чїю твоє́ю ѿложи́въ, бдѣ́лъ є҆сѝ непреста́ннѡ, и҆ сла̑сти тѣлє́сныѧ ѹ҆спи́лъ є҆сѝ.

<red>Н</red>и́щымъ дово́ленъ бы́лъ є҆сѝ хрⷭ҇та̀ ра́ди, и҆ прїѧ́лъ є҆сѝ вы́шнее наслѣ́дїе, прпⷣбне ра́дꙋѧсѧ.

<rubric class="inline">Бг҃оро́диченъ:</rubric> <red>Т</red>ѧ̀, всенепоро́чнаѧ влⷣчце, свѣ́тлꙋю пала́тꙋ сло́ва, пѣсносло́вимъ и҆ ѹ҆блажа́емъ.

## Пѣ́снь є҃.

<rubric class="inline">І҆рмо́съ:</rubric> <irmos><red>С</red>вѣ́та пода́телю и҆ вѣкѡ́въ тво́рче, гдⷭ҇и, во свѣ́тѣ твои́хъ повелѣ́нїй наста́ви на́съ: ра́звѣ бо тебє̀, и҆но́гѡ бо́га не зна́емъ.</irmos>

<red>П</red>речи́стый свѣ́тъ почи́вшїй въ тебѣ̀, всего́ тѧ свѣтови́дна сотворѝ, ѻ҆́ч҃е, просвѣща́юща вѣ́рныхъ добродѣ́телей твои́хъ свѣ́тлыми сїѧ̑нїи.

<red>М</red>и́лованїемъ мно́гимъ, ни́щымъ бога́тство бы́лъ є҆сѝ, и҆ вра́чь сꙋ́щымъ въ не́мощи воста́лъ є҆сѝ ꙗ҆́вѣ, си́хъ врачева́нїемъ ѿе́млѧ недꙋ́ги.

<red>Ꙗ҆</red>ви́лсѧ є҆сѝ хра́мъ чи́стъ прест҃а́гѡ и҆ честна́гѡ дх҃а, страсте́й ти́нꙋ ѡ҆чи́щъ, са́мъ себѐ ꙗ҆́кѡ вои́стиннꙋ, ѻ҆́ч҃е бг҃оно́се: тѣ́мже восхвалѧ́емъ тѧ̀.

<rubric class="inline">Бг҃оро́диченъ:</rubric> <red>Т</red>ѧ̀, прест҃а́ѧ чⷭ҇таѧ, добро́тꙋ і҆а́кѡвлю, вѣ́рою бжⷭ҇твенными гла̑сы пѣсносло́вимъ ро́ждшꙋю на́мъ бг҃а плотоно́сца, є҆го́же трепе́щꙋтъ всѧ́чєскаѧ.

## Пѣ́снь ѕ҃.

<rubric class="inline">І҆рмо́съ:</rubric> <irmos><red>В</red>ъ бе́зднѣ грѣхо́внѣй валѧ́ѧсѧ, неизслѣ́днꙋю милосе́рдїѧ твоегѡ̀ призыва́ю бе́зднꙋ: ѿ тлѝ, бж҃е, мѧ̀ возведѝ.</irmos>

<red>С</red>окрѡ́вищи нбⷭ҇ными ѡ҆бога́тилсѧ є҆сѝ, любѧ̀ ми́лованїе, самѱѡ́не сла́вне, и҆ ѿверза́ѧ ни́щымъ твою̀ ѹ҆тро́бꙋ, соверше́ннымъ ѹ҆мо́мъ.

<red>С</red>озда́лъ є҆сѝ въ сла́вꙋ бг҃ꙋ на́шемꙋ хра́мъ ѡ҆свѧще́нъ: въ ѻ҆́ньже притека́юще, ѿ многови́дныхъ ѡ҆чища́ютсѧ недꙋ̑гъ вѣ́рнїи, преблаже́нне.

<red>Ч</red>и́сто житїѐ твоѐ препроводи́лъ є҆сѝ, и҆ съ прпⷣбными прпⷣбнѡ всели́лсѧ є҆сѝ, ѡ҆ на́съ моли́сѧ вѣ́рнѡ чтꙋ́щихъ тѧ̀, бг҃одохнове́нне.

<rubric class="inline">Бг҃оро́диченъ:</rubric> <red>Н</red>б҃о высоко̀ была̀ є҆сѝ, всѣ́хъ цр҃ѧ̀ бг҃а, всенепоро́чнаѧ, и҆ чⷭ҇таѧ пала́та, и҆ черто́гъ свѣ́телъ, бжⷭ҇твенною бл҃года́тїю.

<rubric>Конда́къ, гла́съ и҃.</rubric>

<podoben>Подо́бенъ: <incipit><red>Ꙗ҆́</red>кѡ нача́тки:</incipit></podoben>

<red>Ꙗ҆́</red>кѡ врача̀ всеизрѧ́дна, и҆ моли́твенника благопрїѧ́тна, къ ра́цѣ твое́й бжⷭ҇твеннѣй притека́юще, самѱѡ́не бг҃омꙋ́дре преподо́бне, соше́дшесѧ любо́вїю, ѱалмы̑ и҆ пѣ́сньми ра́дꙋющесѧ, хрⷭ҇та̀ прославлѧ́емъ, таковꙋ́ю тебѣ̀ благода́ть подава́юща и҆сцѣле́нїй.

<rubric class="inline">І҆́косъ:</rubric> <red>С</red>та́рческое, кро́ткое и҆ неѕло́бивое, непоро́чнѡ житїѐ соверши́вшаго, сла́внѡ благода́ть прїи́мшаго чꙋде́съ, тве́рдꙋ и҆ неизрече́ннꙋ, самѱѡ́на прпⷣбнаго восхва́лимъ, а҆́лчꙋщихъ пита́телѧ, и҆ сꙋ́щихъ въ нꙋ́ждахъ помо́щника, и҆ побо́рника вели́ка, недꙋ́гꙋющымъ воздви́гша бжⷭ҇твенныхъ хра́мъ и҆сцѣле́нїй.

## Пѣ́снь з҃.

<rubric class="inline">І҆рмо́съ:</rubric> <irmos><red>Ѻ҆́</red>бразꙋ злато́мꙋ, на по́лѣ деи́рѣ слꙋжи́мꙋ, трїѐ твоѝ ѻ҆́троцы небрего́ша безбо́жнагѡ велѣ́нїѧ, посредѣ́ же ѻ҆гнѧ̀ вве́ржени, ѡ҆роша́еми поѧ́хꙋ: бл҃гослове́нъ є҆сѝ, бж҃е ѻ҆ц҃ъ на́шихъ.</irmos>

<red>К</red>рѣ́пость хрⷭ҇та̀ держа́внꙋ въ напа́стехъ и҆мѣ́ѧ, преблаже́нне, житїѧ̀ преминꙋ́лъ є҆сѝ бꙋ́рю безъ и҆стопле́нїѧ, прпⷣбне, и҆ къ ти́хомꙋ приста́нищꙋ, воспѣва́ѧ, дости́глъ є҆сѝ: бл҃гослове́нъ є҆сѝ, бж҃е ѻ҆тє́цъ на́шихъ.

<red>П</red>ремꙋ́дростїю мно́гою, и҆ любо́вїю дꙋхо́вною подвиза́емь, хра́мъ созда́лъ є҆сѝ, ѻ҆́ч҃е, вели́къ: въ него́же притека́юще всегда̀, и҆сцѣле́нїе прїе́млютъ всѝ, вопїю́ще и҆ глаго́люще: бл҃гослове́нъ є҆сѝ, бж҃е ѻ҆тє́цъ на́шихъ.

<red>С</red>вѣ́щникъ свѣ́телъ добродѣ́телей, бжⷭ҇твеннымъ свѣ́томъ просвѣща́емь, самѱѡ́не, ꙗ҆ви́лсѧ є҆сѝ, и҆ ѡ҆зари́лъ є҆сѝ вселе́нныѧ концы̀. Тѣ́мже соше́дшесѧ тѧ̀ вѣ́рою ѹ҆блажа́емъ, пою́ще: бл҃гослове́нъ є҆сѝ, бж҃е ѻ҆тє́цъ на́шихъ.

<rubric class="inline">Бг҃оро́диченъ:</rubric> <red>Р</red>ꙋно̀ и҆ногда̀ пред̾ѧвлѧ́ше чⷭ҇тꙋю ѹ҆тро́бꙋ твою̀, прїе́мшꙋю нбⷭ҇ный до́ждь всѣ́хъ ѡ҆роша́ющь, ѡ҆держи́мыхъ жа́ждею грѣхо́вною, всепѣ́таѧ: бл҃гослове́на є҆сѝ, бг҃а пло́тїю ро́ждшаѧ.

## Пѣ́снь и҃.

<rubric class="inline">І҆рмо́съ:</rubric> <irmos><red>В</red>ъ пе́щь ѻ҆́гненнꙋю ко ѻ҆трокѡ́мъ є҆врє́йскимъ снизше́дшаго, и҆ пла́мень въ ро́сꙋ прело́жшаго бг҃а, по́йте, дѣла̀, ꙗ҆́кѡ гдⷭ҇а, и҆ превозноси́те во всѧ̑ вѣ́ки.</irmos>

<red>Ѧ҆</red>зы́къ движѧ̀ ра́достнѡ на бж҃їѧ, ѻ҆́ч҃е самѱѡ́не, пѣ̑сни, стра̑сти плотскі̑ѧ воздержа́нїемъ порабо́тилъ є҆сѝ дꙋшѝ, и҆ ра́бъ хрⷭ҇тꙋ̀ и҆́скреннїй ꙗ҆ви́лсѧ є҆сѝ, и҆ вы́шнѧгѡ гра́да наслѣ́дникъ.

<red>Ч</red>и́стый тво́й ѹ҆́мъ блиста̑нїи бжⷭ҇твенными ѹ҆кра́шенъ, пресвѣ́телъ ꙗ҆ви́сѧ, и҆ прїѧ́тенъ чи́стыхъ, всебл҃же́нне, бжⷭ҇твенныхъ сїѧ́нїй: тѣ́мже тѧ̀ чти́мъ, самѱѡ́не, во вѣ́ки.

<red>Ѡ҆</red>свѧще́ннꙋ и҆мѣ́ѧ жи́знь, пресла́внѡ, самѱѡ́не всеблаже́нне, ꙗ҆́вѣ просла́вилсѧ є҆сѝ, къ бг҃ꙋ преше́дъ: се́ бо пребыва́етъ па́мѧть твоѧ̀ во вѣ́ки и҆ пра́вда.

<rubric class="inline">Бг҃оро́диченъ:</rubric> <red>Ѹ҆</red>ста́ви страсте́й мои́хъ лю́тꙋю бꙋ́рю, чⷭ҇таѧ бл҃гослове́ннаѧ, и҆ возбранѝ всѣ̑мъ неща́днѡ мою̀ нищетꙋ̀, дв҃о, борю́щымъ, врагѡ́мъ безплѡ́тнымъ, ꙗ҆́кѡ да вѣ́рнѡ пою́ тѧ.

## Пѣ́снь ѳ҃.

<rubric class="inline">І҆рмо́съ:</rubric> <irmos><red>Ѿ</red> бг҃а бг҃а сло́ва, неизрече́нною мꙋ́дростїю прише́дшаго ѡ҆бнови́ти а҆да́ма, ꙗ҆́дїю въ тлѣ́нїе па́дшаго лю́тѣ, ѿ ст҃ы́ѧ дв҃ы неизрече́ннѡ воплоти́вшагосѧ на́съ ра́ди, вѣ́рнїи, є҆диномꙋ́дреннѡ пѣ́сньми велича́емъ.</irmos>

<red>С</red>ѐ па́мѧть твоѧ̀, ѻ҆́ч҃е, ꙗ҆́коже со́лнце всѣ̑мъ возсїѧ̀, просвѣща́ющи свѣ́тлѡ въ не́й тѧ̀ сла́вѧщыѧ, ꙗ҆́кѡ слꙋжи́телѧ хрⷭ҇то́ва и҆ наслѣ́дника црⷭ҇твїѧ є҆гѡ̀, и҆ всѣ̑мъ прпⷣбнымъ соприча́стника.

<red>Ꙗ҆́</red>кѡ свѣтоза́рно житїѐ твоѐ, ꙗ҆́кѡ ве́лїѧ сла́ва, ꙗ҆́кѡ бога́тъ гро́бъ тво́й, мꙋ́дре, и҆дѣ́же честно́е тѣ́ло твоѐ лежа́ше, здра́вїе и҆сточа́етъ притека́ющымъ вѣ́рнѡ, и҆ твоеѧ̀ просѧ́щымъ по́мощи всегда̀.

<red>Т</red>вои́мъ пресла́внымъ, ѻ҆́ч҃е, врачевство́мъ, є҆́же болѣ́зньми стѧжа́лъ є҆сѝ, посѣща́ти при́снѡ не ѡ҆скꙋдѣ́й, мо́лимсѧ, во мно́зѣ милосе́рдїи непреста́ннѡ предстоѧ̀ на́мъ, и҆ ѡ҆блегча́ѧ болѣ̑зни и҆ трꙋды̀ дꙋ́шъ на́шихъ.

<red>С</red>о́лнєчныѧ ѡ҆блиста́ѧ чтꙋ́щымъ тѧ̀, ѻ҆́ч҃е, зари̑, просвѣтѝ на̑ша дꙋшє́внаѧ чꙋ̑вства, и҆ свѣ́тлости бжⷭ҇твенныѧ прича́стники сподо́би ны̀, моли́твами твои́ми, блаже́нне, бы́ти, мо́лимъ тѧ̀.

<rubric class="inline">Бг҃оро́диченъ:</rubric> <red>С</red>вѣтови́дѣнъ тѧ̀ ѻ҆́блакъ пра́веднагѡ сл҃нца вѣ́дѧще, чⷭ҇таѧ, ра́дꙋйсѧ, вѣ́рнѡ тебѣ̀ взыва́емъ: а҆пⷭ҇лѡвъ сла́ва, и҆ вѣне́цъ мꙋ́ченикѡвъ сла́вныхъ, и҆ вѣ́рныхъ спасе́нїе, дв҃о неискꙋсобра́чнаѧ.

<rubric>Свѣти́ленъ.</rubric>

<podoben>Подо́бенъ: <incipit><red>Н</red>б҃о ѕвѣзда́ми:</incipit></podoben>

<red>Р</red>асточи́лъ є҆сѝ твоѐ бога́тство ни́щымъ бг҃оꙋго́днѡ, и҆ ве́сь возложи́лсѧ є҆сѝ, ѽ самѱѡ́не, гдⷭ҇еви, є҆го́же молѝ, всѧ́ческихъ страсте́й на́съ и҆зба́вити.

<rubric>Сла́ва, и҆ ны́нѣ, бг҃оро́диченъ:</rubric>

<red>Д</red>ержа́внымъ твои́мъ покро́вомъ. Ѿ вра̑гъ навѣ́та, на́съ, чⷭ҇таѧ, твоѧ̑ рабы̑, сохранѝ всѧ̑ неврє́дны: тѧ́ бо стѧжа́хомъ є҆ди́нꙋ прибѣ́жище въ нꙋ́ждахъ.



<rubric>На лїтꙋргі́и, прокі́менъ:</rubric>

<red>Ч</red>естна̀ предъ гдⷭ҇емъ сме́рть прпⷣбныхъ є҆гѡ̀.

<rubric>А҆пⷭ҇лъ къ гала́тѡмъ, зача́ло сг҃і.</rubric>

<rubric>Є҆ѵⷢ҇лїе лꙋкѝ, зача́ло ѯ҃з.</rubric>

<rubric class="inline">Прича́стенъ:</rubric> <incipit><red>В</red>ъ па́мѧть вѣ́чнꙋю:</incipit>
