---
title: "І҆ꙋ́нїа є҃і"
navigation:
  key: service-menaionjun-18
  title: "І҆ꙋ́нїа є҃і"
  parent: service-menaionjun
  order: 18
type: "service"
---

# І҆ꙋ́нїа є҃і.

<rubric>Ст҃а́гѡ прⷪ҇ро́ка а҆мѡ́са.</rubric>



<rubric>Стїхи̑ры, гла́съ в҃.</rubric>

<podoben>Подо́бенъ: <incipit><red>Є҆</red>гда̀ ѿ дре́ва:</incipit></podoben>

<red>Ѡ҆</red>брѣ́те дꙋхо́внаѧ зарѧ̀ твоегѡ̀ ѹ҆ма̀, прⷪ҇ро́че, чистотꙋ̀ сїѧ́ющꙋю ꙗ҆́коже зерца́ло ꙗ҆́вственнѡ, и҆ мі́ръ ѡ҆зарѝ, бг҃оразꙋ́мїѧ сїѧ́нїемъ блиста́ющꙋю, и҆ проѡбразꙋ́ющꙋю бжⷭ҇твенныхъ та̑инъ ѻ҆́бразы, благода́ть же всѣ̑мъ человѣ́кѡмъ хотѧ́щꙋю пода́тисѧ, пречꙋ́дне.

<red>Ѹ҆</red>ста̀ бы́въ бж҃їѧ, нече́стїѧ дѣ́латели ꙗ҆́вѣ ѡ҆бличи́лъ є҆сѝ, сꙋдо́мъ неизбѣ́жнымъ ты̑ѧ ѡ҆сꙋди́въ, пребога́те, пра́вєднымъ ѹ҆че́нїємъ послѣ́дꙋѧ, и҆ бжⷭ҇твеннымъ сꙋдѡ́мъ. Тѣ́мже премꙋ̑дрымъ твои̑мъ глаго́лѡмъ ви́дѧще возведе́нїе, блаже́нне, пѣ́сньми досто́йнѡ восхвалѧ́емъ тѧ̀.

<red>П</red>рⷭ҇то́лꙋ влⷣчню предстоѧ̀, и҆ неизрече́нныѧ и҆ бжⷭ҇твенныѧ сла́вы насыща́емь, добрѡ́ты же зрѧ̀ премі́рныѧ, и҆ свѣ́та наполнѧ́емь, а҆мѡ́се бг҃оглаго́ливе, всѧ̑ чтꙋ́щыѧ тѧ̀ вѣ́рою помина́й, си̑мъ дꙋше́вное спасе́нїе, разрѣше́нїѧ же согрѣше́нїй всѣ̑мъ просѧ̀, бг҃опрїѧ́тне.

<rubric>И҆́ны стїхи̑ры бцⷣы, гла́съ и҆ подо́бенъ то́йже:</rubric>

<red>Р</red>а́дꙋйсѧ, солнцезра́чнаѧ ѕвѣздо̀: ра́дꙋйсѧ, вино́внаѧ всѣ́хъ до́брыхъ, пренепоро́чнаѧ: ра́дꙋйсѧ, вмѣсти́вшаѧ бг҃а невмѣсти́маго, ꙗ҆́же кла́съ прозѧ́бшаѧ безсме́ртїѧ: ра́дꙋйсѧ, бжⷭ҇твенное носи́ло и҆ две́ре всесвѣ́тлаѧ: ра́дꙋйсѧ, клѧ́твы ѹ҆бїе́нїе прароди́тельныѧ на́шеѧ, ѻ҆трокови́це, благи́хъ хода́таица сꙋ́щи.

<red>В</red>сѣ́хъ скорбѧ́щихъ ра́досте, и҆ ѡ҆би́димыхъ предста́тельнице, и҆ ѹ҆бо́гихъ пита́тельнице, стра́нныхъ же ѹ҆тѣше́нїе, и҆ же́зле слѣпы́хъ, немощны́хъ посѣще́нїе, трꙋжда́ющихсѧ покро́ве и҆ застꙋ́пнице, и҆ си́рыхъ помо́щнице, мт҃и бг҃а вы́шнѧгѡ, ты̀ є҆сѝ, пречⷭ҇таѧ, потщи́сѧ мо́лимсѧ, спасти́сѧ рабѡ́мъ твои̑мъ.

<red>П</red>окро́въ и҆ застꙋпле́нїе на́мъ хрⷭ҇тїа́нѡмъ ты̀ є҆сѝ, и҆ прибѣ́жище держа́вно мт҃и бг҃а вы́шнѧгѡ, но и҆ ны́нѣ ꙗ҆́кѡ при́снѡ, бо́дренною твое́ю моли́твою не преста́й молѧ́щи, спастѝ рабы̑ твоѧ̑ ѿ ѡ҆бстоѧ́нїй всѣ́хъ, ꙗ҆́кѡ тѧ̀ съ бг҃омъ и҆́мамы застꙋпле́нїе всѝ хрⷭ҇тїа́не, и҆ прибѣ́жище.

<rubric>Сла́ва, и҆ ны́нѣ, бг҃оро́диченъ:</rubric>

<red>И҆</red>на́гѡ держа́внагѡ прибѣ́жиша, и҆ крѣ́пости столпа̀ и҆ стѣны̀ неѡбори́мыѧ вои́стиннꙋ не стѧжа́хомъ, ра́звѣ тебє̀, пречⷭ҇таѧ: къ тебѣ̀ прибѣга́емъ, и҆ тебѣ̀ вопїе́мъ: влⷣчце, помозѝ, да не поги́бнемъ, покажѝ твою̀ благода́ть на ны̀, и҆ крѣ́пости сла́вꙋ, и҆ милосе́рдїѧ твоегѡ̀ вели́чество.

<rubric class="inline">Крⷭ҇тобг҃оро́диченъ:</rubric> <red>Є҆</red>гда̀ нескве́рнаѧ а҆́гница ви́дѣ своего̀ а҆́гнца на заколе́нїе ꙗ҆́кѡ чл҃вѣ́ка во́лею влеко́ма, пла́чꙋщи глаго́лаше: безча́дствовати мѧ̀ ны́нѣ тщи́шисѧ, хрⷭ҇тѐ, ро́ждшꙋю тѧ̀. Что̀ сїѐ сотвори́лъ є҆сѝ, и҆зба́вителю всѧ́ческихъ; ѻ҆ба́че воспѣва́ю и҆ сла́влю твою̀, ю҆́же па́че ѹ҆ма̀ и҆ сло́ва, кра́йнюю бла́гость, чл҃вѣколю́бче.

<rubric>Канѡ́нъ. Гла́съ з҃.</rubric>

## Пѣ́снь а҃.

<rubric class="inline">І҆рмо́съ:</rubric> <irmos><red>И҆</red>стрѧ́сшемꙋ бг҃ꙋ фараѡ́на въ мо́ри чермнѣ́мъ, пѣ́снь побѣ́днꙋю пои́мъ, ꙗ҆́кѡ просла́висѧ.</irmos>

<red>Ѡ҆</red>чи́стивъ мо́й ѹ҆́мъ ѿ страсте́й мра́чнагѡ по́мысла, прⷪ҇ро́ка твоего̀, влⷣко, а҆мѡ́са пѣ́ти ѡ҆зарѝ.

<red>Т</red>аи́нникъ ꙗ҆́вльсѧ и҆́же па́че ѹ҆ма̀ та̑инъ бж҃їихъ, сподо́билсѧ є҆сѝ прозрѣ́ти, сла́вне, быва́ємаѧ.

<red>Ꙗ҆́</red>кѡ нескве́рное бж҃їе и҆ чи́стое поко́ище ꙗ҆́вльсѧ, ꙗ҆́же дх҃а, а҆мѡ́се, прїѧ́лъ є҆сѝ бжⷭ҇твеннꙋю дѣ́тель.

<rubric class="inline">Бг҃оро́диченъ:</rubric> <red>Т</red>ы̀ па́дшꙋю а҆да́мовꙋ прⷪ҇ро́чески возста́вила є҆сѝ ски́нїю, сп҃са и҆ бг҃а, пречⷭ҇таѧ, во чре́вѣ носи́вши.

## Пѣ́снь г҃.

<rubric class="inline">І҆рмо́съ:</rubric> <irmos><red>Ѹ҆</red>тверди́сѧ вѣ́рою хрⷭ҇то́ва цр҃ковь, и҆́бо непреста́ннѡ пѣ́сньми вопїе́тъ пою́щи: ст҃ъ є҆сѝ, гдⷭ҇и, и҆ тѧ̀ пое́тъ дꙋ́хъ мо́й.</irmos>

<red>Т</red>ы̀ беззакѡ́нныѧ ѡ҆блича́ѧ, а҆мѡ́се, гдⷭ҇ню пра́вдꙋ пока́зовалъ є҆сѝ, вопїѧ̀, бг҃оѧвле́нне: ст҃ъ є҆сѝ, гдⷭ҇и, спаса́ѧй дꙋ́шы на́шѧ.

<red>П</red>оказа́лсѧ є҆сѝ сто́лпъ, прⷪ҇ро́че, но́вагѡ завѣ́та, ѿе́млѧ сегѡ̀ покро́въ, и҆ вѣ́рою зовы́й: ст҃ъ є҆сѝ, гдⷭ҇и, спаса́ѧй дꙋ́шы на́шѧ.

<red>Н</red>авы́къ бжⷭ҇твєннаѧ, прⷪ҇ро́че бг҃оглаго́льниче, а҆мѡ́се бж҃е́ственне, просвѣща́ѧ лю́ди, вопїѧ́лъ є҆сѝ: ст҃ъ є҆сѝ, гдⷭ҇и, спаса́ѧй дꙋ́шы на́шѧ.

<rubric class="inline">Бг҃оро́диченъ:</rubric> <red>Ѹ҆</red>тверди́хсѧ и҆сповѣ́давъ бжⷭ҇твенное твоѐ ржⷭ҇тво̀, и҆ предста́тельницꙋ тѧ̀, дв҃о, богатѣ́ѧ зовꙋ̀: ра́дꙋйсѧ, бг҃оневѣ́стнаѧ, наде́ждо моѧ̀ и҆ по́моще.

<rubric>Сѣда́ленъ, гла́съ г҃.</rubric>

<podoben>Подо́бенъ: <incipit><red>Б</red>жⷭ҇твенныѧ вѣ́ры:</incipit></podoben>

<red>Б</red>жⷭ҇твенный ѻ҆рга́нъ ѹ҆тѣ́шителевъ, подглаша́емь сегѡ̀, блаже́нне, благода́тїю всегда̀ ꙗ҆́снѡ, прⷪ҇ро́къ бы́лъ є҆сѝ: возглаша́еши бо безвѣ́стныхъ ꙗ҆вле́нїе, и҆ ѡ҆зарѧ́еши вѣ́рою притека́ющыѧ, а҆мѡ́се сла́вне, хрⷭ҇та̀ бг҃а молѝ, дарова́ти на́мъ ве́лїю ми́лость.

<rubric>Сла́ва, и҆ ны́нѣ, пра́здника, и҆лѝ бг҃оро́диченъ:</rubric>

<red>Б</red>жⷭ҇твеннагѡ є҆стества̀ не ѿлꙋ́чсѧ, пло́ть бы́въ во чре́вѣ твое́мъ, но бг҃ъ вочл҃вѣ́чсѧ и҆ пребы́сть, и҆́же по рождествѣ̀ мт҃рь тѧ̀ дв҃ꙋ, ꙗ҆́кѡ пре́жде рождества̀, сохрани́въ всенепоро́чнꙋ, є҆ди́нъ гдⷭ҇ь: того̀ прилѣ́жнѡ молѝ, дарова́ти на́мъ ве́лїю ми́лость.

<rubric class="inline">Крⷭ҇тобг҃оро́диченъ:</rubric> <red>Н</red>ескве́рнаѧ а҆́гница сло́ва, нетлѣ́ннаѧ дв҃а мт҃и, на крⷭ҇тѣ̀ зрѧ́щи повѣ́шена и҆зъ неѧ̀ безъ болѣ́зни прозѧ́бшаго, мт҃ерски подо́бнѡ рыда́ющи, вопїѧ́ше: ѹ҆вы̀ мнѣ̀, ча́до моѐ, ка́кѡ стра́ждеши во́лею, хотѧ̀ и҆зба́вити ѿ страсте́й безче́стїѧ человѣ́ка;

## Пѣ́снь д҃.

<rubric class="inline">І҆рмо́съ:</rubric> <irmos><red>Ѹ҆</red>слы́шахъ слꙋ́хъ тво́й, гдⷭ҇и, ꙗ҆́кѡ ꙗ҆ви́лсѧ є҆сѝ на землѝ, за є҆́же спасти́ ны. Тѣ́мъ вопїе́мъ: сла́ва си́лѣ твое́й, гдⷭ҇и.</irmos>

<red>С</red>лꙋжа́щыѧ глꙋхи̑мъ і҆́дѡлѡмъ ѡ҆бличи́лъ є҆сѝ лю́ди і҆и҃лєвы: тѣ́мъ плѣнє́ннымъ бы́ти си̑мъ, ре́клъ є҆сѝ, досточꙋ́дне.

<red>П</red>рⷪ҇ро́ка тѧ̀, и҆́же пе́рвѣе па́стырѧ показа̀ бг҃ъ, воспрїе́мъ, свѧщенноѧвле́нне а҆мѡ́се. Тѣ́мъ тѧ̀ всѝ вѣ́рою ѹ҆блажа́емъ.

<red>Ꙗ҆́</red>кѡ зерца́ло ст҃а́гѡ дх҃а прїе́мъ, блиста́нїемъ свѣтолꙋ̑чнаѧ, а҆мѡ́се, всѣ̑мъ проѧвлѧ́еши ра́дꙋѧсѧ благоче́стїе.

<rubric class="inline">Бг҃оро́диченъ:</rubric> <red>С</red>ло́во въ тѧ̀ всели́сѧ, чⷭ҇таѧ, сꙋщество̀ моѐ воз̾ѡбразѝ, па́дшее пре́жде престꙋпле́нїемъ.

## Пѣ́снь є҃.

<rubric class="inline">І҆рмо́съ:</rubric> <irmos><red>К</red>ъ тебѣ̀ ѹ҆́треннюю, и҆ тебѣ̀ вопїю̀, благоꙋтро́бне гдⷭ҇и: ѡ҆мраче́ннꙋю грѣхмѝ дꙋ́шꙋ мою̀, свѣ́томъ ѡ҆зари́въ за́повѣдей твои́хъ, наста́ви.</irmos>

<red>Ѹ҆</red>мерщвле́нныѧ снѣ́дною стрѣло́ю, блаже́нне, ѹ҆кори́лъ є҆сѝ, ꙗ҆́кѡ непщꙋ́ющымъ и҆спа́днꙋти внꙋ́трєннимъ, и҆ прело́жно бы́ти, и҆ тлѣ́нно наслажде́нїе.

<red>Б</red>ога́тыми свѣтоли̑тїи ѡ҆сїѧ́емь ꙗ҆ви́лсѧ є҆сѝ бг҃оглаго́ливъ, и҆ собесѣ́дникъ бж҃їй, возвѣща́ѧ всѣ̑мъ благоче́стїѧ и҆́стинный пꙋ́ть.

<red>И҆</red>зба́вити всѧ̑, тѧ̀ пою́щыѧ, блаже́нне, молѝ, ѿ льще́нїй и҆ сѣ́тей вра́жїихъ, и҆ свѣ́томъ ѡ҆сїѧ́ти нбⷭ҇нымъ, црⷭ҇тва хрⷭ҇то́ва.

<rubric class="inline">Бг҃оро́диченъ:</rubric> <red>Б</red>цⷣꙋ и҆сповѣ́дающїи тѧ̀, мт҃и дв҃о, непрее́мнагѡ црⷭ҇твїѧ и҆ пи́щи тобо́ю, бг҃омт҃и, полꙋчи́ти да сподо́бимсѧ.

## Пѣ́снь ѕ҃.

<rubric class="inline">І҆рмо́съ:</rubric> <irmos><red>І҆</red>ѡ́на и҆зъ чре́ва а҆́дова вопїѧ́ше: возведѝ ѿ тлѝ живо́тъ мо́й. Мы́ же тебѣ̀ вопїе́мъ: всеси́льне сп҃се, поми́лꙋй на́съ.</irmos>

<red>С</red>вѣ́тлыми и҆́стины зарѧ́ми сїѧ́ѧ, заꙋши́лъ є҆сѝ лжѝ прⷪ҇ро́ка, крѣ́пкѡ ѡ҆блича́ѧ, и҆ предглаго́лѧ тогѡ̀ потребле́нїе. <rubric class="inline">Два́жды.</rubric>

<red>Ѡ҆</red>мрачи́лъ є҆сѝ пре́лести пла́мень, прⷪ҇ро́че, ꙗ҆́кѡ со́лнце благоче́стїѧ зарю̀ всѣ̑мъ возсїѧ́ѧ, ꙗ҆́кѡ дх҃а сїѧ́нїе воспрїи́мъ.

<rubric class="inline">Бг҃оро́диченъ:</rubric> <red>П</red>речⷭ҇тагѡ твоегѡ̀ дѣ́вства пою̀, дв҃о, несказа́нное, и҆ честно́е рождество̀, и҆ сла́влю, пречⷭ҇таѧ, и҆́мже спаса́юсѧ тлѝ и҆ сме́рти.

<rubric>Конда́къ, гла́съ д҃.</rubric>

<podoben>Подо́бенъ: <incipit><red>Ꙗ҆</red>ви́лсѧ є҆сѝ дне́сь:</incipit></podoben>

<red>Ѡ҆</red>чи́стивъ дх҃омъ, прⷪ҇ро́че, твоѐ свѣтоза́рное се́рдце, сла́вный а҆мѡ́се, прⷪ҇ро́чествїѧ да́ръ свы́ше прїе́мь, возопи́лъ є҆сѝ велегла́снѡ во страна́хъ: сѐ бг҃ъ на́шъ, и҆ не приложи́тсѧ и҆́нъ къ немꙋ̀.

## Пѣ́снь з҃.

<rubric class="inline">І҆рмо́съ:</rubric> <irmos><red>В</red>ъ пе́щь ѻ҆́гненнꙋю вве́ржени преподо́бнїи ѻ҆́троцы, ѻ҆́гнь въ ро́сꙋ преложи́ша, воспѣва́нїемъ си́це вопїю́ще: благослове́нъ є҆сѝ, гдⷭ҇и, бж҃е ѻ҆тє́цъ на́шихъ.</irmos>

<red>Є҆́</red>же предглаго́лалъ є҆сѝ бжⷭ҇твенное спасе́нїе ꙗ҆ви́сѧ, а҆мѡ́се прⷪ҇ро́че чꙋ́дне, просвѣщє́нїи благоче́стїѧ ѡ҆сїѧ́ѧ мі́ръ, вопїѧ́лъ є҆сѝ: благослове́нъ є҆сѝ, гдⷭ҇и, бж҃е ѻ҆тє́цъ на́шихъ. <rubric class="inline">Два́жды.</rubric>

<red>В</red>живлѧ́емь бжⷭ҇твенною си́лою, бг҃опроти́вными враги̑ неврежде́нъ бы́лъ є҆сѝ, терпѣли́внѡ ꙗ҆́коже а҆дама́нтъ пребы́лъ є҆сѝ, зовы́й: благослове́нъ є҆сѝ, гдⷭ҇и, бж҃е ѻ҆ц҃ъ на́шихъ.

<rubric class="inline">Бг҃оро́диченъ:</rubric> <red>Н</red>епостижи́мое рождество̀ дв҃ы славосло́вимъ, и҆́мже сме́рти и҆зба́вихомсѧ. Є҆гѡ́же ра́ди ро́ждшисѧ въ нетлѣ́нїе, зове́мъ: благослове́нъ є҆сѝ, гдⷭ҇и, бж҃е ѻ҆тє́цъ на́шихъ.

## Пѣ́снь и҃.

<rubric class="inline">І҆рмо́съ:</rubric> <irmos><red>Є҆</red>ди́наго безнача́льнаго цр҃ѧ̀ сла́вы, є҆го́же благословѧ́тъ нбⷭ҇ныѧ си̑лы, и҆ трепе́щꙋтъ чи́ни а҆́гг҃льстїи, по́йте, свѧще́нницы, лю́дїе, превозноси́те є҆го̀ во вѣ́ки.</irmos>

<red>В</red>е́сь восте́клъ є҆сѝ на го́рнюю высотꙋ̀, и҆ навы́клъ є҆сѝ неизрече́нныхъ ра́зꙋма, и҆ бы́лъ є҆сѝ сказа́тель сло́ва воплоще́нїѧ, а҆мѡ́се. Тѣ́мже тѧ̀ воспѣва́емъ во всѧ̑ вѣ́ки.

<red>Ѹ҆</red>ма̀ ѻ҆строто́ю всѣ́хъ влⷣкꙋ разꙋмѣ́ти, ꙗ҆́коже є҆́сть мо́щно, сподо́билсѧ є҆сѝ, наꙋча́юща тѧ̀ неизрече́нныхъ ра́зꙋмꙋ, зовы́й: свѧще́нницы, по́йте, лю́дїе, превозноси́те во всѧ̑ вѣ́ки.

<red>Б</red>лаже́нство и҆ ра́дость несказа́ннꙋю, и҆ црⷭ҇тво нбⷭ҇ное, ꙗ҆́кѡ прⷪ҇ро́къ полꙋчи́лъ є҆сѝ, нбⷭ҇ныхъ ви́дче, зовы́й благоче́стнѡ: лю́дїе, превозноси́те во всѧ̑ вѣ́ки.

<rubric class="inline">Бг҃оро́диченъ:</rubric> <red>В</red>о двою̀ є҆стєствꙋ̀ ѿ трⷪ҇цы є҆ди́наго бг҃олѣ́пнѡ безъ сѣ́мене, бг҃омт҃и, родила̀ є҆сѝ сп҃са мі́ра: тѣ́мъ тѧ̀ вѣ́рнїи любо́вїю превозно́симъ во вѣ́ки.

## Пѣ́снь ѳ҃.

<rubric class="inline">І҆рмо́съ:</rubric> <irmos><red>В</red>сепѣ́таѧ небе́съ превы́шшаѧ, безнача́льное сло́во безсѣ́меннѡ заче́ншаѧ, и҆ воплоще́ннаго бг҃а ро́ждшаѧ человѣ́кѡмъ: тѣ́мъ тѧ̀ всѝ велича́емъ.</irmos>

<red>Б</red>ы́въ прⷪ҇ро́ческимъ ꙗ҆вле́нїемъ бг҃одви́жимь ѧ҆зы́къ, бж҃е́ствєннаѧ вѣща́ющь, всѣ̑мъ возвѣсти́лъ є҆сѝ, а҆мѡ́се, бж҃е́ственное милосе́рдїе. Тѣ́мже вси́ тѧ при́снѡ ѹ҆блажа́емъ. <rubric class="inline">Два́жды.</rubric>

<red>Н</red>есказа́ннѡ прⷪ҇ро́ческое благосла́вїе: и҆́бо ст҃ы́й дх҃ъ въ си́хъ все́льсѧ, свѣтоли́тїѧ своегѡ̀ показа̀ прича́стники, ѿ ни́хже всѝ вѣ́рнїи просвѣща́емсѧ.

<rubric class="inline">Бг҃оро́диченъ:</rubric> <red>М</red>е́ртвости и҆ тлѝ мою̀ ри́зꙋ ѿѧ́ла є҆сѝ, дв҃о, спаси́тельнꙋю ри́зꙋ воплоще́ннаго бг҃а ро́ждши человѣ́кѡмъ. Тѣ́мъ тѧ̀ всѝ при́снѡ велича́емъ.
