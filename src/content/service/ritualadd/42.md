---
title: "Чи́нъ моли́твенный во вре́мѧ гꙋби́тельнагѡ мо́ра скотѡ́въ"
navigation:
  key: service-ritualadd-42
  title: "Чи́нъ моли́твенный во вре́мѧ гꙋби́тельнагѡ мо́ра скотѡ́въ"
  parent: service-ritualadd
  order: 42
type: "service"
---

# Чи́нъ моли́твенный во вре́мѧ гꙋби́тельнагѡ мо́ра скотѡ́въ.

<rubric>І҆ере́й прише́дъ на мѣ́сто и҆дѣ́же скоты̀ недꙋ́жныѧ сꙋ́ть, взе́млетъ на себѐ є҆пїтрахи́ль и҆ начина́етъ ѡ҆бы́чнѡ:</rubric>

<incipit><red>Б</red>л҃гослове́нъ бг҃ъ на́шъ:</incipit>

<rubric class="inline">Та́же:</rubric> <red>Ц</red>р҃ю̀ нб҃ный: <incipit><red>Трист҃о́е.</red></incipit> <incipit><red>Ѻ҆́</red>ч҃е на́шъ:</incipit>

<red>Г</red>дⷭ҇и поми́лꙋй, <rubric class="inline">в҃і.</rubric>

<rubric>Сла́ва, и҆ ны́нѣ:</rubric>

<red>П</red>рїиди́те поклони́мсѧ.

<rubric class="inline">И҆ ѱало́мъ ѯ҃ѳ:</rubric> <red>Б</red>ж҃е въ по́мощь мою̀ вонмѝ:

<rubric>По се́мъ и҆мѣ́ѧ пре́д̾ собо́й всѧ̀ недꙋ́жныѧ скоты̀ зрѧ̀ къ восто́кѡмъ, и҆ ре́къ:</rubric>

<red>Г</red>дⷭ҇ꙋ помо́лимсѧ.

<rubric class="inline">И҆ ли́къ:</rubric> <red>Г</red>дⷭ҇и, поми́лꙋй.

<rubric>Чте́тъ на́дъ ни́ми мл҃твꙋ сїю̀:</rubric>

<versal>Г</versal>дⷭ҇и бж҃е на́шъ, бж҃е си́льный и҆ крѣ́пкїй, и҆мѣ́ѧй вла́сть живота̀ и҆ сме́рти, и҆ человѣ́ки и҆ скоты̀ спаса́ѧй, и҆ ско́рѡ послꙋ́шаѧ всѣ́хъ вѣ́рою призыва́ющихъ тѧ̀, и҆ проше́нїѧ и҆́хъ ми́лостивнѡ и҆сполнѧ́ѧй: тебѣ̀ мы̀ недосто́йнїи рабѝ твоѝ припа́дающе вѣ́рою смире́ннѡ въ се́рдцѣ сокрꙋше́нномъ мо́лимсѧ и҆ ми́ли сѧ дѣ́емъ: при́зри ми́лостивнѡ на скоты̀ сїѧ̑, тѧ́жкимъ недꙋ́гомъ и҆ лю́тою болѣ́знїю ѡ҆держи́мыѧ, и҆ си́лою твоегѡ̀ благослове́нїѧ ско́рѡ сїѧ̑ и҆сцѣлѝ, и҆ ѹ҆толѧ́ѧ болѣ́знь, воздꙋ́ха ѕлорастворе́нїе гꙋ́бѧщее и҆́хъ, въ благорастворе́нїе претворѝ: и҆ всѐ є҆́же а҆́ще что̀ въ ни́хъ, и҆лѝ ѡ҆ ни́хъ є҆́сть ѿ лꙋка́вагѡ бѣсо́вскагѡ дѣ́йства, чародѣ́ѧнїемъ, ѡ҆баѧ́нїемъ, и҆лѝ и҆́нымъ ко́имъ волше́бнымъ ѕлохи́трїемъ, и҆ наси́лїемъ дїа́вольскимъ наноси́мое и҆̀мъ ѕло̀, ѿженѝ: и҆ да́рꙋй и҆̀мъ живо́тъ и҆ здра́вїѧ врачевство̀, ни́щихъ ра́ди вѣ́рныхъ же люде́й твои́хъ, на́ми къ тебѣ̀ вопїю́щихъ, и҆ ми́лость ѿ твоеѧ̀ бла́гости просѧ́щихъ: моли́твами пречⷭ҇тыѧ на́шеѧ бг҃оро́дицы и҆ при́снѡ дв҃ы марі́и: си́лою честна́гѡ и҆ животворѧ́щагѡ креста̀: предста́тельствомъ небе́сныхъ си́лъ безпло́тныхъ: честна́гѡ и҆ сла́внагѡ прⷪ҇ро́ка, предте́чи и҆ крести́телѧ і҆ѡа́нна: ст҃ы́хъ сла́вныхъ и҆ всехва́льныхъ а҆по́стѡлъ: ст҃ы́хъ и҆ добропобѣ́дныхъ мꙋ́ченикѡвъ: ст҃ы́хъ безме́здныхъ врачє́въ космы̀ и҆ дамїа́на, кѵ́ра и҆ і҆ѡа́нна, пантелеи́мѡна и҆ всѣ́хъ ст҃ы́хъ твои́хъ. Ты́ бо є҆сѝ и҆сто́чникъ живота̀ и҆ жи́зни пода́тель, и҆ человѣ́ки и҆ скоты̀ спаса́ѧй, и҆ тебѣ̀ сла́вꙋ возсыла́емъ, ѻ҆́ц҃ꙋ̀, и҆ сн҃ꙋ, и҆ ст҃о́мꙋ дх҃ꙋ, ны́нѣ и҆ при́снѡ, и҆ во вѣ́ки вѣкѡ́въ.

<rubric class="inline">Кли́ръ:</rubric> <red>А҆</red>ми́нь.

<rubric>По се́мъ а҆́бїе чте́тъ ѱало́мъ г҃і.</rubric>

<rubric>Та́же взе́мъ благослове́нный ѳѵмїа́мъ, влага́етъ є҆го̀ на ѻ҆́гнь, сꙋ́щїй въ чи́стомъ сосꙋ́дѣ, и҆ полага́етъ є҆го̀ междꙋ̀ скѡты̀ ѿ вѣ́тра, є҆́же всѣ́мъ скотѡ́мъ ѡ҆бонѧ́ти во́ню є҆гѡ̀, и҆ чте́тъ ѱало́мъ ѯ҃ѕ.</rubric>

<rubric>По се́мъ взе́мъ і҆ере́й сщ҃е́ннꙋю во́дꙋ, кропи́тъ є҆́ю всѧ̀ скоты̀ глаго́лѧ:</rubric>

<red>Д</red>а ѹ҆га́снетъ и҆ прогони́ма бꙋ́детъ всѧ́каѧ болѣ́знь и҆ недꙋ́гъ, и҆ всѐ лꙋка́вое бѣсо́вское дѣ́йство ѿ скотѡ́въ си́хъ, ѡ҆кропле́нїемъ сщ҃е́нныѧ сеѧ̀ воды̀, во и҆́мѧ ѻ҆ц҃а̀, и҆ сн҃а, и҆ ст҃а́гѡ дх҃а, а҆ми́нь.

<rubric>И҆ кропи́тъ всѐ мѣ́сто и҆дѣ́же скоты̀ ѡ҆бита́ютъ, и҆ сѣ́но є҆́же ꙗ҆дѧ́тъ, поѧ̀ бг҃оро́диченъ:</rubric>

<red>П</red>ри́зри на молє́нїѧ твои́хъ ра̑бъ всенепоро́чнаѧ, ѹ҆толѧ́ющи лю̑таѧ на ны̀ воста̑нїѧ, всѧ́кїѧ ско́рби на́съ измѣнѧ́ющи, тѧ́ бо є҆ди́нꙋ тве́рдое, и҆ и҆звѣ́стное ѹ҆твержде́нїе и҆́мамы, и҆ твоѐ предста́тельство стѧжа́хомъ, да не постыди́мсѧ влⷣчце, тѧ̀ призыва́ющи, потщи́сѧ на ѹ҆моле́нїе, тебѣ̀ вѣ́рнѡ вопїющїихъ: ра́дꙋйсѧ влⷣчце всѣ́хъ по́моще, ра́досте и҆ покро́ве и҆ спасе́нїе дꙋ́щъ на́шихъ.

<rubric>И҆ ѻ҆бы́чный дневны́й ѿпꙋ́стъ. </rubric>

<rubric>Подоба́етъ вѣ́дати, ꙗ҆́кѡ на всѧ́къ де́нь сицевы́мъ скотѡ́мъ недꙋ́жнымъ, въ водѣ̀ є҆гда̀ напаѧ́ютъ ꙗ҆́, ѿ воды̀ сщ҃е́нныѧ влїѧ́ти потре́ба, и҆ сѣ́но кропи́ти, и҆ со́ль благослове́ннꙋю пода́ти.</rubric>
