---
title: "Чи́нъ ка́кѡ прїима́ти приходѧ́щихъ ко правосла́внѣй це́ркви ѿ ри́мско-латі́нскагѡ вѣроисповѣ́данїѧ"
navigation:
  key: service-ritualadd-30
  title: "Чи́нъ ка́кѡ прїима́ти приходѧ́щихъ ко правосла́внѣй це́ркви ѿ ри́мско-латі́нскагѡ вѣроисповѣ́данїѧ"
  parent: service-ritualadd
  order: 30
type: "service"
---

# Чи́нъ ка́кѡ прїима́ти приходѧ́щихъ ко правосла́внѣй це́ркви ѿ ри́мско-латі́нскагѡ вѣроисповѣ́данїѧ.

<rubric>А҆рхїере́й, и҆лѝ і҆ере́й, приходѧ́щаго да и҆спыта́етъ, ка́кѡ разꙋмѣ́етъ ѹ҆че́нїе ри́мско-латі́нскїѧ це́ркве: та́же пока́жетъ є҆мꙋ̀ ра́знствїе ѻ҆́нагѡ ѿ ѹ҆че́нїѧ правосла́вныѧ це́ркве.</rubric>

<rubric>По дово́льнѣмъ же и҆спыта́нїи и҆ наставле́нїи, повели́тъ є҆мꙋ̀ и҆сповѣ́дати всѧ̑ грѣхѝ, є҆ли̑ки ѿ ю҆́ности своеѧ̀ па́мѧтствꙋетъ. Разрѣше́нїѧ, по и҆́сповѣди, не подае́тъ є҆мꙋ̀. Въ ча́съ же присоедине́нїѧ поставлѧ́етъ є҆го̀ при вхо́дѣ въ це́рковь. А҆рхїере́й, ѡ҆дѣ́ѧнъ въ ма́нтїю, є҆пїтрахі́ль, ѡ҆мофо́ръ и҆ мі́трꙋ, и҆лѝ і҆ере́й, ѡ҆дѣ́ѧнный въ є҆пїтрахі́ль и҆ фелѡ́нь, ста́нетъ бли́з̾ церко́вныхъ две́рей, и҆ жела́ющаго бы́ти правосла́внымъ хрїстїани́номъ вопроша́етъ:</rubric>

<red>Х</red>о́щеши ли ѿрещи́сѧ ѿ погрѣше́нїй и҆ непра́востей ри́мско-латі́нскагѡ и҆сповѣ́данїѧ;

<rubric class="inline">Ѿвѣ́тъ:</rubric> <red>Х</red>ощꙋ̀.

<rubric class="inline">Вопроше́нїе:</rubric> <red>Х</red>о́щеши ли прїитѝ въ соедине́нїе вѣ́ры правосла́вно-каѳолі́ческїѧ;

<rubric class="inline">Ѿвѣ́тъ:</rubric> <red>Х</red>ощꙋ̀.

<rubric>Тогда̀ предстоѧ́тель благословлѧ́етъ є҆го̀, глаго́лѧ:</rubric>

<red>В</red>о и҆́мѧ ѻ҆ц҃а̀, и҆ сн҃а, и҆ ст҃а́гѡ дх҃а, а҆ми́нь.

<rubric>И҆ возложи́въ рꙋ́кꙋ на приклоне́ннꙋю главꙋ̀ є҆гѡ̀, дїа́конꙋ ре́кшꙋ:</rubric>

<red>Г</red>дⷭ҇ꙋ помо́лимсѧ.

<rubric class="inline">И҆ кли́рꙋ:</rubric> <red>Г</red>дⷭ҇и, поми́лꙋй

<rubric>Чте́тъ моли́твꙋ сїю̀:</rubric>

<versal>Г</versal>дⷭ҇и бж҃е и҆́стинны, при́зри на раба̀ твоего̀ <red>и҆́мⷬ҇къ</red>, и҆́щꙋщаго прибѣ́гнꙋти ко свѧтѣ́й твое́й правосла́внѣй це́ркви и҆ под̾ кро́вомъ є҆ѧ̀ сохрани́тисѧ. Ѡ҆братѝ є҆го̀ ѿ заблꙋжде́нїѧ пре́жнѧгѡ пꙋтѝ є҆гѡ̀ ко и҆́стиннѣй ꙗ҆́же въ тѧ̀ вѣ́рѣ, и҆ пода́ждь є҆мꙋ̀ благода́ть, є҆́же ходи́ти въ за́повѣдехъ твои́хъ. Да бꙋ́дꙋтъ ѻ҆́чи твоѝ взира́ющѣ на него̀ ми́лостїю вы́нꙋ, и҆ ѹ҆́ши твоѝ, є҆́же слы́шати гла́съ моле́нїѧ є҆гѡ̀, и҆ та́кѡ да сопричте́тсѧ ко и҆збра́нномꙋ твоемꙋ̀ ста́дꙋ. Тѧ́ бо пою́тъ всѧ̑ си̑лы небє́сныѧ, и҆ твоѧ̀ є҆́сть сла́ва, ѻ҆ц҃а̀ и҆ сн҃а и҆ ст҃а́гѡ дх҃а, во вѣ́ки вѣкѡ́въ. <red>А҆</red>ми́нь.

<rubric>По моли́твѣ се́й, вопроша́етъ прїе́млемаго:</rubric>

<red>Ѿ</red>рица́ешисѧ ли ѿ непра́вагѡ ѹ҆че́нїѧ, а҆́ки бы длѧ и҆зѡбраже́нїѧ догма́та ѡ҆ и҆схожде́нїи ст҃а́гѡ дх҃а не довлѣ́етъ самагѡ̀ хрⷭ҇та̀ спаси́телѧ и҆зрече́нїе: И҆́же ѿ ѻ҆ц҃а̀ и҆схо́дитъ, и҆ а҆́ки бы потре́бно къ семꙋ̀ сло́вꙋ хрⷭ҇то́вꙋ прибавле́нїе: и҆ ѿ сн҃а;

<rubric class="inline">Ѿвѣ́тъ:</rubric> <red>Ѿ</red>рица́юсѧ.

<rubric class="inline">Вопроше́нїе:</rubric> <red>Ѿ</red>рица́ешисѧ ли ѿ непра́вагѡ мнѣ́нїѧ, а҆́ки бы не довлѣ́етъ и҆сповѣ́дывати главо́ю вселе́нскїѧ це́ркве гдⷭ҇а на́шего і҆и҃са хрⷭ҇та̀, и҆ а҆́ки бы глава̀ всеѧ̀ це́ркве є҆́сть ри́мскїй є҆пі́скопъ;

<rubric class="inline">Ѿвѣ́тъ:</rubric> <red>Ѿ</red>рица́юсѧ.

<rubric class="inline">Вопроше́нїе:</rubric> <red>Ѿ</red>рица́ешисѧ ли ѿ непра́вагѡ мнѣ́нїѧ, а҆́ки бы свѧті́и а҆по́столи не ра́внꙋю вла́сть дꙋхо́внꙋю полꙋчи́ша ѿ гдⷭ҇а на́шегѡ і҆и҃са хрⷭ҇та̀, но кнѧ́земъ и҆́хъ бѧ́ше свѧты́й а҆по́столъ пе́тръ, и҆ а҆́ки бы є҆ди́нъ ри́мскїй є҆пі́скопъ є҆́сть прее́мникъ є҆гѡ̀, и҆ а҆́ки бы не сꙋ́ть ра́вни ри́мскомꙋ єпі́скопꙋ преє́мницы а҆по́стольстїи, є҆пі́скопи і҆ерꙋсали́мскїй, а҆нтїохі́йскїй, а҆леѯандрі́йскїй и҆ дрꙋзі́и;

<rubric class="inline">Ѿвѣ́тъ:</rubric> <red>Ѿ</red>рица́юсѧ.

<rubric class="inline">Вопроше́нїе:</rubric> <red>Ѿ</red>стꙋпа́еши ли ѿ согла́сїѧ съ тѣ́ми, и҆́же ри́мскаго па́пꙋ мнѧ́тъ вы́шша бы́ти вселе́нскихъ собо́рѡвъ и҆ непогрѣши́ма;

<rubric class="inline">Ѿвѣ́тъ:</rubric> <red>Ѿ</red>стꙋпа́ю ѿ такова́гѡ мнѣ́нїѧ.

<rubric class="inline">Вопроше́нїе:</rubric> <red>Ѿ</red>рица́ешисѧ ли про́чихъ ѹ҆че́нїй латі́нскагѡ вѣроисповѣ́данїѧ, дре́внихъ и҆ но́выхъ, ꙗ҆̀же сло́вꙋ бж҃їю, и҆́стинномꙋ преда́нїю церко́вномꙋ и҆ ѡ҆предѣле́нїємъ седмѝ вселе́нскихъ собо́рѡвъ проти̑вна сꙋ́ть;

<rubric class="inline">Ѿвѣ́тъ:</rubric> <red>Ѿ</red>рица́юсѧ.

<rubric class="inline">Вопроше́нїе:</rubric> <red>Ж</red>ела́еши ли ѹ҆̀бо соедини́тисѧ свѧтѣ́й, правосла́внѣй, каѳолі́честѣй, восто́чнѣй це́ркви;

<rubric class="inline">Ѿвѣ́тъ:</rubric> <red>Ж</red>ела́ю ѿ всегѡ̀ моегѡ̀ се́рдца.

<rubric class="inline">Вопроше́нїе:</rubric> <red>В</red>ѣ́рꙋеши ли, и҆ ка́кѡ, во є҆ди́наго бг҃а, въ трⷪ҇цѣ сла́вимаго, и҆ покланѧ́ешисѧ ли є҆мꙋ̀;

<rubric class="inline">Ѿвѣ́тъ:</rubric> <red>В</red>ѣ́рꙋю во є҆ди́наго бг҃а, въ трⷪ҇цѣ сла́вимаго, ѻ҆ц҃а̀ и҆ сн҃а и҆ ст҃а́го дх҃а, и҆ покланѧ́юсѧ є҆мꙋ̀.

<rubric>И҆ сотвори́въ земны́й покло́нъ, чте́тъ сѷмво́лъ вѣ́ры.</rubric>

<rubric>Посе́мъ предстоѧ́тель глаго́летъ:</rubric>

<red>Б</red>лагослове́нъ бг҃ъ, просвѣща́ѧй всѧ́каго человѣ́ка, грѧдꙋ́щаго въ мі́ръ.

<rubric>И҆ па́ки вопроша́етъ:</rubric>

<red>П</red>ра̑вила а҆по́стѡльскаѧ и҆ на седмѝ вселе́нскихъ и҆ девѧтѝ помѣ́стныхъ собо́рѣхъ ѹ҆тверждє́ннаѧ, и҆ прѡ́чаѧ правосла́вныѧ це́ркве преда̑нїѧ и҆ ѹ҆ста́вы прїе́млеши ли;

<rubric class="inline">Ѿвѣ́тъ:</rubric> <red>П</red>рїе́млю.

<rubric class="inline">Вопроше́нїе:</rubric> <red>И҆</red>сповѣ́дꙋеши ли, ꙗ҆́кѡ кни̑ги бж҃е́ственнагѡ писа́нїѧ, по разꙋмѣ́нїю, є҆́же содержи́тъ ѡ҆ ѻ҆́нѣхъ правосла́внаѧ це́рковь, прїима́ти и҆ толкова́ти подоба́етъ;

<rubric class="inline">Ѿвѣ́тъ:</rubric> <red>И҆</red>сповѣ́дꙋю.

<rubric class="inline">Вопроше́нїе:</rubric> <red>П</red>рїе́млеши ли и҆ сїѐ, ꙗ҆́кѡ се́дмь та́инствъ, ѿ хрⷭ҇та̀ гдⷭ҇а ѹ҆ста́влєннаѧ, до́лженствꙋютъ бы́ти соверша́єма по чи́нꙋ правосла́вныѧ це́ркве, а҆ не и҆́накѡ вѣ̑рнымъ преподава́єма;

<rubric class="inline">Ѿвѣ́тъ:</rubric> <red>П</red>рїе́млю и҆ и҆з̾ѧвлѧ́ю, ꙗ҆́кѡ та́кѡ надлежи́тъ бы́ти.

<rubric class="inline">Вопроше́нїе:</rubric> <red>В</red>ѣ́рꙋеши ли, ꙗ҆́кѡ дꙋша́мъ преста́вльшихсѧ не ѻ҆́гнь чисти́лищный что̀ по́льзꙋетъ, и҆́же не сꙋществꙋ́етъ, но вели́кꙋю ѡ҆сла́бꙋ и҆ ѿра́дꙋ прино́сѧтъ ми́лѡстыни и҆ моли̑твы за ни́хъ, наипа́че же безкро́внаѧ же́ртва;

<rubric class="inline">Ѿвѣ́тъ:</rubric> <red>В</red>ѣ́рꙋю и҆ прїе́млю.

<rubric class="inline">Вопроше́нїе:</rubric> <red>И҆</red>сповѣ́дꙋеши ли, ꙗ҆́кѡ це́ркви правосла́вно-каѳолі́честѣй глава̀ є҆́сть гдⷭ҇ь на́шъ і҆и҃съ хрⷭ҇то́съ, и҆ поставлѧ́ємымъ ѿ дх҃а ст҃а́гѡ па́стырємъ ѡ҆бѣща́еши ли нелицемѣ́рное послꙋша́нїе;

<rubric class="inline">Ѿвѣ́тъ:</rubric> <red>И҆</red>сповѣ́дꙋю, и҆ па́стырємъ це́ркве правосла́вныѧ повинова́тисѧ ѡ҆бѣща́ю.

<rubric>Посе́мъ подае́тъ присоединѧ́емомꙋ, а҆́ще а҆рхїере́й, кра́й ѡ҆мофо́ра, а҆́ще ли і҆ере́й, коне́цъ є҆пїтрахі́ли, и҆ глаго́летъ:</rubric>

<red>В</red>ни́ди въ це́рковь правосла́внꙋю, и҆ соверше́ннѡ ѿри́нꙋвъ заблꙋждє́нїѧ, въ ни́хже бы́лъ є҆сѝ, чтѝ ѻ҆ц҃а̀ вседержи́телѧ, сн҃а є҆гѡ̀ і҆и҃са хрⷭ҇та̀, и҆ дх҃а ст҃а́го, и҆́же ѿ ѻ҆ц҃а̀ и҆схо́дитъ, трⷪ҇цꙋ є҆диносꙋ́щнꙋю и҆ нераздѣ́льнꙋю.

<rubric>И҆ та́кѡ вве́дъ, поста́витъ є҆го̀ пред̾ а҆мвѡ́номъ, и҆дѣ́же на столѣ̀ положе́ни сꙋ́ть кре́стъ и҆ єѵа́нгелїе. И҆дꙋ́щымъ же и҆́мъ, пое́тсѧ ѱало́мъ ѯ҃ѕ:</rubric>

<versal>Б</versal>ж҃е, ѹ҆ще́дри ны̀ и҆ благословѝ ны̀, просвѣтѝ лицѐ твоѐ на ны̀ и҆ поми́лꙋй ны̀: Позна́ти на землѝ пꙋ́ть тво́й, во всѣ́хъ ꙗ҆зы́цѣхъ спасе́нїе твоѐ. Да и҆сповѣ́дѧтсѧ тебѣ̀ лю́дїе, бж҃е: да и҆сповѣ́дѧтсѧ тебѣ̀ лю́дїе всѝ. Да возвеселѧ́тсѧ и҆ да возра́дꙋютсѧ ꙗ҆зы́цы: ꙗ҆́кѡ сꙋ́диши лю́демъ правото́ю и҆ ꙗ҆зы́ки на землѝ наста́виши. Да и҆сповѣ́дѧтсѧ тебѣ̀ лю́дїе, бж҃е, да и҆сповѣ́дѧтсѧ тебѣ̀ лю́дїе всѝ. Землѧ̀ дадѐ пло́дъ сво́й: благослови́ ны, бж҃е бж҃е на́шъ, благослови́ ны, бж҃е: и҆ да ѹ҆боѧ́тсѧ є҆гѡ̀ всѝ концы̑ землѝ.

<rubric>Та́же предстоѧ́тель повели́тъ є҆мꙋ̀ колѣ̑на преклони́ти и҆ глаго́летъ са́мъ стїхѝ сїѧ̑:</rubric>

<red>П</red>ослѝ дх҃ъ тво́й, и҆ сози́ждꙋтсѧ, и҆ ѡ҆бнови́ши лицѐ землѝ.

<red>С</red>пасѝ раба̀ твоего̀, бж҃е мо́й, ѹ҆пова́ющаго на тѧ̀.

<red>Б</red>ꙋ́ди є҆мꙋ̀, гдⷭ҇и, сто́лпъ крѣ́пости ѿ лица̀ вра́жїѧ.

<red>Г</red>дⷭ҇и, ѹ҆слы́ши моли́твꙋ мою̀, и҆ во́пль мо́й къ тебѣ̀ да прїи́детъ.

<rubric>По и҆зглаго́ланїи, дїа́конꙋ ре́кшꙋ:</rubric>

<red>Г</red>дⷭ҇ꙋ помо́лимсѧ.

<rubric class="inline">И҆ кли́рꙋ:</rubric> <red>Г</red>дⷭ҇и, поми́лꙋй.

<rubric>Чте́тъ со ѹ҆миле́нїемъ моли́твꙋ сїю̀:</rubric>

<versal>Г</versal>дⷭ҇и бж҃е вседержи́телю, согрѣша́ющымъ ѡ҆́бразы покаѧ́нїѧ предлага́ѧй и҆ заблꙋ́ждшымъ пꙋ́ть пра́вый показꙋ́ѧй, во є҆́же бы ни є҆ди́номꙋ поги́бнꙋти, но всѣ̑мъ мо́щно бѣ̀ спасти́сѧ. Благодари́мъ тѧ̀, ꙗ҆́кѡ и҆ семꙋ̀ рабꙋ̀ твоемꙋ̀ <red>и҆́мⷬ҇къ</red> возсїѧ́лъ є҆сѝ свѣ́тъ позна́нїѧ твоеѧ̀ и҆́стины, и҆ сподо́билъ є҆сѝ є҆го̀ ко свѧтѣ́й твое́й правосла́вно-каѳолі́честѣй це́ркви прибѣ́гнꙋти. Да́ждь ѹ҆̀бо є҆мꙋ̀ соедини́тисѧ ѻ҆́нѣй нелицемѣ́рнѡ и҆ невозвра́тнѡ: сопричтѝ є҆го̀ и҆збра́нномꙋ твоемꙋ̀ ста́дꙋ: сотворѝ є҆го̀ сосꙋ́дъ че́стенъ и҆ жили́ще ст҃а́гѡ твоегѡ̀ дх҃а, ꙗ҆́кѡ да тѣ́мъ всегда̀ просвѣща́емъ и҆ наставлѧ́емь, спаси́тєльныѧ за́пѡвѣди твоѧ̑ нерꙋши́мѡ соблюде́тъ, и҆ та́кѡ небе́сныхъ твои́хъ благи́хъ воспрїѧ́тїѧ сподо́битсѧ. Ты́ бо є҆сѝ бг҃ъ ми́лости и҆ щедро́тъ и҆ человѣколю́бїѧ, и҆ всѣ̑мъ челолвѣ́кѡмъ хо́щеши спасти́сѧ, и҆ тебѣ̀ сла́вꙋ возсыла́емъ, ѻ҆ц҃ꙋ̀ и҆ сн҃ꙋ и҆ ст҃о́мꙋ дх҃ꙋ, ны́нѣ и҆ при́снѡ и҆ во вѣ́ки вѣкѡ́въ. <red>А҆</red>ми́нь.

<rubric>По моли́твѣ повелѣва́етъ є҆мꙋ̀ воста́ти, глаго́лѧ:</rubric>

<red>С</red>та́ни до́брѣ, ста́ни со стра́хомъ, и҆ пред̾ є҆ѵа́нгелїемъ и҆ свѧты́мъ кресто́мъ спаси́телѧ ѹ҆твердѝ да́нное тобо́ю ѡ҆бѣща́нїе.

<rubric>Ѻ҆́нъ же, воста́въ, рече́тъ:</rubric>

<red>В</red>ѣ́рꙋ правосла́вно-каѳолі́ческꙋю, ю҆́же ны́нѣ доброво́льнѣ и҆сповѣ́дꙋю, цѣ́лꙋ и҆ ненарꙋши́мꙋ да́же до коне́чнагѡ моегѡ̀ и҆здыха́нїѧ, бг҃ꙋ помога́ющꙋ, тве́рдѡ содержа́ти, и҆ за́пѡвѣди є҆ѧ̀ радѣ́тельнѡ и҆ ра́достнѡ и҆сполнѧ́ти потщꙋ́сѧ, соблюда́ѧ въ непоро́чности, є҆ли́кѡ мо́щно, се́рдце моѐ. Во ѹвѣре́нїе сегѡ̀ моегѡ̀ ѡ҆бѣща́нїѧ цѣлꙋ́ю словеса̀ и҆ кре́стъ спаси́телѧ моегѡ̀. <red>А҆</red>ми́нь.

<rubric>По лобыза́нїи, предстоѧ́тель глаго́летъ:</rubric>

<red>Б</red>лагослове́нъ бг҃ъ, хотѧ́й всѣ̑мъ человѣ́кѡмъ спасти́сѧ и҆ въ ра́зꙋмъ и҆́стины прїитѝ, сы́й благослове́нъ во вѣ́ки.

<rubric class="inline">Кли́ръ:</rubric> <red>А҆</red>ми́нь.

<rubric>Посе́мъ глаго́летъ:</rubric>

<red>П</red>реклонѝ колѣ̑на твоѧ̑ пред̾ гдⷭ҇емъ бг҃омъ, є҆го́же и҆сповѣ́далъ є҆сѝ, и҆ прїи́меши ѡ҆ставле́нїе грѣхѡ́въ твои́хъ.

<rubric>Прекло́ншꙋ є҆мꙋ̀ колѣ̑на и҆ главꙋ̀, предстоѧ́тель разрѣша́етъ є҆го̀, си́це:</rubric>

<red>Г</red>дⷭ҇ь на́шъ і҆и҃съ хрⷭ҇то́съ, ключи̑ ца́рствїѧ небе́снагѡ а҆по́столѡмъ врꙋчи́вый, и҆ да́вый и҆̀мъ и҆ и҆́хъ прее́мникѡмъ вла́сть вѧза́ти и҆ рѣши́ти грѣхѝ человѣ́кѡвъ, чрез̾ менѐ, недосто́йнаго а҆рхїере́а <red>[</red><rubric class="inline">и҆лѝ:</rubric> і҆ере́а<red>]</red>, проща́етъ тѧ̀, ча́до <red>и҆́мⷬ҇къ</red>, и҆ разрѣша́етъ ѿ свѧза́нїѧ клѧ́твеннагѡ и҆лѝ запреще́нїѧ, и҆ ѿ негѡ̀ вла́стїю, присоединѧ́ю тѧ̀ ко правосла́внѣй це́ркви и҆ привождꙋ̀ ко ѻ҆бще́нїю бж҃е́ственныхъ та́инствъ церко́вныхъ, и҆ благословлѧ́ю тѧ̀ и҆́менемъ ѻ҆ц҃а̀ и҆ сн҃а и҆ ст҃а́гѡ дх҃а. <red>А҆</red>ми́нь.

<rubric>Посе́мъ присоедине́нный ста́нетъ, ѡ҆жида́ѧ лїтꙋргі́и, и҆лѝ, а҆́ще не бѣ̀ мѵ́ромъ зна́менанъ, мѷропома́занїѧ.</rubric>
