---
title: "Послѣ́дование моле́бнагѡ пѣ́ніѧ ко гдⷭ҇ꙋ бг҃ꙋ на́шемꙋ і҆и҃сꙋ хрⷭ҇тꙋ̀, пѣва́емагѡ во вре́мѧ безве́дрїѧ, є҆гда̀ до́ждь мно́гїй безго́днѡ и҆́детъ"
navigation:
  key: service-ritualadd-40
  title: "Послѣ́дование моле́бнагѡ пѣ́ніѧ ко гдⷭ҇ꙋ бг҃ꙋ на́шемꙋ і҆и҃сꙋ хрⷭ҇тꙋ̀, пѣва́емагѡ во вре́мѧ безве́дрїѧ, є҆гда̀ до́ждь мно́гїй безго́днѡ и҆́детъ"
  parent: service-ritualadd
  order: 40
type: "service"
---

# Послѣ́дование моле́бнагѡ пѣ́ніѧ ко гдⷭ҇ꙋ бг҃ꙋ на́шемꙋ і҆и҃сꙋ хрⷭ҇тꙋ̀, пѣва́емагѡ во вре́мѧ безве́дрїѧ, є҆гда̀ до́ждь мно́гїй безго́днѡ и҆́детъ.

<rubric class="inline">І҆ере́ю ре́кшꙋ:</rubric> <incipit><red>Б</red>л҃гослове́нъ бг҃ъ на́шъ:</incipit>

<rubric class="inline">Чте́цъ:</rubric> <incipit><red>Ц</red>р҃ю̀ нбⷭ҇ный:</incipit> <incipit><red>Трист҃о́е.</red></incipit> <incipit><red>Ѻ҆́</red>ч҃е на́шъ:</incipit>

<rubric class="inline">І҆ере́й же:</rubric> <incipit><red>Ꙗ҆́</red>кѡ твоѐ є҆́сть црⷭ҇тво:</incipit>

<rubric class="inline">Чте́цъ:</rubric> <red>Г</red>дⷭ҇и поми́лꙋй, <rubric class="inline">в҃і.</rubric>

<incipit><red>П</red>рїиди́те поклони́мсѧ:</incipit> <rubric class="inline">три́жды.</rubric>

<rubric>И҆ ѱало́мъ ѯ҃и:</rubric>

<versal>С</versal>п҃си́ мѧ бж҃е, ꙗ҆́кѡ внидо́ша во́ды до дꙋшѝ моеѧ̀. Ѹ҆глѣбо́хъ въ тимѣ́нїи глꙋбины̀, и҆ нѣ́сть постоѧ́нїѧ: прїидо́хъ во глꙋбины̑ мѡрскі́ѧ, и҆ бꙋ́рѧ потопи́ мѧ. Ѹ҆трꙋди́хсѧ зовы́й, и҆змолчѐ горта́нь мо́й, и҆счезо́стѣ ѻ҆́чи моѝ, ѿ є҆́же ѹ҆пова́ти мѝ на бг҃а моего̀. Ѹ҆мно́жишасѧ па́че вла̑съ главы̀ моеѧ̀ ненави́дѧщїи мѧ̀ тꙋ́не: ѹ҆крѣпи́шасѧ вразѝ моѝ, и҆згонѧ́щїи мѧ̀ непра́веднѡ: ꙗ҆̀же не восхища́хъ, тогда̀ воздаѧ́хъ. Бж҃е, ты̀ ѹ҆вѣ́дѣлъ є҆сѝ безꙋ́мїе моѐ, и҆ прегрѣшє́нїѧ моѧ̑ ѿ тебє̀ не ѹ҆таи́шасѧ. Да не постыдѧ́тсѧ ѡ҆ мнѣ̀ терпѧ́щїи тебѐ, гдⷭ҇и, гдⷭ҇и си́лъ: нижѐ да посра́мѧтсѧ ѡ҆ мнѣ̀ и҆́щꙋщїи тебѐ, бж҃е і҆и҃левъ. Ꙗ҆́кѡ тебѐ ра́ди претерпѣ́хъ поноше́нїе, покры̀ срамота̀ лицѐ моѐ. Чꙋ́ждь бы́хъ бра́тїи мое́й, и҆ стра́ненъ сыновѡ́мъ ма́тере моеѧ̀. Ꙗ҆́кѡ ре́вность до́мꙋ твоегѡ̀ снѣде́ мѧ, и҆ поношє́нїѧ поносѧ́щихъ тѝ нападо́ша на мѧ̀. И҆ покры́хъ посто́мъ дꙋ́шꙋ мою̀, и҆ бы́сть поноше́нїе мнѣ̀. И҆ положи́хъ ѡ҆дѣѧ́нїе моѐ вре́тище, и҆ бы́хъ и҆̀мъ въ при́тчꙋ. Ѡ҆ мнѣ̀ глꙋмлѧ́хꙋсѧ сѣдѧ́щїи во вратѣ́хъ, и҆ ѡ҆ мнѣ̀ поѧ́хꙋ пїю́щїи вїно̀. А҆́зъ же мл҃твою мое́ю къ тебѣ̀, бж҃е, вре́мѧ бл҃говоле́нїѧ, бж҃е, во мно́жествѣ млⷭ҇ти твоеѧ̀ ѹ҆слы́ши мѧ̀, во и҆́стинѣ сп҃се́нїѧ твоегѡ̀. Сп҃си́ мѧ ѿ бре́нїѧ, да не ѹ҆глѣ́бнꙋ, да и҆зба́влюсѧ ѿ ненави́дѧщихъ мѧ̀, и҆ ѿ глꙋбо́кихъ во́дъ. Да не потопи́тъ менѐ бꙋ́рѧ водна́ѧ, нижѐ да пожре́тъ менѐ глꙋбина̀, нижѐ сведе́тъ ѡ҆ мнѣ̀ рове́нникъ ѹ҆́стъ свои́хъ. Ѹ҆слы́ши мѧ̀, гдⷭ҇и, ꙗ҆́кѡ бл҃га млⷭ҇ть твоѧ̀: по мно́жествꙋ щедро́тъ твои́хъ при́зри на мѧ̀. Не ѿвратѝ лица̀ твоегѡ̀ ѿ ѻ҆́трока твоегѡ̀, ꙗ҆́кѡ скорблю̀: ско́рѡ ѹ҆слы́ши мѧ̀. Вонмѝ дꙋшѝ мое́й, и҆ и҆зба́ви ю҆̀: вра̑гъ мои́хъ ра́ди и҆зба́ви мѧ̀. Ты́ бо вѣ́си поноше́нїе моѐ, и҆ стꙋ́дъ мо́й, и҆ срамотꙋ̀ мою̀: пред̾ тобо́ю всѝ ѡ҆скорблѧ́ющїи мѧ̀. Поноше́нїе ча́ѧше дꙋша̀ моѧ̀ и҆ стра́сть: и҆ жда́хъ соскорбѧ́щагѡ, и҆ не бѣ̀, и҆ ѹ҆тѣша́ющихъ, и҆ не ѡ҆брѣто́хъ. И҆ да́ша въ снѣ́дь мою̀ же́лчь, и҆ въ жа́ждꙋ мою̀ напои́ша мѧ̀ ѻ҆́цта. Да бꙋ́детъ трапе́за и҆́хъ пред̾ ни́ми въ сѣ́ть, и҆ въ воздаѧ́нїе и҆ въ собла́знъ. Да помрача́тсѧ ѻ҆́чи и҆́хъ, є҆́же не ви́дѣти, и҆ хребе́тъ и҆́хъ вы́нꙋ слѧцы̀. Проле́й на нѧ̀ гнѣ́въ тво́й, и҆ ꙗ҆́рость гнѣ́ва твоегѡ̀ да пости́гнетъ и҆̀хъ. Да бꙋ́детъ дво́ръ и҆́хъ пꙋ́стъ, и҆ въ жили́щахъ и҆́хъ да не бꙋ́детъ живы́й. Занѐ є҆го́же ты̀ порази́лъ є҆сѝ, ті́и погна́ша, и҆ къ болѣ́зни ꙗ҆́звъ мои́хъ приложи́ша. Приложѝ беззако́нїе къ беззако́нїю и҆́хъ, и҆ да не вни́дꙋтъ въ пра́вдꙋ твою̀. Да потребѧ́тсѧ ѿ кни́ги живы́хъ, и҆ съ пра́ведными да не напи́шꙋтсѧ. Ни́щъ и҆ болѧ́й є҆́смь а҆́зъ, сп҃се́нїе твоѐ бж҃е да прїи́метъ мѧ̀. Восхвалю̀ и҆́мѧ бг҃а моегѡ̀ съ пѣ́снїю, возвели́чꙋ є҆го̀ во хвале́нїи: и҆ ѹ҆го́дно бꙋ́детъ бг҃ꙋ па́че тельца̀ ю҆́на, ро́ги и҆зносѧ́ща и҆ па́знѡкти. Да ѹ҆́зрѧтъ ни́щїи и҆ возвеселѧ́тсѧ: взыщи́те бг҃а, и҆ жива̀ бꙋ́детъ дꙋша̀ ва́ша. Ꙗ҆́кѡ ѹ҆слы́ша ѹ҆бѡ́гїѧ гдⷭ҇ь, и҆ ѡ҆кова̑нныѧ своѧ̑ не ѹ҆ничижѝ. Да восхва́лѧтъ є҆го̀ нб҃са̀ и҆ землѧ̀, мо́ре, и҆ всѧ живꙋ̑щаѧ въ не́мъ. Ꙗ҆́кѡ бг҃ъ сп҃се́тъ сїѡ́на, и҆ сози́ждꙋтсѧ гра́ди і҆ꙋде́йстїи: и҆ вселѧ́тсѧ та́мѡ, и҆ наслѣ́дѧтъ и҆̀. И҆ сѣ́мѧ рабѡ́въ твои́хъ ѹ҆держи́тъ и҆̀, и҆ лю́бѧщїи и҆́мѧ твоѐ, вселѧ́тсѧ въ не́мъ.

<rubric class="inline">Посе́мъ,</rubric> <red>С</red>ла́ва и҆ ны́нѣ:

<red>А҆</red>ллилꙋ́їа, а҆ллилꙋ́їа, а҆ллилꙋ́їа, сла́ва тебѣ̀ бже. <rubric class="inline">Три́жды.</rubric>

<rubric>Посе́мъ дїа́конъ глаго́летъ є҆ктенїю̀ вели́кꙋю:</rubric>

<red>М</red>и́ромъ гдⷭ҇ꙋ помо́лимсѧ.

<rubric>И҆ прѡ́чаѧ да́же до:</rubric>

<red>Ѡ҆</red> пла́вающихъ:

<rubric>И҆ а҆́бїе прилага́етъ сїѧ̑:</rubric>

<red>Ѡ҆</red> є҆́же не въ гнѣ́вѣ преще́нїѧ своегѡ̀ ѹ҆ма́лити на́съ грѣхъ ра́ди и҆ беззако́нїй на́шихъ: но млⷭ҇ти и҆ щедрѡ́ты своѧ̑ ѿ вѣ́ка сꙋ́щыѧ помѧнꙋ́ти, и҆ поми́ловати на́съ, гдⷭ҇ꙋ помо́лимсѧ.

<red>Ѡ҆</red> є҆́же помѧнꙋ́ти завѣ́тъ сво́й, и҆́же къ нѡ́ю, и҆ не растли́ти безго́дною мокрото́ю, и҆ мра́чнымъ ѕлораство́рнымъ воздꙋ́хомъ, и҆ те́мною мгло́ю зе́млю, и҆ ни́щихъ люде́й свои́хъ: но млⷭ҇тивнѡ пощади́ти достоѧ́нїе своѐ, и҆ со́лнцꙋ плодоно́сными лꙋча́ми и҆ мѣ́рною теплото́ю возсїѧ́ти на землѝ повелѣ́ти, гдⷭ҇ꙋ помо́лимсѧ.

<red>Ѡ҆</red> є҆́же повелѣ́ти ѻ҆блакѡ́мъ преста́ти ѿ безго́днагѡ дождѧ̀, и҆ мра́кѡмъ раз̾и́тисѧ, свѣ́тлости же со́лнечной возсїѧ́ти, гдⷭ҇ꙋ помо́лимсѧ.

<red>Ѡ҆</red> є҆́же пощади́ти лю́ди, и҆ скоты̀, и҆ всю̀ зе́млю сїю̀, и҆ не растли́ти ю҆̀ безго́днымъ дожде́внымъ лїѧ́нїемъ, гдⷭ҇ꙋ помо́лимсѧ.

<red>Ѡ҆</red> є҆́же пода́ти бл҃горастворе́нное ве́дро достоѧ́нїю своемꙋ̀, и҆ ѹ҆мно́жити плоды̀ зємны́ѧ, гдⷭ҇ꙋ помо́лимсѧ.

<red>Ѡ҆</red> є҆́же не по грѣхѡ́мъ на́шымъ возда́ти на́мъ, и҆ казни́ти на́съ: но по вели́цѣй млⷭ҇ти свое́й, и҆ по мнѡ́гимъ щедро́тамъ свои̑мъ, ꙗ҆ви́ти на на́съ ско́рое своѐ чл҃вѣколю́бїе и҆ бл҃гость, гдⷭ҇ꙋ помо́лимсѧ.

<red>Ѡ҆</red> є҆́же не растли́ти плоды̀ и҆ сѣ́мена зємна́ѧ грѣ̑хъ ра́ди на́шихъ, безго́днымъ дожде́внымъ лїѧ́нїемъ: но во́льнымъ ве́дромъ пощади́ти и҆ ѹ҆гобзи́ти ѧ҆̀ ни́щихъ ра́ди люде́й свои́хъ, гдⷭ҇ꙋ помо́лимсѧ.

<red>Ѡ҆</red> є҆́же бл҃гопрїѧ̑тнымъ бы́ти мл҃твамъ на́шымъ, и҆ и҆зба́вити на́съ ѿ гла́да, гꙋби́тельства, трꙋ́са, пото́па, ѻ҆гнѧ̀, гра́да, меча̀, наше́ствїѧ и҆ноплемє́нникъ, междоꙋсо́бныѧ бра́ни, и҆ всѧ́кїѧ смертоно́сныѧ ꙗ҆́звы, гдⷭ҇ꙋ помо́лимсѧ.

<red>Ѡ҆</red> и҆зба́витисѧ на́мъ:

<incipit><red>З</red>астꙋпѝ, сп҃сѝ:</incipit>

<red>П</red>рест҃ꙋ́ю пречⷭ҇тꙋю:

<rubric class="inline">Возгла́съ:</rubric> <red>Ꙗ҆́</red>кѡ подоба́етъ тебѣ̀ всѧ́каѧ сла́ва, че́сть и҆ поклоне́нїе:

<incipit><red>Б</red>г҃ъ гдⷭ҇ь, и҆ ꙗ҆ви́сѧ на́мъ:</incipit> <rubric class="inline">на гла́съ в҃.</rubric>

<rubric>Тропа́рь, гла́съ то́йже:</rubric>

<red>П</red>ри́зри млⷭ҇тивнѡ бж҃е, на лю́ди согрѣ́шшыѧ, и҆ не пре́зри въ покаѧ́нїи къ тебѣ̀ припа́дающихъ: но ꙗ҆́кѡ бл҃гъ поми́лꙋй, и҆ вско́рѣ пра́веднагѡ твоегѡ̀ и҆зба́ви преще́нїѧ, мл҃твами бцⷣы, є҆ди́не чл҃вѣколю́бче. <rubric class="inline">Два́жды.</rubric>

<rubric>Сла́ва, и҆ ны́нѣ, бг҃оро́диченъ:</rubric>

<red>С</red>ко́раѧ мі́рꙋ помо́щнице дв҃о бцⷣе, твоегѡ̀ предста́тельства, и҆ крѣ́пкагѡ застꙋпле́нїѧ то́щнѡ про́симъ: ѹ҆млⷭ҇рдисѧ на скорбѧ́щыѧ лю́ди, и҆ ѹ҆молѝ млⷭ҇тиваго сн҃а твоего̀ и҆ бг҃а, ѿ належа́щїѧ на́съ и҆зба́вити бѣды̀, и҆ пра́веднагѡ своегѡ̀ преще́нїѧ, є҆ди́на въ жена́хъ бл҃гослове́ннаѧ.

<rubric class="inline">Та́же, ѱало́мъ н҃:</rubric> <incipit><red>П</red>оми́лꙋй мѧ̀, бж҃е:</incipit>

<rubric>По сконча́нїи же ѱалма̀, а҆́бїе пѣвцы̀ пою́тъ канѡ́нъ, гла́съ ѕ҃.</rubric>

## Пѣ́снь а҃.

<rubric class="inline">І҆рмо́съ:</rubric> <irmos><red>Ꙗ҆́</red>кѡ по сꙋ́хꙋ пѣшеше́ствовавъ і҆и҃ль:</irmos>

<rubric class="inline">Припѣ́въ:</rubric> <refrain><red>П</red>оми́лꙋй ны̀, гдⷭ҇и, лю́ди согрѣ́шшыѧ.</refrain>

<rubric class="inline">Тропа́рь:</rubric> <red>П</red>рїиди́те вѣ́рнїи, пѣ́снь но́вꙋ воспои́мъ влⷣцѣ бг҃ꙋ, глаго́люще: ѹ҆млⷭ҇рдисѧ ꙗ҆́кѡ ще́дръ, и҆ поми́лꙋй безмѣ́рнѡ согрѣ́шшыѧ.

<rubric class="inline">Сла́ва:</rubric> <red>П</red>рїимѝ мл҃твы и҆ сле́зы хрⷭ҇тѐ бж҃е, молѧ́щихсѧ тебѣ̀ ны́нѣ на́съ рабѡ́въ твои́хъ, и҆ пода́ждь времена̀ ве́дрєнна къ плодоноше́нїю землѝ.

<rubric class="inline">И҆ ны́нѣ:</rubric> <red>Ѹ҆</red>скорѝ влⷣце мр҃і́е, пречⷭ҇тѣи сѝ рꙋ́цѣ млⷭ҇тивнѡ воздѣ́ти къ сн҃ꙋ твоемꙋ̀ и҆ бг҃ꙋ, є҆́же пода́ти ве́дро, и҆ пи́щꙋ вѣ̑рнымъ рабѡ́мъ свои̑мъ.

<rubric>Катава́сїѧ по всѧ́кой пѣ́сни.</rubric>

<red>И҆</red>зба́ви ѿ бѣ́дъ рабы̑ твоѧ̑ млⷭ҇тиве, ꙗ҆́кѡ мы̀ ѹ҆се́рднѡ къ тебѣ̀ прибѣга́емъ, къ млⷭ҇тивомꙋ и҆зба́вителю, всѣ́хъ влⷣцѣ гдⷭ҇ꙋ і҆и҃сꙋ.

<red>С</red>п҃сѝ ѿ бѣ́дъ рабы̑ твоѧ̑, прест҃а́ѧ бцⷣе дв҃о, ꙗ҆́кѡ мы̀ всѝ по бз҃ѣ къ тебѣ̀ прибѣга́емъ, ꙗ҆́кѡ къ нерꙋши́мѣй стѣнѣ̀ и҆ предста́тельницѣ.

## Пѣ́снь г҃.

<rubric class="inline">І҆рмо́съ:</rubric> <irmos><red>Н</red>ѣ́сть ст҃ъ:</irmos>

<red>Н</red>е ꙗ҆́ростїю твое́ю ѡ҆бличѝ на́съ гдⷭ҇и, ꙗ҆́коже прⷪ҇ро́къ вопїе́тъ: ни гнѣ́вомъ твои́мъ накажѝ на́съ, но мл҃твами пречⷭ҇тыѧ твоеѧ̀ мт҃ре, и҆зле́й на ны̀ ѻ҆би́льнѡ млⷭ҇ти твоѧ̑.

<rubric class="inline">Сла́ва:</rubric> <red>Н</red>овозва́нный ꙗ҆зы́къ со слеза́ми вопїе́тъ тѝ влⷣко: ѹ҆млⷭ҇рдисѧ ꙗ҆́кѡ ще́дръ, и҆ пода́ждь на́мъ ве́дро и҆ воздꙋ́хи бл҃гораствѡ́рны, ѻ҆би́лїе же и҆ ве́лїю млⷭ҇ть.

<rubric class="inline">И҆ ны́нѣ, бг҃оро́диченъ:</rubric> <red>Н</red>е пре́зри сле́зъ на́шихъ, бцⷣе влⷣчце, и҆ не ме́рзко тѝ бꙋ́ди воздыха́нїе на́ше: но молѝ сн҃а твоего̀ прилѣ́жнѡ, пода́ти ве́дро землѝ, и҆ лю́демъ твои̑мъ ве́лїю млⷭ҇ть.

<rubric>Дїа́конъ є҆ктенїю̀ вели́кꙋю:</rubric>

<red>П</red>оми́лꙋй на́съ бж҃е, по вели́цѣй млⷭ҇ти твое́й:

<red>Д</red>остѡ́йнаѧ ка́знємъ сотвори́хомъ, и҆ пра́веденъ сꙋ́дъ тво́й пости́же на́съ гдⷭ҇и: но пощадѝ, пощадѝ лю́ди согрѣ́шшыѧ, и҆ ѿвратѝ гнѣ́въ тво́й, пра́веднѡ на ны̀ дви́жимый, въ покаѧ́нїи къ тебѣ̀ припа́даемъ, и҆ смире́ннѡ мо́лимъ тѧ̀, ѹ҆слы́ши и҆ поми́лꙋй.

<red>Д</red>а не потопи́тъ на́съ гдⷭ҇и, бꙋ́рѧ водна́ѧ, и҆ да не растли́ши зе́млю, и҆ гла́домъ ѹ҆мори́ши на́съ люде́й твои́хъ: но ꙗ҆́кѡ бл҃гъ, ѹ҆ста́ви водно́е лїѧ́нїе, и҆ теплотѣ̀ со́лнечной возсїѧ́ти на землѝ, ꙗ҆́кѡ си́ленъ повелѝ, прилѣ́жнѡ мо́лимъ ти сѧ цр҃ю̀ прест҃ы́й, ѹ҆слы́ши и҆ поми́лꙋй.

<red>Н</red>и́щихъ ра́ди люде́й твои́хъ и҆ скѡ́тъ, мра́чномꙋ воздꙋ́хꙋ и҆ те́мной мглѣ̀ раз̾ити́сѧ и҆ лꙋча́мъ со́лнєчнымъ возсїѧ́ти повелѝ всеще́дрый гдⷭ҇и, да не безго́днѡ сконча́емсѧ, мо́лимъ ти сѧ, ско́рѡ ѹ҆слы́ши и҆ поми́лꙋй.

<red>С</red>п҃сѝ на́съ ѿ бре́нїѧ гдⷭ҇и, и҆ ѿ тимѣ́нїѧ глꙋбины̀, и҆ ѿ глꙋбо́кихъ во́дъ, да не и҆сче́знꙋтъ въ сꙋетѣ̀ дні́е на́ши, и҆ лѣ̑та на̑ша въ воздыха́нїихъ: но помѧнѝ завѣ́тъ твое́й, и҆́же къ нѡ́ю, и҆ сотворѝ съ на́ми по млⷭ҇ти твое́й, сокрꙋше́ннымъ се́рдцемъ мо́лимъ ти сѧ, ѹ҆слы́ши и҆ поми́лꙋй.

<red>В</red>ъ ско́рби и҆ печа́ли на́шей и҆ смꙋ́тной тꙋзѣ̀, къ тебѣ̀ гдⷭ҇ꙋ бг҃ꙋ на́шемꙋ ѹ҆миле́ннѡ вопїе́мъ: да прїи́детъ къ тебѣ̀ мл҃тва на́ша, и҆ да и҆зы́детъ и҆з̾ и҆стлѣ́нїѧ живо́тъ на́шъ, да не безго́днѡ и҆сче́знетъ, млⷭ҇тивнѡ ѹ҆слы́ши гла́съ ни́щихъ люде́й твои́хъ, и҆ чл҃вѣколю́бнѡ поми́лꙋй.

<red>Н</red>е на дꙋгꙋ̀, ю҆́же въ зна́менїе завѣ́та на ѻ҆́блацѣхъ поста́вилъ є҆сѝ гдⷭ҇и, но на твоѧ̑ щедрѡ́ты взира́емъ, и҆ твою̀ млⷭ҇ть привлещѝ и҆́щемъ, къ тебѣ̀ бога́томꙋ въ млⷭ҇ти и҆ безмѣ́рномꙋ въ щедро́та́хъ, се́рдцемъ сокрꙋше́ннымъ мо́лимъ ти сѧ: пода́ждь на́мъ мѣ́рное, и҆ плодоно́сное ве́дро съ бл҃горастворе́нными воздꙋ́хи, и҆ ско́рѡ ꙗ҆́кѡ ще́дръ ѹ҆слы́ши и҆ поми́лꙋй.

<rubric class="inline">І҆ере́й возглаша́етъ:</rubric> <red>Ѹ҆</red>слы́ши ны̀, бж҃е сп҃си́телю на́шъ:

<rubric>Сѣда́ленъ, гла́съ є҃:</rubric>

<red>К</red>ъ тебѣ̀ сп҃се на́шъ і҆и҃се превѣ́чный бж҃е, прибѣга́емъ грѣ́шнїи рабѝ твоѝ, и҆ со слеза́ми въ покаѧ́нїи припа́дающе вопїе́мъ тѝ: пощадѝ, пощадѝ ще́дре, лю́ди безѿвѣ̑тныѧ, и҆ не растлѝ на́съ безго́днымъ дожде́внымъ лїѧ́нїемъ и҆ ѕлорастворе́нїемъ воздꙋ́шнымъ: но пода́ждь ве́дро, и҆ ѹ҆мно́жи плоды̀ зємны́ѧ, ꙗ҆́кѡ чл҃вѣколю́бецъ.

<rubric>Сла́ва, и҆ ны́нѣ, бг҃оро́диченъ:</rubric>

<red>С</red>т҃ѣ́йшꙋю херꙋві́мѡвъ, и҆ вы́шшꙋю нб҃съ, препѣ́таѧ бцⷣе, тѧ̀ вои́стиннꙋ и҆сповѣ́дꙋюще, и҆́мамы грѣ́шнїи застꙋ́пницꙋ, и҆ ѡ҆брѣта́емъ во вре́мѧ сп҃се́нїѧ: тѣ́мъ не преста́й за ны̀ молѧ́щи, держа́во и҆ прибѣ́жище дꙋша́мъ на́шымъ.

## Пѣ́снь д҃.

<rubric class="inline">І҆рмо́съ:</rubric> <irmos><red>Х</red>рⷭ҇то́съ моѧ̑ си́ла:</irmos>

<red>В</red>ъ рꙋкꙋ̀ твоє́ю влⷣко хрⷭ҇тѐ, содержи́ши превы́шше нбⷭ҇ныѧ и҆ поднебє́сныѧ во́ды и҆ теплотꙋ̀ со́лнечнꙋю. Тѣ́мже мо́лимъ тѧ̀: ѻ҆боѐ по мѣ́рѣ тре́бованїѧ да́рꙋй на по́льзꙋ рабѡ́мъ твои̑мъ.

<rubric class="inline">Сла́ва:</rubric> <red>И҆</red>сповѣ́дающымъ твоѐ влⷣчество, строи́телю всеѧ̀ тва́ри хрⷭ҇тѐ, содержа́й ски́петро нбⷭ҇ное, и҆ ѡ҆кормлѧ́ѧй всю̀ тва́рь, пода́ждь бл҃гораствѡ́рныѧ воздꙋ́хи и҆ ѻ҆би́лїе землѝ, мл҃твами пречⷭ҇тыѧ твоеѧ̀ мт҃ре.

<rubric class="inline">И҆ ны́нѣ, бг҃оро́диченъ:</rubric> <red>В</red>ели́кое дерзнове́нїе и҆́маши къ ро́ждшемꙋсѧ и҆з̾ тебѐ, ꙗ҆́кѡ никтоже и҆́нъ: тѣ́мъ влⷣчце, моли́сѧ ѡ҆ рабѣ́хъ твои́хъ, и҆зба́витисѧ на́мъ ѿ гла́да и҆ ѿ наше́ствїѧ и҆ноплемє́нникъ.

## Пѣ́снь є҃.

<rubric class="inline">І҆рмо́съ:</rubric> <irmos><red>Б</red>ж҃їимъ свѣ́томъ твои́мъ:</irmos>

<red>П</red>ла́вающихъ приста́нище, и҆ наде́ждо ненаде́жныхъ хрⷭ҇тѐ, кнѧзе́й ѹ҆твержде́нїе, и҆ всѣ́хъ хрⷭ҇тїа́нъ въ бѣда́хъ ско́рый послꙋ́шателю: ѹ҆слы́ши и҆ на́съ ны́нѣ, и҆ пода́ждь ве́дро къ плодоноше́нїю землѝ.

<rubric class="inline">Сла́ва:</rubric> <red>В</red>рачꙋ̀ болѧ́щихъ, и҆ скорбѧ́щихъ ѹ҆тѣ́шителю, нбⷭ҇ный цр҃ю̀ хрⷭ҇тѐ, при́зри съ высоты̀ ст҃а́гѡ твоегѡ̀ жили́ща, и҆ ѹ҆слы́ши пла́чь и҆ стена́нїе рабѡ́въ твои́хъ, и҆ ꙗ҆́кѡ ще́дръ пода́ждь ве́дро къ плодоноше́нїю землѝ.

<rubric class="inline">И҆ ны́нѣ, бг҃оро́диченъ:</rubric> <red>С</red>ко́рѡ прїимѝ гпⷭ҇жѐ, мл҃твꙋ рабѡ́въ твои́хъ, не помина́ющи на̑ша безчи́слєннаѧ ѕла̑ѧ: и҆ и҆спросѝ на́мъ дв҃о, ве́дро на по́льзꙋ, къ плодоноше́нїю землѝ.

## Пѣ́снь ѕ҃.

<rubric class="inline">І҆рмо́съ:</rubric> <irmos><red>Ж</red>ите́йское мо́ре:</irmos>

<red>М</red>оле́нїемъ прⷪ҇ро́ка твоегѡ̀ гдⷭ҇и, затвори́лъ є҆сѝ нб҃са̀ трѝ лѣ̑та и҆ мѣ́сѧцей ше́сть, къ позна́нїю и҆ покаѧ́нїю проти́вныхъ, є҆гѡ́же ны́нѣ ѿ на́съ гдⷭ҇и, не и҆стѧзꙋ́й, но млⷭ҇тїю твое́ю ѹ҆ще́дри ны̀.

<rubric class="inline">Сла́ва:</rubric> <red>П</red>рїимы́й разбо́йничо покаѧ́нїе хрⷭ҇тѐ, и҆ того̀ є҆ди́нѣмъ часо́мъ сп҃сы́й вопїю́ща: помѧни́ мѧ сп҃се, во црⷭ҇твїи. И҆ на́съ ны́нѣ въ покаѧ́нїи тѝ припа́дающихъ пощадѝ, и҆ поми́лꙋй.

<rubric class="inline">И҆ ны́нѣ, бг҃оро́диченъ:</rubric> <red>П</red>омоли́сѧ ѡ҆ на́съ влⷣчце, къ сн҃ꙋ твоемꙋ̀ и҆ бг҃ꙋ, да не ꙗ҆́коже при нѡ́и лїѧ́нїемъ водны́мъ, грѣ̑хъ ра́ди на́шихъ, растли́тъ на́съ: но ꙗ҆́коже нїнеѵі́тѧны пока́ѧвшыѧсѧ поми́лꙋетъ.

<rubric>Дїа́конъ є҆ктенїю̀ ма́лꙋю ѻ҆бы́чнꙋю.</rubric>

<rubric class="inline">І҆ере́й, возгла́съ:</rubric> <red>Ꙗ҆́</red>кѡ ты̀ є҆сѝ цр҃ь ми́ра:

<rubric>И҆ по возгла́сѣ конда́къ, гла́съ в҃:</rubric>

<red>Н</red>е ѿри́ни до конца̀ согрѣ́шшыѧ лю́ди твоѧ̑ влⷣко, нижѐ ѿста́ви млⷭ҇ти и҆ щедрѡ́ты твоѧ̑ ѿ на́съ: но ꙗ҆́кѡ бе́здна сы́й щедро́тъ, и҆ млⷭ҇рдїѧ пꙋчи́на, прїимѝ мѡльбы̑ на́шѧ, и҆ и҆зба́ви на́съ ѿ належа́щїѧ бѣды̀ и҆ нꙋ́жды, є҆ди́нъ бо є҆сѝ бл҃гоꙋвѣ́тливъ.

<rubric>Та́же: Степє́нна, а҆нтїфѡ́нъ а҃, ѕ҃-гѡ гла́са:</rubric>

<red>Н</red>а нб҃о ѻ҆́чи моѝ возложꙋ̀ къ тебѣ̀ сло́ве, ѹ҆ще́дри мѧ̀, да живꙋ̀ тебѣ̀.

<red>П</red>оми́лꙋй на́съ ѹ҆ничиже́нныхъ, ѹ҆строѧ́ѧ бл҃гопотрє́бныѧ твоѧ̑ сосꙋ́ды, сло́ве.

<red>С</red>т҃о́мꙋ дх҃ꙋ всѧ́каѧ всесп҃си́тельнаѧ вина̀: а҆́ще ко́емꙋ се́й по достоѧ́нїю дхне́тъ, ско́рѡ взе́млетъ ѿ земны́хъ, восперѧ́етъ, возраща́етъ, ѹ҆строѧ́етъ горѣ̀.

<rubric>Та́же прокі́менъ, гла́съ д҃:</rubric>

<red>С</red>п҃сѝ мѧ бж҃е, ꙗ҆́кѡ внидо́ша во́ды до дꙋшѝ моеѧ̀.

<rubric class="inline">Сті́хъ:</rubric> <red>Ѹ҆</red>глѣбо́хъ въ тимѣ́нїи глꙋбины̀, и҆ нѣ́сть постоѧ́нїѧ.

<rubric class="inline">Та́же,</rubric> <incipit><red>В</red>сѧ́кое дыха́нїе:</incipit>

<red>Ѿ</red> матѳе́а ст҃а́гѡ є҆ѵⷢ҇лїа чте́нїе: <rubric class="inline">(зача́ло к҃ ѿ полꙋ̀)</rubric>.

<red>Р</red>ечѐ гдⷭ҇ь: проси́те, и҆ да́стсѧ ва́мъ: и҆щи́те, и҆ ѡ҆брѧ́щете: толцы́те, и҆ ѿве́рзетсѧ ва́мъ. Всѧ́къ бо просѧ́й прїе́млетъ и҆ и҆щѧ́й ѡ҆брѣта́етъ, и҆ толкꙋ́щемꙋ ѿве́рзетсѧ. И҆лѝ кто̀ є҆́сть ѿ ва́съ человѣ́къ, є҆гѡ́же а҆́ще воспро́ситъ сы́нъ є҆гѡ̀ хлѣ́ба, є҆да̀ ка́мень пода́стъ є҆мꙋ̀; И҆лѝ а҆́ще ры́бы про́ситъ, є҆да̀ ѕмїю̀ пода́стъ є҆мꙋ̀; А҆́ще ѹ҆́бѡ вы̀, лꙋка́ви сꙋ́ще, ѹ҆мѣ́ете даѧ̑нїѧ бл҃га даѧ́ти ча́дѡмъ ва́шымъ: кольмѝ па́че ѻ҆ц҃ъ ва́шъ нбⷭ҇ный да́стъ бл҃га просѧ́щымъ ѹ҆ негѡ̀.

<rubric class="inline">Та́же,</rubric> <rubric class="inline">Сла́ва:</rubric> <red>Ѻ҆́</red>ч҃е, сло́ве и҆ дш҃е, трⷪ҇це ст҃а́ѧ, ѡ҆чи́сти мно́жєства грѣхѡ́въ на́шихъ.

<rubric class="inline">И҆ ны́нѣ:</rubric> <red>М</red>л҃твами бцⷣы, млⷭ҇тиве, ѡ҆чи́сти мно́жєства согрѣше́нїй на́шихъ.

<red>П</red>оми́лꙋй мѧ̀ бж҃е, по вели́цѣй млⷭ҇ти твое́й, и҆ по мно́жествꙋ щедро́тъ твои́хъ ѡ҆чи́сти беззако́нїе моѐ.

<rubric>Та́же пою́тъ стїхи́рꙋ сїю̀, гла́съ ѕ҃:</rubric>

<red>С</red>тра́шенъ є҆сѝ гдⷭ҇и, и҆ кто̀ стерпи́тъ пра́ведный тво́й гнѣ́въ; и҆лѝ кто̀ тебѐ ѹ҆мо́литъ бл҃гі́й и҆ лю́дехъ согрѣ́шшихъ, и҆ ѿча́ѧвшихсѧ: то́кмѡ нбⷭ҇нїи а҆́гг҃ли, нача̑ла и҆ вла̑сти, прⷭ҇то́ли и҆ гдⷭ҇ьствїѧ, херꙋві́ми и҆ серафі́ми, непреста́ннѡ тебѣ̀ вопїю́щїи: ст҃ъ, ст҃ъ, ст҃ъ є҆сѝ гдⷭ҇и. Тѣ́мъ прест҃ы́й влⷣко, дѣла̀ рꙋкꙋ̀ твое́ю не пре́зри: но за млⷭ҇рдїе твоеѧ̀ млⷭ҇ти, сп҃сѝ лю́ди твоѧ̑, и҆ гра́дъ погиба́ющїй.

<rubric>Сла́ва, и҆ ны́нѣ, бг҃оро́диченъ:</rubric>

<red>Н</red>икто́же притека́ѧй къ тебѣ̀ посра́мленъ ѿ тебѐ и҆схо́дитъ, чⷭ҇таѧ дв҃о бцⷣе: но про́ситъ бл҃года́ти, и҆ прїе́млетъ дарѡва́нїѧ, на по́льзꙋ проше́нїємъ.

<rubric class="inline">І҆ере́й:</rubric> <red>С</red>п҃сѝ бж҃е, лю́ди твоѧ̑:

<rubric class="inline">Ли́къ:</rubric> <red>Г</red>дⷭ҇и поми́лꙋй, <rubric class="inline">є҃і.</rubric>

<rubric class="inline">Возгла́съ:</rubric> <red>М</red>лⷭ҇тїю и҆ щедро́тами:

## Пѣ́снь з҃.

<rubric class="inline">І҆рмо́съ:</rubric> <irmos><red>Р</red>осода́тельнꙋ ѹ҆́бѡ пе́щь:</irmos>

<red>Н</red>икогда́же ѿлꙋча́йсѧ на́съ, сп҃се ще́дрый, ꙗ҆́кѡ па́стырь ѻ҆ве́цъ свои́хъ, но при́снѡ съ на́ми неѿстꙋ́пнѡ пребыва́ѧ, ѿ всѧ́кихъ вѣ́дъ свободѝ вѣ́рнѡ тѝ ѿ се́рдца вопїю́щихъ: бл҃гослове́нъ є҆сѝ бж҃е, и҆ препросла́вленный.

<rubric class="inline">Сла́ва:</rubric> <red>Т</red>ы̀ бж҃е всеси́льный, и҆ цр҃ю̀ прест҃ы́й, пропны́й нб҃о ꙗ҆́кѡ ко́жꙋ, и҆ мо́ре песко́мъ ѡ҆гради́вый, послѝ на́мъ теплотꙋ̀ со́лнечнꙋю, и҆ бл҃горастворє́нны воздꙋ́хи, вѣ́рнѡ тѝ вопїю́щымъ: бл҃гослове́нъ є҆сѝ бж҃е, и҆ препросла́вленный.

<rubric class="inline">И҆ ны́нѣ, бг҃оро́диченъ:</rubric> <red>Н</red>аꙋчѝ влⷣчце, ѧ҆зы́къ мо́й глаго́лати полє́знаѧ, наде́жде всѣ̑мъ концє́мъ землѝ, и҆ моли́сѧ сн҃ꙋ сѝ и҆ бг҃ꙋ, пода́ти ве́дро на землѝ и҆ ѹ҆ще́дрити хрⷭ҇тꙋ̀ вопїю́щихъ: бл҃гослове́нъ є҆сѝ бж҃е, и҆ препросла́вленый.

## Пѣ́снь и҃.

<rubric class="inline">І҆рмо́съ:</rubric> <irmos><red>И҆</red>з̾ пла́мене прпⷣбнымъ:</irmos>

<red>Ч</red>і́и рабѝ и҆ созда́нїе є҆смы̀; не твои ли превѣ́чный бж҃е, ѹ҆слы́ши ѹ҆́бѡ на́шѧ мл҃твы хꙋды̑ѧ, и҆ и҆спꙋстѝ ве́дро на землѝ, и҆ ро́сꙋ поле́знꙋю: да тѧ̀ превозно́симъ во всѧ̑ вѣ́ки.

<rubric class="inline">Сла́ва:</rubric> <red>Р</red>е́клъ є҆сѝ млⷭ҇тивый влⷣко, наказꙋ́ѧ на́съ къ покаѧ́нїю: и҆щи́те, и҆ ѡ҆брѧ́щете: толцы́те, и҆ ѿве́рзетсѧ ва́мъ: проси́те, и҆ прїи́мете. Тѣ́мже къ тебѣ̀ припа́даемъ, и҆ прилѣ́жнѡ мо́лимъ: пощадѝ на́съ млⷭ҇тиве, превозносѧ́щихъ тѧ̀ во всѧ̑ вѣ́ки.

<rubric class="inline">И҆ ны́нѣ:</rubric> <red>Чⷭ҇</red>таѧ влⷣчце бцⷣе, и҆зба́ви мл҃твами сѝ лю́ди своѧ̑ ѿ стра́сти и҆ бра́ни всѧ́кїѧ, подаю́щи ѻ҆би̑льныѧ млⷭ҇ти и҆ плоды̀ на пи́щꙋ чтꙋ́щымъ тѧ̀, и҆ превозносѧ́щымъ во всѧ̑ вѣ́ки.

## Пѣ́снь ѳ҃.

<rubric class="inline">І҆рмо́съ:</rubric> <irmos><red>Б</red>г҃а человѣ́кѡмъ:</irmos>

<red>П</red>а́ѵелъ пока́ѧвсѧ ѿ гони́тельства, сосꙋ́дъ и҆збра́ненъ бы́сть тебѣ̀ влⷣцѣ и҆ бг҃ꙋ всѣ́хъ: и҆ мы̀ грѣ́шнїи надѣ́ющесѧ твоемꙋ̀ млⷭ҇рдїю, въ покаѧ́нїи тебѣ̀ вопїе́мъ: простѝ всѧ̑ согрѣшє́нїѧ на̑ша, и҆ послѝ ве́дро землѝ, и҆ ро́сꙋ бл҃гꙋ́ю и҆ поле́знꙋю, мл҃твами пречⷭ҇тыѧ тѝ мт҃ре.

<rubric class="inline">Сла́ва:</rubric> <red>В</red>ерхо́вный ѹ҆чени́къ тво́й пе́тръ три́жды ѿве́ргсѧ тебѐ, пла́чемъ го́рькимъ ѡ҆брѣ́те ѹ҆ тебѐ, млⷭ҇рде хрⷭ҇тѐ, проще́нїе: и҆ мы̀ тогѡ̀ ревнꙋ́юще покаѧ́нїю, тебѣ̀ во ѹ҆миле́нїи со слеза́ми вопїе́мъ: согрѣши́хомъ, простѝ млⷭ҇рдїе, и҆ и҆зба́ви на́съ ѿ всѧ́кагѡ ѕла̀, мл҃твами пречⷭ҇тыѧ тѝ мт҃ре.

<rubric class="inline">И҆ ны́нѣ, бг҃оро́диченъ:</rubric> <red>И҆</red>зба́ви ны̀ пречⷭ҇таѧ, ѿ всѧ́кагѡ ѕла́гѡ ѡ҆бстоѧ́нїѧ, и҆ ѿ безго́днагѡ лїѧ́нїѧ дожде́внагѡ, на ше́дшагѡ ны́нѣ на ны̀, и҆ и҆спросѝ свы́ше ѹ҆ сн҃а тѝ и҆ бг҃а, пода́ти бл҃говре́менное ве́дро рабѡ́мъ свои̑мъ, и҆ и҆з̾ѻби́льный пло́дъ земны́й на пи́щꙋ лю́демъ: да тѧ̀ непреста́ннѡ велича́емъ.

<rubric>Катава́сїа.</rubric>

<rubric class="inline">Та́же:</rubric> <incipit><red>Д</red>осто́йно є҆́сть:</incipit> <incipit><red>Трист҃о́е.</red></incipit> <rubric class="inline">По</rubric> <incipit><red>Ѻ҆́</red>ч҃е на́шъ:</incipit>

<rubric class="inline">Тропа́рь:</rubric> <red>П</red>оми́лꙋй на́съ гдⷭ҇и, поми́лꙋй на́съ:

<rubric class="inline">Сла́ва:</rubric> <red>Г</red>дⷭ҇и, поми́лꙋй на́съ:

<rubric class="inline">И҆ ны́нѣ:</rubric> <red>М</red>лⷭ҇рдїѧ двє́ри ѿве́рзи на́мъ:

<rubric>По си́хъ же дїа́конъ глаго́летъ є҆ктенїю̀ сїю̀:</rubric>

<red>П</red>оми́лꙋй на́съ бж҃е, по вели́цѣй млⷭ҇ти твое́й, мо́лимъ ти сѧ, ѹ҆слы́ши и҆ поми́лꙋй.

<red>Є҆</red>щѐ мо́лимсѧ ѡ҆ вели́комъ господи́нѣ и҆ ѻ҆тцѣ̀ на́шемъ ст҃ѣ́йшемъ патрїа́рхѣ <red>и҆́мⷬ҇къ</red>:

<red>Є҆</red>щѐ мо́лимсѧ ѡ҆ бг҃охрани́мѣй странѣ̀ на́шей:

<red>Є҆</red>щѐ мо́лимсѧ ѡ҆ є҆́же ѿврати́ти ѿ на́съ всѧ́къ гнѣ́въ сво́й, пра́веднѡ дви́жимый на ны̀, и҆ прости́ти на́мъ всѧ́кое согрѣше́нїе во́льное же и҆ нево́льное, и҆ поми́ловати на́съ недосто́йныхъ рабѡ́въ свои́хъ, въ се́рдцѣ сокрꙋше́нномъ рце́мъ всѝ: гдⷭ҇и, ѹ҆слы́ши и҆ поми́лꙋй.

<red>Є҆</red>щѐ мо́лимсѧ ѡ҆ є҆́же ѹ҆слы́шати гдⷭ҇ꙋ бг҃ꙋ гла́съ мл҃твы на́шеѧ, и҆ поми́ловати на́съ, и҆ посла́ти бл҃говре́менное ве́дро на землѝ, и҆ ѹ҆тѣ́шити на́съ ско́рбныхъ рабѡ́въ свои́хъ, рце́мъ всѝ со слеза́ми: ѹ҆слы́ши млⷭ҇тиве, и҆ поми́лꙋй.

<red>С</red>обира́ѧй во́ды во ѻ҆́блацѣхъ ѿ конє́цъ земны́хъ, повелѣ́нїемъ твои́мъ ѹ҆держѝ ѧ҆̀ и҆ пꙋстѝ ве́дро на землѝ, со ѹ҆миле́нїемъ мо́лимъ ти сѧ всеще́дрый влⷣко, ѹ҆слы́ши, и҆ млⷭ҇тивнѡ поми́лꙋй.

<red>П</red>ризыва́ѧй во́дꙋ морскꙋ́ю, и҆ сїю̀ па́ки всемогꙋ́щею си́лою твое́ю ѹ҆держа́ти могі́й, и҆ просвѣти́ти поднебе́снꙋю, въ покаѧ́нїи мо́лимъ ти сѧ, всемлⷭ҇тиве гдⷭ҇и, ѹ҆слы́ши, и҆ чл҃вѣколю́бнѡ поми́лꙋй.

<red>В</red>е́дро во́льное пꙋстѝ гдⷭ҇и на землѝ, и҆ ѿ и҆стлѣ́нїѧ ско́рѡ и҆зба́ви на́съ, болѣ́зненнымъ се́рдцемъ мо́лимъ ти сѧ, ѹ҆слы́ши, и҆ щедро́тнѡ поми́лꙋй.

<red>П</red>осѣща́ѧй зе́млю, и҆ ѹ҆множа́ѧй жи̑та є҆ѧ̀, прозѧба́ѧй же па́жить скотѡ́мъ, и҆ травꙋ̀ на слꙋ́жбꙋ человѣ́кѡмъ, поми́лꙋй человѣ́ки и҆ скоты̀, и҆ запретѝ безго́дномꙋ дожде́вномꙋ лїѧ́нїю, со́лнцꙋ же бл҃говре́меннѡ возсїѧ́ти на землѝ, и҆ ѹ҆мно́жити плоды̀ є҆ѧ̀ повелѝ, мо́лимъ ти сѧ, бл҃гоꙋтро́бне гдⷭ҇и, ѹ҆слы́ши, и҆ ꙗ҆́кѡ бл҃гъ поми́лꙋй.

<red>Ꙗ҆́</red>кѡ ѻ҆́чи ра̑бъ въ рꙋкꙋ̀ госпо́дїй свои́хъ: та́кѡ ѻ҆́чи на́ши къ тебѣ̀ бж҃е на́шъ вѣ́рою взира́ютъ, до́ндеже ѹ҆ще́дриши ны̀. Тѣ́мже не погꙋбѝ на́съ безмѣ́рною мокрото́ю: но млⷭ҇тивнѡ при́зри на ны̀ ве́дромъ и҆ щедро́тнѡ поми́лꙋй.

<red>Ѡ҆</red>сїѧва́ѧй со́лнце на ѕлы̑ѧ и҆ бл҃гі̑ѧ, и҆ подава́ѧй ве́дро, и҆ ро́сꙋ бл҃гоплодоно́снꙋ, и҆ бл҃гораствѡ́рныѧ воздꙋ́хи на по́льзꙋ созда́нїю твоемꙋ̀, не ꙗ҆́ростїю твое́ю накажѝ на́съ, но млⷭ҇тивнѡ ѹ҆мно́жи сѣ́мена зємна́ѧ и҆ плоды̀ є҆ѧ̀, въ покаѧ́нїи мо́лимъ ти сѧ чл҃вѣколю́бче гдⷭ҇и, ѹ҆слы́ши, и҆ ꙗ҆́кѡ ще́дръ поми́лꙋй.

<red>Ѡ҆</red>дѣѧ́йсѧ свѣ́томъ ꙗ҆́кѡ ри́зою, возсїѧ́й свѣ́тъ со́лнечный на землѝ на́шей, и҆ и҆зсꙋшѝ и҆зли́шнюю мокротꙋ̀ є҆ѧ̀, ко и҆з̾ѻби́льномꙋ плодоноше́нїю, мо́лимъ ти сѧ, ѹ҆слы́ши и҆ млⷭ҇тивнѡ поми́лꙋй.

<red>Н</red>е помѧнѝ беззако́нїй на́шихъ влⷣко, а҆́ще бо беззакѡ́нїѧ на́зриши, никто́же постои́тъ пред̾ тобо́ю: но ско́рѡ да предварѧ́тъ ны̀ щедрѡ́ты твоѧ̑ гдⷭ҇и, ꙗ҆́кѡ ѡ҆бнища́хомъ ѕѣлѡ̀: да не растли́тъ на́съ безве́дрїе, и҆ до конца̀ да не погꙋби́тъ, мо́лимъ ти сѧ, ско́рѡ ѹ҆слы́ши, и҆ млⷭ҇тивнѡ поми́лꙋй.

<red>Ѹ҆</red>пова́нїе и҆ сп҃се́нїе правосла́внѡ въ тѧ̀ вѣ́рꙋющихъ гдⷭ҇и, и҆зба́ви: <rubric class="inline">(А҆́ще въ монастырѣ̀, глаго́ли сїѐ:)</rubric> ѻ҆би́тель сїю, <red>[</red><rubric class="inline">а҆́ще же въ гра́дѣ, сїѐ:</rubric><red>]</red> гра́дъ се́й, и҆ всѧ́къ гра́дъ, и҆ странꙋ̀, <red>[</red><rubric class="inline">а҆́ще же на селѣ̀, сїѐ:</rubric><red>]</red> ве́сь сїю̀ ѿ гла́да, гꙋби́тельства, трꙋ́са, пото́па, ѻ҆гнѧ̀, меча̀, наше́ствїѧ и҆ноплеме́нныхъ, и҆ междоꙋсо́бныѧ бра́ни, и҆ всѧ́кїѧ смертоно́сныѧ ꙗ҆́звы, и҆ млⷭ҇тивъ, и҆ ти́хъ, и҆ бл҃гоꙋвѣ́тливъ бꙋ́ди чл҃вѣколю́бче, ѡ҆ грѣсѣ́хъ на́шихъ, и҆ поми́лꙋй на́съ: и҆ ѿвратѝ ве́сь гнѣ́въ тво́й пра́веднѡ дви́жимый на ны̀, и҆ и҆зба́ви на́съ належа́щагѡ пра́веднагѡ преще́нїѧ твоегѡ̀, и҆ просвѣтѝ бл҃года́тїю твое́ю всю̀ поднбⷭ҇нꙋю къ плодоноше́нїю землѝ и҆ ко ѡ҆кормле́нїю житїѧ̀ на́шегѡ, рце́мъ всѝ со слеза́ми: гдⷭ҇и ст҃ы́й, ско́рѡ ѹ҆слы́ши, и҆ млⷭ҇тивнѡ поми́лꙋй.

<rubric class="inline">И҆ пою́тъ всѝ:</rubric> <red>Г</red>дⷭ҇и поми́лꙋй, <rubric class="inline">три́жды.</rubric>

<rubric>І҆ере́ю же не возгласи́вшꙋ, дїа́конъ глаго́летъ:</rubric>

<red>С</red>о ѹ҆миле́нїемъ всѝ кѡлѣ́на прекло́ньше, гдⷭ҇ꙋ помо́лимсѧ.

<rubric>И҆ ѿпѣ́вше три́жды:</rubric>

<red>Г</red>дⷭ҇и поми́лꙋй:

<rubric>Преклонѧ́ютъ колѣ̑на: і҆ере́й же чте́тъ мл҃твꙋ сїю̀ велегла́снѡ:</rubric>

<versal>В</versal>лⷣко гдⷭ҇и бж҃е на́шъ, дре́вле ревни́телѧ и҆лїѝ прⷪ҇ро́ка твоегѡ̀ мольбꙋ̀ послꙋ́шавый, и҆ є҆́же на вре́мѧ до́ждь ѹ҆держа́ти и҆зво́ливый: и҆ ны́нѣ чл҃вѣколюби́вый тво́рче, и҆ млⷭ҇тивый гдⷭ҇и, при́зри и҆ на на́съ смире́нныхъ и҆ недосто́йныхъ рабѡ́въ твои́хъ смирє́нныѧ мольбы̑, и҆ ꙗ҆́кѡ ще́дръ пре́зри на̑ша прегрѣшє́нїѧ, и҆ ѹ҆моле́нъ бы́въ ѿ самагѡ̀ твоегѡ̀ чл҃вѣколю́бїѧ, пода́ждь ве́дро достоѧ́нїю твоемꙋ̀, и҆ со́лнце просвѣтѝ на тре́бꙋющыѧ и҆ просѧ́щыѧ ѿ тебѐ млⷭ҇ти: возвеселѝ лицѐ землѝ нѝщихъ ра́ди люде́й твои́хъ, младе́нєцъ же и҆ скѡ́тъ и҆ и҆ны́хъ всѣ́хъ живо́тныхъ, и҆̀хже насыща́еши твои́мъ бл҃говоле́нїемъ, и҆ дае́ши пи́щꙋ и҆̀мъ во бл҃го вре́мѧ. Є҆́й, гдⷭ҇и бж҃е на́шъ, не ѿри́ни вотщѐ мольбꙋ̀ на́шꙋ, нижѐ посрамѝ на́съ ѿ ча́ѧнїѧ на́шегѡ, но пощадѝ на́съ по млⷭ҇ти твое́й, и҆ посѣтѝ щедро́тами твои́ми, и҆счеза́ютъ бо всꙋ́е дні́е на́ши, и҆ ѡ҆скꙋдѣва́етъ въ болѣ́зни живо́тъ на́шъ. Не погꙋбѝ ѹ҆́бѡ на́съ беззако́нїй ра́ди на́шихъ, и҆́миже негодова́нїе и҆ ꙗ҆́рость твою̀ на себѐ привлеко́хомъ: но сотворѝ съ на́ми по ти́хости твое́й, и҆ по мно́жествꙋ млⷭ҇ти твоеѧ̀. Се́ бо дꙋше́ю сокрꙋше́нною, и҆ дꙋ́хомъ смире́ннымъ пред̾ тобо́ю припа́даемъ, и҆ ꙗ҆́кѡ рабѝ непотре́бнїи, па́че же бо́льшїѧ ка́зни досто́йни въ покаѧ́нїи ѹ҆миле́ннѡ тебѣ̀ вопїе́мъ: согрѣши́хомъ и҆ беззако́нновахомъ, и҆ прегрѣши́хомъ во все́мъ, за́пѡвѣди твоѧ̑ престꙋпа́юще, и҆ сегѡ̀ ра́ди всѧ̑, ꙗ҆̀же наво́диши на ны̀, и҆́стиною и҆ сꙋдо́мъ наво́диши: но не до конца̀ тлѣ́нїю, гла́дꙋ же и҆ поги́бели преда́ждь на́съ, нижѐ да потопи́тъ на́съ бꙋ́рѧ водна́ѧ: но во гнѣ́вѣ млⷭ҇ти помѧнѝ, и҆ тꙋ́не щедро́тъ твои́хъ ра́ди ѹ҆ми́лостивисѧ, и҆ твоѐ созда́нїе и҆ дѣ́ло рꙋ́къ твои́хъ ꙗ҆́кѡ бл҃гъ поми́лꙋй, и҆ ѿ всѧ́каго ѕла̀ ско́рѡ и҆зба́ви.

<rubric class="inline">Возгла́съ:</rubric> <red>Т</red>воѐ бо є҆́сть є҆́же ми́ловати и҆ сп҃са́ти на́съ, бж҃е на́шъ, и҆ тебѣ̀ славꙋ возсыла́емъ, ѻ҆ц҃ꙋ̀, и҆ сн҃ꙋ, и҆ ст҃о́мꙋ дх҃ꙋ ны́нѣ и҆ при́снѡ, и҆ во вѣ́ки вѣкѡ́въ.

<rubric class="inline">Ли́къ:</rubric> <red>А҆</red>ми́нь.

<rubric class="inline">Дїа́конъ:</rubric> <red>П</red>ремꙋ́дрость.

<rubric>І҆ере́й же, и҆лѝ а҆рхїере́й твори́тъ ѿпꙋ́стъ ѻ҆бы́чный днѐ, и҆лѝ пра́здникꙋ.</rubric>
