---
title: "Послѣ́дованїе моле́бнагѡ пѣ́нїѧ, пѣва́емагѡ во вре́мѧ бездо́ждїѧ"
navigation:
  key: service-ritualadd-39
  title: "Послѣ́дованїе моле́бнагѡ пѣ́нїѧ, пѣва́емагѡ во вре́мѧ бездо́ждїѧ"
  parent: service-ritualadd
  order: 39
type: "service"
---

# Послѣ́дованїе моле́бнагѡ пѣ́нїѧ, пѣва́емагѡ во вре́мѧ бездо́ждїѧ.

<rubric class="inline">І҆ере́й ѻ҆бы́чнѡ начина́етъ:</rubric> <incipit><red>Б</red>л҃гослове́нъ бг҃ъ на́шъ:</incipit>

<red>Ч</red>те́цъ же а҆́бїе чте́тъ: <incipit><red>Трист҃о́е.</red></incipit> <incipit><red>П</red>рест҃а́ѧ трⷪ҇це:</incipit> <incipit><red>Ѻ҆́</red>ч҃е на́шъ:</incipit>

<rubric class="inline">І҆ере́й:</rubric> <incipit><red>Ꙗ҆́</red>кѡ твоѐ є҆́сть црⷭ҇тво:</incipit>

<rubric class="inline">Чте́цъ:</rubric> <red>Г</red>дⷭ҇и поми́лꙋй, <rubric class="inline">в҃і.</rubric>

<rubric>Сла́ва, и҆ ны́нѣ:</rubric>

<incipit><red>П</red>рїиди́те поклони́мсѧ:</incipit> <rubric class="inline">три́жды.</rubric>

<rubric>И҆ ѱало́мъ ѯ҃д:</rubric>

<versal>Т</versal>ебѣ̀ подоба́етъ пѣ́снь бж҃е въ сїѡ́нѣ, и҆ тебѣ̀ возда́стсѧ мл҃тва во і҆ерⷭ҇ли́мѣ. Ѹ҆слы́ши мл҃твꙋ мою̀: къ тебѣ̀ всѧ́ка пло́ть прїи́детъ. Словеса̀ беззакѡ́нникъ премого́ша на́съ: и҆ нечє́стїѧ на̑ша ты̀ ѡ҆чи́стиши. Бл҃же́нъ, є҆го́же и҆збра́лъ є҆сѝ и҆ прїѧ́лъ, всели́тсѧ во дво́рѣхъ твои́хъ. И҆спо́лнимсѧ во бл҃ги́хъ до́мꙋ твоегѡ̀: ст҃ъ хра́мъ тво́й. Ди́венъ въ пра́вдѣ, ѹ҆слы́ши ны̀, бж҃е, сп҃си́телю на́шъ, ѹ҆пова́нїе всѣ́хъ конце́й земли, и҆ сꙋ́щихъ въ мо́ри дале́че: Ѹ҆готовлѧ́ѧй го́ры крѣ́постїю свое́ю, препоѧ́санъ си́лою: смꙋща́ѧй глꙋбинꙋ̀ морскꙋ́ю, шꙋ́мꙋ во́лнъ є҆гѡ̀ кто̀ постои́тъ; смѧтꙋ́тсѧ ꙗ҆зы́цы, и҆ ѹ҆боѧ́тсѧ живꙋ́щїи въ конца́хъ ѿ зна́менїй твои́хъ: и҆схо́ды ѹ҆́тра и҆ ве́чера ѹ҆краси́ши. Посѣти́лъ є҆сѝ зе́млю и҆ ѹ҆пои́лъ є҆сѝ ю҆̀, ѹ҆мно́жилъ є҆сѝ ѡ҆богати́ти ю҆̀: рѣка̀ бж҃їѧ напо́лнисѧ во́дъ: ѹ҆гото́валъ є҆сѝ пи́щꙋ и҆̀мъ, ꙗ҆́кѡ та́кѡ (є҆́сть) ѹ҆гото́ванїе. Бразды̑ є҆ѧ̀ ѹ҆по́й, ѹ҆мно́жи жи̑та є҆ѧ̀: въ ка́плѧхъ є҆ѧ̀ возвесели́тсѧ возсїѧ́ющи. Бл҃гослови́ши вѣне́цъ лѣ́та бл҃гости твоеѧ̀, и҆ полѧ̀ твоѧ̑ и҆спо́лнѧтсѧ тꙋ́ка: Разботѣ́ютъ кра̑снаѧ пꙋсты́ни, и҆ ра́достїю хо́лми препоѧ́шꙋтсѧ. Ѡ҆дѣ́ѧшасѧ ѻ҆́вни ѻ҆́вчїи, и҆ ѹ҆дѡ́лїѧ ѹ҆мно́жатъ пшени́цꙋ: воззовꙋ́тъ, и҆́бо воспою́тъ.

<rubric>Сла́ва, и҆ ны́нѣ:</rubric>

<red>А҆</red>ллилꙋ́їа, <rubric class="inline">три́жды.</rubric>

<rubric>Дїа́конъ же а҆́бїе глаго́летъ є҆ктенїю̀ вели́кꙋю:</rubric>

<incipit><red>М</red>и́ромъ гдⷭ҇ꙋ помо́лимсѧ:</incipit>

<rubric>Да́же до:</rubric>

<red>Ѡ҆</red> пла́вающихъ:

<rubric>Та́же прилага́етъ сїѧ̑:</rubric>

<red>Ѡ҆</red> є҆́же не помѧнꙋ́ти беззако́нїй, и҆ непра́вдъ люде́й свои́хъ, и҆ ѿврати́ти ѿ на́съ ве́сь гнѣ́въ сво́й пра́веднѡ дви́жимый на ны̀, и҆ не ѹ҆мори́ти на́съ гла́домъ и҆ жа́ждею, гдⷭ҇ꙋ помо́лимсѧ.

<red>Ѡ҆</red> є҆́же бл҃горастворє́нныѧ воздꙋ́хи, и҆ дождѝ бл҃говре́мєнныѧ къ плодоноше́нїю млⷭ҇тивнѡ посла́ти землѝ, и҆ лю́демъ свои̑мъ, гдⷭ҇ꙋ помо́лимсѧ.

<red>Ѡ҆</red> є҆́же во гнѣ́вѣ свое́мъ не погꙋби́ти люде́й свои́хъ, и҆ скоты̀, но повелѣ́ти ѻ҆блакѡ́мъ свы́ше ѡ҆дожди́ти, и҆ къ плодоноше́нїю ѡ҆роси́ти зе́млю, гдⷭ҇ꙋ помо́лимсѧ.

<red>Ѡ҆</red> є҆́же повелѣ́ти землѝ прозѧба́ти плоды̀ на весе́лїе, и҆ пи́щꙋ люде́й свои́хъ, и҆ ѕла́къ въ слꙋ́жбꙋ человѣ́кѡмъ, травꙋ̀ же скотѡ́мъ, гдⷭ҇ꙋ помо́лимсѧ.

<red>Ѡ҆</red> є҆́же млⷭ҇тивнѡ призрѣ́ти на во́пль, пла́чь, стена̑нїѧ и҆ ѹ҆милє́нныѧ мл҃твы ста́рыхъ и҆ ю҆́ныхъ, младе́нцєвъ же и҆ всѣ́хъ люде́й свои́хъ, и҆ не погꙋби́ти на́съ гла́домъ грѣ̑хъ ра́ди на́шихъ, но пощади́ти ѿ сме́рти дꙋ́шы на́ша и҆ препита́ти на́съ въ гла́дѣ, гдⷭ҇ꙋ помо́лимсѧ.

<red>Ѡ҆</red> є҆́же бл҃гопрїѧ̑тнымъ бы́ти мольба́мъ на́шимъ, и҆ ꙗ҆́коже и҆лїю̀ и҆ногда̀ послꙋ́шати на́съ дожде́мъ, и҆ бл҃горастворе́нными воздꙋ́хи, и҆ поми́ловати на́съ, гдⷭ҇ꙋ помо́лимсѧ.

<red>Ѡ҆</red> є҆́же млⷭ҇тивнѡ ѹ҆слы́шати гла́съ мл҃твы на́шеѧ, и҆ и҆зба́вити на́съ ѿ гла́да, гꙋби́тельства, трꙋ́са, пото́па, ѻ҆гнѧ̀, гра́да, меча̀, наше́ствїѧ и҆ноплемє́нникъ, междоꙋсо́бныѧ бра́ни, и҆ всѧ́кїѧ смертоно́сныѧ ꙗ҆́звы, гдⷭ҇ꙋ помо́лимсѧ.

<red>Ѡ҆</red> и҆зба́витисѧ на́мъ:

<incipit><red>З</red>астꙋпѝ, сп҃сѝ:</incipit>

<incipit><red>П</red>рест҃ꙋ́ю, пречⷭ҇тꙋю, пребл҃гослове́ннꙋю:</incipit>

<rubric class="inline">Возгла́съ:</rubric> <red>Ꙗ҆́</red>кѡ подоба́етъ тебѣ̀ всѧ́каѧ сла́ва:

<rubric class="inline">Ли́къ:</rubric> <red>А҆</red>ми́нь.

<rubric class="inline">И҆ а҆́бїе пое́тъ:</rubric> <incipit><red>Б</red>г҃ъ гдⷭ҇ь:</incipit> <rubric class="inline">гла́съ в҃:</rubric>

<rubric>И҆ тропарѝ сїѧ̑:</rubric>

<red>В</red>оздꙋ́ха растворе́нїе повелѣ́нїемъ твои́мъ прелага́ѧй, гдⷭ҇и, во́льный до́ждь съ бл҃горастворе́нными воздꙋ́хи да́рꙋй землѝ, є҆́же приноси́ти лю́демъ твои̑мъ плоды̀ и҆з̾ѡби̑льныѧ, и҆ насыща́ти всѧ́кое живо́тно твои́мъ бл҃говоле́нїемъ, мл҃твами бцⷣы и҆ всѣ́хъ ст҃ы́хъ твои́хъ.

<rubric>Сла́ва, гла́съ ѕ҃:</rubric>

<red>В</red>сѣ́хъ творца̀ и҆ зижди́телѧ, и҆ бл҃ги́хъ да́телѧ тѧ̀ свѣ́дꙋще гдⷭ҇и, къ тебѣ̀ припа́даемъ, и҆ прилѣ́жнѡ мо́лимъ: пощадѝ, млⷭ҇рде, и҆ простѝ ꙗ҆́кѡ бл҃гъ беззакѡ́нїѧ на̑ша, и҆ настоѧ́щагѡ пра́веднагѡ гнѣ́ва и҆зба́ви рабы̑ своѧ̑, подаѧ̀, ꙗ҆́кѡ бл҃гъ, жа́ждꙋщей землѝ бл҃гоплѡ́дныѧ дождѝ, ꙗ҆́кѡ є҆ди́нъ многомлⷭ҇тивъ.

<rubric>И҆ ны́нѣ, бг҃оро́диченъ, гла́съ то́йже: </rubric>

<incipit><red>П</red>редста́тельство хрⷭ҇тїа́нъ:</incipit>

<rubric class="inline">Та́же, ѱало́мъ н҃:</rubric> <incipit><red>П</red>оми́лꙋй мѧ̀, бж҃е:</incipit>

<rubric>Канѡ́нъ моле́бенъ къ чл҃вѣколю́бцꙋ гдⷭ҇ꙋ въ бездо́ждїе, є҆гѡ́же краестро́чїе: <acrostic><red>Д</red>а́ждь до́ждь землѝ жа́ждꙋщей сп҃се.</acrostic> </rubric>



## Пѣ́снь а҃.

<rubric class="inline">І҆рмо́съ:</rubric> <red>Г</red>рѧди́те лю́дїе:

<red>П</red>рїимѝ, сп҃се, моле́нїе ѿ недосто́йныхъ на́шихъ ѹ҆́стъ, и҆ низпослѝ съ нб҃сѐ землѝ дождѝ плодоно́сны, чл҃вѣколю́бецъ сы́й и҆ многомлⷭ҇тивъ.

<red>Ѡ҆</red>чи́сти ны́нѣ, гдⷭ҇и, грѣхѝ на́ша, и҆ гнѣ́въ ѿвратѝ, и҆́же на ны̀ сп҃се, наведе́нъ по пра́вдѣ, и҆ пода́ждь съ нб҃сѐ дождѝ водны̑ѧ землѝ.

<rubric class="inline">Сла́ва:</rubric> <red>П</red>рїиди́те человѣ́цы, воспла́чемъ къ бг҃ꙋ всѣ́хъ, во ѹ҆миле́нїи зовꙋ́ще: простѝ чл҃вѣколю́бче, на̑ша прегрѣшє́нїѧ, и҆ послѝ съ нб҃сѐ дождѝ жа́ждꙋщей землѝ.

<rubric class="inline">И҆ ны́нѣ, бг҃оро́диченъ:</rubric> <red>С</red>вѣ́тъ тобо́ю позна́хомъ бг҃ороди́тельнице: тѣ́мже тѧ̀ мо́лимъ и҆ ми́ли сѧ̀ дѣ́емъ, молѧ́щи не преста́й творца̀ и҆ сн҃а твоего̀, посла́ти землѝ до́ждь.

<rubric>Катава́сїа по всѧ́кой пѣ́сни:</rubric>

<red>И҆</red>зба́ви ѿ бѣ́дъ рабы̑ твоѧ̑ млⷭ҇тиве, ꙗ҆́кѡ мы̀ ѹ҆се́рднѡ къ тебѣ̀ прибѣга́емъ, къ млⷭ҇тивомꙋ и҆зба́вителю, всѣ́хъ влⷣцѣ гдⷭ҇ꙋ і҆и҃сꙋ.

<red>С</red>п҃сѝ ѿ бѣ́дъ рабы̑ твоѧ̑ прест҃а́ѧ бцⷣе дв҃о, ꙗ҆́кѡ мы̀ всѝ по бз҃ѣ къ тебѣ̀ прибѣга́емъ, ꙗ҆́кѡ къ нерꙋши́мѣй стѣнѣ̀ и҆ предста́тельницѣ.

## Пѣ́снь г҃.

<rubric class="inline">І҆рмо́съ:</rubric> <irmos><red>Ѹ҆</red>твердѝ на́съ въ тебѣ̀ гдⷭ҇и:</irmos>

<red>В</red>сю̀ тва́рь дла́нїю содержа́й гдⷭ҇и, ѹ҆слы́ши ꙗ҆́кѡ ще́дръ молє́нїѧ рабѡ́въ твои́хъ, и҆ низпослѝ во́дꙋ на всю̀ зе́млю.

<red>С</red>ы́й бл҃гъ и҆ бл҃гопремѣни́тель, ꙗ҆́кѡ и҆мы́й бе́зднꙋ бл҃гоꙋтро́бїѧ, не пре́зри молє́нїѧ на̑ша, но послѝ на́мъ ми́рный до́ждь.

<rubric class="inline">Сла́ва:</rubric> <red>Б</red>ога́тство, є҆́же на́мъ да́лъ є҆сѝ, и҆жди́хомъ блꙋ́днѡ: но ꙗ҆́кѡ и҆мѣ́ѧй гдⷭ҇и, бе́зднꙋ бл҃гоꙋтро́бїѧ, и҆ ѻ҆ц҃ъ бл҃гъ сы́й ѹ҆мили́сѧ, и҆ дождѝ лѣ̑тныѧ пода́ждь землѝ.

<rubric class="inline">И҆ ны́нѣ, бг҃оро́диченъ:</rubric> <red>Ꙗ҆́</red>кѡ и҆мꙋ́щаѧ чⷭ҇таѧ, къ чл҃вѣколю́бцꙋ сн҃ꙋ твоемꙋ̀, бл҃гопрїѧ́тное дерзнове́нїе, ѹ҆молѝ да́тисѧ землѝ дождє́мъ плодонѡ́снымъ, хода́тайствы твои́ми.

## Пѣ́снь д҃.

<rubric class="inline">І҆рмо́съ:</rubric> <irmos><red>П</red>ою̀ тѧ̀, слꙋ́хомъ бо гдⷭ҇и:</irmos>

<red>С</red>вы́ше на ны̀ при́зри бл҃же, согрѣ́шшыѧ, и҆ да́рꙋй гдⷭ҇и млⷭ҇ть твою̀ по все́й землѝ, и҆ низпослѝ, мо́лимсѧ, бога́тнѡ млⷭ҇ти твоѧ̑, чл҃вѣколю́бче.

<red>Н</red>а́йде на ны̀, чл҃вѣколю́бче, согрѣши́вшыѧ гнѣ́въ тво́й, нб҃са̀ заключѝ не да́ти дождє́въ землѝ твое́й: тѣ́мже мо́лимъ тѧ̀ рабѝ твоѝ, да не ꙗ҆́ростїю твое́ю сло́ве, нака́жеши на́съ.

<rubric class="inline">Сла́ва:</rubric> <red>Р</red>астворе́нїе прелага́ѧй гдⷭ҇и, воздꙋ́ха, повелѣ́нїемъ твои́мъ, во́льный да́рꙋй до́ждь на́мъ, приноси́ти плоды̀ и҆з̾ѡби̑льныѧ посыла́ѧй, всѧ́кое живо́тно насыща́ти бл҃говоле́нїемъ твои́мъ.

<rubric class="inline">И҆ ны́нѣ, бг҃оро́диченъ:</rubric> <red>Т</red>ы̀ мт҃и, бцⷣе, была̀ є҆сѝ бг҃а на́шегѡ, тѣ́мже вѣ́рою всѝ мо́лимъ тѧ̀ влⷣчце: ꙗ҆́кѡ и҆мꙋ́щꙋю дерзнове́нїе: того̀ молѝ ѡ҆ всѣ́хъ на́съ, є҆́же низпосла́ти во́дꙋ по все́й землѝ.

## Пѣ́снь є҃.

<rubric class="inline">І҆рмо́съ:</rubric> <irmos><red>С</red>вѣ́та пода́телю:</irmos>

<red>М</red>л҃твами сп҃се, безпло́тныхъ, бл҃госе́рднѡ ѹ҆слы́ши всѣ́хъ на́съ, при́снѡ молѧ́щихсѧ, и҆ да́ждь до́ждь землѝ твое́й жа́ждꙋщей, ꙗ҆́кѡ є҆ди́нъ чл҃вѣколю́бецъ.

<red>Д</red>военадесѧ́тице ѹ҆ч҃нкѡ́въ, со страда́льцы къ бг҃ꙋ мл҃твꙋ ѡ҆ насъ твори́те, ꙗ҆́кѡ да и҆зба́витъ на́съ ѿ всѧ́кїѧ нꙋ́жды, гнѣ́ва же и҆ ско́рби.

<rubric class="inline">Сла́ва:</rubric> <red>Б</red>ꙋ́ди на́мъ, бл҃госе́рдый, во вре́мѧ и҆скꙋше́нїй, гдⷭ҇и, и҆ преще́нїѧ належа́щагѡ сп҃сѝ на́съ, и҆ послѝ землѝ твое́й до́ждь во́ленъ.

<rubric class="inline">И҆ ны́нѣ, бг҃оро́диченъ:</rubric> <red>В</red>сѝ хода́таицꙋ тѧ̀ ны́нѣ къ бг҃ꙋ земноро́днїи и҆́мамы, ꙗ҆́кѡ вои́стиннꙋ. Тѣ́мже мо́лимсѧ: кро́вомъ твои́мъ чⷭ҇таѧ, гра́дъ тво́й сп҃са́й ѿ всѧ́кагѡ плѣне́нїѧ.

## Пѣ́снь ѕ҃.

<rubric class="inline">І҆рмо́съ:</rubric> <irmos><red>В</red>ъ бе́зднѣ грѣхо́внѣй:</irmos>

<red>М</red>но́жество мч҃нкѡвъ моли́те, ꙗ҆́кѡ и҆мꙋ́щїи ко гдⷭ҇ꙋ дерзнове́нїе мно́гое, ны́нѣ до́ждь дарова́ти, и҆ пло́дъ и҆з̾ѡби́лїѧ по все́й земли́.

<red>М</red>о́лимсѧ, мл҃твами твои́хъ ѹ҆ч҃нкъ, ѡ҆сла́би, ѡ҆ста́ви, гдⷭ҇и: грѣхѝ на́шѧ, и҆ гнѣ́въ ѿвратѝ ѿ на́съ, и҆ пода́ждь землѝ до́ждь.

<rubric class="inline">Сла́ва:</rubric> <red>М</red>о́лимъ, влⷣко гдⷭ҇и тебѐ, ꙗ҆́кѡ бл҃га́го и҆ чл҃вѣколю́бца, любо́вїю дꙋше́вною: пощадѝ на́съ, и҆ да́рꙋй дождѝ плодонѡ́сны жа́ждꙋщей землѝ.

<rubric class="inline">И҆ ны́нѣ, бг҃оро́диченъ:</rubric> <red>М</red>оли́ти не преста́й мо́лимсѧ сн҃а твоего̀ пречⷭ҇таѧ бг҃ороди́тельнице, ѡ҆ на́съ рабѣ́хъ твои́хъ, ѹ҆мири́ти, и҆ сп҃стѝ ѿ всѧ́кагѡ гнѣ́ва.

## Пѣ́снь з҃.

<rubric class="inline">І҆рмо́съ:</rubric> <irmos><red>Т</red>ѣ́лꙋ злато́мꙋ премꙋ́дрыѧ дѣ́ти:</irmos>

<red>Д</red>ꙋша́ми бл҃же, гдⷭ҇ьствꙋюща всѣ́ми, тебѐ вѣ́дꙋще мо́лимъ: пощадѝ, простѝ, ꙗ҆́кѡ бл҃гъ и҆ чл҃вѣколю́бецъ, и҆ настоѧ́щагѡ пра́веднагѡ преще́нїѧ на́съ и҆зба́ви, и҆ да́рꙋй ꙗ҆́кѡ бл҃гъ дождѝ жа́ждꙋщей землѝ.

<red>Ꙗ҆́</red>коже и҆ногда̀ манассі́ю, ѿ живо́тна мѣ́днагѡ, пока́ѧвшагосѧ сп҃се и҆зба́вилъ є҆сѝ, и҆ сп҃слъ є҆сѝ ѿ смертоно́снагѡ слꙋ́чаѧ, бл҃гоꙋтро́бне, ще́дре, пода́ждь и҆ на́мъ млⷭ҇ти твоѧ̑, и҆ сохранѝ на́съ ѿ гꙋби́тельства и҆ трꙋ́са.

<rubric class="inline">Сла́ва:</rubric> <red>Ѹ҆</red>млⷭ҇рдисѧ ны́нѣ на ны̀ ꙗ҆́кѡ бл҃гъ и҆ млⷭ҇тивъ: и҆́бо согрѣши́хомъ, беззако́нновахомъ, и҆ непра́вдовахомъ всѝ. Тѣ́мже мо́лимъ тѧ̀ со стра́хомъ: не гнѣ́вомъ твои́мъ, чл҃вѣколю́бче, накажѝ приче́тъ и҆ лю́ди, но во́дꙋ послѝ землѝ.

<rubric class="inline">И҆ ны́нѣ, бг҃оро́диченъ:</rubric> <red>Т</red>ебѐ всѝ человѣ́цы прибѣ́жище тве́рдое, и҆ ѻ҆рꙋ́жїе неѡбори́мое, бг҃ороди́тельнице, вѣ́мы, и҆ мо́лимъ рабѝ твоѝ, и҆зба́ви преще́нїѧ ва́рварскагѡ лю́ди и҆ гра́дъ тво́й: ѿ гла́да же и҆ гꙋби́тельства, трꙋ́са, и҆ всѧ́кїѧ тлѝ.

## Пѣ́снь и҃.

<rubric class="inline">І҆рмо́съ:</rubric> <irmos><red>В</red>ъ пещь ѻ҆́гненнꙋю ко ѻ҆трокѡ́мъ:</irmos>

<red>И҆</red>лїа̀ сло́вомъ до́ждь держи́тъ на землѝ, и҆ па́ки сло́вомъ съ нб҃сѐ низво́дитъ. Тѣ́мже мо́лимъ тѧ́: тогѡ̀ мл҃твами ще́дре, послѝ дождѝ водны̑ѧ землѝ съ нб҃сѐ.

<red>С</red>ъ безпло́тныхъ ли́ки, а҆пⷭ҇лѡвъ, прⷪ҇ро́кѡвъ же и҆ мч҃нкѡвъ, сщ҃е́нникѡвъ собо́ръ, и҆ прпⷣбныхъ мно́жество, ꙗ҆́кѡ созда́телѧ всѣ́хъ и҆ гдⷭ҇а, тебѐ мо́лимъ сп҃стѝ пою́щыѧ тѧ̀.

<rubric class="inline">Сла́ва:</rubric> <red>Ꙗ҆́</red>коже і҆ѡ́нꙋ ѿ ѕвѣ́рѧ и҆ мо́рѧ ꙗ҆́кѡ бг҃ъ и҆зба́вилъ є҆сѝ, данїи́ла ѿ ро́ва и҆ ѕвѣре́й бл҃же: та́кѡ и ны́нѣ ѹ҆слы́ши рабы̑ твоѧ̑, и҆ и҆зба́ви ѿ всѧ́кїѧ нꙋ́жды лю́ди твоѧ̑.

<rubric class="inline">И҆ ны́нѣ, бг҃оро́диченъ:</rubric> <red>Т</red>ебѐ ро́ждшꙋю і҆и҃се, бцⷣꙋ на мл҃твꙋ ны́нѣ подвиза́емъ, ѹ҆ще́дрити и҆ сп҃стѝ согрѣши́вшыѧ лю́ди: и҆ па́ки любо́вїю къ тебѣ̀ прибѣга́ющыѧ и҆ превозносѧ́щыѧ во всѧ̑ вѣ́ки.

## Пѣ́снь ѳ҃.

<rubric class="inline">І҆рмо́съ:</rubric> <irmos><red>Ѿ</red> бг҃а бг҃а сло́ва:</irmos>

<red>З</red>емлѝ жа́ждꙋщей ще́дре, и҆ на́мъ просѧ́щымъ твоегѡ̀ чл҃вѣколю́бїѧ бл҃же, млⷭ҇тивъ влⷣко, ꙗ҆ви́сѧ ꙗ҆́кѡ бг҃ъ вседержи́тель, и҆ да́рꙋй на́мъ ꙗ҆́кѡ бл҃гъ дождѝ плодонѡ́сны, и҆ сп҃сѝ дꙋ́шы на́шѧ.

<red>П</red>оми́лꙋй, млⷭ҇тиве, рꙋкꙋ̀ твоє́ю дѣ́ло, простѝ на́съ ꙗ҆́кѡ бл҃гъ: не ꙗ҆́ростїю твое́ю ѡ҆бличѝ лю́ди, но приклонѝ ѹ҆́хо твоѐ, и҆ вонмѝ мл҃твѣ на́шей, и҆ пода́ждь землѝ твое́й дождѝ водны̑ѧ, гдⷭ҇и.

<rubric class="inline">Сла́ва:</rubric> <red>И҆</red>зба́ви ѿ ꙗ҆зы̑къ и҆ ва́рварѡвъ, и҆ всѧ́кагѡ сꙋпоста́та гра́дъ тво́й, и҆ всѧ̑ лю́ди, и҆ дождѝ на́мъ да́рꙋй плодонѡ́сны ще́дре, во и҆з̾ѻби́лїе всѣ́хъ плодѡ́въ, и҆ сп҃се́нїе низпослѝ чл҃вѣколю́бче.

<rubric class="inline">И҆ ны́нѣ, бг҃оро́диченъ:</rubric> <red>Т</red>ебѐ проѡбразꙋ́ющи халдє́йскаѧ пе́щь бцⷣе, ѻ҆́троки росо́ю прохлажда́ше, посредѣ̀ пла́мене ликовствꙋ́ющыѧ: ны́нѣ же и҆ на́съ ꙗ҆́кѡ въ пещѝ ѻ҆́гненнѣй горѧ́щихъ сꙋ́шею, дожде́мъ прохладѝ, влⷣчце, и҆ сп҃сѝ рабы̑ твоѧ̑ твои́ми мл҃твами, мт҃и бг҃а чл҃вѣколю́бца.

<rubric>Посе́мъ а҆́бїе ѻ҆́ба ли̑ка соше́дшесѧ пою́тъ:</rubric>

<incipit><red>Д</red>осто́йно є҆́сть:</incipit>

<rubric class="inline">Чте́цъ:</rubric> <incipit><red>Трист҃о́е.</red></incipit> <incipit><red>П</red>рест҃а́ѧ трⷪ҇це:</incipit> <incipit><red>Ѻ҆́</red>ч҃е на́шъ:</incipit>

<red>І҆</red>ере́й: <incipit><red>Ꙗ҆́</red>кѡ твоѐ є҆́сть црⷭ҇тво:</incipit>

<rubric>Тропарѝ: гла́съ ѕ҃:</rubric>

<red>П</red>оми́лꙋй на́съ гдⷭ҇и, поми́лꙋй на́съ: всѧ́кагѡ бо ѿвѣ́та недоꙋмѣ́юще, сїю́ ти мл҃твꙋ ꙗ҆́кѡ влⷣцѣ грѣ́шнїи прино́симъ: поми́лꙋй на́съ.

<rubric class="inline">Сла́ва:</rubric> <red>Г</red>дⷭ҇и, поми́лꙋй на́съ, на тѧ́ бо ѹ҆пова́хомъ, не прогнѣ́вайсѧ на ны̀ ѕѣлѡ̀, нижѐ помѧнѝ беззако́нїй на́шихъ. Но при́зри и҆ ны́нѣ ꙗ҆́кѡ бл҃гоꙋтро́бенъ, и҆ и҆зба́ви ны̀ ѿ врагѡ́въ на́шихъ: ты бо є҆сѝ бг҃ъ на́шъ, и҆ мы̀ лю́дїе твоѝ, всѝ дѣла̀ рꙋкꙋ̀ твоє́ю, и҆ и҆́мѧ твоѐ призыва́емъ.

<rubric class="inline">И҆ ны́нѣ, бг҃оро́диченъ:</rubric> <red>М</red>лⷭ҇рдїѧ двє́ри ѿве́рзи на́мъ, бл҃гослове́ннаѧ бцⷣе, надѣ́ющїисѧ на тѧ̀ да не поги́бнемъ, но да и҆зба́вимсѧ тобо́ю ѿ бѣ́дъ: ты́ бо є҆сѝ сп҃се́нїе ро́да хрⷭ҇тїа́нскагѡ.

<rubric>Посе́мъ а҆́бїе і҆ере́й возглаша́етъ:</rubric>

<red>Ꙗ҆́</red>кѡ ст҃ъ є҆сѝ бж҃е на́шъ, и҆ во ст҃ы́хъ почива́еши, и҆ тебѣ̀ сла́вꙋ возсыла́емъ, ѻ҆ц҃ꙋ̀, и҆ сн҃ꙋ, и҆ ст҃о́мꙋ дх҃ꙋ, ны́нѣ и҆ при́снѡ, и҆ во вѣ́ки вѣкѡ́въ.

<rubric class="inline">Ли́къ:</rubric> <red>А҆</red>ми́нь.

<rubric class="inline">И а҆́бїе пое́тъ:</rubric> <incipit><red>С</red>т҃ы́й бж҃е:</incipit>

<red>С</red>ла́ва, и҆ ны́нѣ: <rubric class="inline">ѻ҆бы́чнѡ.</rubric>



<rubric>По сконча́нїи же трист҃а́гѡ пѣ́нїѧ, дїа́конъ глаго́лътъ:</rubric>

<red>В</red>о́нмемъ.

<rubric class="inline">І҆ере́й:</rubric> <red>М</red>и́ръ всѣ̑мъ.

<rubric class="inline">Чте́цъ:</rubric> <red>И҆</red> дꙋ́хови твоемꙋ̀.

<rubric class="inline">Дїа́конъ:</rubric> <red>П</red>ремꙋ́дрость, во́нмемъ.

<red>Ч</red>те́цъ: <red>П</red>рокі́менъ, гла́съ г҃

<red>Б</red>разды̑ зємны́ѧ ѹ҆по́й, и҆ ѹ҆мно́жи жи̑та є҆ѧ̀.

<rubric class="inline">Сті́хъ:</rubric> <red>В</red>ъ ка́плѧхъ є҆ѧ̀ возвесели́тсѧ возсїѧ́ющи.

<rubric>Посе́мъ чте́тъ а҆по́столъ, (зача́ло н҃ѕ и҆ н҃з:)</rubric>

<red>С</red>обо́рнагѡ посла́нїѧ і҆а́кѡвлѧ чте́нїе.

<versal>Б</versal>ра́тїе, долготерпи́те до прише́ствїѧ гдⷭ҇нѧ: сѐ земледѣ́лецъ жде́тъ честна́гѡ плода̀ ѿ землѝ, долготерпѧ̀ ѡ҆ не́мъ, до́ндеже прїи́метъ до́ждь ра́нъ и҆ по́зденъ. Долготерпи́те ѹ҆̀бо и҆ вы̀, ѹ҆тверди́те сердца̀ ва̑ша, ꙗ҆́кѡ прише́ствїе гдⷭ҇не прибли́жисѧ. Не воздыха́йте дрꙋ́гъ на дрꙋ́га бра́тїе, да не ѡ҆сꙋжде́ни бꙋ́дете: сѐ, сꙋдїѧ̀ пред̾ две́рьми стои́тъ. И҆лїа̀ человѣ́къ бѣ̀ подобостра́стенъ на́мъ, и҆ моли́твою помоли́сѧ, да не бꙋ́детъ до́ждь: и҆ не ѡ҆дождѝ по землѝ лѣ̑та три,̀ и҆ мѣ́сѧцъ ше́сть. И҆ па́ки помоли́сѧ, и҆ не́бо до́ждь дадѐ, и҆ землѧ̀ прозѧбѐ пло́дъ сво́й.

<rubric class="inline">І҆ере́й:</rubric> <red>М</red>и́ръ тѝ.

<rubric class="inline">Чте́цъ:</rubric> <red>И҆</red> дꙋ́хови твоемꙋ̀.

<rubric class="inline">Дїа́конъ:</rubric> <red>П</red>ремꙋ́дрость, во́нмемъ.

<rubric class="inline">Чте́цъ:</rubric> <red>Ѱ</red>ало́мъ дв҃довъ: <red>А҆</red>ллилꙋ́їа, гла́съ и҃.

<rubric class="inline">Пѣвцы́ же пою́тъ:</rubric> <red>А҆</red>ллилꙋ́їа.

<rubric>Чте́цъ же глаго́летъ стїхѝ.</rubric>

<rubric class="inline">Сті́хъ а҃:</rubric> <red>Б</red>л҃гослови́ши вѣне́цъ лѣ́та бл҃гости твоеѧ̀ гдⷭ҇и, и҆ полѧ̀ твоѧ̑ насы́тѧтсѧ тꙋ́ка.

<rubric class="inline">Сті́хъ в҃:</rubric> <red>Р</red>азботѣ́ютъ кра̑снаѧ пꙋсты́ни, и҆ ра́достїю хо́лми препоѧ́шꙋтсѧ.

<rubric class="inline">Дїа́конъ:</rubric> <red>П</red>ремꙋ́дрость, про́сти ѹ҆слы́шимъ ст҃а́гѡ є҆ѵⷢ҇лїа.

<rubric class="inline">І҆ере́й же:</rubric> <red>Ѿ</red> матѳе́а ст҃а́гѡ є҆ѵⷢ҇лїа чте́нїе.

<rubric class="inline">Ли́къ:</rubric> <red>С</red>ла́ва тебѣ̀, гдⷭ҇и, сла́ва тебѣ̀.

<rubric class="inline">Дїа́конъ:</rubric> <red>В</red>о́нмемъ.

<rubric>І҆ере́й же чте́тъ є҆ѵⷢ҇лїе ѿ матѳе́а, (зача́ло ѯ҃є:)</rubric>

<versal>В</versal>о вре́мѧ ѻ҆́но, пристꙋпи́ша ко і҆и҃сꙋ фарїсе́є и҆ саддꙋке́є, и҆скꙋша́юще вопроси́ша є҆го,̀ зна́менїе съ нб҃сѐ показа́ти и҆̀мъ. Ѻ҆́нъ же ѿвѣща́въ, речѐ и҆̀мъ: ве́черꙋ бы́вшꙋ, глаго́лете, ве́дро: чермнꙋ́ет бо сѧ не́бо. И҆ ѹ҆́трꙋ: дне́сь зима̀: чермнꙋ́ет бо сѧ дрѧселꙋ́ѧ не́бо. Лицемѣ́ри, лицѐ ѹ҆́бѡ нб҃сѐ ѹ҆мѣ́ете разсꙋжда́ти, зна́менїй же временѡ́мъ не мо́жете и҆скꙋси́ти. А҆ми́нь глаго́лю ва́мъ: ꙗ҆́кѡ ни кото́рый проро́къ прїѧ́тенъ є҆́сть во ѻ҆те́чествїи свое́мъ. Пои́стиннѣ же глаго́лю ва́мъ, мнѡ́ги вдови̑цы бѣ́ша во дни̑ и҆лїины̑ во і҆и҃ли, є҆гда̀ заключи́тсѧ не́бо трѝ лѣ̑та и҆ мѣ̑сѧцъ ше́сть, ꙗ҆́кѡ бы́сть гла́дъ вели́къ по все́й землѝ. И҆ ни ко є҆ди́ной и҆́хъ по́сланъ бы́сть и҆лїа̀, то́кмѡ въ саре́птꙋ сїдѡ́нскꙋю, къ женѣ̀ вдови́цѣ. Рѣ́ша же є҆мꙋ̀: ко́е ѹ҆́бѡ ты̀ твори́ши зна́менїе, да ви́димъ и҆ вѣ́рꙋ и҆́мемъ тебѣ̀, что̀ дѣ́лаеши; Ѻ҆тцы̀ на́ши ꙗ҆до́ша ма́ннꙋ въ пꙋсты́ни, ꙗ҆́коже є҆́сть пи́сано: хлѣ́бъ съ нб҃сѐ да́стъ и҆̀мъ ꙗ҆́сти. Речѐ ѹ҆́бѡ и҆̀мъ і҆и҃съ: а҆ми́нь а҆ми́нь глаго́лю ва́мъ, не мѡѷсе́й дадѐ ва́мъ хлѣ́бъ съ нб҃сѐ: но ѻ҆ц҃ъ мо́й да́стъ ва́мъ хлѣ́ба и҆́стиннагѡ съ нб҃сѐ. Хлѣ́бъ бо бж҃їй є҆́сть сходѧ́й съ нб҃сѐ, и҆ даѧ́й живо́тъ мі́рꙋ.

<rubric class="inline">Ли́къ:</rubric> <red>С</red>ла́ва тебѣ̀ гдⷭ҇и:

<rubric>Дїа́конъ же а҆́бїе со всѧ́кимъ ѹ҆миле́нїемъ, ничто́же борзѧ́сѧ, во ѹ҆слы́шанїе всѣ̑мъ глаго́летъ є҆ктєнїи сїѧ̑:</rubric>

<red>П</red>оми́лꙋй на́съ бж҃е, по вели́цѣй млⷭ҇ти твое́й, мо́лимъ ти сѧ, ѹ҆слы́ши и҆ поми́лꙋй.

<red>Г</red>дⷭ҇и поми́лꙋй, <rubric class="inline">три́жды.</rubric>

<red>Н</red>е хотѧ́й сме́рти грѣ́шнагѡ, но ѡ҆жида́ѧй ѡ҆браще́нїѧ и҆ покаѧ́нїѧ є҆гѡ̀, ѹ҆слы́ши на́съ тебѐ молѧ́щихъ.

<red>Г</red>дⷭ҇и поми́лꙋй, <rubric class="inline">три́жды.</rubric>

<red>В</red>озводѧ́й ѻ҆́блаки ѿ послѣ́днихъ землѝ, повелѝ тѣ́мъ пода́ти до́ждь ми́ренъ на ню̀, мо́лимъ ти сѧ.

<red>Г</red>дⷭ҇и поми́лꙋй, <rubric class="inline">три́жды.</rubric>

<red>П</red>ризыва́ѧй во́дꙋ морскꙋ́ю, и҆ и҆злива́ѧй ю҆̀ на лицѐ всеѧ̀ землѝ, незпослѝ бл҃гослове́нїе твоѐ на ны̀ молѧ́щыѧсѧ тебѣ̀.

<red>Г</red>дⷭ҇и поми́лꙋй, <rubric class="inline">три́жды.</rubric>

<red>Ѡ҆</red>дѣва́ѧй не́бо ѻ҆́блаки, и҆ ѹ҆готовлѧ́ѧй землѝ до́ждь, низпослѝ на́мъ млⷭ҇ти твоѧ̑, молѧ́щымсѧ тебѣ̀.

<red>Г</red>дⷭ҇и поми́лꙋй, <rubric class="inline">три́жды.</rubric>

<red>П</red>розѧба́ѧй травꙋ̀ скотѡ́мъ, и҆ ѕла́къ на слꙋ́жбꙋ человѣ́кѡмъ, сп҃сѝ человѣ́ки со скоты̀, тебѣ̀ молѧ́щыѧсѧ.

<red>Г</red>дⷭ҇и поми́лꙋй, <rubric class="inline">три́жды.</rubric>

<red>Д</red>о́ждь во́ленъ и҆ тꙋ́чꙋ ми́рнꙋю пода́ждь землѝ, и҆ сп҃сѝ всѧ́чєскаѧ, чл҃вѣколю́бче, и҆ на́мъ молѧ́щымсѧ тебѣ̀.

<red>Г</red>дⷭ҇и поми́лꙋй, <rubric class="inline">три́жды.</rubric>

<red>Н</red>изпослѝ дождѝ твоѧ̑ на трє́бꙋющаѧ и҆ просѧ̑щаѧ мѣ̑ста, чл҃вѣколю́бче, на́мъ молѧ́щымсѧ тебѣ̀.

<red>Г</red>дⷭ҇и поми́лꙋй, <rubric class="inline">три́жды.</rubric>

<red>Щ</red>е́дре и҆ млⷭ҇тиве, ѹ҆ще́дри и҆ возвеселѝ на́съ, чл҃вѣколю́бче, молѧ́щихсѧ тебѣ̀.

<red>Г</red>дⷭ҇и поми́лꙋй, <rubric class="inline">три́жды.</rubric>

<red>Ѹ҆</red>слы́ши ны̀ бж҃е, ꙗ҆́кѡ бл҃га млⷭ҇ть твоѧ̀, и҆ поми́лꙋй ны̀, твои́мъ бл҃гоꙋтро́бїемъ, молѧ́щихсѧ тебѣ̀.

<red>Г</red>дⷭ҇и поми́лꙋй, <rubric class="inline">три́жды.</rubric>

<rubric class="inline">Возгла́съ:</rubric> <red>Ꙗ҆́</red>кѡ млⷭ҇тивъ и҆ чл҃вѣколю́бецъ бг҃ъ є҆сѝ и҆ тебѣ̀ сла́вꙋ возвыла́емъ, ѻ҆ц҃ꙋ̀, и҆ сн҃ꙋ, и҆ ст҃о́мꙋ дх҃ꙋ, ны́нѣ и҆ при́снѡ, и҆ во вѣ́ки вѣкѡ́въ, а҆ми́нь.

<red>Є҆</red>щѐ мо́лимсѧ ѡ҆ є҆́же сохрани́тисѧ гра́дꙋ семꙋ̀, и҆ всѧ́комꙋ гра́дꙋ и҆ странѣ̀, ѿ гла́да, гꙋби́тельства, трꙋ́са, пото́па, ѻ҆гнѧ̀, меча̀, прꙋ́га, гра́да, наше́ствїѧ и҆ноплеме́нникѡвъ, и҆ междоꙋсо́бныѧ бра́ни, и҆ внеза́пныѧ сме́рти: и҆ ѡ҆ є҆́же млⷭ҇тивꙋ, бл҃гоꙋвѣ́тливꙋ и҆ бл҃гопремѣни́тельнꙋ бы́ти, бл҃го́мꙋ и҆ чл҃вѣколю́бцꙋ бг҃ꙋ, ѡ҆ грѣсѣ́хъ на́шихъ, є҆́же ѿврати́ти и҆ расточи́ти всѧ́кїй гнѣ́въ на ны̀ дви́жимый, и҆ и҆зба́вити на́съ ѿ належа́щагѡ пра́веднагѡ своегѡ̀ преще́нїѧ: и҆ ѡ҆ є҆́же низпосла́ти на́мъ до́ждь ми́рный, и҆ ѡ҆дожди́ти землѝ до́ждь бл҃гости, и҆ поми́ловати на́съ молѧ́щихсѧ є҆мꙋ̀.

<red>Г</red>дⷭ҇и поми́лꙋй, <rubric class="inline">м҃.</rubric>

<red>Ѹ҆</red>слы́ши ны̀ бж҃е, сп҃си́телю на́шъ, ѹ҆пова́нїе всѣ́хъ концє́въ землѝ, и҆ сꙋ́щихъ въ мо́ри дале́че, и҆ млⷭ҇тивъ, млⷭ҇тивъ бꙋ́ди, влⷣко, ѡ҆ грѣсѣ́хъ на́шихъ, и҆ поми́лꙋй ны̀: млⷭ҇тивъ бо и҆ чл҃вѣколю́бецъ бг҃ъ є҆сѝ, и҆ тебѣ̀ сла́вꙋ возсыла́емъ, ѻ҆ц҃ꙋ̀, и҆ сн҃ꙋ, и҆ ст҃о́мꙋ дх҃ꙋ, ны́нѣ и҆ при́снѡ, и҆ во вѣ́ки вѣкѡ́въ.

<rubric class="inline">Ли́къ:</rubric> <red>А҆</red>ми́нь.



<rubric>Мл҃твы въ бездо́ждїе, творе́нїе ка́ллїста, патрїа́рха кѡнстантїнопо́льскагѡ.</rubric>

<rubric>Мл҃тва пе́рваѧ:</rubric>

<red>Г</red>дⷭ҇ꙋ помо́лимсѧ.

<versal>В</versal>лⷣко гдⷭ҇и бж҃е на́шъ, послꙋ́шавый и҆лїю̀ ѳесві́тѧнина ре́вности ра́ди къ тебѣ̀, и҆ во вре́мѧ посыла́емомꙋ землѝ дождю̀ ѹ҆держа́тисѧ повелѣ́вый, та́же па́ки мл҃твою є҆гѡ̀ до́ждь плодоно́сный є҆́й дарова́вый: са́мъ, влⷣко всѣ́хъ, ѿ самагѡ̀ твоегѡ̀ бл҃гоꙋтро́бїѧ ѹ҆молѧ́емь, до́ждь во́ленъ да́ждь наслѣ́дїю твоемꙋ̀, и҆ согрѣшє́ннаѧ на́ми презрѣ́въ, дождѝ твоѧ̑ низпослѝ на трє́бꙋющаѧ и҆ просѧ̑щаѧ мѣ̑ста: возвеселѝ лицѐ землѝ, ни́щихъ ра́ди люде́й твои́хъ, и҆ младе́нцевъ и҆ скотѡ́въ, и҆ и҆ны́хъ всѣ́хъ, занѐ къ тебѣ̀ ча́ютъ, є҆́же да́ти пи́щꙋ и҆̀мъ во бл҃го вре́мѧ. Ты́ бо є҆сѝ бг҃ъ на́шъ, бг҃ъ є҆́же ми́ловати и҆ сп҃са́ти, и҆ тебѣ̀ сла́вꙋ возсыла́емъ, ѻ҆ц҃ꙋ̀, и҆ сн҃ꙋ, и҆ ст҃о́мꙋ дх҃ꙋ, ны́нѣ и҆ при́снѡ, и҆ во вѣ́ки вѣкѡ́въ, а҆ми́нь.

<rubric>Мл҃тва втора́ѧ:</rubric>

<red>Г</red>дⷭ҇ꙋ помо́лимсѧ.

<versal>Г</versal>дⷭ҇и бж҃е вседержи́телю, возводѧ́й ѻ҆́блаки ѿ послѣ́днихъ землѝ, мѡ́лнїи въ до́ждь сотвори́вый, и҆зводѧ́й вѣ́тры ѿ сокро́вищь свои́хъ, призыва́ѧй во́дꙋ морскꙋ́ю, и҆ пролива́ѧй ю҆̀ на лицѐ всеѧ̀ землѝ, тебѣ̀ мо́лимсѧ, и҆ тебѣ̀ ми́ли сѧ̀ дѣ́емъ, и҆сповѣ́дающе грѣхѝ на́шѧ, и҆ ѿ тебѐ бога́тыѧ млⷭ҇ти просѧ́ще: заповѣ́ждь ѻ҆блакѡ́мъ є҆́же ѡ҆дожди́ти до́ждь, ѹ҆ще́дри всѧ̑ зємна́ѧ твоѧ̑: ѹ҆млⷭ҇рдисѧ на ста́рцы, и҆ ю҆́нѡты, и҆ младе́нцы ссꙋ́щыѧ сосцы̀, на рабы̑ твоѧ̑ и҆ на рабы̑ни, сы́ны и҆ дщє́ри, и҆ на всѧ̑ скоты̀ землѝ, да и҆зведе́тъ на́мъ хлѣ́бъ въ снѣ́дь, и҆ ѕла́къ скотѡ́мъ. Прїимѝ молє́нїѧ всѣ́хъ люде́й твои́хъ, и҆ не ѿри́ни воздыха́нїѧ ѹ҆бо́гихъ, нижѐ ꙗ҆́ростїю твое́ю ѡ҆бличи́ши на́съ, нижѐ гнѣ́вомъ твои́мъ нака́жеши на́съ, нижѐ да растли́ши гла́домъ, и҆ жа́ждею лю́ди твоѧ̑: всѣ́хъ бо ѻ҆́чи на тѧ̀ ѹ҆пова́ютъ, прїѧ́ти ѿ тебѐ пи́щꙋ во бл҃го вре́мѧ. На тѧ̀ надѣ́емсѧ, и҆ ра́звѣ тебѐ и҆но́гѡ не вѣ́мы, ѿ тебѐ бога́тыѧ млⷭ҇ти ѡ҆жида́емъ: ꙗ҆́кѡ бл҃гъ и҆ чл҃вѣколю́бецъ бг҃ъ є҆сѝ и҆ тебѣ̀ сла́вꙋ возсыла́емъ, ѻ҆ц҃ꙋ̀, и҆ сн҃ꙋ, и҆ ст҃о́мꙋ дх҃ꙋ, ны́нѣ и҆ при́снѡ, и҆ во вѣ́ки вѣкѡ́въ, а҆ми́нь.

<rubric>Мл҃тва тре́тїѧ:</rubric>

<versal>Г</versal>дⷭ҇и бж҃е на́шъ, вѣ́мы, ꙗ҆́кѡ недосто́йни є҆смы̀ твои́хъ щедро́тъ, и҆ нѣ́смы досто́йни возвестѝ ѻ҆́чи на́ши, и҆ зрѣ́ти на нб҃о, и҆ ста́ти пред̾ тобо́ю, и҆ прошє́нїѧ на̑ша глаго́лати къ тебѣ̀: ко́е бо добро̀ сотвори́хомъ, да и҆ прошє́нїѧ полꙋчи́мъ; и҆́бо твоеѧ̀ ра́ди безмѣ́рныѧ бл҃гости, ѿ небытїѧ̀ на́съ во є҆́же бы́ти приве́дъ, ѡ҆́бразомъ твои́мъ поче́лъ є҆сѝ, и҆ тва́рь всю̀ на́мъ покори́лъ є҆сѝ, но мы̀ толи́кѡ ѡ҆бл҃годѣ́тельствовани бы́вше, ꙗ҆́коже вразѝ предста́вихомсѧ, и҆ тебѐ бл҃годѣ́телѧ за́пѡвѣди презрѣ́хомъ, и҆ житїѐ поро́чно и҆ мы́сль скве́рнꙋ и҆ нечи́стꙋ стѧжа́хомъ: и҆ не то́чїю твою̀ любо́вь ѿверго́хомъ, но и҆ ꙗ҆́коже ѕвѣ́рїе дрꙋ́гъ на дрꙋ́га но́симсѧ, и҆ плѡ́ти дрꙋ́гъ дрꙋ́га снѣда́емъ лихои́мственными ѡ҆́бразы, и҆ непра́веднымъ произволе́нїемъ на́шимъ: ка́кѡ ѹ҆́бѡ досто́йни є҆смы̀ твои́хъ бл҃годѣ́тельствъ воспрїѧ́ти; Ты́ бо пра́веденъ, мы̀ непра́ведни: ты̀ лю́биши, мы̀ враждꙋ́емъ: ты̀ бл҃гоꙋтро́бенъ, мы̀ небл҃гоꙋтро́бни, ты̀ бл҃годѣ́тель, мы̀ хи̑щницы. Ко́е ѻ҆бще́нїе къ тебѣ̀ и҆́мамы, да и҆ твои́хъ бл҃ги́хъ прїѡбщи́мсѧ; И҆сповѣ́дꙋемъ пра́вдꙋ твою̀, познава́емъ ѡ҆сꙋжде́нїе на́ше, проповѣ́дꙋемъ бл҃годѣѧ̑нїѧ твоѧ̑, тьма́мъ сме́ртей пови́нни є҆смы̀. Сѐ под̾ твое́ю дѣйстви́тельною, и҆ всѧ̑ содержа́щею рꙋко́ю пребыва́емъ: ѹ҆до́бно є҆́сть твое́й всеси́льной рꙋцѣ̀, ꙗ҆́кѡ во мгнове́нїи ѻ҆́ка погꙋби́ти на́съ: и҆ є҆ли́кѡ ѿ на́шегѡ намѣ́ренїѧ и҆ житїѧ̀, пра́ведно є҆́сть на́мъ па́гꙋбѣ преда́тисѧ, пра́веднѣйшїй сꙋдїѐ, но твое́й непобѣди́мѣй бл҃гости, и҆ неизрече́ннѣй бл҃госты́ни, нѣ́сть всѧ́ко досто́йно чл҃вѣколю́бнѣйшїй влⷣко. Сегѡ̀ ра́ди на неизслѣ́димое твоѐ млⷭ҇рдїе и҆ непамѧтоѕло́бнꙋю твою̀ ѹ҆тро́бꙋ дерза́юще, пристꙋпа́емъ къ тебѣ̀ бл҃годѣ́телю, неразꙋ́мнїи и҆ небл҃года́рнїи, не преда́ждь на́съ грѣ̑хъ ра́ди на́шихъ въ рꙋ́цѣ сꙋ́хости, нижѐ беззако́нїй ра́ди на́шихъ, сокрꙋши́ши на́съ ѹ҆́зами гла́да, но бл҃гости ра́ди твоеѧ̀ пода́ждь землѝ, ю҆́же ѡ҆предѣли́лъ є҆сѝ и҆ наслѣ́дїю твоемꙋ̀, до́ждь во́ленъ, и҆ и҆спо́лни нѣ̑дра зємна́ѧ живоро́дными твои́ми вода́ми: се́ бо предлежи́тъ сїѧ̀, ꙗ҆́коже ма́ти и҆зсꙋше́ны и҆мꙋ́щаѧ сосцы̀: ꙗ҆́коже бо ѻ҆́ныѧ сосцы̀, млека̀ лиша́ющесѧ, сме́рть прино́сѧтъ млⷣнцꙋ: си́це и҆ землѧ̀, бразды̑ своѧ̑ неприча̑стны вла́жности и҆мꙋ́щи, ѹ҆вѧде́нїе твори́тъ ѕла́кꙋ, и҆ растлѣ́нїе рожде́нїѧмъ свои̑мъ прино́ситъ, и҆ гꙋби́тельство на́мъ прети́тельное и҆ сме́рть: и҆́бо ѿ сꙋ́хости зно́й, а҆́ки нѣ́каѧ разжига́ющаѧ ѻ҆гне́вица, прозѧбє́нїѧ ѹ҆вѧди́вый, поги́бель провозвѣща́етъ рожде́нїѧмъ є҆ѧ̀: но млⷭ҇тїю твое́ю посѣтѝ ю҆̀, и҆ водны́ми ѻ҆́блаки воздꙋ́хъ бл҃горастворѝ, и҆ бога́тымъ твои́мъ дожде́мъ зе́млю ѡ҆росѝ, и҆ прозѧбє́нїѧ є҆ѧ̀ ѡ҆живѝ, и҆ возвѣ́ѧнїемъ добрѣ́йшихъ вѣ́трѡвъ, плоды̀ цѣ̑лы и҆ пѡ́лны сотворѝ, и҆ ѹ҆мно́жи ꙗ҆̀ бл҃гоꙋтро́бїемъ твои́мъ: тѣ́ми бо ѡ҆предѣли́лъ є҆сѝ тѣле́сный живо́тъ содержа́ти. А҆́ще бо не ты̀ во́льными твои́ми дождѝ да́си бл҃гость, землѧ̀ на́ша не да́стъ плода̀ своегѡ̀: но мно́жества ра́ди щедро́тъ твои́хъ ѹ҆слы́ши моле́нїе на́съ недосто́йныхъ рабѡ́въ твои́хъ. Ты́ бо є҆сѝ и҆сто́чникъ млⷭ҇ти, и҆ бл҃ги́хъ пода́телю, и҆ тебѣ̀ сла́вꙋ возсыла́емъ, со безнача́льнымъ твои́мъ ѻ҆ц҃е́мъ, и҆ съ прест҃ы́мъ и҆ бл҃ги́мъ и҆ животворѧ́щимъ твои́мъ дх҃омъ, ны́нѣ и҆ при́снѡ, и҆ во вѣ́ки вѣкѡ́въ, а҆ми́нь.

<rubric>Мл҃тва четве́ртаѧ:</rubric>

<versal>Г</versal>дⷭ҇и, гдⷭ҇и, прⷪ҇ро́комъ твои́мъ и҆лїе́ю разрѣши́вый сꙋ́хость, и҆ тече́нїемъ дождє́въ лицѐ землѝ ѡ҆дожди́вый, и҆ ѻ҆би́лїемъ плодѡ́въ напита́вый люди твоѧ̑ бога́тнѡ: са́мъ и҆ ны́нѣ є҆сте́ственною твое́ю бл҃госты́нею ѹ҆молѧ́емь, да́рꙋй землѝ дождѝ ми́рны, во плодоно́сїе лѣ́тныхъ плодѡ́въ. Ты́ бо є҆сѝ во́ды въ мѣ̑ста и҆́хъ ѹ҆стро́ивый, и҆ зе́млю и҆́ми покрыва́емꙋю ви́димꙋ сотвори́вый, ты̀ є҆сѝ повелѣ́вый є҆́й разли̑чныѧ и҆зраща́ти плоды̀ въ наслажде́нїе на́ше. Ты̀ є҆сѝ грѣха̀ ра́ди, и҆̀же при нѡ́и, человѣ́кѡвъ, и҆сто́чники бе́зднъ разве́рзый, и҆ хлѧ̑би ѿве́рзый нбⷭ҇ныѧ, и҆ лицѐ землѝ наводни́вый во и҆стребле́нїе всѧ́кїѧ пло́ти. Ты̀ є҆сѝ вода́ми покрыва́ѧй превы́спрєннѧѧ твоѧ̑: ты̀ є҆сѝ ѻ҆́блаки возвыша́ѧй, и҆ си̑мъ повелѣва́ѧй дождє́вныѧ и҆спꙋща́ти ка̑пли: ты̀ є҆сѝ возводѧ́й во́дꙋ морскꙋ́ю, и҆ и҆злива́ѧй на лицѐ землѝ. Ты̀ є҆сѝ дождѝ ѡ҆предѣли́вый, и҆ дождѝ вѡ́льныѧ ѿлꙋчи́вый, и҆ рѣ́ки во́дъ наполнѧ́ѧй, и҆ напоѧ́ѧй зе́млю, и҆ ѹ҆поева́ѧй бразды̑ є҆ѧ̀, во ѹ҆множе́нїе кра́сныхъ є҆ѧ̀ плодѡ́въ. Ты̀ є҆сѝ раздѣли́вый мо́ре, и҆ рѣкꙋ̀ проходи́мꙋ содѣ́лавый, и҆ во́дꙋ и҆з̾ ка́мене и҆сточи́вый, и҆ го́ресть воднꙋ́ю въ сла́дость преложи́вый. Вѣ́сть водно́е є҆стество̀ своего̀ творца̀, зна́етъ своего̀ влⷣкꙋ, но не вѣ́сть до́лжное своѐ слꙋже́нїе: а҆́ще ѹ҆́зритъ тебѐ влⷣкꙋ гнѣ́вающагосѧ на ны̀, н҆лѝ безмѣ́рнѡ дви́жимо, поги́бель содѣ́ловаетъ, и҆лѝ спрѧ́таемо ѹ҆держава́етсѧ, и҆ сꙋ́хость вмѣще́нїе є҆́млетъ, и҆ пламенови́дный воздꙋ́хъ быва́етъ, и҆ зємна́ѧ прозѧбє́нїѧ ѹ҆вѧда́ютъ, и҆ мы̀ въ рꙋ́цѣ бѣды̀ впа́даемъ. А҆́ще же па́ки ви́дитъ тебѐ чл҃вѣколю́бца бг҃а, бл҃гоꙋвѣ́твива и҆ бл҃гопремѣни́тельна, дождѝ ѹ҆готовлѧ́етъ, и҆ тꙋ̑чи на зе́млю низно́сѧтсѧ, и҆ воздꙋ́хъ бл҃годы́шꙋщїй быва́етъ, и҆ землѧ̀ твоѐ повелѣ́нїе ѹ҆слы́шавши, и҆з̾ѡби̑льныѧ плоды̀ ѿ свои́хъ бокѡ́въ прозѧба́етъ. Тебѐ ѹ҆́бѡ творца̀ и҆ созда́телѧ всѣ́хъ мо́лимъ, глаго́люще: поми́лꙋй на́съ гдⷭ҇и, поми́лꙋй на́съ: помѧнѝ, ꙗ҆́кѡ дѣла̀ рꙋкꙋ̀ твое́ю є҆смы̀, вонмѝ неможе́нїю є҆стества̀ на́шегѡ, ꙗ҆́кѡ ты́ сотвори́лъ є҆сѝ на́съ. Ви́ждь пти́цъ стена́нїе, скотѡ́въ вопїе́нїе, младе́нческїй пла́чь, ю҆́ношъ во́пль, ста́рыхъ ѻ҆каѧ́нство, сиро́тъ лише́нїе, вдови́цъ ѹ҆едине́нїе, ѹ҆бо́гихъ недоста́точество, и҆ всѣ́хъ люде́й твои́хъ моле́бный гла́съ, и҆ посѣтѝ зе́млю, и҆ ѹ҆по́й ю҆̀ тꙋ́чными дождѝ: мокроты́ бо лиша́ющисѧ, свои́мъ ѹ҆́бѡ прозѧбе́нїемъ ѹ҆вѧденїе, человѣ́кѡмъ же и҆ скотѡ́мъ па́гꙋбою прети́тъ. Водо́ю па́гꙋбꙋ наве́дъ и҆ногда̀, помѧнꙋ́лъ є҆сѝ нѡ́а носи́маго въ ковче́зѣ, ѿ безмѣ́рныхъ во́дъ ѻ҆́ныхъ: помѧнꙋ́лъ же є҆сѝ є҆го̀, и҆ пти̑цы, и҆ скоты̀, и҆ ѕвѣ́ри и҆ пѡ́лзающаѧ: и҆ наве́лъ є҆сѝ дꙋ́хъ на зе́млю, и҆ преста̀ вода̀: и҆ нѡ́а, и҆ съ ни́мъ живѡ́тнаѧ ꙗ҆́коже сѣ́мѧ соблю́лъ є҆сѝ, въ бытїѐ втора́гѡ мі́ра и҆ ны́нѣ содержа́щею сꙋ́хостїю воздꙋ́хъ, гла́домъ преща́ѧй и҆ сме́ртїю, помѧнѝ ѹ҆пова́ющыѧ на тѧ̀ лю́ди: помѧнѝ и҆ пти̑цы, помѧнѝ и҆ скоты̀, и҆ дꙋ́хъ росы̀ наведѝ, и҆ сꙋ́хость да преста́нетъ, и҆ сѣ́мена землѝ сотворѝ въ воспита́нїе человѣ́кѡвъ же и҆ живо́тныхъ: и҆ всѧ̑ па́ки є҆́же ѿ тебѐ про́мысла сподо́би. Ты́ бо є҆сѝ прозѧба́ѧй травꙋ̀ скотѡ́мъ, ѕла́къ слꙋ́жбѣ человѣ́кѡвъ: и҆ ты̀ є҆сѝ и҆зводѧ́й хлѣ́бъ ѿ землѝ, и҆ вїно̀ и҆сточа́ѧй, и҆ є҆ле́емъ ѹ҆маща́ѧй человѣ́чєскаѧ ли́ца: ꙗ҆́кѡ да подава́ємымъ ѿ тебѐ бл҃ги̑мъ во и҆з̾ѻби́лїи причаща́ющесѧ, въ весе́лїи се́рдца просла́вимъ твою̀ бл҃гость, ѻ҆ц҃а̀ и҆ сн҃а, и҆ ст҃а́гѡ дх҃а, ны́нѣ и҆ при́снѡ, и҆ во вѣ́ки вѣкѡ́въ, а҆ми́нь.

<rubric>Мл҃тва пѧ́таѧ:</rubric>

<versal>В</versal>лⷣко гдⷭ҇и і҆и҃се хрⷭ҇тѐ бж҃е на́шъ, глаго́ломъ свои́мъ всѐ ѿ небытїѧ̀ приведы́й, пе́рсть взе́мый ѿ землѝ, и҆ созда́вый человѣ́ка, и҆ дꙋше́ю слове́сною, и҆ ѡ҆́бразомъ твои́мъ почты́й того̀, и҆ рекі́й: расти́тесѧ и҆ мно́житесѧ, и҆ наполнѧ́йте зе́млю, даѧ́й скотѡ́мъ пи́щꙋ, и҆ птенцє́мъ вра́нѡвымъ. И҆́же и҆ въ вели́цѣмъ и҆ сп҃си́тельномъ пло́тїю прише́ствїи твое́мъ, пре́жде ѹ҆́бѡ седмїю̀, пото́мъ же пѧтїю̀ хлѣ́бы, ты́сѧщы насы́тилъ є҆сѝ мнѡ́гїѧ: са́мъ всебл҃гі́й влⷣко, и҆ твоѧ̑ лю́ди сїѧ̑ призыва́ющыѧ прест҃о́е твоѐ и҆́мѧ, твое́ю вседѣ́тельною и҆ великода́рною десни́цею бога́тнѡ препита́й. При́зри гдⷭ҇и, на ѹ҆бѡ́гїѧ лю́ди твоѧ̑, ѿверза́ѧй рꙋ́кꙋ твою̀, и҆ насыща́ѧй всѧ́кое живо́тно бл҃говоле́нїѧ, ѹ҆ще́дри всѣ́хъ на́съ млⷭ҇тивнѡ: ты́ бо влⷣко чл҃вѣколю́бче, є҆ди́нъ є҆сѝ ѻ҆ц҃ъ всѣ́хъ на́съ, и҆ къ тебѣ̀ є҆ди́номꙋ ѻ҆́чи возво́димъ, ꙗ҆́кѡ ѿдое́ное на ма́терь свою̀. Твоѐ є҆́сть сло́во, пребл҃гі́й влⷣко: проси́те, и҆ да́стсѧ ва́мъ, и҆щи́те, и҆ ѡ҆брѧ́щете. Пода́ждь ѹ҆́бѡ просѧ́щымъ ны́нѣ влⷣко, съ дꙋхо́вною пи́щею и҆ нꙋ́жднꙋю пло́ти, и҆ препита́й а҆́лчꙋщыѧ твоѧ̑ лю́ди, дождѝ вре́менны, и҆ бл҃горастворе́нїе воздꙋ́хѡвъ, и҆ плодѡ́въ разли́чныхъ и҆з̾ѻби́лїе землѝ да́рꙋй: въ не́мощи, и҆ гꙋби́тельствѣ, и҆ ѻ҆гне́вицѣ, и҆ недꙋ́зѣхъ разли́чныхъ бѣ́дствꙋющихъ посѣтѝ. И҆зба́ви, гдⷭ҇и, и҆́мѧ твоѐ призыва́ющїй се́й гра́дъ, и҆ всѧ́кїй гра́дъ и҆ странꙋ̀, ѿ гла́да, гꙋби́тельства, трꙋ́са, пото́па, ѻ҆гнѧ̀, меча̀ и҆ ѹ҆бі́йства да́рꙋѧй на́мъ млⷭ҇ти твоѧ̑, бл҃года́тїю безнача́льнагѡ и҆ є҆диносꙋ́щнагѡ твоегѡ̀ ѻ҆ц҃а̀, и҆ прест҃а́гѡ и҆ є҆диночⷭ҇тнагѡ твоегѡ̀ дх҃а: мл҃твами и҆ моле́ньми пребл҃гослове́нныѧ бцⷣы, бг҃оглаго́ливыхъ твои́хъ а҆пⷭ҇лѡвъ, и҆ всѣ́хъ ст҃ы́хъ твои́хъ, а҆ми́нь.

<rubric>Мл҃тва шеста́ѧ, ѡ҆ бездо́ждїи.</rubric>

<versal>Г</versal>дⷭ҇и і҆и҃се хрⷭ҇тѐ бж҃е на́шъ, и҆́же на́шегѡ ра́ди сп҃се́нїѧ и҆зво́ливый пло́ть носи́ти, да просла́виши чꙋ́днѡ слове́сное є҆стество̀, неизрече́ннымъ твои́мъ бл҃гоꙋтро́бїемъ и҆ бл҃гостїю: и҆ и҆̀же во и҆́стинномъ позна́нїи ѡ҆браща́ющыѧсѧ и҆з̾ глꙋбины̀ грѣхо́вныѧ прости́ти ѡ҆бѣща́ѧй: є҆гда́ бо къ тебѣ̀ воззрѧ́тъ ра́бїимъ ѡ҆́бразомъ, и҆ и҆́стиннымъ и҆сполне́нїемъ бж҃е́ственныхъ твои́хъ за́повѣдей, тогда̀ и҆ ті́и со дерзнове́нїемъ возмо́гꙋтъ тѧ̀ бг҃а млⷭ҇тиваго и҆ бл҃госе́рдаго и҆мѣ́ти. Ны́нѣ ѹ҆́бѡ ѡ҆ста́ви всѧ̑ беззакѡ́нїѧ на̑ша, и҆ приклонѝ къ на́мъ ѹ҆́хо твоѐ, и҆ ѹ҆слы́ши ны̀ смирє́нныѧ и҆ грѣ̑шныѧ, ꙗ҆́коже и҆ногда̀ ѳесві́тѧнина и҆лїю̀ ѹ҆слы́шалъ є҆сѝ, ꙗ҆́коже глаго́ломъ є҆ди́нымъ свѧза́ти нб҃о, къ цѣломꙋ́дрїю непокори́выхъ ѻ҆́ныхъ люде́й: та́же тѣ́мъ па́ки ѻ҆бы́чное чл҃вѣколю́бїе ѹ҆потреби́вый, ѻ҆блакѡ́мъ повелѣ́вый, зе́млю всю̀ напои́лъ є҆сѝ водо́ю бл҃го́ю: си́це и҆ ны́нѣ па́ки моле́ньми тогѡ̀ твоегѡ̀ ѹ҆го́дника, и҆ те́плыми мл҃твами преѣзри беззакѡ́нїѧ на̑ша и҆ грѣхѝ, и҆ прїимѝ мл҃твы на́шѧ: и҆ ѹ҆слы́ши на́съ въ ча́съ се́й те́плѣ молѧ́щихъ ти сѧ, и҆ разрѣшѝ сꙋ́хость сїю̀ земнꙋ́ю, и҆сповѣ́данїемъ и҆ во́племъ люде́й твои́хъ, и҆ низпослѝ на ны̀ до́ждь бл҃гі́й, ꙗ҆́кѡ да насы́тимсѧ воды̀, и҆ землѧ̀ на́ша да́стъ плоды̀ во вре́мѧ бл҃гопотре́бно въ пи́щꙋ на́шꙋ, и҆ тѣ́хъ ꙗ҆́вѣ безслове́сныхъ живо́тныхъ. Є҆́й гдⷭ҇и бж҃е на́шъ, ѹ҆слы́ши ны̀ грѣ̑шныѧ: и҆ недостѡ́йныѧ рабы̑ твоѧ̑, и҆ не пре́зри молє́нїѧ на̑ша, нижѐ да побѣди́тъ беззако́нїе на́ше млⷭ҇ть твою̀, но приклонѝ, гдⷭ҇и, ѹ҆́хо твоѐ, и҆ ѹ҆слы́ши ны̀. Ви́ждь сокрꙋше́нїе, и҆ ѹ҆млⷭ҇рдисѧ: ви́ждь ѿ ст҃а́гѡ твоегѡ̀ жили́ща, ви́ждь воздыха́нїе ѹ҆бо́гихъ: ви́ждь незрѣ́лый во́зрастъ младе́нцєвъ, ѕѣ́льнѣйшею жа́ждею и҆знꙋрѧ́емый: ви́ждь неѕло́бивыхъ младе́нцєвъ ѡ҆ѕлобле́нїе: ви́ждь ѹ҆трѡ́бы ма́терни, ви́ждь сосцы̀ и҆зсꙋша́ємыѧ ѹ҆бїе́нныхъ младе́нцєвъ: ви́ждь состарѣ́вшыѧсѧ, и҆ ю҆́ношы, ꙗ҆́коже вери̑ги въ рꙋ́ки беззако́нныхъ и҆зда̑нныѧ: и҆ пре́зри ѹ҆бѡ согрѣшє́нїѧ на̑ша, ꙗ҆̀же въ вѣ́дѣнїи и҆ не въ вѣ́дѣнїи, ꙗ҆̀же во ѹ҆мѣ̀ и҆ помышле́нїи, и҆ не ѿри́ни на́съ до конца̀. Не бо̀ воды̀ є҆ди́ныѧ жа́ждею та́емъ, но и҆ тьма́ми и҆ны́хъ ѕѡ́лъ, грѣ̑хъ на́шихъ ра́ди: и҆ къ тебѣ̀ зри́мъ, да налїе́тсѧ на на́съ до́ждь зрѣ́лѣйшїй же и҆ и҆з̾ѻби́льнѣйшїй, да и҆ пра́ведный тво́й гнѣ́въ ѹ҆ста́виши лю́тагѡ сегѡ̀ плѣне́нїѧ. Ѻ҆боѧ̑ ѹ҆́бѡ про́симъ, и҆ мо́лимсѧ тебѣ̀ чл҃вѣколю́бче, да кла́дѧзи и҆ сє́ла на̑ша напо́лниши воды̀, и҆ дꙋшє́вныѧ на́шѧ ни̑вы въ сы́тость напои́ши, и҆ и҆спо́лниши твоеѧ̀ бл҃гости: и҆ кла́дѧзи, си́рѣчь сердца̀ на̑ша, весе́лїемъ и҆ неизрече́нною ра́достїю и҆ ра́дованїемъ ѹ҆пои́ши, и҆ ѹ҆ста́виши належа́щее на на́съ нестерпи́мое стремле́нїе безбо́жныхъ а҆га́рѧнъ, Ты́ бо є҆сѝ свободи́тель дꙋ́шъ и҆ тѣле́съ на́шихъ, и҆ тебѣ̀ сла́вꙋ возсыла́емъ, ѻ҆ц҃ꙋ̀ и҆ сн҃ꙋ, и҆ ст҃о́мꙋ дх҃ꙋ, ны́нѣ и҆ при́снѡ, и҆ во вѣ́ки вѣкѡ́въ, а҆ми́нь.

<rubric>Мл҃тва седма́ѧ тогѡ́же ка́ллїста патрїа́рха ѡ҆ бездо́ждїи и҆ и҆змѣне́нїи вѣ́трѡвъ.</rubric>

<red>Г</red>дⷭ҇ꙋ̀ помо́лимсѧ.

<versal>Б</versal>л҃гі́й чл҃вѣколю́бче гдⷭ҇и, и҆́же тва́рь є҆ди́нымъ сло́вомъ содѣ́лавый и҆ и҆з̾ неѧ̀ человѣ́ка созда́вый, послѣди́ же неизрече́ннымъ чл҃вѣколю́бїемъ па́дшаго сего̀, и҆ раба̀ грѣхꙋ̀ бы́вша воспрїе́мый и҆ ѡ҆ст҃и́вый, ꙗ҆́кѡ да не поги́бнетъ до конца̀ дѣ́ло рꙋкꙋ̀ твоє́ю, да́вый же семꙋ̀ и҆ своѧ̑ за́пѡвѣди въ па́мѧть твоегѡ̀ прише́ствїѧ, и҆ твои́хъ повелѣ́нїй, и҆ бж҃е́ственнагѡ вочл҃вѣ́ченїѧ. Тѣ́мже трꙋди́лсѧ є҆сѝ, и҆ подвиза́лсѧ є҆сѝ, и҆ взалка́лъ и҆ вжада́лъ є҆сѝ, и҆спо́лнивый всѧ̑ на́съ ра́ди ꙗ҆́кѡ лѣ́пѡ чл҃вѣ́чєскаѧ: вше́дый же въ кора́бль, и҆ по мо́рю ходи́вый, и҆ вѡ́лны ди̑вїѧ и҆ ѕѣ́льнѡсти вѣ́трѡвъ ѡ҆бꙋзда́вый, и҆ всѧ̑ пострада́ти претерпѣ́вый, да́же до крⷭ҇та̀ и҆ сме́рти: да въ не́мже пострада́лъ є҆сѝ, и҆ и҆скꙋси́лсѧ є҆сѝ, помо́жеши на́мъ немощствꙋ́ющымъ. Са́мъ и҆ ны́нѣ, цр҃ю̀ ст҃ы́й, є҆́же на́ше неможе́нїе чл҃вѣколю́бнѡ воспрїе́мый, ѹ҆млⷭ҇рдисѧ ѡ҆ на́съ ѡ҆бꙋрева́емыхъ ѕѣлѡ̀, и҆ нꙋ́ждъ скꙋ́достїю и҆знꙋрѧ́емыхъ: пода́ждь на́мъ твою̀ бл҃гость, ѹ҆по́й зе́млю на́шꙋ водо́ю чи́стою, къ плодоноше́нїю є҆ѧ̀ полє́зныѧ на́мъ воздꙋ́хи да́рꙋй. И҆ ꙗ҆́коже и҆ногда̀ ѹ҆ч҃нкѝ твоѧ̑ погрꙋжа́ємыѧ сп҃слъ є҆сѝ ѿ мо́рѧ, и҆ ѕѣ́льности вѣ́трѡвъ: та́коже и҆ ны́нѣ сп҃сѝ ны ѿ содержа́щагѡ на́съ ѡ҆бстоѧ́нїѧ. Ѹ҆ста́ви и҆ ны́нѣ морско́е свирѣ́пство, ѹ҆кротѝ сопроти̑вныѧ дꙋ́хи, твои́мъ повелѣ́нїемъ бж҃е́ственнымъ: да́ждь на́мъ тишинꙋ̀ и҆ ѹ҆покое́нїе ѿ ско́рбныхъ. Є҆́й гдⷭ҇и і҆и҃се хрⷭ҇тѐ бж҃е на́шъ, ви́ждь и҆ при́зри ѿ ст҃а́гѡ жили́ща твоегѡ̀ на вїногра́дъ се́й, и҆ совершѝ и҆̀, є҆го́же насадѝ десни́ца твоѧ̀, и҆ да́ждь дх҃а пра́ваго къ премѣне́нїю находѧ́щихъ на на́съ напа́стей, мл҃твами ро́ждшїѧ тѧ̀ мт҃ре, и҆ всѣ́хъ ст҃ы́хъ твои́хъ, а҆ми́нь.

<rubric>И҆ ѻ҆бы́чный ѿпꙋ́стъ.</rubric>
