---
title: "Послѣ́дованиїе моле́бное ѡ҆ немощны́хъ, ѡбꙋрева́емыхъ ѿ дꙋ́хѡвъ нечи́стыхъ, и҆ стꙋжа́емыхъ"
navigation:
  key: service-ritualadd-37
  title: "Послѣ́дованиїе моле́бное ѡ҆ немощны́хъ, ѡбꙋрева́емыхъ ѿ дꙋ́хѡвъ нечи́стыхъ, и҆ стꙋжа́емыхъ"
  parent: service-ritualadd
  order: 37
type: "service"
---

# Послѣ́дованиїе моле́бное ѡ҆ немощны́хъ, ѡбꙋрева́емыхъ ѿ дꙋ́хѡвъ нечи́стыхъ, и҆ стꙋжа́емыхъ.

<rubric>Благослови́тъ сщ҃е́нникъ, и҆ по Трист҃о́мъ:</rubric>

<red>Г</red>дⷭ҇и ѹ҆слы́ши моли́твꙋ мою̀:

<red>Г</red>дⷭ҇ь пасе́тъ мѧ̀:

<red>Г</red>дⷭ҇ь просвѣще́нїе моѐ:

<red>Д</red>а воскре́снетъ бг҃ъ, и҆ расточа́тсѧ вразѝ є҆гѡ̀: <rubric class="inline">ѱало́мъ и҃</rubric>.

<rubric class="inline">Та́же:</rubric> <red>Н</red>е ввѣ́ри мѧ̀:

<rubric>По си́хъ сщ҃е́нникъ:</rubric>

<red>М</red>и́лостїю и҆ щедро́тами:

<rubric>Та́же канѡ́нъ моле́бный ко гдⷭ҇ꙋ на́шемꙋ і҆и҃сꙋ хрⷭ҇тꙋ̀, ко прест҃ѣ́й бцⷣѣ, ко безплѡ́тнымъ, ко а҆по́столѡмъ, и҆ ко всѣ́мъ ст҃ы̑мъ. Гла́съ в҃.</rubric>

## Пѣ́снь а҃.

<rubric class="inline">І҆рмо́съ:</rubric> <irmos><red>Г</red>рѧди́те лю́дїе, пои́мъ пѣ́снь хрⷭ҇тꙋ̀ бг҃ꙋ, раздѣ́льшемꙋ мо́ре, и҆ наста́вльшемꙋ лю́ди, ꙗ҆̀же и҆зведѐ и҆з̾ рабо́ты є҆гѵ́петскїѧ, ꙗ҆́кѡ просла́висѧ.</irmos>

<rubric class="inline">Припѣ́въ:</rubric> <refrain><red>И҆</red>зба́ви ѿ бѣ́дъ, сп҃се, раба̀ твоего̀, ꙗ҆́кѡ милосе́рдъ.</refrain>

<red>Т</red>во́рче и҆ и҆зба́вителю мо́й и҆ гдⷭ҇и, вѣ́рныхъ по́моще, ѹ҆скорѝ, и҆зба́ви мѧ̀ ѿ настоѧ́щїѧ бѣды̀, ра́бъ тво́й <red>[</red><rubric class="inline">и҆лѝ:</rubric> раба̀ твоѧ̀<red>]</red> вопїе́тъ тебѣ̀, є҆ди́не человѣколю́бче.

<red>Н</red>а́ше є҆ди́нъ вѣ́дый неможе́нїе, ѿ настоѧ́щїѧ ско́рби, и҆ содержа́щїѧ па́гꙋбы предвари́въ и҆схитѝ, и҆ спасѝ сп҃се раба̀ твоего̀ <red>[</red><rubric class="inline">и҆лѝ:</rubric> рабꙋ̀ твою̀<red>]</red>.

<rubric class="inline">Сла́ва:</rubric> <red>А҆́</red>гг҃льстїи чи́нове невеще́ственныхъ си́лъ, со а҆пⷭ҇лы и҆ мꙋ́ченики ѹ҆моли́те всѣ́хъ влⷣкꙋ, ѿ бѣды̀ тѧжча́йшїѧ и҆зба́вити раба̀ твоего̀ <red>[</red><rubric class="inline">и҆лѝ:</rubric> рабꙋ̀ твою̀<red>]</red>.

<rubric class="inline">И҆ ны́нѣ:</rubric> <red>В</red>ѣ́рныхъ прибѣ́жище приснодѣ́во, держа́внаѧ по́моще, на́съ рабѡ́въ твои́хъ: настоѧ́щїѧ нꙋ́жды раба̀ твоего̀ <red>[</red><rubric class="inline">и҆лѝ:</rubric> рабꙋ̀ твою̀<red>]</red>, моли́твами и҆зба́ви влⷣчце.

## Пѣ́снь г҃.

<rubric class="inline">І҆рмо́съ:</rubric> <irmos><red>Ѹ҆</red>твердѝ на́съ въ тебѣ̀ гдⷭ҇и, дре́вомъ ѹ҆мерщвле́й грѣ́хъ, и҆ стра́хъ тво́й всадѝ въ сердца̀ на́съ пою́щихъ тѧ̀.</irmos>

<red>Ꙗ҆́</red>коже дре́вле і҆а́кѡва, твоего̀ ѹ҆го́дника и҆зба́вилъ є҆сѝ и҆са́ѵова наважде́нїѧ, та́кѡ и҆зба́ви и҆ раба̀ твоего̀, <red>[</red><rubric class="inline">и҆лѝ:</rubric> рабꙋ̀ твою̀<red>]</red> ѿ настоѧ́щїѧ нꙋ́жды, ꙗ҆́кѡ человѣколю́бецъ.

<red>Ч</red>еловѣколю́бче сп҃се, призыва́ю тѧ̀ въ ско́рби сы́й и҆ печа́ли, не пре́зри мѧ̀ раба̀ твоего̀: но потщи́сѧ и҆ и҆зба́ви мѧ̀, ꙗ҆́кѡ благоꙋтро́бенъ.

<rubric class="inline">Сла́ва:</rubric> <red>Є҆</red>ди́не бл҃же, є҆ди́не благоꙋтро́бне, є҆ди́не ще́дре, и҆ ми́лостиве, моли́твами ст҃ы́хъ твои́хъ, твоего̀ раба̀ <red>[</red><rubric class="inline">и҆лѝ:</rubric> твою̀ рабꙋ̀<red>]</red> ѹ҆ще́дривъ свободѝ.

<rubric class="inline">И҆ ны́нѣ:</rubric> <red>Б</red>г҃а, є҆го́же родила̀ є҆сѝ чи́стаѧ, молѝ со всѣ́ми а҆́гг҃лы и҆ а҆пⷭ҇лы, со проро́ки же и҆ мꙋ́ченики, ѿ бѣ́дъ раба̀ твоего̀ <red>[</red><rubric class="inline">и҆лѝ:</rubric> рабꙋ̀ твою̀<red>]</red> и҆зба́вити.

<rubric class="inline">Та́же, і҆рмо́съ:</rubric> <red>Ѹ҆</red>твердѝ на́съ въ тебѣ̀ гдⷭ҇и:

<rubric>Та́же помина́етъ немощна́го.</rubric>

<red>П</red>оми́лꙋй на́съ бж҃е, по вели́цѣй ми́лости твое́й, мо́лимтисѧ, ѹ҆слы́ши и҆ поми́лꙋй.

<rubric class="inline">Предстоѧ́щїй же:</rubric> <red>Г</red>дⷭ҇и поми́лꙋй, <rubric class="inline">три́жды.</rubric>

<rubric class="inline">Сщ҃е́нникъ:</rubric> <red>Є҆</red>щѐ мо́лимсѧ гдⷭ҇ꙋ бг҃ꙋ на́шемꙋ, ѡ҆ є҆́же ѹ҆слы́шати гла́съ моли́твы на́шеѧ, и҆ пощади́ти и҆ поми́ловати раба̀ своего̀ <red>[</red><rubric class="inline">и҆лѝ:</rubric> рабꙋ̀ свою̀<red>]</red>, и҆ показа́ти на не́мъ <red>[</red><rubric class="inline">и҆лѝ:</rubric> на не́й<red>]</red> вели́кꙋю свою̀ ми́лость, и҆ ѿврати́ти всѧ́къ гнѣ́въ сво́й, пра́веднѡ дви́жимый на́нь <red>[</red><rubric class="inline">и҆лѝ:</rubric> на ню̀<red>]</red>, прости́ти є҆мꙋ̀ <red>[</red><rubric class="inline">и҆лѝ:</rubric> є҆́й<red>]</red> всѐ мно́жество согрѣше́нїй, и҆ и҆зба́вити є҆го̀ <red>[</red><rubric class="inline">и҆лѝ:</rubric> ю҆̀<red>]</red> ѿ всѧ́кагѡ ѡ҆бстоѧ́нїѧ и҆ ѡ҆ѕлобле́нїѧ, наси́лїѧ же и҆ мꙋчи́тельства лꙋка́вагѡ дїа́вола, и҆ прогна́ти ѿ негѡ̀ <red>[</red><rubric class="inline">и҆лѝ:</rubric> ѿ неѧ̀<red>]</red>, всѐ ле́стное сатани́нское мечта́нїе, привидѣ́нїе же и҆ страхова́нїе, и҆ всю̀ є҆гѡ̀ мꙋчи́тельскꙋю си́лꙋ ѡ҆бдержа́щꙋю є҆го̀ <red>[</red><rubric class="inline">и҆лѝ:</rubric> ю҆̀<red>]</red>, здра́вїе же дꙋше́вное и҆ тѣле́сное ско́рѡ пода́ти є҆мꙋ̀ <red>[</red><rubric class="inline">и҆лѝ:</rubric> є҆́й<red>]</red> бла́гостїю твое́ю, и҆ поми́ловати є҆го̀ <red>[</red><rubric class="inline">и҆лѝ:</rubric> ю҆̀<red>]</red> и҆ на́съ всѣ́хъ, рце́мъ всѝ: гдⷭ҇и ѹ҆слы́ши и҆ поми́лꙋй.

<rubric>Предстоѧ́щїи же пою́тъ со ѹ҆миле́нїемъ:</rubric>

<red>Г</red>дⷭ҇и поми́лꙋй, <rubric class="inline">м҃.</rubric>

<rubric class="inline">Сщ҃е́нникъ возглаша́етъ:</rubric> <red>Ѹ҆</red>слы́ши ны̀ бж҃е сп҃си́телю на́шъ, ѹ҆пова́нїе всѣ́хъ конце́въ землѝ:

<rubric class="inline">И҆ про́чїи предстоѧ́щїи:</rubric> <red>А҆</red>ми́нь.

<rubric class="inline">Та́же:</rubric> <red>М</red>оле́нїе те́плое, и҆ стѣна̀ неѡбори́маѧ, ми́лости и҆сто́чниче, мі́рови прибѣ́жище, прилѣ́жнѡ вопїе́мъ тѝ: бцⷣе влⷣчце предварѝ, и҆ ѿ бѣ́дъ и҆зба́ви раба̀ твоего̀ <red>[</red><rubric class="inline">и҆лѝ:</rubric> рабꙋ̀ твою̀<red>]</red>, є҆ди́на вско́рѣ предста́тельствꙋющаѧ.

## Пѣ́снь д҃.

<rubric class="inline">І҆рмо́съ:</rubric> <irmos><red>П</red>рише́лъ є҆сѝ ѿ дв҃ы, не хода́тай ни а҆́гг҃лъ, но са́мъ гдⷭ҇и вопло́щсѧ, и҆ спа́слъ є҆сѝ всего̀ мѧ̀ человѣ́ка. Тѣ́мъ зовꙋ́ тѝ: сла́ва си́лѣ твое́й гдⷭ҇и. </irmos>

<red>Б</red>ꙋ́рею бѣ́дъ лю́тѣ коле́блемаго твоего̀ раба̀ <red>[</red><rubric class="inline">и҆лѝ:</rubric> твою̀ рабꙋ̀<red>]</red> влⷣко, и҆ пꙋчи́ною скорбе́й ны́нѣ ѡ҆бꙋрева́емаго <red>[</red><rubric class="inline">и҆лѝ:</rubric> ѡ҆бꙋрева́емꙋю<red>]</red>, къ тиша́йшемꙋ приста́нищꙋ наста́ви.

<red>Ѡ҆</red>скорблѧ́ющїи твоего̀ раба̀ <red>[</red><rubric class="inline">и҆лѝ:</rubric> твою̀ рабꙋ̀<red>]</red> хрⷭ҇тѐ ѹ҆мно́жишасѧ, и҆ ѧ҆зы́къ и҆з̾ѻстри́ша ꙗ҆́коже ѻ҆бою́дꙋ ѻ҆́стрый ме́чь: ви́ждь ѹ҆̀бо человѣколю́бче, и҆ ѿ непра́ведныѧ сме́рти и҆зба́ви твоего̀ раба̀ <red>[</red><rubric class="inline">и҆лѝ:</rubric> твою̀ рабꙋ̀<red>]</red>.

<rubric class="inline">Сла́ва:</rubric> <red>А҆</red>рха́гг҃ли, вла̑сти, си̑лы, и҆ а҆́гг҃ли, а҆пⷭ҇ли, мꙋ́чєницы, преподо́бнїи, проро́цы, и҆ пра́веднїи всѝ, моли́тесѧ ѡ҆ ны́нѣ всеѡкаѧннобѣ́дствꙋющемъ <red>[</red><rubric class="inline">и҆лѝ:</rubric> всеѡкаѧннобѣ́дствꙋющей<red>]</red>.

<rubric class="inline">И҆ ны́нѣ:</rubric> <red>В</red>сепѣ́таѧ человѣ́кѡмъ гото́ваѧ по́моще, ди́вїѧ волнє́нїѧ и҆скꙋше́нїй ѹ҆кротѝ, и҆ под̾ кро́въ тво́й прибѣга́ющаго раба̀ твоего̀ <red>[</red><rubric class="inline">и҆лѝ:</rubric> рабꙋ̀ твою̀<red>]</red>, спасѝ влⷣчце.

## Пѣ́снь є҃.

<rubric class="inline">І҆рмо́съ:</rubric> <irmos><red>С</red>вѣ́та пода́телю, и҆ вѣкѡ́въ тво́рче гдⷭ҇и, во свѣ́тѣ твои́хъ повелѣ́нїй наста́ви на́съ: ра́звѣ бо тебѐ и҆но́гѡ бг҃а не зна́емъ.</irmos>

<red>Є҆</red>зекі́ины и҆ногда̀ мѡли́твы и҆спо́лнивый гдⷭ҇и, и҆ мою̀ и҆спо́лни вско́рѣ є҆ди́не бл҃же, и҆ спасѝ раба̀ твоего̀ <red>[</red><rubric class="inline">и҆лѝ:</rubric> рабꙋ̀ твою̀<red>]</red> ѿ всѧ́кагѡ ѡ҆ѕлобле́нїѧ.

<red>А҆́</red>гг҃льскими рꙋка́ми, верхо́внаго ѹ҆ченика̀ гдⷭ҇и и҆з̾ темни́цы бж҃е́ственною си́лою и҆ногда̀ и҆зведы́й, и҆зба́ви твоего̀ раба̀ <red>[</red><rubric class="inline">и҆лѝ:</rubric> твою̀ рабꙋ̀<red>]</red>, лю́тѣ бѣ́дствꙋюща <red>[</red><rubric class="inline">и҆лѝ:</rubric> бѣ́дствꙋющꙋ<red>]</red>.

<rubric class="inline">Сла́ва:</rubric> <red>А҆́</red>гг҃льскаѧ вѡ́инства, а҆пⷭ҇лѡвъ, проро́кѡвъ, собо́ръ же всесла́вныхъ мꙋ́чєникъ, преподо́бныхъ, ѡ҆ сꙋ́щемъ <red>[</red><rubric class="inline">и҆лѝ:</rubric> сꙋ́щей<red>]</red> въ лю́тыхъ, кꙋ́пнѡ моли́твꙋ сотвори́те.

<rubric class="inline">И҆ ны́нѣ:</rubric> <red>М</red>а́ти хрⷭ҇та̀ бг҃а, ѹ҆скорѝ и҆зба́вити вѣ́рнаго <red>[</red><rubric class="inline">и҆лѝ:</rubric> вѣ́рнꙋю<red>]</red> раба̀ твоего̀ <red>[</red><rubric class="inline">и҆лѝ:</rubric> рабꙋ̀ твою̀<red>]</red> ѿ лю́тыѧ нꙋ́жды и҆ бѣды̀ ны́нѣ наше́дшїѧ, да тѧ̀ сла́витъ се́рдцемъ и҆ ѹ҆сты̀.

## Пѣ́снь ѕ҃.

<rubric class="inline">І҆рмо́съ:</rubric> <irmos><red>В</red>ъ бе́зднѣ грѣхо́внѣй валѧ́ѧсѧ, неизслѣ́днꙋю милосе́рдїѧ твоегѡ̀ призыва́ю бе́зднꙋ: ѿ тлѝ бж҃е мѧ̀ возведѝ. </irmos>

<red>К</red>и́това чре́ва и҆зба́вивый дре́вле проро́ка твоего̀ влⷣко гдⷭ҇и, и҆ твоего̀ раба̀ <red>[</red><rubric class="inline">и҆лѝ:</rubric> твою̀ рабꙋ̀<red>]</red> и҆зба́ви, да вѣ́рою и҆ любо́вїю сла́витъ тѧ̀.

<red>Д</red>анїи́ла ꙗ҆́коже и҆зба́вилъ є҆сѝ ѿ львѡ́въ хрⷭ҇тѐ, и҆зба́ви ѿ бѣсѡ́въ лꙋка́выхъ ны́нѣ и҆ мене́ твоего̀ раба̀ <red>[</red><rubric class="inline">и҆лѝ:</rubric> твою̀ рабꙋ̀<red>]</red> влⷣко, и҆ ѿ и҆стлѣ́нїѧ и҆ сме́рти возведѝ.

<red>Б</red>ѣ́дствꙋюща <red>[</red><rubric class="inline">и҆лѝ:</rubric> бѣ́дствꙋющащꙋ<red>]</red> спасѝ раба̀ твоего̀ <red>[</red><rubric class="inline">и҆лѝ:</rubric> рабꙋ̀ твою̀<red>]</red> сп҃се, ст҃ы́хъ а҆́гг҃лъ моли́твами, проро́кѡвъ, мꙋ́ченикѡвъ же и҆ премꙋ́дрыхъ ѹ҆ченикѡ́въ твои́хъ моле́ньми.

<rubric class="inline">И҆ ны́нѣ:</rubric> <red>Н</red>е пре́зри лю́тѣ ѡ҆бꙋрева́емаго, <red>[</red><rubric class="inline">и҆лѝ:</rubric> ѡ҆бꙋрева́емꙋю<red>]</red>, и҆ недоꙋмѣ́нїемъ ѡ҆держи́маго <red>[</red><rubric class="inline">и҆лѝ:</rubric> ѡ҆держи́мꙋю<red>]</red>, ѻ҆трокови́це твоего̀ раба̀ <red>[</red><rubric class="inline">и҆лѝ:</rubric> твою̀ рабꙋ̀<red>]</red>, но ѻ҆бы́чнѣ и҆зба́ви, прибѣга́ющаго <red>[</red><rubric class="inline">и҆лѝ:</rubric> прибѣга́ющꙋю<red>]</red> под̾ кро́въ тво́й, пречи́стаѧ.

<rubric>Та́же і҆рмо́съ. Та́же помина́етъ немощна́го.</rubric>

<red>П</red>а́ки и҆ па́ки ми́ромъ гдⷭ҇ꙋ помо́лимсѧ.

<rubric class="inline">Ли́къ:</rubric> <red>Г</red>дⷭ҇и поми́лꙋй.

<red>Ѡ҆</red> и҆збавле́нїи и҆ свобожде́нїи раба̀ є҆гѡ̀ <red>[</red><rubric class="inline">и҆лѝ:</rubric> рабы̀ є҆гѡ̀<red>]</red> <red>и҆́мⷬ҇къ</red>: ѿ наси́лїѧ и҆ ѡ҆бстоѧ́нїѧ дїа́вольскагѡ, и҆ вселꙋка́вагѡ є҆гѡ̀ кова́рства.

<rubric class="inline">Ли́къ:</rubric> <red>Г</red>дⷭ҇и поми́лꙋй.

<red>З</red>астꙋпѝ, спасѝ, поми́лꙋй, и҆ сохранѝ є҆го̀ <red>[</red><rubric class="inline">и҆лѝ:</rubric> ю҆̀<red>]</red> и҆ на́съ бж҃е твое́ю благода́тїю.

<rubric class="inline">Ли́къ:</rubric> <red>Г</red>дⷭ҇и поми́лꙋй.

<red>П</red>рест҃ꙋ́ю, пречи́стꙋю, преблагослове́ннꙋю:

<rubric class="inline">Ли́къ:</rubric> <red>Т</red>ебѣ̀ гдⷭ҇и.

<rubric class="inline">І҆ере́й:</rubric> <red>Ꙗ҆́</red>кѡ ты̀ є҆сѝ ца́рь ми́ра:

<rubric class="inline">Ли́къ:</rubric> <red>А҆</red>ми́нь.

<rubric>Та́же глаго́летъ, бг҃оро́диченъ:</rubric>

<red>К</red>ъ бцⷣѣ прилѣ́жнѡ ны́нѣ притеце́мъ грѣ́шнїи и҆ смире́ннїи, и҆ припаде́мъ, въ покаѧ́нїи зовꙋ́ще и҆з̾ глꙋбины̀ дꙋшѝ: влⷣчце помозѝ на ны̀ милосе́рдовавши, потщи́сѧ погиба́емъ ѿ мно́жества прегрѣше́нїй, не ѿвратѝ твоѧ̀ рабы̑ тщы̀: тѧ̀ бо и҆ є҆ди́нꙋ наде́ждꙋ и҆́мамы.

## Пѣ́снь з҃.

<rubric class="inline">І҆рмо́съ:</rubric> <irmos><red>Т</red>ѣ́лꙋ злато́мꙋ премꙋ́дрыѧ дѣ́ти не послꙋжи́ша, и҆ въ пла́мень са́ми поидо́ша, и҆ бо́ги и҆́хъ ѡ҆брꙋга́ша, средѝ пла́мене возопи́ша, и҆ ѡ҆росѝ ѧ҆̀ а҆́гг҃лъ: ѹ҆слы́шасѧ ѹ҆жѐ ѹ҆́стъ ва́шихъ моли́тва.</irmos>

<red>Ꙗ҆́</red>коже дре́вле трїе́хъ ѻ҆́трѡкъ ѿ пе́щи ѻ҆́гненныѧ и҆зба́вилъ є҆сѝ, и҆зба́ви ще́дре раба̀ твоего̀ <red>[</red><rubric class="inline">и҆лѝ:</rubric> рабꙋ̀ твою̀<red>]</red>, ꙗ҆́кѡ бла́гъ, мо́лимъ тѧ̀, находѧ́щїѧ нꙋ́жды и҆ жже́нїѧ, влⷣко, нестерпи́мыхъ и҆скꙋше́нїй, ꙗ҆́кѡ да сла́витъ тѧ̀.

<red>Є҆</red>ди́не вѣ́дый не́мощь хрⷭ҇тѐ человѣ́ческꙋю, показа́вый въ ско́рбехъ ѹ҆тѣшє́нїѧ человѣколю́бче, и҆зба́ви настоѧ́щїѧ бѣды̀ и҆ раба̀ твоего̀ <red>[</red><rubric class="inline">и҆лѝ:</rubric> рабꙋ̀ твою̀<red>]</red> пою́щаго <red>[</red><rubric class="inline">и҆лѝ:</rubric> пою́щꙋю<red>]</red>: благослове́нъ бг҃ъ ѻ҆ц҃ъ на́шихъ.

<rubric class="inline">Сла́ва:</rubric> <red>А҆́</red>гг҃лѡвъ мно́жество, а҆пⷭ҇лѡвъ, проро́кѡвъ, мꙋ́ченикѡвъ бж҃е́ственныхъ, и҆ пра̑ѻц҃ъ бж҃е́ственное собра́нїе, блага́го моли́те ны́нѣ, пла́чь ѡ҆брати́ти въ ра́дость взыва́ющагѡ <red>[</red><rubric class="inline">и҆лѝ:</rubric> взыва́ющїѧ<red>]</red>: благослове́нъ є҆сѝ бж҃е ѻ҆ц҃ъ на́шихъ.

<rubric class="inline">И҆ ны́нѣ:</rubric> <red>Є҆</red>ди́на наде́жда и҆ по́моще вѣ́рныхъ бг҃ороди́тельнице, потщи́сѧ помозѝ рабꙋ̀ твоемꙋ̀ <red>[</red><rubric class="inline">и҆лѝ:</rubric> рабѣ̀ твое́й<red>]</red>, ѡ҆бꙋрева́емомꙋ <red>[</red><rubric class="inline">и҆лѝ:</rubric> ѡ҆бꙋрева́емѣй<red>]</red> скорбьмѝ ѿвсю́дꙋ, и҆ недоꙋмѣва́ющемꙋ <red>[</red><rubric class="inline">и҆лѝ:</rubric> недоꙋмѣва́ющей<red>]</red>, и҆ въ болѣ́зни сꙋ́щемꙋ <red>[</red><rubric class="inline">и҆лѝ:</rubric> сꙋ́щей<red>]</red>, и҆ къ тебѣ̀ прибѣга́ющемꙋ <red>[</red><rubric class="inline">и҆лѝ:</rubric> прибѣга́ющей<red>]</red> въ наде́ждѣ дꙋше́вной.

## Пѣ́снь и҃.

<rubric class="inline">І҆рмо́съ:</rubric> <irmos><red>В</red>ъ пе́щь ѻ҆́гненнꙋю ко ѻ҆трокѡ́мъ є҆вре́йскимъ снизше́дшаго, и҆ пла́мень въ ро́сꙋ прело́жшаго бг҃а, по́йте дѣла̀ ꙗ҆́кѡ гдⷭ҇а, и҆ превозноси́те во всѧ̀ вѣ́ки. </irmos>

<red>П</red>а́ѵла и҆ сі́лы моли̑твы, ꙗ҆́коже прїѧ́лъ є҆сѝ, и҆ ѿ ѹ҆́зъ тѣ́хъ и҆зба́вилъ є҆сѝ: и҆ на́съ ми́лостиве недосто́йныхъ ны́нѣ вопїю́щихъ гла́сы ѹ҆слы́ши, и҆ и҆зба́ви раба̀ твоего̀ <red>[</red><rubric class="inline">и҆лѝ:</rubric> рабꙋ̀ твою̀<red>]</red> ѿ тлѣ́нїѧ же и҆ сме́рти.

<red>Н</red>е ѿвратѝ ѿ менѐ раба̀ твоегѡ̀ <red>[</red><rubric class="inline">и҆лѝ:</rubric> рабы̀ твоеѧ̀<red>]</red> хрⷭ҇тѐ, лицѐ твоѐ, ꙗ҆́кѡ скорблю̀, ско́рѡ ѹ҆слы́ши мѧ̀ сп҃се, и҆ и҆зба́ви настоѧ́щїѧ бꙋ́ри: на́ми вопїе́тъ тебѣ̀ ра́бъ тво́й <red>[</red><rubric class="inline">и҆лѝ:</rubric> раба̀ твоѧ̀<red>]</red> ще́дре.

<rubric class="inline">Сла́ва:</rubric> <red>М</red>оли́твами бж҃е, невеще́ственныхъ слꙋжи́телей и҆ а҆пⷭ҇лъ, и҆ мꙋ́чєникъ ликѡ́въ, и҆ сщ҃е́нныхъ прорѡ́къ, преподо́бныхъ, и҆ пра́ведныхъ всѣ́хъ, и҆зба́ви твоего̀ раба̀ <red>[</red><rubric class="inline">и҆лѝ:</rubric> твою̀ рабꙋ̀<red>]</red> ѿ лю́тыѧ бѣды̀.

<rubric class="inline">И҆ ны́нѣ:</rubric> <red>П</red>рибѣ́жище хрⷭ҇тїа́нъ, помо́щнице въ лю́тыхъ ѡ҆бꙋрева́ємымъ всест҃а́ѧ дѣ́во, не пре́зри твоегѡ̀ раба̀ <red>[</red><rubric class="inline">и҆лѝ:</rubric> твою̀ рабꙋ̀<red>]</red>, бѣда́ми потоплѧ́емагѡ <red>[</red><rubric class="inline">и҆лѝ:</rubric> потоплѧ́емꙋю<red>]</red>, и҆ къ держа́вномꙋ твоемꙋ̀ прибѣга́ющагѡ <red>[</red><rubric class="inline">и҆лѝ:</rubric> прибѣга́ющꙋю<red>]</red> ны́нѣ покро́вꙋ.

## Пѣ́снь ѳ҃.

<rubric class="inline">І҆рмо́съ:</rubric> <irmos><red>Ѿ</red> бг҃а бг҃а сло́ва, неизрече́нною мꙋ́дростїю прише́дшаго ѡ҆бнови́ти а҆да́ма, ꙗ҆́дїю въ тлѣ́нїе па́дшаго лю́тѣ: ѿ ст҃ы́ѧ дв҃ы неизрече́ннѡ воплоти́вшагосѧ на́съ ра́ди, вѣ́рнїи є҆диномꙋ́дреннѡ пѣ́сньми велича́емъ. </irmos>

<red>С</red>кѡ́рбнаѧ твоегѡ̀ раба̀ <red>[</red><rubric class="inline">и҆лѝ:</rubric> твоеѧ̀ рабы̀<red>]</red> настоѧ́щїѧ бѣды̀, ѡ҆бꙋрева́нїе мно́гое и҆ лю́тое претворѝ влⷣко, и҆ превратѝ сегѡ̀ <red>[</red><rubric class="inline">и҆лѝ:</rubric> сеѧ̀<red>]</red> пла́чь въ ра́дость всегда́шнюю: да вѣ́рою и҆ любо́вїю непреста́нно велича́етъ тѧ̀.

<red>Т</red>воегѡ̀ мно́гагѡ благоꙋтро́бїѧ, да не побѣди́тъ ще́дре, мно́жество безмѣ́рныхъ мои́хъ ѕѡ́лъ, но ѻ҆бы́чною твое́ю ми́лостїю, на́ми тебѣ̀ взыва́етъ ра́бъ тво́й <red>[</red><rubric class="inline">и҆лѝ:</rubric> раба̀ твоѧ̀<red>]</red> спасѝ, и҆ и҆зба́ви мѧ̀ хрⷭ҇тѐ, ѿ вре́да всѧ́ческагѡ, є҆ди́не многоми́лостиве.

<rubric class="inline">Сла́ва:</rubric> <red>П</red>ощадѝ менѐ гдⷭ҇и, пощадѝ, є҆гда̀ сꙋди́ти мѝ и҆́маши, и҆ не ѡ҆сꙋдѝ менѐ во ѻ҆́гнь, ни ꙗ҆́ростїю твое́ю ѡ҆бличѝ менѐ, мо́литъ тѧ̀ дв҃а тебѐ ро́ждшаѧ хрⷭ҇тѐ, а҆́гг҃лъ мно́жество, и҆ мꙋ́ченикѡвъ собра́нїе.

<rubric class="inline">И҆ ны́нѣ, бг҃оро́диченъ:</rubric> <red>П</red>рест҃а́ѧ дв҃о, со безпло́тными слꙋжи́тели, и҆ ст҃ы́ми а҆́гг҃лы, а҆пⷭ҇лы, проро́ки, мꙋ́чєники, и҆ преподо́бными всѣ́ми, є҆ди́наго преблага́го бг҃а моли́те, и҆зба́витисѧ ѿ ѡ҆ѕлобле́нїѧ рабꙋ̀ є҆гѡ̀ <red>[</red><rubric class="inline">и҆лѝ:</rubric> рабѣ̀ є҆гѡ̀<red>]</red>.

<rubric class="inline">Та́же,</rubric> <incipit><red>Д</red>осто́йно є҆́сть:</incipit> <rubric class="inline">И҆ т</rubric>рист҃о́е.

<rubric class="inline">Та́же:</rubric> <red>В</red>сѧ̀ а҆́гг҃лѡвъ вѡ́инства, предте́че гдⷭ҇нь, а҆пⷭ҇лѡвъ двоенадесѧ́тице, ст҃і́и всѝ съ бцⷣею, сотвори́те моли́твꙋ, во є҆́же спасти́сѧ на́мъ.

<red>В</red>лⷣчце и҆ Ма́ти И҆зба́вителѧ, прїимѝ моле́нїе недосто́йныхъ ра̑бъ твои́хъ, да хода́тайствꙋеши къ ро́ждшемꙋсѧ ѿ тебѐ. Ѽ влⷣчце мі́ра! Бꙋ́ди хода́таица.

<rubric>Та́же помина́етъ немощна́го. Є҆ктенїю̀. Та́же є҆́млетъ ѿ канди́ла, и҆ помазꙋ́етъ немощна́го, и҆ глаго́летъ мл҃твꙋ: </rubric>

<red>Г</red>дⷭ҇ꙋ помо́лимсѧ.

<red>Г</red>дⷭ҇и поми́лꙋй.

<versal data-diacritics="true">Ѻ҆́</versal>ч҃е ст҃ы́й, врачꙋ̀ дꙋ́шъ и҆ тѣле́съ, посла́вый є҆диноро́днаго твоего̀ сн҃а, гдⷭ҇а на́шего і҆и҃са хрⷭ҇та̀, всѧ́кїй недꙋ́гъ и҆сцѣлѧ́ющаго, и҆ ѿ сме́рти и҆збавлѧ́ющаго, и҆сцѣлѝ и҆ раба̀ твоего̀ <red>[</red><rubric class="inline">и҆лѝ:</rubric> рабꙋ̀ твою̀<red>]</red> <red>и҆́мⷬ҇къ</red>, ѿ ѡ҆бдержа́щїѧ є҆го̀ <red>[</red><rubric class="inline">и҆лѝ:</rubric> ю҆̀<red>]</red> тѣле́сныѧ и҆ дꙋше́вныѧ не́мощи, и҆ ѡ҆животворѝ є҆го̀ <red>[</red><rubric class="inline">и҆лѝ:</rubric> ю҆̀<red>]</red> благода́тїю хрⷭ҇та̀ твоегѡ̀: моли́твами прест҃ы́ѧ влⷣчцы на́шеѧ бцⷣы, и҆ приснодѣ́вы марі́и: предста́тельствы честны́хъ небе́сныхъ си́лъ безпло́тныхъ: си́лою честна́гѡ и҆ животворѧ́щагѡ креста̀: честна́гѡ сла́внагѡ проро́ка, предте́чи, и҆ крести́телѧ і҆ѡа́нна: ст҃ы́хъ сла́вныхъ, и҆ всехва́льныхъ а҆пⷭ҇лѡвъ: ст҃ы́хъ сла́вныхъ, и҆ добропобѣ́дныхъ мꙋ́ченикѡвъ: преподо́бныхъ и҆ бг҃оно́сныхъ ѻ҆ц҃ъ на́шихъ: ст҃ы́хъ и҆ и҆сцѣли́телей безсре́бренникѡвъ космы̀ и҆ дамїа́на, кѵ́ра и҆ і҆ѡа́нна, пантелеи́мѡна и҆ є҆рмола́а, самѱѡ́на и҆ дїоми́да, фѡ́тїа и҆ а҆нїки́ты: ст҃ы́хъ и҆ пра́ведныхъ бг҃оѻц҃ъ і҆ѡакі́ма и҆ а҆́нны, и҆ всѣ́хъ ст҃ы́хъ. Ꙗ҆́кѡ ты̀ є҆сѝ и҆сто́чникъ и҆сцѣле́нїй бж҃е на́шъ, и҆ тебѣ̀ сла́вꙋ возсыла́емъ, со є҆диноро́днымъ твои́мъ сн҃омъ, и҆ є҆диносꙋ́щнымъ твои́мъ дх҃омъ, ны́нѣ и҆ при́снѡ, и҆ во вѣ́ки вѣкѡ́въ, а҆ми́нь.

<rubric>Моли́твы, сі́есть, заклина̑нїѧ вели́кагѡ васі́лїа, къ стра́ждꙋщымъ ѿ де́мѡнѡвъ, и҆ на всѧ́кꙋю не́мощь:</rubric>

<red>Г</red>дⷭ҇ꙋ помо́лимсѧ.

<red>Г</red>дⷭ҇и поми́лꙋй.

<versal>Б</versal>ж҃е богѡ́въ, и҆ гдⷭ҇и господе́й, ѻ҆́гненныхъ чинѡ́въ содѣ́телю, и҆ невеще́ственныхъ си́лъ хитродѣ́телю, небе́сныхъ и҆ земны́хъ хи́трче, є҆го́же никто́же ѿ человѣ̑къ ви́дѣ, нижѐ ви́дѣти мо́жетъ: є҆гѡ́же бои́тсѧ и҆ трепе́щетъ всѧ̀ тва́рь: и҆́же вы́ю возвы́сивша и҆ногда̀ а҆рхїстрати́га, и҆ своѐ слꙋже́нїе преслꙋша́нїемъ ѿве́ргша, низвергі́й на зе́млю, и҆ ѿстꙋ́пники съ ни́мъ а҆́ггелы, де́мѡны бы́вшїѧ въ помрачє́нїѧ глꙋбины̀ та́ртара преда́вый: да́ждь заклина́нїю семꙋ̀ ѡ҆ стра́шнѣмъ и҆́мени твое́мъ соверша́емомꙋ, стра́хꙋ бы́ти семꙋ̀ предводи́телю лꙋка́вствїѧ, и҆ всѣ́мъ полкѡ́мъ є҆гѡ̀ съ ни́мъ снизпа́дшымъ ѿ го́рнѧгѡ свѣтоноше́нїѧ: и҆ ѡ҆братѝ є҆го̀ въ бѣ́гство, и҆ запретѝ є҆мꙋ̀, и҆ де́мѡнѡмъ є҆гѡ̀ ѿстꙋпи́ти коне́чнѣ, да ничто́же вре́дно сопротивознамена́нномꙋ ѻ҆́бразꙋ содѣ́лаетъ: но да прїи́мꙋтъ крѣ́пость держа́вы сі́и запеча́таннїи, во є҆́же стꙋпа́ти на ѕмі́ѧ и҆ скорпі́ѧ, и҆ на всю̀ си́лꙋ вра́жїю: твое́ бо пое́тсѧ и҆ велича́етсѧ, и҆ ѿ всѧ́кагѡ дыха́нїѧ со стра́хомъ сла́витсѧ всест҃о́е и҆́мѧ, ѻ҆ц҃а̀ и҆ сн҃а, и҆ ст҃а́гѡ дх҃а, ны́нѣ и҆ при́снѡ, и҆ во вѣ́ки вѣкѡ́въ, а҆ми́нь.

<rubric>Втора́ѧ моли́тва тогѡ́же:</rubric>

<red>Г</red>дⷭ҇ꙋ помо́лимсѧ.

<red>Г</red>дⷭ҇и поми́лꙋй.

<versal>З</versal>аклина́ю тѧ̀ ѕлонача́льника хꙋ́льнаго, нача́льника сопроти́внагѡ воста́нїѧ, и҆ самодѣ́телѧ лꙋка́вства, заклина́ю тѧ̀ низве́рженнаго ѿ го́рнѧгѡ свѣтоноше́нїѧ, и҆ во тмꙋ̀ глꙋбины̀ низведе́ннаго возноше́нїѧ ра́ди, заклина́ю тѧ̀, и҆ всю̀ низпа́дшꙋю си́лꙋ послѣ́довательнꙋю твоегѡ̀ произволе́нїѧ. Заклина́ю тѧ̀, дꙋ́ше нечи́стый, бг҃омъ саваѡ́ѳомъ, и҆ всѣ́мъ во́инствомъ а҆́гг҃лъ бж҃їихъ, а҆дѡнаі̀ є҆лѡі̀, бг҃а вседержи́телѧ, и҆зы́ди и҆ разлꙋчи́сѧ ѿ раба̀ бж҃їѧ <red>[</red><rubric class="inline">и҆лѝ:</rubric> рабы̀ бж҃їѧ<red>]</red> <red>и҆́мⷬ҇къ</red>: заклина́ю тѧ̀ бг҃омъ, сло́вомъ всѧ̑ созда́вшимъ, и҆ гдⷭ҇емъ на́шимъ і҆и҃сомъ хрⷭ҇то́мъ, є҆диноро́днымъ сн҃омъ є҆гѡ̀, пре́жде вѣ̑къ неизрече́ннѡ, и҆ безстра́стнѡ ѿ негѡ̀ рожде́ннымъ, ви́димꙋю же и҆ неви́димꙋю тва́рь содѣ́лавшимъ, по ѻ҆́бразꙋ своемꙋ̀ человѣ́ка созда́вшимъ, зако́номъ пе́рвѣе є҆сте́ственнѣ сїѧ̑ дѣтоводи́вшимъ, и҆ а҆́гг҃льскимъ приставле́нїемъ сохра́ншимъ, водо́ю согрѣше́нїе свы́ше потопи́вшимъ, и҆ поднебє́сныѧ бє́здны раз̾ꙋсти́вшимъ, и҆ гїга́нты нече́ствовавшыѧ растлѣ́вшимъ, и҆ сто́лпъ скве́рныхъ разстрѧ́сшимъ, и҆ зе́млю содо́мѡвъ и҆ гомо́ррѡвъ ѻ҆гне́мъ жꙋ́пельнымъ и҆спепели́вшимъ, є҆гѡ́же свидѣ́тель ды́мъ неꙋгаси́мый кꙋри́тсѧ: жезло́мъ мо́ре раздѣ́льшимъ, и҆ лю́ди нога́ми немо́крыми прове́дшимъ, и҆ мꙋчи́телѧ фараѡ́на, и҆ во́инство бг҃обо́рное, во вѣ́ки волна́ми нече́стїѧ бра́нь потопи́вшимъ: въ послѣ̑днѧѧ ѿ дв҃ы чи́стыѧ воплоти́вшимсѧ неизрече́ннѡ, и҆ цѣ́лы печа́ти чистоты̀ сохра́ншимъ: ѡ҆мы́ти креще́нїемъ дре́внюю на́шꙋ скве́рнꙋ благоизво́лившимъ, є҆́юже мы̀ престꙋпле́нїемъ ѡ҆скверни́хомсѧ. Заклина́ю тѧ̀ крести́вшимсѧ во і҆ѻрда́нѣ, и҆ ѻ҆́бразъ на́мъ нетлѣ́нїѧ въ водѣ̀ по благода́ти пода́вшимъ: є҆го́же а҆́гг҃ли и҆ всѧ̀ си̑лы небе́сныѧ ѹ҆диви́шасѧ, воплоще́нна бг҃а смири́вшагосѧ зрѧ́ще: є҆гда̀ безнача́льный ѻ҆ц҃ъ, безнача́льное рождество̀ сн҃о́внее ѿкры̀, и҆ ст҃а́гѡ дх҃а схожде́нїе, тро́ическое є҆ди́нство свидѣ́тельствова. Заклина́ю тѧ̀ ѻ҆́нымъ, вѣ́трꙋ запрети́вшимъ, и҆ бꙋ́рю морскꙋ́ю ѹ҆кроти́вшимъ, по́лкъ де́мѡнскїй ѿгна́вшимъ, и҆ зѣ́ницы ѻ҆чны́ѧ ѿ ѹ҆тро́бы лише́нныѧ, бре́нїемъ слѣпы̑ѧ прозрѣ́ти содѣ́лавшымъ, и҆ дре́внее ро́да на́шегѡ созда́нїе ѡ҆бнови́вшимъ, и҆ нѣмы̑ѧ <red>[</red><rubric class="inline">и҆лѝ:</rubric> є҆́же<red>]</red> глаго́лати и҆спра́вившимъ, стрꙋ́пы прока́зъ ѡ҆чи́стившимъ, и҆ мє́ртвыѧ ѿ гробѡ́въ воскреси́вшимъ, да́же до погребе́нїѧ человѣ́кѡмъ бесѣ́довавшимъ, и҆ а҆́дъ воста́нїемъ плѣни́вшимъ, и҆ всѐ человѣ́чество неѡб̾ѧ́то сме́ртїю ѹ҆стро́ившимъ. Заклина́ю тѧ̀ бг҃омъ вседержи́телемъ, бг҃одꙋхнове́ннымъ гла́сомъ человѣ́ки вдохнꙋ́вшимъ, и҆ а҆пⷭ҇лѡмъ содѣ́йствовавшимъ: и҆ всю̀ вселе́ннꙋю благоче́стїѧ и҆спо́лнившимъ: ѹ҆бо́йсѧ, бѣжѝ, бѣжѝ, разлꙋчи́сѧ де́мѡне нечи́стый и҆ скве́рный, преиспо́днїй, глꙋби́нный, льсти́вый, без̾ѻбра́зный, ви́димый безстꙋ́дїѧ ра́ди, неви́димый лицемѣ́рїѧ ра́ди, и҆дѣ́же а҆́ще є҆сѝ, и҆лѝ ѿи́деши: и҆лѝ са́мъ є҆сѝ веелзевꙋ́лъ, и҆лѝ сотрѧса́ѧй, и҆лѝ ѕмїеви́дный, и҆лѝ ѕвѣроли́чный, и҆лѝ ꙗ҆́кѡ па́ра, и҆лѝ ꙗ҆́кѡ пти́ца, и҆лѝ нощеглаго́льникъ, и҆лѝ глꙋхі́й, и҆лѝ нѣмы́й, и҆лѝ ѿ наше́ствїѧ ѹ҆страша́ѧй, и҆лѝ растерза́ѧй, и҆лѝ навѣ́тꙋѧй, и҆лѝ во снѣ̀ тѧ́жцѣ, и҆лѝ въ недꙋ́зѣ, и҆лѝ въ ꙗ҆́звѣ, и҆лѝ въ смѣ́сѣ скокта́ѧй, и҆лѝ сле́зы любосла́стныѧ творѧ́й, и҆лѝ блꙋ́дный, и҆лѝ ѕлосмра́дный, и҆лѝ по́хотный, и҆лѝ сластотво́рный, и҆лѝ ѡ҆траволюби́вый, и҆лѝ любонеи́стовный, и҆лѝ ѕвѣздоволхвꙋ́ѧй, и҆лѝ домоволше́бникъ, и҆лѝ безстꙋ́дный, и҆лѝ любопри́тельный, и҆лѝ непостоѧ́нный, и҆лѝ съ мѣ́сѧцемъ премѣнѧ́ѧйсѧ, и҆лѝ вре́менемъ нѣ́кимъ соѡбраща́ѧйсѧ, и҆лѝ ѹ҆́треннїй, и҆лѝ полꙋ́денный, и҆лѝ полꙋ́нощный, и҆лѝ безго́дїѧ нѣ́коегѡ, и҆лѝ блиста́нїѧ, и҆лѝ по слꙋ́чаю срѣ́тилсѧ є҆сѝ, и҆лѝ ѿ когѡ̀ по́сланъ є҆сѝ, и҆лѝ наше́лъ є҆сѝ внеза́пꙋ, и҆лѝ въ мо́ри, и҆лѝ въ рѣцѣ̀, и҆лѝ ѿ землѝ, и҆лѝ и҆з̾ кла́дѧзѧ, и҆лѝ ѿ стремни́ны, и҆лѝ ѿ ро́ва, и҆лѝ ѿ є҆́зера, и҆лѝ ѿ тро́сти, и҆лѝ ѿ вещества̀, и҆лѝ ѿ верхꙋ̀ землѝ, и҆лѝ ѿ скве́рны, и҆лѝ лꙋ́га, и҆лѝ ѿ лѣ́са, и҆лѝ ѿ дре́ва, и҆лѝ ѿ пти́цъ, и҆лѝ ѿ гро́ма и҆лѝ ѿ покро́ва ба́ннагѡ, и҆лѝ ѿ кꙋпѣ́ли водны́ѧ, и҆лѝ ѿ гро́ба і҆́дѡльскагѡ, и҆лѝ ѿню́дꙋже вѣ́мы, и҆лѝ не вѣ́мы, и҆лѝ ѿ зна́емыхъ, и҆лѝ ѿ незна́емыхъ, и҆ ѿ непосѣща́емагѡ мѣ́ста, ѿлꙋчи́сѧ и҆ премѣни́сѧ ѹ҆стыди́сѧ ѻ҆́браза рꙋко́ю бж҃їею созда́ннагѡ, и҆ воѻ҆браже́ннагѡ: ѹ҆бо́йсѧ воплоще́ннагѡ бг҃а подо́бїѧ, и҆ не сокры́йсѧ въ рабѣ̀ бж҃їемъ <red>[</red><rubric class="inline">и҆лѝ:</rubric> рабѣ̀ бж҃їей<red>]</red> <red>и҆́мⷬ҇къ</red>: но же́злъ желѣ́зный, и҆ пе́щь ѻ҆́гненнаѧ, и҆ та́ртаръ, и҆ скре́жетъ зꙋ́бный, ѿмще́нїе преслꙋша́нїѧ тебѐ ѡ҆жида́етъ. Ѹ҆бо́йсѧ, ѹ҆мо́лкни, бѣжѝ, не возврати́сѧ, ни сокры́йсѧ со и҆нѣ́мъ лꙋка́вствомъ нечи́стыхъ дꙋхѡ́въ: но ѿидѝ въ зе́млю безво́днꙋю, пꙋстꙋ́ю, недѣ́ланнꙋю, на не́йже человѣ́къ не ѡ҆бита́етъ: бг҃ъ є҆ди́нъ призира́етъ свѧза́ѧй всѣ́хъ ѹ҆ѧзвлѧ́ющихъ, и҆ ѕлосовѣ́тꙋющихъ на ѻ҆́бразъ є҆гѡ̀, и҆ вери́гами мра́ка, та́ртарꙋ преда́вый, въ до́лгꙋю но́щь и҆ де́нь, тебѐ всѣ́хъ ѕлы́хъ и҆скꙋси́телѧ и҆ и҆з̾ѡбрѣта́телѧ дїа́вола. Ꙗ҆́кѡ ве́лїй є҆́сть стра́хъ бж҃їй, и҆ ве́лїѧ сла́ва ѻ҆ц҃а̀, и҆ сн҃а, и҆ ст҃а́гѡ дх҃а, нн҃ѣ и҆ прⷭ҇нѡ, и҆ во вѣ́ки вѣкѡ́въ, а҆ми́нь.

<rubric>Моли́тва і҆ѡа́нна златоꙋ́стагѡ:</rubric>

<versal>Б</versal>ж҃е вѣ́чный, и҆зба́вивъ ро́дъ человѣ́ческїй ѿ плѣне́нїѧ дїа́вольскагѡ, и҆зба́ви раба̀ твоего̀ <red>[</red><rubric class="inline">и҆лѝ:</rubric> рабꙋ̀ твою̀<red>]</red> <red>и҆́мⷬ҇къ</red>: ѿ всѧ́кагѡ дѣ́йства дꙋхѡ́въ нечи́стыхъ: повелѝ лꙋка́вымъ и҆ нечи́стымъ дꙋхѡ́мъ же и҆ де́мѡнѡмъ ѿстꙋпи́ти ѿ дꙋшѝ и҆ ѿ тѣ́ла раба̀ твоегѡ̀ <red>[</red><rubric class="inline">и҆лѝ:</rubric> рабы̀ твоеѧ̀<red>]</red> <red>и҆́мⷬ҇къ</red>: и҆ не пребыва́ти нижѐ сокры́тисѧ въ не́мъ <red>[</red><rubric class="inline">и҆лѝ:</rubric> не́й<red>]</red>, да бѣжа́тъ и҆́менемъ твои́мъ ст҃ы́мъ, и҆ є҆диноро́днагѡ твоегѡ̀ сн҃а, и҆ животворѧ́щагѡ твоегѡ̀ дх҃а, ѿ созда́нїѧ рꙋ́къ твои́хъ, да ѡ҆чище́нъ бы́въ ѿ всѧ́кагѡ и҆скꙋше́нїѧ дїа́вольскагѡ, преподо́бнѡ и҆ пра́веднѡ и҆ благоче́стнѡ поживе́тъ, сподоблѧ́емь пречи́стыхъ та̑инъ є҆диноро́днагѡ сн҃а твоегѡ̀ и҆ бг҃а на́шегѡ: съ ни́мже благослове́нъ є҆сѝ, и҆ препросла́вленъ, съ прест҃ы́мъ, и҆ благи́мъ, и҆ животворѧ́щимъ твои́мъ дх҃омъ, ны́нѣ и҆ при́снѡ, и҆ во вѣ́ки вѣкѡ́въ, а҆ми́нь.

<rubric>Моли́тва и҆на́ѧ тогѡ́жде: </rubric>

<versal>В</versal>сѣ́мъ нечи́стымъ дꙋховѡ́мъ запрети́вый, и҆ си́лою глаго́ла и҆згна́вый легеѡ́на, ꙗ҆ви́сѧ и҆ ны́нѣ є҆диноро́днымъ твои́мъ сн҃омъ на созда́нїе, є҆́же по ѻ҆́бразꙋ твоемꙋ̀ сотвори́лъ є҆сѝ, и҆ и҆змѝ є҆̀ наси́льствованное ѿ сопроти́внагѡ, да поми́лованное и҆ ѡ҆чище́нное сочини́тсѧ ст҃о́мꙋ твоемꙋ̀ ста́дꙋ, и҆ сохрани́тсѧ хра́мъ ѡ҆дꙋшевле́нъ ст҃а́гѡ дх҃а, и҆ бж҃е́ственныхъ и҆ пречи́стыхъ ст҃ы́ней, благода́тїю, и҆ щедро́тами и҆ человѣколю́бїемъ є҆диноро́днагѡ твоегѡ̀ сн҃а: съ ни́мже благослове́нъ є҆сѝ, и҆ со прест҃ы́мъ, и҆ благи́мъ, и҆ животворѧ́щимъ твои́мъ дх҃омъ, ны́нѣ и҆ при́снѡ, и҆ во вѣ́ки вѣкѡ́въ, а҆ми́нь.

<rubric>Моли́тва и҆на́ѧ тогѡ́жде:</rubric>

<versal>П</versal>ризыва́емъ тѧ̀, влⷣко бж҃е вседержи́телю, вы́шнїй, неискꙋси́мый, ми́рный цр҃ю̀: призыва́емъ тѧ̀ сотво́ршаго не́бо и҆ зе́млю: ѿ тебе́ бо произы́де и҆ а҆́лфа и҆ ѡ҆ме́га, нача́ло и҆ коне́цъ, да́вый человѣ́кѡмъ въ послꙋша́нїе четверонѡ́жнаѧ и҆ безсловє́снаѧ живѡ́тнаѧ, ꙗ҆́кѡ ты̀ покори́лъ є҆сѝ та̑, гдⷭ҇и, прострѝ рꙋ́кꙋ твою̀ крѣ́пкꙋю, и҆ мы́шцꙋ твою̀ высо́кꙋю и҆ ст҃ꙋ́ю, и҆ присѣще́нїемъ посѣтѝ созда́нїе твоѐ сїѐ, и҆ низпослѝ є҆мꙋ̀ а҆́гг҃ла ми́рна, а҆́гг҃ла крѣ́пка, дꙋшѝ и҆ тѣ́ла храни́телѧ, и҆́же запрети́тъ и҆ ѿжене́тъ ѿ негѡ̀ всѧ́каго лꙋка́ваго и҆ нечи́стаго де́мѡна: ꙗ҆́кѡ ты̀ гдⷭ҇ь є҆ди́нъ вы́шнїй вседержи́тель, благослове́нный во вѣ́ки вѣкѡ́въ, а҆ми́нь.

<rubric>Моли́тва и҆на́ѧ тогѡ́жде:</rubric>

<versal>Б</versal>ж҃е́ственное же, и҆ ст҃о́е, и҆ вели́кое, и҆ стра́шное, и҆ нестерпи́мое и҆менова́нїе и҆ призыва́нїе твори́мъ на твоѐ прогна́нїе ѿстꙋ́пниче, та́кожде и҆ запреще́нїе на твоѐ погꙋбле́нїе дїа́воле. Бг҃ъ ст҃ы́й, безнача́льный, стра́шный, неви́димый сꙋщество́мъ, неприкла́дный си́лою, и҆ непостижи́мый бж҃ество́мъ, цр҃ь сла́вы, и҆ вседержи́тель влⷣка, запреща́етъ тебѣ̀ дїа́воле, ѿ не сꙋ́щихъ во є҆́же бы́ти всѧ̑ благолѣ́пнѡ сло́вомъ соста́вивый, ходѧ́й на крилꙋ̀ вѣ́тренню. Запреща́етъ тебѣ̀ гдⷭ҇ь, дїа́воле, призыва́ѧй во́дꙋ морскꙋ́ю, и҆ и҆злива́ѧй сїю̀ на лицѐ всеѧ̀ землѝ, гдⷭ҇ь си́лъ и҆́мѧ є҆мꙋ̀. Запреща́етъ тебѣ̀ гдⷭ҇ь, дїа́воле, ѿ безчи́сленныхъ небе́сныхъ чинѡ́въ ѻ҆́гненныхъ, стра́хомъ слꙋжи́мый, и҆ воспѣва́емый, и҆ ѿ мно́жества ликѡ́въ а҆́гг҃льскихъ и҆ а҆рха́гг҃льскихъ, съ тре́петомъ покланѧ́емый и҆ сла́вимый. Запреща́етъ тебѣ̀ гдⷭ҇ь, дїа́воле, ѡ҆крꙋжа́емый ѿ ѻ҆́крестъ предстоѧ́щихъ си́лъ и҆ стра́шныхъ шестокри́льныхъ и҆ многоѻчи́тыхъ херꙋві́мѡвъ, и҆ серафі́мѡвъ, ли́ца своѧ̀ двѣма̀ крило́ма покрыва́ющихъ, незри́магѡ ра́ди є҆гѡ̀ и҆ неизслѣ́димагѡ бж҃ества̀, и҆ двѣма̀ крило́ма своѧ̀ но́ги покрыва́ющихъ, во є҆́же не ѡ҆пали́тисѧ ѿ неизрече́нныѧ сла́вы, и҆ недомы́слимагѡ вели́чества є҆гѡ̀, и҆ двѣма̀ крило́ма лета́ющихъ, и҆ не́бо и҆сполнѧ́ющихъ ѿ во́плѧ своегѡ̀: ст҃ъ, ст҃ъ, ст҃ъ гдⷭ҇ь саваѡ́ѳъ, и҆спо́лнь не́бо и҆ землѧ̀ сла́вы є҆гѡ̀. Запреща́етъ тебѣ̀ гдⷭ҇ь, дїа́воле, ѿ нѣ́дра ѻ҆́ч҃а соше́дый съ небе́съ бг҃ъ сло́во, и҆ ѿ дв҃ы ст҃ы́ѧ покло́ннымъ неизрече́ннымъ, и҆ пречⷭ҇тымъ воплоще́нїемъ неизглаго́ланнѡ ꙗ҆ви́выйсѧ въ мі́рѣ, є҆́же спастѝ є҆го̀, и҆ влⷣчнею свое́ю си́лою све́ргїй тебѐ съ небе́съ, и҆ ѿме́тна всѧ́чески показа́вый. Запреща́етъ тебѣ̀ гдⷭ҇ь, дїа́воле, рекі́й мо́рю, ѹ҆мо́лкни, преста́ни: и҆ повелѣ́нїемъ а҆́бїе преста̀. Запреща́етъ тебѣ̀ гдⷭ҇ь, дїа́воле, пречи́стымъ плюнове́нїемъ бре́нїе сотвори́вый, и҆ лише́нный ѹ҆́дъ ѿ рожде́нїѧ слѣпо́мꙋ созда́вый, и҆ свѣ́тъ дарова́вый. Запреща́етъ тебѣ̀ гдⷭ҇ь, дїа́воле, дще́рь а҆рхїсѷнагѡ́говꙋ сло́вомъ ѡ҆животвори́вый, и҆ вдови́ча сы́на и҆з̾ ѹ҆́стъ сме́рти восхи́тивый, и҆ свое́й є҆гѡ̀ ма́тери цѣ́ла и҆ здра́ва дарова́вый. Запреща́етъ тебѣ̀ гдⷭ҇ь, дїа́воле, ла́зарѧ и҆з̾ ме́ртвыхъ четверодне́вна нерастлѣ́нна ꙗ҆́кѡ неꙋме́рша и҆ безвре́дна, во ѹ҆дивле́нїе мнѡ́гимъ предста́вивый. Запреща́етъ тебѣ̀ гдⷭ҇ь, дїа́воле, заꙋше́нїемъ клѧ́твꙋ и҆спраздни́вый, и҆ копїе́мъ пречи́стыхъ ре́бръ свои́хъ, ра́йское хранѧ́щее пла́менное ѻ҆рꙋ́жїе ѿста́вивый. Запреща́етъ тебѣ̀ гдⷭ҇ь, дїа́воле, заплева́нїемъ честна́гѡ своегѡ̀ начерта́нїѧ всѧ́кꙋю сле́зꙋ ѿ всѧ́кагѡ лица̀ ѡ҆те́рый. Запреща́етъ тебѣ̀ гдⷭ҇ь, дїа́воле, водрꙋзи́вый кре́стъ во ѹ҆твержде́нїе є҆ди́но и҆ спасе́нїе мі́ра, въ паде́нїе же твоѐ, и҆ всѣ́хъ под̾ тобо́ю а҆́ггелѡвъ. Запреща́етъ тебѣ̀ гдⷭ҇ь, дїа́воле, да́вый гла́съ на крестѣ̀ свое́мъ, и҆ завѣ́са хра́ма раздра́сѧ, и҆ ка́менїе разсѣдо́шасѧ, и҆ гро́бы ѿверзо́шасѧ, и҆ ѿ вѣ́ка ѹ҆ме́ршїи воста́ша. Запреща́етъ тебѣ̀ гдⷭ҇ь, дїа́воле, сме́ртїю сме́рть ѹ҆мертви́вый, и҆ живо́тъ воста́нїемъ свои́мъ человѣ́кѡмъ дарова́вый. Запреща́етъ тебѣ̀ гдⷭ҇ь, дїа́воле, соше́дый во а҆́дъ, и҆ гро́бы є҆гѡ̀ и҆стрѧсы́й, и҆ всѣ́хъ въ не́мъ содержи́мыхъ свѧ́занныхъ свободи́вый, и҆ къ себѣ̀ воззва́вый: є҆го́же вра́тницы ви́дѣвше ѹ҆жасо́шасѧ, и҆ подви̑жницы а҆́довы кры́ющесѧ и҆счезо́ша. Запреща́етъ тебѣ̀ гдⷭ҇ь, дїа́воле, и҆з̾ ме́ртвыхъ воскресы́й, хрⷭ҇то́съ бг҃ъ на́шъ, и҆ всѣ̑мъ воскресе́нїе своѐ дарова́вый. Запреща́етъ тебѣ̀ гдⷭ҇ь, дїа́воле, на не́бо со сла́вою вознесы́йсѧ ко ѻ҆ц҃ꙋ̀ своемꙋ̀, и҆ ѡ҆деснꙋ́ю вели́чествїѧ на престо́лѣ сла́вы сѣдѧ́й, запреща́етъ тебѣ̀ гдⷭ҇ь, дїа́воле, па́ки грѧды́й со сла́вою на ѻ҆́блацѣхъ небе́сныхъ, со ст҃ы́ми а҆́гг҃лы свои́ми сꙋди́ти живы̑мъ и҆ мє́ртвымъ. Запреща́етъ тебѣ̀ гдⷭ҇ь, дїа́воле, ѻ҆́гнь неꙋгаса́емый, и҆ че́рвь неꙋсыпа́емый, и҆ тмꙋ̀ кромѣ́шнюю ѹ҆гото́вавый тебѣ̀ въ вѣ́чнꙋю мꙋ́кꙋ. Запреща́етъ тебѣ̀ гдⷭ҇ь, дїа́воле, є҆го́же всѧ̑ боѧ́тсѧ и҆ трепе́щꙋтъ ѿ лица̀ си́лы є҆гѡ̀, ꙗ҆́кѡ нестерпи́мъ є҆́сть гнѣ́въ, є҆́же на тебѣ̀ преще́нїѧ є҆гѡ̀: то́й запреща́етъ тебѣ̀ гдⷭ҇ь, дїа́воле, стра́шнымъ свои́мъ и҆́менемъ. Ѹ҆страши́сѧ, вострепещѝ, ѹ҆бо́йсѧ, разлꙋчи́сѧ, потреби́сѧ, бѣжѝ, пады́й съ небесѐ, и҆ съ тобо́ю всѝ лꙋка́вїи дꙋ́си: всѧ́кїй дꙋ́хъ лꙋка́вый, дꙋ́хъ нечистоты̀, дꙋ́хъ лꙋка́вства, дꙋ́хъ нощны́й и҆ дневны́й, полꙋ́денный же и҆ вече́рнїй, дꙋ́хъ полꙋ́нощный, дꙋ́хъ мечта́нный, дꙋ́хъ срѣта́тельный, и҆лѝ земны́й, и҆лѝ водны́й, и҆лѝ въ дꙋбра́вахъ, и҆лѝ въ тро́сти, и҆лѝ въ стремни́нахъ, и҆лѝ во двопꙋ́тїѧхъ, и҆ трепꙋ́тїѧхъ, во є҆зе́рахъ, и҆лѝ рѣка́хъ, въ домѣ́хъ, во дво́рѣхъ, и҆ въ ба́нѧхъ преходѧ́й и҆ врежда́ѧй, и҆ и҆змѣнѧ́ѧй ѹ҆́мъ человѣ́ческїй: вско́рѣ разлꙋчи́тесѧ ѿ созда́нїѧ созда́телѧ хрⷭ҇та̀ бг҃а на́шегѡ, и҆ ѿлꙋчи́тесѧ ѿ раба̀ бж҃їѧ <red>[</red><rubric class="inline">и҆лѝ:</rubric> рабы̀ бж҃їѧ<red>]</red> <red>и҆́мⷬ҇къ</red>: ѿ ѹ҆ма̀, ѿ дꙋшѝ, ѿ се́рдца, ѿ ѹ҆тро́бъ, ѿ чꙋ́вствъ, и҆ ѿ всѣ́хъ ѹ҆дѡ́въ є҆гѡ̀ <red>[</red><rubric class="inline">и҆лѝ:</rubric> є҆ѧ̀<red>]</red>, во є҆́же бы́ти є҆мꙋ̀ здра́вꙋ <red>[</red><rubric class="inline">и҆лѝ:</rubric> є҆́й здра́вѣй<red>]</red> и҆ всецѣ́лꙋ <red>[</red><rubric class="inline">и҆лѝ:</rubric> всецѣ́лѣй<red>]</red>, и҆ свобо́днꙋ <red>[</red><rubric class="inline">и҆лѝ:</rubric> свобо́днѣй<red>]</red>, зна́ющꙋ <red>[</red><rubric class="inline">и҆лѝ:</rubric> зна́ющѣй<red>]</red> своего̀ влⷣкꙋ и҆ зижди́телѧ всѣ́хъ бг҃а, собира́юща заблꙋ́ждшыѧ, и҆ даю́ща и҆̀мъ печа́ть спасе́нїѧ, рожде́нїемъ и҆ ѡ҆бновле́нїемъ бж҃е́ственнагѡ креще́нїѧ, во є҆́же сподо́битисѧ є҆мꙋ̀ <red>[</red><rubric class="inline">и҆лѝ:</rubric> є҆́й<red>]</red> пречи́стыхъ, и҆ небе́сныхъ, и҆ стра́шныхъ є҆гѡ̀ та́инствъ, и҆ соедини́тисѧ ста́дꙋ є҆гѡ̀ и҆́стинномꙋ, на мѣ́стѣ ѕла́чнѣ вселѧ́ющꙋсѧ <red>[</red><rubric class="inline">и҆лѝ:</rubric> вселѧ́ющѣйсѧ<red>]</red>, и҆ на водѣ̀ ѹ҆покое́нїѧ пита́емꙋ <red>[</red><rubric class="inline">и҆лѝ:</rubric> пита́емѣй<red>]</red>, и҆ па́лицею креста̀ спаси́тельнѡ и҆ и҆звѣ́стнѡ наставлѧ́емꙋ <red>[</red><rubric class="inline">и҆лѝ:</rubric> наставлѧ́емѣй<red>]</red>, во ѡ҆ставле́нїе грѣхѡ́въ, и҆ въ жи́знь вѣ́чнꙋю. Ꙗ҆́кѡ томꙋ̀ подоба́етъ всѧ́каѧ сла́ва, че́сть, и҆ поклоне́нїе, и҆ великолѣ́пїе, со безнача́льнымъ є҆гѡ̀ ѻ҆ц҃е́мъ, и҆ съ прест҃ы́мъ, и҆ благи́мъ, и҆ животворѧ́щимъ є҆гѡ̀ дх҃омъ, ны́нѣ и҆ при́снѡ, и҆ во вѣ́ки вѣкѡ́въ, а҆ми́нь.
