---
title: "Чи́нъ ка́кѡ прїима́ти приходѧ́щихъ ко правосла́внѣй це́ркви ѿ лютера́нскагѡ вѣроисповѣ́данїѧ"
navigation:
  key: service-ritualadd-31
  title: "Чи́нъ ка́кѡ прїима́ти приходѧ́щихъ ко правосла́внѣй це́ркви ѿ лютера́нскагѡ вѣроисповѣ́данїѧ"
  parent: service-ritualadd
  order: 31
type: "service"
---

# Чи́нъ ка́кѡ прїима́ти приходѧ́щихъ ко правосла́внѣй це́ркви ѿ лютера́нскагѡ вѣроисповѣ́данїѧ.

<rubric>Предстоѧ́тель, по надлежа́щемъ и҆спыта́нїи и҆ наставле́нїи приходѧ́щагѡ, повели́тъ є҆мꙋ̀ и҆сповѣ́дати всѧ̑ грѣхѝ, є҆ли̑ки по́мнитъ. Разрѣше́нїѧ не подае́тъ є҆мꙋ̀. Въ ча́съ же присоедине́нїѧ поста́витъ є҆го̀ при вхо́дѣ во хра́мъ, и҆ са́мъ, въ ма́лѣмъ ѡ҆блаче́нїи, ста́въ пред̾ ни́мъ, вопроша́етъ є҆го̀:</rubric>

<red>Х</red>о́щеши ли ѿрещи́сѧ ѿ погрѣши́тельныхъ ѹ҆че́нїй лютера́нскагѡ и҆сповѣ́данїѧ;

<rubric class="inline">Ѿвѣ́тъ:</rubric> <red>Х</red>ощꙋ̀.

<rubric class="inline">Вопроше́нїе:</rubric> <red>Х</red>о́щеши ли прїитѝ въ соедине́нїе вѣ́ры правосла́вно-каѳолі́ческїѧ;

<rubric class="inline">Ѿвѣ́тъ:</rubric> <red>Х</red>ощꙋ̀.

<rubric>Тогда̀ предстоѧ́тель благословлѧ́етъ є҆го̀, глаго́лѧ:</rubric>

<red>В</red>о и҆́мѧ ѻ҆ц҃а̀, и҆ сн҃а, и҆ ст҃а́гѡ дх҃а, а҆ми́нь.

<rubric>И҆ возложи́въ рꙋ́кꙋ на приклоне́ннꙋю главꙋ̀ є҆гѡ̀, дїа́конꙋ ре́кшꙋ:</rubric>

<red>Г</red>дⷭ҇ꙋ помо́лимсѧ.

<rubric class="inline">И҆ кли́рꙋ:</rubric> <red>Г</red>дⷭ҇и, поми́лꙋй.

<rubric>Чте́тъ моли́твꙋ сїю̀:</rubric>

<versal>Г</versal>дⷭ҇и бж҃е и҆́стины, при́зри на раба̀ твоего̀ <red>и҆́мⷬ҇къ</red>, и҆́щꙋщаго прибѣ́гнꙋти ко свѧтѣ́й твое́й правосла́внѣй це́ркви и҆ под̾ кро́вомъ є҆ѧ̀ сохрани́тисѧ. Ѡ҆братѝ є҆го̀ ѿ заблꙋжде́нїѧ пре́жнѧгѡ пꙋтѝ є҆гѡ̀ ко и҆́стиннѣй ꙗ҆́же въ тѧ̀ вѣ́рѣ, и҆ пода́ждь є҆мꙋ̀ благода́ть, є҆́же ходи́ти въ за́повѣдехъ твои́хъ. Да бꙋ́дꙋтъ ѻ҆́чи твоѝ взира́ющѣ на него̀ ми́лостїю вы́нꙋ, и҆ ѹ҆́ши твоѝ, є҆́же слы́шати гла́съ моле́нїѧ є҆гѡ̀, и҆ та́кѡ да сопричте́тсѧ ко и҆збра́нномꙋ твоемꙋ̀ ста́дꙋ. Тѧ́ бо пою́тъ всѧ̑ си́лы небє́сныѧ, и҆ твоѧ̀ є҆́сть сла́ва, ѻ҆ц҃а̀ и҆ сн҃а и҆ ст҃а́гѡ дх҃а, во вѣ́ки вѣкѡ́въ. <red>А҆</red>ми́нь.

<rubric>По моли́твѣ же вопроша́етъ є҆го̀:</rubric>

<red>Ѿ</red>рица́ешисѧ ли ѿ непра́вагѡ ѹ҆че́нїѧ, а҆́ки бы длѧ и҆з̾ѡбраже́нїѧ догма́та ѡ҆ и҆схожде́нїи ст҃а́гѡ дх҃а не довлѣ́етъ самагѡ̀ хрⷭ҇та̀ спаси́телѧ и҆зрече́нїе: И҆́же ѿ ѻ҆ц҃а̀ и҆схо́дитъ, и҆ а҆́ки бы потре́бно къ семꙋ̀ сло́вꙋ хрⷭ҇то́вꙋ прибавле́нїе: и҆ ѿ сн҃а;

<rubric class="inline">Ѿвѣ́тъ:</rubric> <red>Ѿ</red>рица́юсѧ.

<rubric class="inline">Вопроше́нїе:</rubric> <red>Ѿ</red>рица́ешисѧ ли непра́вагѡ мнѣ́нїѧ, а҆́ки бы въ та́инствѣ є҆ѵхарі́стїи хлѣ́бъ не прелага́етсѧ въ тѣ́ло хрⷭ҇то́во и҆ не пребыва́етъ тѣ́ломъ хрⷭ҇то́вымъ, и҆ вїно̀ не прелага́етсѧ въ кро́вь хрⷭ҇то́вꙋ и҆ не пребыва́етъ кро́вїю хрⷭ҇то́вою;

<rubric class="inline">Ѿвѣ́тъ:</rubric> <red>Ѿ</red>рица́юсѧ.

<rubric class="inline">Вопроше́нїе:</rubric> <red>Ѡ҆</red>ставлѧ́еши ли твоѐ послѣ́дованїе лжеꙋчи́телємъ, и҆̀же ѿмета́ютъ та̑инства мѷропома́занїѧ, бра́ка, є҆леосвѧще́нїѧ, покаѧ́нїѧ и҆ са́магѡ свѧще́нства, без̾ негѡ́же нѣ́сть и҆ чи́нъ свѧщеннослꙋжи́тельскїй, и҆ дерза́ютъ соверша́ти креще́нїе и҆ є҆ѵхарі́стїю, не и҆мꙋ́ще прее́мственнагѡ ѿ свѧты́хъ а҆по́стѡлъ і҆ерархі́ческагѡ рꙋкоположе́нїѧ;

<rubric class="inline">Ѿвѣ́тъ:</rubric> <red>Ѡ҆</red>ставлѧ́ю.

<rubric class="inline">Вопроше́нїе:</rubric> <red>Ѿ</red>стꙋпа́еши ли ѿ пре́жде бы́вшихъ твои́хъ лжеꙋчи́телей, и҆̀же свѧще́ннагѡ преда́нїѧ не прїе́млютъ, свѧты́хъ ѹ҆го́дникѡвъ не чтꙋ́тъ и҆ поминове́нїе ѹ҆со́пшихъ ѿверга́ютъ;

<rubric class="inline">Ѿвѣ́тъ:</rubric> <red>Ѿ</red>стꙋпа́ю невозвра́тнѡ ѿ си́хъ ѹ҆чи́телей и҆ и҆́хъ лжеꙋче́нїѧ.

<rubric class="inline">Вопроше́нїе:</rubric> <red>И҆</red> про́чихъ непра́выхъ ѹ҆че́нїй, въ лютера́нстѣмъ и҆сповѣ́данїи содержи́мыхъ, ѿрица́ешисѧ ли;

<rubric class="inline">Ѿвѣ́тъ:</rubric> <red>Ѿ</red>рица́юсѧ.

<rubric class="inline">Вопроше́нїе:</rubric> <red>Ж</red>ела́еши ли соедини́тисѧ свѧтѣ́й, правосла́внѣй, восто́чнѣй, каѳолі́честѣй це́ркви;

<rubric class="inline">Ѿвѣ́тъ:</rubric> <red>Ж</red>ела́ю ѿ всегѡ̀ моегѡ̀ се́рдца.

<rubric class="inline">Вопроше́нїе:</rubric> <red>В</red>ѣ́рꙋеши ли, и҆ ка́кѡ, во є҆ди́наго бг҃а, въ трⷪ҇цѣ сла́вимаго, и҆ покланѧ́ешисѧ ли є҆мꙋ̀;

<rubric class="inline">Ѿвѣ́тъ:</rubric> <red>В</red>ѣ́рꙋю во є҆ди́наго бг҃а, въ трⷪ҇цѣ сла́вимаго, ѻ҆ц҃а̀ и҆ сн҃а и҆ ст҃а́го дх҃а, и҆ покланѧ́юсѧ є҆мꙋ̀.

<rubric>И҆ сотвори́въ земны́й покло́нъ, чте́тъ сѷмво́лъ вѣ́ры.</rubric>

<rubric>Посе́мъ предстоѧ́тель глаго́летъ:</rubric>

<red>Б</red>лагослове́нъ бг҃ъ, просвѣща́ѧй всѧ́каго человѣ́ка, грѧдꙋ́щаго въ мі́ръ.

<rubric>И҆ присоединѧ́емаго вопроша́етъ:</rubric>

<red>А҆</red>по́стѡльскаѧ пра̑вила и҆ дрꙋга̑ѧ, на седмѝ вселе́нскихъ и҆ девѧтѝ помѣ́стныхъ собо́рѣхъ постано́влєннаѧ, и҆ прѡ́чаѧ правосла́вныѧ це́ркве преда̑нїѧ и҆ ѹ҆ста́вы прїе́млеши ли;

<rubric class="inline">Ѿвѣ́тъ:</rubric> <red>П</red>рїе́млю.

<rubric class="inline">Вопроше́нїе:</rubric> <red>Ѡ҆</red>бѣща́ешисѧ ли свѧще́нное писа́нїе, по и҆столкова́нїю, є҆́же содержи́тъ восто́чнаѧ це́рковь, и҆спы́товати и҆ ѹ҆разꙋмѣва́ти;

<rubric class="inline">Ѿвѣ́тъ:</rubric> <red>Ѡ҆</red>бѣща́юсѧ и҆ потщꙋ́сѧ.

<rubric class="inline">Вопроше́нїе:</rubric> <red>В</red>ѣ́рꙋеши ли, ꙗ҆́кѡ ѿ хрⷭ҇та̀ гдⷭ҇а, къ полꙋче́нїю спаси́тельныѧ благода́ти, въ созда́ннѣй и҆́мъ це́ркви се́дмь та́инствъ ѹ҆ста́влєна сꙋ́ть: креще́нїе, мѷропома́занїе, причаще́нїе, покаѧ́нїе, свѧще́нство, бра́къ и҆ є҆леосвѧще́нїе;

<rubric class="inline">Ѿвѣ́тъ:</rubric> <red>В</red>ѣ́рꙋю и҆ и҆сповѣ́дꙋю.

<rubric class="inline">Вопроше́нїе:</rubric> <red>В</red>ѣ́рꙋеши ли, ꙗ҆́кѡ во є҆ѵхарі́стїи, под̾ та́инственными ви́дами хлѣ́ба и҆ вїна̀, причаща́ютсѧ вѣ́рнїи тѣ́ла и҆ кро́ве гдⷭ҇а на́шегѡ і҆и҃са хрⷭ҇та̀, во ѡ҆ставле́нїе грѣхѡ́въ и҆ въ жи́знь вѣ́чнꙋю;

<rubric class="inline">Ѿвѣ́тъ:</rubric> <red>В</red>ѣ́рꙋю и҆ и҆сповѣ́дꙋю.

<rubric class="inline">Вопроше́нїе:</rubric> <red>В</red>ѣ́рꙋеши ли, ꙗ҆́кѡ моли̑твы свѧты́хъ дѣ́йствꙋютъ пред̾ бг҃омъ во спасе́нїе на́ше, и҆ мѡ́щи и҆́хъ, нетлѣ́нїемъ и҆ чꙋдєсы̀ просла́влєнныѧ, достѡ́йны сꙋ́ть че́ствованїѧ;

<rubric class="inline">Ѿвѣ́тъ:</rubric> <red>В</red>ѣ́рꙋю и҆ и҆сповѣ́дꙋю.

<rubric class="inline">Вопроше́нїе:</rubric> <red>Ѡ҆</red>бѣща́ешисѧ ли і҆кѡ̑ны свѧты̑ѧ, въ правосла́внѣй це́ркви прїе́млємыѧ, по ра́зꙋмꙋ є҆ѧ̀ почита́ти, ѿносѧ̀ че́ствованїе и҆̀мъ къ первоѡбра́зномꙋ, и҆́ми и҆з̾ѡбража́емомꙋ;

<rubric class="inline">Ѿвѣ́тъ:</rubric> <red>Ѡ҆</red>бѣща́юсѧ че́ствовати, ꙗ҆́коже въ правосла́внѣй це́ркви заповѣ́дано.

<rubric class="inline">Вопроше́нїе:</rubric> <red>В</red>ѣ́рꙋеши ли, ꙗ҆́кѡ хрⷭ҇то́съ є҆́сть глава̀ це́ркви, и҆ то́й да́лъ є҆́сть па́стырємъ є҆ѧ̀ вла́сть вѧза́ти и҆ рѣши́ти грѣхѝ человѣ́кѡвъ, благода́тїю ст҃а́гѡ дх҃а, ре́къ а҆по́столѡмъ: Прїими́те дх҃ъ свѧ́тъ. И҆̀мже ѿпꙋститѐ грѣхѝ, ѿпꙋ́стѧтсѧ и҆̀мъ: и҆ и҆̀мже держитѐ, держа́тсѧ;

<rubric class="inline">Ѿвѣ́тъ:</rubric> <red>В</red>ѣ́рꙋю, и҆ послꙋша́нїе свѧщеннонача́лїю церко́вномꙋ ѡ҆бѣща́ю.

<rubric>Посе́мъ предстоѧ́тель подае́тъ присоединѧ́емомꙋ коне́цъ ѡ҆мофо́ра, а҆́ще свѧти́тель, и҆лѝ коне́цъ є҆пїтрахі́ли, а҆́ще і҆ере́й, и҆ глаго́летъ:</rubric>

<red>В</red>ни́ди въ це́рковь правосла́внꙋю, и҆ соверше́ннѡ ѿри́нꙋвъ заблꙋждє́нїѧ, въ ни́хже бы́лъ є҆сѝ, чтѝ ѻ҆ц҃а̀ вседержи́телѧ, сн҃а є҆гѡ̀ і҆и҃са хрⷭ҇та̀, и҆ дх҃а ст҃а́го, и҆́же ѿ ѻ҆ц҃а̀ и҆схо́дитъ, трⷪ҇цꙋ є҆диносꙋ́щнꙋю и҆ нераздѣ́льнꙋю.

<rubric>И҆ та́кѡ вве́дъ, поста́витъ є҆го̀ пред̾ а҆мвѡ́номъ, и҆дѣ́жѣ на столѣ̀ положе́ни сꙋ́ть кре́стъ и҆ є҆ѵа́нгелїе. И҆дꙋ́щымъ же и҆мъ, пое́тсѧ ѱало́мъ ѯ҃ѕ:</rubric>

<versal>Б</versal>ж҃е, ѹ҆ще́дри ны̀ и҆ благословѝ ны̀, просвѣтѝ лицѐ твоѐ на ны̀ и҆ поми́лꙋй ны̀: Позна́ти на землѝ пꙋ́ть тво́й, во всѣ́хъ ꙗ҆зы́цѣхъ спасе́нїе твоѐ. Да и҆сповѣ́дѧтсѧ тебѣ̀ лю́дїе, бж҃е: да и҆сповѣ́дѧтсѧ тебѣ̀ лю́дїе всѝ. Да возвеселѧ́тсѧ и҆ да возра́дꙋютсѧ ꙗ҆зы́ки на землѝ наста́виши. Да и҆сповѣ́дѧтсѧ тебѣ̀ лю́дїе всѝ. Землѧ̀ дадѐ пло́дъ сво́й: благослови́ ны, бж҃е бж҃е на́шъ, благослови́ ны, бж҃е: и҆ да ѹ҆боѧ́тсѧ є҆гѡ̀ всѝ концы̑ землѝ.

<rubric>Та́же предстоѧ́тель повели́тъ є҆мꙋ̀ колѣ̑на преклони́ти и҆ глаго́летъ са́мъ стїхѝ сїѧ̑:</rubric>

<red>П</red>ослѝ дх҃ъ тво́й, и҆ сози́ждꙋтсѧ, и҆ ѡ҆бнови́ши лицѐ землѝ.

<red>С</red>пасѝ раба̀ твоего̀, бж҃е мо́й, ѹ҆пова́ющаго на тѧ̀.

<red>Б</red>ꙋ́ди є҆мꙋ̀, гдⷭ҇и, сто́лпъ крѣ́пости ѿ лица̀ вра́жїѧ.

<red>Г</red>дⷭ҇и, ѹ҆слы́ши моли́твꙋ мою̀, и҆ во́пль мо́й къ тебѣ̀ да прїи́детъ.

<rubric>По и҆зглаго́ланїи, дїа́конꙋ ре́кшꙋ:</rubric>

<red>Г</red>дⷭ҇ꙋ помо́лимсѧ.

<rubric class="inline">И҆ кли́рꙋ:</rubric> <red>Г</red>дⷭ҇и, поми́лꙋй.

<rubric>Чте́тъ со ѹ҆миле́нїемъ моли́твꙋ сїю̀:</rubric>

<versal>Г</versal>дⷭ҇и бж҃е вседержи́телю, согрѣша́ющымъ ѡ҆́бразы покаѧ́нїѧ предлага́ѧй и҆ заблꙋ́ждшымъ пꙋ́ть пра́вый показꙋ́ѧй, во є҆́же бы ни є҆ди́номꙋ поги́бнꙋти, но всѣ̑мъ мо́щно бѣ̀ спасти́сѧ. Благодари́мъ тѧ̀, ꙗ҆́кѡ и҆ семꙋ̀ рабꙋ̀ твоемꙋ̀ <red>и҆́мⷬ҇къ</red> возсїѧ́лъ єсѝ свѣ́тъ позна́нїѧ твоеѧ̀ и҆́стины, и҆ сподо́билъ є҆сѝ є҆го̀ ко свѧтѣ́й твое́й правосла́вно-каѳолі́честѣй це́ркви прибѣ́гнꙋти. Да́ждь ѹ҆̀бо є҆мꙋ̀ соедини́тисѧ ѻ҆́нѣй нелицемѣ́рнѡ и҆ невозвра́тнѡ: сопричтѝ є҆го̀ и҆збра́нномꙋ твоемꙋ̀ ста́дꙋ: сотворѝ є҆го̀ сосꙋ́дъ че́стенъ и҆ жили́ще ст҃а́гѡ твоегѡ̀ дх҃а, ꙗ҆́кѡ да тѣ́мъ всегда̀ просвѣща́емь и҆ наставлѧ́емь, спаси́тєльныѧ за́пѡвѣди твоѧ̑ нерꙋши́мѡ соблюде́тъ, и҆ та́кѡ небе́сныхъ твои́хъ благи́хъ воспрїѧ́тїѧ сподо́битсѧ. Ты́ бо є҆сѝ бг҃ъ ми́лости и҆ щедро́тъ и҆ человѣколю́бїѧ, и҆ всѣ̑мъ человѣ́кѡмъ хо́щеши спасти́сѧ, и҆ тебѣ̀ сла́вꙋ возсыла́емъ, ѻ҆ц҃ꙋ̀ и҆ сн҃ꙋ и҆ ст҃о́мꙋ дх҃ꙋ, ны́нѣ и҆ при́снѡ и҆ во вѣ́ки вѣкѡ́въ. <red>А҆</red>ми́нь.

<rubric>По моли́твѣ повелѣва́етъ є҆мꙋ̀ воста́ти, глаго́лѧ:</rubric>

<red>С</red>та́ни до́брѣ, ста́ни со стра́хомъ, и҆ пред̾ є҆ѵа́нгелїемъ и҆ свѧты́мъ кресто́мъ спаси́телѧ ѹ҆твердѝ да́нное тобо́ю ѡ҆бѣща́нїе.

<rubric>Ѻ҆́нъ же, воста́въ, рече́тъ:</rubric>

<red>В</red>ѣ́рꙋ правосла́вно-каѳолі́ческꙋю, ю҆́же ны́нѣ доброво́льнѣ и҆сповѣ́дꙋю, цѣ́лꙋ и҆ ненарꙋши́мꙋ да́же до коне́чнагѡ моегѡ̀ и҆здыха́нїѧ, бг҃ꙋ помога́ющꙋ, тве́рдѡ содержа́ти, и҆ за́пѡвѣди є҆ѧ̀ радѣ́тельнѡ и҆ ра́достнѡ и҆сполнѧ́ти потщꙋ́сѧ, соблюда́ѧ въ непоро́чности, є҆ли́кѡ мо́щно, се́рдце моѐ. Во ѹ҆вѣре́нїе сегѡ̀ моегѡ̀ ѡ҆бѣща́нїѧ цѣлꙋ́ю словеса̀ и҆ кре́стъ спаси́телѧ моегѡ̀. <red>А҆</red>ми́нь.

<rubric>По лобыза́нїи, предстоѧ́тель глаго́летъ:</rubric>

<red>Б</red>лагослове́нъ бг҃ъ, хотѧ́й всѣ̑мъ человѣ́кѡмъ спасти́сѧ и҆ въ ра́зꙋмъ и҆́стины прїитѝ, сы́й благослове́нъ во вѣ́ки.

<rubric class="inline">Кли́ръ:</rubric> <red>А҆</red>ми́нь.

<rubric>Посе́мъ глаго́летъ:</rubric>

<red>П</red>реклонѝ колѣ̑на твоѧ̑ пред̾ гдⷭ҇емъ бг҃омъ, єго́же и҆сповѣ́далъ є҆сѝ, и҆ прїи́меши ѡ҆ставле́нїе грѣхѡ́въ твои́хъ.

<rubric>Прекло́ншꙋ є҆мꙋ̀ колѣ̑на и҆ главꙋ̀, предстоѧ́тель разрѣша́етъ є҆го̀, си́це:</rubric>

<red>Г</red>дⷭ҇ь на́шъ і҆и҃съ хрⷭ҇то́съ, ключи̑ ца́рствїѧ небе́снагѡ а҆по́столѡмъ врꙋчи́вый, и҆ да́вый и҆̀мъ и҆ и҆̀хъ прее́мникѡмъ вла́сть вѧза́ти и҆ рѣши́ти грѣхѝ человѣ́кѡвъ, чрез̾ менѐ, недосто́йнаго а҆рхїере́а <red>[</red><rubric class="inline">и҆лѝ:</rubric> і҆ере́а<red>]</red>, проща́етъ тѧ̀, ча́до <red>и҆́мⷬ҇къ</red>, и҆ разрѣша́етъ ѿ свѧза́нїѧ клѧ́твеннагѡ и҆лѝ запреще́нїѧ, и҆ ѿ всѣ́хъ грѣхѡ́въ твои́хъ. И҆ а҆́зъ, да́нною мнѣ̀ ѿ негѡ̀ вла́стїю, присоединѧ́ю тѧ̀ ко правосла́внѣй це́ркви и҆ привождꙋ̀ ко ѻ҆бще́нїю бж҃е́ственныхъ та́инствъ церко́вныхъ, и҆ благословлѧ́ю тѧ̀ и҆́менемъ ѻ҆ц҃а̀ и҆ сн҃а и҆ ст҃а́гѡ дх҃а. <red>А҆</red>ми́нь.

<rubric>Посе́мъ присоедине́нный ста́нетъ, ѡ҆жида́ѧ мѷропома́занїѧ.</rubric>
