---
title: "Послѣ́дованїе ѡ҆сщ҃е́нїѧ часо́вни"
navigation:
  key: service-ritualadd-18
  title: "Послѣ́дованїе ѡ҆сщ҃е́нїѧ часо́вни"
  parent: service-ritualadd
  order: 18
type: "service"
---

# Послѣ́дованїе ѡ҆сщ҃е́нїѧ часо́вни.

<rubric>Поставлѧ́етсѧ столе́цъ, па́волокою покрове́нный, и҆ ѡ҆сщ҃е́ннаѧ вода̀ въ сосꙋ́дѣ: а҆рхїере́й же, держѧ̀ въ рꙋцѣ̀ чⷭ҇тны́й крⷭ҇тъ съ васїлкѝ, и҆ є҆ѵⷢ҇лїе, пред̾идꙋ́щꙋ є҆мꙋ̀ дїа́конꙋ съ кади́льницею, и҆ двѣма̀ свѣщено́сцема со свѣща́ми. Прише́дъ же пред̾ столе́цъ, полага́етъ на не́мъ крⷭ҇тъ и҆ є҆ѵⷢ҇лїе, и҆ начина́етъ ѻ҆бы́чнѡ.</rubric>

<rubric class="inline">Прѡтодїа́конъ:</rubric> <red>Б</red>лагословѝ, преѡсвѧще́ннѣйшїй влады́ко.

<rubric class="inline">А҆рхїере́й:</rubric> <red>Б</red>лгⷭ҇ве́нъ бг҃ъ на́шъ:

<rubric class="inline">Ли́къ:</rubric> <red>А҆</red>ми́нь.

<rubric class="inline">И҆ пою́тъ:</rubric> <incipit><red>Ц</red>р҃ю̀ нбⷭ҇ный:</incipit>

<rubric class="inline">Прѡтодїа́конъ:</rubric> <incipit><red>Б</red>г҃ъ гдⷭ҇ь, и҆ ꙗ҆ви́сѧ на́мъ:</incipit> <rubric class="inline">три́жды.</rubric>

<rubric>И҆ тропа́рь хра́ма.</rubric>

<rubric>Сла́ва, и҆ ны́нѣ: ѡ҆бновле́нїѧ, гла́съ д҃:</rubric>

<red>Ꙗ҆́</red>коже вы́шнїѧ тве́рди бл҃голѣ́пїе, и҆ ни́жнюю споказа́лъ є҆сѝ красотꙋ̀ ст҃а́гѡ селе́нїѧ сла́вы твоеѧ̀ гдⷭ҇и, ѹ҆твердѝ сїѐ во вѣ́къ вѣ́ка, и҆ прїимѝ на̑ша въ не́мъ непреста́ннѡ приноси̑маѧ тебѣ̀ молє́нїѧ бцⷣею, всѣ́хъ животѐ и҆ воскрⷭ҇нїе.

<rubric class="inline">Прѡтодїа́конъ:</rubric> <red>П</red>оми́лꙋй на́съ бж҃е, по вели́цѣй ми́лости твое́й, мо́лимъ ти сѧ, ѹ҆слы́ши, и҆ поми́лꙋй.

<rubric class="inline">Ли́къ:</rubric> <red>Г</red>дⷭ҇и поми́лꙋй, <rubric class="inline">три́жды.</rubric>

<red>Є҆</red>щѐ мо́лимсѧ ѡ҆ вели́комъ господи́нѣ и҆ ѻ҆тцѣ̀ на́шемъ ст҃ѣ́йшемъ патрїа́рсѣ <red>и҆́мⷬ҇къ</red>, и҆ ѡ҆ господи́нѣ на́шемъ преѡсвѧще́ннѣйшемъ митрополі́тѣ <red>[</red><rubric class="inline">и҆лѝ:</rubric> а҆рхїепі́скопѣ, <rubric class="inline">и҆лѝ:</rubric> є҆пі́скопѣ<red>]</red> <red>и҆́мⷬ҇къ</red>, и҆ все́й во хрⷭ҇тѣ̀ бра́тїи на́шей.

<rubric class="inline">Ли́къ:</rubric> <red>Г</red>дⷭ҇и поми́лꙋй, <rubric class="inline">три́жды.</rubric>

<red>Є҆</red>щѐ мо́лимсѧ ѡ҆ богохрани́мѣй странѣ̀ на́шей, властѣ́хъ и҆ во́инствѣ є҆ѧ̀, да ти́хое и҆ безмо́лвное житїѐ поживе́мъ во всѧ́комъ бл҃гоче́стїи и҆ чтⷭ҇отѣ̀.

<rubric class="inline">Ли́къ:</rubric> <red>Г</red>дⷭ҇и поми́лꙋй, <rubric class="inline">три́жды.</rubric>

<red>Є҆</red>щѐ мо́лимсѧ ѡ҆ градонача́льницѣ и҆ прави́тельствѣ гра́да на́шегѡ и҆ ѡ҆ всѣ́хъ во сла́вꙋ бж҃їю потрꙋди́вшихсѧ въ созида́нїи и҆ благолѣ́пнѣмъ ѹ҆краше́нїи ст҃ы́ѧ часо́вни сеѧ̀.

<rubric class="inline">Ли́къ:</rubric> <red>Г</red>дⷭ҇и поми́лꙋй, <rubric class="inline">три́жды.</rubric>

<rubric class="inline">Возгла́съ:</rubric> <red>Ѹ҆</red>слы́ши ны̀ бж҃е сп҃си́телю на́шъ, ѹ҆пова́нїе всѣ́хъ концє́въ землѝ и҆ сꙋ́щихъ въ мо́ри дале́че, и҆ ми́лостивъ, ми́лостивъ бꙋ́ди, влⷣко, ѡ҆ грѣсѣ́хъ на́шихъ, и҆ поми́лꙋй ны̀.

<red>М</red>и́лостивъ бо и҆ чл҃вѣколю́бецъ бг҃ъ є҆сѝ, и҆ тебѣ̀ сла́вꙋ возсыла́емъ, ѻ҆ц҃ꙋ̀, и҆ сн҃ꙋ, и҆ ст҃о́мꙋ дх҃ꙋ, ны́нѣ и҆ при́снѡ, и҆ во вѣ́ки вѣкѡ́въ.

<rubric class="inline">Ли́къ:</rubric> <red>А҆</red>ми́нь.

<rubric class="inline">И҆ а҆́бїе прѡтодїа́конъ:</rubric> <red>Г</red>дⷭ҇ꙋ помо́лимсѧ.

<rubric>А҆рхїере́й же чте́тъ моли́твꙋ:</rubric>

<red>Г</red>дⷭ҇и нб҃сѐ и҆ землѝ, и҆́же ст҃ꙋ́ю твою̀ цр҃ковь неизрече́нною премꙋ́дростїю ѡ҆снова́вый, и҆ во ѡ҆́бразъ а҆́гг҃льскагѡ на нб҃сѝ слꙋже́нїѧ, свѧще́нничества чи́нъ на землѝ соста́вивый.

При́зри ны́нѣ, влⷣко великода́рне, ми́лостивымъ твои́мъ ѻ҆́комъ на ны̀, недостѡ́йныѧ рабы̑ твоѧ̑, во ѹ҆миле́нїи серде́цъ соверша́ющыѧ ѡ҆сщ҃е́нїе часо́вни сеѧ̀, въ сла́внѣмъ бл҃голѣ́пїи возсозда́нныѧ къ сла́вѣ твое́й и҆ ко ѹ҆тѣше́нїю люде́й правосла́вныхъ гра́да на́шегѡ <red>[</red><rubric class="inline">а҆́ще во ѹ҆чи́лищи:</rubric> и҆ всѣ́хъ здѣ̀ нача́льствꙋющихъ, ѹ҆ча́щихъ и҆ ѹ҆ча́щихсѧ: <rubric class="inline">а҆́ще во враче́бницѣ:</rubric> и҆ всѣ́хъ трꙋжда́ющихсѧ и҆ стра́ждꙋщихъ во враче́бницѣ се́й<red>]</red> и҆ всѣ́хъ здѣ̀ предстоѧ́щихъ и҆ молѧ́щихсѧ.

<red>В</red>онмѝ гла́сꙋ моле́нїѧ на́шегѡ и҆ ниспослѝ прест҃а́гѡ твоегѡ̀ и҆ покланѧ́емагѡ и҆ всеси́льнагѡ дх҃а и҆ ѡ҆ст҃ѝ часо́вню сїю̀ въ че́сть: <red>и҆́мⷬ҇къ</red>.

<red>И҆</red>спо́лни, влⷣко многомлⷭ҇тиве, часо́вню сїю̀, твоеѧ̀ бж҃е́ственныѧ сла́вы, ст҃ы́ни и҆ бл҃года́ти. Ѹ҆твердѝ ю҆̀ до сконча́нїѧ вѣ́ка цѣ́лꙋ и҆ непоколеби́мꙋ и҆ сподо́би въ не́й моли̑твы и҆ славослѡ́вїѧ всегда̀ тебѣ̀ приноси́ти ѡ҆ всѣ́хъ лю́дѣхъ твои́хъ.

<red>С</red>озда́вшымъ же и҆ благоꙋкраси́вшымъ часо́вню сїю̀ ѡ҆ставле́нїе согрѣше́нїй пода́ждь: да́рꙋй и҆̀мъ <red>[</red><rubric class="inline">а҆́ще во ѹ҆чи́лищи:</rubric> и҆ всѣ̑мъ здѣ̀ нача́льствꙋющымъ, ѹ҆ча́щымъ и҆ ѹ҆ча́щымсѧ: <rubric class="inline">а҆́ще во враче́бницѣ:</rubric> и҆ всѣ̑мъ трꙋжда́ющымсѧ и҆ стра́ждꙋщымъ во враче́бницѣ се́й<red>]</red> и҆ всѣ̑мъ приходѧ́щымъ въ ню̀ всѧ̑ ꙗ҆̀же ко сп҃се́нїю прошє́нїѧ, здра́вїе же и҆ сп҃се́нїе, и҆ во всѣ́мъ бл҃го́е поспѣше́нїе, да неѡсꙋжде́ннѡ покло́нѧтсѧ тебѣ̀ є҆ди́номꙋ и҆́стинномꙋ бг҃ꙋ, и҆ є҆го́же посла́лъ є҆сѝ і҆и҃сꙋ хрⷭ҇тꙋ̀, мл҃твами бцⷣы, <rubric class="inline">и҆ є҆гѡ́же є҆́сть часо́внѧ</rubric> и҆ всѣ́хъ ст҃ы́хъ твои́хъ, а҆ми́нь.

<red>Ꙗ҆́</red>кѡ ст҃ъ є҆сѝ бж҃е на́шъ, и҆ во ст҃ы́хъ почива́еши, и҆ тебѣ̀ сла́вꙋ возсыла́емъ, ѻ҆ц҃ꙋ̀ и҆ сн҃ꙋ, и҆ ст҃о́мꙋ дх҃ꙋ, ны́нѣ и҆ при́снѡ, и҆ во вѣ́ки вѣкѡ́въ.

<rubric class="inline">Ли́къ:</rubric> <red>А҆</red>ми́нь.

<rubric>Та́же кропи́тъ а҆рхїере́й часо́вню сщ҃е́нною водо́ю глаго́люще:</rubric>

<red>Ѡ҆</red>сщ҃а́етсѧ часо́внѧ сїѧ̑ ѡ҆кропле́нїемъ воды̀ сеѧ̀ сщ҃е́нныѧ, во и҆́мѧ ѻ҆ц҃а̀, и҆ сн҃а, и҆ ст҃а́гѡ дх҃а, а҆ми́нь.

<rubric>Кли́рїцы же кропѧ́тъ ю҆̀ ѿвнѣ̀.</rubric>

<rubric>Лю́дїе же пою́тъ настоѧ́щїй тропа́рь, гла́съ д҃:</rubric>

<red>С</red>п҃сѝ гдⷭ҇и лю́ди твоѧ̑, и҆ бл҃гословѝ достоѧ́нїе твоѐ, побѣ̑ды на сопроти̑вныѧ да́рꙋѧ, и҆ твоѐ сохранѧ́ѧ крⷭ҇то́мъ твои́мъ жи́тельство.

<rubric class="inline">Посе́мъ: прѡтодїа́конъ:</rubric> <red>П</red>ремꙋ́дрость.

<rubric class="inline">А҆рхїере́й:</rubric> <red>П</red>рест҃а́ѧ бцⷣе, спасѝ на́съ.

<rubric class="inline">Ли́къ:</rubric> <incipit><red>Ч</red>естнѣ́йшꙋю херꙋві̑мъ:</incipit>

<rubric class="inline">А҆рхїере́й:</rubric> <red>С</red>ла́ва тебѣ̀ хрⷭ҇тѐ бж҃е, ѹ҆пова́нїе на́ше, сла́ва тебѣ̀.

<rubric class="inline">Ли́къ:</rubric> <red>С</red>ла́ва, и҆ ны́нѣ:

<red>Г</red>дⷭ҇и поми́лꙋй, <rubric class="inline">три́жды.</rubric>

<red>П</red>реѡсвѧще́ннейшїй влады́ко бл҃гословѝ.

<rubric>А҆рхїере́й твори́тъ ѿпꙋ́стъ по ѻ҆бы́чаю.</rubric>

<rubric class="inline">Прѡтодїа́конъ:</rubric> <red>В</red>ели́комꙋ господи́нꙋ и҆ ѻ҆тцꙋ̀ на́шемꙋ ст҃ѣ́йшемꙋ патрїа́рхꙋ моско́вскомꙋ и҆ всеѧ̀ рꙋсѝ <red>и҆́мⷬ҇къ</red> со все́ю є҆гѡ̀ бг҃оспаса́емою всерѡссі́йскою па́ствою, и҆ господи́нꙋ на́шемꙋ преѡсвѧще́ннѣйшемꙋ митрополі́тꙋ <red>[</red><rubric class="inline">и҆лѝ:</rubric> а҆рхїепі́скопꙋ, <rubric class="inline">и҆лѝ:</rubric> є҆пі́скопꙋ<red>]</red> <red>и҆́мⷬ҇къ</red>, <rubric class="inline">є҆гѡ́же ѻ҆́бласть</rubric>, богохрани́мѣй странѣ̀ на́шей, властѣ́мъ, во́инствꙋ и҆ наро́дꙋ є҆ѧ̀ градонача́льникꙋ и҆ прави́тельствꙋ гра́да на́шегѡ, <red>[</red><rubric class="inline">а҆́ще во ѹ҆чи́лищи:</rubric> и҆ всѣ̑мъ здѣ̀ нача́льствꙋющымъ, ѹ҆ча́щымъ и҆ ѹ҆ча́щымсѧ: <rubric class="inline">а҆́ще во враче́бницѣ:</rubric> и҆ всѣ̑мъ трꙋжда́ющымсѧ и҆ стра́ждꙋщымъ во враче́бницѣ се́й<red>]</red>, всѣ̑мъ потрꙋди́вшымсѧ въ возсозда́нїи и҆ бл҃голѣ́пнѣмъ ѹ҆краше́нїи часо́вни сеѧ̀ и҆ всѣ̑мъ правосла̑внымъ хрⷭ҇тїа́нѡмъ мнѡ́гаѧ лѣ̑та.

<rubric class="inline">И҆ пое́тъ ли́къ:</rubric> <red>М</red>нѡ́гаѧ лѣ̑та, три́жды.
