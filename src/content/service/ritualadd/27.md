---
title: "Моли́тва на бра́нь блꙋда̀"
navigation:
  key: service-ritualadd-27
  title: "Моли́тва на бра́нь блꙋда̀"
  parent: service-ritualadd
  order: 27
type: "service"
---

# Моли́тва на бра́нь блꙋда̀.

<red>Г</red>дⷭ҇ꙋ помо́лимсѧ.

<red>Г</red>дⷭ҇и поми́лꙋй.

<versal>Б</versal>ж҃е си́лъ и҆сцѣлѧ́ѧй всѧ́къ недꙋ́гъ, и҆ всѧ́кꙋю ꙗ҆́зю въ лю́дехъ, ѡ҆чи́сти рабы̑ твоѧ̑, и҆ не да́ждь человѣ́кꙋ и҆ де́мѡнꙋ приѻбще́нїѧ, запретѝ нечи́стымъ дꙋхѡ́мъ, сокрꙋшѝ сатанꙋ̀ под̾ но́ги рабѡ́въ твои́хъ, ѡ҆бновѝ ѧ҆̀ ст҃ы́мъ твои́мъ дх҃омъ, соединѝ ѧ҆̀ ст҃ѣ́й твое́й це́ркви, и҆ всѧ́кагѡ дѣ́йства противолежа́щагѡ и҆зба́вивый, предста́ви ст҃о́мꙋ твоемꙋ̀ же́ртвенникꙋ, и҆ небе́сныхъ твои́хъ и҆ животворѧ́щихъ та̑инъ сподо́би. Ꙗ҆́кѡ ты̀ є҆сѝ бг҃ъ на́шъ, бг҃ъ ка́ющихсѧ, и҆ тебѣ̀ сла́вꙋ возсыла́емъ, ѻ҆ц҃ꙋ̀, и҆ сн҃ꙋ, и҆ ст҃о́мꙋ дх҃ꙋ, ны́нѣ и҆ при́снѡ, и҆ во вѣ́ки вѣкѡ́въ, а҆ми́нь.

<rubric>Моли́тва и҆на́ѧ подо́бна.</rubric>

<red>Г</red>дⷭ҇ꙋ помо́лимсѧ.

<red>Г</red>дⷭ҇и поми́лꙋй.

<versal>Г</versal>дⷭ҇и бж҃е пра́вды, крѣ́посте моѧ̀ и҆ по́моще, и҆ прибѣ́жище моѐ въ де́нь ѕлы́й, ты̀ спаса́еши во вре́мѧ ско́рби, спаси́ мѧ̀, ꙗ҆́кѡ внидо́ша во́ды до дꙋшѝ моеѧ̀, ѹглѣбо́хъ въ тимѣ́нїи глꙋбины̀, и҆ нѣ́сть постоѧ́нїѧ, ѿ лица̀ врага̀ наси́льствꙋюща: ꙗ҆́кѡ погна̀ дꙋ́шꙋ мою̀, попра̀ въ зе́млю живо́тъ мо́й, во всю̀ но́щь поборѧ̀ ѡ҆скорби́ мѧ. благоволѝ гдⷭ҇и, є҆́же и҆зба́вити мѧ̀ ѿ рꙋкѝ беззако́ннꙋюща, и҆ ѡ҆би́дѧща, ꙗ҆́кѡ да не согрѣшꙋ̀ тебѣ̀: занѐ стра́хъ сме́ртный нападѐ на мѧ̀, и҆ покры́ мѧ тьма̀. доко́лѣ воззовꙋ̀ гдⷭ҇и, и҆ не ѹ҆слы́шиши; возопїю̀ къ тебѣ̀ ѡ҆би́димь, и҆ не спасе́ши; при́зри съ небесѐ гдⷭ҇и, и҆ ви́ждь ѿ до́мꙋ ст҃а́гѡ твоегѡ̀, и҆ сла́вы твоеѧ̀: гдѣ́ є҆́сть мно́жество щедро́тъ твои́хъ, по ми́лости твое́й, ꙗ҆́кѡ претерпѣ́лъ є҆сѝ на́съ; гдⷭ҇и сꙋдѝ ѡ҆би́дѧщыѧ мѧ̀, не бꙋ́ди ꙗ҆́кѡ человѣ́къ спѧ́й, и҆ ꙗ҆́кѡ мꙋ́жъ не могі́й спаса́ти. Ꙗ҆́кѡ ми́лостивъ и҆ человѣколю́бецъ бг҃ъ є҆сѝ, и҆ тебѣ̀ сла́вꙋ возсыла́емъ, ѻ҆ц҃ꙋ̀, и҆ сн҃ꙋ, и҆ ст҃о́мꙋ дх҃ꙋ, ны́нѣ и҆ при́снѡ, и҆ во вѣ́ки вѣкѡ́въ, а҆ми́нь.
