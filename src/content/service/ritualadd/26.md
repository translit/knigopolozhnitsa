---
title: "Моли́тва ѡ҆ сꙋ́щихъ въ запреще́нїихъ, и҆ себѐ клѧ́твою свѧзꙋ́ющихъ"
navigation:
  key: service-ritualadd-26
  title: "Моли́тва ѡ҆ сꙋ́щихъ въ запреще́нїихъ, и҆ себѐ клѧ́твою свѧзꙋ́ющихъ"
  parent: service-ritualadd
  order: 26
type: "service"
---

# Моли́тва ѡ҆ сꙋ́щихъ въ запреще́нїихъ, и҆ себѐ клѧ́твою свѧзꙋ́ющихъ.

<versal>В</versal>лⷣко гдⷭ҇и бж҃е на́шъ, є҆диноро́дный сн҃е и҆ сло́во ѻ҆́ч҃ее, и҆́же всѧ́къ соꙋ́зъ грѣ̑хъ на́шихъ твое́ю стра́стїю растерза́вый, и҆́же дꙋ́нꙋвый на ли́ца твои́мъ а҆пⷭ҇лѡмъ, и҆ ре́къ и҆́мъ: прїими́те дх҃а ст҃а́го, и҆ и҆́хже а҆́ще ѡ҆ста́вите грѣхѝ, ѡ҆ста́вѧтсѧ и҆́мъ, и҆ и҆́хже а҆́ще держитѐ, ѹ҆держа́тсѧ. Ты са́мъ влⷣко, ст҃ы́ми твои́ми а҆пⷭ҇лы дарова́лъ є҆сѝ по вре́мени сщ҃еннодѣ́йствꙋющымъ, во ст҃ѣ́й твое́й це́ркви на землѝ ѡ҆ставлѧ́ти грѣхѝ, и҆ вѧза́ти и҆ рѣши́ти всѧ́кїй соꙋ́зъ непра́вды: мо́лимсѧ ѹ҆̀бо и҆ ны́нѣ ѡ҆ бра́тѣ на́шемъ, <red>и҆́мⷬ҇къ</red>, предстоѧ́щемъ пред̾ тобо́ю, пода́ждь є҆мꙋ̀ твою̀ ми́лость, растерза́ѧй є҆гѡ̀ соꙋ́зъ грѣхо́вный, а҆́ще что̀ въ невѣ́дѣнїи, и҆лѝ небреже́нїи глаго́ла, и҆лѝ ѿ малодꙋ́шїѧ содѣ́ла, вѣ́дый человѣ́ческꙋю не́мощь, ꙗ҆́кѡ человѣколю́бецъ и҆ бла́гъ влⷣка, всѧ̀ во́льныѧ и҆ нево́льныѧ грѣхѝ простѝ є҆мꙋ̀. Ꙗ҆́кѡ ты̀ є҆сѝ ми́лꙋѧй ѡ҆кова̑нныѧ, возставлѧ́ѧй низве́ржєнныѧ, наде́ждо ненадѣ́ющихсѧ, ѹ҆покое́нїе па́дшихъ, и҆ раба̀ твоего̀ сего̀ свободѝ ѿ соꙋ́за грѣхо́внагѡ. Ꙗ҆́кѡ просла́висѧ твоѐ всест҃о́е и҆́мѧ, со безнача́льнымъ твои́мъ ѻ҆ц҃е́мъ, и҆ ст҃ы́мъ дх҃омъ, ны́нѣ и҆ при́снѡ, и҆ во вѣ́ки вѣкѡ́въ, а҆ми́нь.
