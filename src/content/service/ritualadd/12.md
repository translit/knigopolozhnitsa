---
title: "Бл҃годаре́нїе ѡ҆ полꙋче́нїи проше́нїѧ и҆ ѡ҆ всѧ́комъ бл҃годѣѧ́нїи бж҃їи"
navigation:
  key: service-ritualadd-12
  title: "Бл҃годаре́нїе ѡ҆ полꙋче́нїи проше́нїѧ и҆ ѡ҆ всѧ́комъ бл҃годѣѧ́нїи бж҃їи"
  parent: service-ritualadd
  order: 12
type: "service"
---

# Бл҃годаре́нїе ѡ҆ полꙋче́нїи проше́нїѧ и҆ ѡ҆ всѧ́комъ бл҃годѣѧ́нїи бж҃їи.

<rubric>Вѣ́стно бꙋ́ди всѧ́комꙋ правовѣ́рномꙋ хрⷭ҇тїа́нинꙋ, ꙗ҆́кѡ и҆́мже ѻ҆́бразомъ до́лжни є҆смы̀ ѡ҆ всѣ́хъ потре́бныхъ на́мъ дꙋше́вныхъ же и҆ тѣле́сныхъ, та́йнѣ въ свое́й клѣ́ти, и҆ ꙗ҆́вѣ въ цр҃кви, бг҃а ꙗ҆́кѡ всѣ́хъ бл҃ги́хъ пода́телѧ проси́ти, си́це ѡ҆ полꙋче́нїи своегѡ̀ проше́нїѧ, и҆ ѡ҆ всѧ́комъ бж҃їи бл҃годѣѧ́нїи на́мъ и҆лѝ ѻ҆́бще всѣ̑мъ, и҆лѝ є҆ди́нственнѣ є҆ди́номꙋ ѿ на́съ быва́ющемъ, до́лжни є҆смы̀ всѧ́кѡ и҆ ѻ҆со́бнѣ въ себѣ̀ самѣ́хъ, и҆ въ клѣ́техъ свои́хъ всегда̀, и҆ наро́днѣ ꙗ҆́вѣ въ цр҃кви, бг҃ꙋ ꙗ҆́гѡ бл҃годѣ́телю на́шемꙋ бл҃годаре́нїе сотвори́ти: да не ка́кѡ неблагода́рни ѡ҆ бл҃годѣѧ́нїи є҆гѡ̀ є҆́же къ на́мъ ꙗ҆ви́вшесѧ, ꙗ҆́коже ѻ҆́нъ лѣни́вый и҆ неблагода́рный ра́бъ тала́нтъ бл҃годѣѧ́нїѧ гдⷭ҇а своегѡ̀ въ землѝ сокры́вый, постра́ждемъ, и҆ не то́чїю полꙋче́ннагѡ бл҃годѣѧ́нїѧ лю́тѣ ѿтщети́мсѧ, но и҆ вѣ́чныѧ ка́зни пови́нни ѡ҆брѧ́щемсѧ.</rubric>

<rubric>Тѣ́мже, ѽ і҆ере́е! Ва́мъ досто́итъ лю́ди бж҃їѧ, ва́мъ врꙋчє́нныѧ, ꙗ҆̀же бг҃ꙋ сꙋ́ть бл҃гоꙋгѡ́днаѧ, ѹ҆чи́ти твори́ти, ѿ ва́шихъ бо рꙋ́къ кро́вь поги́бели и҆́хъ дꙋ́шъ лю́тѣ взы́щетсѧ.</rubric>

<rubric>Полꙋчи́въ ѹ҆́бѡ кто̀ ѿ бг҃а бл҃годѣѧ́нїе ко́е, а҆́бїе до́лженъ є҆́сть прибѣ́гнꙋти къ цр҃кви, и҆ і҆ере́а проси́ти є҆же бл҃годаре́нїе бг҃ꙋ ѿ негѡ̀ возда́ти, си́мъ ѡ҆́бразомъ.</rubric>



<rubric>А҆́ще на бж҃е́ственнѣй лїтꙋргі́и сїѐ быва́етъ: по <incipit><red>Б</red>л҃гослове́но црⷭ҇тво:</incipit> є҆ктенїа̀ ѻ҆бы́чнаѧ, къ ни̑мже прилага́ютсѧ бл҃года́рствєннаѧ.</rubric>

<rubric>По вхо́дѣ же тропарѝ послѣ́дꙋющыѧ, и҆ по дневно́мъ прокі́мнѣ бл҃года́рственный: и҆ по а҆пⷭ҇лѣ дневно́мъ, а҆пⷭ҇лъ бл҃годаре́нїю: та́кожде и҆ по дневно́мъ є҆ѵⷢ҇лїи чте́тсѧ бл҃годаре́нїю. По є҆ѵⷢ҇лїи же и҆ по ѻ҆бы́чныхъ є҆ктенїа́хъ прилага́ютсѧ бл҃годаре́нїю.</rubric>

<rubric>Прича́стенъ дне́ви, бл҃годаре́нїю же сей: Воспою̀ гдⷭ҇еви бл҃годѣ́ѧвшемꙋ мнѣ̀, и҆ пою̀ и҆́мени гдⷭ҇а вы́шнѧнѡ. А҆ллилꙋ́їа.</rubric>

<rubric>По заамвѡ́нной же мл҃твѣ чте́тъ і҆ере́й мл҃твꙋ бл҃годаре́нїѧ, и҆ пое́тсѧ славосло́вїе вели́кое посредѝ цр҃кве: ꙗ҆́коже и҆ на ѹ҆́трени. И҆лѝ а҆́ще и҆зво́лѧтъ, вмѣ́стѡ славосло́вїѧ пою́тъ: <incipit><red>Т</red>ебѣ̀ бг҃а хва́лимъ:</incipit></rubric>



<rubric>А҆́ще же не въ лїтꙋргі́и, но по ѹ҆́трени, и҆лѝ по вече́рни сїе приключи́тсѧ соверши́ти, си́це быва́етъ:</rubric>

<rubric>І҆ере́й ѡ҆болче́нъ въ є҆пїтрахи́ль и҆ фелѡ́нь, ста́въ пред̾ ст҃о́ю трапе́зою, и҆ сїю̀ крⷭ҇тоѡбра́знѡ покади́въ, твори́тъ нача́ло сїѐ:</rubric>

<red>С</red>ла́ва ст҃ѣ́й, и҆ є҆диносꙋ́щнѣй, и҆ нераздѣли́мѣй трⷪ҇цѣ, всегда̀, ны́нѣ и҆ при́снѡ, и҆ во вѣ́ки вѣкѡ́въ.

<rubric class="inline">Ли́къ:</rubric> <red>А҆</red>ми́нь.

<rubric class="inline">И҆ пое́тъ:</rubric> <red>Ц</red>р҃ю̀ нбⷭ҇ный, ѹ҆тѣ́шителю, дꙋ́ше и҆́стины, и҆́же вездѣ̀ сы́й и҆ всѧ̑ и҆сполнѧ́ѧй, сокро́вище благи́хъ и҆ жи́зни пода́телю: прїидѝ и҆ всели́сѧ въ ны̀, и҆ ѡ҆чи́сти ны̀ ѿ всѧ́кїѧ скве́рны, и҆ спасѝ, бла́же, дꙋ́шы на́шѧ.

<rubric class="inline">Чте́цъ:</rubric> <red>С</red>т҃ы́й бж҃е, ст҃ы́й крѣ́пкїй, ст҃ы́й безсме́ртный, поми́лꙋй на́съ. <rubric class="inline">Три́жды.</rubric>

<red>С</red>ла́ва ѻ҆ц҃ꙋ̀ и҆ сн҃ꙋ и҆ ст҃о́мꙋ дх҃ꙋ, и҆ ны́нѣ и҆ при́снѡ и҆ во вѣ́ки вѣкѡ́въ. <red>А҆</red>ми́нь.

<red>П</red>рест҃а́ѧ трⷪ҇це, поми́лꙋй на́съ: гдⷭ҇и, ѡ҆чи́сти грѣхѝ на́шѧ: влⷣко, простѝ беззакѡ́нїѧ на̑ша: ст҃ы́й, посѣтѝ и҆ и҆сцѣлѝ не́мѡщи на́шѧ, и҆́мене твоегѡ̀ ра́ди.

<red>Г</red>дⷭ҇и поми́лꙋй, <rubric class="inline">три́жды.</rubric>

<rubric>Сла́ва, и҆ ны́нѣ:</rubric>

<red>Ѻ҆́</red>ч҃е на́шъ, и҆́же є҆сѝ на нб҃сѣ́хъ, да свѧти́тсѧ и҆́мѧ твоѐ, да прїи́детъ црⷭ҇твїе твоѐ: да бꙋ́детъ во́лѧ твоѧ̀, ꙗ҆́кѡ на нб҃сѝ и҆ на землѝ. Хлѣ́бъ на́шъ насꙋ́щный да́ждь на́мъ дне́сь, и҆ ѡ҆ста́ви на́мъ до́лги на́шѧ, ꙗ҆́коже и҆ мы̀ ѡ҆ставлѧ́емъ должникѡ́мъ на́шымъ: и҆ не введѝ на́съ во и҆скꙋше́нїе, но и҆зба́ви на́съ ѿ лꙋка́вагѡ.

<rubric class="inline">Сщ҃е́нникъ возглаша́етъ:</rubric> <red>Ꙗ҆́</red>кѡ твоѐ є҆́сть црⷭ҇тво, и҆ си́ла, и҆ сла́ва, ѻ҆ц҃а̀ и҆ сн҃а и҆ ст҃а́гѡ дх҃а, ны́нѣ и҆ при́снѡ и҆ во вѣ́ки вѣкѡ́въ.

<rubric class="inline">Ли́къ:</rubric> <red>А҆</red>ми́нь.

<rubric class="inline">Та́же:</rubric> <red>Г</red>дⷭ҇и поми́лꙋй, <rubric class="inline">в҃і.</rubric>

<rubric>Сла́ва, и҆ ны́нѣ:</rubric>

<div class="verse">
<red>П</red>рїиди́те, поклони́мсѧ цр҃е́ви на́шемꙋ бг҃ꙋ.<br>
<red>П</red>рїиди́те, поклони́мсѧ и҆ припаде́мъ хрⷭ҇тꙋ̀, цр҃е́ви на́шемꙋ бг҃ꙋ.<br>
<red>П</red>рїиди́те, поклони́мсѧ и҆ припаде́мъ самомꙋ̀ хрⷭ҇тꙋ̀, цр҃е́ви и҆ бг҃ꙋ на́шемꙋ.
</div>

<rubric>И҆ ѱало́мъ рз҃і.</rubric>

<versal data-diacritics="true">И҆</versal>сповѣ́дайтесѧ гдⷭ҇еви, ꙗ҆́кѡ бл҃гъ, ꙗ҆́кѡ въ вѣ́къ млⷭ҇ть є҆гѡ̀. Да рече́тъ ѹ҆́бѡ до́мъ і҆и҃левъ: ꙗ҆́кѡ бл҃гъ, ꙗ҆́кѡ въ вѣ́къ млⷭ҇ть є҆гѡ̀. Да рече́тъ ѹ҆́бѡ до́мъ а҆арѡ́нь: ꙗ҆́кѡ бл҃гъ, ꙗ҆́кѡ въ вѣ́къ млⷭ҇ть є҆гѡ̀. Да рекꙋ́тъ ѹ҆́бѡ всѝ боѧ́щїисѧ гдⷭ҇а: ꙗ҆́кѡ бл҃гъ, ꙗ҆́кѡ въ вѣ́къ млⷭ҇ть є҆гѡ̀. Ѿ ско́рби призва́хъ гдⷭ҇а, и҆ ѹ҆слы́ша мѧ̀ въ простра́нство. Гдⷭ҇ь мнѣ̀ помо́щникъ, и҆ не ѹ҆бою́сѧ: что̀ сотвори́тъ мнѣ̀ человѣ́къ; Гдⷭ҇ь мнѣ̀ помо́щникъ, и҆ а҆́зъ воззрю̀ на врагѝ моѧ̑. Бл҃го є҆́сть надѣ́ѧтисѧ на гдⷭ҇а, не́жели надѣ́ѧтисѧ на человѣ́ка: Бл҃го є҆́сть ѹ҆пова́ти на гдⷭ҇а, не́жели ѹ҆пова́ти на кнѧ̑зи. Всѝ ꙗ҆зы́цы ѡ҆быдо́ша мѧ̀, и҆ и҆́менемъ гдⷭ҇нимъ противлѧ́хсѧ и҆̀мъ: Ѡ҆быше́дше ѡ҆быдо́ша мѧ̀, и҆ и҆́менемъ гдⷭ҇нимъ противлѧ́хсѧ и҆̀мъ: Ѡ҆быдо́ша мѧ̀ ꙗ҆́кѡ пче́лы со́тъ, и҆ разгорѣ́шасѧ ꙗ҆́кѡ ѻ҆́гнь въ те́рнїи: и҆ и҆́менемъ гдⷭ҇нимъ противлѧ́хсѧ и҆̀мъ. Ѿринове́нъ преврати́хсѧ па́сти, и҆ гдⷭ҇ь прїѧ́тъ мѧ̀. Крѣ́пость моѧ̀ и҆ пѣ́нїе моѐ гдⷭ҇ь, и҆ бы́сть мнѣ̀ во спⷭ҇нїе. Гла́съ ра́дости и҆ сп҃се́нїѧ въ селе́нїихъ пра́ведныхъ: десни́ца гдⷭ҇нѧ сотворѝ си́лꙋ. Десни́ца гдⷭ҇нѧ вознесе́ мѧ, десни́ца гдⷭ҇нѧ сотворѝ си́лꙋ. Не ѹ҆мрꙋ̀, но жи́въ бꙋ́дꙋ и҆ повѣ́мъ дѣла̀ гдⷭ҇нѧ. Наказꙋ́ѧ наказа́ мѧ гдⷭ҇ь, сме́рти же не предаде́ мѧ. Ѿве́рзите мнѣ̀ врата̀ пра́вды: вше́дъ въ нѧ̀, и҆сповѣ́мсѧ гдⷭ҇еви. Сїѧ̑ врата̀ гдⷭ҇нѧ: првⷣнїи вни́дꙋтъ въ нѧ̀. И҆сповѣ́мсѧ тебѣ̀, ꙗ҆́кѡ ѹ҆слы́шалъ мѧ̀ є҆сѝ, и҆ бы́лъ є҆сѝ мнѣ̀ во сп҃се́нїе. Ка́мень, є҆го́же небрего́ша зи́ждꙋщїи, се́й бы́сть во главꙋ̀ ѹ҆́гла: Ѿ гдⷭ҇а бы́сть се́й, и҆ є҆́сть ди́венъ во ѻ҆чесѣ́хъ на́шихъ. Се́й де́нь є҆го́же сотворѝ гдⷭ҇ь, возра́дꙋемсѧ и҆ возвесели́мсѧ во́нь. Ѽ гдⷭ҇и сп҃си́ же: ѽ гдⷭ҇и! Поспѣши́ же. <incipit><red>Б</red>л҃гослове́нъ грѧды́й во и҆́мѧ гдⷭ҇не:</incipit> бл҃гослови́хомъ вы̀ и҆з̾ до́мꙋ гдⷭ҇нѧ. Бг҃ъ гдⷭ҇ь и҆ ꙗ҆ви́сѧ на́мъ: соста́вите пра́здникъ во ѹ҆чаща́ющихъ до рѡ́гъ ѻ҆лтаре́выхъ. Бг҃ъ мо́й є҆сѝ ты̀, и҆ и҆сповѣ́мсѧ тебѣ́: бг҃ъ мо́й є҆сѝ ты̀, и҆ вознесꙋ́ тѧ: и҆сповѣ́мсѧ тебѣ̀, ꙗ҆́кѡ ѹ҆слы́шалъ мѧ̀ є҆сѝ, и҆ бы́лъ є҆сѝ мнѣ̀ во сп҃се́нїе. И҆сповѣ́дайтесѧ гдⷭ҇еви, ꙗ҆́кѡ бл҃гъ, ꙗ҆́кѡ въ вѣ́къ млⷭ҇ть є҆гѡ̀.

<rubric>Сла́ва, и҆ ны́нѣ:</rubric>

<red>А҆</red>ллилꙋ́їа, а҆ллилꙋ́їа, а҆ллилꙋ́їа, сла́ва тебѣ̀ бж҃е. <rubric class="inline">Три́жды.</rubric>

<rubric>Дїа́конъ же чте́тъ є҆ктенїю̀ ѻ҆бы́чнꙋю:</rubric>

<red>М</red>и́ромъ гдⷭ҇ꙋ помо́лимсѧ.

<rubric class="inline">Ли́къ:</rubric> <red>Г</red>дⷭ҇и, поми́лꙋй.

<red>Ѡ҆</red> свы́шнѣмъ ми́рѣ, и҆ спасе́нїи дꙋ́шъ на́шихъ, гдⷭ҇ꙋ помо́лимсѧ.

<rubric class="inline">Ли́къ:</rubric> <red>Г</red>дⷭ҇и, поми́лꙋй.

<red>Ѡ҆</red> ми́рѣ всегѡ̀ мі́ра, бл҃гостоѧ́нїи ст҃ы́хъ бж҃їихъ цр҃кве́й, и҆ соедине́нїи всѣ́хъ, гдⷭ҇ꙋ помо́лимсѧ.

<rubric class="inline">Ли́къ:</rubric> <red>Г</red>дⷭ҇и, поми́лꙋй.

<red>Ѡ҆</red> ст҃ѣ́мъ хра́мѣ се́мъ, и҆ съ вѣ́рою, бл҃гоговѣ́нїемъ и҆ стра́хомъ бж҃їимъ входѧ́щихъ во́нь, гдⷭ҇ꙋ помо́лимсѧ.

<rubric class="inline">Ли́къ:</rubric> <red>Г</red>дⷭ҇и, поми́лꙋй.

<red>Ѡ҆</red> вели́комъ господи́нѣ и҆ ѻ҆ц҃ѣ̀ на́шемъ, свѧтѣ́йшемъ патрїа́рхѣ <red>и҆́мⷬ҇къ</red>, и҆ ѡ҆ господи́нѣ на́шемъ преѡсвѧще́ннѣйшемъ є҆пⷭ҇кпѣ <red>[</red><rubric class="inline">и҆лѝ:</rubric> а҆рхїепⷭ҇кпѣ, <rubric class="inline">и҆лѝ:</rubric> митрополі́тѣ<red>]</red> <red>и҆́мⷬ҇къ</red>, честнѣ́мъ пресвѵ́терствѣ, во хрⷭ҇тѣ̀ дїа́конствѣ, ѡ҆ все́мъ при́чтѣ и҆ лю́дехъ, гдⷭ҇ꙋ помо́лимсѧ.

<rubric class="inline">Ли́къ:</rubric> <red>Г</red>дⷭ҇и, поми́лꙋй.

<red>Ѡ҆</red> богохрани́мѣй странѣ̀ на́шей, властѣ́хъ и҆ во́инствѣ є҆ѧ̀, гдⷭ҇ꙋ помо́лимсѧ.

<rubric class="inline">Ли́къ:</rubric> <red>Г</red>дⷭ҇и, поми́лꙋй.

<red>Ѡ҆</red> гра́дѣ се́мъ <red>[</red><rubric class="inline">и҆лѝ:</rubric> ѡ҆ ве́си се́й, <rubric class="inline">и҆лѝ:</rubric> ѡ҆ ст҃ѣ́й ѻ҆би́тели се́й<red>]</red>, всѧ́комъ гра́дѣ, странѣ̀, и҆ вѣ́рою живꙋ́щихъ въ ни́хъ, гдⷭ҇ꙋ помо́лимсѧ.

<rubric class="inline">Ли́къ:</rubric> <red>Г</red>дⷭ҇и, поми́лꙋй.

<red>Ѡ҆</red> бл҃горастворе́нїи воздꙋ́хѡвъ, ѡ҆ и҆з̾ѻби́лїи плодѡ́въ земны́хъ, и҆ вре́менѣхъ ми́рныхъ, гдⷭ҇ꙋ помо́лимсѧ.

<rubric class="inline">Ли́къ:</rubric> <red>Г</red>дⷭ҇и, поми́лꙋй.

<red>Ѡ҆</red> пла́вающихъ, пꙋтеше́ствꙋющихъ, недꙋ́гꙋющихъ, стра́ждꙋщихъ, плѣне́нныхъ, и҆ ѡ҆ спасе́нїи и҆́хъ, гдⷭ҇ꙋ помо́лимсѧ.

<rubric class="inline">Ли́къ:</rubric> <red>Г</red>дⷭ҇и, поми́лꙋй.

<rubric>И҆ а҆́бїе прилага́етъ сїю̀ бл҃года́рнꙋю є҆ктенїю̀:</rubric>

<red>Ѡ҆</red> є҆́же млⷭ҇тивнѡ ны́нѣшнее бл҃годаре́нїе, и҆ мольбꙋ̀ на́съ недосто́йныхъ рабѡ́въ свои́хъ въ пренбⷭ҇ный сво́й же́ртвенникъ прїѧ́ти: и҆ бл҃гоꙋтро́бнѡ поми́ловати на́съ, гдⷭ҇ꙋ помо́лимсѧ.

<rubric class="inline">Ли́къ:</rubric> <red>Г</red>дⷭ҇и поми́лꙋй.

<red>Ѡ҆</red> є҆́же не возгнꙋша́тисѧ бл҃годаре́нїемъ на́съ непотре́бныхъ рабѡ́въ свои́хъ, є҆́же ѡ҆ прїѧ́тыхъ ѿ негѡ̀ бл҃годѣѧ́нїихъ, во смире́нномъ се́рдцѣ прино́симъ: но ꙗ҆́кѡ кади́ло бл҃гово́нное, и҆ всесожже́нїе тꙋ́чное бл҃гопрїѧтно є҆мꙋ̀ да бꙋ́детъ, гдⷭ҇ꙋ помо́лимсѧ.

<rubric class="inline">Ли́къ:</rubric> <red>Г</red>дⷭ҇и поми́лꙋй.

<red>Ѡ҆</red> є҆́же и҆ ны́нѣ послꙋ́шати гла́съ моле́нїѧ на́съ недосто́йныхъ рабѡ́въ свои́хъ, и҆ до́брое намѣ́ренїе и҆ жела́нїе вѣ́рныхъ свои́хъ, во бл҃го́е всегда̀ и҆спо́лнити, и҆ всегда̀, ꙗ҆́кѡ ще́дръ, бл҃годѣ́ѧти на́мъ, и҆ цр҃кви свое́й ст҃ѣ́й, и҆ всѧ́комꙋ вѣ́рномꙋ своемꙋ̀ рабꙋ̀ прошє́нїѧ дарова́ти, гдⷭ҇ꙋ помо́лимсѧ.

<rubric class="inline">Ли́къ:</rubric> <red>Г</red>дⷭ҇и поми́лꙋй.

<red>Ѡ҆</red> є҆́же и҆зба́вити цр҃ковь свою̀ ст҃ꙋ́ю, <red>[</red><rubric class="inline">и҆лѝ:</rubric> рабѡ́въ свои́хъ, <rubric class="inline">и҆лѝ:</rubric> раба̀ своего̀, <red>и҆́мⷬ҇къ</red><red>]</red>, и҆ всѣ́хъ на́съ ѿ всѧ́кїѧ ско́рби, бѣды̀, гнѣ́ва, и҆ нꙋ́жди, и҆ ѿ всѣ́хъ врагѡ́въ ви́димыхъ и҆ неви́димыхъ: здра́вїемъ же, долгоде́нствїемъ, и҆ ми́ромъ, и҆ а҆́гг҃лъ свои́хъ ѡ҆полче́нїемъ вѣ́рныхъ свои́хъ всегда̀ ѡ҆гради́ти, гдⷭ҇ꙋ помо́лимсѧ.

<rubric class="inline">Ли́къ:</rubric> <red>Г</red>дⷭ҇и поми́лꙋй.

<red>З</red>астꙋпѝ, сп҃сѝ, поми́лꙋй, и҆ сохранѝ є҆го̀ и҆ на́съ бж҃е твое́ю бл҃года́тїю.

<rubric class="inline">Ли́къ:</rubric> <red>Г</red>дⷭ҇и поми́лꙋй.

<red>П</red>рест҃ꙋ́ю, пречⷭ҇тꙋю, пребл҃гослове́ннꙋю, сла́внꙋю влⷣчцꙋ на́шꙋ бцⷣꙋ, и҆ приснодв҃ꙋ мр҃і́ю, со всѣ́ми ст҃ы́ми помѧнꙋ́вше, са́ми себѐ, и҆ дрꙋ́гъ дрꙋ́га, и҆ ве́сь живо́тъ на́шъ хрⷭ҇тꙋ̀ бг҃ꙋ предади́мъ.

<rubric class="inline">Ли́къ:</rubric> <red>Т</red>ебѣ̀ гдⷭ҇и.

<rubric class="inline">І҆ере́й возглаша́етъ:</rubric> <red>Ꙗ҆́</red>кѡ подоба́етъ тебѣ̀ всѧ́каѧ сла́ва, че́сть и҆ поклоне́нїе, ѻ҆ц҃ꙋ̀, и҆ сн҃ꙋ, и҆ ст҃о́мꙋ дх҃ꙋ, ны́нѣ и҆ при́снѡ, и҆ во вѣ́ки вѣкѡ́въ, а҆ми́нь.

<rubric class="inline">Ли́къ:</rubric> <red>А҆</red>ми́нь.

<rubric>Посе́мъ три́жды, во гла́съ д҃:</rubric>

<red>Б</red>г҃ъ гдⷭ҇ь, и҆ ꙗ҆ви́сѧ на́мъ, бл҃гослове́нъ грѧды́й во и҆́мѧ гдⷭ҇не.

<rubric class="inline">Сті́хъ а҃:</rubric> <red>И҆</red>сповѣ́дайтесѧ гдⷭ҇еви, ꙗ҆́кѡ бл҃гъ, ꙗ҆́кѡ въ вѣ́къ млⷭ҇ть є҆гѡ̀.

<rubric class="inline">Сті́хъ в҃:</rubric> <red>Ѡ҆</red>быше́дше ѡ҆быдо́ша мѧ̀, и҆ и҆́менемъ гдⷭ҇нимъ противлѧ́хсѧ и҆̀мъ.

<rubric class="inline">Сті́хъ г҃:</rubric> <red>Н</red>е ѹ҆мрꙋ̀, но жи́въ бꙋ́дꙋ, и҆ повѣ́мъ дѣла̀ гдⷭ҇нѧ.

<rubric class="inline">Сті́хъ д҃:</rubric> <red>К</red>а́мень, є҆го́же небрего́ша зи́ждꙋщїи, се́й бы́сть во главꙋ̀ ѹ҆́гла: ѿ гдⷭ҇а бы́сть се́й, и҆ є҆́сть ди́венъ во ѻ҆чесѣ́хъ на́шихъ.

<rubric>И҆ тропарѝ сїѧ̑, гла́съ д҃:</rubric>

<red>Б</red>л҃года́рни сꙋ́ще недосто́йнїи рабѝ твоѝ гдⷭ҇и, ѡ҆ твои́хъ вели́кихъ бл҃годѣѧ́нїихъ на на́съ бы́вшихъ, сла́вѧще тѧ̀ хва́лимъ, бл҃гослови́мъ, бл҃годари́мъ, пое́мъ, и҆ велича́емъ твоѐ бл҃гоꙋтро́бїе, и҆ ра́бски любо́вїю вопїе́мъ тѝ: бл҃годѣ́телю сп҃се на́шъ, сла́ва тебѣ̀.

<rubric class="inline">Сла́ва, гла́съ г҃:</rubric> <red>Т</red>вои́хъ бл҃годѣѧ́нїй, и҆ дарѡ́въ тꙋ́не ꙗ҆́кѡ рабѝ непотре́бнїи сподо́бльшесѧ влⷣко, къ тебѣ̀ ѹ҆се́рднѡ притека́юще бл҃годаре́нїе по си́лѣ прино́симъ, и҆ тебѐ ꙗ҆́кѡ бл҃годѣ́телѧ и҆ творца̀ сла́вѧще, вопїе́мъ: сла́ва тебѣ̀, бж҃е преще́дрый.

<rubric class="inline">И҆ ны́нѣ, гла́съ то́йже:</rubric> <red>Б</red>цⷣе, хрⷭ҇тїа́нѡмъ помо́щнице, твоѐ предста́тельство стѧжа́вше рабѝ твоѝ, бл҃года́рнѡ тебѣ̀ вопїе́мъ: ра́дꙋйсѧ, пречⷭ҇таѧ бцⷣе дв҃о, и҆ ѿ всѣ́хъ на́съ бѣ́дъ твои́ми мл҃твами всегда̀ и҆зба́ви, є҆ди́на вско́рѣ предста́тельствꙋющаѧ.

<rubric class="inline">Дїа́конъ:</rubric> <red>В</red>о́нмемъ.

<rubric class="inline">І҆ере́й:</rubric> <red>М</red>и́ръ всѣ̑мъ:

<rubric class="inline">Чте́цъ:</rubric> <red>И҆</red> дꙋ́хови твоемꙋ̀.

<rubric class="inline">Дїа́конъ:</rubric> <red>П</red>ремꙋ́дрость, во́нмемъ.

<rubric class="inline">Чте́цъ:</rubric> <red>П</red>рокі́менъ, гла́съ д҃:

<red>В</red>оспою̀ гдⷭ҇еви бл҃годѣ́ѧвшемꙋ мнѣ̀, и҆ пою̀ и҆́мени гдⷭ҇а вы́шнѧгѡ.

<rubric class="inline">Сті́хъ:</rubric> <red>В</red>озра́дꙋетсѧ се́рдце моѐ ѡ҆ сп҃се́нїи твое́мъ.

<rubric class="inline">Дїа́конъ:</rubric> <red>П</red>ремꙋ́дрость.

<rubric class="inline">Чте́цъ:</rubric> <red>К</red>о є҆фесе́ємъ посла́нїѧ ст҃а́гѡ а҆пⷭ҇ла па́ѵла чте́нїе.

<rubric class="inline">И҆ па́ки дїа́конъ:</rubric> <red>В</red>о́нмемъ.

<rubric>Посе́мъ, чте́тъ а҆по́столъ, зача́ло ск҃ѳ и҆ сл҃.</rubric>

<versal>Б</versal>ра́тїе, ꙗ҆́кѡ ча̑да свѣ́та ходи́те: (Пло́дъ бо дх҃о́вный є҆́сть во всѧ́кой бл҃госты́ни, и҆ пра́вдѣ и҆ и҆́стинѣ). И҆скꙋша́юще, что̀ є҆́сть бл҃гоꙋго́дно бг҃ови. И҆ не приѡбща́йтесѧ къ дѣлѡ́мъ неплѡ́днымъ тьмы̀, па́че же и҆ ѡ҆блича́йте. Быва́ємыѧ бо ѻ҆́тай ѿ ни́хъ, сра́мно є҆́сть и҆ глаго́лати. Всѧ̑ же ѡ҆блича́ємаѧ, ѿ свѣ́та ꙗ҆влѧ́ютсѧ: все́ бо ꙗ҆влѧ́емое свѣ́тъ є҆́сть. Сегѡ̀ ра́ди глаго́летъ: воста́ни спѧ́й, и҆ воскрⷭ҇нѝ ѿ ме́ртвыхъ, и҆ ѡ҆свѣти́тъ тѧ̀ хрⷭ҇то́съ. Блюди́те ѹ҆̀бо, ка́кѡ ѡ҆па́снѡ хо́дите, не ꙗ҆́коже немꙋ́дри, но ꙗ҆́коже премꙋ́дри: И҆скꙋ́пꙋюще вре́мѧ, ꙗ҆́кѡ дні́е лꙋка́ви сꙋ́ть. Сегѡ̀ ра́ди не быва́йте несмы́сленни, но разꙋмѣва́юще, что́ є҆́сть во́лѧ бж҃їѧ. И҆ не ѹ҆пива́йтесѧ вїно́мъ, въ не́мже є҆́сть блꙋ́дъ: но па́че и҆сполнѧ́йтесѧ дх҃омъ, Глаго́люще себѣ̀ во ѱалмѣ́хъ и҆ пѣ́нїихъ, и҆ пѣ́снехъ дх҃о́вныхъ, воспѣва́юще и҆ пою́ще въ сердца́хъ ва́шихъ гдⷭ҇еви. Бл҃годарѧ́ще всегда̀ ѡ҆ всѣ́хъ, ѡ҆ и҆́мени гдⷭ҇а на́шегѡ і҆и҃са хрⷭ҇та̀, бг҃ꙋ и҆ ѻ҆ц҃ꙋ̀, Повинꙋ́ющесѧ дрꙋ́гъ дрꙋ́гꙋ въ стра́сѣ бж҃їи.

<rubric>А҆пⷭ҇лꙋ же и҆спо́лньшꙋсѧ, глаго́летъ сщ҃е́нникъ:</rubric>

<red>М</red>и́ръ тѝ.

<rubric class="inline">Чте́цъ:</rubric> <red>И҆</red> дх҃ови твоемꙋ̀.

<rubric class="inline">Дїа́конъ:</rubric> <red>П</red>ремꙋ́дрость, простѝ, ѹ҆слы́шимъ ст҃а́гѡ є҆ѵⷢ҇лїа.

<rubric class="inline">Сщ҃е́нникъ:</rubric> <red>М</red>и́ръ всѣ̑мъ.

<rubric class="inline">Ли́къ:</rubric> <red>И҆</red> дх҃ови твоемꙋ̀.

<rubric class="inline">Дїа́конъ:</rubric> <red>Ѿ</red> лꙋкѝ ст҃а́гѡ є҆ѵⷢ҇лїа чте́нїе.

<rubric class="inline">Ли́къ:</rubric> <red>С</red>ла́ва тебѣ̀ гдⷭ҇и, сла́ва тебѣ̀.

<rubric class="inline">Сщ҃е́нникъ:</rubric> <red>В</red>о́нмемъ.

<rubric>Є҆ѵⷢ҇лїе ѿ лꙋкѝ, зача́ло п҃є.</rubric>

<versal>В</versal>о вре́мѧ ѻ҆́но, входѧ́щꙋ і҆и҃сови въ нѣ́кꙋю ве́сь, срѣто́ша є҆го̀ де́сѧть прокаже́нныхъ мꙋже́й, и҆̀же ста́ша и҆здале́ча. И҆ ті́и вознесо́ша гла́съ, глаго́люще: і҆и҃се наста́вниче, поми́лꙋй ны̀. И҆ ви́дѣвъ речѐ и҆̀мъ: ше́дше покажи́тесѧ сщ҃е́нникѡмъ. И҆ бы́сть и҆дꙋ́щымъ и҆̀мъ, ѡ҆чи́стишасѧ. Є҆ди́нъ же ѿ ни́хъ ви́дѣвъ, ꙗ҆́кѡ и҆сцѣлѣ̀, возврати́сѧ, со гла́сомъ ве́лїимъ сла́вѧ бг҃а. И҆ падѐ ни́цъ при ногꙋ̀ є҆гѡ̀, хвалꙋ̀ є҆мꙋ̀ воздаѧ̀: и҆ то́й бѣ̀ самарѧни́нъ. Ѿвѣща́въ же і҆и҃съ речѐ: не де́сѧть ли ѡ҆чи́стишасѧ, да де́вѧть гдѣ̀; Ка́кѡ не ѡ҆брѣто́шасѧ, возвра́щшесѧ да́ти сла́вꙋ бг҃ꙋ, то́кмѡ и҆ноплеме́нникъ се́й; И҆ речѐ є҆мꙋ̀: воста́въ и҆дѝ: вѣ́ра твоѧ̀ сп҃се́ тѧ.

<rubric>И҆ и҆спо́лнившꙋсѧ є҆ѵⷢ҇лїю, глаго́летъ сщ҃е́нникъ:</rubric>

<red>М</red>и́ръ тѝ бл҃говѣствꙋ́ющемꙋ.

<rubric class="inline">Ли́къ:</rubric> <red>С</red>ла́ва тебѣ̀, гдⷭ҇и, сла́ва тебѣ̀.

<rubric>По є҆ѵⷢ҇лїи же а҆́бїе дїа́конъ глаго́летъ є҆ктенїю̀ сїю̀:</rubric>

<red>П</red>оми́лꙋй на́съ, бж҃е, по вели́цѣй млⷭ҇ти твое́й, мо́лимъ ти сѧ, ѹ҆слы́ши, и҆ поми́лꙋй.

<rubric class="inline">Ли́къ:</rubric> <red>Г</red>дⷭ҇и поми́лꙋй, <rubric class="inline">три́жды.</rubric>

<rubric>Та́же:</rubric>

<red>Є҆</red>щѐ мо́лимсѧ ѡ҆ вели́комъ господи́нѣ и҆ ѻ҆тцѣ̀ на́шемъ ст҃ѣ́йшемъ патрїа́рхѣ <red>и҆́мⷬ҇къ</red>, и҆ ѡ҆ господи́нѣ на́шемъ преѡсвѧще́ннѣйшемъ митрополі́тѣ <red>[</red><rubric class="inline">и҆лѝ:</rubric> а҆рхїепі́скопѣ, <rubric class="inline">и҆лѝ:</rubric> є҆пі́скопѣ<red>]</red> <red>и҆́мⷬ҇къ</red>, и҆ ѡ҆ все́й во хрⷭ҇тѣ̀ бра́тїи на́шей.

<rubric class="inline">Ли́къ:</rubric> <red>Г</red>дⷭ҇и поми́лꙋй, <rubric class="inline">три́жды.</rubric>

<red>Є҆</red>щѐ мо́лимсѧ ѡ҆ бг҃охрани́мѣй странѣ̀ на́шей, властѣ́хъ и҆ во́инствѣ є҆ѧ̀, да ти́хое и҆ безмо́лвное житїѐ поживе́мъ во всѧ́комъ благоче́стїи и҆ чистотѣ̀.

<rubric class="inline">Ли́къ:</rubric> <red>Г</red>дⷭ҇и поми́лꙋй, <rubric class="inline">три́жды.</rubric>

<rubric class="inline">Та́же:</rubric> <red>Б</red>л҃годарѧ́ще со стра́хомъ и҆ тре́петомъ ꙗ҆́кѡ рабѝ непотре́бнїи, твоемꙋ̀ бл҃гоꙋтро́бїю, сп҃се и҆ влⷣко на́шъ гдⷭ҇и, ѡ҆ твои́хъ бл҃годѣѧ́нїихъ, ꙗ҆̀же и҆злїѧ́лъ є҆сѝ и҆зѻби́льнѡ на рабѣ́хъ твои́хъ, и҆ припа́даемъ, и҆ славосло́вїе тебѣ̀ ꙗ҆́кѡ бг҃ꙋ прино́симъ, и҆ ѹ҆ми́леннѡ вопїе́мъ: и҆зба́ви ѿ всѣ́хъ бѣ́дъ рабы̑ твоѧ̑, и҆ всегда̀ ꙗ҆́кѡ млⷭ҇тивъ и҆спо́лни во бл҃ги́хъ жела́нїе всѣ́хъ на́съ, прилѣ́жнѡ мо́лимсѧ тѝ, ѹ҆слы́ши и҆ поми́лꙋй.

<rubric class="inline">Ли́къ:</rubric> <red>Г</red>дⷭ҇и поми́лꙋй, <rubric class="inline">три́жды.</rubric>

<red>Ꙗ҆́</red>коже ны́нѣ млⷭ҇тивнѡ ѹ҆слы́шалъ є҆сѝ моли̑твы рабѡ́въ твои́хъ гдⷭ҇и, и҆ ꙗ҆ви́лъ є҆сѝ на ни́хъ бл҃гоꙋтро́бїе чл҃вѣколю́бїѧ твоегѡ̀, си́це и҆ въ прє́днѧѧ не презира́ѧ, и҆спо́лни во сла́вꙋ твою̀ всѧ̑ бл҃га̑ѧ хотѣ̑нїѧ вѣ́рныхъ твои́хъ, и҆ ꙗ҆вѝ всѣ̑мъ на́мъ бога́тꙋю млⷭ҇ть твою̀, всѧ̑ на́мъ согрѣшє́нїѧ презира́ѧ: мо́лимсѧ тѝ, ѹ҆слы́ши, и҆ поми́лꙋй.

<rubric class="inline">Ли́къ:</rubric> <red>Г</red>дⷭ҇и поми́лꙋй, <rubric class="inline">три́жды.</rubric>

<red>Б</red>л҃гопрїѧ́тно, ꙗ҆́кѡ кади́ло бл҃гово́нное и҆ ꙗ҆́кѡ тꙋ̑чнаѧ всесожжє́нїѧ, да бꙋ́детъ, всебл҃гі́й влⷣко, бл҃годаре́нїе сїѐ на́ше пред̾ вели́чествомъ сла́вы твоеѧ̀ и҆ низпослѝ всегда̀ ꙗ҆́кѡ ще́дръ рабѡ́мъ твои̑мъ бога̑тыѧ млⷭ҇ти, и҆ щедрѡ́ты твоѧ̑, и҆ ѿ всѣ́хъ сопротивле́нїй ви́димыхъ и҆ неви́димыхъ врагѡ́въ, цр҃ковь твою̀ ст҃ꙋ́ю, <red>[</red>ѻ҆би́тель сїю̀, <rubric class="inline">и҆лѝ:</rubric> гра́дъ се́й, <rubric class="inline">и҆лѝ:</rubric> ве́сь сїю̀<red>]</red>, и҆зба́ви, лю́демъ же твои̑мъ всѣ̑мъ безгрѣ́шное со здра́вїемъ долгоде́нствїе, и҆ во всѣ́хъ добродѣ́телехъ преспѣ́ѧнїе да́рꙋй, мо́лимъ ти сѧ всеще́дрый цр҃ю̀, млⷭ҇тивнѡ ѹ҆слы́ши, и҆ ско́рѡ поми́лꙋй.

<rubric class="inline">Ли́къ:</rubric> <red>Г</red>дⷭ҇и поми́лꙋй, <rubric class="inline">три́жды.</rubric>

<rubric class="inline">І҆ере́й же возгла́съ:</rubric> <red>Ѹ҆</red>слы́ши ны̀, бж҃е сп҃си́телю на́шъ, ѹ҆пова́нїе всѣ́хъ концє́въ землѝ и҆ сꙋ́щихъ въ мо́ри дале́че: и҆ ми́лостивъ, ми́лостивъ бꙋ́ди, влⷣко, ѡ҆ грѣсѣ́хъ на́шихъ, и҆ поми́лꙋй ны̀. Ми́лостивъ бо и҆ чл҃вѣколю́бецъ бг҃ъ є҆сѝ, и҆ тебѣ̀ сла́вꙋ возсыла́емъ, ѻ҆ц҃ꙋ̀ и҆ сн҃ꙋ и҆ ст҃о́мꙋ дх҃ꙋ, ны́нѣ и҆ при́снѡ и҆ во вѣ́ки вѣкѡ́въ.

<rubric class="inline">Ли́къ:</rubric> <red>А҆</red>ми́нь.

<rubric>И҆ покло́ньсѧ три́жды пред̾ ст҃о́ю трапе́зою, ре́кшꙋ дїа́конꙋ:</rubric>

<red>Г</red>дⷭ҇ꙋ помо́лимсѧ.

<rubric class="inline">Ли́къ:</rubric> <red>Г</red>дⷭ҇и поми́лꙋй.

<rubric>І҆ере́й же со всѧ́кимъ внима́нїемъ и҆ ѹ҆миле́нїемъ чте́тъ мл҃твꙋ сїю̀ велегла́снѡ:</rubric>

<versal>Г</versal>дⷭ҇и і҆и҃се хрⷭ҇тѐ бж҃е на́шъ, бж҃е всѧ́кагѡ млⷭ҇рдїѧ и҆ щедро́тъ, є҆гѡ́же млⷭ҇ть безмѣ́рна, и҆ чл҃вѣколю́бїѧ неизслѣ́димаѧ пꙋчи́на: ко твоемꙋ̀ вели́чествꙋ припа́дающе, со стра́хомъ и҆ тре́петомъ ꙗ҆́кѡ рабѝ недосто́йнїи, бл҃годаре́нїе твоемꙋ̀ бл҃гоꙋтро́бїю ѡ҆ твои́хъ бл҃годѣѧ́нїихъ на рабѣ́хъ твои́хъ <red>[</red><rubric class="inline">и҆лѝ:</rubric> на рабѣ̀ твое́мъ<red>]</red> бы́вшихъ, ны́нѣ смире́ннѡ приносѧ́ще, ꙗ҆́кѡ гдⷭ҇а, влⷣкꙋ и҆ бл҃годѣ́телѧ сла́вимъ, хва́лимъ, пое́мъ и҆ велича́емъ, и҆ припа́дающе па́ки бл҃годари́мъ, твоѐ безмѣ́рное и҆ неизрече́нное млⷭ҇рдїе смире́ннѡ молѧ́ще. Да ꙗ҆́коже ны́нѣ молє́нїѧ рабѡ́въ твои́хъ прїѧ́ти, и҆ млⷭ҇тивнѡ и҆спо́лнити сподо́билъ є҆сѝ, и҆ во прє́днѧѧ въ твое́й и҆ и҆́скреннѧгѡ любвѝ и҆ во всѣ́хъ добродѣ́телехъ преспѣва́ющихъ, твоѧ̑ бл҃годѣѧ̑нїѧ всѣ́хъ вѣ́рныхъ твои́хъ полꙋчи́ти, цр҃ковь твою̀ ст҃ꙋ́ю, и҆ гра́дъ се́й, <red>[</red><rubric class="inline">и҆лѝ:</rubric> ве́сь сїю̀, <rubric class="inline">и҆лѝ:</rubric> ѻ҆би́тель сїю̀<red>]</red> ѿ всѧ́кагѡ ѕла́гѡ ѡ҆бстоѧ́нїѧ и҆збавлѧ́ѧ, и҆ ми́ръ и҆ безмѧте́жїе тѣ̑мъ да́рꙋѧ, тебѣ̀ со безнача́льнымъ твои́мъ ѻ҆ц҃е́мъ, и҆ прест҃ы́мъ, и҆ бл҃ги́мъ, и҆ є҆диносꙋ́щнымъ твои́мъ дх҃омъ, во є҆ди́номъ сꙋществѣ̀ сла́вимомꙋ бг҃ꙋ, всегда̀ бл҃годаре́нїе приноси́ти, и҆ пребл҃га̑ѧ глаго́лати и҆ воспѣ́ти сподо́биши.

<rubric>И҆ а҆́бїе велегла́снѣйше возглаша́етъ:</rubric>

<red>С</red>ла́ва тебѣ̀ бг҃ꙋ, бл҃года́телю на́шемꙋ во вѣ́ки вѣкѡ́въ.

<rubric>Кли́ръ же стоѧ̀ посредѣ̀ цр҃кве, ре́къ: </rubric>

<red>А҆</red>ми́нь.

<rubric>А҆́бїе пое́тъ славосло́вїе вели́кое, сі́есть:</rubric>

<incipit><red>С</red>ла́ва въ вы́шнихъ бг҃ꙋ:</incipit> и҆ <incipit><red>С</red>т҃ы́й бж҃е:</incipit> <rubric class="inline">ѻ҆бы́чнѡ.</rubric>

<rubric>И҆лѝ а҆́ще и҆зво́лѧтъ, вмѣ́стѡ сегѡ̀, пою́тъ пѣ́снь ст҃а́гѡ а҆мвро́сїа, є҆пⷭ҇кпа медїола́нскагѡ, сі́есть:</rubric>

<versal>Т</versal>ебѐ бг҃а хва́лимъ, тебѐ гдⷭ҇а и҆сповѣ́дꙋемъ, тебѐ превѣ́чнаго ѻ҆ц҃а̀ всѧ̀ землѧ̀ велича́етъ: тебѣ̀ всѝ а҆́гг҃ли, тебѣ̀ нб҃са̀ и҆ всѧ̑ си̑лы, тебѣ̀ херꙋві́ми и҆ серафі́ми непреста́нными гла́сы взыва́ютъ: ст҃ъ, ст҃ъ, ст҃ъ гдⷭ҇ь бг҃ъ саваѡ́ѳъ, пѡ́лны сꙋ́ть нб҃са̀ и҆ землѧ̀ вели́чества сла́вы твоеѧ̀. Тебѐ пресла́вный а҆пⷭ҇льскїй ли́къ, тебѐ прⷪ҇ро́ческое хвале́бное число̀, тебѐ хва́литъ пресвѣ́тлое мч҃ническое во́инство: тебѐ по все́й вселе́ннѣй и҆сповѣ́дꙋетъ ст҃а́ѧ цр҃ковь, ѻ҆ц҃а̀ непостижи́магѡ вели́чества, покланѧ́емаго твоего̀ и҆́стиннаго и҆ є҆диноро́днаго сн҃а, и҆ ст҃а́го ѹ҆тѣ́шителѧ дх҃а. Ты̀ цр҃ю̀ сла́вы, хрⷭ҇тѐ, ты̀ ѻ҆ц҃а̀ прⷭ҇носꙋ́щный сн҃ъ є҆сѝ: ты̀ ко и҆збавле́нїю прїе́млѧ человѣ́ка, не возгнꙋша́лсѧ є҆сѝ дв҃и́ческагѡ чре́ва: ты̀ ѡ҆долѣ́въ сме́рти жа́ло, ѿве́рзлъ є҆сѝ вѣ́рꙋющымъ црⷭ҇тво нбⷭ҇ное. Ты̀ ѡ҆деснꙋ́ю бг҃а сѣди́ши во сла́вѣ ѻ҆́ч҃ей, сꙋдїѧ̀ прїитѝ вѣ́ришисѧ. Тебѐ ѹ҆̀бо про́симъ: помозѝ рабѡ́мъ твои̑мъ, и҆̀хже чⷭ҇тно́ю кро́вїю и҆скꙋпи́лъ є҆сѝ: сподо́би со ст҃ы́ми твои́ми въ вѣ́чной сла́вѣ твое́й ца́рствовати. Сп҃сѝ лю́ди твоѧ̑, гдⷭ҇и, и҆ блгⷭ҇вѝ достоѧ́нїе твоѐ, и҆спра́ви ѧ҆̀, и҆ вознесѝ и҆̀хъ во вѣ́ки: во всѧ̑ дни̑ блгⷭ҇ви́мъ тебѐ, и҆ восхва́лимъ и҆́мѧ твоѐ во вѣ́къ, и҆ во вѣ́къ вѣ́ка. Сподо́би гдⷭ҇и, въ де́нь се́й без̾ грѣха̀ сохрани́тисѧ на́мъ: поми́лꙋй на́съ гдⷭ҇и, поми́лꙋй на́съ: бꙋ́ди млⷭ҇ть твоѧ̀, гдⷭ҇и, на на́съ, ꙗ҆́коже ѹ҆пова́хомъ на тѧ̀. На тѧ̀ гдⷭ҇и, ѹ҆пова́хомъ, да не постыди́мсѧ во вѣ́ки. <red>А҆</red>ми́нь.

<rubric>По сконча́нїи же сегѡ̀, дїа́конъ:</rubric>

<red>П</red>ремꙋ́дрость.

<rubric class="inline">Ли́къ:</rubric> <red>Д</red>осто́йно є҆́сть, ꙗ҆́кѡ вои́стиннꙋ, бл҃жи́ти тѧ̀ бцⷣꙋ, приснобл҃же́ннꙋю и҆ пренепоро́чнꙋю, и҆ мт҃рь бг҃а на́шегѡ.

<rubric class="inline">Сщ҃е́нникъ:</rubric> <red>П</red>рест҃а́ѧ бцⷣе, спасѝ на́съ.

<rubric class="inline">Ли́къ:</rubric> <red>Чⷭ҇</red>тнѣ́йшꙋю херꙋві̑мъ, и҆ сла́внѣйшꙋю без̾ сравне́нїѧ серафі̑мъ, без̾ и҆стлѣ́нїѧ бг҃а сло́ва ро́ждшꙋю, сꙋ́щꙋю бцⷣꙋ тѧ̀ велича́емъ.

<rubric class="inline">Сщ҃е́нникъ:</rubric> <red>С</red>ла́ва тебѣ̀ хрⷭ҇тѐ бж҃е, ѹ҆пова́нїе на́ше, сла́ва тебѣ̀.

<rubric class="inline">Ли́къ:</rubric> <red>С</red>ла́ва ѻ҆ц҃ꙋ̀ и҆ сн҃ꙋ и҆ ст҃о́мꙋ дх҃ꙋ, и҆ ны́нѣ и҆ при́снѡ и҆ во вѣ́ки вѣкѡ́въ. <red>А҆</red>ми́нь.

<red>Г</red>дⷭ҇и поми́лꙋй, <rubric class="inline">три́жды.</rubric>

<red>Б</red>л҃гословѝ.

<rubric>І҆ере́й же твори́тъ ѻ҆бы́чный дневны́й ѿпꙋ́стъ. И҆ по ѿпꙋ́стѣ, десни́цею бл҃гословлѧ́ѧ лю́ди, глаго́летъ:</rubric>

<red>Б</red>л҃гослове́нїе гдⷭ҇не на ва́съ, тогѡ̀ бл҃года́тїю, и҆ щедро́тами, и҆ чл҃вѣколю́бїемъ, всегда̀, ны́нѣ и҆ при́снѡ, и҆ во вѣ́ки вѣкѡ́въ, а҆ми́нь.

<rubric>И҆ ѿложи́въ сщ҃є́нныѧ ѻ҆дє́жды, ѿхо́дѧтъ во своѧ̀ си, бл҃годарѧ́ще и҆ пою́ще въ сердца́хъ свои́хъ гдⷭ҇еви.</rubric>
