---
title: "Моле́бное пѣ́нїе ѡ҆ призыва́нїи по́мощи ст҃а́гѡ дх҃а пред̾ нача́ломъ всѧ́кагѡ до́брагѡ дѣ́ла"
navigation:
  key: service-ritualadd-11
  title: "Моле́бное пѣ́нїе ѡ҆ призыва́нїи по́мощи ст҃а́гѡ дх҃а пред̾ нача́ломъ всѧ́кагѡ до́брагѡ дѣ́ла"
  parent: service-ritualadd
  order: 11
type: "service"
---

# Моле́бное пѣ́нїе ѡ҆ призыва́нїи по́мощи ст҃а́гѡ дх҃а пред̾ нача́ломъ всѧ́кагѡ до́брагѡ дѣ́ла.

<rubric class="inline">Є҆ктенїа̀:</rubric> <incipit><red>П</red>оми́лꙋй на́съ, бж҃е:</incipit>

<red>П</red>ри́зри, чл҃вѣколю́бче, млⷭ҇тивымъ твои́мъ ѻ҆́комъ на рабы̑ твоѧ̑ <red>[</red><rubric class="inline">и҆лѝ:</rubric> на раба̀ твоего̀, на рабꙋ̀ твою̀<red>]</red> <red>и҆́мⷬ҇къ</red>, къ твоемꙋ̀ бл҃гоꙋтро́бїю вѣ́рою припа́дающыѧ <red>[</red><rubric class="inline">и҆лѝ:</rubric> припа́дающаго, припа́дающꙋю<red>]</red>, и҆ ѹ҆слы́шавъ молє́нїѧ и҆́хъ <red>[</red><rubric class="inline">и҆лѝ:</rubric> є҆гѡ̀, є҆ѧ̀<red>]</red>, бл҃го́е намѣ́ренїе и҆ дѣ́ло и҆́хъ <red>[</red><rubric class="inline">и҆лѝ:</rubric> є҆гѡ̀, є҆ѧ̀<red>]</red> бл҃гословѝ, и҆ бл҃гополꙋ́чнѡ нача́ти и҆ спѣ́шнѡ кромѣ̀ всѧ́кагѡ препѧ́тїѧ во сла́вꙋ твою̀ соверши́ти, ꙗ҆́кѡ всеси́льномꙋ цр҃ю̀ мо́лимъ ти сѧ, ѹ҆слы́ши и҆ поми́лꙋй.

<red>В</red>о все́мъ поспѣ́шествꙋѧй всѣ̑мъ во бл҃го́е, гдⷭ҇и, млⷭ҇тивнѡ и҆ рабѡ́мъ твои̑мъ <red>[</red><rubric class="inline">и҆лѝ:</rubric> рабꙋ̀ твоемꙋ̀, рабѣ̀ твое́й<red>]</red> <red>и҆́мⷬ҇къ</red>, поспѣ́шествꙋй, сп҃се, и҆ во бл҃гополꙋ́чное соверше́нїе дѣ́лꙋ и҆́хъ <red>[</red><rubric class="inline">и҆лѝ:</rubric> є҆гѡ̀, є҆ѧ̀<red>]</red> спѣ́шнѡ произвести́сѧ, бл҃гословѝ, мо́лимъ ти сѧ, всемогі́й влⷣко, ѹ҆слы́ши и҆ поми́лꙋй.

<red>А҆́</red>гг҃ла твоегѡ̀ храни́телѧ приста́ви дѣ́лꙋ семꙋ̀, бл҃гоꙋвѣ́тливе гдⷭ҇и, и҆ є҆́же воспѧти́ти всѧ̑ препѧ̑тїѧ ви́димыхъ и҆ неви́димыхъ врагѡ́въ, поспѣ́шство же во все́мъ ко бл҃гополꙋ́чномꙋ соверше́нїю дѣ́лающымъ сотвори́ти, мо́лимъ ти сѧ, пребл҃гі́й сп҃се, ѹ҆слы́ши и҆ поми́лꙋй.

<red>В</red>о сла́вꙋ твою̀ всѧ̑ твори́ти повелѣва́ѧ, гдⷭ҇и, рабѡ́мъ твои̑мъ <red>[</red><rubric class="inline">и҆лѝ:</rubric> рабꙋ̀ твоемꙋ̀, рабѣ̀ твое́й<red>]</red> <red>и҆́мⷬ҇къ</red>, ко твое́й сла́вѣ дѣ́ло своѐ начина́ющымъ <red>[</red><rubric class="inline">и҆лѝ:</rubric> начина́ющꙋ, начина́ющей<red>]</red>, бл҃гослове́нїемъ твои́мъ поспѣ́шство бл҃гополꙋ́чное съ дово́льствомъ къ соверше́нїю пода́ждь, здра́вїе и҆̀мъ <red>[</red><rubric class="inline">и҆лѝ:</rubric> є҆мꙋ̀, є҆́й<red>]</red> со бл҃годе́нствїемъ да́рꙋѧ, мо́лимъ ти сѧ, вседарови́тый тво́рче, ѹ҆слы́ши и҆ поми́лꙋй.

<rubric>Мл҃тва:</rubric>

<versal>Г</versal>дⷭ҇и і҆и҃се хрⷭ҇тѐ бж҃е на́шъ, прїимѝ ѹ҆се́рдное моле́нїе на́ше, и҆ бл҃гословѝ бл҃го́е намѣ́ренїе и҆ дѣ́ло рабѡ́въ твои́хъ <red>[</red><rubric class="inline">и҆лѝ:</rubric> раба̀ твоегѡ̀, рабы̀ твоеѧ̀<red>]</red> <red>и҆́мⷬ҇къ</red>, є҆́же бл҃гополꙋ́чнѡ нача́ти, и҆ без̾ препѧ́тїѧ всѧ́кагѡ ко сла́вѣ твое́й соверши́ти. Дѣ́лателємъ бл҃гопоспѣшѝ, и҆ дѣла̀ рꙋ́къ и҆спра́ви, и҆ въ соверше́нїе си́лою прест҃а́гѡ твоегѡ̀ дх҃а спѣ́шнѡ произвестѝ сотворѝ. Твое́ бо є҆́сть, є҆́же ми́ловати и҆ сп҃са́ти ны̀, бж҃е на́шъ, и҆ тебѣ̀ сла́вꙋ возсыла́емъ, со безнача́льнымъ твои́мъ ѻ҆ц҃є́мъ, и҆ прест҃ы́мъ и҆ бл҃ги́мъ и҆ животворѧ́щимъ твои́мъ дх҃омъ, ны́нѣ и҆ при́снѡ, и҆ во вѣ́ки вѣкѡ́въ. <red>А҆</red>ми́нь.
