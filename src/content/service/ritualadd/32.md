---
title: "Чи́нъ ка́кѡ прїима́ти приходѧ́щихъ ѿ і҆ꙋде́йскїѧ вѣ́ры ко свѧтѣ́й на́шей це́ркви"
navigation:
  key: service-ritualadd-32
  title: "Чи́нъ ка́кѡ прїима́ти приходѧ́щихъ ѿ і҆ꙋде́йскїѧ вѣ́ры ко свѧтѣ́й на́шей це́ркви"
  parent: service-ritualadd
  order: 32
type: "service"
---

# Чи́нъ ка́кѡ прїима́ти приходѧ́щихъ ѿ і҆ꙋде́йскїѧ вѣ́ры ко свѧтѣ́й на́шей це́ркви.

<rubric>Пе́рвѣе и҆зслѣ́довати подоба́етъ, а҆́ще не бы́ша ѹ҆жѐ креще́ни, и҆ а҆́ще и҆́стиннѡ, спасе́нїѧ ра́ди дꙋшѝ своеѧ̀, а҆ не прибы́тка ра́ди, и҆лѝ и҆ны́ѧ привре́менныѧ вины̀, креще́нїѧ свѧта́гѡ сподо́битисѧ жела́ютъ. И҆звѣсти́всѧ же несꙋмнѣ́ннѡ, ꙗ҆́кѡ спасе́нїѧ то́чїю и҆́щꙋтъ, а҆рхїере́й и҆лѝ і҆ере́й ѡ҆глаша́етъ и҆̀хъ и҆ и҆мена̀ и҆̀мъ хрїстїа̑нскаѧ нарица́етъ.</rubric>

<rubric>Прише́дше ѹ҆́бѡ хотѧ́щїи ѡ҆гласи́тисѧ, съ воспрїє́мники свои́ми, ста́нꙋтъ пред̾ две́рми церко́вными.</rubric>

<rubric>Свѧти́тель же, вше́дъ во ѻ҆лта́рь и҆ ѿкрове́нною главо́ю па́дъ ни́цъ пред̾ свѧто́ю трапе́зою, благодаре́нїе воздае́тъ бг҃ови ѡ҆ ѡ҆браще́нїи и҆́хъ, и҆ мо́литсѧ, да да́рꙋетсѧ є҆мꙋ̀ самомꙋ̀ благода́ть, во ѿверзе́нїи ѹ҆́стъ, во є҆́же возмощѝ є҆мꙋ̀ наꙋчи́ти и҆̀хъ пꙋтѝ спаси́тельномꙋ. По моли́твѣ се́й, востае́тъ, и҆ на ма́нтїю прїе́млетъ є҆пїтрахі́ль и҆ ѡ҆мофо́ръ, мі́трꙋ на главꙋ̀ и҆ внѣ̀ ѻ҆лтарѧ̀ же́злъ въ шꙋ́ицꙋ.</rubric>

<rubric>А҆́ще ли дѣ́йствꙋетъ і҆ере́й, сицевы́мъ же ѡ҆́бразомъ помоли́всѧ, и҆ возло́жь на сѧ̀ є҆пїтрахі́ль и҆ фелѡ́нь, и҆ цѣлова́въ свѧтꙋ́ю трапе́зꙋ, и҆схо́дитъ къ за̑паднымъ церкѡ́внымъ две́ремъ. Кли́ръ же пое́тъ ѱало́мъ л҃г:</rubric>

<versal>Б</versal>лагословлю̀ гдⷭ҇а на всѧ́кое вре́мѧ, вы́нꙋ хвала̀ є҆гѡ̀ во ѹ҆стѣ́хъ мои́хъ. Ѡ҆ гдⷭ҇ѣ похва́литсѧ дꙋша̀ моѧ̀: да ѹ҆слы́шатъ кро́тцыи и҆ возвеселѧ́тсѧ. Возвели́чите гдⷭ҇а со мно́ю, и҆ вознесе́мъ и҆́мѧ є҆гѡ̀ вкꙋ́пѣ. Взыска́хъ гдⷭ҇а, и҆ ѹ҆слы́ша мѧ̀ и҆ ѿ всѣ́хъ скорбе́й мои́хъ и҆зба́ви мѧ̀. Пристꙋпи́те къ немꙋ̀ и҆ просвѣти́тесѧ, и҆ ли́ца ва̑ша не постыдѧ́тсѧ. Се́й ни́щїй воззва̀, и҆ гдⷭ҇ь ѹ҆слы́ша и҆̀, и҆ ѿ всѣ́хъ скорбе́й є҆гѡ̀ сп҃сѐ и҆̀. Ѡ҆полчи́тсѧ а҆́гг҃лъ гдⷭ҇ень ѡ҆́крестъ боѧ́щихсѧ є҆гѡ̀ и҆ и҆зба́витъ и҆̀хъ. Вкꙋси́те и҆ ви́дите, ꙗ҆́кѡ бл҃гъ гдⷭ҇ь: бл҃же́нъ мꙋ́жъ, и҆́же ѹ҆пова́етъ на́нь. Бо́йтесѧ гдⷭ҇а, всѝ ст҃і́и є҆гѡ̀, ꙗ҆́кѡ нѣ́сть лише́нїѧ боѧ́щымсѧ є҆гѡ̀. Бога́тїи ѡ҆бнища́ша и҆ взалка́ша: взыска́ющїи же гдⷭ҇а не лиша́тсѧ всѧ́кагѡ бла́га. Прїиди́те, ча̑да, послꙋ́шайте менє̀, стра́хꙋ гдⷭ҇ню наꙋчꙋ̀ ва́съ. Кто́ є҆сть человѣ́къ хотѧ́й живо́тъ, любѧ́й дни̑ ви́дѣти бла́ги; Ѹ҆держѝ ѧ҆зы́къ тво́й ѿ ѕла̀ и҆ ѹ҆стнѣ̀ твоѝ, є҆́же не глаго́лати льстѝ. Ѹ҆клони́сѧ ѿ ѕла̀ и҆ сотворѝ бла́го: взыщѝ ми́ра и҆ поженѝ и҆̀. ѻ҆́чи гдⷭ҇ни на првⷣныѧ, и҆ ѹ҆́ши є҆гѡ̀ въ моли́твꙋ и҆́хъ. Лице́ же гдⷭ҇не на творѧ́щыѧ ѕла̑ѧ, є҆́же потреби́ти ѿ землѝ па́мѧть и҆́хъ. Воззва́ша првⷣнїи, и҆ гдⷭ҇ь ѹ҆слы́ша и҆̀хъ и҆ ѿ всѣ́хъ скорбе́й и҆́хъ и҆зба́ви и҆̀хъ. Бли́з̾ гдⷭ҇ь сокрꙋше́нныхъ се́рдцемъ, и҆ смирє́нныѧ дꙋ́хомъ сп҃се́тъ. Мнѡ́ги скѡ́рби првⷣнымъ, и҆ ѿ всѣ́хъ и҆́хъ и҆зба́витъ ѧ҆̀ гдⷭ҇ь. Храни́тъ гдⷭ҇ь всѧ̑ кѡ́сти и҆́хъ, ни є҆ди́на ѿ ни́хъ сокрꙋши́тсѧ. Сме́рть грѣ́шникѡвъ люта̀, и҆ ненави́дѧщїи првⷣнаго прегрѣша́тъ. И҆зба́витъ гдⷭ҇ь дꙋ́шы ра̑бъ свои́хъ, и҆ не прегрѣша́тъ всѝ ѹ҆пова́ющїи на него̀.

<rubric>Ста́въ же ѹ҆̀ две́рей внꙋ́трь хра́ма, вопроша́етъ ѡ҆глаша́емаго:</rubric>

<red>К</red>то̀ є҆сѝ;

<rubric class="inline">Ѿвѣ́тъ:</rubric> <red>А҆́</red>зъ є҆́смь, и҆́стиннаго бг҃а прзна́ти жела́ѧй и҆ спасе́нїѧ и҆ща́й.

<rubric class="inline">Вопроше́нїе:</rubric> <red>Ч</red>то̀ прише́лъ є҆сѝ ко свѧтѣ́й це́ркви;

<rubric class="inline">Ѿвѣ́тъ:</rubric> <red>Н</red>аꙋчи́тисѧ ѿ неѧ̀ и҆́стиннѣй вѣ́рѣ и҆ къ не́й присоедини́тисѧ.

<rubric class="inline">Вопроше́нїе:</rubric> <red>К</red>ꙋ́ю по́льзꙋ полꙋчи́ти надѣ́ешисѧ ѿ и҆́стинныѧ вѣ́ры;

<rubric class="inline">Ѿвѣ́тъ:</rubric> <red>Ж</red>и́знь вѣ́чнꙋю и҆ блаже́ннꙋю.

<rubric>Та́же свѧщеннодѣ́йствꙋѧй поꙋча́етъ:</rubric>

<red>А҆́</red>ще хо́щеши и҆мѣ́ти живо́тъ вѣ́чный, до́лженствꙋеши вѣ́рꙋ правосла́вно-каѳолі́ческꙋю соблюстѝ. Вѣ́ра же сїѧ̀ є҆́сть, ꙗ҆́кѡ да бг҃а є҆ди́наго въ трⷪ҇цѣ, ѻ҆ц҃а̀ и҆ сн҃а и҆ ст҃а́го дх҃а, и҆ трⷪ҇цꙋ во є҆ди́ницѣ и҆сповѣ́дꙋеши, не слива́ѧ ли́цъ, нижѐ раздѣлѧ́ѧ сꙋщество̀. Бг҃ъ бо є҆́сть ѻ҆ц҃ъ, бг҃ъ сн҃ъ, бг҃ъ дх҃ъ ст҃ы́й: ѻ҆ба́че не трїѐ бз҃и, но є҆ди́нъ бг҃ъ. И҆ ѡ҆ воплоще́нїи гдⷭ҇а на́шегѡ і҆и҃са хрⷭ҇та̀ да разꙋмѣ́еши, ꙗ҆́кѡ бг҃ъ є҆́сть и҆ человѣ́къ: бг҃ъ, сн҃ъ є҆диноро́дный, ѿ бг҃а ѻ҆ц҃а̀ пре́жде вѣ̑къ рожде́нный, человѣ́къ же, ѿ марі́и приснодѣ́вы пло́ть на́шꙋ воспрїе́мый: пострада̀ пло́тїю и҆ ра́спѧтъ на крестѣ̀ ра́ди на́шегѡ спасе́нїѧ, ѹ҆ме́рый и҆ воскресы́й, вознесы́йсѧ на небеса̀ и҆ сѣ́дый ѡ҆деснꙋ́ю бг҃а и҆ ѻ҆ц҃а̀: є҆гда̀ же прїи́детъ сꙋди́ти, всѝ воскре́снꙋтъ, и҆ пра́вєдницы жи́знь блаже́ннꙋю наслѣ́дꙋютъ, ѕла̑ѧ же твори́вшїи прїи́мꙋтъ мꙋ́кꙋ вѣ́чнꙋю по дѣлѡ́мъ свои̑мъ. Сїю̀ вѣ́рꙋ проповѣ́даша а҆по́столи, свое́ю кро́вїю запечатлѣ́ша мꙋ́чєницы, провозвѣща́хꙋ собо́ри и҆ всѝ ѻ҆тцы̑ и҆ ѹ҆чи́телїе церко́внїи. Та́кѡ и҆ ты̀ вѣ́рꙋѧ, до́лженствꙋеши и҆ за́пѡвѣди гдⷭ҇ни соблюда́ти: вѣ́ра бо без̾ дѣ́лъ мертва̀ є҆́сть. Дрє́внїѧ и҆ бо́льшыѧ за́пѡвѣди сїѧ̑ сꙋ́ть: Возлю́биши гдⷭ҇а бг҃а твоего̀ ѿ всеѧ̀ дꙋшѝ твоеѧ̀, и҆ бли́жнѧго твоего̀, ꙗ҆́кѡ са́мъ себѐ. Внꙋша́ѧ на́мъ храни́ти сїѧ̑ ѻ҆боѧ̀, хрⷭ҇то́съ спаси́тель на́шъ повелѣ̀ на́мъ и҆ врагѡ́въ люби́ти, и҆ всѣ̑мъ ѡ҆би́дѧщымъ добро̀ твори́ти, и҆ всѧ́кагѡ ѕла̀ ѹ҆клонѧ́тисѧ. Корє́нїѧ же ѕла̀ сїѧ̑ сꙋ́ть: го́рдость, лихоима́нїе, по́хоть плотска́ѧ, за́висть, невоздержа́нїе, гнѣ́въ и҆ лѣ́ность. Ты́ же, ꙗ҆́кѡ ца́рствїѧ небе́снагѡ наслѣ́дникъ бы́ти хо́щеши, побѣжда́й ѡ҆́ныѧ добродѣ́тельми: го́рдость смире́нїемъ, лихоима́нїе милосе́рдїемъ, по́хоть пло́ти цѣломꙋ́дрїемъ, за́висть сора́дованїемъ, невоздержа́нїе тре́звостїю и҆ поще́нїемъ, лѣ́ность ѹ҆се́рдїемъ къ моли́твѣ, бг҃ослꙋже́нїю и҆ про́чымъ дѣлѡ́мъ благоче́стїѧ.

<rubric>По сконча́нїи сегѡ̀ поꙋче́нїѧ, быва́етъ вопроше́нїе:</rubric>

<red>Х</red>о́щеши ли ѹ҆̀бо сїю̀ свѧтꙋ́ю вѣ́рꙋ се́рдцемъ твои́мъ прїѧ́ти, и҆ неѿстꙋ́пнѡ, до кончи́ны жи́зни твоеѧ̀, содержа́ти, та́кожде и҆ добродѣ́телемъ хрїстїа̑нскимъ навы́кнꙋти, и҆ въ ни́хъ по си́лѣ, при по́мощи бж҃їей, преꙋспѣва́ти;

<rubric class="inline">Ѿвѣ́тъ:</rubric> <red>И҆́</red>стиннѡ ѿ всегѡ̀ се́рдца моегѡ̀ хощꙋ̀ вѣ́рꙋ сїю̀ свѧтꙋ́ю содержа́ти до послѣ́днѧгѡ моегѡ̀ и҆здыха́нїѧ, добродѣ́тельномꙋ же є҆ѵа́нгельскомꙋ житїю̀ прилѣжа́ти, молѧ̀ бг҃а ѡ҆ по́мощи.

<rubric>Предстоѧ́тель глаго́летъ къ немꙋ̀:</rubric>

<red>П</red>реклонѝ колѣ̑на твоѧ̑ пред̾ гдⷭ҇емъ бг҃омъ на́шимъ.

<rubric>Ѻ҆́нъ же, колѣ̑на прекло́нь и҆ рꙋ́цѣ крестоѡбра́знѡ на пе́рсехъ сложє́ны и҆мѣ́ѧ, пред̾ две́рми стои́тъ.</rubric>

<rubric>Предстоѧ́тель, зна́менаѧ главꙋ̀ є҆гѡ̀ три́жды, глаго́летъ:</rubric>

<red>З</red>на́менаетсѧ ра́бъ бж҃їй <red>и҆́мⷬ҇къ</red>, во и҆́мѧ ѻ҆ц҃а̀, и҆ сн҃а, и҆ ст҃а́гѡ дх҃а.

<rubric class="inline">Дїа́конъ:</rubric> <red>Г</red>дⷭ҇ꙋ помо́лимсѧ.

<rubric class="inline">Кли́ръ:</rubric> <red>Г</red>дⷭ҇и, поми́лꙋй.

<rubric>А҆рхїере́й, и҆лѝ і҆ере́й, стоѧ̀ над̾ ѡ҆глаша́емымъ, чте́тъ моли́твꙋ сїю̀:</rubric>

<versal>Б</versal>лагослове́нъ є҆сѝ, гдⷭ҇и, ѿ всѣ́хъ ꙗ҆зы̑къ, призыва́ѧй лю́ди и҆збра̑нны, ревни́тєли до́брыхъ дѣ́лъ. Ты̀ и҆ ны́нѣ прише́дшаго ко свѧтѣ́й твое́й це́ркви раба̀ твоего̀ <red>и҆́мⷬ҇къ</red> благословѝ: ѿве́рзи є҆гѡ̀ ѻ҆́чи дꙋшє́вныѧ къ разꙋмѣ́нїю чꙋде́съ твоегѡ̀ ѡ҆ на́съ промышле́нїѧ, ѿкры́й слꙋ́хъ се́рдца є҆гѡ̀ ко прїѧ́тїю бж҃е́ственныхъ слове́съ твои́хъ, да во вре́мѧ благопрїѧ́тно сподо́битсѧ ба́ни возрожде́нїѧ и҆ ѡ҆де́жди нетлѣ́нїѧ. Ты̀ и҆з̾ѧлъ є҆сѝ дꙋ́шꙋ сегѡ̀ раба̀ твоегѡ̀ ѿ пре́лести лꙋка́вагѡ: са́мъ ѹ҆̀бо сохранѝ ю҆̀ невреди́мꙋ ѿ навѣ̑тъ вра́жїихъ, и҆ ѡ҆би́телище благода́ти твоеѧ̀ бы́ти ѹ҆досто́й. Твое́ бо є҆́сть, є҆́же и҆збавлѧ́ти на́съ ѿ ко́зней лꙋка́вагѡ, и҆ тебѣ̀ сла́вꙋ и҆ благодаре́нїе прино́симъ, ны́нѣ и҆ во вѣ́ки вѣкѡ́въ.

<rubric class="inline">Кли́ръ:</rubric> <red>А҆</red>ми́нь.

<rubric>Послѣ́дꙋющыѧ дни̑ ѡ҆глаша́емый пребыва́етъ въ поще́нїи и҆ моли́твахъ: приходѧ̀ во хра́мъ бж҃їй къ нача́лꙋ слꙋ́жбъ церко́вныхъ, и҆ та́мѡ при две́рехъ церко́вныхъ стоѧ̀, и҆ съ сокрꙋше́нїемъ серде́чнымъ ѡ҆ свое́мъ пре́жнемъ ѡ҆мраче́нїи воздыха́ѧ, со слеза́ми мо́литсѧ ѡ҆ є҆́же сподо́битисѧ є҆мꙋ̀ прїѧ́тїѧ свѧта́гѡ креще́нїѧ. Дꙋхо́вный же є҆гѡ̀ наста́вникъ поꙋча́етъ є҆го̀ вѣ́рѣ, и҆з̾ѧснѧ́етъ свѧщє́нныѧ догма́ты, показꙋ́етъ си́лꙋ свѧты́хъ та́инствъ, внꙋша́етъ є҆мꙋ̀ повинове́нїе за́повѣдемъ є҆ѵа́нгєльскимъ и҆ церкѡ́внымъ, и҆ на є҆ди́нѣ и҆спытꙋ́етъ є҆го̀, а҆́ще по чи́стомꙋ жела́нїю се́рдца и҆ без̾ лицемѣ́рїѧ къ вѣ́рѣ правосла́внѣй прихо́дитъ.</rubric>



<rubric>Ѡ҆глаше́нїе пе́рвое.</rubric>

<rubric>По дне́хъ дово́льнагѡ наꙋче́нїѧ, по вече́рни, предстоѧ́тель ѡ҆блачи́тсѧ во свѧще́ннꙋю ѡ҆де́ждꙋ, ꙗ҆́коже предрече́сѧ, и҆ поклони́всѧ три́жды пред̾ престо́ломъ и҆ цѣлова́въ кра́й є҆гѡ̀, и҆схо́дитъ ѿ ѻ҆лтарѧ̀ къ две́ремъ церкѡ́внымъ. Пое́тсѧ же ѱало́мъ и҃:</rubric>

<versal>Г</versal>дⷭ҇и гдⷭ҇ь на́шъ, ꙗ҆́кѡ чꙋ́дно и҆́мѧ твоѐ по все́й землѝ, ꙗ҆́кѡ взѧ́тсѧ великолѣ́пїе твоѐ превы́ше нб҃съ. И҆з̾ ѹ҆́стъ младе́нєцъ и҆ ссꙋ́щихъ соверши́лъ є҆сѝ хвалꙋ̀, вра̑гъ твои́хъ ра́ди, є҆́же разрꙋши́ти врага̀ и҆ ме́стника. Ꙗ҆́кѡ ѹ҆зрю̀ небеса̀, дѣла̀ пє́рстъ твои́хъ, лꙋнꙋ̀ и҆ ѕвѣ́зды, ꙗ҆̀же ты̀ ѡ҆снова́лъ є҆сѝ: что̀ є҆́сть человѣ́къ, ꙗ҆́кѡ по́мниши є҆го̀; и҆лѝ сы́нъ человѣ́чь, ꙗ҆́кѡ посѣща́еши є҆го̀; Ѹ҆ма́лилъ є҆сѝ є҆го̀ ма́лымъ чи́мъ ѿ а҆́гг҃лъ, сла́вою и҆ че́стїю вѣнча́лъ є҆сѝ є҆го̀: и҆ поста́вилъ є҆сѝ є҆го̀ над̾ дѣ́лы рꙋкꙋ̀ твоє́ю, всѧ̑ покори́лъ є҆сѝ под̾ но́зѣ є҆гѡ̀: ѻ҆́вцы и҆ волы̀ всѧ̑, є҆ще́ же и҆ скоты̀ польскі̑ѧ, пти̑цы небє́сныѧ и҆ ры̑бы морскі̑ѧ, преходѧ́щыѧ стєзѝ морскі̑ѧ. Гдⷭ҇и гдⷭ҇ь на́шъ, ꙗ҆́кѡ чꙋ́дно и҆́мѧ твоѐ по все́й землѝ.

<rubric>Ѡ҆глаша́емый же стои́тъ въ па́перти, зрѧ̀ ко хра́мꙋ. И҆ глаго́летъ предстоѧ́тель къ немꙋ̀:</rubric>

<red>С</red>ѐ, ча́до, вре́мѧ наставле́нїѧ твоегѡ̀ преста̀. Тѣ́мже, а҆́ще ѡ҆со́бнѣ и҆ вопроша́емь бы́лъ є҆сѝ, любве́ ли ра́ди хрⷭ҇то́вы и҆ спасе́нїѧ дꙋшѝ твоеѧ̀ хрїстїани́нъ бы́ти хо́щеши: ѻ҆ба́че до́лженствꙋеши ны́нѣ и҆ пред̾ церко́внымъ собра́нїемъ сїѧ̑ и҆з̾ѧви́ти, пе́рвагѡ лжевѣ́рїѧ, въ не́мже бы́лъ є҆сѝ, ѿрещи́сѧ, и҆ вѣ́рꙋ правосла́внꙋю ꙗ҆́снѡ и҆сповѣ́дати.

<rubric class="inline">Вопроше́нїе:</rubric> <red>Ѿ</red>рица́ешисѧ ли ѿ всегѡ̀ ѕловѣ́рїѧ і҆ꙋде́євъ, и҆ ѿ всѣ́хъ хꙋле́нїй и҆́хъ, ꙗ҆̀же на спаси́телѧ на́шего і҆и҃са хрⷭ҇та̀, сн҃а бж҃їѧ, на пречи́стꙋю ма́терь є҆гѡ̀ и҆ на свѧты̑ѧ є҆гѡ̀, и҆ проклина́нїй, ꙗ҆́кѡ лжи́выхъ, бг҃опроти́вныхъ и҆ дꙋшепа́гꙋбныхъ.

<rubric class="inline">Ѿвѣ́тъ:</rubric> <red>Ѿ</red>рица́юсѧ ѿ всегѡ̀ ѕловѣ́рїѧ і҆ꙋде́євъ, и҆ ѿ всѣ́хъ хꙋле́нїй и҆́хъ и҆ проклина́нїй, и҆ всеконе́чнѣ ѿмета́ю ѡ҆́наѧ, ꙗ҆́кѡ бг҃опроти̑внаѧ и҆ дꙋшепа̑гꙋбнаѧ.

<rubric class="inline">Вопроше́нїе:</rubric> <red>Ѿ</red>рица́ешисѧ ли ѡ҆брѣ́занїѧ, сꙋббѡ́тства, пра́здникѡвъ и҆ ѡ҆брѧ́дѡвъ і҆ꙋде́йскихъ, прише́ствїемъ хрⷭ҇то́вымъ ѹ҆праздне́нныхъ, ꙗ҆́кѡ ѹ҆жѐ не по́льзꙋющихъ;

<rubric class="inline">Ѿвѣ́тъ:</rubric> <red>Ѿ</red>рица́юсѧ.

<rubric class="inline">Вопроше́нїе:</rubric> <red>Ѿ</red>рица́ешисѧ ли бг҃опроти́вныхъ ѹ҆че́нїй, ꙗ҆̀же і҆ꙋде́йстїи равви́ни въ кни́зѣ, нарица́емѣй талмꙋ́дъ, и҆ во и҆ны́хъ дре́внихъ и҆ но́выхъ писа́нїихъ и҆зложи́ша;

<rubric class="inline">Ѿвѣ́тъ:</rubric> <red>Ѿ</red>рица́юсѧ.

<rubric class="inline">Вопроше́нїе:</rubric> <red>Ѿ</red>рица́ешисѧ ли ло́жнагѡ ѹ҆че́нїѧ і҆ꙋде́євъ, ꙗ҆́кѡ мессі́а є҆щѐ не прїи́де, и҆ тще́тнагѡ ѡ҆жида́нїѧ, ꙗ҆́кѡ прїи́детъ;

<rubric class="inline">Ѿвѣ́тъ:</rubric> <red>Л</red>жеꙋче́нїѧ сегѡ̀ ѿрица́юсѧ, и҆ ѡ҆жида́нїе ѡ҆ста́вилъ є҆́смь.

<rubric class="inline">Вопроше́нїе:</rubric> <red>С</red>очетава́ешисѧ ли и҆́стиннѡ, нелицемѣ́рнѡ и҆ ни въ че́мже сꙋмнѧ́сѧ, все́ю дꙋше́ю твое́ю, є҆ди́номꙋ и҆́стинномꙋ, въ трⷪ҇цѣ сла́вимомꙋ бг҃ꙋ, и҆ вѣ́рꙋеши ли въ него̀;

<rubric class="inline">Ѿвѣ́тъ:</rubric> <red>С</red>очетава́юсѧ и҆́стиннѡ, нелицемѣ́рнѡ и҆ без̾ ко́егѡ-ли́бо сꙋмнѣ́нїѧ, ѿ всеѧ̀ дꙋшѝ моеѧ̀, є҆ди́номꙋ и҆́стинномꙋ, въ трⷪ҇цѣ сла́вимомꙋ бг҃ꙋ, и҆ вѣ́рꙋю въ него̀.



<rubric>Ѡ҆глаше́нїе второ́е.</rubric>

<rubric class="inline">Вопроше́нїе:</rubric> <red>И҆</red>сповѣ́дꙋеши ли, ꙗ҆́кѡ ѻ҆ц҃ъ, сн҃ъ и҆ ст҃ы́й дх҃ъ є҆́сть бг҃ъ є҆ди́нъ, по сꙋществꙋ̀ не раздѣ́льный, въ трїе́хъ же ли́цѣхъ раздѣлѧ́емый; вѣ́рꙋеши ли въ него̀ и҆ покланѧ́ешисѧ ли є҆мꙋ̀;

<rubric class="inline">Ѿвѣ́тъ:</rubric> <red>С</red>и́це вѣ́рꙋю, и҆сповѣ́дꙋю и҆ бг҃ꙋ трїеди́номꙋ покланѧ́юсѧ.

<rubric class="inline">Вопроше́нїе:</rubric> <red>В</red>ѣ́рꙋеши ли и҆ и҆сповѣ́дꙋеши, ꙗ҆́кѡ і҆и҃съ хрⷭ҇то́съ, є҆диноро́дный сн҃ъ бж҃їй, ѿ ѻ҆ц҃а̀ пре́жде вѣ̑къ рожде́нный, воплоти́сѧ ѿ дх҃а ст҃а́гѡ и҆ дѣ́вы марі́и, на́шегѡ ра́ди спасе́нїѧ, и҆ бы́сть человѣ́къ, сы́й вкꙋ́пѣ и҆ бг҃ъ, во є҆ди́нѣй ѵ҆поста́си, во двꙋ́хъ же є҆стества́хъ, бж҃естѣмъ и҆ человѣ́честѣмъ, непрело́жнѡ и҆ несли́тнѡ;

<rubric class="inline">Ѿвѣ́тъ:</rubric> <red>С</red>и́це вѣ́рꙋю, и҆ сїѧ̑ та́кѡ и҆сповѣ́дꙋю несꙋмнѣ́ннѡ.

<rubric class="inline">Вопроше́нїе:</rubric> <red>В</red>ѣ́рꙋеши ли, ꙗ҆́кѡ гдⷭ҇ь і҆и҃съ хрⷭ҇то́съ не нꙋ́ждею, но во́лею, и҆́стиною, а҆ не привидѣ́нїемъ, пло́тїю пострада̀ за на́съ, бж҃ество́мъ же безстра́стенъ пребы́сть: ꙗ҆́кѡ человѣ́къ ѹ҆́мре и҆ погребе́нъ бы́сть, си́лою своегѡ̀ бж҃ества̀ воскре́се, на небеса̀ съ пло́тїю взы́де, и҆ сѣди́тъ ѡ҆деснꙋ́ю бг҃а ѻ҆ц҃а̀, ѿѻнꙋ́дꙋже па́ки прїи́детъ сꙋди́ти живы̑мъ и҆ мє́ртвымъ, и҆ ца́рствовати и҆́мать, и҆ ца́рствїю є҆гѡ̀ не бꙋ́детъ конца̀;

<rubric class="inline">Ѿвѣ́тъ:</rubric> <red>Т</red>а́кѡ се́рдцемъ вѣ́рꙋю, и҆ ѹ҆сты̀ нелицемѣ́рнѡ всѧ̑ сїѧ̑ и҆сповѣ́дꙋю.

<rubric class="inline">Вопроше́нїе:</rubric> <red>В</red>ѣ́рꙋеши ли, ꙗ҆́кѡ дѣ́ва марі́а, ро́ждшаѧ хрⷭ҇та̀ бг҃а на́шего, є҆́сть приснодѣ́ва и҆ вои́стиннꙋ бг҃оро́дица, и҆ тогѡ̀ ра́ди досто́йно є҆́сть почита́ти ю҆̀, ꙗ҆́кѡ честнѣ́йшꙋю и҆ вы́шшꙋю си́лъ безпло́тныхъ, и҆ покланѧ́тисѧ є҆́й благоговѣ́йнѡ, ꙗ҆́кѡ пе́рвѣйшей ѡ҆ на́съ къ бг҃ꙋ хода́таицѣ;

<rubric class="inline">Ѿвѣ́тъ:</rubric> <red>В</red>сѧ̑ сїѧ̑ ѡ҆ приснодѣ́вѣ марі́и и҆сповѣ́дꙋю, ꙗ҆́кѡ бж҃їю ма́терь сїю̀ почита́ю, и҆ въ моли́твахъ и҆́мамъ прибѣга́ти къ не́й.

<rubric class="inline">Вопроше́нїе:</rubric> <red>В</red>ѣ́рꙋеши ли, ꙗ҆́кѡ кре́стъ гдⷭ҇а на́шегѡ і҆и҃са хрⷭ҇та̀, на не́мъ распѧ́тагѡ, не ктомꙋ̀ проклѧ́тїѧ и҆ сме́ртныѧ ка́зни ѡ҆рꙋ́дїе є҆́сть, но спасе́нїѧ и҆ жи́зни вѣ́чныѧ зна́менїе, є҆́же на себѣ̀ и҆з̾ѡбража́юще, сѣте́й вра́жїихъ и҆збѣга́емъ;

<rubric class="inline">Ѿвѣ́тъ:</rubric> <red>С</red>и́це ѡ҆ крестѣ̀ гдⷭ҇ни вѣ́рꙋю, и҆ си́мъ спаси́тельнымъ зна́менїемъ ѡ҆гражда́ти себѐ ѿ сѣте́й лꙋка́вагѡ, со ѹ҆пова́нїемъ, потщꙋ́сѧ.

<rubric class="inline">Вопроше́нїе:</rubric> <red>В</red>ѣ́рꙋеши ли, ꙗ҆́кѡ въ це́ркви свое́й свѧтѣ́й гдⷭ҇ь на́шъ і҆и҃съ хрⷭ҇то́съ ѹ҆чреди́лъ є҆́сть та́инствъ се́дмь, ꙗ҆́кѡ неѡбходи́мыхъ: креще́нїе, мѷропома́занїе, причаще́нїе, покаѧ́нїе, свѧще́нство, бра́къ и҆ є҆леосвѧще́нїе, чрез̾ ни́хже подае́мою благода́тїю вѣ́рнїи рабѝ хрⷭ҇тѡ́вы быва́ютъ наслѣ̑дницы жи́зни вѣ́чныѧ;

<rubric class="inline">Ѿвѣ́тъ:</rubric> <red>С</red>и́це ѡ҆ свѧты́хъ та́инствахъ вѣ́рꙋю, и҆ ѡ҆́ныѧ се́дмь въ це́ркви бж҃їей, ко спасе́нїю ча̑дъ є҆ѧ̀, неѡбходи́мыми и҆сповѣ́дꙋю.

<rubric class="inline">Вопроше́нїе:</rubric> <red>В</red>ѣ́рꙋеши ли, ꙗ҆́кѡ свѧще́нное писа́нїе ве́тхагѡ и҆ но́вагѡ завѣ́та, це́рковїю содержи́мое, свѧті́и бж҃їи человѣ́цы и҆зглаго́лаша, ѿ ст҃а́гѡ дх҃а просвѣща́еми, и҆ тогѡ̀ ра́ди прїе́млеши ли ѻ҆́ное, ꙗ҆́кѡ бг҃одꙋхнове́нное и҆ спаси́тельное, ѿ непрїе́млющихъ же и҆ хꙋ́лѧщихъ є҆̀ ѿмета́ешисѧ ли;

<rubric class="inline">Ѿвѣ́тъ:</rubric> <red>П</red>иса́нїе свѧще́нное, це́рковїю содержи́мое, ꙗ҆́кѡ бг҃одꙋхнове́нное и҆ свѧто́е, и҆ а҆́зъ прїе́млю, ꙗ҆́кѡ сло́во бж҃їе, ко спасе́нїю на́мъ да́нное: непрїе́млющихъ же и҆ хꙋ́лѧщихъ ѻ҆́ное ѿмета́юсѧ.

<rubric class="inline">Вопроше́нїе:</rubric> <red>А҆</red>по́стѡльскаѧ и҆ свѧты́хъ ѻ҆тє́цъ преда̑нїѧ, чиноположє́нїѧ и҆ молитвослѡ́вїѧ, на́шею це́рковїю содержи̑маѧ, вмѣнѧ́еши ли дꙋшеспаси́тєльна бы́ти и҆ прїе́млеши ли ѧ҆̀;

<rubric class="inline">Ѿвѣ́тъ:</rubric> <red>В</red>сѧ̑ сїѧ̑ дꙋшеспаси̑тельна бы́ти вѣ́рꙋю и҆ послѣ́довати ѡ҆́нѣмъ, є҆ли́ко ѿ менє̀ потре́бно, ѡ҆бѣщава́юсѧ.

<rubric class="inline">Вопроше́нїе:</rubric> <red>В</red>ѣ́рꙋеши ли, ꙗ҆́кѡ а҆по́столи, мꙋ́чєницы и҆ всѝ свѧті́и, и҆̀хже це́рковь на́ша чти́тъ и҆ въ мольбꙋ̀ призыва́етъ, сꙋ́ть вои́стиннꙋ ѹ҆гѡ́дницы бж҃їи, со хрⷭ҇то́мъ во ца́рствїи небе́снѣмъ пребыва́ютъ и҆ ѡ҆ на́съ грѣ́шныхъ мо́лѧтсѧ;

<rubric class="inline">Ѿвѣ́тъ:</rubric> <red>В</red>ѣ́рꙋю, и҆ свѧты́хъ ѹ҆го́дникѡвъ бж҃їихъ ѿны́нѣ въ мольбꙋ̀ призыва́ю.

<rubric class="inline">Вопроше́нїе:</rubric> <red>Ч</red>естны̑ѧ і҆кѡ̑ны, ꙗ҆̀же хрⷭ҇та̀, бг҃ома́тере и҆ свѧты́хъ ли́ки и҆з̾ѡбража́ютъ, прїе́млеши ли къ почита́нїю, ꙗ҆́коже въ це́ркви правосла́внѣй ѹ҆ста́влено є҆́сть, и҆ хꙋ́лѧщихъ ѧ҆̀ ѿрица́ешисѧ ли;

<rubric class="inline">Ѿвѣ́тъ:</rubric> <red>І҆</red>кѡ̑ны чєчтны́ѧ прїе́млю, во є҆́же по чи́нꙋ церко́вномꙋ покланѧ́тисѧ и҆з̾ѡбражє́ннымъ на ѻ҆́ныхъ свѧты̑мъ ликѡ́мъ: хꙋ́лѧщихъ же ѡ҆́ныѧ ѿрица́юсѧ.

<rubric class="inline">Вопроше́нїе:</rubric> <red>С</red>їѧ̑, ꙗ҆̀же и҆зре́клъ є҆сѝ, ѿ всеѧ́ ли дꙋшѝ твоеѧ̀ и҆ ѿ всегѡ̀ помышле́нїѧ твоегѡ̀ и҆сповѣ́дꙋеши, не нꙋ́ждею ли ко хрїстїа́нстѣй вѣ́рѣ прихо́диши, и҆ ѿ свобо́днагѡ ли произволе́нїѧ сподо́битисѧ свѧта́гѡ креще́нїѧ жела́еши;

<rubric class="inline">Ѿвѣ́тъ:</rubric> <red>И҆́</red>стиннѡ всѧ̑, ꙗ҆̀же и҆зреко́хъ, си́це и҆сповѣ́дꙋю, и҆ содержа́ти до конца̀ жи́зни моеѧ̀ ѡ҆бѣща́юсѧ, ѿ своегѡ̀ произволе́нїѧ, нелицемѣ́рнѡ ко хрїстїа́нстѣй вѣ́рѣ прихождꙋ̀ и҆ спаси́тельное креще́нїе прїѧ́ти вседꙋше́внѡ жела́ю.

<rubric>Предстоѧ́тель глаго́летъ:</rubric>

<red>А҆́</red>ще вои́стиннꙋ та́кѡ є҆́сть, ꙗ҆́коже ре́клъ є҆сѝ, сїѧ̑ пред̾ це́рковїю клѧ́твою ѹ҆твердѝ.

<rubric>Ѻ҆́нъ же чте́тъ: а҆́ще ли не ѹ҆мѣ́етъ, вслѣ́дъ за чтꙋ́щимъ воспрїе́мникомъ, и҆лѝ кли́рїкомъ, по є҆ди́номꙋ сло́вꙋ сїѧ̑ глаго́летъ:</rubric>

<red>А҆́</red>зъ <red>и҆́мⷬ҇къ</red> ѿ і҆ꙋде́йства ко хрїстїа́нстѣй вѣ́рѣ приходѧ́й, дне́сь пред̾ всеви́дѧщимъ бг҃омъ клѧ́твою мое́ю и҆звѣствꙋ́ю, ꙗ҆́кѡ не по принꙋжде́нїю и҆лѝ стра́хꙋ, и҆лѝ чрез̾ притѣсне́нїе ѿ є҆диновѣ́рныхъ мѝ, и҆ не коры́сти ра́ди, и҆лѝ и҆ны́ѧ ѹ҆тае́нныѧ мно́ю вины̀, і҆ꙋде́йскагѡ лжевѣ́рїѧ и҆ всѣ́хъ, ꙗ҆́же во ѻ҆́нѣмъ, є҆ресе́й и҆ ѕлохꙋле́нїй ѿрица́юсѧ, и҆ ко спаси́тельнѣй хрїстїа́нстѣй вѣ́рѣ прихождꙋ̀: но то́чїю ра́ди спасе́нїѧ дꙋшѝ своеѧ̀, бы́въ са́мою и҆́стиною сеѧ̀ вѣ́ры побѣжде́нъ, и҆ любо́вїю се́рдца моегѡ̀ ко хрⷭ҇тꙋ̀ спаси́телю влеко́мъ, хрїстїани́номъ бы́ти хощꙋ̀ и҆ креще́нїѧ свѧта́гѡ сподо́битисѧ жела́ю. А҆́ще же сїѧ̑ съ лицемѣ́рїемъ ны́нѣ и҆сповѣ́дꙋю, а҆ не ѿ жела́нїѧ се́рдца моегѡ̀ ко хрⷭ҇тꙋ̀ бг҃ꙋ прихождꙋ̀, и҆ по́слѣжде вѣ́ры хрїстїа́нскїѧ ѿрещи́сѧ и҆ па́ки во і҆ꙋде́йство возврати́тисѧ дерзнꙋ̀, да пости́гнетъ мѧ̀ гнѣ́въ бж҃їй и҆ ѡ҆сꙋжде́нїе вѣ́чное. <red>А҆</red>ми́нь.

<rubric>Посе́мъ і҆ере́й рече́тъ:</rubric>

<red>Б</red>лагослове́нъ бг҃ъ, хотѧ́й всѣ̑мъ человѣ́кѡмъ спасти́сѧ и҆ въ ра́зꙋмъ и҆́стины прїитѝ. <red>А҆</red>ми́нь.

<rubric class="inline">Дїа́конъ:</rubric> <red>Ѡ҆</red>глаше́ннїи, главы̑ ва́ша гдⷭ҇еви приклони́те.

<rubric class="inline">Кли́ръ:</rubric> <red>Т</red>ебѣ̀, гдⷭ҇и.

<rubric>Ѻ҆́номꙋ ѹ҆̀бо главꙋ̀ прикло́ншꙋ, дїа́конꙋ ре́кшꙋ:</rubric>

<red>Г</red>дⷭ҇ꙋ помо́лимсѧ.

<rubric class="inline">И҆ кли́рꙋ:</rubric> <red>Г</red>дⷭ҇и, поми́лꙋй.

<rubric>Предстоѧ́тель чте́тъ моли́твꙋ сїю̀:</rubric>

<versal>Б</versal>ж҃е вели́кїй, первобы́тнꙋю тмꙋ̀ просвѣти́вый и҆ сн҃а твоего̀ низпосла́вый во ѡ҆чище́нїе па́дшагѡ є҆стества̀ на́шегѡ, са́мъ и҆ раба̀ твоего̀ <red>и҆́мⷬ҇къ</red>, подкло́ншаго тебѣ̀ главꙋ̀ свою̀, преведѝ ѿ ѡ҆мраче́нїѧ грѣхо́внагѡ къ свѣ́тꙋ твоегѡ̀ бг҃оразꙋ́мїѧ, ѡ҆чи́сти ѿ скве́рны, и҆змѝ ѿ ко́зней сопроти́внагѡ, и҆ сопричтѝ є҆го̀ и҆збра́нномꙋ твоемꙋ̀ ста́дꙋ, да́рꙋѧ є҆мꙋ̀ ча́сть и҆ жре́бїй въ це́ркви твое́й свѧтѣ́й. Ты́ бо є҆сѝ бг҃ъ на́шъ, сы́й благослове́нъ во вѣ́ки.

<rubric class="inline">Кли́ръ:</rubric> <red>А҆</red>ми́нь.

<rubric>Та́же зна́менавъ ѡ҆глаше́ннаго и҆ зрѧ̀ ко ѻ҆лтарю̀, дїа́конꙋ ре́кшꙋ:</rubric>

<red>Г</red>дⷭ҇ꙋ помо́лимсѧ.

<rubric class="inline">И҆ кли́рꙋ:</rubric> <red>Г</red>дⷭ҇и, поми́лꙋй.

<rubric>Глаго́летъ моли́твꙋ сїю̀:</rubric>

<versal>Б</versal>ж҃е вели́кїй и҆ ди́вный, призыва́ѧй заблꙋ́ждшихъ и҆ рекі́й: Ѡ҆брати́тесѧ ко мнѣ̀, и҆ ѡ҆бращꙋ́сѧ къ ва́мъ, и҆ ѡ҆браща́ющагосѧ прїе́млѧй, по сло́вꙋ твоемꙋ̀: Грѧдꙋ́щаго ко мнѣ̀ не и҆зженꙋ̀ во́нъ! Са́мъ и҆ раба̀ твоего̀ сего̀ <red>и҆́мⷬ҇къ</red>, приходѧ́щаго къ тебѣ̀ ѿ заблꙋжде́нїѧ пꙋтѝ своегѡ̀, прїимѝ, пред̾ꙋсрѣ̀тъ є҆го̀ благода́тїю твое́ю, введѝ є҆го̀ во дво́ръ тво́й церко́вный: ѿве́рзи є҆мꙋ̀ врата̀ пра́вды, въ нѧ́же вше́дъ, возмо́жетъ и҆збѣга́ти всѧ́кїѧ пре́лести, лжѝ и҆ непра́вды: а҆́гг҃ла є҆мꙋ̀ послѝ, сопꙋ́тствꙋюща на до́брѣмъ пꙋтѝ, на не́мже ѡ҆брѣ́лъ є҆́сть тебѐ, спа́са на́шего бг҃а: ѹ҆крѣпѝ вѣ́рꙋ є҆гѡ̀, наде́ждꙋ и҆ любо́вь чи́стꙋю, и҆ ꙗ҆вѝ лицѐ твоѐ на не́мъ, ꙗ҆́кѡ да сподо́битсѧ ба́ни пакибытїѧ̀ и҆ ѡ҆де́жди нетлѣ́нїѧ, и҆ та́кѡ во ѡ҆бновле́нїи жи́зни ходи́ти на́чнетъ. Твое́ бо є҆́сть, є҆́же ми́ловати, просвѣща́ти и҆ спаса́ти на́съ, и҆ тебѣ̀ сла́вꙋ возсыла́емъ, ѻ҆ц҃ꙋ̀ и҆ сн҃ꙋ и҆ ст҃о́мꙋ дх҃ꙋ, ны́нѣ же и҆ во вѣ́ки.

<rubric class="inline">Кли́ръ:</rubric> <red>А҆</red>ми́нь.

<rubric>А҆́ще мно́зи сꙋ́ть ѡ҆глаше́нїи, подоба́етъ, и҆дѣ́же потре́ба, и҆менова́ти всѣ́хъ: и҆ ѡ҆жида́ютъ свѧта́гѡ креще́нїѧ по чи́нꙋ правосла́вныѧ це́ркве.</rubric>
