---
title: "Моле́бное пѣ́нїе ѡ҆ стра́ждꙋщихъ недꙋ́гомъ вїнопи́тїѧ и҆лѝ наркома́нїи"
navigation:
  key: service-ritualadd-51
  title: "Моле́бное пѣ́нїе ѡ҆ стра́ждꙋщихъ недꙋ́гомъ вїнопи́тїѧ и҆лѝ наркома́нїи"
  parent: service-ritualadd
  order: 51
type: "service"
---

# Моле́бное пѣ́нїе ѡ҆ стра́ждꙋщихъ недꙋ́гомъ вїнопи́тїѧ и҆лѝ наркома́нїи.

<rubric class="inline">Дїа́конъ:</rubric> <red>Б</red>л҃гословѝ, влады́ко.

<rubric class="inline">Сщ҃е́нникъ:</rubric> <red>Б</red>л҃гослове́нъ бг҃ъ на́шъ, всегда̀, ны́нѣ и҆ при́снѡ, и҆ во вѣ́ки вѣкѡ́въ.

<rubric class="inline">Ли́къ:</rubric> <red>А҆</red>ми́нь.

<rubric class="inline">Дїа́конъ:</rubric> <red>С</red>ла́ва тебѣ̀, бж҃е на́шъ, сла́ва тебѣ̀.

<rubric class="inline">И҆ мы̀:</rubric> <red>Ц</red>р҃ю̀ нбⷭ҇ный, ѹ҆тѣ́шителю, дш҃е и҆́стины, и҆́же вездѣ̀ сы́й и҆ всѧ̑ и҆сполнѧ́ѧй, сокро́вище бл҃ги́хъ и҆ жи́зни пода́телю, прїидѝ и҆ всели́сѧ въ ны̀, и҆ ѡ҆чи́сти ны̀ ѿ всѧ́кїѧ скве́рны, и҆ сп҃сѝ, бл҃же, дꙋ́шы на́шѧ.

<rubric class="inline">Та́же чте́цъ:</rubric> <red>С</red>т҃ы́й бж҃е, ст҃ы́й крѣ́пкїй, ст҃ы́й безсме́ртный, поми́лꙋй на́съ. <rubric class="inline">Три́жды.</rubric>

<rubric>Сла́ва, и҆ ны́нѣ:</rubric>

<red>П</red>рест҃а́ѧ трⷪ҇це, поми́лꙋй на́съ: гдⷭ҇и, ѡ҆чи́сти грѣхѝ на́шѧ: влⷣко, простѝ беззакѡ́нїѧ на̑ша: ст҃ы́й, посѣтѝ и҆ и҆сцѣлѝ не́мѡщи на́шѧ, и҆́мене твоегѡ̀ ра́ди.

<red>Г</red>дⷭ҇и, поми́лꙋй, <rubric class="inline">три́жды.</rubric>

<rubric>Сла́ва, и҆ ны́нѣ:</rubric>

<red>Ѻ҆́</red>ч҃е на́шъ, и҆́же є҆сѝ на нб҃сѣ́хъ, да ст҃и́тсѧ и҆́мѧ твоѐ, да прїи́детъ црⷭ҇твїе твоѐ: да бꙋ́детъ во́лѧ твоѧ̀, ꙗ҆́кѡ на нб҃сѝ, и҆ на землѝ. Хлѣ́бъ на́шъ насꙋ́щный да́ждь на́мъ дне́сь, и҆ ѡ҆ста́ви на́мъ до́лги на́шѧ, ꙗ҆́коже и҆ мы̀ ѡ҆ставлѧ́емъ должникѡ́мъ на́шымъ: и҆ не введѝ на́съ во и҆скꙋше́нїе, но и҆зба́ви на́съ ѿ лꙋка́вагѡ.

<rubric class="inline">Сщ҃е́нникъ:</rubric> <red>Ꙗ҆́</red>кѡ твоѐ є҆́сть црⷭ҇тво, и҆ си́ла, и҆ сла́ва, ѻ҆ц҃а̀, и҆ сн҃а, и҆ ст҃а́гѡ дх҃а, ны́нѣ и҆ при́снѡ, и҆ во вѣ́ки вѣкѡ́въ.

<rubric class="inline">Чте́цъ:</rubric> <red>А҆</red>ми́нь.

<red>Г</red>дⷭ҇и, поми́лꙋй, <rubric class="inline">в҃і.</rubric>

<rubric>Сла́ва, и҆ ны́нѣ:</rubric>

<red>П</red>рїиди́те, поклони́мсѧ цр҃е́ви на́шемꙋ бг҃ꙋ.

<red>П</red>рїиди́те, поклони́мсѧ и҆ припаде́мъ хрⷭ҇тꙋ̀, цр҃е́ви на́шемꙋ бг҃ꙋ.

<red>П</red>рїиди́те, поклони́мсѧ и҆ припаде́мъ самомꙋ̀ хрⷭ҇тꙋ̀, цр҃е́ви и҆ бг҃ꙋ на́шемꙋ.

<rubric>И҆ ѱало́мъ к҃ѕ:</rubric>

<versal>Г</versal>дⷭ҇ь просвѣще́нїе моѐ и҆ сп҃си́тель мо́й, когѡ̀ ѹ҆бою́сѧ; гдⷭ҇ь защи́титель живота̀ моегѡ̀, ѿ когѡ̀ ѹ҆страшꙋ́сѧ; Внегда̀ приближа́тисѧ на мѧ̀ ѕло́бꙋющымъ, є҆́же снѣ́сти плѡ́ти моѧ̑, ѡ҆скорблѧ́ющїи мѧ̀, и҆ вразѝ моѝ, ті́и и҆знемого́ша и҆ падо́ша. А҆́ще ѡ҆полчи́тсѧ на мѧ̀ по́лкъ, не ѹ҆бои́тсѧ се́рдце моѐ, а҆́ще воста́нетъ на мѧ̀ бра́нь, на него̀ а҆́зъ ѹ҆пова́ю. Є҆ди́но проси́хъ ѿ гдⷭ҇а, то̀ взыщꙋ̀: є҆́же жи́ти мѝ въ домꙋ̀ гдⷭ҇ни всѧ̑ дни̑ живота̀ моегѡ̀, зрѣ́ти мѝ красотꙋ̀ гдⷭ҇ню, и҆ посѣща́ти хра́мъ ст҃ы́й є҆гѡ̀. Ꙗ҆́кѡ скры́ мѧ въ селе́нїи свое́мъ, въ де́нь ѕѡ́лъ мои́хъ, покры́ мѧ въ та́йнѣ селе́нїѧ своегѡ̀, на ка́мень вознесе́ мѧ. И҆ ны́нѣ сѐ вознесѐ главꙋ̀ мою̀, на врагѝ моѧ̑: ѡ҆быдо́хъ, и҆ пожро́хъ въ селе́нїи є҆гѡ̀ же́ртвꙋ хвале́нїѧ и҆ воскликнове́нїѧ, пою̀ и҆ воспою̀ гдⷭ҇еви. Ѹ҆слы́ши, гдⷭ҇и, гла́съ мо́й, и҆́мже воззва́хъ: поми́лꙋй мѧ̀, и҆ ѹ҆слы́ши мѧ̀. Тебѣ̀ речѐ се́рдце моѐ: гдⷭ҇а взыщꙋ̀. взыска̀ тебѐ лицѐ моѐ, лица̀ твоегѡ̀, гдⷭ҇и, взыщꙋ̀. Не ѿвратѝ лица̀ твоегѡ̀ ѿ менє̀, и҆ не ѹ҆клони́сѧ гнѣ́вомъ ѿ раба̀ твоегѡ̀: помо́щникъ мо́й бꙋ́ди, не ѿри́ни менѐ, и҆ не ѡ҆ста́ви менѐ, бж҃е сп҃си́телю мо́й. Ꙗ҆́кѡ ѻ҆те́цъ мо́й и҆ ма́ти моѧ̀ ѡ҆ста́виста мѧ̀, гдⷭ҇ь же воспрїѧ́тъ мѧ̀. Законоположи́ ми, гдⷭ҇и, въ пꙋтѝ твое́мъ, и҆ наста́ви мѧ̀ на стезю̀ пра́вꙋю вра̑гъ мои́хъ ра́ди. Не преда́ждь менѐ въ дꙋ́шы стꙋжа́ющихъ мѝ, ꙗ҆́кѡ воста́ша на мѧ̀ свидѣ́телє непра́веднїи, и҆ солга̀ непра́вда себѣ̀. Вѣ́рꙋю ви́дѣти бл҃га̑ѧ гдⷭ҇нѧ на землѝ живы́хъ. Потерпѝ гдⷭ҇а, мꙋжа́йсѧ, и҆ да крѣпи́тсѧ се́рдце твоѐ, и҆ потерпѝ гдⷭ҇а.

<rubric>Сла́ва, и҆ ны́нѣ:</rubric>

А҆ллилꙋ́їа, а҆ллилꙋ́їа, а҆ллилꙋ́їа, сла́ва тебѣ̀, бж҃е. <rubric class="inline">Три́жды.</rubric>

<rubric>Та́же дїа́конъ глаго́летъ є҆ктенїю̀:</rubric>

<red>М</red>и́ромъ гдⷭ҇ꙋ помо́лимсѧ.

<rubric class="inline">Ли́къ:</rubric> <red>Г</red>дⷭ҇и, поми́лꙋй.

<red>Ѡ҆</red> свы́шнемъ ми́рѣ, и҆ сп҃се́нїи дꙋ́шъ на́шихъ, гдⷭ҇ꙋ помо́лимсѧ.

<rubric class="inline">Ли́къ:</rubric> <red>Г</red>дⷭ҇и, поми́лꙋй.

<red>Ѡ҆</red> ми́рѣ всегѡ̀ мі́ра, бл҃гостоѧ́нїи ст҃ы́хъ бж҃їихъ цр҃кве́й и҆ соедине́нїи всѣ́хъ, гдⷭ҇ꙋ помо́лимсѧ.

<rubric class="inline">Ли́къ:</rubric> <red>Г</red>дⷭ҇и, поми́лꙋй.

<red>Ѡ҆</red> ст҃ѣ́мъ хра́мѣ се́мъ, и҆ съ вѣ́рою, бл҃гоговѣ́нїемъ и҆ стра́хомъ бж҃їимъ входѧ́щихъ во́нь, гдⷭ҇ꙋ помо́лимсѧ.

<rubric class="inline">Ли́къ:</rubric> <red>Г</red>дⷭ҇и, поми́лꙋй.

<red>Ѡ҆</red> вели́комъ господи́нѣ и҆ ѻ҆тцѣ̀ на́шемъ ст҃ѣ́йшемъ патрїа́рхѣ кѷрі́ллѣ, и҆ ѡ҆ господи́нѣ на́шемъ высокопреѡсщ҃е́ннѣйшемъ митрополі́тѣ <red>[</red><rubric class="inline">и҆лѝ:</rubric> а҆рхїепⷭ҇кпѣ, <rubric class="inline">и҆лѝ:</rubric> преѡсщ҃е́ннѣйшемъ є҆пⷭ҇кпѣ<red>]</red> <red>и҆́мⷬ҇къ</red>, чтⷭ҇нѣ́мъ пресвѵ́терствѣ, во хрⷭ҇тѣ̀ дїа́конствѣ, ѡ҆ все́мъ при́чтѣ и҆ лю́дехъ, гдⷭ҇ꙋ помо́лимсѧ.

<rubric class="inline">Ли́къ:</rubric> <red>Г</red>дⷭ҇и, поми́лꙋй.

<red>Ѡ҆</red> бг҃охрани́мѣй странѣ̀ на́шей, власте́хъ и҆ во́инствѣ є҆ѧ̀, гдⷭ҇ꙋ помо́лимсѧ.

<rubric class="inline">Ли́къ:</rubric> <red>Г</red>дⷭ҇и, поми́лꙋй.

<red>Ѡ҆</red> гра́дѣ се́мъ <red>[</red><rubric class="inline">и҆лѝ:</rubric> ѡ҆ ве́си се́й, <rubric class="inline">и҆лѝ:</rubric> ѡ҆ ст҃ѣ́й ѻ҆би́тели се́й<red>]</red>, всѧ́комъ гра́дѣ, странѣ̀, и҆ вѣ́рою живꙋ́щихъ въ ни́хъ, гдⷭ҇ꙋ помо́лимсѧ.

<rubric class="inline">Ли́къ:</rubric> <red>Г</red>дⷭ҇и, поми́лꙋй.

<red>Ѡ҆</red> бл҃горастворе́нїи воздꙋ́хѡвъ, ѡ҆ и҆з̾ѻби́лїи плодѡ́въ земны́хъ и҆ вре́менѣхъ ми́рныхъ, гдⷭ҇ꙋ помо́лимсѧ.

<rubric class="inline">Ли́къ:</rubric> <red>Г</red>дⷭ҇и, поми́лꙋй.

<red>Ѡ҆</red> пла́вающихъ, пꙋтеше́ствꙋющихъ, недꙋ́гꙋющихъ, стра́ждꙋщихъ, плѣне́нныхъ, и҆ ѡ҆ сп҃се́нїи и҆́хъ, гдⷭ҇ꙋ помо́лимсѧ.

<rubric class="inline">Ли́къ:</rubric> <red>Г</red>дⷭ҇и, поми́лꙋй.

<rubric>Прилага́етъ и҆ сїѧ̑:</rubric>

<red>Ѡ҆</red> є҆́же призрѣ́ти млⷭ҇тивнѡ на рабѡ́въ свои́хъ <red>и҆́мⷬ҇къ</red>, стра́ждꙋщихъ дꙋше́ю и҆ тѣ́ломъ, и҆ разрѣши́ти и҆̀хъ ѿ ѹ҆́зъ смертоно́сныѧ стра́сти, гдⷭ҇ꙋ помо́лимсѧ.

<rubric class="inline">Ли́къ:</rubric> <red>Г</red>дⷭ҇и, поми́лꙋй.

<red>Ѡ҆</red> є҆́же и҆зба́вити ѿ па́гꙋбныѧ стра́сти вїнопи́тїѧ <red>[</red><rubric class="inline">и҆лѝ:</rubric> наркома́нїи<red>]</red> и҆ соблюстѝ сп҃си́тельнымъ стра́хомъ въ чистотѣ̀, воздержа́нїи и҆ пра́вдѣ дꙋ́шы стра́ждꙋщихъ рабѡ́въ свои́хъ <red>и҆́мⷬ҇къ</red>, гдⷭ҇ꙋ помо́лимсѧ.

<rubric class="inline">Ли́къ:</rubric> <red>Г</red>дⷭ҇и, поми́лꙋй.

<red>Ѡ҆</red> є҆́же посѣти́ти рабѡ́въ свои́хъ <red>и҆́мⷬ҇къ</red> бл҃года́тїю ст҃а́гѡ дх҃а, и҆ и҆зба́вити и҆̀хъ ѿ грѣха̀ сегѡ̀, въ ни́хъ гнѣздѧ́щагѡсѧ, гдⷭ҇ꙋ помо́лимсѧ.

<rubric class="inline">Ли́къ:</rubric> <red>Г</red>дⷭ҇и, поми́лꙋй.

<red>Ѡ҆</red> є҆́же низпосла́ти рабѡ́мъ свои̑мъ <red>и҆́мⷬ҇къ</red> дꙋ́ха премꙋ́дрости и҆ ра́зꙋма и҆ всади́ти въ сердца̀ и҆́хъ стра́хъ бжⷭ҇твенный, гдⷭ҇ꙋ помо́лимсѧ.

<rubric class="inline">Ли́къ:</rubric> <red>Г</red>дⷭ҇и, поми́лꙋй.

<red>Ѡ҆</red> є҆́же пода́ти и҆̀мъ си́лꙋ препобѣди́ти па́гꙋбнꙋю стра́сть и҆ припа́сти къ бг҃ꙋ въ покаѧ́нїи, да прича̑стницы бла̑гъ вѣ́чныхъ бꙋ́дꙋтъ, гдⷭ҇ꙋ помо́лимсѧ.

<rubric class="inline">Ли́къ:</rubric> <red>Г</red>дⷭ҇и, поми́лꙋй.

<red>Ѡ҆</red> сро́дницѣхъ и҆́хъ и҆ зна́емыхъ, пла́чꙋщихъ и҆ болѣ́знꙋющихъ, ча́ющихъ хрⷭ҇то́ва ѹ҆тѣше́нїѧ, и҆ ѡ҆ є҆́же прїѧ́ти мл҃твы и҆́хъ и҆ воздыха̑нїѧ, гдⷭ҇ꙋ помо́лимсѧ.

<rubric class="inline">Ли́къ:</rubric> <red>Г</red>дⷭ҇и, поми́лꙋй.

<red>Ѡ҆</red> и҆зба́витисѧ и҆̀мже и҆ на́мъ ѿ всѧ́кїѧ ско́рби, гнѣ́ва и҆ нꙋ́жды, гдⷭ҇ꙋ помо́лимсѧ.

<rubric class="inline">Ли́къ:</rubric> <red>Г</red>дⷭ҇и, поми́лꙋй.

<red>З</red>астꙋпѝ, сп҃сѝ, поми́лꙋй и҆ сохранѝ на́съ, бж҃е, твое́ю бл҃года́тїю.

<rubric class="inline">Ли́къ:</rubric> <red>Г</red>дⷭ҇и, поми́лꙋй.

<red>П</red>рест҃ꙋ́ю, пречⷭ҇тꙋю, пребл҃гослове́ннꙋю, сла́внꙋю влⷣчцꙋ на́шꙋ бцⷣꙋ и҆ приснодв҃ꙋ мр҃і́ю, со всѣ́ми ст҃ы́ми помѧнꙋ́вше, са́ми себѐ и҆ дрꙋ́гъ дрꙋ́га, и҆ ве́сь живо́тъ на́шъ хрⷭ҇тꙋ̀ бг҃ꙋ предади́мъ.

<rubric class="inline">Ли́къ:</rubric> <red>Т</red>ебѣ̀, гдⷭ҇и.

<rubric>Сщ҃е́нникъ возглаша́етъ:</rubric>

<red>Ꙗ҆́</red>кѡ млⷭ҇тивъ и҆ чл҃вѣколю́бецъ бг҃ъ є҆сѝ, и҆ тебѣ̀ сла́вꙋ возсыла́емъ, ѻ҆ц҃ꙋ̀, и҆ сн҃ꙋ, и҆ ст҃о́мꙋ дх҃ꙋ, ны́нѣ и҆ при́снѡ, и҆ во вѣ́ки вѣкѡ́въ.

<rubric class="inline">Ли́къ:</rubric> <red>А҆</red>ми́нь.

<rubric>И҆ а҆́бїе дїа́конъ глаго́летъ во гла́съ д҃:</rubric>

<red>Б</red>г҃ъ гдⷭ҇ь, и҆ ꙗ҆ви́сѧ на́мъ, бл҃гослове́нъ грѧды́й во и҆́мѧ гдⷭ҇не.

<rubric class="inline">Сті́хъ а҃:</rubric> <red>И҆</red>сповѣ́дайтесѧ гдⷭ҇еви, ꙗ҆́кѡ бл҃гъ, ꙗ҆́кѡ въ вѣ́къ млⷭ҇ть є҆гѡ̀.

<rubric class="inline">Сті́хъ в҃:</rubric> <red>Ѡ҆</red>быше́дше ѡ҆быдо́ша мѧ̀, и҆ и҆́менемъ гдⷭ҇нимъ противлѧ́хсѧ и҆̀мъ.

<rubric class="inline">Сті́хъ г҃:</rubric> <red>Н</red>е ѹ҆мрꙋ̀, но жи́въ бꙋ́дꙋ, и҆ повѣ́мъ дѣла̀ гдⷭ҇нѧ.

<rubric class="inline">Сті́хъ д҃:</rubric> <red>К</red>а́мень, є҆гѡ́же небрего́ша зи́ждꙋщїи, се́й бы́сть во главꙋ̀ ѹ҆́гла: ѿ гдⷭ҇а бы́сть се́й, и҆ є҆́сть ди́венъ во ѻ҆чесѣ́хъ на́шихъ.

<rubric>Ли́къ пое́тъ: <incipit><red>Б</red>г҃ъ гдⷭ҇ь:</incipit> во гла́съ д҃, къ коемꙋ́ждо стїхꙋ̀.</rubric>

<rubric>Та́же тропа́рь, гла́съ д҃:</rubric>

<red>С</red>ко́рый въ застꙋпле́нїи є҆ди́нъ сы́й, хрⷭ҇тѐ, ско́рое свы́ше покажѝ посѣще́нїе стра́ждꙋщымъ рабѡ́мъ твои̑мъ, и҆зба́ви и҆̀хъ ѿ недꙋ̑гъ и҆ страсте́й, приведѝ и҆̀хъ ко сп҃си́тельномꙋ воздержа́нїю, и҆ воздви́гни къ жи́зни вѣ́чной въ любвѝ къ тебѣ̀, во є҆́же пѣ́ти тѧ̀ и҆ сла́вити непреста́ннѡ, мл҃твами бцⷣы, є҆ди́не чл҃вѣколю́бче.

<rubric>Сла́ва, и҆ ны́нѣ, гла́съ то́йже:</rubric>

<rubric>(Тропа́рь і҆кѡ́нѣ бж҃їѧ мт҃ре, и҆менꙋ́емой неꙋпива́емаѧ ча́ша)</rubric>

<red>Д</red>не́сь притеце́мъ, вѣ́рнїи, къ бжⷭ҇твенномꙋ и҆ пречꙋ́дномꙋ ѻ҆́бразꙋ прест҃ы́ѧ бг҃омт҃ре, напаѧ́ющїѧ вѣ́рныхъ сердца̀ нбⷭ҇ною неꙋпива́емою ча́шею своегѡ̀ млⷭ҇рдїѧ, и҆ лю́демъ вѣ̑рнымъ чꙋдеса̀ показꙋ́ющїѧ, ꙗ҆̀же мы̀ ви́дѧще и҆ слы́шаще, дꙋхо́внѡ пра́зднꙋемъ и҆ те́плѣ вопїе́мъ: влⷣчце премлⷭ҇тиваѧ, и҆сцѣлѝ на́шѧ недꙋ́ги и҆ стра̑сти, молѧ́щи сн҃а твоего̀, хрⷭ҇та̀ бг҃а на́шего, сп҃стѝ дꙋ́шы на́шѧ.

<rubric class="inline">Дїа́конъ:</rubric> <red>В</red>о́нмемъ. Премꙋ́дрость. Во́нмемъ.

<rubric class="inline">Чте́цъ:</rubric> <red>П</red>рокі́менъ, гла́съ д҃:

<red>Т</red>а́мѡ бо рꙋка̀ твоѧ̀ наста́витъ мѧ̀, и҆ ѹ҆держи́тъ мѧ̀ десни́ца твоѧ̀.

<rubric class="inline">Сті́хъ:</rubric> <red>Ꙗ҆́</red>кѡ ты̀ созда́лъ є҆сѝ ѹ҆трѡ́бы моѧ̑, воспрїѧ́лъ мѧ̀ є҆сѝ и҆з̾ чре́ва ма́тере моеѧ̀.

<rubric class="inline">Дїа́конъ:</rubric> <red>П</red>ремꙋ́дрость.

<rubric class="inline">Чте́цъ:</rubric> <red>К</red>о є҆фесе́ємъ посла́нїѧ ст҃а́гѡ а҆пⷭ҇ла па́ѵла чте́нїе.

<rubric class="inline">Дїа́конъ:</rubric> <red>В</red>о́нмемъ.

<rubric>Чте́цъ глаго́летъ а҆по́столъ ко є҆фесе́ємъ (зача́ло ск҃ѳ):</rubric>

<versal>Б</versal>ра́тїе, ꙗ҆́кѡ ча̑да свѣ́та ходи́те: (Пло́дъ бо дх҃о́вный є҆́сть во всѧ́кой бл҃госты́ни и҆ пра́вдѣ и҆ и҆́стинѣ:) И҆скꙋша́юще, что̀ є҆́сть бл҃гоꙋго́дно бг҃ови. И҆ не прїѡбща́йтесѧ къ дѣлѡ́мъ неплѡ́днымъ тьмы̀, па́че же и҆ ѡ҆блича́йте. Быва́ємаѧ бо ѡ҆́тай ѿ ни́хъ, сра́мно є҆́сть и҆ глаго́лати. Всѧ̑ же ѡ҆блича́ємаѧ, ѿ свѣ́та ꙗ҆влѧ́ютсѧ: все́ бо ꙗ҆влѧ́емое свѣ́тъ є҆́сть. Сегѡ̀ ра́ди глаго́летъ: воста́ни, спѧ́й, и҆ воскреснѝ ѿ ме́ртвыхъ, и҆ ѡ҆свѣти́тъ тѧ̀ хрⷭ҇то́съ. Блюди́те ѹ҆̀бо, ка́кѡ ѻ҆па́снѡ хо́дите, не ꙗ҆́коже немꙋ́дри, но ꙗ҆́коже премꙋ́дри: И҆скꙋпꙋ́юще вре́мѧ, ꙗ҆́кѡ дні́е лꙋка́ви сꙋ́ть. Сегѡ̀ ра́ди не быва́йте несмы́сленни, но разꙋмѣва́юще, что̀ є҆́сть во́лѧ бж҃їѧ. И҆ не ѹ҆пива́йтесѧ вїно́мъ, въ не́мже є҆́сть блꙋ́дъ: но па́че и҆сполнѧ́йтесѧ дх҃омъ, глаго́люще себѣ̀ во ѱалмѣ́хъ и҆ пѣ́нїихъ, и҆ пѣ́снехъ дꙋхо́вныхъ, воспѣва́юще и҆ пою́ще въ сердца́хъ ва́шихъ гдⷭ҇еви.

<rubric class="inline">Сщ҃е́нникъ:</rubric> <red>М</red>и́ръ тѝ.

<rubric class="inline">Чте́цъ:</rubric> <red>И҆</red> дꙋ́хови твоемꙋ̀.

<rubric>А҆ллилꙋ́їа, гла́съ д҃:</rubric>

<rubric class="inline">Сті́хъ:</rubric> <red>П</red>о́мощь моѧ̀ ѿ гдⷭ҇а, сотво́ршагѡ нб҃о и҆ зе́млю.

<rubric class="inline">Сті́хъ:</rubric> <red>И҆</red>зведѝ и҆з̾ темни́цы дꙋ́шꙋ мою̀.

<rubric class="inline">Дїа́конъ:</rubric> <red>П</red>ремꙋ́дрость, про́сти, ѹ҆слы́шимъ ст҃а́гѡ є҆ѵⷢ҇лїа.

<rubric class="inline">Сщ҃е́нникъ:</rubric> <red>М</red>и́ръ всѣ̑мъ.

<rubric class="inline">Ли́къ:</rubric> <red>И҆</red> дꙋ́хови твоемꙋ̀.

<rubric class="inline">Сщ҃е́нникъ:</rubric> <red>Ѿ</red> лꙋкѝ ст҃а́гѡ є҆ѵⷢ҇лїа чте́нїе.

<rubric class="inline">Ли́къ:</rubric> <red>С</red>ла́ва тебѣ̀, гдⷭ҇и, сла́ва тебѣ̀.

<rubric class="inline">Дїа́конъ:</rubric> <red>В</red>о́нмемъ.

<rubric>И҆ чте́тъ сщ҃е́нникъ є҆ѵⷢ҇лїе ѿ лꙋкѝ (зача́ло л҃и):</rubric>

<versal>В</versal>о вре́мѧ ѻ҆́но, прише́дшꙋ і҆и҃сꙋ во странꙋ̀ гадари́нскꙋ, ꙗ҆́же є҆́сть ѡ҆б̾ ѻ҆́нъ по́лъ галїле́и. И҆зше́дшꙋ же є҆мꙋ̀ на зе́млю, срѣ́те є҆го̀ мꙋ́жъ нѣ́кїй ѿ гра́да, и҆́же и҆мѧ́ше бѣ́сы ѿ лѣ́тъ мно́гихъ, и҆ въ ри́зꙋ не блача́шесѧ, и҆ во хра́мѣ не живѧ́ше, но во гробѣ́хъ. Ѹ҆зрѣ́въ же і҆и҃са, и҆ возопи́въ, припадѐ къ немꙋ̀, и҆ гла́сомъ ве́лїимъ речѐ: что̀ мнѣ̀ и҆ тебѣ̀, і҆и҃се сн҃е бг҃а вы́шнѧгѡ; молю́сѧ тѝ, не мꙋ́чи менѐ. Повелѣ̀ ѹ҆́бѡ дꙋ́хови нечи́стомꙋ и҆зы́ти ѿ человѣ́ка: ѿ мно́гихъ бо лѣ́тъ восхища́ше є҆го̀: и҆ вѧза́хꙋ є҆го̀ ѹ҆́зы желѣ̑зны и҆ пꙋ̑ты, стрегꙋ́ще є҆го̀: и҆ растерза́ѧ ѹ҆́зы, гони́мь быва́ше бѣ́сомъ сквозѣ̀ пꙋсты̑ни. Вопроси́ же є҆го̀ і҆и҃съ, глаго́лѧ: что́ ти є҆́сть и҆́мѧ; ѻ҆́нъ же речѐ: легеѡ́нъ: ꙗ҆́кѡ бѣ́си мно́зи внидо́ша во́нь. И҆ молѧ́хꙋ є҆го̀, да не повели́тъ и҆̀мъ въ бе́зднꙋ и҆тѝ. Бѣ́ же тꙋ̀ ста́до свине́й мно́го пасо́мо въ горѣ̀: и҆ молѧ́хꙋ є҆го̀, да повели́тъ и҆̀мъ въ ты̑ вни́ти, и҆ повелѣ̀ и҆̀мъ. И҆зше́дше же бѣ́си ѿ человѣ́ка, нидо́ша во свинїѧ̑: и҆ ѹ҆стреми́сѧ ста́до по бре́гꙋ въ є҆́зеро, и҆ и҆стопѐ. Ви́дѣвше же пасꙋ́щїи бы́вшее, бѣжа́ша, и҆ возвѣсти́ша во гра́дѣ и҆ въ се́лѣхъ. И҆зыдо́ша же ви́дѣти бы́вшее: и҆ прїидо́ша ко і҆и҃сови, и҆ ѡ҆брѣто́ша человѣ́ка сѣдѧ́ща, и҆з̾ негѡ́же бѣ́си и҆зыдо́ша, ѡ҆болче́на и҆ смы́слѧща, при ногꙋ̀ і҆и҃сѡвꙋ: и҆ ѹ҆боѧ́шасѧ. Возвѣсти́ша же и҆̀мъ ви́дѣвшїи, ка́кѡ сп҃се́сѧ бѣснова́вый. И҆ молѝ є҆го̀ ве́сь наро́дъ страны̀ гадари́нскїѧ ѿитѝ ѿ ни́хъ, ꙗ҆́кѡ стра́хомъ ве́лїимъ ѡ҆держи́ми бѣ́хꙋ: ѻ҆́нъ же влѣ́зъ въ кора́бль, возврати́сѧ. Молѧ́шесѧ же є҆мꙋ̀ мꙋ́жъ, и҆з̾ негѡ́же и҆зыдо́ша бѣ́си, дабы̀ съ ни́мъ бы́лъ. ѿпꙋсти́ же є҆го̀ і҆и҃съ, глаго́лѧ: Возврати́сѧ въ до́мъ тво́й, и҆ повѣ́дай, є҆ли̑ка тѝ сотворѝ бг҃ъ. И҆ и҆́де по всемꙋ̀ гра́дꙋ проповѣ́даѧ, є҆ли̑ка сотворѝ є҆мꙋ̀ і҆и҃съ.

<rubric class="inline">Ли́къ:</rubric> <red>С</red>ла́ва тебѣ̀, гдⷭ҇и, сла́ва тебѣ̀.

<rubric>Та́же глаго́летъ дїа́конъ є҆ктенїю̀:</rubric>

<red>П</red>оми́лꙋй на́съ, бж҃е, по вели́цѣй млⷭ҇ти твое́й, мо́лимъ ти сѧ, ѹ҆слы́ши и҆ поми́лꙋй.

<rubric class="inline">Ли́къ:</rubric> <red>Г</red>дⷭ҇и, поми́лꙋй, <rubric class="inline">три́жды.</rubric>

<red>Є҆</red>щѐ мо́лимсѧ ѡ҆ вели́комъ господи́нѣ и҆ ѻ҆тцѣ̀ на́шемъ ст҃ѣ́йшемъ патрїа́рхѣ кѷрі́ллѣ, и҆ ѡ҆ господи́нѣ на́шемъ высокопреѡсщ҃е́ннѣйшемъ митрополі́тѣ <red>[</red><rubric class="inline">и҆лѝ:</rubric> а҆рхїепⷭ҇кпѣ, <rubric class="inline">и҆лѝ:</rubric> преѡсщ҃е́ннѣйшемъ є҆пⷭ҇кпѣ<red>]</red> <red>и҆́мⷬ҇къ</red>, и҆ все́й во хрⷭ҇тѣ̀ бра́тїи на́шей.

<rubric class="inline">Ли́къ:</rubric> <red>Г</red>дⷭ҇и, поми́лꙋй, <rubric class="inline">три́жды.</rubric>

<red>Є҆</red>щѐ мо́лимсѧ ѡ҆ бг҃охрани́мѣй странѣ̀ на́шей, власте́хъ и҆ во́инствѣ є҆ѧ̀, да ти́хое и҆ безмо́лвное житїѐ поживе́мъ во всѧ́комъ бл҃гоче́стїи и҆ чистотѣ̀.

<rubric class="inline">Ли́къ:</rubric> <red>Г</red>дⷭ҇и, поми́лꙋй, <rubric class="inline">три́жды.</rubric>

<rubric>Прилага́етъ и҆ сїѧ̑:</rubric>

<red>Н</red>е хотѧ́й сме́рти грѣ́шныхъ, но є҆́же ѡ҆брати́тисѧ и҆ живы̑мъ и҆̀мъ бы́ти, пощадѝ и҆ поми́лꙋй рабѡ́въ твои́хъ <red>и҆́мⷬ҇къ</red>, и҆сцѣлѝ болѣ̑зни, ѹ҆врачꙋ́й стра̑сти дꙋ́шъ и҆ тѣле́съ и҆́хъ, и҆ ꙗ҆́кѡ бл҃госе́рдъ, простѝ и҆̀мъ всѧ̑ прегрѣшє́нїѧ вѡ́льнаѧ и҆ невѡ́льнаѧ и҆ ско́рѡ воздви́гни и҆̀хъ ѿ пꙋтѝ поги́бели, мо́лимъ ти сѧ, ѹ҆слы́ши и҆ поми́лꙋй.

<rubric class="inline">Ли́къ:</rubric> <red>Г</red>дⷭ҇и, поми́лꙋй, <rubric class="inline">три́жды.</rubric>

<red>П</red>ри́зри, гдⷭ҇и, млⷭ҇тивнѡ на рабы̀ твоѧ̑ <red>и҆́мⷬ҇къ</red>, порабощє́нныѧ па́гꙋбною стра́стїю, да́рꙋй и҆̀мъ позна́ти сла́дость воздержа́нїѧ и҆ произраста́ющихъ ѿ негѡ̀ плодѡ́въ дꙋхо́вныхъ, мо́лимъ ти сѧ, ѹ҆слы́ши и҆ поми́лꙋй.

<rubric class="inline">Ли́къ:</rubric> <red>Г</red>дⷭ҇и, поми́лꙋй, <rubric class="inline">три́жды.</rubric>

<red>Ѡ҆</red> є҆́же пощади́ти рабѡ́въ твои́хъ <red>и҆́мⷬ҇къ</red>, и҆ прости́ти и҆̀мъ всѧ́кое прегрѣше́нїе во́льное и҆ нево́льное, показа́ти на ни́хъ вели́кꙋю твою̀ млⷭ҇ть, и҆зба́вити ѿ грѣхо́внагѡ плѣне́нїѧ и҆ наси́лїѧ дїа́вольскагѡ, мо́лимъ ти сѧ, ѹ҆слы́ши и҆ поми́лꙋй.

<rubric class="inline">Ли́къ:</rubric> <red>Г</red>дⷭ҇и, поми́лꙋй, <rubric class="inline">три́жды.</rubric>

<red>Ѡ҆</red> є҆́же не ѹ҆мре́ти рабѡ́мъ вои̑мъ <red>и҆́мⷬ҇къ</red>, лю́тою сме́ртїю, но ѡ҆животвори́тисѧ кро́вїю твое́ю чтⷭ҇но́ю и҆ и҆сцѣли́тисѧ ѿ го́рести, є҆́юже и҆̀хъ сопроти́вникъ напоѝ, мо́лимсѧ тебѣ̀, врачꙋ̀ дꙋ́шъ и҆ тѣле́съ, ѹ҆слы́ши и҆ млⷭ҇тивнѡ поми́лꙋй.

<rubric class="inline">Ли́къ:</rubric> <red>Г</red>дⷭ҇и, поми́лꙋй, <rubric class="inline">три́жды.</rubric>

Ꙗ҆́кѡ бѣснова́таго страны̀ гадари́нскїѧ бжⷭ҇твенною си́лою ѿ наси́лїѧ дїа́вольскагѡ свободи́вый, и҆сцѣлѝ рабѡ́въ твои́хъ <red>и҆́мⷬ҇къ</red>, лю́тѣ стра́ждꙋщихъ, мо́лимъ ти сѧ, ѹ҆слы́ши и҆ поми́лꙋй.

<rubric class="inline">Ли́къ:</rubric> <red>Г</red>дⷭ҇и, поми́лꙋй, <rubric class="inline">три́жды.</rubric>

<rubric>Сщ҃е́нникъ возгла́съ:</rubric>

<red>Ѹ҆</red>слы́ши ны̀, бж҃е сп҃си́телю на́шъ, ѹ҆пова́нїе всѣ́хъ концє́въ землѝ, и҆ сꙋ́щихъ въ мо́ри дале́че, и҆ млⷭ҇тивъ, млⷭ҇тивъ бꙋ́ди, влⷣко, ѡ҆ грѣсѣ́хъ на́шихъ, и҆ поми́лꙋй ны̀: млⷭ҇тивъ бо и҆ чл҃вѣколю́бецъ бг҃ъ є҆сѝ, и҆ тебѣ̀ сла́вꙋ возсыла́емъ, ѻ҆ц҃ꙋ̀, и҆ сн҃ꙋ, и҆ ст҃о́мꙋ дх҃ꙋ, ны́нѣ и҆ при́снѡ, и҆ во вѣ́ки вѣкѡ́въ.

<rubric class="inline">Ли́къ:</rubric> <red>А҆</red>ми́нь.

<rubric class="inline">Дїа́конъ:</rubric> <red>Г</red>дⷭ҇ꙋ помо́лимсѧ.

<rubric class="inline">Ли́къ:</rubric> <red>Г</red>дⷭ҇и, поми́лꙋй.

<rubric>Сщ҃е́нникъ глаго́летъ мл҃твꙋ:</rubric>

<versal>В</versal>лⷣко гдⷭ҇и, сотвори́вый человѣ́ка по ѻ҆́бразꙋ твоемꙋ̀ и҆ по подо́бїю, и҆ дх҃а ст҃а́го томꙋ̀ дарова́вый! И҆зба́ви па́дшее созда́нїе твоѐ ѿ рабо́ты вра́жїѧ, ѿве́рзи є҆мꙋ̀ двє́ри покаѧ́нїѧ, а҆́гг҃ла свѣ́тла послѝ є҆мꙋ̀, и҆збавлѧ́юща ѿ всѧ́кагѡ навѣ́та вра́жїѧ. Ѹ҆слы́ши, бж҃е, припа́дающихъ къ тебѣ̀ въ ско́рби и҆ печа́ли и҆ не ѿвратѝ лица̀ твоегѡ̀ ѿ ѡ҆держи́мыхъ па́гꙋбною стра́стїю вїнопи́тїѧ <red>[</red><rubric class="inline">и҆лѝ:</rubric> наркома́нїи<red>]</red>, но да́ждь и҆̀мъ крѣ́пость, наде́ждꙋ, вѣ́рꙋ, произволе́нїе бл҃го́е ѹ҆твердѝ и҆ приведѝ и҆̀хъ ко сп҃си́тельномꙋ воздержа́нїю, попалѝ те́рнїе согрѣше́нїй во́льныхъ и҆ нево́льныхъ, да всели́тсѧ въ ни́хъ бл҃года́ть твоѧ̀, просвѣща́ющаѧ и҆ ѡ҆чища́ющаѧ всего̀ человѣ́ка. И҆сцѣлѝ и҆̀хъ ѿ тѧ́жкагѡ недꙋ́га пїѧ́нства <red>[</red><rubric class="inline">и҆лѝ:</rubric> наркома́нїи<red>]</red>, свободѝ ѿ ѡ҆мраче́нїѧ дꙋхо́внагѡ и҆ ѡ҆камене́нїѧ серде́чнагѡ. Да́рꙋй и҆̀мъ здра́вїе дꙋше́вное и҆ тѣле́сное, напра́ви на пꙋ́ть трꙋдолю́бїѧ и҆ бл҃гоче́стїѧ. Ѹ҆слы́ши, млⷭ҇тивый гдⷭ҇и, во́пль роди́телей и҆ сро́дникѡвъ, пла́чꙋщихъ ѡ҆ ча́дѣхъ и҆ бли́жнихъ свои́хъ. Твое́ бо є҆́сть є҆́же ми́ловати и҆ сп҃са́ти ны̀, бж҃е на́шъ, и҆ тебѣ̀ сла́вꙋ возсыла́емъ, ѻ҆ц҃ꙋ̀, и҆ сн҃ꙋ, и҆ ст҃о́мꙋ дх҃ꙋ, ны́нѣ и҆ при́снѡ, и҆ во вѣ́ки вѣкѡ́въ.

<rubric class="inline">Ли́къ:</rubric> <red>А҆</red>ми́нь.

<rubric class="inline">Дїа́конъ:</rubric> <red>П</red>ремꙋ́дрость.

<rubric class="inline">Сщ҃е́нникъ:</rubric> <red>П</red>рест҃а́ѧ бцⷣе, сп҃сѝ на́съ.

<rubric class="inline">Ли́къ:</rubric> <red>Ч</red>тⷭ҇нѣ́йшꙋю херꙋві̑мъ, и҆ сла́внѣйшꙋю без̾ сравне́нїѧ серафі̑мъ, без̾ и҆стлѣ́нїѧ бг҃а сло́ва ро́ждшꙋю, сꙋ́щꙋю бцⷣꙋ тѧ̀ велича́емъ.

<rubric class="inline">Сщ҃е́нникъ:</rubric> <red>С</red>ла́ва тебѣ̀, хрⷭ҇тѐ бж҃е, ѹ҆пова́нїе на́ше, сла́ва тебѣ̀.

[Ли́къ: С[ла́ва, и҆ ны́нѣ:

<red>Г</red>дⷭ҇и, поми́лꙋй, <rubric class="inline">три́жды.</rubric>

<red>Б</red>л҃гословѝ.

<rubric>Сщ҃е́нникъ глаго́летъ ѿпꙋ́стъ:</rubric>

<red>Х</red>рⷭ҇то́съ и҆́стинный бг҃ъ на́шъ, мл҃твами пречⷭ҇тыѧ своеѧ̀ мт҃ре, си́лою чтⷭ҇на́гѡ и҆ животворѧ́щагѡ крⷭ҇та̀, мл҃твами ст҃а́гѡ мч҃нка вонїфа́тїа, прпⷣбныѧ марі́и є҆гѵ́петскїѧ и҆ всѣ́хъ ст҃ы́хъ, поми́лꙋетъ и҆ сп҃се́тъ на́съ, ꙗ҆́кѡ бл҃гъ и҆ чл҃вѣколю́бецъ.

<rubric class="inline">Ли́къ:</rubric> <red>А҆</red>ми́нь.

<red>Г</red>дⷭ҇и, поми́лꙋй, <rubric class="inline">три́жды.</rubric>
