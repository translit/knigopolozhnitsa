---
title: "Восполне́нїе ѿ і҆ере́ѧ чи́на свѧта́гѡ креще́нїѧ, а҆́ще совершено̀ бы́ло ѻ҆́ное мїрѧни́номъ"
navigation:
  key: service-ritualadd-36
  title: "Восполне́нїе ѿ і҆ере́ѧ чи́на свѧта́гѡ креще́нїѧ, а҆́ще совершено̀ бы́ло ѻ҆́ное мїрѧни́номъ"
  parent: service-ritualadd
  order: 36
type: "service"
---

# Восполне́нїе ѿ і҆ере́ѧ чи́на свѧта́гѡ креще́нїѧ, а҆́ще совершено̀ бы́ло ѻ҆́ное мїрѧни́номъ.

<rubric>До́лженъ є҆́сть пе́рвѣе і҆ере́й тщали́во и҆спы́товати того̀, и҆́же крести́лъ ѻ҆троча̀, а҆́ще соверша́ющаѧ словеса̀ до́брѣ ѹ҆мѣ́лъ и҆ воды̀ є҆сте́ственныѧ, а҆ не притворє́нїѧ ꙗ҆ковы̑ѧ ѹ҆потреби́лъ. А҆́ще ꙗ҆ково́е ѹ҆сꙋмнѣ́нїе ѡ҆брѧ́щетъ, тогда̀ до́лженъ є҆́сть и҆ са́мое креще́нїе повтори́ти, и҆ всѣ̀ ѡ҆брѧ́ды и҆спо́лнити. Є҆гда́ же ни є҆ди́наго ѹ҆сꙋмнѣ́нїѧ не бꙋ́детъ, тогда̀ то́чїю сїѝ ѡ҆брѧ́ды и҆спо́лнитъ си́це:</rubric>

<rubric>А҆́ще и҆ наименова́нъ є҆́сть младе́нецъ во ст҃ѣ́мъ креще́нїи, ѻ҆ба́че чте́тсѧ є҆мꙋ̀ моли́тва:</rubric>

<versal>Г</versal>дⷭ҇и бж҃е на́шъ, тебѣ̀ мо́лимсѧ, и҆ тебѐ про́симъ, да зна́менаетсѧ свѣ́тъ лица̀ твоегѡ̀ на рабѣ̀ твое́мъ се́мъ <red>и҆́мⷬ҇къ</red>, и҆ да зна́менаетсѧ крⷭ҇тъ є҆диноро́днагѡ сн҃а твоегѡ̀ въ се́рдцѣ и҆ въ помышле́нїихъ є҆гѡ̀, во є҆́же бѣ́гати сꙋеты̀ мі́ра, и҆ ѿ всѧ́кагѡ лꙋка́вагѡ навѣ́та вра́жїѧ, послѣ́довати же повелѣ́нїємъ твои̑мъ. И҆ да́ждь гдⷭ҇и не ѿрече́нꙋ пребы́ти и҆́мени твоемꙋ̀ ст҃о́мꙋ на не́мъ, совокꙋ́пленнѣмъ ст҃ѣ́й твое́й цр҃кви, и҆ соверша́емѣмъ стра́шными та́йнами хрⷭ҇та̀ твоегѡ̀: да по за́повѣдемъ твои̑мъ жи́тельствовавъ, и҆ сохрани́въ печа́ть нерꙋши́мꙋ, полꙋчи́тъ блаже́нство и҆збра́нныхъ во црⷭ҇твїи твое́мъ, бл҃года́тїю и҆ чл҃вѣколю́бїемъ є҆диноро́днагѡ сн҃а твоегѡ̀, съ ни́мже бл҃гослове́нъ є҆сѝ, съ прест҃ы́мъ, и҆ бл҃ги́мъ, и҆ животворѧ́щимъ твои́мъ дх҃омъ, ны́нѣ и҆ при́снѡ, и҆ во вѣ́ки вѣкѡ́въ, а҆ми́нь.

<rubric>И҆ а҆́бїе возглаша́етъ і҆ере́й:</rubric>

<red>Б</red>лагослове́но црⷭ҇тво:

<rubric>И҆ глаго́летъ дїа́конъ є҆ктенїю̀ ми́рнꙋю:</rubric>

<incipit><red>М</red>и́ромъ гдⷭ҇ꙋ помо́лимсѧ:</incipit>

<red>Ѡ҆</red> свы́шнѣмъ ми́рѣ:

<red>Ѡ҆</red> ми́рѣ всегѡ̀ мі́ра:

<red>Ѡ҆</red> ст҃ѣ́мъ хра́мѣ:

<rubric>И҆ а҆́бїе:</rubric>

<red>Ѡ҆</red> новопросвѣще́нномъ и҆ ѡ҆ спасе́нїи є҆гѡ̀, гдⷭ҇ꙋ помо́лимсѧ.

<rubric>И҆ всѧ̀ є҆ктенїѝ вели́кїѧ прошє́нїѧ по рѧ́дꙋ до конца̀, то́кмѡ: ѡ҆ є҆́же бы́ти є҆мꙋ̀ водѣ̀ се́й: ꙗ҆́коже и҆ и҆ны́ѧ ѡ҆ водѣ̀ проше́нїѧ, не глаго́лютсѧ, занѐ воды̀ при восполне́нїи не потре́бнѡ є҆́сть.</rubric>

<rubric>Въ коне́цъ є҆ктенїѝ глаго́летъ і҆ере́й ѻ҆бы́чный возгла́съ:</rubric>

<red>Ꙗ҆́</red>кѡ подоба́етъ тебѣ̀ всѧ́каѧ сла́ва:

<rubric>Поне́же моли́твы кꙋпѣ́льныѧ не глаго́лютсѧ.</rubric>

<rubric>Пома́занїе є҆ле́емъ та́кожде не твори́мъ, занѐ привита̀ ѹ҆жѐ ди́вїѧ ма́слина ко хрⷭ҇тꙋ̀. (Ри́мл. а҃ї, з҃ї, и҆ ст҃а́гѡ кѷрі́лла і҆ерꙋсали́мскагѡ слова̀ ѡ҆гласи̑тельныѧ.)</rubric>

<rubric>По є҆ктенїѝ пое́тъ сщ҃е́нникъ съ людьмѝ ѱало́мъ л҃а:</rubric>

<red>Б</red>лаже́ни, и҆́хже ѡ҆ста́вишасѧ грѣсѝ: <rubric class="inline">ꙗ҆́кѡ благодаре́нїе ѡ҆ ст҃ѣ́мъ кр҃ще́нїи.</rubric>

<rubric>Та́же ѿ моли́твы:</rubric>

<red>Б</red>лагослове́нъ є҆сѝ хрⷭ҇тѐ бж҃е: дарова́вый на́мъ блаже́нное ѡ҆чище́нїе во ст҃ѣ́й водѣ̀:

<rubric>Твори́тсѧ всѧ̑ послѣ́дованїѧ ст҃ы́хъ креще́нїй и҆ мѷропома́занїѧ до конца̀.</rubric>

<rubric>То́кмѡ крꙋ́га ѻ҆́бразъ твори́мъ не ѡ҆́крестъ кꙋпѣ́ли, є҆ѧ́ же нѣ́сть, но ѡ҆́крестъ стола̀, на не́мъ же сосꙋ́дъ со ст҃ы́мъ мѷромъ и҆ ст҃о́е є҆ѵⷢ҇лїе положены̀ быва́ютъ.</rubric>
