---
title: "Чи́нъ ѡ҆бхожде́нїѧ поле́й насѣ́ѧнныхъ"
navigation:
  key: service-ritualadd-38
  title: "Чи́нъ ѡ҆бхожде́нїѧ поле́й насѣ́ѧнныхъ"
  parent: service-ritualadd
  order: 38
type: "service"
---

# Чи́нъ ѡ҆бхожде́нїѧ поле́й насѣ́ѧнныхъ.

<rubric>Пе́рвѣе въ цр҃кви зачина́етсѧ ѡ҆бы́чнѡ моле́бенъ, є҆гда́же зачне́тсѧ канѡ́нъ, и҆схо́дѧтъ лю́дїе и҆́зъ црк҃ви, и҆ грѧдꙋ́тъ въ полѧ̀: та́же і҆ере́й съ пѣвцы̀ на пе́рвой ста́тїи къ восто́кꙋ ста́вше, глаго́летъ: ѱало́мъ п҃д. </rubric>

<versal>Б</versal>лаговоли́лъ є҆сѝ гдⷭ҇и зе́млю твою̀: возврати́лъ є҆сѝ плѣ́нъ і҆а́ковль. Ѻ҆ста́вилъ є҆сѝ беззако́нїѧ люде́й твои́хъ: покры́лъ є҆сѝ всѧ̀ грѣхѝ и҆́хъ. Ѹ҆кроти́лъ є҆сѝ ве́сь гнѣ́въ тво́й: возврати́лсѧ є҆сѝ ѿ гнѣ́ва ꙗ҆́рости твоеѧ̀. Возвратѝ на́съ бж҃е спасе́нїй на́шихъ: и҆ ѿвратѝ ꙗ҆́рость твою̀ ѿ на́съ. Є҆да̀ во вѣ́ки прогнѣ́ваешисѧ на ны̀; и҆лѝ простре́ши гнѣ́въ тво́й ѿ ро́да въ ро́дъ; Бж҃е, ты̀ ѡ҆брѧ́щсѧ ѡ҆живи́ши ны̀: и҆ лю́дїе твоѝ возвеселѧ́тсѧ ѡ҆ тебѣ̀. Ꙗ҆вѝ на́мъ гдⷭ҇и ми́лость твою̀: и҆ спасе́нїе твоѐ да́ждь на́мъ. Ѹ҆слы́шꙋ, что̀ рече́тъ ѡ҆ мнѣ̀ гдⷭ҇ь бг҃ъ; ꙗ҆́кѡ рече́тъ ми́ръ на лю́ди своѧ̀; и҆ на прпⷣныѧ своѧ̑, и҆ на ѡ҆браща́ющыѧ сердца̀ къ немꙋ̀. Ѻ҆ба́че бли́зъ боѧ́щихсѧ є҆гѡ̀ спасе́нїе є҆гѡ̀: є҆́же всели́ть сла́вꙋ въ зе́млю на́шꙋ. Млⷭ҇ть и҆ и҆́стина срѣто́стѣсѧ: пра́вда и҆ ми́ръ ѡ҆блобыза́стѣсѧ. И҆́стина ѿ землѝ возсїѧ̀: и҆ пра́вда съ нб҃сѐ прини́че. И҆́бо гдⷭ҇ь да́стъ блгⷭ҇ть: и҆ землѧ̀ на́ша да́стъ пло́дъ сво́й. Пра́вда пред̾ ни́ми пред̾и́детъ, и҆ положи́тъ въ пꙋ́ть стопы̀ своѧ̀.

<rubric>Сла́ва и҆ ны́нѣ: </rubric>

<red>Г</red>дⷭ҇ꙋ помо́лимсѧ.

<versal>В</versal>семогꙋ́щїй, превѣ́чный бж҃е, ѻ҆́ч҃е милосе́рдїѧ, при́зри мо́лимтисѧ на на́ша повседне́вныѧ тре́бованїѧ, и҆ жа́твꙋ дово́льнꙋю на́шемꙋ житїю̀ и҆зоби́льнѣ да́рꙋй. Возвели́чи над̾ на́ми и҆́мѧ твоѐ ст҃о́е, и҆ на полѧ̀, вїногра́ды, вертогра́ды на́ша, и҆злі́й преизоби́льное твоѐ блгⷭ҇ве́нїе, да всѧ̀ трꙋды̀ рабѡ́въ твои́хъ, древа̀, и҆ насажде́нїѧ на́ша, по́лнѡ плодоно́сѧтъ. Ѿвратѝ млⷭ҇рде бж҃е ѿ кончи́нъ на́шихъ, нб҃са̀ непрїѧ́зненна, стꙋ́дени, во́лны, гра́ды, до́жди вредѧ́щїе, мно́жества вѡ́дъ, и҆ всѧ̑ зла̑, ꙗ҆́же мо́гꙋтъ чл҃вѣ́ческаѧ вреди́ти тре́бованїѧ. Ꙗ҆́кѡ ты̀ є҆сѝ бг҃ъ на́шъ, и҆ тебѣ̀ сла́вꙋ возсыла́емъ, ѻ҆ц҃ꙋ̀, и҆ сн҃ꙋ, и҆ ст҃о́мꙋ дх҃ꙋ, ны́нѣ и҆ при́снѡ, и҆ во вѣ́ки вѣкѡ́въ, а҆ми́нь.

<rubric>Та́же єѵⷢ҇лїе ѿ матѳе́а (зача́ло м҃д).</rubric>

<versal>В</versal>о вре́мѧ ѻ҆́но: и҆́де і҆и҃съ въ сꙋббѡ̑ты сквозѣ̀ сѣ̑ѧнїѧ: ѹ҆ч҃нцы́ же є҆гѡ̀ взалка́ша, и҆ нача́ша востерза́ти кла́сы и҆ ꙗ҆́сти. Фарїсе́є же ви́дѣвше рѣ́ша є҆мꙋ̀: сѐ ѹ҆ч҃нцы̀ твоѝ творѧ́тъ, є҆́же не досто́итъ твори́ти въ сꙋббѡ́тꙋ. Ѻ҆́нъ же речѐ и҆́мъ: нѣ́сте ли члѝ, что̀ сотворѝ даві́дъ, є҆гда̀ взалка̀ са́мъ, и҆ сꙋ́щїи съ ни́мъ; ка́кѡ вни́де въ хра́мъ бж҃їй, и҆ хлѣ́бы предложе́нїѧ снѣдѐ, и҆́хже не досто́йно бѣ̀ є҆мꙋ̀ ꙗ҆́сти, ни сꙋ́щымъ съ ни́мъ, то́кмѡ і҆ере́ємъ є҆ди̑нымъ; И҆лѝ нѣ́сте члѝ въ зако́нѣ, ꙗ҆́кѡ въ сꙋббѡ̑ты свѧще́нницы въ цр҃кви сꙋббѡ́ты сквернѧ́тъ, и҆ непови́нни сꙋ́ть; Глаго́лю же ва́мъ: ꙗ҆́кѡ цр҃кве бо́лѣ є҆́сть здѣ̀. А҆́ще ли бы́сте вѣ́дали, что̀ є҆́сть: млⷭ҇ти хощꙋ̀, а҆ не же́ртвы; николи́же ѹ҆́бо бы́сте ѡ҆сꙋжда́ли непови́нныхъ. Гдⷭ҇ь бо є҆́сть и҆ сꙋббѡ́ты сн҃ъ чл҃вѣ́ческїй.

<red>Г</red>дⷭ҇ꙋ помо́лимсѧ.

<versal>В</versal>семогꙋ́щїй бж҃е, млⷭ҇рдїе твоѐ призыва́емъ, да сїѧ̀ сѣ́мена, и҆́же воздꙋ́хомъ и҆ дожде́мъ воспита́ти благоволи́лъ є҆сѝ, блгⷭ҇ве́нїемъ твои́мъ возли́вши. Пода́ждь влⷣко лю́демъ твои́мъ, тебѣ̀ всегда̀ ѡ҆ твои́хъ блгⷣри́ти дарова́нїихъ, ѿ непло́дствїѧ же землѝ, дꙋ́шы а҆́лчꙋщыхъ ѿвратѝ, да ни́щъ, и҆ бога́тъ, недꙋ́жный и҆ крѣ́пкїй, сла́вѧтъ и҆́мѧ твоѐ: ѻ҆ц҃а̀, и҆ сн҃а, и҆ ст҃а́гѡ дх҃а, ны́нѣ и҆ при́снѡ, и҆ во вѣ́ки вѣкѡ́въ, а҆ми́нь.

<rubric>Та́же блгⷭ҇ви́тъ сѣ́мена. </rubric>

<red>Д</red>а блгⷭ҇ви́тъ ны̀ бг҃ъ, бг҃ъ на́шъ, и҆ землѝ на́шей всепло́дїе пода́стъ, и҆ стори́цею расти́ти твори́тъ плоды̀ є҆ѧ̀, да прише́дше съ ра́достїю, рꙋкоѧ́ти на́шѧ съ блгⷣре́нїемъ собере́мъ: ѡ҆ хрⷭ҇тѣ̀ і҆и҃сѣ гдⷭ҇ѣ на́шемъ, є҆мꙋ́же подоба́етъ всѧ́каѧ сла́ва, че́сть, и҆ поклоне́нїе, со безнача́льнымъ є҆гѡ̀ ѻ҆ц҃е́мъ, и҆ прест҃ы́мъ, благи́мъ и҆ животворѧ́щимъ дх҃омъ: ны́нѣ и҆ при́снѡ, и҆ во вѣ́ки вѣкѡ́въ, а҆ми́нь.

<rubric>Посе́мъ і҆ере́й кропи́тъ водо́ю сщ҃е́нною полѧ̀, и҆ грѧде́тъ съ людьмѝ да́лѣе, пою́ще канѡ́нъ моле́бный. Та́же на второ́й ста́тїи къ ю҆́гꙋ ста́вше, глаго́летъ, ѱало́мъ рк҃є. </rubric>

<versal>В</versal>негда̀ возврати́ти гдⷭ҇ꙋ плѣ́нь сїѡ́на: бы́хомъ ꙗ҆́кѡ ѹ҆тѣ́шени. Тогда̀ и҆спо́лнишасѧ ра́дости ѹ҆ста̀ на́ша: и҆ ꙗ҆зы́къ на́шъ весе́лїѧ. Тогда̀ рекꙋ́тъ во ꙗ҆зы́цѣхъ: возвели́чилъ є҆́сть гдⷭ҇ь сотвори́ти съ ни́ми. Возвели́чилъ є҆́сть гдⷭ҇ь сотвори́ти съ на́ми: бы́хомъ веселѧ́щесѧ. Возвратѝ гдⷭ҇и плѣне́нїе на́ше: ꙗ҆́кѡ пото́ки и҆́гомъ. Сѣ́ющїи слеза́ми: ра́достїю по́жнꙋтъ. Ходѧ́щїи хожда́хꙋ и҆ пла́кахꙋсѧ: мета́юще сѣ́мена своѧ̀. Грѧдꙋ́ще же прїи́дꙋтъ ра́достїю, взе́млюще рꙋкоѧ́ти своѧ̀.

<rubric>Сла́ва и҆ ны́нѣ:</rubric>

<red>Г</red>дⷭ҇ꙋ помо́лимсѧ:

<versal>В</versal>лⷣко ст҃ы́й, ѻ҆́ч҃е всемогꙋ́щїй, превѣ́чный бж҃е, мо́лимтисѧ ѹ҆се́рднѡ, да манове́нїемъ млⷭ҇рдїѧ твоегѡ̀, да́ти на́мъ и҆зво́лиши жа́твы мно́жество, плодѡ́въ и҆зоби́лїе, древе́съ ѻ҆́вощей, и҆ прибы́тки всѧ́кихъ веще́й, и҆ ѿ всѣ́хъ си́хъ, волне́нїѧ нб҃съ гꙋби́тельнаѧ, стꙋ́дени и҆ гра́ды ѿвратѝ. Ꙗ҆́кѡ подоба́етъ тебѣ̀ всѧ́каѧ сла́ва, че́сть, и҆ поклоне́нїе: ѻ҆ц҃ꙋ̀, и҆ сн҃ꙋ, и҆ ст҃о́мꙋ дх҃ꙋ: ны́нѣ и҆ при́снѡ, и҆ во вѣ́ки вѣкѡ́въ, а҆ми́нь.

<rubric>Та́же, є҆ѵⷢ҇лїе ѿ ма́рка (зача́ло з҃і).</rubric>

<versal>В</versal>о вре́мѧ ѻ҆́но: речѐ і҆и҃съ ѹ҆ченикѡ́мъ свои́мъ: та́кѡ є҆́сть (и҆) црⷭ҇твїе бж҃їе, ꙗ҆́кѡже человѣ́къ вмета́етъ сѣ́мѧ въ зе́млю, и҆ спи́тъ, и҆ востае́тъ но́щїю и҆ дні́ю, и҆ сѣ́мѧ прозѧба́етъ и҆ расте́тъ, ꙗ҆́коже не вѣ́сть ѻ҆́нъ. Ѿ себе́ бо землѧ̀ плоди́тъ пре́жде травꙋ̀, пото́мъ кла́съ, та́же и҆сполнѧ́етъ пшени́цꙋ въ кла́сѣ. Є҆гда́ же созрѣ́етъ пло́дъ, а҆́бїе по́слетъ се́рпъ, ꙗ҆́кѡ наста̀ жа́тва. И҆ глаго́лаше: чесомꙋ̀ ѹ҆подо́бимъ црⷭ҇твїе бж҃їе; и҆лѝ ко́ей при́тчи ѹ҆подо́бимъ є҆̀; ꙗ҆́кѡ зе́рно горꙋ́шично, є҆́же є҆гда̀ всѣ́ѧно бꙋ́детъ въ землѝ, мнѣ́е сѣ́менъ є҆́сть земны́хъ: и҆ є҆гда̀ всѣ́ѧно бꙋ́детъ, возраста́етъ, и҆ быва́етъ бо́лѣе всѣ́хъ ѕі́лїй, и҆ твори́тъ вѣ́тви вє́лїѧ, ꙗ҆́кѡ мощѝ под̾ сѣ́нїю є҆гѡ̀ пти́цамъ нбⷭ҇нымъ вита́ти.

<red>Г</red>дⷭ҇ꙋ помо́лимсѧ.

<versal data-diacritics="true">Ѹ҆</versal>мно́жи, мо́лимтисѧ влⷣко, на ны̀ млⷭ҇рдїе твоѐ, да на сїѧ̑ сѣ́мена сни́детъ вожделѣ́ннагѡ блгⷭ҇ве́нїѧ и҆зоби́лїе, ѡ҆ є҆́же на́мъ и҆спо́лненнымъ требова́нїй, и҆́мѧ ст҃о́е сла́вы твоеѧ̀ всегда̀ велича́ти. Ꙗ҆́кѡ ты̀ є҆сѝ бг҃ъ на́шъ, и҆ тебѣ̀ сла́вꙋ возсыла́емъ, ѻ҆ц҃ꙋ̀, и҆ сн҃ꙋ, и҆ ст҃о́мꙋ дх҃ꙋ, ны́нѣ и҆ при́снѡ, и҆ во вѣ́ки вѣкѡ́въ, а҆ми́нь.

<red>Б</red>л҃гословѝ гдⷭ҇и зе́млю сїю̀, да да́стъ пло́дъ бла́гъ во вре́мѧ своѐ, ни кі́йже дꙋ́хъ волне́нїй вреди́ти ю҆̀ возмо́жетъ, над̾ не́юже призва́но є҆́сть и҆́мѧ твоѐ ст҃о́е, а҆ми́нь.

<rubric>Посе́мъ грѧдꙋ́тъ да́лѣе, пою́ще канѡ́нъ моле́бный і҆ере́й же грѧдꙋ́ще кропи́тъ полѧ̀ водо́ю сщ҃е́нною. Та́же на тре́тїей ста́тїи, къ за́падꙋ ста́вше, глаго́летъ: ѱало́мъ рм҃ѕ.</rubric>

<versal>Х</versal>вали́те гдⷭ҇а ꙗ҆́кѡ бла́гъ ѱало́мъ: бг҃ови на́шемꙋ да ѹ҆слади́тсѧ хвале́нїе. Зи́ждай і҆ерⷭ҇ли́ма гдⷭ҇ь: разсѣ́ѧнїѧ і҆и҃лева собере́тъ. И҆сцѣлѧ́ѧй сокрꙋше́нныѧ се́рдцемъ: и҆ ѡ҆бѧзꙋ́ѧй сокрꙋше́нїѧ и҆́хъ. И҆счита́ѧй мно́жество ѕвѣ́здъ: и҆ всѣ́мъ и҆́мъ и҆мена̀ нарица́ѧй. Ве́лїй гдⷭ҇ь на́шъ, и҆ ве́лїѧ крѣ́пость є҆гѡ̀: и҆ ра́зꙋма є҆гѡ̀ нѣ́сть числа̀. Прїе́млѧй крѡ́ткїѧ гдⷭ҇ь: смирѧ́ѧй же грѣ́шники до землѝ. Начни́те гдⷭ҇еви во и҆сповѣ́данїи: по́йте бг҃ови на́шемꙋ въ гꙋ́слѣхъ. Ѻ҆дѣва́ющемꙋ нб҃о ѻ҆́блаки: ѹ҆готовлѧ́ющемꙋ землѝ до́ждь. Прозѧба́ющемꙋ на гора́хъ травꙋ̀ и҆ ѕла́къ на слꙋ́жбꙋ человѣ́кѡмъ: Даю́щемꙋ скотѡ́мъ пи́щꙋ и҆́хъ: и҆ птенцє́мъ вра́новымъ призыва́ющымъ є҆гѡ̀. Не въ си́лѣ ко́нстѣй восхо́щетъ: нижѐ въ лы́стѣхъ мꙋ́жескихъ благоволи́тъ. Благоволи́тъ гдⷭ҇ь въ боѧ́щихсѧ є҆гѡ̀: и҆ во ѹ҆пова́ющихъ на млⷭ҇ть є҆гѡ̀.

<rubric>Сла́ва и҆ ны́нѣ:</rubric>

<red>Г</red>дⷭ҇ꙋ помо́лимсѧ.

<versal>В</versal>лⷣко, і҆и҃се хрⷭ҇тѐ, сн҃е бг҃а жива́гѡ, низпослѝ ст҃а́го а҆́гг҃ла твоего̀ съ нб҃съ, да сохрани́тъ жа́твы, сѣ́мена, и҆ плоды̀ на́ша, ѿ дожде́й волне́нныхъ, ѿ мо́лнїй, ѿ врежде́нїѧ пти́цъ, ѿ с̾ѧде́нїѧ мыше́й, ѿ че́рвїй ѹ҆грызе́нїѧ, и҆ ѿ всѣ́хъ напа́стей дїа́вольскихъ: да сохрани́тъ храни́ломъ свои́мъ движе́нїѧ на́ша, и҆ бꙋ́детъ стѣна̀ ѻ҆́гненна ѻ҆́крестъ и҆́хъ. Блгⷭ҇ве́нїемъ свои́мъ а҆́гг҃лⷭ҇кимъ да блгⷭ҇ви́тъ и҆ ѹ҆мно́житъ сѣ́мена на́ша, да блгⷭ҇ви́мъ и҆́мѧ твоѐ ст҃о́е: ѻ҆ц҃а̀, и҆ сн҃а, и҆ ст҃а́гѡ дх҃а, ны́нѣ и҆ при́снѡ, и҆ во вѣ́ки вѣкѡ́въ, а҆ми́нь.

<rubric>Є҆ѵⷢ҇лїе ѿ лꙋкѝ (зача́ло л҃д).</rubric>

<versal>В</versal>о вре́мѧ ѻ҆́но: разꙋмѣва́ющꙋ наро́дꙋ мно́гꙋ, и҆ ѿ всѣ́хъ градѡ́въ грѧдꙋ́щымъ къ немꙋ̀, речѐ при́тчꙋ: И҆зы́де сѣ́ѧй сѣ́ѧти сѣ́мене своегѡ̀: и҆ є҆гда̀ сѣ́ѧше, ѻ҆́во ѹ҆́бѡ падѐ при пꙋтѝ, и҆ пти̑цы небє́сныѧ позоба́ша є҆̀. А҆ дрꙋго́е падѐ на ка́мени, и҆ прозѧ́бъ ѹ҆́сше, зане́ не и҆мѣ́ѧше вла́ги. И҆ дрꙋго́е падѐ посредѣ̀ те́рнїѧ, и҆ возрастѐ те́рнїе, и҆ подавѝ є҆̀. Дрꙋго́е же падѐ на землѝ вла́зѣ, и҆ прозѧ́бъ сотворѝ пло́дъ стори́цею. Сїѧ̑ глаго́лѧ, возгласѝ: и҆мѣ́ѧй ѹ҆́ши слы́шати, да слы́шитъ.

<red>Г</red>дⷭ҇ꙋ помо́лимсѧ.

<versal>В</versal>семогꙋ́щїй, превѣ́чный бж҃е, ѿ ничегѡ́же мі́ръ сотворе́нный ви́сѧщъ содержа́й, и҆ въ житїѐ ро́да члв҃ческагѡ полѧ̀ дѣ́лати повелѣва́ѧй: ѹ҆се́рднѡ прибѣга́емъ къ млⷭ҇рдїю твоемꙋ̀, да є҆́же на си́хъ поле́хъ и҆ виногра́дѣхъ, здра́вагѡ сѣ́мене всѣ́ѧнно, и҆лѝ насажде́нно є҆́сть, возрѣ́нїемъ благоꙋтро́бїѧ твоегѡ̀ благослови́ши, и҆ воздꙋ́ха мѣ́рность пода́деши, и҆ и҆скорени́вше волчкѡ́въ и҆ те́рнїѧ нечистотꙋ̀, сѣ́мена плодови́та пока́жеши, по мѣ́рѣ же часа̀ соверше́ниѣ дорастѝ даде́ши, да мы̀ рабѝ твоѝ дара́ми твои́ми созрѣ́лыми, насы́щени, тебѣ̀ досто́йныѧ сла́вы возсыла́ти возмо́жемъ: всегда̀ ны́нѣ и҆ при́снѡ, и҆ во вѣ́ки вѣкѡ́въ, а҆ми́нь.

<red>Д</red>а блгⷭ҇ви́тъ вы̀ сѣ́мена бг҃ъ ѻ҆ц҃ъ, да блгⷭ҇ви́тъ вы бг҃ъ сн҃ъ, да блгⷭ҇ви́тъ вы бг҃ъ дх҃ъ ст҃ы́й, расти́те, и҆ множи́тесѧ, и҆ и҆сполнѧ́йте жи́тницы и҆ хра́мы на́ша, въ че́сть всемогꙋ́щагѡ бг҃а, и҆ всѣ́хъ ст҃ы́хъ, а҆ми́нь.

<rubric>Посе́мъ грѧдꙋ́тъ да́лѣе, пою́ще канѡ́нъ моле́бный: і҆ере́й же грѧдꙋ́ще кропи́тъ полѧ̀ водо́ю сщ҃е́нною. Та́же на четве́ртой ста́тїи, къ сѣ́верꙋ ста́вше, глаго́летъ: ѱало́мъ рм҃з. </rubric>

<versal>П</versal>охвалѝ і҆ерⷭ҇ли́ме гдⷭ҇а: хвалѝ бг҃а твоегѡ̀ сїѡ́не. Ꙗ҆́кѡ ѹ҆крѣпѝ вереѝ вра́тъ твои́хъ: блгⷭ҇ви сн҃ы твоѧ̀ въ тебѣ̀. Полага́ѧй предѣ́лы твоѧ̀ ми́ръ: и҆ тꙋ́ка пшени́чна насыща́ѧй тѧ̀. Посыла́ѧй сло́во своѐ землѝ: до ско́рости тече́тъ сло́во є҆гѡ̀. Даю́щаго снѣ́гъ свой ꙗ҆́кѡ во́лнꙋ: мглꙋ̀ ꙗ҆́кѡ пе́пелъ посыпа́ющаго. Мета́ющаго го́лоть сво́й ꙗ҆́кѡ хлѣ́бы: проти́вꙋ лица̀ мра́за є҆гѡ̀ кто̀ постои́тъ; По́слетъ сло́во своѐ, и҆ и҆ста́етъ ꙗ҆̀: дхне́тъ дꙋ́хъ є҆гѡ̀, и҆ потекꙋ́тъ вѡ́ды. Возвѣща́ѧй сло́во своѐ і҆а́кѡвꙋ: ѡ҆правда́нїѧ и҆ сꙋдьбы̀ своѧ̀ і҆и҃леви. Не сотворѝ та́кѡ всѧ́комꙋ ꙗ҆зы́кꙋ: и҆ сꙋдьбы̀ своѧ̀ не ꙗ҆вѝ и҆́мъ.

<rubric>Сла́ва и҆ ны́нѣ:</rubric>

<red>Г</red>дⷭ҇ꙋ помо́лимсѧ.

<versal>Т</versal>во́рче всѣ́хъ бж҃е, и҆́же моѷсе́ю рабꙋ̀ твоемꙋ̀ рекі́й: гл҃и сынѡ́мъ і҆и҃левымъ, є҆гда̀ вни́дете въ зе́млю, ю҆́же а҆́зъ да́мъ ва́мъ, и҆ пожнетѐ жа́твꙋ є҆ѧ̀, принесетѐ но́вые снопы̀ жа́твы ва́шеѧ къ жрецꙋ̀, и҆ ѻ҆́нъ принесе́тъ сно́пъ пред̾ гдⷭ҇емъ прїѧ́тенъ ва́мъ: про́симъ неизмѣри́мꙋю бла́гость твою̀, да сїѧ̀ сѣ́мена, ѕе́лїѧ, ѕла́ки, блгⷭ҇ви́ти, сохрани́ти, и҆ къ дора́стлости привестѝ и҆зво́лиши: да пе́рвенства и҆́хъ, тебѣ̀, твои́мъ же і҆ере́ємъ, и҆ ни́щимъ да́ти, пи́щꙋ же на́мъ, и҆ скотѡ́мъ на́шимъ потре́бнꙋю, ѿ си́хъ и҆мѣ́ти возмо́жемъ, тобо́ю пита́телемъ на́шимъ: є҆мꙋ́же подоба́етъ всѧ́каѧ сла́ва, че́сть, и҆ поклоне́нїе, со ѻ҆ц҃е́мъ безнача́льнымъ, и҆ съ прест҃ы́мъ, бл҃ги́мъ и҆ животворѧ́щимъ дх҃омъ, ны́нѣ и҆ при́снѡ, и҆ во вѣ́ки вѣкѡ́въ, а҆ми́нь.

<rubric>Є҆ѵⷢ҇лїе ѿ і҆ѡа́нна (зача́ло в҃і).</rubric>

<versal>В</versal>о вре́мѧ ѻ҆́но: речѐ гдⷭ҇ь ко ѹ҆ч҃нкѡ́мъ свои́мъ: не вы́ ли глаго́лете, ꙗ҆́кѡ є҆щѐ четы́ри мѣ́сѧцы сꙋ́ть и҆ жа́тва прїи́детъ, сѐ глаго́лю ва́мъ, возведи́те ѻ҆́чи ва́ши, и҆ ви́дите ни̑вы, ꙗ̑кѡ пла̑вы сꙋ́ть къ жа́твѣ ѹ҆жѐ. И҆ жнѧ́й мздꙋ̀ прїе́млетъ, и҆ собира́етъ пло́дъ въ живо́тъ вѣ́чный, да и҆ сѣ́ѧй вкꙋ́пѣ ра́дꙋетсѧ и҆ жнѧ́й. Ѡ҆ се́мъ бо сло́во є҆́сть и҆́стинное, ꙗ҆́кѡ и҆́нъ є҆́сть сѣ́ѧй, и҆ и҆́нъ є҆́сть жнѧ́й. А҆́зъ посла́хъ вы̀ жа́ти, и҆дѣ́же вы̀ не трꙋди́стесѧ: и҆ні́и трꙋди́шасѧ, и҆ вы̀ въ трꙋ́дъ и҆́хъ внидо́сте.

<red>Г</red>дⷭ҇ꙋ помо́лимсѧ.

<versal>В</versal>лⷣко, ст҃ы́й ѻ҆́ч҃е, нб҃о созда́вый и҆ зе́млю, и҆ непреста́ннѡ и҆́ма владѣ́ѧй, и҆ свои́мъ прозрѣ́нїемъ сохранѧ́ѧй: смире́ннѡ тѧ̀ про́симъ, и҆ мо́лимтисѧ, да твое́ю несравне́нною блгⷭ҇тїю, сїѧ̀ полѧ̀, древа̀, сѣ́мена, и҆ пꙋсты́ны, блгⷭ҇ви́ти, и҆ и҆́мъ плодоноше́нїе пода́ти и҆зво́лиши, ѡ҆ є҆́же на́мъ рабѡ́мъ, и҆ рабы́нѧмъ твои́мъ, ко живопита́нїю, и҆ ѹ҆тѣше́нїю тѣле́съ, и҆ дꙋхо́вной пи́щи дꙋ́шъ, ѿто́лѣ жи́тельствовати, и҆ вѣ́рнѡ слꙋжи́ти тебѣ̀, ѻ҆ц҃ꙋ̀, и҆ сн҃ꙋ, и҆ ст҃о́мꙋ дх҃ꙋ, ны́нѣ и҆ при́снѡ, и҆ во вѣ́ки вѣкѡ́въ, а҆ми́нь.

<rubric>Та́же возвраща́ютсѧ къ цр҃кве про́чее моле́бна пою́ще: вше́дше же въ црк҃вь, чте́тсѧ є҆ктенїа̀ вели́каѧ, по є҆ктенїи́ же, ѿпꙋ́стъ ѻ҆бы́чный.</rubric>
