---
title: "Чи́нъ є҆́же ка́кѡ мѵ́ромъ пома́зати ѿ є҆реті́къ къ правосла́вной вѣ́рѣ приходѧ́щихъ и҆ це́ркви собо́рной соединѧ́ющихсѧ"
navigation:
  key: service-ritualadd-35
  title: "Чи́нъ є҆́же ка́кѡ мѵ́ромъ пома́зати ѿ є҆реті́къ къ правосла́вной вѣ́рѣ приходѧ́щихъ и҆ це́ркви собо́рной соединѧ́ющихсѧ"
  parent: service-ritualadd
  order: 35
type: "service"
---

# Чи́нъ є҆́же ка́кѡ мѵ́ромъ пома́зати ѿ є҆реті́къ къ правосла́вной вѣ́рѣ приходѧ́щихъ и҆ це́ркви собо́рной соединѧ́ющихсѧ.

<rubric>По соверше́нїи предположе́ннагѡ чи́на, є҆ди́нъ ѿ і҆ере́й, и҆лѝ прѡтодїа́конъ (а҆́ще ст҃и́тель са́мъ соверша́етъ сїѐ), взе́мъ сосꙋ́дъ со ст҃ы́мъ мѵ́ромъ, и҆ гꙋ́бꙋ, и҆ стрꙋче́цъ, и҆ въ ма́ломъ сосꙋ́дѣ во́дꙋ те́плꙋю, ко є҆́же гꙋ́бꙋ ѡ҆мочи́въ, мѣ́ста мѵ́ромъ пома̑занныѧ ѡ҆тира́ти, полага́етъ ѧ҆̀ на ѹ҆гото́ванномъ столѣ̀, на не́мже положено́ да бꙋ́детъ ст҃о́е є҆ѵⷢ҇лїе и҆ животворѧ́щїй кре́стъ, къ семꙋ́ же и҆ двѣ̀ свѣщы̀ зажже́нныѧ на свѣти́льницѣхъ да поста́вѧтсѧ.</rubric>

<rubric>Си́мъ же си́це приꙋгото́ваннымъ, ст҃и́тель (и҆лѝ і҆ере́й) покланѧ́етсѧ три́жды къ восто́кꙋ со всѣ́ми предстоѧ́щими.</rubric>

<rubric class="inline">Дїа́конꙋ ре́кшꙋ:</rubric> <red>Б</red>л҃гословѝ влⷣко.

<rubric class="inline">І҆ере́й глаго́летъ:</rubric> <red>Б</red>л҃гослове́но црⷭ҇тво, ѻ҆ц҃а̀, и҆ сн҃а, и҆ ст҃а́гѡ дх҃а:

<rubric class="inline">Кли́ръ:</rubric> <red>А҆</red>ми́нь.

<rubric>И҆ а҆́бїе пою́тъ стїхи́рꙋ, гла́съ, ѕ҃:</rubric>

<red>Ц</red>р҃ю̀ нб҃е́сный, ѹ҆тѣ́шителю, дш҃е и҆́стины, и҆́же вездѣ̀ сы́й, и҆ всѧ̑ и҆сполнѧ́ѧй, сокро́вище бл҃ги́хъ, и҆ жи́зни пода́телю, прїидѝ и҆ всели́сѧ въ ны̀, и҆ ѡ҆чи́сти ны̀ ѿ всѧ́кїѧ скве́рны и҆ спасѝ, бл҃же, дꙋ́шы на́шѧ.

<rubric>По сконча́нїи же пѣ́нїѧ дїа́конъ а҆́бїе глаго́летъ є҆ктенїю̀ ст҃а́гѡ мѷропома́занїѧ:</rubric>

<red>М</red>и́ромъ гдⷭ҇ꙋ помо́лимсѧ.

<rubric class="inline">Ли́къ:</rubric> <red>Г</red>дⷭ҇и поми́лꙋй.

<rubric>И҆ прѡ́чаѧ да́же до:</rubric>

<red>Ѡ҆</red> богохрани́мѣй странѣ̀ на́шей:

<rubric>Та́же:</rubric>

<red>Ѡ҆</red> є҆́же пома́занїемъ всест҃а́гѡ, благодѣ́тельнагѡ и҆ всесоверши́тельнагѡ мѵ́ра, пода́тисѧ си́лѣ бж҃е́ственной, ны́нѣ це́ркви ст҃ѣ́й собо́рнѣй совокꙋ́пленномꙋ рабꙋ̀ бж҃їю <red>и҆́мⷬ҇къ</red>, въ побѣжде́нїе и҆ попра́нїе всѣ́хъ сопроти́вныхъ дїа́вольскихъ ко́зней, ѿ пло́ти же и҆ ѿ мі́ра находѧ́щихъ бра́ней, гдⷭ҇ꙋ помо́лимсѧ.

<red>Ѡ҆</red> є҆́же бы́ти є҆мꙋ̀ хра́брꙋ и҆ побѣдоно́снꙋ во́инꙋ хрⷭ҇та̀ бг҃а на́шегѡ, си́лою, дѣ́йствомъ, благода́тїю и҆ прише́ствїемъ ст҃а́гѡ дх҃а, пома́занїемъ всест҃а́гѡ мѵ́ра, гдⷭ҇ꙋ помо́лимсѧ.

<red>Ѡ҆</red> є҆́же тве́рдымъ, и҆ крѣ́пкимъ, и҆ непоколеби́мымъ въ правосла́вной вѣ́рѣ, любви́ же и҆ наде́ждѣ, пома́занїемъ всест҃а́гѡ, бы́ти є҆мꙋ̀ во всѧ̑ днѝ живота̀ є҆гѡ̀, гдⷭ҇ꙋ помо́лимсѧ.

<red>Ѡ҆</red> є҆́же пода́тисѧ є҆мꙋ̀ благода́ти пома́занїемъ всест҃а́гѡ мѵ́ра, є҆́же со дерзнове́нїемъ безъ стра́ха непосты́днѡ и҆сповѣ́дати пред̾ всѣ́ми и҆́мѧ хрⷭ҇та̀ бг҃а на́шегѡ, и҆ тогѡ̀ ра́ди страда́ти и҆ ѹ҆мре́ти любо́внѡ, всегда̀ и҆зво́лити, гдⷭ҇ꙋ помо́лимсѧ.

<red>Ѡ҆</red> є҆́же возраста́ти є҆мꙋ̀ во всѣ́хъ добродѣ́телехъ и҆ преспѣва́ти въ за́повѣдехъ хрⷭ҇та̀ бг҃а на́шегѡ пома́занїемъ всест҃а́гѡ мѵ́ра, гдⷭ҇ꙋ помо́лимсѧ.

<red>Ѡ҆</red> є҆́же свѧти́тельнымъ стра́хомъ въ чистотѣ̀ и҆ пра́вдѣ дꙋ́шꙋ є҆гѡ̀ соблюстѝ пома́занїемъ всест҃а́гѡ мѵ́ра, гдⷭ҇ꙋ помо́лимсѧ.

<red>Ѡ҆</red> є҆́же доспѣ́ти є҆мꙋ̀ въ мꙋ́жа соверше́нна, въ мѣ́рꙋ во́зраста и҆сполне́нїѧ хрⷭ҇то́ва, си́лою, дѣ́йствомъ, благода́тїю и҆ наше́ствїемъ прест҃а́гѡ дх҃а, пома́занїемъ всест҃а́гѡ и҆ всесоверши́тельнагѡ мѵ́ра, гдⷭ҇ꙋ помо́лимсѧ.

<red>Ѡ҆</red> є҆́же и҆зба́витисѧ є҆мꙋ̀ и҆ на́мъ ѿ всѧ́кїѧ ско́рби, гнѣ́ва и҆ нꙋ́жды, и҆ дости́гнꙋти всѣ́мъ на́мъ въ соедине́нїе вѣ́ры и҆ ра́зꙋма сн҃а бж҃їѧ, гдⷭ҇ꙋ помо́лимсѧ.

<red>З</red>астꙋпѝ, спасѝ, поми́лꙋй, и҆ сохранѝ є҆го̀ и҆ на́съ бж҃е, твое́ю благода́тїю.

<incipit><red>П</red>рест҃ꙋ́ю, пречи́стꙋю:</incipit>

<rubric class="inline">І҆ере́й возгла́съ:</rubric> <red>Ꙗ҆́</red>кѡ подоба́етъ тебѣ̀:

<rubric class="inline">Ли́къ:</rubric> <red>А҆</red>ми́нь.

<rubric class="inline">Ре́кшꙋ дїа́конꙋ:</rubric> <red>Г</red>дⷭ҇ꙋ помо́лимсѧ.

<rubric class="inline">И҆ ли́къ:</rubric> <red>Г</red>дⷭ҇и поми́лꙋй.

<rubric>Ст҃и́тель глаго́летъ моли́твꙋ сїю̀ велегла́снѡ:</rubric>

<versal>Б</versal>лагослове́нъ є҆сѝ гдⷭ҇и бж҃е вседержи́телю, и҆сто́чниче благи́хъ, со́лнце пра́вды, возсїѧ́вый сꙋ́щымъ во тмѣ̀ свѣ́тъ спасе́нїѧ ꙗ҆вле́нїемъ є҆диноро́днагѡ твоегѡ̀ сн҃а и҆ бг҃а на́шегѡ, и҆ дарова́ый на́мъ недосто́йнымъ блаже́нное ѡ҆сщ҃е́нїе въ животворѧ́щемъ пома́занїи: и҆́же ны́нѣ благоволи́лъ є҆сѝ рабꙋ̀ твоемꙋ̀ семꙋ̀ <red>и҆́мⷬ҇къ</red>, ѡ҆брати́тисѧ ѿ пре́лести є҆реті́ческїѧ, и҆ позна́ти твою̀ и҆́стинꙋ, и҆ въ покаѧ́нїи прибѣ́гнꙋти къ твоемꙋ̀ благоꙋтро́бїю, и҆ соедини́тисѧ ст҃о́мꙋ твоемꙋ̀ и҆збра́нномꙋ ста́дꙋ, и҆ ѡ҆ставле́нїе грѣхѡ́въ и҆ ѹ҆́зъ клѧ́твеннымъ разрѣше́нїе мно́ю недосто́йнымъ рабо́мъ твои́мъ томꙋ̀ дарова́вый, са́мъ влⷣко всѣ́хъ царю̀ благоꙋтро́бне, да́рꙋй є҆мꙋ̀ печа́ть да́ра ст҃а́гѡ, всеси́льнагѡ и҆ покланѧ́емагѡ твоегѡ̀ дх҃а, и҆ причаще́нїе ст҃а́гѡ тѣ́ла и҆ честны́ѧ кро́ве хрⷭ҇та̀ твоегѡ̀: сохранѝ є҆го̀ въ твое́мъ ѡ҆сщ҃е́нїи, ѹ҆твердѝ въ правосла́вной вѣ́рѣ, и҆змѝ ѿ лꙋка́вагѡ, и҆ всѣ́хъ ко́зней є҆гѡ̀, и҆ спаси́тельнымъ твои́мъ стра́хомъ въ чистотѣ̀ и҆ пра́вдѣ дꙋ́шꙋ є҆гѡ̀ соблюдѝ, ꙗ҆́кѡ да во всѧ́комъ дѣ́лѣ и҆ сло́вѣ благоꙋгожда́ѧ тебѣ̀, сы́нъ и҆ наслѣ́дникъ бꙋ́детъ пренебе́снагѡ твоегѡ̀ ца́рствїѧ. Ꙗ҆́кѡ ты̀ є҆сѝ бг҃ъ на́шъ, бг҃ъ є҆́же ми́ловати и҆ спаса́ти, и҆ тебѣ̀ сла́вꙋ возсыла́емъ ѻ҆ц҃ꙋ̀, и҆ сн҃ꙋ, и҆ ст҃о́мꙋ дх҃ꙋ, ны́нѣ и҆ при́снѡ и҆ во вѣ́ки вѣкѡ́въ.

<rubric class="inline">Ли́къ:</rubric> <red>А҆</red>ми́нь.

<rubric>По моли́твѣ же а҆́бїе і҆ере́й помазꙋ́етъ новосоедине́ннаго мѵ́ромъ ст҃ы́мъ, творѧ̀ креста̀ ѻ҆́бразъ на челѣ̀, и҆ ѻ҆чесѣ́хъ, и҆ но́здрехъ, и҆ ѹ҆стѣ́хъ, ѻ҆бои́хъ ѹ҆шесѣ́хъ, и҆ пе́рсехъ, и҆ рꙋка́хъ, и҆ нога́хъ, глаго́лѧ:</rubric>

<red>П</red>еча́ть да́ра дх҃а ст҃а́гѡ, а҆ми́нь.

<rubric>Семꙋ́ же соверши́вшꙋсѧ глаго́летъ моли́твꙋ сїю̀, дїа́конꙋ ре́кшꙋ:</rubric>

<red>Г</red>дⷭ҇ꙋ помо́лимсѧ.

<rubric class="inline">И҆ кли́ръ:</rubric> <red>Г</red>дⷭ҇и поми́лꙋй.

<versal>Г</versal>дⷭ҇и бж҃е на́шъ, сподо́бивый соверше́нна показа́ти раба̀ твоего̀ сего̀ <red>и҆́мⷬ҇къ</red>, вѣ́рою пра́вою, ꙗ҆́же въ тебѐ, и҆ печа́тїю да́ра ст҃а́гѡ дх҃а, во ст҃о́мъ твое́мъ и҆ пренебе́сномъ пома́занїи, ты̀ влⷣко всѣ́хъ, и҆́стиннꙋю вѣ́рꙋ въ не́мъ соблюдѝ, воспита́й є҆го̀ въ пра́вдѣ и҆ и҆́стинѣ, и҆ всѣ́ми дарова́нїи твои́ми ѹ҆красѝ. Ꙗ҆́кѡ ты̀ є҆сѝ бг҃ъ на́шъ, и҆ тебѣ̀ сла́вꙋ возсыла́емъ ѻ҆ц҃ꙋ̀, и҆ сн҃ꙋ, и҆ ст҃о́мꙋ дх҃ꙋ, ны́нѣ и҆ при́снѡ, и҆ во вѣ́ки вѣкѡ́въ.

<rubric class="inline">Ли́къ:</rubric> <red>А҆</red>ми́нь.

<rubric>Взе́мъ же а҆́бїе гꙋ́бꙋ и҆ ѡ҆мочи́въ въ те́плой водѣ̀, ѡ҆тира́етъ мѣ̑ста мѵ́ромъ пома̑заннаѧ, глаго́лѧ:</rubric>

<red>Ѡ҆</red>правда́сѧ є҆сѝ, просвѣти́лсѧ є҆сѝ, ѡ҆ст҃и́лсѧ є҆сѝ и҆́менемъ гдⷭ҇а на́шегѡ, і҆и҃са хрⷭ҇та̀, и҆ дꙋ́хомъ бг҃а на́шегѡ, и҆ мѵ́ромъ пома́залсѧ є҆сѝ, во и҆́мѧ ѻ҆ц҃а̀, и҆ сн҃а, и҆ ст҃а́гѡ дх҃а, ны́нѣ и҆ при́снѡ, и҆ во вѣ́ки вѣкѡ́въ.

<rubric class="inline">Ли́къ:</rubric> <red>А҆</red>ми́нь.

<rubric>По се́мъ ст҃и́тель глаго́летъ:</rubric>

<red>М</red>и́ръ всѣ́мъ.

<rubric class="inline">Ли́къ:</rubric> <red>И҆</red> дꙋ́хови твоемꙋ̀.

<rubric class="inline">Дїа́конъ:</rubric> <red>Г</red>лавы̀ ва́шѧ гдⷭ҇ви приклони́те.

<rubric class="inline">Ли́къ:</rubric> <red>Т</red>ебѣ̀ гдⷭ҇и.

<rubric>Всѣ́мъ же главы̀ прикло́ншымъ, ст҃и́тель глаго́летъ вта́йнѣ мл҃твꙋ сїю̀:</rubric>

<red>Ѡ҆</red>дѣ́ѧвыйсѧ въ тѧ̀ хрⷭ҇та̀ и҆ бг҃а на́шего, тебѣ̀ подклонѝ съ на́ми главꙋ̀ свою̀, є҆го́же сохранѝ непобѣди́ма подви́жника пребы́ти, на всꙋ́е враждꙋ̀ подвиза́ющихъ на него̀ и҆ на ны̀: твои́мъ же нетлѣ́ннымъ вѣнце́мъ да́же до конца̀ побѣди́тели всѣ́хъ покажѝ.

<rubric class="inline">Возгла́съ:</rubric> <red>Т</red>вое́ бо є҆́сть є҆́же ми́ловати и҆ спаса́ти, и҆ тебѣ̀ сла́вꙋ возсыла́емъ, со безнача́льнымъ твои́мъ ѻ҆ц҃е́мъ, и҆ прест҃ы́мъ и҆ благи́мъ и҆ животворѧ́щимъ твои́мъ дх҃омъ, ны́нѣ и҆ при́снѡ, и҆ во вѣ́ки вѣкѡ́въ.

<rubric class="inline">Ли́къ:</rubric> <red>А҆</red>ми́нь.

<rubric>По се́мъ є҆ктенїа̀:</rubric>

<incipit><red>П</red>оми́лꙋй на́съ бж҃е:</incipit>

<red>Є҆</red>щѐ мо́лимсѧ ѡ҆ вели́комъ гдⷭ҇и́нѣ:

<red>Є҆</red>щѐ мо́лимсѧ ѡ҆ богохрани́мѣй странѣ̀ на́шей:

<red>Є҆</red>щѐ мо́лимсѧ ѡ҆ ми́лости, жи́зни, ми́рѣ, здра́вїи, спасе́нїи и҆ ѡ҆ставле́нїи грѣхѡ́въ раба̀ бж҃їѧ <red>и҆́мⷬ҇къ</red>, воспрїе́мника.

<red>Є҆</red>щѐ мо́лимсѧ ѡ҆ новопросвѣще́нномъ рабѣ̀ бж҃їи <red>и҆́мⷬ҇къ</red>, ѡ҆ є҆́же сохране́нꙋ бы́ти є҆мꙋ̀ въ вѣ́рѣ чи́стагѡ и҆сповѣ́данїѧ, во всѧ́комъ благоче́стїи же и҆ и҆сполне́нїи за́повѣдей хрⷭ҇то́выхъ, во всѧ̑ днѝ живота̀ є҆гѡ̀.

<red>Ꙗ҆́</red>кѡ ми́лостивъ, и҆ человѣколю́бецъ бг҃ъ є҆сѝ:

<rubric class="inline">Ли́къ:</rubric> <red>А҆</red>ми́нь.

<rubric>И҆ сщ҃е́нникъ твори́тъ ѿпꙋ́стъ.</rubric>

<rubric>Мѷропома́занномꙋ же причасти́тисѧ пречи́стымъ та́йнамъ тѣ́ла и҆ кро́ве гдⷭ҇ни благословлѧ́етъ, на лїтꙋргі́и бж҃е́ственной. Сїѧ̑ бо пред̾ бж҃е́ственною лїтꙋргі́ею соверша́ютсѧ.</rubric>
