---
title: "Чи́нъ бл҃гослове́нїѧ свѣ́щъ, на срѣ́тенїе гдⷭ҇не"
navigation:
  key: service-ritualadd-1
  title: "Чи́нъ бл҃гослове́нїѧ свѣ́щъ, на срѣ́тенїе гдⷭ҇не"
  parent: service-ritualadd
  order: 1
type: "service"
---

# Чи́нъ бл҃гослове́нїѧ свѣ́щъ, на срѣ́тенїе гдⷭ҇не.

<rubric>По часѣ́хъ, пре́жде нача́тїѧ свѧще́нншѧ лїтꙋргі́и, і҆ере́й и҆зше́дъ пред̾ црⷭ҇каѧ врата̀, ста́въ на мѣ́стѣ, и҆дѣ́же свѣщы̀ поло́женныѧ сꙋ́ть до благослове́нїѧ, начина́етъ: </rubric>

<red>С</red>ла́ва ст҃ѣ́й, є҆диносꙋ́щнѣй, животворѧ́щей, и҆ нераздѣ́льнѣй трⷪ҇цѣ, всегда̀, ны́нѣ и҆ при́снѡ, и҆ во вѣ́ки вѣкѡ́въ.

<rubric class="inline">Ли́къ:</rubric> <red>А҆</red>ми́нь.

<red>Ц</red>арю̀ нбⷭ҇ный: <incipit><red>Трⷭ҇сто́е.</red></incipit> <rubric class="inline">По</rubric> <incipit><red>Ѻ҆́</red>ч҃е на́шъ:</incipit>

<red>Ꙗ҆́</red>кѡ твоѐ є҆́сть црⷭ҇тво, и҆ си́ла, и҆ сла́ва, ѻ҆ц҃а̀, и҆ сн҃а, и҆ ст҃а́гѡ дх҃а, ны́нѣ и҆ при́снѡ, и҆ во вѣ́ки вѣкѡ́въ.

<rubric class="inline">Ли́къ:</rubric> <red>А҆</red>ми́нь.

<rubric>Та́же, тропа́рь и҆ конда́къ пра́здникꙋ. </rubric>

<red>Г</red>дꙋ помо́лимсѧ.

<rubric class="inline">Ли́къ:</rubric> <red>Г</red>дⷭ҇и поми́лꙋй.

<versal>В</versal>лⷣко ст҃ы́й, ѻ҆́ч҃е всемогꙋ́щїй, превѣ́чный бж҃е, всѧ̀ ѿ небы́тїѧ сотвори́вый, и҆ повелѣ́нїемъ твои́мъ, дѣ́лы пще́лными сїю̀ тва́рь, ко соверше́нїю свѣ́щъ приведы́й, и҆ ны́нѣшнѧгѡ днѐ моле́нїе првⷣнагѡ сѵмеѡ́на и҆спо́лнивый: мо́лимтисѧ смире́ннѡ, да сїѧ̀ свѣщы̀, въ требова́нїе лю́демъ, въ здра́вїе дꙋ́шъ и҆ тѣле́съ, предꙋгото́ванныѧ на землѝ, и҆лѝ на вода́хъ, призва́нїемъ ст҃ѣ́йшагѡ и҆́мене твоегѡ̀, и҆ моле́нїемъ блгⷭ҇ве́нныѧ марі́и приснод҃вы, є҆ѧ́же ны́нѣ пра́здникъ благоговѣ́йнѡ пра́зднꙋетсѧ, мл҃твами же всѣ́хъ ст҃ы́хъ твои́хъ блгⷭ҇ви́ти, и҆ ѡ҆ст҃и́ти и҆зво́лиши: и҆ си́хъ люде́й твои́хъ, жела́ющихъ ꙗ҆̀ всече́стнѡ носи́ти, и҆ тебѐ пою́ще славосло́вити, и҆ слы́ша гла́сы съ нб҃сѐ ст҃а́гѡ твоегѡ̀, и҆ ѿ престо́ла вели́чествїѧ твоегѡ̀, бꙋ́ди млⷭ҇тивъ всѣ́мъ къ тебѣ̀ восклица́ющимъ, и҆́хже и҆скꙋпи́лъ є҆сѝ многоцѣ́нною кро́вїю сы́на твоегѡ̀: съ ни́мже блгⷭ҇ве́нъ є҆сѝ, съ престы́мъ, бл҃ги́мъ и҆ животворѧ́щимъ твои́мъ дх҃омъ: ны́нѣ и҆ при́снѡ, и҆ во вѣ́ки вѣкѡ́въ, а҆ми́нь.

<red>Г</red>дⷭ҇ꙋ помо́лимсѧ.

<rubric class="inline">Ли́къ:</rubric> <red>Г</red>дⷭ҇и поми́лꙋй.

<versal>В</versal>семогꙋ́щїй превѣ́чный бж҃е, ны́нѣшнѧгѡ днѐ, є҆диноро́днаго сн҃а твоего̀, на ра́мѣхъ ст҃а́гѡ сѵмеѡ́на, въ ст҃ѣ́й црк҃ви твое́й низложи́вый, твоѐ благоꙋтро́бїе призыва́емъ: да сїѧ̀ свѣщы̀, ꙗ҆́же мы̀ рабѝ твоѝ, къ вели́чїю и҆́мене твоегѡ̀ воспрїима́емъ, и҆ носи́ти жела́емъ, блгⷭ҇ви́ти, и҆ ѡ҆ст҃и́ти, и҆ свѣ́томъ нб҃нагѡ блгⷭ҇ве́нїѧ воспали́ти и҆зво́лиши, ѡ҆ є҆́же на́мъ, тебѣ̀ гдⷭ҇ꙋ бг҃ꙋ на́шемꙋ приносѧ́щимъ, досто́йнѡ свѧты́мъ ѻ҆гне́мъ, любвѐ твоеѧ̀ сладча́йшїѧ разжже́ннымъ, и҆ въ црк҃ви ст҃ѣ́й сла́вы твоеѧ̀ предста́ти сподо́бленнымъ бы́ти. Ꙗ҆́кѡ ты̀ є҆сѝ бг҃ъ на́шъ, и҆ тебѣ̀ сла́вꙋ возсыла́емъ: ѻ҆ц҃ꙋ̀, и҆ сн҃ꙋ, и҆ ст҃о́мꙋ дх҃ꙋ, ны́нѣ и҆ при́снѡ, и҆ во вѣ́ки вѣкѡ́въ, а҆ми́нь.

<red>Г</red>дⷭ҇ꙋ помо́лимсѧ.

<rubric class="inline">Ли́къ:</rubric> <red>Г</red>дⷭ҇и поми́лꙋй.

<versal>Г</versal>дⷭ҇и і҆и҃се хрⷭ҇тѐ, свѣ́те и҆́стинный, просвѣща́ѧй всѧ́каго члв҃ка грѧдꙋ́щаго въ мі́ръ: и҆злі́й блгⷭ҇ве́нїе твоѐ на свѣщы̀ сїѧ̀, и҆ ѡ҆ст҃ѝ ꙗ҆̀, свѣ́томъ бл҃года́ти твоеѧ̀: и҆зво́ли же млⷭ҇тиве, да ꙗ҆́кѡ сїѧ̀ свѣти́ла ѻ҆гне́мъ ви́димымъ возжже́нна, нощны́ѧ тмы̀ прогонѧ́ютъ, та́кѡ сердца̀ на́ша, неви́димымъ ѻ҆гне́мъ, си є҆́сть: свѣ́тлостїю ст҃а́гѡ дх҃а просвѣще́нна, слѣпоты̀ всѧ́ческихъ грѣхѡ́въ и҆збѣжа́тъ, да ѡ҆чище́ннымъ дꙋшѝ ѻ҆́комъ, сїѧ̀ ви́дѣти возмо́жемъ, ꙗ҆́же тебѣ̀ сꙋ́ть благоꙋго́дна, и҆ на́шемꙋ спасе́нїю благопотре́бна, ѡ҆ є҆́же на́мъ побѣди́вшимъ сегѡ̀ мі́ра те́мныѧ бѣды̀, сподо́битисѧ къ свѣ́тꙋ непреста́нномꙋ дости́гнꙋти. Ꙗ҆́кѡ ты̀ є҆сѝ спа́съ на́шъ, и҆ тебѣ̀ сла́вꙋ возсыла́емъ, со безнача́льнымъ твои́мъ ѻ҆ц҃е́мъ, и҆ прест҃ы́мъ, бл҃ги́мъ, и҆ животворѧ́щимъ твои́мъ дх҃омъ: ны́нѣ и҆ при́снѡ, и҆ во вѣ́ки вѣкѡ́въ, а҆ми́нь.

<red>Г</red>дⷭ҇ꙋ помо́лимсѧ.

<rubric class="inline">Ли́къ:</rubric> <red>Г</red>дⷭ҇и поми́лꙋй.

<versal>В</versal>семогꙋ́щїй превѣ́чный бж҃е, моѷсе́ѡви рабꙋ̀ твоемꙋ̀ чистѣ́йшее созда́нїе є҆ле́а, въ свѣти́ла пред̾ лице́мъ твои́мъ ѹ҆гото́вити повелѣ́вый, блгⷭ҇ве́нїѧ твоегѡ̀ бл҃года́ть млⷭ҇тивнѡ на сїѧ̀ свѣщы̀ и҆зле́й: да та́кѡ и҆знесꙋ́тъ свѣ́тлость въ лю́дехъ внѣ́ꙋдꙋ, ꙗ҆́кѡ твои́мъ дарова́нїемъ свѣ́тлость ст҃а́гѡ дх҃а ѡ҆бита́етъ внꙋ́трь въ мы́слехъ на́шихъ: гдⷭ҇емъ на́шимъ і҆и҃сомъ хрⷭ҇то́мъ, є҆мꙋ́же подоба́етъ всѧ́каѧ сла́ва, че́сть, и҆ поклоне́нїе, съ тобо́ю ѻ҆ц҃е́мъ безнача́льнымъ, и҆ ст҃ы́мъ дх҃омъ, во вѣ́ки вѣкѡ́въ, а҆ми́нь.

<red>М</red>и́ръ всѣ́мъ.

<rubric class="inline">Ли́къ:</rubric> <red>И҆</red> дх҃ови твоемꙋ̀

<red>Г</red>лавы̀ ва́шѧ гдⷭ҇ви приклони́те.

<rubric class="inline">Ли́къ:</rubric> <red>Т</red>ебѣ̀ гдⷭ҇и.

<red>Г</red>дⷭ҇и і҆и҃се хрⷭ҇тѐ, и҆́же ны́нѣшнѧгѡ днѐ, въ сꙋществѣ̀ пло́ти на́шеѧ междꙋ̀ людмѝ ꙗ҆вле́йсѧ, ѿ роди́телей въ це́ркви ꙗ҆вле́нный, є҆го́же сѷмеѡ́нъ благоговѣ́йный ста́рецъ, просвѣще́нъ свѣ́томъ дх҃а твоегѡ̀ позна̀, прїѧ́тъ, и҆ блгⷭ҇вѝ: пода́ждь млⷭ҇тиве, да тогѡ́жде ст҃а́гѡ дх҃а бл҃года́тїю просвѣще́ни, и҆ поꙋче́ни, тебѐ и҆́стиннѡ позна́емъ, и҆ вѣ́рнѡ возлю́бимъ: є҆мꙋ́же подоба́етъ всѧ́каѧ сла́ва, че́сть, и҆ поклоне́нїе, со безнача́льнымъ ѻ҆ц҃е́мъ, и҆ ст҃ы́мъ дх҃омъ, во вѣ́ки вѣкѡ́въ, а҆ми́нь.

<rubric>Та́же кади́тъ три́жды свѣщы̀, и҆ кропи́тъ водо́ю сщ҃е́нною, глаго́лѧ:</rubric>

<red>Б</red>лгⷭ҇влѧ́ютсѧ, и҆ ѡ҆сщ҃а́ютсѧ, свѣщы̀ сїѧ̀, ѡ҆кропле́нїемъ воды̀ сеѧ̀ сщ҃е́нныѧ: во и҆́мѧ ѻ҆ц҃а̀, и҆ сн҃а, и҆ ст҃а́гѡ дх҃а, а҆ми́нь.

<rubric>Ѿпꙋ́стъ пра́здникꙋ.</rubric>

<rubric>Посе́мъ і҆ере́й раздае́тъ свѣщы̀, пѣвцы̀ же пою́тъ и҆лѝ глаго́лютъ:</rubric>

<red>Н</red>ы́нѣ ѿпꙋща́еши раба̀ твоего̀, влⷣко, по глаго́лꙋ твоемꙋ̀, съ ми́ромъ: ꙗ҆́кѡ ви́дѣста ѻ҆́чи моѝ сп҃се́нїе твоѐ, є҆́же є҆сѝ ѹ҆гото́валъ пред̾ лице́мъ всѣ́хъ люде́й, свѣ́тъ во ѿкрове́нїе ꙗ҆зы́кѡвъ, и҆ сла́вꙋ люде́й твои́хъ і҆и҃лѧ.

<rubric>Стїхи́ра, гла́съ з҃:</rubric>

<red>Ѹ҆</red>кра́си черто́гъ тво́й сїѡ́не, и҆ под̾имѝ царѧ̀ хрⷭ҇та̀, цѣлꙋ́й марі́ю нбⷭ҇нꙋю две́рь, та́ бо престо́лъ херꙋві́мскїй показа́сѧ: та̀ но́ситъ цр҃ѧ̀ сла́вы, ѻ҆́блакъ свѣ́та є҆́сть дв҃а: носѧ́щи пло́тїю сн҃а пре́жде денни́цы: є҆го́же прїе́мъ сѷмеѡ́нъ на рꙋкꙋ̀ свое́ю, проповѣ́да лю́демъ влⷣкꙋ сего̀ бы́ти живота̀ и҆ сме́рти, и҆ спа́са мі́ра.

<rubric>По стїхи́рѣ, ст҃а́ѧ лїтꙋргі́а начина́етсѧ.</rubric>
