---
title: "Чи́нъ благослове́нїѧ и҆ ѡ҆свѧще́нїѧ мѣ́ста, и҆дѣ́же погреба́тисѧ бꙋ́дꙋтъ тѣлеса̀ сконча́вшихсѧ христїа́нъ, сїе́сть гро́бїѧ"
navigation:
  key: service-ritualadd-15
  title: "Чи́нъ благослове́нїѧ и҆ ѡ҆свѧще́нїѧ мѣ́ста, и҆дѣ́же погреба́тисѧ бꙋ́дꙋтъ тѣлеса̀ сконча́вшихсѧ христїа́нъ, сїе́сть гро́бїѧ"
  parent: service-ritualadd
  order: 15
type: "service"
---

# Чи́нъ благослове́нїѧ и҆ ѡ҆свѧще́нїѧ мѣ́ста, и҆дѣ́же погреба́тисѧ бꙋ́дꙋтъ тѣлеса̀ сконча́вшихсѧ христїа́нъ, сїе́сть гро́бїѧ.

<rubric>Подоба́етъ і҆ере́ю повелѣ́ти на мѣ́стѣ се́мъ воздви́гнꙋти крⷭ҇тъ ѿ дре́ва, посредѣ̀ гро́бїѧ, пре́дъ ни́мъ поста́вити столе́цъ и҆ на не́мъ трѝ свѣщѝ, соверши́ти ѡ҆свѧще́нїе воды̀, и҆ по се́мъ нача́ти ѡ҆свѧще́нїе гро́бїѧ си́це:</rubric>

<incipit><red>Б</red>л҃гослове́нъ бг҃ъ на́шъ:</incipit>

<rubric class="inline">Чте́цъ:</rubric> <red>Ц</red>р҃ю̀ небе́сный: <incipit><red>Трист҃о́е.</red></incipit> <rubric class="inline">По</rubric> <incipit><red>Ѻ҆́</red>ч҃е на́шъ:</incipit>

<red>Г</red>дⷭ҇и, поми́лꙋй, <rubric class="inline">в҃ї.</rubric>

<rubric>Сла́ва, и҆ ны́нѣ:</rubric>

<incipit><red>П</red>рїиди́те, поклони́мсѧ:</incipit> <rubric class="inline">три́жды.</rubric>

<rubric>Ѱало́мъ н҃: Посе́мъ і҆ере́й гл҃го́летъ вели́кꙋю є҆ктенїю̀:</rubric>

<incipit><red>М</red>и́ромъ гдⷭ҇ꙋ помо́лимсѧ:</incipit>

<rubric>И҆ про́чаѧ да́же до:</rubric>

<red>Ѡ҆</red> пла́вающихъ, пꙋтеше́ствꙋющихъ:

<red>Ѡ҆</red> є҆́же семꙋ̀ гро́бїю твое́ю бл҃года́тїю ѿ всѣ́хъ сопроти́вныхъ дꙋ́ховъ ко́зней и҆ многоѡбра́зныхъ и҆́хъ ѡ҆бдержа́нїй свободи́тисѧ, гдⷭ҇ꙋ помо́лимсѧ.

<red>Ѡ҆</red> є҆́же семꙋ̀ гро́бїю твои́мъ бж҃е́ственнымъ посо́бїемъ бл҃гополꙋ́чное и҆ соверше́нное ѻ҆чище́нїе воспрїѧ́ти, гдⷭ҇ꙋ помо́лимсѧ.

<red>Ѡ҆</red> є҆́же семꙋ̀ гро́бїю твои́мъ бл҃года́тнымъ ѡ҆чище́нїемъ преизоби́льное бл҃гослове́нїе полꙋчи́ти, гдⷭ҇ꙋ помо́лимсѧ.

<red>Ѡ҆</red> є҆́же семꙋ̀ гро́бїю твои́мъ небс҃нымъ благослове́нїемъ преимени́тое ѡ҆свѧще́нїе дарова́ти, гдⷭ҇ꙋ помо́лимсѧ.

<red>Ѡ҆</red> и҆зба́витисѧ на́мъ:

<incipit><red>З</red>астꙋпѝ, сп҃сѝ, поми́лꙋй:</incipit>

<red>П</red>рест҃ꙋ́ю, пречи́стꙋю, пребл҃гослове́ннꙋю:

<red>Ꙗ҆́</red>кѡ подоба́етъ тебѣ̀:

<rubric>Сконча́вшейсѧ є҆ктенїѝ, і҆ере́й, кропѧ̀ свѧще́нною водо́ю крⷭ҇тъ и҆ всѐ мѣ́сто, ѿдѣле́нное ра́ди гро́бїѧ, гл҃го́летъ:</rubric>

<red>Ѡ҆</red>кропи́ши мѧ̀ ѵ҆ссѡ́помъ и҆ ѡ҆чи́щꙋсѧ: ѡ҆мы́еши мѧ̀, и҆ па́че снѣ́га ѹ҆бѣлю́сѧ.

<rubric>По соверше́нїи ѡ҆кропле́нїѧ, пое́мъ тропа́рь, гла́съ є҃:</rubric>

<red>Т</red>ебѐ ѹ҆молѧ́емъ бл҃гоꙋвѣ́тливаго бг҃а, поко́й въ ло́нѣхъ а҆враа́млихъ рабы̀ твоѧ̀, хрⷭ҇тѐ, и҆ и҆̀же къ тебѣ̀ преставлѧ́емыѧ ѿ молвы̀ жите́йскїѧ, и҆ здѣ̀ погреба́емыѧ, свѣ́та вѣ́чнꙋющаго сподо́би, си́хъ согрѣшє́нїѧ презира́ѧ ꙗ҆́кѡ бла́гъ.

<rubric class="inline">Конда́къ, гла́съ г҃:</rubric> <red>Є҆</red>гда̀ сло́вомъ твои́мъ предста́немъ пра́ведномꙋ твое́мꙋ сꙋди́щꙋ, гдⷭ҇и, не посрамѝ и҆̀хже въ тѧ̀ вѣ́ровавшихъ, сп҃се на́шъ: вси́ бо согрѣши́хомъ, но не ѿстꙋпи́хомъ ѿ тебѐ, тѣ́мже мо́лимъ тѧ̀ ѡ҆ всѣ́хъ пра́ведныхъ твои́хъ, хрⷭ҇тѐ, и҆ ꙗ҆̀же прїи́меши преставлѧ́емыѧ ѹ҆поко́й, є҆ди́нъ бо є҆сѝ безгрѣ́шенъ.

<rubric class="inline">Бг҃оро́диченъ, гла́съ д҃:</rubric> <red>Д</red>ꙋ́ши преставлѧ́емыхъ ѿ привре́менныхъ къ тебѣ̀ сп҃се, и҆ здѣ̀ погреба́емыхъ ѹ҆поко́й, ꙗ҆́кѡ безсме́ртенъ и҆ всеси́ленъ, и҆ є҆ди́нъ чл҃вѣколю́бецъ, простѝ, ꙗ҆́кѡ ще́дръ, содѣ́ѧннаѧ и҆́ми, и҆ поми́лꙋй, ми́лостиве, дѣла̀ рꙋ́къ твои́хъ, моли́твами бг҃оро́дицы, є҆ди́не чл҃вѣколю́бче.

<rubric class="inline">І҆ере́й:</rubric> <red>Г</red>дⷭ҇ꙋ помо́лимсѧ.

<rubric>И҆ чте́тъ мл҃твꙋ сїю̀:</rubric>

<versal>Б</versal>ж҃е всемогꙋ́щїй, храни́телю дꙋ́шъ, защи́тителю сп҃се́нїѧ, ѹ҆вѣнча́телю вѣ́рꙋющихъ, при́зри ми́лостивнѡ, мо́лимтисѧ, на на́ше смире́ннагѡ слꙋже́нїѧ недосто́инство, є҆́же сїѐ къ на́шемꙋ ѹ҆покое́нїю гро́бїе ѡ҆чи́стити, бл҃гослови́ти, и҆ ѡ҆ст҃и́ти, да чл҃вѣ́ческаѧ тѣлеса̀ здѣ̀, по сегѡ̀ житїѧ̀ и҆схо́дꙋ спочива́ємаѧ, въ вели́кїй де́нь стра́шнагѡ сꙋда̀ твоегѡ̀, вкꙋ́пѣ съ вѣ́рными дꙋша́ми, живота̀ вѣ́чнагѡ весе́лїѧ сподо́бѧтсѧ. Ꙗ҆́кѡ ты̀ є҆сѝ воскресе́нїе, живо́тъ, и҆ поко́й ѹ҆со́пшымъ рабѡ́мъ твои́мъ, хрⷭ҇тѐ бж҃е на́шъ, и҆ тебѣ̀ сла́вꙋ возсыла́емъ, и҆ безнача́льномꙋ твоемꙋ̀ ѻ҆ц҃ꙋ̀, и҆ прест҃о́мꙋ дх҃ꙋ, ны́нѣ и҆ при́снѡ, и҆ во вѣ́ки вѣкѡ́въ, а҆ми́нь.

<red>В</red>о́нмемъ.

<red>М</red>и́ръ всѣ́мъ.

<red>П</red>ремꙋ́дрость.

<rubric>Проки́менъ, гла́съ ѕ҃:</rubric>

<red>И҆</red>зводѧ́й ѡ҆кова́нныѧ мꙋ́жествомъ, та́кожде прогнѣ́вающыѧ живꙋ́щихъ во гробѣ́хъ.

<rubric class="inline">Сті́хъ:</rubric> <red>Б</red>г҃ъ въ мѣ́стѣ ст҃ѣ́мъ свое́мъ, бг҃ъ вселѧ́етъ є҆диномы́сленныѧ.

<rubric>Дѣѧ́нїй ст҃ы́хъ а҆по́стѡлъ чте́нїе. Глава̀ г҃ї, Сті́хъ, к҃є - л҃з. (л҃г зач.)</rubric>

<versal>В</versal>о днѝ ѻ҆́ны, ꙗ҆́коже скончава́ше і҆ѡа́ннъ тече́нїе, глаго́лаше: кого̀ мѧ̀ непщꙋ́ете бы́ти; нѣ́смь а҆́зъ, но сѐ, грѧде́тъ по мнѣ̀, є҆мꙋ́же нѣ́смь досто́инъ разрѣши́ти реме́нь сапогꙋ̀ є҆гѡ̀. Мꙋ́жїе бра́тїе, сы́нове ро́да а҆враа́млѧ, и҆ и҆̀же въ ва́съ боѧ́щїисѧ бг҃а, ва́мъ сло́во спⷭ҇нїѧ сегѡ̀ посла́сѧ. Живꙋ́щїи бо во і҆ерⷭ҇ли́мѣ и҆ кнѧ̑зи и҆́хъ, сегѡ̀ не разꙋмѣ́вше, и҆ гла́сы прⷪ҇ро́чєскїѧ по всѧ̑ сꙋббѡ̑ты чтѡ́мыѧ, ѡ҆сꙋди́вше (є҆го̀), и҆спо́лниша, и҆ ни є҆ди́ныѧ вины̀ сме́ртныѧ ѡ҆брѣ́тше, проси́ша ѹ҆ пїла́та ѹ҆би́ти є҆го̀: ꙗ҆́коже сконча́ша всѧ̑, ꙗ҆̀же ѡ҆ не́мъ пи̑сана, сне́мше съ дре́ва, положи́ша во гро́бѣ. Бг҃ъ же воскр҃сѝ є҆го̀ ѿ ме́ртвыхъ: и҆̀же ꙗ҆влѧ́шесѧ во дни̑ мнѡ́ги совозше́дшымъ съ ни́мъ ѿ галїле́и во і҆ерⷭ҇ли́мъ, и҆̀же нн҃ѣ сꙋ́ть свидѣ́телїе є҆гѡ̀ къ лю́демъ. И҆ мы̀ ва́мъ благовѣствꙋ́емъ ѡ҆бѣтова́нїе бы́вшее ко ѻ҆тцє́мъ, ꙗ҆́кѡ сїѐ бг҃ъ и҆спо́лнилъ є҆́сть на́мъ ча́дѡмъ и҆́хъ, воздви́гъ і҆и҃са, ꙗ҆́коже и҆ во ѱалмѣ̀ вторѣ́мъ пи́сано є҆́сть: сн҃ъ мо́й є҆сѝ ты̀, а҆́зъ дне́сь роди́хъ тѧ̀. А҆ ꙗ҆́коже воскр҃сѝ є҆го̀ ѿ ме́ртвыхъ, не ктомꙋ̀ хотѧ́ща возврати́тисѧ во и҆стлѣ́нїе, си́це речѐ: ꙗ҆́кѡ да́мъ ва́мъ прпⷣбнаѧ дв҃дѡва вѣ̑рнаѧ. Тѣ́мже и҆ въ дрꙋго́мъ гл҃етъ: не да́си прпⷣбномꙋ твоемꙋ̀ ви́дѣти и҆стлѣ́нїѧ. Дв҃дъ бо, своемꙋ̀ ро́дꙋ послꙋжи́въ бж҃їимъ совѣ́томъ, ѹ҆́спе, и҆ приложи́сѧ ко ѻ҆тцє́мъ свои̑мъ, и҆ ви́дѣ и҆стлѣ́нїе: а҆ є҆го́же бг҃ъ воздви́же, не ви́дѣ и҆стлѣ́нїѧ.

<rubric>А҆ллилꙋ́їа, гла́съ а҃.</rubric>

<rubric>Ѿ і҆ѡа́нна ст҃а́гѡ є҆ѵⷢ҇лїа чте́нїе. Глава̀ ѳ҃ї. Сті́хъ, л҃и - м҃в. (ѯ҃в зач.)</rubric>

<rubric class="inline">Посе́мъ:</rubric> <red>Г</red>дⷭ҇ꙋ помо́лимсѧ.

<rubric>Та́же глаго́летъ мл҃твꙋ сїю̀:</rubric>

<versal>Б</versal>ж҃е, всегѡ̀ мі́ра соза́телю, ро́да чл҃вѣ́ческагѡ и҆скꙋпи́телю, и҆ всѧ́кихъ ви́димыхъ и҆ неви́димыхъ тва́рей соверше́нный ѹ҆прави́телю, моле́бнымъ тѧ̀ гла́сомъ и҆ чи́стымъ се́рдцемъ ѹ҆молѧ́емъ, є҆́же сїѐ гро́бїе, въ не́мже рабѡ́въ и҆ рабы́нь твои́хъ бꙋ́дꙋтъ тѣлеса̀ по проше́ствїи скороте́чнѣмъ сегѡ̀ кратковре́меннагѡ житїѧ̀ почива́ти, ѡ҆чи́стити, бл҃гослови́ти и҆ ѡ҆свѧти́ти. И҆ и҆́мже премно́гое твоѐ милосе́рдїе, всѣ́хъ прегрѣше́нїй ѡ҆ставле́нїе дарова́ти восхо́щетъ: тѣ́хъ преставлѧ́емыхъ тѣлесє́мъ и҆ на се́мъ мѣ́стѣ погреба́емымъ, и҆ трꙋбы̀ пе́рвагѡ твоегѡ̀ а҆рхагг҃ла ѡ҆жида́ющымъ, весе́лїе вѣ́чное возда́ти и҆зво́ли. Щедро́тами гдⷭ҇а на́шегѡ і҆и҃са хрⷭ҇та̀, є҆диноро́днагѡ сн҃а твоегѡ̀, съ ни́мже и҆ прест҃ы́мъ дх҃омъ, бл҃гослове́нъ є҆сѝ во вѣ́ки, а҆ми́нь.

<red>М</red>и́ръ всѣ̑мъ.

<red>И҆</red> дꙋ́хови твоемꙋ̀.

<red>Г</red>дⷭ҇ꙋ помо́лимсѧ.

<versal>Б</versal>ж҃е, є҆гѡ́же ми́лостїю дꙋ́ши вѣ́рныхъ ѹ҆покоева́ютсѧ, ѹ҆се́рднѡ, гдⷭ҇и, мо́лимтисѧ, а҆́гг҃ла твоегѡ̀ ст҃а́го, храни́телѧ сегѡ̀ гро́бїѧ, низпослѝ, и҆ и҆́хже здѣ̀ тѣлеса̀ погребꙋ́тсѧ, дꙋ́ши и҆́хъ ѿ всѣ́хъ согрѣш́нїй сою́зовъ разрѣши́ти благоизво́ли: є҆́же въ тебѣ̀ все́гда со всѣ́ми ст҃ы́ми безконе́чнѡ ра́доватисѧ. Бж҃е всемогꙋ́щїй, ѻ҆́ч҃е превѣ́чный и҆ гдⷭ҇а ст҃ѣ́йшїй, всѣ́хъ мѣ́стъ є҆сѝ ѡ҆свѧще́нїе и҆ въ лꙋ́чшее претвори́телю, ѿ негѡ́же, и҆ и҆́мже съ небе́съ на зе́млю всѧ́кое бл҃гослове́нїе и҆сходи́тъ, сїѐ мѣ́сто ѡ҆чи́стити, бл҃гослови́ти и҆ ѡ҆свѧти́ти бл҃гоизво́ли, да сїѐ гро́бїе сла́дкимъ ѹ҆спе́нїемъ и҆ ѹ҆покое́нїемъ ѿходѧ́щымъ тѣлесе́мъ и҆ здѣ̀ погреба́емымъ бꙋ́детъ, и҆ наслажде́нїѧ твоегѡ̀ приснѡбы́тною сла́достїю да испо́лнитсѧ. Ны́нѣ же во вы́шнемъ і҆ерⷭ҇ли́мѣ рабѝ твоѝ ѹ҆со́пшїи ра́дꙋющесѧ и҆ веселѧ́щесѧ да пребꙋ́дꙋтъ: доне́лѣже въ вели́кїй де́нь сꙋда̀ ѿ гробѡ́въ тѣлеса̀ со́бствєннаѧ воспрїи́мꙋтъ, и҆ та́кожде приходѧ́щаго гдⷭ҇а на сꙋди́щи съ плодо́мъ до́брыхъ дѣ́лъ ѹ҆срѣ́сти возмо́гꙋтъ. Ꙗ҆́кѡ ты̀ є҆сѝ воскрⷭ҇нїе, живо́тъ и҆ поко́й ѹ҆со́пшымъ рабѡ́мъ твои́мъ, и҆ тебѣ̀ сла́вꙋ возсыла́емъ, ѻ҆ц҃ꙋ̀, и҆ сн҃ꙋ, и҆ ст҃о́мꙋ дх҃ꙋ, ны́нѣ и҆ при́снѡ, и҆ во вѣ́ки вѣкѡ́въ, а҆ми́нь.

<rubric>Посе́мъ є҆ктенїа̀ ѡ҆ ѹ҆покое́нїи ѹ҆со́пшихъ, и҆ ѿпꙋ́стъ:</rubric>

<red>В</red>оскрⷭ҇ый и҆зъ ме́ртвыхъ, хрⷭ҇то́съ и҆́стинный бг҃ъ на́шъ, моли́твами пречи́стыѧ своеѧ̀ мт҃ре, си́лою честна́гѡ и҆ животворѧ́щагѡ крⷭ҇та, ст҃ы́хъ сла́вныхъ а҆пѡ́столъ, и҆ всѣ́хъ ст҃ы́хъ свои́хъ поми́лꙋетъ и҆ спасе́тъ на́съ, ꙗ҆́кѡ бл҃гъ и҆ чл҃вѣколю́бецъ. <red>А҆</red>ми́нь.
