---
title: "Моли́тва на блгⷭ҇ве́нїе но́вагѡ ме́да"
navigation:
  key: service-ritualadd-6
  title: "Моли́тва на блгⷭ҇ве́нїе но́вагѡ ме́да"
  parent: service-ritualadd
  order: 6
type: "service"
---

# Моли́тва на блгⷭ҇ве́нїе но́вагѡ ме́да.

<versal>Н</versal>еѡб̾име́нный въ млⷭ҇ти и҆ неизрече́нный во щедро́тахъ, гдⷭ҇и і҆и҃се хрⷭ҇тѐ, ди́венъ сы́й во сла́вѣ и҆ творѧ́й чꙋдеса̀: ты́ дѣ́йствомъ ст҃а́гѡ дх҃а и҆ногда̀ блгⷭ҇ви́вый і҆и҃лѧ, и҆ є҆го̀ ме́домъ насы́тивый ѿ ка́мене: са́мъ и҆ ны́нѣ при́зри свы́ше на созда́нїе твоѐ сїѐ, и҆ блгⷭ҇ве́нїемъ твои́мъ нб҃снымъ блгⷭ҇вѝ и҆ ѡ҆ст҃ѝ сѡ́ты пче́лъ, и҆ ѿ ни́хъ ме́дъ, и҆ пода́ждь є҆мꙋ̀ дѣ́йственнꙋ блгⷣть па́че всѣ́хъ соверше́ннꙋ: да всѧ́къ ѿ негѡ̀ вкꙋша́ѧй, прїе́млѧй и҆ ꙗ҆ды́й ѡ҆брѧ́щетъ благополꙋ́чное здра́вїе, и҆ пи́щею се́ю насы́титсѧ, и҆ и҆спо́лнитсѧ всѧ́кагѡ бла́га. Ꙗ҆́кѡ ты̀ є҆сѝ подава́ѧй всѧ́чєскаѧ блага̑ѧ, и҆ тебѣ̀ сла́вꙋ возсыла́емъ, со безнача́льнымъ твои́мъ ѻ҆ц҃е́мъ, и҆ прест҃ы́мъ и҆ бл҃ги́мъ и҆ животворѧ́щимъ твои́мъ дх҃омъ, ны́нѣ и҆ при́снѡ, и҆ во вѣ́ки вѣкѡ́въ. <red>А҆</red>ми́нь.

<rubric>И҆ кропи́тъ сщ҃е́нною водо́ю.</rubric>
