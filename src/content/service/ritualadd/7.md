---
title: "Послѣ́дованїе моле́бна за болѧ́щаго"
navigation:
  key: service-ritualadd-7
  title: "Послѣ́дованїе моле́бна за болѧ́щаго"
  parent: service-ritualadd
  order: 7
type: "service"
---

# Послѣ́дованїе моле́бна за болѧ́щаго.

<rubric>І҆ере́й ѡ҆блече́нъ въ фелѡ́нь, начина́етъ:</rubric>

<incipit><red>Б</red>л҃гослове́нъ бг҃ъ на́шъ:</incipit>

<rubric class="inline">Ли́къ:</rubric> <red>А҆</red>ми́нь.

<red>С</red>ла́ва тебѣ̀, бж҃е на́шъ, сла́ва тебѣ̀.

<incipit><red>Ц</red>р҃ю̀ нбⷭ҇ный:</incipit> <incipit><red>Трист҃о́е.</red></incipit> <rubric class="inline">По</rubric> <red>Ѻ҆́</red>ч҃е на́шъ.

<red>Г</red>дⷭ҇и, поми́лꙋй, <rubric class="inline">в҃і.</rubric>

<rubric class="inline">Сла́ва, и҆ ны́нѣ:</rubric> <incipit><red>П</red>рїиди́те, поклони́мсѧ:</incipit> <rubric class="inline">три́жды.</rubric>

<rubric class="inline">И҆ ѱало́мъ рм҃в:</rubric> <incipit><red>Г</red>дⷭ҇и, ѹ҆слы́ши моли́твꙋ мою̀:</incipit>

<rubric>Сла́ва, и҆ ны́нѣ:</rubric>

<red>А҆</red>ллилꙋ́їа, <rubric class="inline">три́жды.</rubric>

<rubric>Та́же глаго́летъ і҆ере́й и҆лѝ дїа́конъ є҆ктенїю̀ сїю̀ ѡ҆ больно́мъ:</rubric>

<red>М</red>и́ромъ гдⷭ҇ꙋ помо́лимсѧ.

<rubric class="inline">Ли́къ:</rubric> <red>Г</red>дⷭ҇и поми́лꙋй.

<red>Ѡ҆</red> рабѣ̀ бж҃їи <red>[</red><rubric class="inline">и҆лѝ:</rubric> рабѣ̀ бж҃їей<red>]</red>, <red>и҆́мⷬ҇къ</red>, и҆ ѡ҆ є҆́же прости́ти є҆мꙋ̀ <red>[</red><rubric class="inline">и҆лѝ:</rubric> є҆́й<red>]</red> всѧ́кое прегрѣше́нїе во́льное и҆ нево́льное, и҆ ми́лостивꙋ бы́ти є҆мꙋ̀ <red>[</red><rubric class="inline">и҆лѝ:</rubric> є҆́й<red>]</red>, гдⷭ҇ꙋ помо́лимсѧ.

<red>Ѡ҆</red> є҆́же вско́рѣ, ꙗ҆́кѡ со́тнича ѻ҆́трока, ханане́инꙋ дще́рь и҆ петро́вꙋ те́щꙋ, сло́вомъ си́лы своеѧ̀ ми́лостивнѡ и҆сцѣли́ти, и҆ ѿ ѻ҆дра̀ болѣ́зни воздви́гнꙋти є҆го̀ <red>[</red><rubric class="inline">и҆лѝ:</rubric> ю҆̀<red>]</red>, гдⷭ҇ꙋ помо́лимсѧ.

<red>Ѡ҆</red> є҆́же, ꙗ҆́коже и҆ногда̀ разсла́бленнаго, сло́вомъ бж҃е́ственныѧ своеѧ̀ бл҃года́ти ско́рѡ ѿ ѻ҆дра̀ болѣ́зни воздви́гнꙋти, и҆ здра́ва <red>[</red><rubric class="inline">и҆лѝ:</rubric> здра́вꙋ<red>]</red> сотвори́ти, гдⷭ҇ꙋ помо́лимсѧ.

<red>Ѡ҆</red> є҆́же не презрѣ́ти прилѣ̑жнаѧ молє́нїѧ раба̀ своегѡ̀ <red>[</red><rubric class="inline">и҆лѝ:</rubric> рабы̀ своеѧ̀<red>]</red>, но ми́лостивнѡ ѹ҆слы́шати и҆ поми́ловати є҆го̀ <red>[</red><rubric class="inline">и҆лѝ:</rubric> ю҆̀<red>]</red> и҆ здра́вїе є҆мꙋ̀ <red>[</red><rubric class="inline">и҆лѝ:</rubric> є҆́й<red>]</red> пода́ти, гдⷭ҇ꙋ помо́лимсѧ.

<red>Ѡ҆</red> є҆́же посѣти́ти є҆го̀ <red>[</red><rubric class="inline">и҆лѝ:</rubric> ю҆̀<red>]</red> посѣще́нїемъ ст҃а́гѡ своегѡ̀ дх҃а, и҆ и҆сцѣли́ти всѧ́къ недꙋ́гъ, и҆ всѧ́кꙋю болѣ́знь въ не́мъ <red>[</red><rubric class="inline">и҆лѝ:</rubric> въ не́й<red>]</red> гнѣздѧ́щꙋюсѧ, сла́вы ра́ди и҆́мене своегѡ̀, гдⷭ҇ꙋ помо́лимсѧ.

<red>Ѡ҆</red> є҆́же ми́лостивнѡ, ꙗ҆́коже ханане́инъ, ѹ҆слы́шати гла́съ моле́нїѧ на́съ недосто́йныхъ рабѡ́въ свои́хъ къ немꙋ̀ вопїю́щихъ: и҆ ꙗ҆́коже тоѧ̀ дще́рь поми́ловати и҆ и҆сцѣли́ти больна́го раба̀ своего̀ <red>[</red><rubric class="inline">и҆лѝ:</rubric> больнꙋ́ю рабꙋ̀ свою̀<red>]</red> <red>и҆́мⷬ҇къ</red>, гдⷭ҇ꙋ помо́лимсѧ.

<red>З</red>астꙋпѝ, спасѝ, поми́лꙋй, и҆ сохранѝ раба̀ твоего̀ <red>[</red><rubric class="inline">и҆лѝ:</rubric> рабꙋ̀ твою̀<red>]</red> <red>и҆́мⷬ҇къ</red>, и҆ на́съ бж҃е, твое́ю бл҃года́тїю.

<rubric class="inline">Ли́къ:</rubric> <red>Г</red>дⷭ҇и поми́лꙋй.

<incipit><red>П</red>рест҃ꙋ́ю, пречⷭ҇тꙋю:</incipit>

<rubric class="inline">Возгла́съ:</rubric> <red>Ꙗ҆́</red>кѡ подоба́етъ тебѣ̀ всѧ́каѧ сла́ва, че́сть и҆ поклоне́нїе, ѻ҆ц҃ꙋ̀, и҆ сн҃ꙋ, и҆ ст҃о́мꙋ дх҃ꙋ, ны́нѣ и҆ при́снѡ, и҆ во вѣ́ки вѣкѡ́въ.

<rubric class="inline">Ли́къ:</rubric> <red>А҆</red>ми́нь.

<rubric class="inline">И҆ а҆́бїе пою́тъ:</rubric> <red>Б</red>г҃ъ гдⷭ҇ь и҆ ꙗ҆ви́сѧ на́мъ: <rubric class="inline">Гла́съ д҃.</rubric>

<rubric class="inline">Сті́хъ:</rubric> <red>И҆</red>сцѣли́ мѧ̀, гдⷭ҇и, ꙗ҆́кѡ смѧто́шасѧ кѡ́сти моѧ̑, и҆ дꙋша̀ моѧ̀ смѧте́сѧ ѕѣлѡ̀.

<rubric>Тропа́рь, гла́съ то́йже:</rubric>

<red>С</red>ко́рый въ застꙋпле́нїи є҆ди́нъ сы́й хрⷭ҇тѐ, ско́рое свы́ше покажѝ посѣще́нїе стра́ждꙋщемꙋ рабꙋ̀ твоемꙋ̀ <red>[</red><rubric class="inline">и҆лѝ:</rubric> стра́ждꙋщей рабѣ̀ твое́й<red>]</red>, и҆зба́ви недꙋ́гѡвъ, и҆ го́рькихъ болѣ́зней: воздви́гни во є҆́же пѣ́ти тѧ̀ и҆ сла́вити непреста́ннѡ, моли́твами бцⷣы, є҆ди́не чл҃вѣколю́бче.

<rubric class="inline">Сла́ва:</rubric> <red>П</red>ри́зри ми́лостивнѡ, гдⷭ҇и, милосе́рдымъ твои́мъ ѻ҆́комъ на смире́нное на́ше моле́нїе, и҆ не презрѣ́въ є҆̀, человѣколю́бнѡ посѣтѝ болѣ́знїю ѡ҆бдержи́маго раба̀ твоего̀ <red>[</red><rubric class="inline">и҆лѝ:</rubric> рабꙋ̀ твою̀<red>]</red>, на́ми ны́нѣ къ тебѣ̀ припа́дающаго <red>[</red><rubric class="inline">и҆лѝ:</rubric> припа́дающꙋю<red>]</red>, и҆ си́лою твоегѡ̀ благосе́рдїѧ воздви́гни є҆го̀ <red>[</red><rubric class="inline">и҆лѝ:</rubric> ю҆̀<red>]</red> моли́твами бцⷣы, є҆ди́не чл҃вѣколю́бче.

<rubric class="inline">И҆ ны́нѣ:</rubric> <red>М</red>оле́нїе те́плое, и҆ стѣна̀ неѡбори́маѧ, ми́лости и҆сто́чниче, мі́рови прибѣ́жище, прилѣ́жнѡ вопїе́мъ тѝ: бцⷣе влⷣчце, предварѝ, и҆ ѿ бѣ́дъ и҆зба́ви раба̀ твоего̀ <red>[</red><rubric class="inline">и҆лѝ:</rubric> рабꙋ̀ твою̀<red>]</red>, є҆ди́на вско́рѣ предста́тельствꙋющаѧ.

<rubric class="inline">Посе́мъ ѱало́мъ н҃:</rubric> <incipit><red>П</red>оми́лꙋй мѧ̀ бж҃е:</incipit>

<rubric>А҆́бїе пою́тъ, и҆лѝ са́мъ і҆ере́й чте́тъ канѡ́нъ се́й, гла́съ г҃:</rubric>

## Пѣ́снь а҃.

<rubric class="inline">І҆рмо́съ:</rubric> <irmos><red>П</red>ресѣка́емое мо́ре жезло́мъ дре́вле, і҆и҃ль про́йде ꙗ҆́кѡ по пꙋсты́ни, и҆ крестоѻбра́знѡ ꙗ҆́вѣ пред̾ꙋготовлѧ́етъ стєзѝ. Сегѡ̀ ра́ди пои́мъ во хвале́нїи чꙋ́дномꙋ бг҃ꙋ на́шемꙋ: ꙗ҆́кѡ просла́висѧ.</irmos>

<rubric class="inline">Сті́хъ:</rubric> <red>Г</red>дⷭ҇и, да не ꙗ҆́ростїю твое́ю ѡ҆бличи́ши менѐ, нижѐ гнѣ́вомъ твои́мъ нака́жеши менѐ.

<red>В</red>ъ де́нь печа́ли, наше́дшїѧ на ны̀, къ тебѣ̀, сп҃се, припа́дающе, твоеѧ̀ ми́лости про́симъ: ѡ҆блегчѝ болѣ̑зни раба̀ твоегѡ̀ <red>[</red><rubric class="inline">и҆лѝ:</rubric> рабы̀ твоеѧ̀<red>]</red>, рцы̀ и҆ на́мъ ꙗ҆́кѡ и҆ со́тникꙋ: сѐ здра́въ є҆́сть ѻ҆́трокъ тво́й.

<rubric class="inline">Сті́хъ:</rubric> <red>П</red>оми́лꙋй мѧ̀ гдⷭ҇и, ꙗ҆́кѡ не́мощенъ є҆́смь.

<red>М</red>ѡльбы̀ и҆ молє́нїѧ приносѧ́ще, съ воздыха́нїемъ и҆ вѣ́рою къ тебѣ̀ вопїе́мъ: сн҃е бж҃їй, поми́лꙋй на́съ, и҆ воздви́гни ѿ ѻ҆дра̀ лежа́щаго <red>[</red><rubric class="inline">и҆лѝ:</rubric> лежа́щꙋю<red>]</red> ꙗ҆́коже разсла́бленнаго сло́вомъ, рекі́й: возмѝ ѻ҆́дръ тво́й, и҆ ѿпꙋща́ютъ ти сѧ грѣсѝ твоѝ.

<rubric class="inline">Сла́ва:</rubric> <red>Т</red>воегѡ̀, хрⷭ҇тѐ, ѻ҆́браза подо́бїю кла́нѧющесѧ, сего̀ вѣ́рою лобза́емъ, и҆ болѧ́щемꙋ <red>[</red><rubric class="inline">и҆лѝ:</rubric> болѧ́щей<red>]</red> здра́вїѧ про́симъ, подража́юще кровоточи́вꙋю, ꙗ҆́же воскри́лїю ри́зъ твои́хъ прикоснꙋ́вшисѧ, и҆сцѣле́нїе недꙋ́га прїѧ́ла є҆́сть.

<rubric class="inline">И҆ ны́нѣ, бг҃оро́диченъ:</rubric> <red>П</red>речⷭ҇таѧ гпⷭ҇жѐ бцⷣе, всѣ̑мъ и҆звѣ́стнаѧ помо́щнице, не пре́зри на́съ, къ тебѣ̀ припа́дающихъ, но молѝ ꙗ҆́кѡ бл҃га́ѧ сн҃а своего̀ и҆ бг҃а на́шегѡ пода́ти здра́вїе болѧ́щемꙋ <red>[</red><rubric class="inline">и҆лѝ:</rubric> болѧ́щей<red>]</red>, да тѧ̀ съ на́ми прославлѧ́етъ.

## Пѣ́снь г҃.

<rubric class="inline">І҆рмо́съ:</rubric> <irmos><red>И҆́</red>же ѿ не сꙋ́щихъ всѧ̑ приведы́й, сло́вомъ созида́ємаѧ, соверша́ємаѧ дх҃омъ, вседержи́телю вы́шнїй, въ любвѝ твое́й ѹ҆твердѝ менѐ.</irmos>

<rubric class="inline">Сті́хъ:</rubric> <red>И҆</red>сцѣли́ мѧ, гдⷭ҇и, ꙗ҆́кѡ смѧто́шасѧ кѡ́сти моѧ̑, и҆ дꙋша̀ моѧ̀ смѧте́сѧ ѕѣлѡ̀.

<red>Ѿ</red> тѧ́жкихъ болѣ́зней въ зе́млю приве́рженный къ тебѣ̀, хрⷭ҇тѐ, на́ми вопїе́тъ: пода́ждь здра́вїе тѣлесѝ, ꙗ҆́коже є҆зекі́и пла́кавшꙋсѧ къ тебѣ̀.

<rubric class="inline">Сті́хъ:</rubric> <red>И҆</red> ты̀, гдⷭ҇и, доко́лѣ; ѡ҆брати́сѧ, гдⷭ҇и, и҆зба́ви дꙋ́шꙋ мою̀.

<red>П</red>ри́зри на на́ше смире́нїе, и҆ не помѧнѝ беззако́нїй на́шихъ, но вѣ́ры ра́ди болѧ́щаго <red>[</red><rubric class="inline">и҆лѝ:</rubric> болѧ́щꙋю<red>]</red> ꙗ҆́коже прокаже́ннаго сло́вомъ и҆сцѣлѝ, да твоѐ хрⷭ҇тѐ сла́витъ и҆́мѧ.

<rubric class="inline">Сла́ва:</rubric> <red>Ц</red>е́ркви ю҆́же ѡ҆ст҃и́лъ є҆сѝ, не да́ждь поноше́нїѧ: воздви́гни неви́димѡ на ѻ҆дрѣ̀ болѣ́зни лежа́щаго <red>[</red><rubric class="inline">и҆лѝ:</rubric> лежа́щꙋю<red>]</red>, и҆́же мо́литсѧ тебѣ̀, да не рекꙋ́тъ невѣ́рнїи, гдѣ̀ є҆́сть бг҃ъ и҆́хъ.

<rubric class="inline">И҆ ны́нѣ:</rubric> <red>К</red>ъ тебѣ̀ бцⷣе, рꙋ́цѣ воздѣ́юще, вопїе́мъ, ѹ҆слы́ши рабѡ́въ твои́хъ моли́твꙋ, и҆ спасѝ въ недꙋ́зѣ лежа́щаго <red>[</red><rubric class="inline">и҆лѝ:</rubric> лежа́щꙋю<red>]</red>, да ѿ болѣ́зни воста́въ <red>[</red><rubric class="inline">и҆лѝ:</rubric> воста́вши<red>]</red> возда́стъ ѡ҆бѣ́ты, ꙗ҆́же въ печа́ли глаго́лаша ѹ҆ста̀ є҆гѡ̀ <red>[</red><rubric class="inline">и҆лѝ:</rubric> є҆ѧ̀<red>]</red>.

<rubric>Посе́мъ глаго́летъ і҆ере́й, и҆лѝ дїа́конъ, є҆ктєнїѝ сїѧ̑:</rubric>

<incipit><red>П</red>оми́лꙋй на́съ бж҃е:</incipit>

<red>Є҆</red>щѐ мо́лимсѧ, врачꙋ̀ дꙋ́шъ и҆ тѣле́съ, и҆ со ѹ҆миле́нїемъ къ тебѣ̀ въ се́рдцѣ сокрꙋше́ннѣмъ припа́даемъ, и҆ стенѧ́ще вопїе́мъ: и҆сцѣлѝ болѣ́знь, ѹ҆врачꙋ́й стра̑сти дꙋшѝ и҆ тѣ́ла раба̀ твоегѡ̀ <red>[</red><rubric class="inline">и҆лѝ:</rubric> рабы̀ твоеѧ̀<red>]</red>, <red>и҆́мⷬ҇къ</red>, и҆ простѝ є҆мꙋ̀ <red>[</red><rubric class="inline">и҆лѝ:</rubric> є҆́й<red>]</red> ꙗ҆́кѡ бл҃госе́рдъ всѧ̑ согрѣшє́нїѧ, вѡ́льнаѧ и҆ невѡ́льнаѧ, и҆ ско́рѡ воздви́гни ѿ ѻ҆дра̀ болѣ́зни, и҆ ми́лостивнѡ ѹ҆слы́ши, и҆ вско́рѣ поми́лꙋй.

<rubric class="inline">Возгла́съ:</rubric> <red>Ꙗ҆́</red>кѡ ты̀ є҆сѝ и҆сто́чникъ и҆сцѣле́нїй, и҆ бл҃ги́хъ пода́тель, хрⷭ҇тѐ бж҃е на́шъ, и҆ тебѣ̀ сла́вꙋ возсыла́емъ, со безнача́льнымъ твои́мъ ѻ҆ц҃е́мъ, и҆ прест҃ы́мъ и҆ бл҃ги́мъ и҆ животворѧ́щимъ твои́мъ дх҃омъ, ны́нѣ и҆ при́снѡ, и҆ во вѣ́ки вѣкѡ́въ.

<rubric class="inline">Ли́къ:</rubric> <red>А҆</red>ми́нь.

<rubric>Сѣда́ленъ, гла́съ и҃.</rubric>

<red>Ꙗ҆́</red>коже дре́вле воздви́глъ є҆сѝ петро́вꙋ те́щꙋ, и҆ спа́слъ є҆сѝ разсла́бленнаго носи́ма на ѻ҆дрѣ̀, та́кѡ и҆ ны́нѣ посѣтѝ болѧ́щаго раба̀ твоего̀ <red>[</red><rubric class="inline">и҆лѝ:</rubric> болѧ́щꙋю рабꙋ̀ твою̀<red>]</red>, ми́лостиве: ты́ бо є҆ди́нъ є҆сѝ понесы́й недꙋ́ги ро́да на́шегѡ, и҆ тебѐ є҆ди́наго вѣ́мы терпели́ваго и҆ милосе́рдаго, и҆ ми́лостиваго врача̀ дꙋ́шъ и҆ тѣле́съ хрⷭ҇та̀ бг҃а на́шего, наводѧ́щаго недꙋ́ги, и҆ па́ки возставлѧ́ющаго, и҆ подава́ющаго проще́нїе ка́ющымсѧ ѡ҆ согрѣше́нїихъ, є҆ди́не милосе́рде и҆ всеми́лостиве.

<rubric class="inline">Сла́ва, гла́съ з҃:</rubric> <red>А҆́</red>зъ грѣ́шный пла́чꙋсѧ на ѻ҆дрѣ̀ мое́мъ лежа̀, проще́нїе пода́ждь, хрⷭ҇тѐ бж҃е, грѣхѡ́мъ мои̑мъ, ꙗ҆̀же ѿ ю҆́ности моеѧ̀ сотвори́хъ, и҆ ѿ болѣ́зни мѧ̀ воздви́гни, да сла́влю тѧ̀ є҆ди́наго всеми́лостиваго дꙋ́шъ и҆ тѣле́съ врача̀.

<rubric class="inline">И҆ ны́нѣ:</rubric> <red>Ѹ҆</red>милосе́рдисѧ, влⷣчце, и҆ воздви́гни мѧ̀ ѿ ѻ҆дра̀ болѣ́зненнагѡ, крѣ́пость бо моѧ̀ во мнѣ̀ и҆знемо́же, и҆ ве́сь неча́ѧнїемъ ѡ҆держи́мь є҆́смь: мт҃и бж҃їѧ пречⷭ҇таѧ, и҆сцѣли́ мѧ недꙋ́гꙋющаго лю́тѣ, ты́ бо є҆сѝ помо́щница хрⷭ҇тїа́нѡмъ.

## Пѣ́снь д҃.

<rubric class="inline">І҆рмо́съ:</rubric> <irmos><red>П</red>оложи́лъ є҆сѝ къ на́мъ тве́рдꙋю любо́вь гдⷭ҇и, є҆диноро́днаго бо твоего̀ сн҃а за ны̀ на сме́рть да́лъ є҆сѝ. Тѣ́мже тѝ зове́мъ бл҃годарѧ́ще: сла́ва си́лѣ твое́й гдⷭ҇и.</irmos>

<rubric class="inline">Сті́хъ:</rubric> <red>С</red>п҃си́ мѧ ра́ди млⷭ҇ти твоеѧ̀.

<red>Т</red>ебѐ, тво́рче, мо́лимсѧ, всѧ̑ грѣхѝ раба̀ твоегѡ̀ <red>[</red><rubric class="inline">и҆лѝ:</rubric> рабы̀ твоеѧ̀<red>]</red> простѝ, не хо́щеши бо сме́рти грѣ́шнагѡ: и҆ ѡ҆живѝ и҆ ѹ҆здра́ви є҆го̀ болѣ́знꙋющагѡ <red>[</red><rubric class="inline">и҆лѝ:</rubric> ю҆̀ болѣ́знꙋющꙋю<red>]</red>, да воста́въ <red>[</red><rubric class="inline">и҆лѝ:</rubric> воста́вши<red>]</red> послꙋ́житъ тѝ, и҆сповѣ́даѧ <red>[</red><rubric class="inline">и҆лѝ:</rubric> и҆сповѣ́дающи<red>]</red> съ на́ми твою̀ бл҃года́ть.

<rubric class="inline">Сті́хъ:</rubric> <red>Ꙗ҆́</red>кѡ нѣ́сть въ сме́рти помина́ѧй тебѐ, во а҆́дѣ же кто̀ и҆сповѣ́стсѧ тебѣ̀.

<red>Ѹ҆</red>жѐ ѿча́ѧннаго лю́тымъ недꙋ́гомъ и҆ къ сме́рти прибли́жившагосѧ возвратѝ, хрⷭ҇тѐ, въ живо́тъ, и҆ да́ждь пла́чꙋщымъ ѹ҆тѣше́нїе, да всѝ прославлѧ́ютъ твоѧ̑ ст҃а̑ѧ чꙋдеса̀.

<rubric class="inline">Сла́ва:</rubric> <red>С</red>ле́зы манассі̑ины, нїневі́тѧнъ покаѧ́нїе, и҆ дв҃дово и҆сповѣ́данїе прїи́мъ, вско́рѣ си́хъ спа́слъ є҆сѝ: и҆ на́шѧ моли̑твы ны́нѣ прїимѝ, благосе́рде гдⷭ҇и, и҆ пода́ждь здра́вїе болѧ́щемꙋ <red>[</red><rubric class="inline">и҆лѝ:</rubric> болѧ́щей<red>]</red>, ѡ҆ не́мже <red>[</red><rubric class="inline">и҆лѝ:</rubric> ѡ҆ не́йже<red>]</red> тѧ̀ мо́лимъ.

<rubric class="inline">И҆ ны́нѣ:</rubric> <red>П</red>ода́ждь на́мъ твою̀ ми́лость, госпожѐ, всегда̀ на тѧ̀ надѣ́ющымсѧ: и҆ и҆спросѝ здра́вїе болѧ́щемꙋ <red>[</red><rubric class="inline">и҆лѝ:</rubric> болѧ́щей<red>]</red>, враче́бнѣи твоѝ рꙋ́цѣ, съ прⷣте́чею, бцⷣе, ко хрⷭ҇тꙋ̀ бг҃ꙋ простира́ющи.

## Пѣ́снь є҃.

<rubric class="inline">І҆рмо́съ:</rubric> <irmos><red>Н</red>а землѝ неви́димый ꙗ҆ви́лсѧ є҆сѝ, и҆ человѣ́кѡмъ во́лею сожи́лъ є҆сѝ непостижи́мый, и҆ къ тебѣ̀ ѹ҆́тренююще, воспѣва́емъ тѧ̀, чл҃вѣколю́бче.</irmos>

<rubric class="inline">Сті́хъ:</rubric> <red>Ѹ҆</red>трꙋди́хсѧ воздыха́нїемъ мои́мъ.

<red>Д</red>ще́рь і҆аі́ровꙋ ѹ҆жѐ ѹ҆ме́ршꙋю ꙗ҆́кѡ бг҃ъ ѡ҆живи́лъ є҆сѝ: и҆ ны́нѣ возведѝ, хрⷭ҇тѐ бж҃е, ѿ вра́тъ сме́ртныхъ болѧ́щаго <red>[</red><rubric class="inline">и҆лѝ:</rubric> болѧ́щꙋю<red>]</red>, ты́ бо є҆сѝ всѣ̑мъ пꙋ́ть живота̀.

<rubric class="inline">Сті́хъ:</rubric> <red>И҆</red>змы́ю на всѧ́кꙋ но́щь ло́же моѐ, слеза́ми мои́ми посте́лю мою̀ ѡ҆мочꙋ̀.

<red>С</red>ы́на вдови́ча ѡ҆живи́въ, сп҃се, тоѧ̀ сле́зы преложи́лъ є҆сѝ на ра́дость: и҆ ны́нѣ спасѝ недꙋ́гомъ тлѣ́ющаго раба̀ твоего̀ <red>[</red><rubric class="inline">и҆лѝ:</rubric> тлѣ́ющꙋю рабꙋ̀ твою̀<red>]</red>, да и҆ на́ша ско́рбь и҆ болѣ́знь на ра́дость пре́йдетъ.

<rubric class="inline">Сла́ва:</rubric> <red>Ѻ҆́</red>гненнаѧ болѣ́знь и҆ногда̀, хрⷭ҇тѐ, те́щи петро́вы прикоснове́нїемъ твоеѧ̀ рꙋкѝ и҆сцѣлѣ̀: и҆ ны́нѣ та́ѧжде всеси́льнаѧ твоѧ̀ десни́ца да возста́витъ болѧ́щаго раба̀ твоего̀ <red>[</red><rubric class="inline">и҆лѝ:</rubric> болѧ́щꙋю рабꙋ̀ твою̀<red>]</red>, да воста́въ <red>[</red><rubric class="inline">и҆лѝ:</rubric> воста́вши<red>]</red>, ꙗ҆́коже и҆ сїѧ̀, послꙋ́житъ тебѣ̀.

<rubric class="inline">И҆ ны́нѣ:</rubric> <red>В</red>ъ ско́рби сꙋ́ще грѣ́шнїи, и҆ не и҆мꙋ́ще къ бг҃ꙋ дерзнове́нїѧ, къ тебѣ̀, пречⷭ҇таѧ бг҃омт҃и, вопїе́мъ: молѝ сн҃а твоего̀ пода́ти болѧ́щемꙋ <red>[</red><rubric class="inline">и҆лѝ:</rubric> болѧ́щей<red>]</red> здра́вїе дꙋше́вное же и҆ тѣле́сное.

## Пѣ́снь ѕ҃.

<rubric class="inline">І҆рмо́съ:</rubric> <irmos><red>Б</red>е́здна послѣ́днѧѧ грѣхѡ́въ ѡ҆бы́де мѧ̀, и҆ и҆счеза́етъ дꙋ́хъ мо́й: но простры́й, влⷣко, высо́кꙋю твою̀ мы́шцꙋ, ꙗ҆́кѡ петра́ мѧ, ѹ҆пра́вителю, сп҃сѝ.</irmos>

<rubric class="inline">Сті́хъ:</rubric> <red>С</red>мѧте́сѧ ѿ ꙗ҆́рости ѻ҆́ко моѐ.

<red>Б</red>е́зднꙋ ми́лости и҆мѣ́ѧй, хрⷭ҇тѐ бж҃е, внꙋшѝ моле́нїе рабѡ́въ твои́хъ, и҆ ꙗ҆́коже петро́мъ таві́фꙋ воскреси́лъ є҆сѝ, си́це и҆ ны́нѣ въ болѣ́зни лежа́щаго <red>[</red><rubric class="inline">и҆лѝ:</rubric> лежа́щꙋю<red>]</red> воздви́гни, послꙋ́шавъ церкѡ́вныѧ моли́твенники.

<rubric class="inline">Сті́хъ:</rubric> <red>Ѡ҆</red>бетша́хъ во всѣ́хъ вразѣ́хъ мои́хъ.

<red>В</red>рачꙋ̀ дꙋ́шъ и҆ тѣле́съ на́шихъ, понесы́й недꙋ́ги всегѡ̀ мі́ра, хрⷭ҇тѐ, є҆не́а петро́мъ и҆сцѣли́вый и҆ є҆ѵтѵ́ха па́ѵломъ воскреси́вый, и҆ ны́нѣ болѧ́щаго <red>[</red><rubric class="inline">и҆лѝ:</rubric> болѧ́щꙋю<red>]</red> и҆сцѣлѝ, ст҃ы́хъ а҆пⷭ҇лъ моли́твами.

<rubric class="inline">Сла́ва:</rubric> <red>П</red>реложѝ, хрⷭ҇тѐ, на ра́дость рыда́нїе, ѡ҆ недꙋ́жномъ ны́нѣ скорбѧ́щихъ: да твою̀ полꙋчи́вше ми́лость, вни́демъ въ до́мъ тво́й со ѡ҆бѣтова́нными да́ры, сла́вѧще тѧ̀ со ѻ҆ц҃е́мъ и҆ дх҃омъ во є҆ди́нѣмъ сꙋществѣ̀ нераздѣ́льнаго бг҃а.

<rubric class="inline">И҆ ны́нѣ:</rubric> <red>П</red>рїиди́те, ѽ дрꙋ́зи, припаде́мъ къ бж҃їей мт҃ри, та́ бо и҆́мать вла́сть недꙋ̑жныѧ и҆сцѣлѧ́ти съ безме́здникома вкꙋ́пѣ, дꙋхо́внымъ помазꙋ́юще моли́твъ свои́хъ бг҃опрїѧ́тныхъ є҆ле́емъ.

<rubric>Посе́мъ же а҆́бїе і҆ере́й, и҆лѝ дїа́конъ, глаго́летъ є҆ктенїю̀:</rubric>

<rubric class="inline">Па́ки и҆ па́ки:</rubric> <red>З</red>астꙋпѝ, спасѝ, <rubric class="inline">и҆ прѡ́чаѧ.</rubric>

<rubric class="inline">Возгла́съ:</rubric> <red>Ꙗ҆́</red>кѡ ты̀ є҆сѝ цр҃ь ми́ра, благоꙋтро́бїѧ пꙋчи́на, и҆ ми́лости и҆сто́чникъ, и҆ сп҃съ дꙋша́мъ на́шымъ, и҆ тебѣ̀ сла́вꙋ возсыла́емъ, со безнача́льнымъ твои́мъ ѻ҆ц҃е́мъ, и҆ прест҃ы́мъ, и҆ бл҃ги́мъ, и҆ животворѧ́щимъ твои́мъ дх҃омъ, ны́нѣ и҆ при́снѡ, и҆ во вѣ́ки вѣкѡ́въ.

<rubric class="inline">Ли́къ:</rubric> <red>А҆</red>ми́нь.

<rubric>А҆́бїе же пою́тъ, и҆лѝ чтꙋ́тъ, конда́къ, гла́съ в҃:</rubric>

<red>Н</red>а ѻ҆дрѣ̀ болѣ́зни лежа́щаго <red>[</red><rubric class="inline">и҆лѝ:</rubric> лежа́щꙋю<red>]</red>, и҆ сме́ртною ра́ною ѹ҆ѧ́звленнаго <red>[</red><rubric class="inline">и҆лѝ:</rubric> ѹ҆ѧ́звленнꙋю<red>]</red>, ꙗ҆́коже дре́вле воздви́глъ є҆сѝ, сп҃се, петро́вꙋ те́щꙋ и҆ ꙗ҆́коже разсла́бленнаго на ѻ҆дрѣ̀ носи́маго, и҆ ны́нѣ, милосе́рде, посѣтѝ и҆ и҆сцѣлѝ: ты́ бо є҆ди́нъ є҆сѝ болѣ̑зни и҆ недꙋ́ги ро́да на́шегѡ понесы́й, и҆ всѧ̀ могі́й, ꙗ҆́кѡ многоми́лостивъ.

<rubric>Та́же і҆ере́й, и҆лѝ дїа́конъ, глаго́летъ:</rubric>

<red>В</red>о́нмемъ.

<rubric class="inline">І҆ере́й:</rubric> <red>М</red>и́ръ всѣ̑мъ.

<rubric class="inline">Ли́къ:</rubric> <red>И҆</red> дꙋ́хови твоемꙋ̀.

<rubric>Прокі́менъ, гла́съ а҃:</rubric>

<red>И҆</red>сцѣли́ мѧ, гдⷭ҇и, ꙗ҆́кѡ смѧто́шасѧ кѡ́сти моѧ̑, и҆ дꙋша̀ моѧ̀ смѧте́сѧ ѕѣлѡ̀.

<rubric class="inline">Сті́хъ:</rubric> <red>П</red>оми́лꙋй мѧ̀, гдⷭ҇и, ꙗ҆́кѡ не́мощенъ є҆́смь.

<rubric class="inline">Дїа́конъ:</rubric> <red>Г</red>дⷭ҇ꙋ помо́лимсѧ.

<rubric class="inline">Ли́къ:</rubric> <red>Г</red>дⷭ҇и поми́лꙋй.

<rubric class="inline">Сщ҃е́нникъ возглаша́етъ:</rubric> <red>Ꙗ҆́</red>кѡ ст҃ъ є҆сѝ, бж҃е на́шъ, и҆ во ст҃ы́хъ почива́еши, и҆ тебѣ̀ сла́вꙋ возсыла́емъ, ѻ҆ц҃ꙋ̀, и҆ сн҃ꙋ, и҆ ст҃о́мꙋ дх҃ꙋ, ны́нѣ и҆ при́снѡ, и҆ во вѣ́ки вѣкѡ́въ.

<rubric class="inline">Ли́къ:</rubric> <red>А҆</red>ми́нь.

<rubric class="inline">И҆ пою́тъ:</rubric> <red>В</red>сѧ́кое дыха́нїе да хва́литъ гдⷭ҇а.

<rubric class="inline">Сті́хъ:</rubric> <red>Х</red>вали́те бг҃а во ст҃ы́хъ є҆гѡ̀, хвали́те є҆го̀ во ѹ҆тверже́нїи си́лы є҆гѡ̀.

<rubric>И҆ посе́мъ возглаша́етъ дїа́конъ:</rubric>

<red>И҆</red> ѡ҆ сподо́битисѧ на́мъ слы́шанїю ст҃а́гѡ є҆ѵⷢ҇лїа гдⷭ҇а бг҃а мо́лимъ.

<rubric class="inline">Ли́къ:</rubric> <red>Г</red>дⷭ҇и поми́лꙋй, <rubric class="inline">три́жды.</rubric>

<rubric class="inline">Дїа́конъ:</rubric> <red>П</red>ремꙋ́дрость, про́сти ѹ҆слы́шимъ ст҃а́гѡ є҆ѵⷢ҇лїа.

<rubric class="inline">Сщ҃е́нникъ:</rubric> <red>М</red>и́ръ всѣ̑мъ.

<rubric class="inline">Лю́дїе:</rubric> <red>И҆</red> дꙋ́хови твоемꙋ̀.

<rubric class="inline">И҆ а҆́бїе:</rubric> <red>Ѿ</red> і҆ѡа́нна <red>[</red><rubric class="inline">и҆лѝ:</rubric> лꙋкѝ, <rubric class="inline">и҆лѝ:</rubric> матѳе́а<red>]</red> ст҃а́гѡ є҆ѵⷢ҇лїа чте́нїе.

<rubric class="inline">Ли́къ:</rubric> <red>С</red>ла́ва тебѣ̀, гдⷭ҇и, сла́ва тебѣ̀.

<rubric class="inline">Дїа́конъ:</rubric> <red>В</red>о́нмемъ.

<rubric>І҆ере́й же чте́тъ, а҆́ще мꙋ́жескїй по́лъ є҆́сть больны́й, є҆ѵⷢ҇лїе сїѐ. А҆́ще въ це́ркви, на престо́лѣ, а҆́ще же въ до́мꙋ, надъ главо́ю больна́гѡ: </rubric>

<rubric>Глава̀ д҃. Зача́ло г҃і:</rubric>

<versal>В</versal>о вре́мѧ ѻ҆́но бѣ̀ нѣ́кїй царе́въ мꙋ́жъ, є҆гѡ́же сы́нъ болѧ́ше въ капернаꙋ́мѣ. Се́й слы́шавъ, ꙗ҆́кѡ і҆и҃съ прїи́де ѿ і҆ꙋде́и въ галїле́ю, и҆́де къ немꙋ̀ и҆ молѧ́ше є҆го̀, да сни́детъ и҆ и҆сцѣли́тъ сы́на є҆гѡ̀: и҆мѣ́ѧше бо ѹ҆мре́ти. Речѐ ѹ҆̀бо і҆и҃съ къ немꙋ̀: а҆́ще зна́менїй и҆ чꙋде́съ не ви́дите, не и҆́мате вѣ́ровати. Глаго́ла къ немꙋ̀ царе́въ мꙋ́жъ: гдⷭ҇и, сни́ди, пре́жде да́же не ѹ҆́мретъ ѻ҆троча̀ моѐ. Гл҃а є҆мꙋ̀ і҆и҃съ: и҆дѝ, сы́нъ тво́й жи́въ є҆́сть. И҆ вѣ́рова человѣ́къ словесѝ, є҆́же речѐ є҆мꙋ̀ і҆и҃съ, и҆ и҆дѧ́ше. А҆́бїе же входѧ́щꙋ є҆мꙋ̀, сѐ, рабѝ є҆гѡ̀ срѣто́ша є҆го̀, и҆ возвѣсти́ша є҆мꙋ̀, глаго́люще, ꙗ҆́кѡ сы́нъ тво́й жи́въ є҆́сть. Вопроша́ше ѹ҆̀бо ѿ ни́хъ ѡ҆ часѣ̀, въ кото́рый легча́е є҆мꙋ̀ бы́сть, и҆ рѣ́ша є҆мꙋ̀, ꙗ҆́кѡ вчера̀ въ ча́съ седмы́й ѡ҆ста́ви є҆го̀ ѻ҆́гнь. Разꙋмѣ́ же ѻ҆те́цъ, ꙗ҆́кѡ то́й бѣ̀ ча́съ, во́ньже речѐ є҆мꙋ̀ і҆и҃съ, ꙗ҆́кѡ сы́нъ тво́й жи́въ є҆́сть: и҆ вѣ́рова са́мъ и҆ ве́сь до́мъ є҆гѡ̀. Сїѐ па́ки второ́е зна́менїе сотворѝ і҆и҃съ, прише́дъ ѿ і҆ꙋде́и въ галїле́ю.

<rubric>А҆́ще же жена̀ є҆́сть больна́ѧ, въ домꙋ̀ над̾ главо́ю є҆ѧ̀, въ це́ркви же на престо́лѣ, сїѐ є҆ѵⷢ҇лїе глаго́летъ:</rubric>

<rubric>Ѿ лꙋкѝ, глава̀ д҃, зача́ло ѕ҃і.</rubric>

<versal>В</versal>о вре́мѧ ѻ҆́но вни́де і҆и҃съ въ до́мъ сі́мѡновъ: те́ща же сі́мѡнова бѣ̀ ѡ҆держи́ма ѻ҆гне́мъ ве́лїимъ: и҆ моли́ша є҆го̀ ѡ҆ не́й. И҆ ста́въ над̾ не́ю, запретѝ ѻ҆гню̀, и҆ ѡ҆ста́ви ю҆̀: а҆́бїе же воста́вши слꙋжа́ше и҆̀мъ. Заходѧ́щꙋ же со́лнцꙋ, всѝ, є҆ли́цы и҆мѣ́ѧхꙋ болѧ́щыѧ недꙋ̑ги разли́чными, привожда́хꙋ и҆̀хъ къ немꙋ̀: ѻ҆́нъ же на є҆ди́наго коего́ждо и҆́хъ рꙋ́цѣ возло́жь, и҆сцѣлѧ́ше и҆̀хъ.

<rubric>А҆́ще же дѣви́ца є҆́сть больна́ѧ, сїѐ є҆ѵⷢ҇лїе глаго́летъ:</rubric>

<rubric>Ѿ матѳе́а, глава̀ ѳ҃. Зача́ло л҃в.</rubric>

<versal>В</versal>о вре́мѧ ѻ҆́но кнѧ́зь нѣ́кїй прише́дъ ко і҆и҃сꙋ кла́нѧшесѧ є҆мꙋ̀, глаго́лѧ, ꙗ҆́кѡ дщѝ моѧ̀ ны́нѣ ѹ҆́мре: но прише́дъ возложѝ на ню̀ рꙋ́кꙋ твою̀, и҆ ѡ҆живе́тъ. И҆ воста́въ і҆и҃съ по не́мъ и҆́де, и҆ ѹ҆чн҃цы̀ є҆гѡ̀. И҆ сѐ, жена̀ кровоточи́ва двана́десѧте лѣ́тъ, пристꙋ́пльши созадѝ, прикоснꙋ́сѧ воскри́лїю ри́зы є҆гѡ̀, глаго́лаше бо въ себѣ̀: а҆́ще то́кмѡ прикоснꙋ́сѧ ри́зѣ є҆гѡ̀, сп҃се́на бꙋ́дꙋ. І҆и҃съ же ѡ҆бра́щьсѧ и҆ ви́дѣвъ ю҆̀, речѐ: дерза́й, дщѝ, вѣ́ра твоѧ̀ сп҃се́ тѧ. И҆ сп҃се́на бы́сть жена̀ ѿ часа̀ тогѡ̀. И҆ прише́дъ і҆и҃съ въ до́мъ кнѧ́жь, и҆ ви́дѣвъ сопцы̀ и҆ наро́дъ мо́лвѧщь, гл҃а и҆̀мъ: ѿиди́те, не ѹ҆́мре бо дѣви́ца, но спи́тъ. И҆ рꙋга́хꙋсѧ є҆мꙋ̀. Є҆гда́ же и҆згна́нъ бы́сть наро́дъ, вше́дъ ꙗ҆́тъ ю҆̀ за рꙋ́кꙋ: и҆ воста̀ дѣви́ца. И҆ и҆зы́де вѣ́сть сїѧ̀ по все́й землѝ то́й.

<rubric class="inline">Ли́къ:</rubric> <red>С</red>ла́ва тебѣ̀, гдⷭ҇и:

<rubric>И҆ а҆́бїе пою́тъ сїѧ̀:</rubric>

<rubric class="inline">Сла́ва:</rubric> <red>М</red>л҃твами всѣ́хъ ст҃ы́хъ, млⷭ҇тиве, ѡ҆чи́сти мно́жєства согрѣше́нїй на́шихъ.

<rubric class="inline">И҆ ны́нѣ:</rubric> <red>М</red>л҃твами бцⷣы, млⷭ҇тиве, ѡ҆чи́сти мно́жєства согрѣше́нїй на́шихъ.

<rubric class="inline">Та́же:</rubric> <red>П</red>оми́лꙋй мѧ̀, бж҃е, по вели́цѣй млⷭ҇ти твое́й, и҆ по мно́жествꙋ щедро́тъ твои́хъ ѡ҆чи́сти беззако́нїе моѐ.

<rubric>И҆ стїхи́рꙋ сїю̀, гла́съ ѕ҃:</rubric>

<red>Н</red>е ѡ҆ста́ви на́съ тщи́хъ во ѹ҆пова́нїи на́шемъ, бж҃е преми́лостивый, но прїимѝ ꙗ҆́кѡ влⷣка молє́нїѧ рабѡ́въ твои́хъ: скѡ́рби бо ѡ҆бдержа́тъ ны̀, ѡ҆ болѣ́знꙋющемъ рабѣ̀ твое́мъ <red>[</red><rubric class="inline">и҆лѝ:</rubric> ѡ҆ болѣ́знꙋющей рабѣ̀ твое́й<red>]</red>: прибѣ́жища же не стѧжа́хомъ нигдѣ́же въ бѣда́хъ на́шихъ, ѹ҆тѣше́нїѧ не и҆́мамы, нижѐ по́мощи, ра́звѣ тебѐ, тво́рче мі́ра, ѹ҆пова́нїе и҆ спасе́нїе вѣ̑рнымъ: тѣ́мъ къ тебѣ̀ припа́даемъ и҆ смире́ннѡ мо́лимъ, воздви́гни ско́рѡ ѿ ѻ҆дра̀ болѣ́зни, на́ми ны́нѣ тебѣ̀ прилѣ́жнѡ молѧ́щагосѧ <red>[</red><rubric class="inline">и҆лѝ:</rubric> молѧ́щꙋюсѧ<red>]</red>, и҆ и҆зба́ви є҆го̀ <red>[</red><rubric class="inline">и҆лѝ:</rubric> ю҆̀<red>]</red> ѿ всѧ́кагѡ ѕла́гѡ ѡ҆бстоѧ́нїѧ.

<rubric>Посе́мъ же і҆ере́й, и҆лѝ дїа́конъ глаго́летъ:</rubric>

<versal>С</versal>пасѝ бж҃е лю́ди твоѧ̑, и҆ бл҃гословѝ достоѧ́нїе твоѐ: посѣтѝ мі́ръ тво́й ми́лостїю и҆ щедро́тами, возвы́си ро́гъ хрⷭ҇тїа́нъ правосла́вныхъ, и҆ низпослѝ на ны̀ ми́лѡсти твоѧ̑ бога̑тыѧ, моли́твами всепречⷭ҇тыѧ влⷣчцы на́шеѧ бцⷣы и҆ приснодв҃ы мр҃і́и: си́лою чⷭ҇тна́гѡ и҆ животворѧ́щагѡ крⷭ҇та̀: предста́тельствы чⷭ҇тны́хъ нбⷭ҇ныхъ си́лъ безпло́тныхъ: чⷭ҇тна́гѡ, сла́внагѡ прⷪ҇ро́ка, прⷣте́чи и҆ крⷭ҇ти́телѧ і҆ѡа́нна: ст҃ы́хъ сла́вныхъ и҆ всехва́льныхъ а҆пⷭ҇лъ: и҆̀же во ст҃ы́хъ ѻ҆тє́цъ на́шихъ, и҆ вселе́нскихъ вели́кихъ ѹ҆чи́телей и҆ ст҃и́телей, васі́лїа вели́кагѡ, григо́рїа бг҃осло́ва и҆ і҆ѡа́нна златоꙋ́стагѡ: и҆́же во ст҃ы́хъ ѻ҆тца̀ на́шегѡ нїкола́а а҆рхїепⷭ҇копа, мѷрлѷкі́йскагѡ чꙋдотво́рца: ст҃ы́хъ равноапⷭ҇льныхъ меѳо́дїа и҆ кѷрі́лла, ѹ҆чи́телей слове́нскихъ: ст҃ы́хъ равноапⷭ҇льныхъ вели́кагѡ кн҃зѧ влади́мїра и҆ вели́кїѧ кнѧги́ни ѻ҆́льги: и҆̀же во ст҃ы́хъ ѻ҆тє́цъ на́шихъ, ст҃и́телѧ мїхаи́ла, пе́рвагѡ митрополі́та кі́евскагѡ: первост҃и́телей моско́вскихъ и҆ всеѧ̀ рꙋсѝ, петра̀, а҆леѯі́а, і҆ѡ́ны, мака́рїа, фїлі́ппа, і҆́ѡва, є҆рмоге́на и҆ тѵ́хѡна: митрополі́тѡвъ моско́вскихъ фїларе́та, і҆нноке́нтїа и҆ мака́рїа: ст҃и́телей <red>и҆́мⷬ҇къ</red> (є҆пархїа́льныхъ): ст҃ы́хъ сла́вныхъ и҆ добропобѣ́дныхъ мч҃никѡвъ: новомч҃никѡвъ и҆ и҆сповѣ́дникѡвъ рѡссі́йскихъ влади́мїра, митрополі́та кі́евскагѡ: венїамі́на, митрополі́та петрогра́дскагѡ: петра̀, митрополі́та крꙋти́цкагѡ: і҆ларїѡ́на, а҆рхїепⷭ҇копа вере́йскагѡ: ст҃ы́хъ ца́рственныхъ стрⷭ҇тоте́рпцєвъ: прпⷣбномч҃нцъ вели́кїѧ кнѧги́ни є҆лїсаве́ты и҆ и҆́нокини варва́ры: преподо́бныхъ и҆ бг҃оно́сныхъ ѻ҆тє́цъ на́шихъ: преподо́бныхъ ѻ҆тє́цъ ста́рцєвъ ѻ҆́птинскихъ: ст҃ы́хъ првⷣныхъ і҆ѡа́нна кроншта́дтскагѡ и҆ а҆леѯі́а моско́вскагѡ: ст҃ы́хъ бл҃же́нныхъ ѯе́нїи петербꙋ́ргскїѧ и҆ матрѡ́ны моско́вскїѧ: ст҃ы́хъ и҆ пра́ведныхъ бг҃оѻтє́цъ і҆ѡакі́ма и҆ а҆́нны, и҆ ст҃а́гѡ <red>и҆́мⷬ҇къ</red> <rubric class="inline">(є҆гѡ́же є҆́сть хра́мъ)</rubric>, и҆ всѣ́хъ ст҃ы́хъ. Мо́лимъ тѧ̀, многоми́лостиве гдⷭ҇и, ѹ҆слы́ши на́съ грѣ́шныхъ, молѧ́щихсѧ тебѣ̀, и҆ поми́лꙋй на́съ.

<rubric class="inline">Ли́къ:</rubric> <red>Г</red>дⷭ҇и поми́лꙋй, <rubric class="inline">в҃і.</rubric>

<rubric class="inline">Возгла́съ:</rubric> <red>М</red>и́лостїю и҆ щедро́тами и҆ чл҃вѣколю́бїемъ є҆диноро́днагѡ твоегѡ̀ сн҃а, съ ни́мже бл҃гослове́нъ є҆сѝ, со прест҃ы́мъ, и҆ бл҃ги́мъ, и҆ животворѧ́щимъ твои́мъ дх҃омъ, ны́нѣ и҆ при́снѡ, и҆ во вѣ́ки вѣкѡ́въ, а҆ми́нь.

## Пѣ́снь з҃.

<rubric class="inline">І҆рмо́съ:</rubric> <irmos><red>П</red>ре́жде ѡ҆́бразꙋ злато́мꙋ, персі́дскомꙋ чти́лищꙋ, ѻ҆́троцы не поклони́шасѧ, трїѐ пою́ще посредѣ̀ пе́щи: ѻ҆тцє́въ бж҃е бл҃гослове́нъ є҆сѝ.</irmos>

<rubric class="inline">Сті́хъ:</rubric> <red>Ѿ</red>стꙋпи́те ѿ менє̀, всѝ дѣ́лающїи беззако́нїе.

<red>К</red>реста̀ твоегѡ̀, гдⷭ҇и, животво́рнагѡ, и҆́мже сме́рть поги́бе, и҆ ме́ртвїи ѡ҆животворе́ни бы́ша, бж҃е́ственнымъ зна́менїемъ, ны́нѣ болѧ́щаго <red>[</red><rubric class="inline">и҆лѝ:</rubric> болѧ́щꙋю<red>]</red> воздви́гни, ꙗ҆́коже при є҆ле́нѣ ѹ҆ме́ршꙋю дѣви́цꙋ.

<rubric class="inline">Сті́хъ:</rubric> <red>Ꙗ҆́</red>кѡ ѹ҆слы́ша гдⷭ҇ь гла́съ пла́ча моегѡ̀.

<red>Д</red>о́лгꙋю, гдⷭ҇и, и҆ лю́тꙋю болѣ́знь і҆́ѡвлю на гно́ищи въ че́рвїѧхъ сѣдѧ́щагѡ, и҆ благода́рнѣ молѧ́щагосѧ сло́вомъ и҆сцѣли́лъ є҆сѝ: и҆ ны́нѣ болѣ́знꙋющаго <red>[</red><rubric class="inline">и҆лѝ:</rubric> болѣ́знꙋющꙋю<red>]</red> и҆ на́ми молѧ́щагосѧ <red>[</red><rubric class="inline">и҆лѝ:</rubric> молѧ́щꙋюсѧ<red>]</red> тебѣ̀, ꙗ҆́кѡ бл҃гъ, и҆сцѣлѝ неви́димѡ моли́твами ст҃ы́хъ твои́хъ.

<rubric class="inline">Сла́ва:</rubric> <red>В</red>сѝ вѣ́мы, ꙗ҆́кѡ всѧ́кѡ ѹ҆мре́ти на́мъ є҆́сть, тебѣ̀ бг҃ꙋ та́кѡ и҆зво́лившꙋ: но на ма́лое вре́мѧ, ми́лостиве, здра́вїе про́симъ болѧ́щемꙋ <red>[</red><rubric class="inline">и҆лѝ:</rubric> болѧ́щей<red>]</red>, премѣнѝ ѿ сме́рти того̀ <red>[</red><rubric class="inline">и҆лѝ:</rubric> тꙋ̀<red>]</red> на живо́тъ, пода́ждь скорбѧ́щымъ ѹ҆тѣше́нїе.

<rubric class="inline">И҆ ны́нѣ:</rubric> <red>П</red>осо́бствꙋй и҆ помозѝ на́шей нищетѣ̀, бцⷣе, ты̀ вѣ́си вре́мѧ и҆ ча́съ, когда̀ ѹ҆моли́ти сн҃а твоегѡ̀ и҆ бг҃а на́шего пода́ти здра́вїе болѧ́щемꙋ <red>[</red><rubric class="inline">и҆лѝ:</rubric> болѧ́щей<red>]</red> и҆ проще́нїе всѣ́хъ согрѣше́нїй.

## Пѣ́снь и҃.

<rubric class="inline">І҆рмо́съ:</rubric> <irmos><red>С</red>лꙋжи́ти живо́мꙋ бг҃ꙋ въ вавѷлѡ́нѣ ѻ҆́троки претерпѣ́вше, ѡ҆ мꙋсїкі́йскихъ ѻ҆рга́нѣхъ не ради́ша, и҆ посредѣ̀ пла́мене стоѧ́ще, благолѣ́пнꙋю пѣ́снь воспѣва́хꙋ, глаго́люще: благослови́те, всѧ̑ дѣла̀ гдⷭ҇нѧ, гдⷭ҇а.</irmos>

<rubric class="inline">Сті́хъ:</rubric> <red>Ѹ҆</red>слы́ша гдⷭ҇ь моле́нїе моѐ.

<red>Н</red>аказꙋ́ѧ наказа́лъ є҆сѝ, влⷣко, болѣ́знїю раба̀ твоего̀ <red>[</red><rubric class="inline">и҆лѝ:</rubric> рабꙋ̀ твою̀<red>]</red>, и҆ ско́рѡ и҆сцѣлѝ, ми́лостиве хрⷭ҇тѐ бж҃е: и҆ є҆щѐ сме́рти не преда́ждь сꙋ́днѣ, да тебѣ̀ покаѧ́нїемъ возда́стъ: са́мъ бо ре́клъ є҆сѝ: не хощꙋ̀ сме́рти грѣ́шнагѡ.

<rubric class="inline">Сті́хъ:</rubric> <red>Г</red>дⷭ҇ь моли́твꙋ мою̀ прїѧ́тъ.

<red>Г</red>дⷭ҇и ми́лостиве, твоѧ̑ пресла̑внаѧ чꙋдеса̀ и҆ до на́съ ны́нѣ да дости́гнꙋтъ: бѣ́сы проженѝ, недꙋ́ги и҆ ра́ны и҆сцѣлѝ, болѣ́зни ѹ҆врачꙋ́й, потво́ры и҆ чародѣѧ́нїѧ: и҆ всѧ́кїѧ ра́ны и҆зба́ви ны̀.

<rubric class="inline">Сла́ва:</rubric> <red>З</red>апрети́вый, хрⷭ҇тѐ, морски̑мъ вѣ́трѡмъ, и҆ стра́хъ ѹ҆ченикѡ́въ на ра́дость преложи́вый, запретѝ и҆ ны́нѣ тѧ̑жкимъ болѣ́знемъ, трꙋжда́ющымъ твоего̀ раба̀ <red>[</red><rubric class="inline">и҆лѝ:</rubric> твою̀ рабꙋ̀<red>]</red>: да всѝ возвесели́мсѧ, хва́лѧще тѧ̀ во вѣ́ки.

<rubric class="inline">И҆ ны́нѣ:</rubric> <red>И҆</red>зба́ви, бцⷣе, ѿ ѡ҆быше́дшихъ на́съ печа́лей, бѣ́дъ же и҆ скорбе́й, и҆ всѣ́хъ разли́чныхъ недꙋ́гѡвъ, ѡ҆тра́вы и҆ чародѣѧ́нїй, и҆ ѹ҆ро́кѡвъ разли́чныхъ челѡвѣ́къ, и҆ напра́сныѧ сме́рти, мо́лимсѧ.

## Пѣ́снь ѳ҃.

<rubric class="inline">І҆рмо́съ:</rubric> <irmos><red>Н</red>а сїна́йстѣй горѣ̀ ви́дѣ тѧ̀ глꙋбинꙋ̀ мѡѷсе́й, неѡпа́льнѡ ѻ҆́гнь бж҃ества̀ заче́ншꙋю во чре́вѣ. Данїи́лъ же тѧ̀ ви́дѣ, го́рꙋ несѣко́мꙋю, же́злъ прозѧ́бшїй, и҆са́їа взыва́ше, ѿ ко́рене даві́дова.</irmos>

<rubric class="inline">Сті́хъ:</rubric> <red>Д</red>а постыдѧ́тсѧ и҆ смѧтꙋ́тсѧ всѝ вразѝ моѝ.

<red>И҆</red>сто́чниче жи́зни, пода́телю ми́лости, хрⷭ҇тѐ, не ѿвратѝ лица̀ твоегѡ̀ ѿ на́съ, но ѡ҆блегчѝ болѣ̑зни, ѹ҆трꙋжде́нномꙋ болѣ́знїю, и҆ воздви́гни є҆го̀, ꙗ҆́коже ѳадде́омъ а҆́ѵгарѧ: да при́снѡ тебѐ сла́витъ со ѻ҆ц҃е́мъ и҆ дх҃омъ ст҃ы́мъ є҆ди́наго бг҃а.

<rubric class="inline">Сті́хъ:</rubric> <red>Д</red>а возвратѧ́тсѧ и҆ ѹ҆стыдѧ́тсѧ ѕѣлѡ̀ вско́рѣ.

<red>Є҆</red>ѵⷢ҇льскомꙋ вѣ́рꙋюще глаго́лꙋ, твоѐ и҆́щемъ ѡ҆бѣща́нїе, хрⷭ҇тѐ, проси́те бо, ре́клъ є҆сѝ, и҆ да́стсѧ ва́мъ: тѣ́мъ ны́нѣ просѧ́ще мо́лимъ тѧ̀: возста́ви ѿ ѻ҆дра̀ здра́ва лю́тымъ пове́рженнаго недꙋ́гомъ: да тѧ̀ съ на́ми вкꙋ́пѣ велича́етъ.

<rubric class="inline">Сла́ва:</rubric> <red>Ѹ҆</red>мꙋ́ченый недꙋ́гомъ, и҆ внꙋ́трь неви́димыми ра́нами тебѣ̀, хрⷭ҇тѐ, на́ми вопїе́тъ, не ра́ди на́съ, гдⷭ҇и, вси́ бо є҆смы̀ по́лны грѣхѡ́въ, но мт҃рними и҆ предте́чи твоегѡ̀ моли́твами, пода́ждь и҆сцѣле́нїе болѧ́щемꙋ <red>[</red><rubric class="inline">и҆лѝ:</rubric> болѧ́щей<red>]</red>.

<rubric class="inline">И҆ ны́нѣ:</rubric> <red>Б</red>ж҃їѧ мт҃и пречⷭ҇таѧ, со всѣ́ми ст҃ы́ми призыва́емъ тѧ̀, со а҆́гг҃лы и҆ а҆рха́гг҃лы, съ проро́ки и҆ патрїа́рхи, со а҆пⷭ҇лы и҆ ст҃и́тели, съ преподо́бными и҆ пра́ведными, моли́сѧ хрⷭ҇тꙋ̀ бг҃ꙋ на́шемꙋ пода́ти здра́вїе болѧ́щемꙋ: да тѧ̀ всѝ велича́емъ.

<rubric class="inline">Посе́мъ:</rubric> <incipit><red>Д</red>осто́йно є҆́сть:</incipit> <incipit><red>Трист҃о́е.</red></incipit> <rubric class="inline">По</rubric> <incipit><red>Ѻ҆́</red>ч҃е на́шъ:</incipit>

<rubric>Тропарѝ сїѧ̑, гла́съ ѕ҃:</rubric>

<red>П</red>оми́лꙋй на́съ, гдⷭ҇и, поми́лꙋй на́съ:

<rubric class="inline">Сла́ва:</rubric> <red>Г</red>дⷭ҇и, поми́лꙋй на́съ:

<rubric class="inline">И҆ ны́нѣ:</rubric> <red>М</red>илосе́рдїѧ двє́ри ѿве́рзи на́мъ, блгⷭ҇ве́ннаѧ бцⷣе:

<rubric>А҆́бїе же по си́хъ і҆ере́й и҆лѝ дїа́конъ глаго́летъ є҆ктенїю̀ сїю̀:</rubric>

<incipit><red>П</red>оми́лꙋй на́съ, бж҃е:</incipit>

<red>Є҆</red>щѐ мо́лимсѧ тебѣ̀, всеми́лостивомꙋ гдⷭ҇ꙋ, ꙗ҆́коже є҆зекі̑ины сле́зы, манассі́ино и҆ нїневі́тѧнъ покаѧ́нїе, и҆ даві́дово и҆сповѣ́данїе прїѧ́лъ є҆сѝ, и҆ ско́рѡ тѣ́хъ поми́ловалъ є҆сѝ, и҆ на́шѧ во ѹ҆миле́нїи принѡси́мыѧ тѝ мѡльбы̀, прїимѝ, всеблагі́й цр҃ю̀, и҆ ꙗ҆́кѡ ще́дръ поми́лꙋй лю́тѣ болѧ́щаго раба̀ твоего̀ <red>[</red><rubric class="inline">и҆лѝ:</rubric> лю́тѣ болѧ́щꙋю рабꙋ̀ твою̀<red>]</red>, здра́вїе є҆мꙋ̀ <red>[</red><rubric class="inline">и҆лѝ:</rubric> є҆́й<red>]</red> да́рꙋѧ, со слеза́ми мо́лимъ ти сѧ, и҆сто́чниче жи́зни и҆ безсме́ртїѧ, ѹ҆слы́ши и҆ ско́рѡ поми́лꙋй.

<rubric>Дїа́конъ же возглаша́етъ:</rubric>

<red>П</red>а́ки и҆ па́ки со ѹ҆миле́нїемъ, кѡлѣ́на прекло́нше, гдⷭ҇ꙋ помо́лимсѧ.

<rubric class="inline">Ли́къ:</rubric> <red>Г</red>дⷭ҇и, поми́лꙋй, <rubric class="inline">три́жды.</rubric>

<rubric>І҆ере́й же со всѣ́ми предстоѧ́щими, кѡлѣ́на прекло́нше, со всѧ́кимъ внима́нїемъ и҆ ѹ҆миле́нїемъ глаго́летъ моли́твꙋ сїю̀:</rubric>

<versal>Б</versal>ж҃е си́льный и҆ ми́лостивый, всѧ̑ стро́ѧй на спасе́нїе ро́да на́шегѡ, при́зри, смире́ннѡ мо́лимъ тѧ̀, на смире́ннꙋю мольбꙋ̀ на́шꙋ, и҆ ми́лостивнѡ посѣтѝ раба̀ твоего̀ <red>[</red><rubric class="inline">и҆лѝ:</rubric> рабꙋ̀ твою̀<red>]</red> <red>и҆́мⷬ҇къ</red>, нарица́ющаго <red>[</red><rubric class="inline">и҆лѝ:</rubric> нарица́ющꙋю<red>]</red> и҆́мѧ хрⷭ҇та̀ твоегѡ̀, и҆ ѿпꙋстѝ и҆ простѝ є҆мꙋ̀ <red>[</red><rubric class="inline">и҆лѝ:</rubric> є҆́й<red>]</red> всѧ̑ согрѣшє́нїѧ вѡ́льнаѧ и҆ невѡ́льнаѧ, и҆́миже твою̀ благода́ть прогнѣ́ва, и҆ твою̀ ꙗ҆́рость раздражѝ: всѧ́къ же недꙋ́гъ є҆гѡ̀ <red>[</red><rubric class="inline">и҆лѝ:</rubric> є҆ѧ̀<red>]</red> тѣле́сный и҆сцѣлѝ, и҆ всѧ́кое наше́ствїе непрїѧ́зненное дале́че ѿ негѡ̀ <red>[</red><rubric class="inline">и҆лѝ:</rubric> ѿ неѧ̀<red>]</red> сотворѝ: воздви́гни є҆го̀ <red>[</red><rubric class="inline">и҆лѝ:</rubric> ю҆̀<red>]</red> ѿ ѻ҆дра̀ болѣ́зненнагѡ, и҆ да́рꙋй є҆го̀ здра́ва <red>[</red><rubric class="inline">и҆лѝ:</rubric> ю҆̀ здра́вꙋ<red>]</red> дꙋше́ю и҆ тѣ́ломъ це́ркви твое́й ст҃ѣ́й, до́брыми дѣ́лы, и҆ словесы̀ благи́ми сла́вѧща <red>[</red><rubric class="inline">и҆лѝ:</rubric> сла́вѧщꙋ<red>]</red> со всѣ́ми вѣ́рными твои́ми и҆́мѧ хрⷭ҇та̀ твоегѡ̀: съ ни́мже благослове́нъ є҆сѝ съ прест҃ы́мъ, и҆ благи́мъ, и҆ животворѧ́щимъ твои́мъ дх҃омъ, ны́нѣ и҆ при́снѡ, и҆ во вѣ́ки вѣкѡ́въ. Ли́къ: <red>А҆</red>ми́нь.

<rubric>А҆́бїе же, воста́въ, твори́тъ ѿпꙋ́стъ, ре́къ:</rubric>

<red>П</red>ремꙋ́дрость.

<rubric class="inline">Ли́къ:</rubric> <incipit><red>Ч</red>естнѣ́йшꙋю херꙋві̑мъ:</incipit>

<rubric class="inline">І҆ере́й:</rubric> <red>С</red>ла́ва тебѣ̀, хрⷭ҇тѐ бж҃е, ѹ҆пова́нїе на́ше, сла́ва тебѣ̀.

<rubric class="inline">Ли́къ:</rubric> <red>С</red>ла́ва, и҆ ны́нѣ:

<red>Г</red>дⷭ҇и поми́лꙋй, <rubric class="inline">три́жды.</rubric> <red>Б</red>л҃гословѝ.

<rubric>І҆ере́й же глаго́летъ ѿпꙋ́стъ се́й:</rubric>

<red>Х</red>рⷭ҇то́съ и҆́стинный бг҃ъ на́шъ, моли́твами пречⷭ҇тыѧ своеѧ̀ мт҃ре, ст҃а́гѡ сла́внагѡ проро́ка, предте́чи и҆ крести́телѧ і҆ѡа́нна, ст҃ы́хъ сла́вныхъ и҆ всехва́льныхъ а҆пⷭ҇лѡвъ, ст҃ы́хъ и҆ безме́здныхъ врачє́въ космы̀ и҆ дамїа́на и҆ всѣ́хъ ст҃ы́хъ свои́хъ, поми́лꙋетъ и҆ спасе́тъ на́съ и҆ раба̀ своего̀ <red>[</red><rubric class="inline">и҆лѝ:</rubric> рабꙋ̀ свою̀<red>]</red> <red>и҆́мⷬ҇къ</red> ꙗ҆́кѡ бла́гъ и҆ чл҃вѣколю́бецъ.

<rubric>Посе́мъ же а҆́ще и҆зво́лѧтъ пою́тъ и҆лѝ чтꙋ́тъ:</rubric>

<red>П</red>ри́зри на молє́нїѧ твои́хъ ра̑бъ, всенепоро́чнаѧ:

<rubric>И҆ ѿхо́дѧтъ во своѧ̑ си благодарѧ́ще бг҃а.</rubric>
