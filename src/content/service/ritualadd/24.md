---
title: "Слꙋ́жба ѡ҆ ѹ҆множе́ніи любвѐ, и҆ и҆скѡрене́ніи не́нависти и҆ всѧ́кіѧ ѕло́бы"
navigation:
  key: service-ritualadd-24
  title: "Слꙋ́жба ѡ҆ ѹ҆множе́ніи любвѐ, и҆ и҆скѡрене́ніи не́нависти и҆ всѧ́кіѧ ѕло́бы"
  parent: service-ritualadd
  order: 24
type: "service"
---

# Слꙋ́жба ѡ҆ ѹ҆множе́ніи любвѐ, и҆ и҆скѡрене́ніи не́нависти и҆ всѧ́кіѧ ѕло́бы.

<rubric>На проскомі́дїи: </rubric>

<red>Г</red>дⷭ҇и і҆и҃се хрⷭ҇тѐ бж҃е на́шъ, за́повѣдь но́вꙋю да́вый ѹ҆ченикѡ́мъ твои̑мъ, є҆́же люби́ти дрꙋ́гъ дрꙋ́га, прїимѝ же́ртвꙋ сїю̀ во ѡ҆ставле́нїе грѣхѡ́въ всѣ́хъ на́съ правовѣ́рныхъ рабѡ́въ твои́хъ, и҆ и҆зсѧ́кшꙋю въ на́съ къ твое́й бл҃гости, и҆ къ и҆́скреннемꙋ любо́вь, дх҃омъ твои́мъ ст҃ы́мъ ѡ҆бновѝ, и҆ крѣ́пкѡ сїю̀ водрꙋзѝ въ сердца̀ на́ша, да то́ю за́пѡвѣди твоѧ̑ и҆сполнѧ́юще, не своѧ̑ си на землѝ взыскꙋ́емъ, но ꙗ҆́же къ сла́вѣ твое́й, и҆ и҆́скреннѧгѡ созида́нїю и҆ сп҃се́нїю.

<rubric>Въ нача́лѣ бж҃е́ственныѧ лїтꙋргі́и:</rubric>

<red>Ѡ҆</red> є҆́же ѡ҆чи́стити на́съ ѿ грѣхѡ́въ и҆ беззако́нїй на́шихъ, и҆зсꙋша́ющихъ въ на́съ, ꙗ҆́же къ немꙋ̀ и҆ къ и҆́скреннемꙋ любо́вь, водрꙋзи́ти же ю҆̀ си́лою, дѣ́йствомъ, и҆ бл҃года́тїю прест҃а́гѡ своегѡ̀ дх҃а, и҆ вкорени́ти въ сердца̀ всѣ́хъ на́съ, прилѣ́жнѡ гдⷭ҇ꙋ помо́лимсѧ.

<red>Ѡ҆</red> є҆́же всѣ́ѧти, и҆ вкорени́ти бл҃года́тїю прест҃а́гѡ своегѡ̀ дх҃а но́вꙋю своегѡ̀ но́вагѡ завѣ́та за́повѣдь, є҆́же люби́ти дрꙋ́гъ дрꙋ́га, и҆ не себѣ̀ ѹ҆гожда́ти, но ꙗ҆́же къ сла́вѣ є҆гѡ̀, и҆ созида́нїю и҆́скреннѧгѡ всегда̀ и҆ска́ти, гдⷭ҇ꙋ помо́лимсѧ.

<red>Ѡ҆</red> є҆́же и҆скорени́ти въ на́съ нє́нависти, за́висти же и҆ рвє́нїѧ, и҆ всѧ̑ про́чыѧ стра́сти, братолю́бїе разрꙋша́ющыѧ, и҆ нелицемѣ́рнꙋю любо́вь всѣ́ѧти, ѹ҆се́рднѡ гдⷭ҇ꙋ помо́лимсѧ.

<red>Ѡ҆</red> є҆́же те́плꙋю любо́вь къ бг҃ꙋ и҆ къ и҆́скреннемꙋ въ на́съ, бл҃года́тїю прест҃а́гѡ своегѡ̀ дх҃а распали́ти, и҆ то́ю всѧ̑ стра́сти дꙋ́шъ и҆ тѣле́съ на́шихъ и҆ско́рене сожещѝ, гдⷭ҇ꙋ помо́лимсѧ.

<red>Ѡ҆</red> є҆́же и҆скорени́ти въ на́съ стра́сть самолю́бїѧ, братолю́бїѧ же добродѣ́тель си́лою прест҃а́гѡ своегѡ̀ дх҃а вкорени́ти, се́рдцемъ сокрꙋше́ннымъ гдⷭ҇ꙋ помо́лимсѧ.

<red>Ѡ҆</red> є҆́же не люби́ти на́мъ мі́ра, и҆ ꙗ҆̀же въ мі́рѣ, но и҆́стинною любо́вїю бг҃а, и҆ сла́вꙋ є҆гѡ̀, и҆ и҆́скреннѧгѡ по́льзꙋ и҆ сп҃се́нїе возлюби́ти, и҆ ꙗ҆̀же на небесѝ ѹ҆готѡ́ваннаѧ бл҃га́ѧ при́снѡ зрѣ́ти, и҆ си́хъ и҆ска́ти вседꙋ́шнѡ, гдⷭ҇ꙋ помо́лимсѧ.

<red>Ѡ҆</red> є҆́же не то́чїю дрꙋ́ги и҆ бра́тїю на́шꙋ, но и҆ врагѝ на́шѧ и҆́стиннѡ люби́ти, и҆ ненави́дѧщымъ на́съ бл҃готвори́ти, си́лою, дѣ́йствомъ, и҆ бл҃года́тїю прест҃а́гѡ своегѡ̀ дх҃а принꙋ́дити на́съ, гдⷭ҇ꙋ помо́лимсѧ.

<red>Ѡ҆</red> є҆́же себѣ̀ внима́ти, себѐ ѡ҆каѧва́ти, и҆ своѧ̑ согрѣшє́нїѧ всегда̀ зрѣ́ти, себѐ предъ бг҃омъ, и҆ предъ всѣ́ми смирѧ́ти, бра́та николи́же ѡ҆сꙋжда́ти, но ꙗ҆́кѡ самого̀ себѐ того̀ люби́ти, си́лою, дѣ́йствомъ, и҆ бл҃года́тїю прест҃а́гѡ своегѡ̀ дх҃а, гдⷭ҇ꙋ помо́лимсѧ.

<red>Ѡ҆</red> є҆́же поревнова́ти на́мъ дре́внихъ хрⷭ҇тїа́нъ къ бг҃ꙋ и҆ къ и҆́скреннемꙋ горѧ́щей любвѝ, и҆ наслѣ́дникѡмъ, и҆ прее́мникѡмъ тѣ́хъ бы́ти, не ѡ҆́бразомъ то́чїю, но дѣ́тельною и҆́стиною, си́лою, дѣ́йствомъ, и҆ бл҃года́тїю прест҃а́гѡ дх҃а, гдⷭ҇ꙋ помо́лимсѧ.

<red>Ѡ҆</red> є҆́же въ правовѣ́рїи непозы́блемыхъ, въ ми́рѣ и҆ сою́зѣ любвѐ горѧ́щихъ, и҆ во всѣ́хъ добродѣ́телехъ преспѣва́ющихъ на́съ всегда̀ сохрани́ти, и҆ ѿ всѣ́хъ дꙋшетлѣ́нныхъ страсте́й невреди́мыхъ, си́лою, дѣ́йствомъ, и҆ бл҃года́тїю прест҃а́гѡ дх҃а соблюстѝ, гдⷭ҇ꙋ помо́лимсѧ.

<rubric>По вхо́дѣ, тропа́рь, гла́съ д҃:</rubric>

<red>С</red>ою́зомъ любвѐ а҆по́стѡлы твоѧ̑ свѧза́вый, хрⷭ҇тѐ, и҆ на́съ твои́хъ вѣ́рныхъ рабѡ́въ къ себѣ̀ тѣ́мъ крѣ́пкѡ свѧза́въ, твори́ти за́пѡвѣди твоѧ̑, и҆ дрꙋ́гъ дрꙋ́га люби́ти нелицемѣ́рнѡ сотворѝ, мл҃твами бцⷣы, є҆ди́не чл҃вѣколю́бче.

<rubric class="inline">Конда́къ, гла́съ є҃:</rubric> <red>П</red>ла́менемъ любвѐ распалѝ къ тебѣ̀ сердца̀ на́ша, хрⷭ҇тѐ бж҃е, да то́ю разжиза́еми, се́рдцемъ, мы́слїю же и҆ дꙋше́ю, и҆ все́ю крѣ́постїю на́шею возлю́бимъ тѧ̀, и҆ и҆́скреннѧго своего̀ ꙗ҆́кѡ себѐ, и҆ повелѣ́нїѧ твоѧ̑ хранѧ́ще сла́вимъ тѧ̀ всѣ́хъ бл҃гъ да́телѧ.

<rubric class="inline">Прокі́менъ, гла́съ з҃:</rubric> <red>В</red>озлюблю́ тѧ гдⷭ҇и, крѣ́посте моѧ̀, гдⷭ҇ь ѹ҆твержде́нїе моѐ.

<rubric class="inline">Сті́хъ:</rubric> <red>Б</red>г҃ъ мо́й, помо́щникъ мо́й, и҆ ѹ҆пова́ю на него̀.

<rubric>Собо́рнагѡ посла́нїѧ і҆ѡа́ннова чте́нїе. а҃ і҆ѡа́нна, глава̀ г҃. Сті́хъ а҃і-к҃д.</rubric>

<rubric>А҆ллилꙋ́їа, гла́съ и҃:</rubric>

<rubric class="inline">Сті́хъ а҃:</rubric> <red>В</red>озлюби́те гдⷭ҇а всѝ преподо́бнїи є҆гѡ̀:

<rubric class="inline">Сті́хъ в҃:</rubric> <red>Ꙗ҆́</red>кѡ и҆́стины взыска́етъ гдⷭ҇ь:

<rubric>Ѿ і҆ѡа́нна ст҃а́гѡ є҆ѵⷢ҇лїа чте́нїе. Глава̀ г҃і. Сті́хъ л҃а-л҃є. </rubric>

<rubric class="inline">По</rubric> <incipit><red>Р</red>це́мъ всѝ:</incipit>

<rubric>На свое́мъ мѣ́стѣ приложѝ:</rubric>

<red>Г</red>дⷭ҇и бж҃е на́шъ, млⷭ҇тивнѡ ꙗ҆́кѡ бл҃гъ при́зри на и҆зсо́хшꙋю въ любвѝ зе́млю се́рдца на́шегѡ, и҆ те́рнїемъ не́нависти, самолю́бїѧ же, и҆ неисче́тныхъ беззако́нїй лю́тѣ ѡ҆лѧденѣ́вшꙋю: и҆ ка́плю бл҃года́ти прест҃а́гѡ твоегѡ̀ дх҃а и҆спꙋсти́въ, бога́тнѡ ѡ҆росѝ ю҆̀, во є҆́же плодоноси́ти, и҆ возрасти́ти ѿ горѧ́щїѧ къ тебѣ̀ любвѐ, всѣ́хъ добродѣ́телей ко́рень стра́хъ тво́й, и҆ ѡ҆ и҆́скреннѧгѡ сп҃се́нїи нелѣ́ностное попече́нїе, всѣ́хъ же страсте́й, и҆ многоѡбра́зныхъ лꙋка́вствъ, и҆ лицемѣ́рїѧ и҆скорене́нїе, приле́жнѡ ꙗ҆́кѡ всѣ́хъ бл҃года́телѧ мо́лимъ, ско́рѡ ѹ҆слы́ши и҆ чл҃вѣколю́бнѡ поми́лꙋй.

<red>З</red>а́повѣдь но́вꙋю твои́мъ ѹ҆ч҃никѡ́мъ, є҆́же люби́ти дрꙋ́гъ дрꙋ́га, да́вый, влⷣко, ѡ҆бновѝ сїю̀ бл҃года́тїю прест҃а́гѡ твоегѡ̀ дх҃а дѣйстви́тельнѡ въ дꙋша́хъ, и҆ въ сердца́хъ на́шихъ, да николи́же ѡ҆ свои́хъ сѝ, но всегда̀ ѡ҆ твое́мъ бл҃гоꙋго́дїи, и҆ и҆́скреннѧгѡ сп҃се́нїи и҆ по́льзѣ попече́нїе твори́ти потщи́мсѧ, мо́лимъ ти сѧ, бл҃года́телю млⷭ҇тивый, ѹ҆слы́ши, и҆ мл҃тивнѡ поми́лꙋй.

<red>П</red>е́рвꙋю и҆ бо́льшꙋю за́повѣдь да́вый, є҆́же люби́ти тебѐ бг҃а и҆ творца̀ на́шего ѿ всеѧ̀ дꙋшѝ, ѿ всеѧ̀ мы́сли и҆ крѣ́пости на́шеѧ, и҆ вторꙋ́ю, подо́бнꙋю є҆́й, є҆́же люби́ти и҆́скреннѧго ꙗ҆́кѡ самѣ́хъ себѐ, и҆ въ сїю̀ двою̀ всемꙋ̀ зако́нꙋ и҆ прⷪ҇ро́кѡмъ ви́сѣти наꙋчи́вый, дѣ́ломъ и҆сполнѧ́ти сїѧ̑, всѣ́хъ на́съ бл҃года́тїю прест҃а́гѡ твоегѡ̀ дх҃а ѹ҆бѣдѝ: да тебѣ̀ сп҃сꙋ на́шемꙋ, и҆ и҆́скреннѧгѡ сп҃се́нїю ѹ҆гожда́юще, ѡ҆бѣтова̑ннаѧ твоѧ̑ полꙋ́чимъ бл҃га̑ѧ, ꙗ҆́кѡ влⷣцѣ и҆ сп҃сꙋ на́шемꙋ приле́жнѡ припа́дающе мо́лимсѧ, ско́рѡ ѹ҆слы́ши, и҆ млⷭ҇тивнѡ поми́лꙋй.

<red>Д</red>а соверше́ни въ любвѝ твое́й, бж҃е на́шъ, бꙋ́демъ, ко и҆́скреннемꙋ нелицемѣ́рнꙋю и҆мѣ́ти любо́вь принꙋ́ди на́съ твоегѡ̀ дх҃а бл҃года́тїю, влⷣко: къ тебѣ̀ бо любо́вь и҆мѣ́ти мнѧ́йсѧ, бра́та же своего̀ ненави́дѧй ло́жь є҆́сть, и҆ во тьмѣ̀ хо́дитъ. Тѣ́мже, млⷭ҇тиве, въ любвѝ твое́й и҆ бра́тней распалѝ дꙋ́шы и҆ сердца̀ на̑ша, мо́лимъ ти сѧ, ꙗ҆́кѡ млⷭ҇тивъ ско́рѡ ѹ҆слы́ши, и҆ ꙗ҆́кѡ ще́дръ поми́лꙋй.

<red>С</red>и́це въ на́съ твою̀ любо́вь, си́лою бл҃года́ти прест҃а́гѡ твоегѡ̀ дх҃а, вселѝ, всеще́дрый гдⷭ҇и, є҆́же не то́чїю бра́тїю и҆ дрꙋ́ги, но и҆ врагѡ́въ на́шихъ по твоемꙋ̀ бж҃е́ственномꙋ повелѣ́нїю, и҆́стиннѡ люби́ти, и҆ ненави́дѧщымъ на́съ бл҃готвори́ти, и҆ ѡ҆ сп҃се́нїи и҆́хъ и҆́скреннѡ тща́тисѧ, мо́лимъ ти сѧ, бл҃гости и҆сто́чниче, и҆ чл҃вѣколю́бїѧ пꙋчи́но, ско́рѡ ѹ҆слы́ши и҆ ꙗ҆́кѡ бл҃госе́рдъ поми́лꙋй.

<rubric class="inline">Прича́стенъ:</rubric> <red>З</red>а́повѣдь но́вꙋю даю̀ ва́мъ, да лю́бите дрꙋ́гъ дрꙋ́га, ꙗ҆́коже а҆́зъ возлюби́хъ вы̀, речѐ гдⷭ҇ь.
