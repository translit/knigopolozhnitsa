---
title: "Чи́нъ ѡ҆свѧще́нїѧ во́инскагѡ зна́менїѧ, є҆́же є҆́сть хорꙋ́гви, и҆ во҆емъ бл҃гослове́нїѧ на бра́нь"
navigation:
  key: service-ritualadd-46
  title: "Чи́нъ ѡ҆свѧще́нїѧ во́инскагѡ зна́менїѧ, є҆́же є҆́сть хорꙋ́гви, и҆ во҆емъ бл҃гослове́нїѧ на бра́нь"
  parent: service-ritualadd
  order: 46
type: "service"
---

# Чи́нъ ѡ҆свѧще́нїѧ во́инскагѡ зна́менїѧ, є҆́же є҆́сть хорꙋ́гви, и҆ во҆емъ бл҃гослове́нїѧ на бра́нь.

<rubric>А҆́ще хо́щетъ свѧти́тель и҆лѝ і҆ере́й соверши́ти вкꙋ́пѣ и҆ моле́бенъ ѡ҆ побѣ́дѣ на врагѝ: въ пе́рвыхъ соверша́етъ моле́бенъ по чи́нꙋ є҆гѡ̀. По канѡ́нѣ же, и҆ по є҆ктенїа́хъ, начина́етсѧ чи́нъ се́й ѿ:</rubric>

<incipit><red>С</red>ъ на́ми бг҃ъ:</incipit>

<rubric>А҆́ще же бе́зъ моле́бна, соверша́етсѧ си́це:</rubric>

<rubric>Поста́влєннымъ сꙋ́щымъ хорꙋ́гвѧмъ на а҆мвѡ́нѣ распросте́ртымъ, свѧти́тель и҆лѝ і҆ере́й, пре́дъ свѧто́ю трапе́зою стоѧ̀, начина́етъ ѡ҆бы́чнѡ.</rubric>

<incipit><red>Б</red>л҃гослове́нъ бг҃ъ на́шъ:</incipit>

<rubric class="inline">Чте́цъ:</rubric> <incipit><red>Ц</red>р҃ю̀ нбⷭ҇ный:</incipit> <incipit><red>Трист҃о́е.</red></incipit> <incipit><red>Ѻ҆́</red>ч҃е на́шъ:</incipit>

<red>Г</red>дⷭ҇и, поми́лꙋй: <rubric class="inline">в҃і.</rubric>

<rubric class="inline">Сла́ва, и҆ ны́нѣ:</rubric> <incipit><red>П</red>рїиди́те поклони́мсѧ:</incipit> <rubric class="inline">три́жды.</rubric>

<rubric>И҆ ѱало́мъ рм҃г:</rubric>

<versal>Б</versal>л҃гослове́нъ гдⷭ҇ь бг҃ъ мо́й, наꙋча́ѧй рꙋ́цѣ моѝ на ѡ҆полче́нїе, пе́рсты моѧ̑ на бра́нь. Млⷭ҇ть моѧ̀ и҆ прибѣ́жище моѐ, застꙋ́пникъ мо́й и҆ и҆зба́витель мо́й, защи́титель мо́й, и҆ на него̀ ѹ҆пова́хъ: повинꙋ́ѧй лю́ди моѧ̑ под̾ мѧ̀. Гдⷭ҇и, что̀ є҆́сть человѣ́къ, ꙗ҆́кѡ позна́лсѧ є҆сѝ є҆мꙋ̀; и҆лѝ сы́нъ человѣ́чь, ꙗ҆́кѡ вмѣнѧ́еши є҆гѡ̀; Человѣ́къ сꙋетѣ̀ ѹ҆подо́бисѧ: дні́е є҆гѡ̀ ꙗ҆́кѡ сѣ́нь прехо́дѧтъ. Гдⷭ҇и, преклонѝ нб҃са̀, и҆ сни́ди: косни́сѧ гора́мъ, и҆ воздымѧ́тсѧ: блеснѝ мо́лнїю, и҆ разжене́ши ѧ҆̀: послѝ стрѣ́лы твоѧ̑, и҆ смѧте́ши ѧ҆̀. Послѝ рꙋ́кꙋ твою̀ съ высоты̀, и҆зми́ мѧ и҆ и҆зба́ви мѧ̀ ѿ во́дъ мно́гихъ, и҆з̾ рꙋкѝ сынѡ́въ чꙋжди́хъ, и҆́хже ѹ҆ста̀ глаго́лаша сꙋетꙋ̀, и҆ десни́ца и҆́хъ десни́ца непра́вды. Бж҃е, пѣ́снь но́вꙋ воспою̀ тебѣ̀, во ѱалти́ри десѧтострꙋ́ннѣмъ пою̀ тебѣ̀: даю́щемꙋ спⷭ҇нїе царє́мъ, и҆збавлѧ́ющемꙋ дв҃да̀ раба̀ своего̀ ѿ меча̀ лю́та. И҆зба́ви мѧ̀ и҆ и҆зми́ мѧ и҆з̾ рꙋкѝ сынѡ́въ чꙋжди́хъ, и҆́хже ѹ҆ста̀ глаго́лаша сꙋетꙋ̀, и҆ десни́ца и҆́хъ десни́ца непра́вды: и҆́хже сы́нове и҆́хъ ꙗ҆́кѡ новосаждє́нїѧ водрꙋжє́наѧ въ ю҆́ности свое́й, дщє́ри и҆́хъ ѹ҆до́брєны, преꙋкра́шєны ꙗ҆́кѡ подо́бїе хра́ма: храни̑лища и҆́хъ и҆спо́лнєна, ѿрыга̑ющаѧ ѿ сегѡ̀ въ сїѐ: ѻ҆́вцы и҆́хъ многоплѡ́дны, мно́жащыѧсѧ во и҆схо́дищихъ свои́хъ: воло́ве и҆́хъ то́лсти: нѣ́сть паде́нїѧ ѡ҆пло́тꙋ, нижѐ прохо́да, нижѐ во́плѧ въ сто́гнахъ и҆́хъ. Ѹ҆бл҃жи́ша лю́ди, и҆̀мже сїѧ̑ сꙋ́ть: бл҃же́ни лю́дїе, и҆̀мже гдⷭ҇ь бг҃ъ и҆́хъ.

<rubric>Посе́мъ пою́тъ и҆лѝ чтꙋ́тъ на ѻ҆́бѣ страны̀ ѱало́мъ се́й и҆збра́нный, съ припѣ́вомъ си́мъ:</rubric>

<red>С</red>ъ на́ми бг҃ъ, разꙋмѣ́йте ꙗ҆зы́цы и҆ покарѧ́йтесѧ, ꙗ҆́кѡ съ на́ми бг҃ъ.

## Ѱало́мъ з҃і.

<versal>В</versal>озлюблю́ тѧ, гдⷭ҇и, крѣ́посте моѧ̀. Гдⷭ҇ь ѹ҆твержде́нїе моѐ, и҆ прибѣ́жище моѐ, и҆ и҆зба́витель мо́й, бг҃ъ мо́й, помо́щникъ мо́й, и҆ ѹ҆пова́ю на него̀: защи́титель мо́й, и҆ ро́гъ спⷭ҇нїѧ моегѡ̀, и҆ застꙋ́пникъ мо́й. Хвалѧ̀ призовꙋ̀ гдⷭ҇а и҆ ѿ вра̑гъ мои́хъ спасꙋ́сѧ. Ѡ҆держа́ша мѧ̀ бѡлѣ́зни смє́ртныѧ, и҆ пото́цы беззако́нїѧ смѧто́ша мѧ̀: бѡлѣ́зни а҆́дѡвы ѡ҆быдо́ша мѧ̀, предвари́ша мѧ̀ сѣ̑ти смє́ртныѧ. И҆ внегда̀ скорбѣ́ти мѝ, призва́хъ гдⷭ҇а и҆ къ бг҃ꙋ моемꙋ̀ воззва́хъ: ѹ҆слы́ша ѿ хра́ма ст҃а́гѡ своегѡ̀ гла́съ мо́й, и҆ во́пль мо́й пред̾ ни́мъ вни́детъ во ѹ҆́шы є҆гѡ̀. И҆ подви́жесѧ и҆ тре́петна бы́сть землѧ̀, и҆ ѡ҆снова̑нїѧ го́ръ смѧто́шасѧ и҆ подвиго́шасѧ, ꙗ҆́кѡ прогнѣ́васѧ на нѧ̀ бг҃ъ. Взы́де ды́мъ гнѣ́вомъ є҆гѡ̀, и҆ ѻ҆́гнь ѿ лица̀ є҆гѡ̀ воспла́менитсѧ: ѹ҆́глїе возгорѣ́сѧ ѿ негѡ̀. И҆ приклонѝ нб҃са̀ и҆ сни́де, и҆ мра́къ под̾ нога́ма є҆гѡ̀. И҆ взы́де на херꙋві́мы и҆ летѣ̀, летѣ̀ на крилꙋ̑ вѣ́трєню. И҆ положѝ тьмꙋ̀ закро́въ сво́й: ѡ҆́крестъ є҆гѡ̀ селе́нїе є҆гѡ̀: темна̀ вода̀ во ѡ҆́блацѣхъ воздꙋ́шныхъ. Ѿ ѡ҆блиста́нїѧ пред̾ ни́мъ ѡ҆́блацы проидо́ша, гра́дъ и҆ ѹ҆́глїе ѻ҆́гненное. И҆ возгремѣ̀ съ нб҃сѐ гдⷭ҇ь, и҆ вы́шнїй дадѐ гла́съ сво́й. Низпосла̀ стрѣ́лы и҆ разгна̀ ѧ҆̀, и҆ мѡ́лнїи ѹ҆мно́жи и҆ смѧтѐ ѧ҆̀. И҆ ꙗ҆ви́шасѧ и҆сто́чницы водні́и, и҆ ѿкры́шасѧ ѡ҆снова̑нїѧ вселе́нныѧ ѿ запреще́нїѧ твоегѡ̀, гдⷭ҇и, ѿ дохнове́нїѧ дꙋ́ха гнѣ́ва твоегѡ̀. Низпосла̀ съ высоты̀ и҆ прїѧ́тъ мѧ̀, воспрїѧ́тъ мѧ̀ ѿ во́дъ мно́гихъ. И҆зба́витъ мѧ̀ ѿ врагѡ́въ мои́хъ си́льныхъ и҆ ѿ ненави́дѧщихъ мѧ̀: ꙗ҆́кѡ ѹ҆тверди́шасѧ па́че менє̀. Предвари́ша мѧ̀ въ де́нь ѡ҆ѕлобле́нїѧ моегѡ̀: и҆ бы́сть гдⷭ҇ь ѹ҆твержде́нїе моѐ. И҆ и҆зведе́ мѧ на широтꙋ̀: и҆зба́витъ мѧ̀, ꙗ҆́кѡ восхотѣ́ мѧ. И҆ возда́стъ мѝ гдⷭ҇ь по пра́вдѣ мое́й, и҆ по чистотѣ̀ рꙋкꙋ̀ моє́ю возда́стъ мѝ, ꙗ҆́кѡ сохрани́хъ пꙋти̑ гдⷭ҇ни и҆ не нече́ствовахъ ѿ бг҃а моегѡ̀. Ꙗ҆́кѡ всѧ̑ сꙋдьбы̑ є҆гѡ̀ предо мно́ю, и҆ ѡ҆правда̑нїѧ є҆гѡ̀ не ѿстꙋпи́ша ѿ менє̀. И҆ бꙋ́дꙋ непоро́ченъ съ ни́мъ и҆ сохраню́сѧ ѿ беззако́нїѧ моегѡ̀. И҆ возда́стъ мѝ гдⷭ҇ь по пра́вдѣ мое́й и҆ по чистотѣ̀ рꙋкꙋ̀ моє́ю пред̾ ѻ҆чи́ма є҆гѡ̀. Съ прпⷣбнымъ прпⷣбенъ бꙋ́деши, и҆ съ мꙋ́жемъ непови́ннымъ непови́ненъ бꙋ́деши, и҆ со и҆збра́ннымъ и҆збра́нъ бꙋ́деши, и҆ со стропти́вымъ разврати́шисѧ. Ꙗ҆́кѡ ты̀ лю́ди смирє́нныѧ сп҃се́ши и҆ ѻ҆́чи го́рдыхъ смири́ши. Ꙗ҆́кѡ ты̀ просвѣти́ши свѣти́льникъ мо́й, гдⷭ҇и: бж҃е мо́й, просвѣти́ши тьмꙋ̀ мою̀. Ꙗ҆́кѡ тобо́ю и҆зба́влюсѧ ѿ и҆скꙋше́нїѧ, и҆ бг҃омъ мои́мъ прейдꙋ̀ стѣ́нꙋ. Бг҃ъ мо́й, непоро́ченъ пꙋ́ть є҆гѡ̀: словеса̀ гдⷭ҇нѧ разжжє́на. Защи́титель є҆́сть всѣ́хъ ѹ҆пова́ющихъ на него̀. Ꙗ҆́кѡ кто̀ бг҃ъ, ра́звѣ гдⷭ҇а; и҆лѝ кто̀ бг҃ъ, ра́звѣ бг҃а на́шегѡ; Бг҃ъ препоѧсꙋ́ѧй мѧ̀ си́лою, и҆ положѝ непоро́ченъ пꙋ́ть мо́й: соверша́ѧй но́зѣ моѝ ꙗ҆́кѡ є҆ле́ни, и҆ на высо́кихъ поставлѧ́ѧй мѧ̀: наꙋча́ѧй рꙋ́цѣ моѝ на бра́нь, и҆ положи́лъ є҆сѝ лꙋ́къ мѣ́дѧнъ мы̑шца моѧ̑: и҆ да́лъ мѝ є҆сѝ защище́нїе спⷭ҇нїѧ, и҆ десни́ца твоѧ̀ воспрїѧ́тъ мѧ̀: и҆ наказа́нїе твоѐ и҆спра́витъ мѧ̀ въ коне́цъ, и҆ наказа́нїе твоѐ то̀ мѧ̀ наꙋчи́тъ. Ѹ҆шири́лъ є҆сѝ стѡпы̀ моѧ̑ подо мно́ю, и҆ не и҆знемого́стѣ плеснѣ̑ моѝ. Поженꙋ̀ врагѝ моѧ̑, и҆ пости́гнꙋ ѧ҆̀, и҆ не возвращꙋ́сѧ, до́ндеже сконча́ютсѧ: ѡ҆скорблю̀ и҆̀хъ, и҆ не возмо́гꙋтъ ста́ти, падꙋ́тъ под̾ нога́ма мои́ма. И҆ препоѧ́салъ мѧ̀ є҆сѝ си́лою на бра́нь, спѧ́лъ є҆сѝ всѧ̑ востаю́щыѧ на мѧ̀ под̾ мѧ̀. И҆ врагѡ́въ мои́хъ да́лъ мѝ є҆сѝ хребе́тъ и҆ ненави́дѧщыѧ мѧ̀ потреби́лъ є҆сѝ. Воззва́ша, и҆ не бѣ̀ спаса́ѧй: ко гдⷭ҇ꙋ, и҆ не ѹ҆слы́ша и҆́хъ. И҆ и҆стню̀ ѧ҆̀ ꙗ҆́кѡ пра́хъ пред̾ лице́мъ вѣ́тра, ꙗ҆́кѡ бре́нїе пꙋті́й погла́ждꙋ ѧ҆̀. И҆зба́виши мѧ̀ ѿ прерѣка́нїѧ люді́й: поста́виши мѧ̀ во главꙋ̀ ꙗ҆зы́кѡвъ: лю́дїе, и҆́хже не вѣ́дѣхъ, рабо́таша мѝ, въ слꙋ́хъ ѹ҆́ха послꙋ́шаша мѧ̀. Сы́нове чꙋжді́и солга́ша мѝ, сы́нове чꙋжді́и ѡ҆бетша́ша и҆ ѡ҆хромо́ша ѿ сте́зь свои́хъ. Жи́въ гдⷭ҇ь, и҆ блгⷭ҇ве́нъ бг҃ъ, и҆ да вознесе́тсѧ бг҃ъ спⷭ҇нїѧ моегѡ̀, бг҃ъ даѧ́й ѿмще́нїе мнѣ̀ и҆ покори́вый лю́ди под̾ мѧ̀, и҆зба́витель мо́й ѿ вра̑гъ мои́хъ гнѣвли́выхъ: ѿ востаю́щихъ на мѧ̀ вознесе́ши мѧ̀, ѿ мꙋ́жа непра́ведна и҆зба́виши мѧ̀. Препоѧ́ши ме́чь тво́й по бедрѣ̀ твое́й, си́льне, красото́ю твое́ю и҆ добро́тою твое́ю: и҆ налѧцы̀, и҆ ѹ҆спѣва́й, и҆ црⷭ҇твꙋй и҆́стины ра́ди и҆ кро́тости и҆ пра́вды: и҆ наста́витъ тѧ̀ ди́внѡ десни́ца твоѧ̀. Стрѣ́лы твоѧ̑ и҆з̾ѡщрє́ны, си́льне: лю́дїе под̾ тобо́ю падꙋ́тъ въ се́рдцы вра̑гъ цр҃е́выхъ. Сегѡ̀ ра́ди и҆сповѣ́мсѧ тебѣ̀ во ꙗ҆зы́цѣхъ, гдⷭ҇и, и҆ и҆́мени твоемꙋ̀ пою̀: велича́ѧй спасє́нїѧ царє́ва. Гдⷭ҇ь помо́щникъ мо́й и҆ защи́титель мо́й: на него̀ ѹ҆пова̀ се́рдце моѐ, и҆ помо́же мѝ, и҆ процвѣтѐ пло́ть моѧ̀: и҆ во́лею мое́ю и҆сповѣ́мсѧ є҆мꙋ̀. Гдⷭ҇ь ѹ҆твержде́нїе люді́й свои́хъ и҆ защи́титель спасе́нїй хрїста̀ своегѡ̀ є҆́сть. Сп҃сѝ лю́ди твоѧ̑, и҆ блгⷭ҇вѝ достоѧ́нїе твоѐ, и҆ ѹ҆пасѝ ѧ҆̀, и҆ возмѝ и҆ вознесѝ ѧ҆̀ до вѣ́ка.

<rubric class="inline">Сла́ва, и҆ ны́нѣ:</rubric> <red>С</red>ъ на́ми бг҃ъ, разꙋмѣ́йте ꙗ҆зы́цы:

<red>А҆</red>ллилꙋ́їа, <rubric class="inline">три́жды.</rubric>

<rubric>Дїа́конъ глаго́летъ є҆ктенїѝ сїѧ̑:</rubric>

<red>М</red>и́ромъ гдⷭ҇ꙋ помо́лимсѧ.

<rubric class="inline">Ли́къ:</rubric> <red>Г</red>дⷭ҇и, поми́лꙋй.

<rubric>И҆ прѡ́чаѧ да́же до:</rubric>

<red>Ѡ҆</red> пла́вающихъ:

<red>Ѡ҆</red> є҆́же не помѧнꙋ́ти грѣхѡ́въ и҆ беззако́нїй на́шихъ, но ꙗ҆́кѡ бл҃госе́рдꙋ, и҆ ми́лостивꙋ на́мъ бы́ти недостѡ́йнымъ рабѡ́мъ твои̑мъ въ бѣда́хъ сꙋ́щымъ, и҆ и҆зба́вити на́съ ѿ врагѡ́въ на́шихъ, гдⷭ҇ꙋ помо́лимсѧ.

<red>Ѡ҆</red> є҆́же благослови́ти зна́менїе сїѐ во́инское бл҃гослове́нїемъ свои́мъ небе́снымъ, стра́шно же и҆ ѹ҆жа́сно всѣ́мъ врагѡ́мъ на́шымъ сїѐсотвори́ти, гдⷭ҇ꙋ помо́лимсѧ.

<red>Ѡ҆</red> є҆́же вѣ́рномꙋ своемꙋ̀ во́инствꙋ, зна́менїе сїѐ носѧ́щемꙋ, и҆ на сїѐ взира́ющемꙋ, дерзнове́нїе, си́лꙋ и҆ крѣ́пость, на сотре́нїе и҆ попра́нїе крѣ́пости сꙋпоста̑тъ на́шихъ, ми́лостивнѡ пода́ти, гдⷭ҇ꙋ помо́лимсѧ.

<red>Ѡ҆</red> є҆́же всѣ́хъ врагѡ́въ на́шихъ на зна́мє́нїе сїѐ взира́ющихъ, дерзнове́нїе въ стра́хъ, си́лꙋ во ѡ҆сла́бꙋ, и҆ мꙋ́жество въ малодꙋ́шїе и҆ бѣ́гство претвори́ти, гдⷭ҇ꙋ помо́лимсѧ.

<red>Ѡ҆</red> є҆́же пода́ти си́лꙋ и҆ крѣ́пость хрⷭ҇толюби́вомꙋ во́инствꙋ, и҆ мꙋ́жественное и҆ хра́брое сопроти́въ всѧ́кагѡ врага̀ и҆ сꙋпоста́та всегда̀ показа́ти, и҆ рабѡ́мъ свои́мъ ми́ръ, и҆ ѹ҆твержде́нїе, и҆ ѿ всѣ́хъ бѣ́дъ и҆ нꙋ́ждъ, и҆ вра́жїихъ навѣ́тѡвъ ско́рое свобожде́нїе дарова́ти, гдⷭ҇ꙋ помо́лимсѧ.

<red>Ѡ҆</red> є҆́же ми́ръ и҆ сла́вꙋ всели́ти въ землѝ на́шей, и҆ и҆зба́вити на́съ ѿ всѣ́хъ вра́жїихъ навѣ́тѡвъ и҆ бѣ́дныхъ нахожде́нїй, гдⷭ҇ꙋ помо́лимсѧ.

<red>Ѡ҆</red> є҆́же не преда́ти на́съ въ попра́нїе, и҆ разоре́нїе врагѡ́мъ, и҆ сꙋпоста́тѡмъ на́шимъ: но въ бѣ́гство всѐ дерзнове́нїе и҆́хъ претвори́ти, и҆ мы́шцꙋ и҆́хъ сокрꙋши́ти, и҆ по́дъ но́ги вѣ́рныхъ свои́хъ покори́ти, гдⷭ҇ꙋ помо́лимсѧ.

<red>Ѡ҆</red> є҆́же стꙋда̀ и҆ безче́стїѧ ли́ца сопроти́вныхъ и҆спо́лнити, сердца́ же и҆́хъ стра́ха и҆ ꙋ҆́жаса: и҆ а҆́гг҃лъ гдⷭ҇нь да бꙋ́детъ погонѧ́ѧй, и҆ поража́ѧй и҆́хъ, гдⷭ҇ꙋ помо́лимсѧ.

<red>Ѡ҆</red> є҆́же лꙋ́къ мѣ́дѧнъ положи́ти мы̑шцы вѣ́рныхъ свои́хъ, и҆ ѹ҆крѣпи́ти десни́цꙋ и҆́хъ си́лою крѣ́пости своеѧ̀ въ побѣжде́нїе и҆ попра́нїе врагѡ́въ и҆ сꙋпоста́тѡвъ востаю́щихъ на ны̀, гдⷭ҇ꙋ помо́лимсѧ.

<red>Ѡ҆</red> є҆́же премѣни́ти всю̀ ско́рбь и҆ сѣ́тованїе на́ше на ра́дость и҆ весе́лїе, и҆ бѣ́дствованїе въ тве́рдый ми́ръ, и҆ непреобори́мыхъ ѿ всѣ́хъ вра́жїихъ навѣ́тѡвъ всегда̀ сотвори́ти, гдⷭ҇ꙋ помо́лимсѧ.

<red>Ѡ҆</red> є҆́же сокрꙋши́ти щи́тъ, ѻ҆рꙋ́жїе и҆ бра́нь всѣ́хъ борю́щихсѧ съ на́ми, и҆ по́дъ но́ги хрⷭ҇толюби́вомꙋ во́инствꙋ тѣ́хъ покори́ти, гдⷭ҇ꙋ помо́лимсѧ.

<red>Ѡ҆</red> є҆́же неѡсла́бнꙋ, непреобори́мꙋ, побѣди́тельнꙋ же си́лꙋ, крѣ́пость и҆ мꙋ́жество съ хра́бростїю, хрⷭ҇тоимени́томꙋ, во́инствꙋ на́шемꙋ на сокрꙋше́нїе врагѡ́въ на́шихъ пода́ти, гдⷭ҇ꙋ помо́лимсѧ.

<red>Ѡ҆</red> є҆́же пода́ти и҆зба́вꙋ вѣ́рнымъ рабѡ́мъ свои́мъ ѿ наше́ствїѧ и҆ноплемє́нникъ, и҆ ѿ всѣ́хъ бра́немъ хотѧ́щихъ человѣ́кѡвъ, и҆ ра́тныхъ нахожде́нїй, и҆ въ ми́рѣ глꙋбо́цѣ це́рковь и҆ лю́ди своѧ̑ соблюстѝ, побѣ́дꙋ и҆̀мъ на врагѝ всегда̀да́рꙋѧ, гдⷭ҇ꙋ помо́лимсѧ.

<red>Ѡ҆</red> и҆зба́витисѧ на́мъ ѿ всѧ́кїѧ ско́рби:

<incipit><red>З</red>астꙋпѝ, спасѝ:</incipit>

<incipit><red>П</red>рест҃ꙋ́ю, пречи́стꙋю:</incipit>

<rubric>Ст҃и́тель же, и҆лѝ і҆ере́й сїѐ дѣ́йствꙋѧй, возглаша́етъ:</rubric>

<red>Ꙗ҆́</red>кѡ ты̀ єсѝ крѣ́пость и҆ ѹ҆ твержде́нїе лю́демъ свои́мъ, и҆ тебѣ̀ подоба́етъ всѧ́каѧ сла́ва, че́сть, и҆ поклоне́нїе, ѻ҆ц҃ꙋ̀ и҆ сн҃ꙋ и҆ ст҃о́мꙋ дх҃ꙋ, ны́нѣ и҆ при́снѡ, и҆ во вѣ́ки вѣкѡ́въ.

<rubric class="inline">Ли́къ:</rubric> <red>А҆</red>ми́нь.

<rubric class="inline">Посе́мъ пою́тъ:</rubric> <incipit><red>Б</red>г҃ъ гдⷭ҇ь, и҆ ꙗ҆ви́сѧ на́мъ:</incipit> <rubric class="inline">на гла́съ а҃.</rubric>

<rubric class="inline">И҆ тропарѝ сїѧ̑:</rubric> <red>С</red>пасѝ гдⷭ҇и, лю́ди твоѧ̑:

<rubric>Сла́ва, то́йже: И҆ ны́нѣ, гла́съ ѕ҃:</rubric>

<red>П</red>редста́тельство хрⷭ҇тїа́нъ непосты́дное, хода́тайство ко творцꙋ̀ непрело́жное, не пре́зри грѣ́шныхъ моле́нїй гла́сы: но предварѝ ꙗ҆́кѡ бл҃га́ѧ на по́мощь на́съ, вѣ́рнѡ зовꙋ́щихъ тѝ: ѹ҆скорѝ на мл҃твꙋ, и҆ потщи́сѧ на ѹ҆моле́нїе, предста́тельствꙋющи при́снѡ бцⷣе, чтꙋ́щихъ тѧ̀.

<rubric>Посе́мъ конда́къ, гла́съ д҃:</rubric>

<red>В</red>ознесы́йсѧ на крⷭ҇тъ во́лею, тезоимени́томꙋ твоемꙋ̀ но́вомꙋ жи́тельствꙋ щедро́ты твоѧ̑ да́рꙋй, хрⷭ҇тѐ бж҃е: возвеселѝ на́съ си́лою твое́ю побѣ̑ды даѧ̀ на́мъ на сꙋпоста́ты, посо́бїе и҆мꙋ́щымъ твоѐ ѻ҆рꙋ́жїе ми́ра, непобѣди́мꙋю побѣ́дꙋ.

<rubric>Та́же ст҃и́телю (и҆лѝ і҆ере́ю) и҆зше́дшꙋ и҆з̾ ѻ҆лтарѧ̀, и҆ ста́вшꙋ на́д̾ хорꙋ́гвами за а҆мвѡ́номъ къ восто́кꙋ лице́мъ, и҆ дїа́конꙋ ре́кшꙋ:</rubric>

<red>Г</red>дⷭ҇ꙋ помо́лимсѧ.

<rubric class="inline">Ли́къ:</rubric> <red>Г</red>дⷭ҇и, поми́лꙋй.

<rubric>И҆ чте́тъ моли́твꙋ сїю̀ велегла́снѡ:</rubric>

<versal>В</versal>сеси́льный и҆ превѣ́чный бж҃е на́шъ, ѻ҆́ч҃е гдⷭ҇а бг҃а и҆ сп҃са на́шегѡ і҆и҃са хрⷭ҇та̀, са́мъ сы́й всемꙋ̀ мі́рꙋ творе́цъ, и҆ всеѧ̀ тва́ри бл҃гослове́нїе, и҆ побѣжда́ющымъ крѣ́пость, при́зри милосе́рдымъ свои́мъ ѻ҆́комъ на на́съ смире́нныхъ и҆ недосто́йныхъ рабѡ́въ твои́хъ, и҆ на моли́твꙋ на́шꙋ, и҆ сїю̀ хорꙋ́гвь, ю҆́же на дѣ́ло бра́ни приꙋгото́вихомъ, небе́снымъ твои́мъ бл҃гослове́нїемъ присѣтѝ, бл҃гословѝ и҆ ѡ҆ст҃ѝ, ꙗ҆́кѡ да бꙋ́детъ вѣ́рномꙋ твоемꙋ̀ во́инствꙋ, на сопроти́вныѧ ꙗ҆зы́ки ѡ҆долѣ́нїе и҆ и҆звѣ́стнаѧ побѣ́да: и҆ храни́тельствомъ твои́мъ ѡ҆гражде́нна сꙋ́щи, въ бѣ́гство да претвори́тъ всѣ́хъ сꙋпоста́тѡвъ на́шихъ полкѝ, и҆ врагѡ́мъ хрⷭ҇тїа́нскагѡ ро́да стра́шна всегда̀ и҆ ѹ҆жа́сна да ꙗ҆ви́тсѧ: вѣ̑рнымъ же твои́мъ на тѧ̀ ѹ҆пова́ющымъ, и҆звѣ́стное ѹ҆пова́нїе побѣ́ды, дерзнове́нїе же и҆ крѣ́пость да бꙋ́детъ. Мл҃твами же ст҃ы́хъ твои́хъ ѹ҆крѣпле́на, и҆ а҆́гг҃лъ твои́хъ ѡ҆полче́нїемъ ѡ҆гражде́нна сꙋ́щи, да ꙗ҆ви́тсѧ рабѡ́мъ твои́мъ зна́менїе побѣ́ды и҆ серде́чныѧ крѣ́пости и҆ мꙋ́жества на сꙋпоста́ты. Ты́ бо є҆сѝ цр҃ь ми́ра, и҆ бг҃ъ сокрꙋша́ѧй бра̑ни, и҆ крѣ́пость даѧ́й ѹ҆пова́ющымъ на тѧ̀, и҆ тебѣ̀ сла́вꙋ возсыла́емъ со є҆диноро́днымъ твои́мъ сн҃омъ, и҆ съ прест҃ы́мъ, и҆ бл҃ги́мъ, и҆ животворѧ́щимъ твои́мъ дх҃омъ, ны́нѣ и҆ въ безконе́чныѧ вѣ́ки вѣкѡ́въ.

<rubric class="inline">Ли́къ:</rubric> <red>А҆</red>ми́нь.

<rubric>Ст҃и́тель же (и҆лѝ і҆ере́й) ѡ҆бра́щьсѧ къ предстоѧ́щымъ во́инѡмъ, десни́цею благословлѧ́ѧ и҆̀хъ, глаго́летъ:</rubric>

<red>М</red>и́ръ всѣ̑мъ.

<rubric class="inline">Дїа́конъ:</rubric> <red>Г</red>лавы̀ ва́ша гдⷭ҇ви приклони́те.

<rubric>Ст҃и́тель (и҆лѝ і҆ере́й) чте́тъ велегла́снѡ моли́твꙋ сїю̀, зрѧ̀ къ за́падѡмъ:</rubric>

<versal>Г</versal>дⷭ҇и бж҃е на́шъ, послꙋ́шавый мѡѷсе́а просте́ршагѡ къ тебѣ̀ рꙋ́цѣ своѝ, и҆ лю́ди І҆и҃левы ѹ҆крѣпи́вый на а҆мали́ка, и҆ І҆исꙋ́сꙋ наѵі́нꙋ ѡ҆полчи́вшꙋсѧ, попꙋсти́лъ є҆сѝ со́лнцꙋ ста́ти во ѡ҆́бразъ побѣди́тельный, ты̀ и҆ ны́нѣ ѹ҆слы́ши на́съ молѧ́щихъ ти сѧ ѡ҆ собра́вшихсѧ во́ехъ си́хъ, и҆ бл҃гословѝ, и҆ ѹ҆крѣпѝ и҆̀хъ: и҆ да́ждь и҆̀мъ се́рдце мꙋ́жественно на сопроти́вныѧ врагѝ, а҆́гг҃ла свѣ́тла послѝ и҆̀мъ, врагѡ́мъ же стра́шна и҆ ѹ҆жа́сна, запина́юща же и҆ погонѧ́юща, и҆ се́рдце и҆́хъ разслаблѧ́юща, и҆ дерзнове́нїе въ бѣ́гство претворѧ́юща. Ѿими́ же ѿ рабѡ́въ твои́хъ на бра́нь ны́нѣ и҆сходѧ́щихъ, и҆ ѿ всѣ́хъ на́съ всѧ́кїй гла́дъ и҆ гꙋби́тельство, и҆ и҆зба́ви на́съ ѿ ѻ҆гнѧ̀, и҆ меча̀, и҆ наше́ствїѧ врагѡ́въ, и҆ ѿ всѧ́кагѡ воста́нїѧ проти́внагѡ. Спꙋтьше́ственникъ и҆̀мъ бꙋ́ди, и҆ пода́ждь и҆̀мъ всѧ̑, ꙗ҆̀же ко спасе́нїю проше́нїѧ: наꙋчѝ и҆̀хъ и҆ вразꙋмѝ, спасѝ, защитѝ, сохранѝ, ѡ҆чи́сти, и҆ ра́дости дꙋхо́вныѧ и҆спо́лни: дꙋшѝ и҆ тѣ́лꙋ и҆̀хъ застꙋ́пникъ и҆ защи́тникъ бꙋ́ди, и҆ ꙗ҆́кѡ бла́гъ и҆ милосе́рдъ и҆ человѣколю́бецъ проще́нїе грѣхѡ́въ пода́ждь и҆̀мъ въ де́нь сꙋ́дный. Поми́лꙋй и҆̀хъ и҆ на́съ всѣ́хъ, и҆ бл҃гословѝ во всѧ̑ днѝ живота̀ на́шего: да ѿ тебѐ по́мощь и҆ застꙋпле́нїе, и҆ и҆зба́вꙋ прїи́мше, сла́вꙋ и҆ благодаре́нїе бе́з̾ всѧ́кагѡ препѧ́тїѧ всегда̀ возсыла́емъ. Ты́ бо є҆сѝ крѣ́пость и҆ ѹ҆твержде́нїе лю́демъ твои́мъ, и҆ тебѣ̀ сла́вꙋ возсыла́емъ со є҆диноро́днымъ твои́мъ сн҃омъ, и҆ съ прест҃ы́мъ, и҆ бл҃ги́мъ, и҆ животворѧ́щимъ твои́мъ дх҃омъ, ны́нѣ и҆ при́снѡ, въ вѣ́ки вѣкѡ́въ.

<rubric class="inline">Ли́къ:</rubric> <red>А҆</red>ми́мь.

<rubric>Посе́мъ взе́мъ ст҃и́тель (и҆лѝ і҆ере́й) свѧще́ннꙋю во́дꙋ, кропи́тъ є҆́ю хорꙋ́гвь, глаго́лѧ:</rubric>

<red>Б</red>л҃гословлѧ́етсѧ и҆ ѡ҆свѧща́етсѧ зна́менїе сїѐ во́инское въ крѣ́пость, и҆ ѹ҆твержде́нїе хрⷭ҇тоимени́томꙋ во́инствꙋ, и҆ въ побѣ́дꙋ на всѧ̑ врагѝ ѡ҆кропле́нїемъ воды̀ сеѧ̀ свѧще́нныѧ, во и҆́мѧ ѻ҆ц҃а̀, и҆ сн҃а, и҆ ст҃а́гѡ дх҃а, а҆ми́нь.

<rubric>Посе́мъ а҆́ще є҆пⷭ҇кпъ сїѐ дѣ́йствꙋетъ, взе́мъ мі́трꙋ, и҆ сѣ́дъ на мѣ́стѣ свое́мъ, (а҆́ще же і҆ере́й, не сѧ́детъ, но стоѧ̀) взе́млетъ хорꙋ́гвь, и҆ дае́тъ ю҆̀, є҆мꙋ́же прили́чествꙋетъ, въ рꙋ́цѣ, колѣ̑на томꙋ̀ прикло́ньшꙋ, глаго́лѧ:</rubric>

<red>П</red>рїимѝ хорꙋ́гвь сїю̀, нбⷭ҇нымъ благослове́нїемъ ѡ҆свѧще́ннꙋю: бꙋ́ди же та̀ врагѡ́мъ хрⷭ҇тїа́нскагѡ ро́да стра́шна и҆ ѹ҆жа́сна: и҆ да да́стъ тѝ гдⷭ҇ь бл҃года́ть, ꙗ҆́кѡ да къ сла́вѣ и҆́мени є҆гѡ̀ прест҃а́гѡ то́ю про́йдеши мꙋ́жественнѡ вра́жїѧ ѡ҆полчє́нїѧ невреди́мь, во и҆́мѧ ѻ҆ц҃а̀, и҆ сн҃а, и҆ ст҃а́гѡ дх҃а, а҆ми́нь.

<rubric>И҆ благословлѧ́етъ є҆го̀, глаго́лѧ:</rubric>

<red>М</red>и́ръ тѝ.

<rubric>Ѻ҆́нъ же прїе́млѧ хорꙋ́гвь, лобза́етъ десни́цꙋ пода́вшагѡ ю҆̀.</rubric>

<rubric>А҆́ще же сꙋ́ть та́мо ко́нни, благословлѧ́етъ и҆̀хъ, глаго́лѧ:</rubric>

<red>Б</red>л҃гослове́нїе гдⷭ҇не бꙋ́ди на всѣ́хъ ва́съ: вы́ же мꙋжа́йтесѧ, и҆ да крѣпи́тсѧ срⷣце ва́ше, и҆ ѹ҆пова́йте на гдⷭ҇а, ꙗ҆́кѡ то́й побѣди́тъ врагѝ на́шѧ, а҆ми́нь.

<rubric>И҆ кропи́тъ всѣ́хъ сщ҃е́нною водо́ю, зна́менꙋѧ и҆̀хъ крⷭ҇то́мъ, пѣвцє́мъ пою́щымъ стїхи́рꙋ сїю̀, гла́съ д҃:</rubric>

<red>П</red>особи́вый гдⷭ҇и, кро́ткомꙋ дв҃дꙋ, побѣди́ти и҆ноплеме́нника, на́мъ спосо́бствꙋй, и҆ ѻ҆рꙋ́жїемъ крⷭ҇та̀ низложѝ врагѝ на́шѧ: покажѝ бл҃гоꙋтро́бїе на на́съ дре́внїѧ ми́лости твоеѧ̀, и҆ да разꙋмѣ́ютъ вои́стиннꙋ, ꙗ҆́кѡ ты̀ є҆сѝ бг҃ъ и҆ на тѧ̀ надѣ́ющесѧ побѣжда́емъ, молѧ́щисѧ ѻ҆бы́чнѡ пречⷭ҇тѣй твое́й мт҃ри, дарова́ти на́мъ ве́лїю ми́лость.

<rubric>По си́хъ твори́тъ ѿпꙋ́стъ.</rubric>

<rubric class="inline">Пѣвцы́ же пою́тъ:</rubric> <red>П</red>ри́зри на молє́нїѧ твои́хъ ра́бъ всенепоро́чнаѧ, ѹ҆толѧ́ющи лю̑таѧ на ны̀ воста̑нїѧ ско́рби на́съ и҆змѣна́ющи: тѧ́ бо є҆ди́нꙋ тве́рдое и҆ и҆звѣ́стное ѹ҆твержде́нїе и҆́мамы, и҆ твоѐ предста́тельство стѧжа́хомъ, да не постыди́мсѧ влⷣчце, тѧ́ призыва́ющїи. Потщи́сѧ на ѹ҆моле́нїе тебѣ̀, вѣ́рнѡ вопїю́щихъ: ра́дꙋйсѧ, влⷣчце, всѣ́хъ по́мощь, ра́досте и҆ покро́ве, и҆ сп҃се́нїе дꙋ́шъ на́шихъ.

<rubric>И҆ сконча́вше сїѐ, ѿхо́дѧтъ во своѧ̑ си съ ми́ромъ, въ сла́вꙋ бж҃їю.</rubric>
