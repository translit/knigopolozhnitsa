---
title: "Чи́нъ ма́лагѡ ѡ҆сщ҃е́нїѧ воды̀ въ кра́тцѣ"
navigation:
  key: service-ritualadd-9
  title: "Чи́нъ ма́лагѡ ѡ҆сщ҃е́нїѧ воды̀ въ кра́тцѣ"
  parent: service-ritualadd
  order: 9
type: "service"
---

# Чи́нъ ма́лагѡ ѡ҆сщ҃е́нїѧ воды̀ въ кра́тцѣ.

<rubric>Нача́ло ѡ҆бы́чное. И҆ по <incipit><red>Ѻ҆́</red>ч҃е на́шъ:</incipit> пою́тъ три́жды тропа́рь се́й, гла́съ ѕ҃-й:</rubric>

<red>С</red>ъ небесѐ послѝ бл҃года́ть, жизнода́вче, и҆ во́дꙋ сїю̀ ѡ҆свѧтѝ, и҆ всѣ̑мъ скве́рнамъ ꙗ҆вѝ ю҆̀ бы́ти ѡ҆чище́нїе.

<rubric class="inline">Посе́мъ дїа́конъ:</rubric> <red>Г</red>дⷭ҇ꙋ помо́лимсѧ.

<rubric class="inline">Ли́къ:</rubric> <red>Г</red>дⷭ҇и поми́лꙋй.

<rubric>И҆ і҆ере́й чте́тъ надъ водо́ю моли́твꙋ сїю̀:</rubric>

<versal>Б</versal>ж҃е великоимени́тый, ѻ҆́ч҃е гдⷭ҇а на́шегѡ і҆и҃са хрⷭ҇та̀, творѧ́й чꙋдеса̀ є҆ди́нъ, и҆̀мже нѣ́сть числа̀: є҆гѡ́же гла́съ на вода́хъ мно́гихъ, є҆го́же ви́дѣвше во́ды ѹ҆боѧ́шасѧ, и҆ смѧто́шасѧ бє́здны и҆ мно́жество шꙋ́ма во́дъ: є҆гѡ́же пꙋтїѐ въ мо́ри и҆ стєзѝ въ вода́хъ мно́гихъ, и҆ стѡпы̀ твоѧ̑ не позна́ютсѧ: и҆́же креще́нїемъ є҆диноро́днагѡ сн҃а твоегѡ̀ воплоще́ннагѡ, и҆ сни́тїемъ на́нь прест҃а́гѡ дх҃а въ видѣ́нїи го́лꙋбѧ и҆ твои́мъ ѻ҆те́ческимъ гла́сомъ і҆ѻрда̑нскїѧ стрꙋи̑ ѡ҆ст҃и́лъ є҆сѝ: тебѐ ны́нѣ смире́ннѡ недосто́йнїи рабѝ твоѝ мо́лимъ и҆ ми́лисѧ дѣ́емъ, послѝ благода́ть прест҃а́го дх҃а на во́дꙋ сїю̀, и҆ небе́снымъ твои́мъ бл҃гослове́нїемъ бл҃гословѝ, ѡ҆чи́сти и҆ ѡ҆ст҃ѝ ю҆̀, и҆ да́рꙋй є҆́й бл҃года́ть и҆ бл҃гослове́нїе і҆орда́ново и҆ си́лꙋ, всѧ̑ сквє́рны ѡ҆чища́ющꙋю, и҆ всѧ́къ недꙋ́гъ и҆сцѣлѧ́ющꙋю, и҆ бѣсѡ́въ и҆ всѣ́хъ навѣ́тѡвъ и҆ ко́зней и҆́хъ прогони́тельнꙋю. И҆ ꙗ҆вѝ ю҆̀ си́лою, дѣ́йствомъ и҆ благода́тїю прест҃а́гѡ дх҃а, бы́ти всѣ̑мъ ѿ неѧ̀ съ вѣ́рою пїю́щымъ, прїе́млющымъ же и҆ кропѧ́щымсѧ рабѡ́мъ твои̑мъ грѣхѡ́въ ѡ҆ставле́нїе, и҆змѣне́нїе страсте́мъ, прогна́нїе всѧ́кагѡ ѕла̀, ѹ҆множе́нїе добродѣ́телей, болѣ́знемъ и҆сцѣле́нїе, домовѡ́мъ же и҆ всѧ́комꙋ мѣ́стꙋ ѡ҆свѧще́нїе и҆ благослове́нїе гꙋби́тельныхъ же и҆ всѧ́кихъ ѕлотво́рныхъ воздꙋ́хѡвъ ѿгна́нїе, и҆ благода́ти твоеѧ̀ присвое́нїе. Ꙗ҆́кѡ ты̀ є҆сѝ бл҃гословлѧ́ѧй и҆ ѡ҆сщ҃а́ѧй всѧ́чєскаѧ, бж҃е на́шъ, и҆ тебѣ̀ сла́вꙋ возсыла́емъ, съ є҆диноро́днымъ твои́мъ сн҃омъ, и҆ съ прест҃ы́мъ, и҆ бл҃ги́мъ, и҆ животворѧ́щимъ твои́мъ дх҃омъ, ны́нѣ и҆ при́снѡ, и҆ во вѣ́ки вѣкѡ́въ.

<rubric class="inline">Ли́къ:</rubric> <red>А҆</red>ми́нь.

<rubric class="inline">І҆ере́й:</rubric> <red>М</red>и́ръ всѣ̑мъ.

<rubric class="inline">Ли́къ:</rubric> <red>И҆</red> дꙋ́хови твоемꙋ̀.

<rubric class="inline">Дїа́конъ:</rubric> <red>Г</red>лавы̑ ва́шѧ гдⷭ҇еви приклони́те.

<rubric class="inline">Ли́къ:</rubric> <red>Т</red>ебѣ̀ гдⷭ҇и.

<rubric>І҆ере́й же чте́тъ та́йнѡ мл҃твꙋ сїю̀:</rubric>

<red>П</red>риклонѝ гдⷭ҇и ѹ҆́хо твоѐ, и҆ ѹ҆слы́ши мѧ̀, во́ды і҆ѻрда̑нскїѧ ꙗ҆вле́нїемъ хрⷭ҇та̀ твоегѡ̀ ѡ҆ст҃и́вый: и҆ бл҃гословѝ всѣ́хъ на́съ, преклоне́нїемъ своеѧ̀ вы́и зна́менающихъ тебѣ̀ повинове́нїе, и҆ сподо́би на́съ и҆спо́лнитисѧ твоегѡ̀ ѡ҆сщ҃е́нїѧ, воды̀ сеѧ̀ причаще́нїемъ: и҆ да бꙋ́детъ на́мъ во здра́вїе дꙋша́мъ и҆ тѣлесє́мъ.

<rubric class="inline">И҆ возглаша́етъ:</rubric> <red>Т</red>ы́ бо є҆сѝ ѡ҆сщ҃е́нїе на́ше, и҆ тебѣ̀ сла́вꙋ возсыла́емъ, со є҆диноро́днымъ твои́мъ сн҃омъ, и҆ прест҃ы́мъ, и҆ бл҃ги́мъ, и҆ животворѧ́щимъ твои́мъ дх҃омъ, ны́нѣ и҆ при́снѡ, и҆ во вѣ́ки вѣкѡ́въ.

<rubric class="inline">Ли́къ:</rubric> <red>А҆</red>ми́нь.

<rubric>И҆ нача́лствꙋѧй же взе́мъ крⷭ҇тъ, погрꙋжа́етъ є҆го̀ во водѣ̀ крⷭ҇тоѡбра́знѡ, поѧ̀ тропа́рь, гла́съ а҃-й:</rubric>

<red>С</red>п҃сѝ гдⷭ҇и лю́ди твоѧ̑, и҆ бл҃гословѝ достоѧ́нїе твоѐ, побѣ̑ды бл҃говѣ̑рнымъ царє́мъ на сопроти̑вныѧ да́рꙋѧ, и҆ твоѐ сохранѧ́ѧ крⷭ҇то́мъ твои́мъ жи́тельство. <rubric class="inline">Три́жды.</rubric>

<rubric>И҆ ѿпꙋ́стъ.</rubric>
