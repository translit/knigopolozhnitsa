---
title: "Послѣ́дованїе ма́лагѡ ѡ҆сщ҃е́нїѧ хра́ма"
navigation:
  key: service-ritualadd-8
  title: "Послѣ́дованїе ма́лагѡ ѡ҆сщ҃е́нїѧ хра́ма"
  parent: service-ritualadd
  order: 8
type: "service"
---

# Послѣ́дованїе ма́лагѡ ѡ҆сщ҃е́нїѧ хра́ма.

<rubric>Поставлѧ́етсѧ столе́цъ посредѣ̀ цр҃кве, па́волокою покрове́нный, на ѻ҆бы́чномъ мѣ́стѣ, и҆ вода̀ въ сосꙋ́дѣ: а҆рхїере́й же, держѧ̀ въ рꙋцѣ̀ чⷭ҇тны́й крⷭ҇тъ съ васїлкѝ, и҆ є҆ѵⷢ҇лїе, пред̾идꙋ́щꙋ є҆мꙋ̀ дїа́конꙋ съ кади́льницею, и҆ двѣма̀ свѣщено́сцема со свѣща́ми. Прише́дъ же пред̾ столе́цъ, полага́етъ на не́мъ крⷭ҇тъ и҆ є҆ѵⷢ҇лїе, и҆ взе́мъ кади́льницꙋ кади́тъ во́дꙋ крⷭ҇тоѡбра́знѡ, и҆ начина́етъ ѻ҆бы́чнѡ.</rubric>

<rubric class="inline">Прѡтодїа́конъ:</rubric> <red>Б</red>лагословѝ, преѡсвѧще́ннѣйшїй влады́ко.

<rubric class="inline">А҆рхїере́й:</rubric> <red>Б</red>лгⷭ҇ве́нъ бг҃ъ на́шъ:

<rubric class="inline">Ли́къ:</rubric> <red>А҆</red>ми́нь.

<rubric class="inline">И҆ пою́тъ:</rubric> <incipit><red>Ц</red>р҃ю̀ нбⷭ҇ный:</incipit>

<rubric class="inline">Прѡтодїа́конъ:</rubric> <incipit><red>Б</red>г҃ъ гдⷭ҇ь, и҆ ꙗ҆ви́сѧ на́мъ:</incipit> <rubric class="inline">три́жды.</rubric>

<rubric>И҆ тропа́рь хра́ма.</rubric>

<rubric>Сла́ва, и҆ ны́нѣ: ѡ҆бновле́нїѧ, гла́съ д҃:</rubric>

<red>Ꙗ҆́</red>коже вы́шнїѧ тве́рди бл҃голѣ́пїе, и҆ ни́жнюю споказа́лъ є҆сѝ красотꙋ̀ ст҃а́гѡ селе́нїѧ сла́вы твоеѧ̀ гдⷭ҇и, ѹ҆твердѝ сїѐ во вѣ́къ вѣ́ка, и҆ прїимѝ на̑ша въ не́мъ непреста́ннѡ приноси̑маѧ тебѣ̀ молє́нїѧ бцⷣею, всѣ́хъ животѐ и҆ воскрⷭ҇нїе.

<rubric>Кадѧ́щꙋ же а҆рхїере́ю хра́мъ, пое́тъ ли́къ тропарѝ сїѧ̑, гла́съ ѕ҃:</rubric>

<red>Є҆́</red>же ра́дꙋйсѧ а҆́гг҃ломъ прїи́мшаѧ, и҆ ро́ждшаѧ зижди́телѧ твоего̀, дв҃о, сп҃са́й тѧ̀ велича́ющыѧ.

<red>В</red>оспѣва́емъ сн҃а твоего̀ бцⷣе, и҆ вопїе́мъ: пречⷭ҇таѧ влⷣчце, всѧ́кїѧ бѣды̀ и҆зба́ви рабы̑ твоѧ̑.

<red>Ц</red>арє́мъ, прⷪ҇ро́кѡмъ и҆ а҆пⷭ҇лѡмъ, и҆ мч҃нкѡмъ ты̀ є҆сѝ похвала̀, и҆ предста́тельница мі́рꙋ, всенепоро́чнаѧ.

<red>Н</red>едꙋ́гѡвъ, и҆ всѧ́кихъ болѣ́зней, и҆ бѣ́дъ на́съ свободѝ, къ сщ҃е́нномꙋ твоемꙋ̀ покро́вꙋ прибѣга́ющихъ.

<rubric class="inline">Сла́ва:</rubric> <red>Ѻ҆</red>ц҃а̀ и҆ сн҃а славосло́вимъ, и҆ дх҃а ст҃а́го, глаго́люще: трⷪ҇це ст҃а́ѧ, сп҃сѝ дꙋ́шы на́шѧ.

<rubric class="inline">И҆ ны́нѣ:</rubric> <red>Н</red>еизрече́ннѡ въ послѣ̑днѧѧ заче́ншаѧ, и҆ ро́ждшаѧ созда́телѧ твоего̀, дв҃о, сп҃са́й тѧ̀ велича́ющыѧ.

<rubric class="inline">Та́же:</rubric> <red>М</red>лⷭ҇рдїѧ двє́ри ѿве́рзи на́мъ бл҃гослове́ннаѧ бцⷣе, надѣ́ющїисѧ на тѧ̀ да не поги́бнемъ, но да и҆зба́вимсѧ тобо́ю ѿ бѣ́дъ: ты́ бо є҆сѝ сп҃се́нїе ро́да хрⷭ҇тїа́нскагѡ.

<rubric class="inline">Та́же, прѡтодїа́конъ:</rubric> <red>Г</red>дⷭ҇ꙋ помо́лимсѧ.

<rubric class="inline">Возгла́съ:</rubric> <red>Ꙗ҆́</red>кѡ ст҃ъ є҆сѝ бж҃е на́шъ:

<rubric class="inline">Ли́къ:</rubric> <red>А҆</red>ми́нь.

<rubric>Та́же настоѧ́щыѧ тропарѝ, гла́съ ѕ҃:</rubric>

<red>Н</red>ы́нѣ наста̀ вре́мѧ всѣ́хъ ѡ҆сщ҃а́ющее, и҆ првⷣный на́съ жде́тъ сꙋдїѧ̀, но ѡ҆брати́сѧ дꙋшѐ къ покаѧ́нїю, ꙗ҆́кѡ блꙋдни́ца зовꙋ́щи со слеза́ми: гдⷭ҇и, поми́лꙋй мѧ̀.

<red>В</red>ода́ми ѡ҆дожди́вый хрⷭ҇тѐ и҆сто́чникъ и҆сцѣле́нїй, во всечⷭ҇тнѣ́мъ хра́мѣ дв҃ы дне́сь, твоегѡ̀ бл҃гослове́нїѧ ѡ҆кропле́нїемъ, ѿгонѧ́еши недꙋ́ги немощствꙋ́ющихъ, врачꙋ̀ дꙋ́шъ и҆ тѣле́съ на́шихъ.

<red>Д</red>в҃а родила̀ є҆сѝ неискꙋсобра́чнаѧ и҆ дв҃о пребыла̀ є҆сѝ мт҃и безневѣ́стнаѧ, бцⷣе мр҃і́е, хрⷭ҇та̀ бг҃а на́шего молѝ сп҃сти́сѧ на́мъ.

<red>П</red>рест҃а́ѧ бцⷣе дв҃о, рꙋ́къ на́шихъ дѣла̀ и҆спра́ви, и҆ проще́нїе прегрѣше́нїй на́шихъ и҆спросѝ, внегда̀ пѣ́ти на́мъ а҆́гг҃льское пѣ́нїе:

<red>С</red>т҃ы́й бж҃е, ст҃ы́й крѣ́пкїй, ст҃ы́й безсме́ртный, поми́лꙋй на́съ.



<rubric>Ѿпѣ́вше же по ѻ҆бы́чаю, и҆ по трист҃о́мъ прѡтодїа́конъ глаго́летъ:</rubric>

<red>В</red>о́нмемъ.

<rubric class="inline">А҆рхїере́й:</rubric> <red>М</red>и́ръ всѣ̑мъ.

<rubric class="inline">Ли́къ:</rubric> <red>И҆</red> дꙋ́хови твоемꙋ̀.

<rubric class="inline">Чте́цъ:</rubric> <red>П</red>рокі́менъ, гла́съ г҃:

<red>Г</red>дⷭ҇ь просвѣще́нїе моѐ, и҆ сп҃си́тель мо́й, когѡ̀ ѹ҆бою́сѧ;

<rubric class="inline">Сті́хъ:</rubric> <red>Г</red>дⷭ҇ь защи́титель живота̀ моегѡ̀, ѿ когѡ̀ ѹ҆страшꙋ́сѧ;

<rubric>А҆по́столъ къ є҆вре́ѡмъ, зача́ло т҃ѕ.</rubric>

<versal>Б</versal>ра́тїе, ст҃ѧ́й и҆ ѡ҆свѧща́емїи, ѿ є҆ди́нагѡ всѝ: є҆ѧ́же ра́ди вины̀ не стыди́тсѧ бра́тїю нарица́ти и҆̀хъ, глаго́лѧ: Возвѣщꙋ̀ и҆́мѧ твоѐ бра́тїи мое́й, посредѣ̀ цр҃кве воспою̀ тѧ̀. И҆ па́ки: а҆́зъ бꙋ́дꙋ надѣ́ѧсѧ на́нь. И҆ па́ки: сѐ а҆́зъ и҆ дѣ́ти, ꙗ҆̀же мѝ да́лъ є҆́сть бг҃ъ. Поне́же ѹ҆́бѡ дѣ́ти прїѡбщи́шасѧ пло́ти и҆ кро́ви, и҆ то́й прїи́скреннѣ прїѡбщи́сѧ тѣ́хже, да сме́ртїю ѹ҆праздни́тъ и҆мꙋ́щаго держа́вꙋ сме́рти, си́рѣчь дїа́вола: И҆ и҆зба́витъ си́хъ є҆ли́цы стра́хомъ сме́рти чрез̾ всѐ житїѐ пови́нни бѣ́ша рабо́тѣ. Не ѿ а҆́гг҃лъ ѹ҆́бѡ когда̀ прїе́млетъ, но ѿ сѣ́мене а҆враа́мова прїе́млетъ. Ѿню́дꙋже до́лженъ бѣ̀ по всемꙋ̀ подо́битисѧ бра́тїи, да млⷭ҇тивъ бꙋ́детъ и҆ вѣ́ренъ первосщ҃е́нникъ, ꙗ҆̀же къ бг҃ꙋ, во є҆́же ѡ҆чи́стити грѣхѝ людскі̑ѧ. Въ не́мже бо пострада̀ са́мъ, и҆скꙋше́нъ бы́въ, мо́жетъ и҆ и҆скꙋша́ємымъ помощѝ.

<rubric class="inline">А҆рхїере́й:</rubric> <red>М</red>и́ръ тѝ.

<red>А҆</red>ллилꙋ́їа, <rubric class="inline">гла́съ ѕ҃.</rubric>

<rubric class="inline">Сті́хъ а҃:</rubric> <red>Ѿ</red>ры́гнꙋ се́рдце моѐ сло́во бла́го.

<rubric class="inline">Сті́хъ в҃:</rubric> <red>Г</red>лаго́лю а҆́зъ дѣла̀ моѧ̑ цр҃е́ви.

<rubric>Є҆ѵⷢ҇лїе ѿ і҆ѡа́нна, зача́ло д҃і:</rubric>

<versal>В</versal>о вре́мѧ ѻ҆́но, взы́де і҆и҃съ во і҆ерⷭ҇ли́мъ. Є҆́сть же во і҆ерⷭ҇ли́мѣхъ на ѻ҆́вчей кꙋпѣ́ли, ꙗ҆́же глаго́летсѧ є҆вре́йски виѳесда̀, пѧ́ть притвѡ́ръ и҆мꙋ́щи. Въ тѣ́хъ слежа́ше мно́жество болѧ́щихъ, слѣпы́хъ, хромы́хъ, сꙋхи́хъ, ча́ющихъ движе́нїѧ воды̀. А҆́гг҃лъ бо гдⷭ҇ень на всѧ́ко лѣ́то схожда́ше въ кꙋпѣ́ль, и҆ возмꙋща́ше во́дꙋ: и҆ и҆́же пе́рвѣе вла́зѧше по возмꙋще́нїи воды̀, здра́въ быва́ше, ꙗ҆цѣ́мже недꙋ́гомъ ѡ҆держи́мь быва́ше.



<rubric>Та́же прѡтодїа́конъ є҆ктенїю̀:</rubric>

<red>М</red>и́ромъ гдⷭ҇ꙋ помо́лимсѧ.

<red>Ѡ҆</red> свы́шнѣмъ ми́рѣ:

<red>Ѡ҆</red> ми́рѣ всегѡ̀ мі́ра:

<red>Ѡ҆</red> новосозда́ннѣмъ хра́мѣ се́мъ:

<red>Ѡ҆</red> вели́комъ господи́нѣ и҆ ѻ҆тцѣ̀ на́шемъ:

<red>Ѡ҆</red> богохрани́мѣй странѣ̀ на́шей, властѣ́хъ, во́инствѣ и҆ наро́дѣ є҆ѧ̀, гдⷭ҇ꙋ помо́лимсѧ.

<rubric class="inline">(А҆́ще во ѹ҆чи́лищи:</rubric> <red>Ѡ҆</red> здѣ̀ нача́льствꙋющихъ, ѹ҆ча́щихъ и҆ ѹ҆ча́щихсѧ:<red>)</red>

<rubric class="inline">(А҆́ще во враче́бницѣ:</rubric> <red>Ѡ҆</red> всѣ́хъ трꙋжда́ющихсѧ и҆ стра́ждꙋщихъ во враче́бницѣ се́й:<red>)</red>

<red>Ѡ҆</red> всѣ́хъ, во сла́вꙋ бж҃їю потрꙋди́вшихсѧ въ возсозда́нїи и҆ бл҃голѣ́пнѣмъ ѹ҆краше́нїи ст҃а́гѡ хра́ма сегѡ̀:

<red>Ѡ҆</red> гра́дѣ се́мъ:

<red>Ѡ҆</red> бл҃горастворе́нїи воздꙋ́хѡвъ:

<red>Ѡ҆</red> пла́вающихъ, пꙋтеше́ствꙋющихъ:

<red>Ѡ҆</red> є҆́же ѡ҆ст҃и́тисѧ вода́мъ си̑мъ, си́лою и҆ дѣ́йствїемъ, и҆ наи́тїемъ ст҃а́гѡ дх҃а:

<red>Ѡ҆</red> є҆́же снизходи́ти на во́ды сїѧ̑ ѡ҆чисти́тельномꙋ пресꙋ́щныѧ трⷪ҇цы дѣ́йствꙋ:

<red>Ѡ҆</red> є҆́же бы́ти водѣ̀ се́й цѣли́тельной дꙋ́шъ и҆ тѣле́съ, и҆ всѧ́кїѧ сопроти́вныѧ си́лы ѿгна́тельнѣй:

<red>Ѡ҆</red> є҆́же низпосла́ти гдⷭ҇ꙋ бг҃ꙋ бл҃гослове́нїе і҆ѻрда́ново, и҆ ѡ҆свѧти́ти во́ды сїѧ̑:

<red>Ѡ҆</red> всѣ́хъ тре́бꙋющихъ ѿ бг҃а по́мощи и҆ застꙋпле́нїѧ:

<red>Ѡ҆</red> є҆́же просвѣти́тисѧ на́мъ просвѣще́нїемъ ра́зꙋма, є҆диносꙋ́щною трⷪ҇цею:

<red>Ꙗ҆́</red>кѡ да гдⷭ҇ь бг҃ъ на́шъ возниспо́слетъ на́мъ блгⷣть прест҃а́гѡ своегѡ̀ дх҃а ко ѡ҆сщ҃е́нїю возсозда́ннагѡ хра́ма сегѡ̀:

<red>Ѡ҆</red> и҆зба́витисѧ на́мъ ѿ всѧ́кїѧ ско́рби:

<incipit><red>З</red>астꙋпѝ, сп҃сѝ, поми́лꙋй:</incipit>

<incipit><red>П</red>рест҃ꙋ́ю, пречⷭ҇тꙋю:</incipit>

<rubric class="inline">Ли́къ:</rubric> <red>Т</red>ебѣ̀ гдⷭ҇и.

<rubric class="inline">Возгла́съ:</rubric> <red>Ꙗ҆́</red>кѡ подоба́етъ тебѣ̀ всѧ́каѧ сла́ва:

<rubric>Та́же мл҃твꙋ сїю̀:</rubric>

<versal>Б</versal>ж҃е великоимени́тый, творѧ́й чꙋдеса̀, и҆̀мже нѣ́сть числа̀! Прїидѝ ны́нѣ къ молѧ́щымъ тѧ̀ рабѡ́мъ твои̑мъ, влⷣко, и҆ послѝ дх҃а твоего̀ ст҃а́го, и҆ ѡ҆ст҃ѝ во́дꙋ сїю̀ <rubric class="inline">(сїѧ̑ глаго́лѧ, бл҃гословлѧ́етъ во́дꙋ десни́цею три́жды)</rubric>, и҆ да́рꙋй є҆́й бл҃гослове́нїе і҆орда́ново и҆ си́лꙋ, всѧ̀ скве́рны ѡ҆чища́ющꙋю и҆ всѧ́кѡ мѣ́сто ѡ҆сщ҃а́ющꙋю. И҆ сподо́би на́съ и҆ возсозда́нный хра́мъ се́й, и҆спо́лнитисѧ ѡ҆сщ҃е́нїѧ твоегѡ̀, воды̀ сеѧ̀ причаще́нїемъ и҆ кропле́нїемъ.

<rubric class="inline">Возгла́съ:</rubric> <red>Т</red>ы́ бо є҆сѝ ѡ҆сщ҃е́нїе на́ше, и҆ тебѣ̀ сла́вꙋ и҆ бл҃годаре́нїе и҆ поклоне́нїе возсыла́емъ, со безнача́льнымъ твои́мъ ѻ҆ц҃е́мъ, и҆ всест҃ы́мъ, бл҃ги́мъ, и҆ животворѧ́щимъ твои́мъ дх҃омъ, ны́нѣ и҆ при́снѡ, и҆ во вѣ́ки вѣкѡ́въ.

<rubric class="inline">Ли́къ:</rubric> <red>А҆</red>ми́нь.



<rubric>Та́же взе́мъ чⷭ҇тны́й крⷭ҇тъ, бл҃гословлѧ́етъ во́ды три́жды, крⷭ҇тоѡбра́знѡ низводѧ̀ и҆ возводѧ̀ и҆̀ пра́вѡ, и҆ поѧ̀ настоѧ́щїй тропа́рь, гла́съ а҃, три́жды:</rubric>

<red>С</red>п҃сѝ гдⷭ҇и лю́ди твоѧ̑, и҆ бл҃гословѝ достоѧ́нїе твоѐ, побѣ̑ды на сопроти̑вныѧ да́рꙋѧ, и҆ твоѐ сохранѧ́ѧ крⷭ҇то́мъ твои́мъ жи́тельство.

<rubric class="inline">И҆ а҆́бїе прѡтодїа́конъ:</rubric> <red>Г</red>дⷭ҇ꙋ помо́лимсѧ.

<rubric>А҆рхїере́й же чте́тъ моли́твꙋ:</rubric>

<versal>Г</versal>дⷭ҇и нб҃сѐ и҆ землѝ, и҆́же ст҃ꙋ́ю твою̀ цр҃ковь неизрече́нною премꙋ́дростїю ѡ҆снова́вый, и҆ во ѡ҆́бразъ а҆́гг҃льскагѡ на нб҃сѝ слꙋже́нїѧ, свѧще́нничества чи́нъ на землѝ соста́вивый.

<red>П</red>ри́зри ны́нѣ, влⷣко великода́рне, ми́лостивымъ твои́мъ ѻ҆́комъ на ны̀, недостѡ́йныѧ рабы̑ твоѧ̑, во ѹ҆миле́нїи серде́цъ соверша́ющыѧ ѡ҆сщ҃е́нїе хра́ма сегѡ̀, въ сла́вномъ бл҃голѣ́пїи возсозда́ннагѡ къ сла́вѣ твое́й и҆ ко ѹ҆тѣше́нїю люде́й правосла́вныхъ гра́да на́шегѡ <red>[</red><rubric class="inline">а҆́ще во ѹ҆чи́лищи:</rubric> и҆ всѣ́хъ здѣ̀ нача́льствꙋющихъ, ѹ҆ча́щихъ и҆ ѹ҆ча́щихсѧ: <rubric class="inline">а҆́ще во враче́бницѣ:</rubric> и҆ всѣ́хъ трꙋжда́ющихсѧ и҆ стра́ждꙋщихъ во враче́бницѣ се́й<red>]</red>.

<red>В</red>онмѝ гла́сꙋ моле́нїѧ на́шегѡ и҆ низпослѝ прест҃а́гѡ твоегѡ̀ и҆ покланѧ́емагѡ и҆ всеси́льнагѡ дх҃а и҆ ѡ҆ст҃ѝ возсозда́нный хра́мъ се́й и҆ въ не́мъ же́ртвенникъ се́й въ че́сть <red>и҆́мⷬ҇къ</red>, <rubric class="inline">є҆гѡ́же є҆́сть хра́мъ</rubric>, ꙗ҆́кѡ да ꙗ҆́же на не́мъ соверша́ємаѧ сщ҃еннодѣ̑йства во ст҃ы́й и҆ пренбⷭ҇ный и҆ мы́сленный тво́й же́ртвенникъ достиза́ютъ и҆ бл҃года́ть твоегѡ̀ пречⷭ҇тагѡ прино́сѧтъ ѡ҆сѣне́нїѧ.

<red>И҆</red>спо́лни, влⷣко многомлⷭ҇тиве, хра́мъ се́й твоеѧ̀ бж҃е́ственныѧ сла́вы, ст҃ы́ни и҆ бл҃года́ти. Ѹ҆твердѝ є҆гѡ̀ до сконча́нїѧ вѣ́ка цѣ́лъ и҆ непоколеби́мъ и҆ сподо́би въ не́мъ моли̑твы, славослѡ́вїѧ и҆ безкро́вныѧ же́ртвы всегда̀ тебѣ̀ приноси́ти ѡ҆ всѣ́хъ лю́дѣхъ твои́хъ.

<red>В</red>озсозда́вшымъ же и҆ благоꙋкраси́вшымъ хра́мъ се́й ѡ҆ставле́нїе согрѣше́нїй пода́ждь: да́рꙋй и҆̀мъ <red>[</red><rubric class="inline">а҆́ще во ѹ҆чи́лищи:</rubric> и҆ всѣ̑мъ здѣ̀ нача́льствꙋющымъ, ѹ҆ча́щымъ и҆ ѹ҆ча́щымсѧ: <rubric class="inline">а҆́ще во враче́бницѣ:</rubric> и҆ всѣ̑мъ трꙋжда́ющымсѧ и҆ стра́ждꙋщымъ во враче́бницѣ се́й<red>]</red> всѧ̑ ꙗ҆̀же ко сп҃се́нїю прошє́нїѧ, здра́вїе же и҆ сп҃се́нїе, и҆ во всѣ́мъ бл҃го́е поспѣше́нїе, да неѡсꙋжде́ннѡ покло́нѧтсѧ тебѣ̀ є҆ди́номꙋ и҆́стинномꙋ бг҃ꙋ, и҆ є҆го́же посла́лъ є҆сѝ і҆и҃сꙋ хрⷭ҇тꙋ̀, мл҃твами бцⷣы, и҆ <red>и҆́мⷬ҇къ</red>, <rubric class="inline">є҆гѡ́же є҆́сть хра́мъ</rubric> и҆ всѣ́хъ ст҃ы́хъ твои́хъ, а҆ми́нь.

<red>Ꙗ҆́</red>кѡ ст҃ъ є҆сѝ бж҃е на́шъ, и҆ на ст҃ы́хъ по тебѣ̀ пострада́вшихъ, чⷭ҇тны́хъ мч҃нцѣхъ почива́еши, и҆ тебѣ̀ сла́вꙋ возсыла́емъ, ѻ҆ц҃ꙋ̀ и҆ сн҃ꙋ, и҆ ст҃о́мꙋ дх҃ꙋ, ны́нѣ и҆ при́снѡ, и҆ во вѣ́ки вѣкѡ́въ.

<rubric class="inline">Ли́къ:</rubric> <red>А҆</red>ми́нь.

<rubric>Та́же кропи́тъ а҆рхїере́й сщ҃е́нною водо́ю ѻ҆лта́рь и҆ солею̀ и҆ і҆кѡноста́съ глаго́люще:</rubric>

<red>Ѡ҆</red>сщ҃а́етсѧ хра́мъ се́й ѡ҆кропле́нїемъ воды̀ сеѧ̀ сщ҃е́нныѧ, во и҆́мѧ ѻ҆ц҃а̀, и҆ сн҃а, и҆ ст҃а́гѡ дх҃а, а҆ми́нь.

<rubric>Кли́рїцы же кропѧ́тъ стѣ́ны хра́ма.</rubric>

<rubric>Лю́дїе же пою́тъ настоѧ́щїй тропа́рь, гла́съ д҃:</rubric>

<red>С</red>п҃сѝ гдⷭ҇и лю́ди твоѧ̑, и҆ бл҃гословѝ достоѧ́нїе твоѐ, побѣ̑ды на сопроти̑вныѧ да́рꙋѧ, и҆ твоѐ сохранѧ́ѧ крⷭ҇то́мъ твои́мъ жи́тельство.



<rubric class="inline">Посе́мъ прѡтодїа́конъ:</rubric> <red>П</red>ремꙋ́дрость:

<rubric class="inline">Ли́къ:</rubric> <red>П</red>реѡсвѧще́ннѣйшїй влады́ко бл҃гословѝ.

<rubric class="inline">А҆рхїере́й:</rubric> <red>С</red>ы́й блгⷭ҇ве́нъ хрⷭ҇то́съ бг҃ъ на́шъ, всегда̀, ны́нѣ и҆ при́снѡ, и҆ во вѣ́ки вѣкѡ́въ.

<rubric class="inline">Ли́къ:</rubric> <red>А҆</red>ми́нь.

<red>Ѹ҆</red>твердѝ бж҃е, ст҃ꙋ́ю правосла́внꙋю вѣ́рꙋ, правосла́вныхъ хрⷭ҇тїа́нъ во вѣ́къ вѣ́ка.

<rubric class="inline">А҆рхїере́й:</rubric> <red>П</red>рест҃а́ѧ бцⷣе, спасѝ на́съ.

<rubric class="inline">Ли́къ:</rubric> <incipit><red>Ч</red>естнѣ́йшꙋю херꙋві̑мъ:</incipit>

<rubric class="inline">А҆рхїере́й:</rubric> <red>С</red>ла́ва тебѣ̀ хрⷭ҇тѐ бж҃е, ѹ҆пова́нїе на́ше, сла́ва тебѣ̀.

<rubric class="inline">Ли́къ:</rubric> <red>С</red>ла́ва, и҆ ны́нѣ:

<red>Г</red>дⷭ҇и поми́лꙋй, <rubric class="inline">три́жды.</rubric>

<red>П</red>реѡсвѧще́ннѣйшїй влады́ко бл҃гословѝ.

<rubric>А҆рхїере́й твори́тъ ѿпꙋ́стъ по ѻ҆бы́чаю.</rubric>

<rubric class="inline">Прѡтодїа́конъ:</rubric> <red>В</red>ели́комꙋ господи́нꙋ и҆ ѻ҆тцꙋ̀ на́шемꙋ ст҃ѣ́йшемꙋ патрїа́рхꙋ моско́вскомꙋ и҆ всеѧ̀ рꙋсѝ <red>и҆́мⷬ҇къ</red> со все́ю є҆гѡ̀ бг҃оспаса́емою всерѡссі́йскою па́ствою, и҆ господи́нꙋ на́шемꙋ преѡсвѧще́ннѣйшемꙋ митрополі́тꙋ <red>[</red><rubric class="inline">и҆лѝ:</rubric> а҆рхїепі́скопꙋ, <rubric class="inline">и҆лѝ:</rubric> є҆пі́скопꙋ<red>]</red> <red>и҆́мⷬ҇къ</red> <rubric class="inline">(є҆гѡ́же ѻ҆́бласть)</rubric>, богохрани́мѣй странѣ̀ на́шей, властѣ́мъ, во́инствꙋ и҆ наро́дꙋ є҆ѧ̀, <red>[</red><rubric class="inline">а҆́ще во ѹ҆чи́лищи:</rubric> и҆ всѣ̑мъ здѣ̀ нача́льствꙋющымъ, ѹ҆ча́щымъ и҆ ѹ҆ча́щымсѧ: <rubric class="inline">а҆́ще во враче́бницѣ:</rubric> и҆ всѣ̑мъ трꙋжда́ющымсѧ и҆ стра́ждꙋщымъ во враче́бницѣ се́й<red>]</red>, всѣ̑мъ потрꙋди́вшымсѧ въ возсозда́нїи и҆ бл҃голѣ́пнѣмъ ѹ҆краше́нїи ст҃а́гѡ хра́ма сегѡ̀ и҆ всѣ̑мъ правосла̑внымъ хрⷭ҇тїа́нѡмъ мнѡ́гаѧ лѣ̑та.

<rubric class="inline">И҆ пое́тъ ли́къ:</rubric> <red>М</red>нѡ́гаѧ лѣ̑та, <rubric class="inline">три́жды.</rubric>
