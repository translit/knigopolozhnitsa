---
title: "Чи́нъ бл҃гослове́нїѧ сꙋпрꙋ́гѡвъ, прожи́вшихъ мно́го лѣ́тъ без̾ цр҃ко́внагѡ бл҃гослове́нїѧ"
navigation:
  key: service-ritualadd-2
  title: "Чи́нъ бл҃гослове́нїѧ сꙋпрꙋ́гѡвъ, прожи́вшихъ мно́го лѣ́тъ без̾ цр҃ко́внагѡ бл҃гослове́нїѧ"
  parent: service-ritualadd
  order: 2
type: "service"
---

# Чи́нъ бл҃гослове́нїѧ сꙋпрꙋ́гѡвъ, прожи́вшихъ мно́го лѣ́тъ без̾ цр҃ко́внагѡ бл҃гослове́нїѧ.

<rubric>Поставлѧ́етсѧ а҆нало́гїй посредѣ̀ цр҃кве, и҆ полага́ютсѧ на не́мъ є҆ѵⷢ҇лїе и҆ крⷭ҇тъ. Предстои́тъ же мꙋ́жъ ѡ҆деснꙋ́ю, жена́ же ѡ҆шꙋ́юю. Сщ҃е́нникъ ѡ҆блаче́нъ въ фело́нь назна́менꙋетъ главы̑ сꙋпрꙋ̑гъ три́жды ꙗ҆́коже и҆ въ пе́рвомъ чи́нѣ вѣнча́нїѧ ѹ҆каза́сѧ, и҆ дае́тъ и҆̀мъ свѣщы̀ возжє́нны, и҆ начина́етъ:</rubric>

<incipit><red>Б</red>л҃гослове́нъ бг҃ъ на́шъ:</incipit>

<rubric class="inline">Та́же,</rubric> <incipit><red>Трист҃о́е.</red></incipit> <rubric class="inline">По</rubric> <incipit><red>Ѻ҆́</red>ч҃е на́шъ:</incipit> <rubric class="inline">Тропа́рь дне́вный.</rubric>

<rubric>Та́же є҆ктенїа̀:</rubric>

<red>М</red>и́ромъ гдⷭ҇ꙋ помо́лимсѧ.

<rubric class="inline">Ли́къ:</rubric> <red>Г</red>дⷭ҇и, поми́лꙋй.

<red>Ѡ҆</red> свы́шнемъ ми́рѣ, и҆ сп҃се́нїи дꙋ́шъ на́шихъ, гдⷭ҇ꙋ помо́лимсѧ.

<red>Ѡ҆</red> ми́рѣ всегѡ̀ мі́ра, бл҃гостоѧ́нїи ст҃ы́хъ бж҃їихъ цр҃кве́й и҆ соедине́нїи всѣ́хъ, гдⷭ҇ꙋ помо́лимсѧ.

<red>Ѡ҆</red> ст҃ѣ́мъ хра́мѣ се́мъ, и҆ съ вѣ́рою, бл҃гоговѣ́нїемъ и҆ стра́хомъ бж҃їимъ входѧ́щихъ во́нь, гдⷭ҇ꙋ помо́лимсѧ.

<red>Ѡ҆</red> рабѣ́хъ бж҃їихъ <red>и҆́мⷬ҇къ</red> и҆ є҆́же ѡ҆ бз҃ѣ покро́вѣ, и҆ сожи́тїи и҆́хъ, гдⷭ҇ꙋ помо́лимсѧ.

<red>Ѡ҆</red> є҆́же спожи́ти и҆̀мъ до́брѣ во є҆диномы́слїи, гдⷭ҇ꙋ помо́лимсѧ.

<red>Ѡ҆</red> є҆́же пода́ти и҆̀мъ проще́нїе прегрѣше́нїй, грѣхѡ́въ ѡ҆чище́нїе, проще́нїе беззако́нїй во́льныхъ же и҆ нево́льныхъ, гдⷭ҇ꙋ помо́лимсѧ.

<red>З</red>астꙋпѝ, сп҃сѝ, поми́лꙋй и҆ сохранѝ на́съ, бж҃е, твое́ю бл҃года́тїю.

<red>П</red>рест҃ꙋ́ю, пречⷭ҇тꙋю, пребл҃гослове́ннꙋю, сла́внꙋю вчⷣцꙋ на́шꙋ бцⷣꙋ и҆ приснодв҃ꙋ мр҃і́ю, со всѣ́ми ст҃ы́ми помѧнꙋ́вше, са́ми себѐ, и҆ дрꙋ́гъ дрꙋ́га, и҆ ве́сь живо́тъ на́шъ хрⷭ҇тꙋ бг҃ꙋ предади́мъ.

<rubric class="inline">Ли́къ:</rubric> <red>Т</red>ебѣ̀, гдⷭ҇и.

<rubric class="inline">Возглаше́нїе:</rubric> <red>Ꙗ҆́</red>кѡ подоба́етъ тебѣ̀ всѧ́каѧ сла́ва, че́сть, и҆ поклоне́нїе, ѻ҆ц҃ꙋ̀ и҆ сн҃ꙋ и҆ ст҃о́мꙋ дх҃ꙋ, ны́нѣ и҆ при́снѡ и҆ во вѣ́ки вѣкѡ́въ.

<rubric class="inline">Ли́къ:</rubric> <red>А҆</red>ми́нь.



<rubric class="inline">Та́же,</rubric> <red>Г</red>дⷭ҇ꙋ помо́лимсѧ.

<red>Г</red>дⷭ҇и, поми́лꙋй.

<rubric>Сщ҃е́нникъ мл҃твꙋ:</rubric>

<versal>В</versal>лⷣко гдⷭ҇и бж҃е на́шъ, та̑йнаѧ вѣ́дый человѣ́чєскаѧ, и҆́же раа́вꙋ блꙋдни́цꙋ прости́вый, и҆ мытаре́во покаѧ́нїе прїе́мый, не помѧнѝ грѣхѡ́въ на́шихъ невѣ́дѣнїѧ ѿ ю҆́ности. А҆́ще бо беззакѡ́нїѧ на́зриши гдⷭ҇и, гдⷭ҇и, кто̀ постои́тъ тебѣ̀, и҆лѝ ка́ѧ пло́ть ѡ҆правди́тсѧ пред̾ тобо́ю; Ты́ бо є҆ди́нъ є҆сѝ пра́веденъ, безгрѣ́шенъ, ст҃ъ, многомлⷭ҇тивъ, многобл҃гоꙋтро́бенъ, и҆ ка́ѧйсѧ ѡ҆ ѕло́бѣхъ человѣ́ческихъ. Ты̀, влⷣко, присво́ивый рабы̑ твоѧ̑ <red>и҆́мⷬ҇къ</red>, соединѝ къ дрꙋ́гъ дрꙋ́гꙋ любо́вїю: да́рꙋй и҆̀мъ мытаре́во ѡ҆браще́нїе и҆ блꙋдни́цы сле́зы, да покаѧ́нїемъ ѿ всегѡ̀ се́рдца своегѡ̀ во є҆диномы́слїи и҆ ми́рѣ за́пѡвѣди твоѧ̑ дѣ́лающе, сподо́бѧтсѧ и҆ нбⷭ҇нагѡ твоегѡ̀ црⷭ҇твїѧ.

<red>Ꙗ҆́</red>кѡ ты̀ є҆сѝ строи́тель всѣ́хъ, и҆ тебѣ̀ сла́вꙋ возсыла́емъ, ѻ҆ц҃ꙋ̀, и҆ сн҃ꙋ, и҆ ст҃о́мꙋ дх҃ꙋ, ны́нѣ и҆ при́снѡ, и҆ во вѣ́ки вѣкѡ́въ.

<rubric class="inline">Лю́дїе:</rubric> <red>А҆</red>ми́нь.

<rubric>Сщ҃е́нникъ мл҃твꙋ:</rubric>

<versal>Б</versal>ж҃е, бж҃е на́шъ, прише́дый въ ка́нꙋ галїле́йскꙋю и҆ та́мошнїй бра́къ бл҃гослови́вый, бл҃гословѝ и҆ рабы̑ твоѧ̑ сїѧ̑ твои́мъ про́мысломъ ко ѻ҆бще́нїю бра́ка сочета́вшыѧсѧ: бл҃гословѝ и҆́хъ вхо́ды и҆ и҆схо́ды, ѹ҆мно́жи во благи́хъ живо́тъ и҆́хъ: воспрїимѝ вѣнцы̀ и҆́хъ въ ца́рствїи твое́мъ, несквє́рны, и҆ непорѡ́чны, и҆ ненавѣ̑тны соблюда́ѧй во вѣ́ки вѣкѡ́въ.

<rubric class="inline">Лю́дїе:</rubric> <red>А҆</red>ми́нь.

<rubric>Та́же бл҃гословлѧ́етъ ѧ҆̀, глаго́лѧ три́жды:</rubric>

<red>Г</red>дⷭ҇и бж҃е на́шъ, сла́вою и҆ че́стїю вѣнча́й ѧ҆̀.



<rubric class="inline">Дїа́конъ:</rubric> <red>В</red>о́нмемъ.

<rubric class="inline">І҆ере́й:</rubric> <red>М</red>и́ръ всѣ̑мъ.

<rubric class="inline">Ли́къ:</rubric> <red>И҆</red> дꙋ́хови твоемꙋ̀.

<rubric class="inline">Дїа́конъ:</rubric> <red>П</red>ремꙋ́дрость.

<rubric>Та́же прокі́менъ а҆пⷭ҇ла, гла́съ и҃:</rubric>

<red>П</red>оложи́лъ є҆сѝ на глава́хъ и҆́хъ вѣнцы̀, ѿ ка́меней чⷭ҇тны́хъ, живота̀ проси́ша ѹ҆ тебѐ, и҆ да́лъ є҆сѝ и҆̀мъ.

<rubric class="inline">Сті́хъ:</rubric> <red>Ꙗ҆́</red>кѡ да́си и҆̀мъ бл҃гослове́нїе въ вѣ́къ вѣ́ка, возвесели́ши ѧ҆̀ ра́достїю съ лице́мъ твои́мъ.

<rubric class="inline">Дїа́конъ:</rubric> <red>П</red>ремꙋ́дрость.

<rubric class="inline">Чтецъ:</rubric> <red>К</red>ъ є҆фесе́ємъ посла́нїѧ ст҃а́го а҆пⷭ҇ла па́ѵла чте́нїе.

<rubric class="inline">Дїа́конъ:</rubric> <red>В</red>о́нмемъ.

<rubric>А҆по́столъ ко є҆фесе́ємъ, зача́ло с҃л.</rubric>

<versal>Б</versal>ра́тїе бл҃годарѧ́ще всегда̀ ѡ҆ всѣ́хъ, ѡ҆ и҆́мени гдⷭ҇а на́шегѡ і҆и҃са хрⷭ҇та̀, бг҃ꙋ и҆ ѻ҆ц҃ꙋ̀: Повинꙋ́ющесѧ дрꙋ́гъ дрꙋ́гꙋ въ стра́сѣ бж҃їи. Жєны̀ свои̑мъ мꙋжє́мъ повинꙋ́йтесѧ, ꙗ҆́коже гдⷭ҇ꙋ: занѐ мꙋ́жъ глава̀ є҆́сть жены̀, ꙗ҆́коже и҆ хрⷭ҇то́съ глава̀ цр҃кве, и҆ то́й є҆́сть сп҃си́тель тѣ́ла. Но ꙗ҆́коже цр҃ковь повинꙋ́етсѧ хрⷭ҇тꙋ̀, та́кожде и҆ жєны̀ свои̑мъ мꙋжє́мъ во все́мъ. Мꙋ́жїе, люби́те своѧ̑ жєны̀, ꙗ҆́коже и҆ хрⷭ҇то́съ возлюбѝ цр҃ковь, и҆ себѐ предадѐ за ню̀: Да ѡ҆свѧти́тъ ю҆̀, ѡ҆чи́стивъ ба́нею водно́ю въ глаго́лѣ. Да предста́витъ ю҆̀ себѣ̀ сла́внꙋ цр҃ковь, не и҆мꙋ́щꙋ скве́рны, и҆лѝ поро́ка, и҆лѝ нѣ́что ѿ таковы́хъ: но да є҆́сть свѧта̀ и҆ непоро́чна. Та́кѡ до́лжни сꙋ́ть мꙋ́жїе люби́ти своѧ̑ жєны̀, ꙗ҆́кѡ своѧ̑ тѣлеса̀: любѧ́й бо свою̀ женꙋ̀, себѐ сама́го лю́битъ. Никто́же бо когда̀ свою̀ пло́ть возненави́дѣ, но пита́етъ и҆ грѣ́етъ ю҆̀, ꙗ҆́коже и҆ гдⷭ҇ь цр҃ковь: занѐ ѹ҆́ди є҆смы̀ тѣ́ла є҆гѡ̀, ѿ пло́ти є҆гѡ̀, и҆ ѿ косте́й є҆гѡ̀. Сегѡ̀ ра́ди ѡ҆ста́витъ человѣ́къ ѻ҆тца̀ своего̀ и҆ ма́терь, и҆ прилѣпи́тсѧ къ женѣ̀ свое́й, и҆ бꙋ́дета два̀ въ пло́ть є҆ди́нꙋ: Та́йна сїѧ̀ вели́ка є҆́сть: а҆́зъ же глаго́лю во хрⷭ҇та̀, и҆ во цр҃ковь. Ѻ҆ба́че и҆ вы̀ по є҆ди́номꙋ, кі́йждо свою̀ женꙋ̀ си́це да лю́битъ, ꙗ҆́коже и҆ себѐ: а҆ жена̀ да бои́тсѧ своегѡ̀ мꙋ́жа.

<rubric class="inline">Сщ҃е́нникъ:</rubric> <red>М</red>и́ръ тѝ.

<red>И҆</red> дꙋ́хови твоемꙋ̀.

<rubric class="inline">Дїа́конъ:</rubric> <red>П</red>ремꙋ́дрость

<rubric>А҆ллилꙋ́їа, гла́съ є҃.</rubric>

<rubric class="inline">Сті́хъ:</rubric> <red>Т</red>ы̀ гдⷭ҇и сохрани́ши ны̀ и҆ соблюде́ши ны̀ ѿ ро́да сегѡ̀, и҆ во вѣ́къ.



<rubric class="inline">Посе́мъ дїа́конъ:</rubric> <red>П</red>ремꙋ́дрость, про́сти ѹ҆слы́шимъ ст҃а́гѡ є҆ѵⷢ҇лїа.

<rubric class="inline">І҆ере́й:</rubric> <red>М</red>и́ръ всѣ̑мъ.

<rubric class="inline">Ли́къ:</rubric> <red>И҆</red> дꙋ́хови твоемꙋ̀.

<rubric class="inline">І҆ере́й:</rubric> <red>Ѿ</red> і҆ѡа́нна ст҃а́гѡ є҆ѵⷢ҇лїа чте́нїе.

<rubric class="inline">Ли́къ:</rubric> <red>С</red>ла́ва тебѣ̀, гдⷭ҇и, сла́ва тебѣ̀.

<rubric class="inline">Дїа́конъ:</rubric> <red>В</red>о́нмемъ.

<rubric>Є҆ѵⷢ҇лїе ѿ і҆ѡа́нна, зача́ло ѕ҃.</rubric>

<versal>В</versal>о вре́мѧ ѻ҆́но, бра́къ бы́сть въ ка́нѣ галїле́йстѣй, и҆ бѣ̀ ма́ти і҆и҃сова тꙋ̀. Зва́нъ же бы́сть і҆и҃съ и҆ ѹ҆ченицы̀ є҆гѡ̀ на бра́къ. И҆ не доста́вшꙋ вїнꙋ̀, глаго́ла ма́ти і҆и҃сова къ немꙋ̀: вїна̀ не и҆́мꙋтъ. Глаго́ла є҆́й і҆и҃съ: что̀ є҆́сть мнѣ̀ и҆ тебѣ̀, же́но; не ѹ҆̀ прїи́де ча́съ мо́й. Глаго́ла мт҃и є҆гѡ̀ слꙋга́мъ: є҆́же а҆́ще глаго́летъ ва́мъ, сотвори́те. Бѣ́хꙋ же тꙋ̀ водоно́сы ка́менни ше́сть, лежа́ще по ѡ҆чище́нїю і҆ꙋде́йскꙋ, вмѣстѧ́щыѧ по двѣма̀ и҆лѝ трїе́мъ мѣ́рамъ. Глаго́ла и҆̀мъ і҆и҃съ: напо́лните водоно́сы воды̀. и҆ напо́лниша и҆̀хъ до верха̀. И҆ глаго́ла и҆̀мъ: почерпи́те ны́нѣ, и҆ принеси́те а҆рхїтрїкли́нови. и҆ принесо́ша. Ꙗ҆́коже вкꙋсѝ а҆рхїтрїкли́нъ вїна̀ бы́вшагѡ ѿ воды̀, (и҆ не вѣ́дѧше ѿкꙋ́дꙋ є҆́сть: слꙋги̑ же вѣ́дѧхꙋ поче́рпшїи во́дꙋ:) пригласѝ жениха̀ а҆рхїтрїкли́нъ, И҆ глаго́ла є҆мꙋ̀: всѧ́къ человѣ́къ пре́жде до́брое вїно̀ полага́етъ, и҆ є҆гда̀ ѹ҆пїю́тсѧ, тогда̀ хꙋ́ждшее: ты́ же соблю́лъ є҆сѝ до́брое вїно̀ досе́лѣ. Сѐ сотворѝ нача́токъ зна́менїємъ і҆и҃съ въ ка́нѣ галїле́йстѣй, и҆ ꙗ҆вѝ сла́вꙋ свою̀, и҆ вѣ́роваша въ него̀ ѹ҆ч҃нцы̀ є҆гѡ̀.



<rubric>Та́же є҆ктенїа̀:</rubric>

<red>Р</red>це́мъ всѝ ѿ всеѧ̀ дꙋшѝ, и҆ ѿ всегѡ ̀ помышле́нїѧ на́шегѡ рце́мъ.

<rubric class="inline">Ли́къ:</rubric> <red>А҆</red>ми́нь.

<red>Г</red>дⷭ҇и вседержи́телю, бж҃е ѻ҆ц ҃ъ на́шихъ, мо́лимъ ти сѧ, ѹ҆слы́ши, и҆ поми́лꙋй.

<red>П</red>оми́лꙋй на́съ бж҃е, по вели́цѣй ми́лости твое́й, мо́лимъ ти сѧ, ѹ҆слы́ши, и҆ поми́лꙋй

<red>Є҆</red>щѐ мо́лимсѧ ѡ҆ рабѣ́хъ бж҃їихъ <red>и҆́мⷬ҇къ</red>, ны́нѣ просѧ́щихъ ѹ҆ бг҃а проще́нїѧ и҆ бл҃гослове́нїѧ въ бра́ка ѻ҆бще́нїе, ѡ҆ здра́вїи и҆ спасе́нїи и҆́хъ, рце́мъ всѝ: гдⷭ҇и, ѹ҆слы́ши, и҆ млⷭ҇тивнѡ поми́лꙋй.

<red>Є҆</red>щѐ мо́лимсѧ ѡ҆ предстоѧ́щихъ лю́дехъ во ст҃ѣ́мъ хра́мѣ се́мъ, и҆ ча́ющихъ ѿ тебѐ вели́кїѧ и҆ бога́тыѧ млⷭ҇ти, за всю̀ бра́тїю на́шꙋ и҆ за всѧ̑ правосла̑вныѧ хрⷭ҇тїа́ны, ѡ҆ здра́вїи и҆ сп҃се́нїи и҆́хъ, рце́мъ всѝ: гдⷭ҇и, ѹ҆слы́ши и҆ млⷭ҇тивнѡ поми́лꙋй.

<red>Ꙗ҆́</red>кѡ млⷭ҇тивъ и҆ чл҃вѣколю́бецъ бг҃ъ є҆сѝ, и҆ тебѣ̀ сла́­вꙋ воз­сы­ла́­емъ, ѻ҆ц҃ꙋ̀, и҆ сн҃ꙋ, и҆ ст҃о́­мꙋ дх҃ꙋ, ны́­нѣ и҆ при́­снѡ, и҆ во вѣ́­ки вѣ­кѡ́въ.

<rubric class="inline">Лю́дїе:</rubric> <red>А҆</red>ми́нь.



<rubric class="inline">Дїа́конъ:</rubric> <red>Г</red>дⷭ҇ꙋ помо́лимсѧ.

<red>Г</red>дⷭ҇и, поми́лꙋй.

<rubric>Сщ҃е́нникъ мл҃твꙋ:</rubric>

<versal>Г</versal>дⷭ҇и бж҃е на́шъ, и҆́же ѿ ꙗ҆зы̑къ пред̾ѡбрꙋчи́вый цр҃ковь дв҃ꙋ чⷭ҇тꙋ, бл҃гословѝ и҆ сохранѝ рабы̑ твоѧ̑ сїѧ̑ в̾ смире́нїи и҆ соедине́нїи, ꙗ҆́коже блⷢ҇воли́лъ є҆сѝ сохрани́ти ѧ҆̀ до сегѡ̀ днѐ; и҆спо́лни всѧ̑ бл҃га̑ѧ хотѣ̑нїѧ и҆́хъ; и҆зле́й на ни́хъ ꙗ҆́кѡ ще́дръ и҆ бл҃гоꙋтро́бенъ бога̑тыѧ млⷭ҇ти и҆ щедрѡ́ты твоѧ̑; да́рꙋй и҆̀мъ съ здра́вїемъ долгоде́нствїе и҆ во всѣ́хъ добродѣ́телехъ преспѣ́ѧнїе.

<red>Ꙗ҆́</red>кѡ бл҃гъ и҆ чл҃колю́бецъ бг҃ъ є҆сѝ, и҆ тебѣ̀ подоба́етъ всѧ́каѧ сла́ва, че́сть и҆ поклоне́нїе, ѻ҆ц҃ꙋ̀, и҆ сн҃ꙋ, и҆ ст҃о́мꙋ дх҃ꙋ, ны́нѣ и҆ при́снѡ, и҆ во вѣ́ки вѣкѡ́въ.

<rubric class="inline">Лю́дїе:</rubric> <red>А҆</red>ми́нь.

<rubric class="inline">Сщ҃е́нникъ:</rubric> <red>М</red>и́ръ всѣ̑мъ.

<red>Г</red>лавы̑ ва̑ша гдⷭ҇ви приклони́те.

<rubric>И҆ мо́литсѧ:</rubric>

<versal data-diacritics="true">Ѻ҆</versal>ц҃ъ, сн҃ъ, и҆ ст҃ы́й дх҃ъ, всест҃а́ѧ и҆ є҆диносꙋ́щнаѧ, и҆ живонача́льнаѧ трⷪ҇ца, є҆ди́но бж҃ество̀ и҆ црⷭ҇тво: да бл҃гослови́тъ ва́съ, и҆ да пода́стъ ва́мъ долгожи́тїе, преспѣ́ѧнїе живота̀ и҆ вѣ́ры, и҆ да и҆спо́лнитъ ва́съ всѣ́хъ сꙋ́щихъ на землѝ благи́хъ: да сподо́битъ ва́съ полꙋчи́ти ѡ҆бѣща̑ннаѧ нб҃снаѧ блага̀, мл҃твами ст҃ы́ѧ бцⷣы и҆ всѣ́хъ ст҃ы́хъ, а҆ми́нь.

<rubric class="inline">Та́же,</rubric> <red>П</red>ремꙋ́дрость:

<red>П</red>рест҃а́ѧ бцⷣе, спасѝ на́съ.

<rubric class="inline">Ли́къ:</rubric> <incipit><red>Ч</red>естнѣ́йшꙋю херꙋві̑мъ:</incipit>

<rubric class="inline">Сщ҃е́нникъ:</rubric> <red>С</red>ла́ва тебѣ̀, хрⷭ҇тѐ бж҃е:

<rubric class="inline">Ли́къ:</rubric> <red>С</red>ла́ва, и҆ ны́нѣ:

<red>Г</red>дⷭ҇и, поми́лꙋй, <rubric class="inline">три́жды.</rubric> <red>Б</red>лагословѝ.

<rubric>Сщ҃е́нникъ твори́тъ ѿпꙋ́стъ.</rubric>

<red>И҆́</red>же въ ка́нѣ галїле́йстѣй прише́ствїемъ свои́мъ че́стенъ бра́къ показа́вый, хрⷭ҇то́съ и҆́стинный бг҃ъ на́шъ, мл҃твами пречⷭ҇тыѧ своеѧ̀ мт҃ре, ст҃ы́хъ сла́вныхъ и҆ всехва́льныхъ а҆пⷭ҇лъ, ст҃ы́хъ равноапⷭ҇льныхъ кѡнстанті́на и҆ є҆ле́ны, ст҃а́гѡ великомꙋ́ченика проко́пїа, и҆ всѣ́хъ ст҃ы́хъ, поми́лꙋетъ и҆ спасе́тъ на́съ, ꙗ҆́кѡ бл҃гъ и҆ чл҃колю́бецъ.
