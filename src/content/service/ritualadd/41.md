---
title: "Моле́бное пѣ́нїе во вре́мѧ гꙋби́тельнагѡ повѣ́трїѧ и҆ смертоно́сныѧ зара́зы"
navigation:
  key: service-ritualadd-41
  title: "Моле́бное пѣ́нїе во вре́мѧ гꙋби́тельнагѡ повѣ́трїѧ и҆ смертоно́сныѧ зара́зы"
  parent: service-ritualadd
  order: 41
type: "service"
---

# Моле́бное пѣ́нїе во вре́мѧ гꙋби́тельнагѡ повѣ́трїѧ и҆ смертоно́сныѧ зара́зы.

<rubric class="inline">І҆ере́й начина́етъ:</rubric> <incipit><red>Б</red>л҃гослове́нъ бг҃ъ на́шъ:</incipit>

<rubric class="inline">Кли́ръ пое́тъ:</rubric> <incipit><red>Ц</red>р҃ю̀ нбⷭ҇ный:</incipit>

<rubric class="inline">Чте́цъ:</rubric> <incipit><red>Трист҃о́е.</red></incipit> <incipit><red>П</red>рїиди́те поклони́мсѧ:</incipit> <rubric class="inline">три́жды.</rubric>

<rubric class="inline">И҆ ѱало́мъ л҃з:</rubric> <red>Г</red>дⷭ҇и, да не ꙗ҆́ростїю твое́ю ѡ҆бличи́ши менѐ, нижѐ гнѣ́вомъ твои́мъ нака́жеши менѐ:

<rubric class="inline">И҆лѝ ч҃:</rubric> <red>Ж</red>ивы́й въ по́мощи вы́шнѧгѡ, въ кро́вѣ бг҃а нбⷭ҇нагѡ водвори́тсѧ:

<rubric class="inline">По концѣ̀,</rubric> <red>С</red>ла́ва, и҆ ны́нѣ:

<red>А҆</red>ллилꙋ́їа. Сла́ва тебѣ̀ бж҃е. <rubric class="inline">Три́жды.</rubric>

<rubric>Та́же вели́каѧ є҆ктенїа̀, до:</rubric>

<red>Ѡ҆</red> пла́вающихъ:

<rubric>И҆ прилага́ютсѧ сїѧ̑:</rubric>

<red>Ѡ҆</red> є҆́же не помѧнꙋ́ти беззако́нїй и҆ собла́знѡвъ на́съ грѣ́шныхъ и҆ недосто́йныхъ рабѡ́въ свои́хъ, но млⷭ҇тивнѡ ѡ҆чи́стити грѣхѝ на́шѧ, и҆ ѿврати́ти гнѣ́въ сво́й, пра́веднѡ дви́жимый на ны̀, гдⷭ҇ꙋ помо́лимсѧ.

<red>Ѡ҆</red> є҆́же не ꙗ҆́ростїю ѡ҆бличи́ти, нижѐ гнѣ́вомъ наказа́ти на́съ, но помѧнꙋ́ти, ꙗ҆́кѡ пло́ть є҆смы̀, дꙋ́хъ ходѧ́й и҆ не ѡ҆браща́ѧйсѧ, и҆ млⷭ҇тивнѡ пощади́ти ѿ сме́рти дꙋ́шы на́шѧ, гдⷭ҇ꙋ помо́лимсѧ.

<red>Ѡ҆</red> є҆́же не вни́ти въ сꙋ́дъ съ рабы̑ свои́ми, и҆ не на́зрити беззакѡ́нїѧ на̑ша, но ѡ҆чи́стити ѧ҆̀, и҆ млⷭ҇тивꙋ бы́ти, и҆ пощади́ти лю́ди согрѣ́шшыѧ, гдⷭ҇ꙋ помо́лимсѧ.

<red>Ѡ҆</red> є҆́же помѧнꙋ́ти щедрѡ́ты и҆ млⷭ҇ти своѧ̑, ꙗ҆́кѡ ѿ вѣ́ка сꙋ́ть, грѣхѡ́въ же ю҆́ности и҆ невѣ́дѣнїѧ на́шегѡ не помѧнꙋ́ти, и҆ поми́ловати на́съ, гдⷭ҇ꙋ помо́лимсѧ.

<red>Ѡ҆</red> є҆́же ѹ҆слы́шати ѿ хра́ма ст҃а́гѡ своегѡ̀ гла́съ на́шъ, и҆ и҆сцѣли́ти болѣ̑зни смє́ртныѧ ѡ҆держа́щыѧ на́съ, и҆ пото́ки беззако́нїѧ смꙋти́вшыѧ на́съ и҆зсꙋши́ти, гдⷭ҇ꙋ помо́лимсѧ.

<red>Ѡ҆</red> є҆́же вско́рѣ и҆з̾ѧ́ти на́съ ѿ сѣте́й сме́ртныхъ, и҆ ѿ болѣ́зней а҆́довыхъ и҆зба́вити, гдⷭ҇ꙋ помо́лимсѧ.

<red>Ѡ҆</red> є҆́же млⷭ҇тивнѡ продолжи́ти рабѡ́мъ свои̑мъ покаѧ́нїѧ вре́мѧ, и҆ не безго́днѡ ꙗ҆́кѡ непло́днꙋю смоко́вницꙋ посѣщѝ, но бл҃госе́рдїемъ ѡ҆копа́ти, и҆ млⷭ҇рдїѧ росо́ю напои́ти, плодѡ́въ покаѧ́нїѧ и҆ ѡ҆браще́нїѧ на́шегѡ чл҃вѣколю́бнѡ є҆щѐ ѡ҆жида́ѧ, гдⷭ҇ꙋ помо́лимсѧ.

<red>Ѡ҆</red> є҆́же вознестѝ на́съ ѿ вра́тъ сме́ртныхъ, и҆ ме́чь и҆з̾ѧ́тый, и҆ лꙋ́къ сво́й напрѧже́нный, и҆ въ не́мъ сосꙋ́ды смє́ртныѧ на ны̀ пра́веднѡ ѹ҆готѡ́ванныѧ со стрѣла́ми горѧ́щими млⷭ҇тивнѡ (да не поги́бнемъ) ѿ на́съ ѿврати́ти, гдⷭ҇ꙋ помо́лимсѧ.

<red>Ѡ҆</red> є҆́же ѹ҆слы́шати мл҃твꙋ на́шꙋ, и҆ моле́нїе на́ше внꙋши́ти, и҆ сле́зъ на́шихъ не премолча́ти: но ѡ҆сла́бити на́мъ, да почі́емъ пре́жде да́же не ѿи́демъ, и҆ ктомꙋ̀ не бꙋ́демъ, гдⷭ҇ꙋ помо́лимсѧ.

<red>Ѡ҆</red> и҆зба́витисѧ на́мъ: <rubric class="inline">И҆ прѡ́чаѧ.</rubric>

<rubric class="inline">Возгла́съ:</rubric> <red>Ꙗ҆́</red>кѡ подоба́етъ тебѣ̀:

<rubric class="inline">Гла́съ в҃:</rubric> <incipit><red>Б</red>г҃ъ гдⷭ҇ь, и҆ ꙗ҆ви́сѧ на́мъ:</incipit> <rubric class="inline">со стїха́ми.</rubric>

<rubric class="inline">Тропа́рь:</rubric> <red>В</red>о гнѣ́вѣ твое́мъ бж҃е, помѧнѝ щедрѡ́ты твоѧ̑, пра́хъ бо и҆ пе́пелъ є҆смы̀, дꙋ́хъ ходѧ́й и҆ не ѡ҆браща́ѧйсѧ, и҆ не ꙗ҆́ростїю твое́ю ѡ҆бличѝ насъ, да не поги́бнемъ до конца̀: но пощадѝ дꙋ́шы на́шѧ, ꙗ҆́кѡ є҆ди́нъ млⷭ҇рдъ. <rubric class="inline">Два́жды.</rubric>

<rubric>Сла́ва, и҆ ны́нѣ, бг҃оро́диченъ:</rubric>

<red>З</red>астꙋ́пнице ѹ҆се́рднаѧ, мт҃и гдⷭ҇а вы́шнѧгѡ:

<rubric class="inline">Ѱало́мъ н҃:</rubric> <red>П</red>оми́лꙋй мѧ̀ бж҃е, по вели́цѣй млⷭ҇ти твое́й: <rubric class="inline">и҆ прѡ́ч.</rubric>

<rubric>Канѡ́нъ прест҃ѣ́й и҆ є҆диносꙋ́щнѣй и҆ животворѧ́щей, нераздѣли́мѣй трⷪ҇цѣ. Гла́съ и҃.</rubric>

## Пѣ́снь а҃.

<rubric class="inline">І҆рмо́съ:</rubric> <irmos><red>К</red>олесницегони́телѧ фараѡ́нѧ:</irmos>

<red>В</red>седѣ́тельнаѧ и҆ сра́сленаѧ, и҆ сопрⷭ҇то́льнаѧ, и҆ є҆диноси́льнаѧ, и҆ трисвѣ́тлаѧ сла́во, ѻ҆́ч҃е непостижи́ме, сн҃е и҆ дш҃е ст҃ы́й, лю́тыѧ болѣ́зни рабы̑ твоѧ̑ свободѝ, ꙗ҆́кѡ да бл҃года́рственнѡ тѧ̀ сла́вимъ.

<red>Г</red>рѣхѡ́въ бꙋ́рѧ и҆зри́нꙋ мѧ̀ въ глꙋбинꙋ̀ не́мощи, и҆ ча̑стыѧ болѣ̑зни, ꙗ҆́коже треволне́нїе мѧ̀ ѡ҆бꙋрева́ютъ ѻ҆каѧ́ннаго: є҆диноси́льнаѧ держа́во, трⷪ҇це ст҃а́ѧ, ѹ҆млⷭ҇рдисѧ, сп҃си́ мѧ лю́тѣ погиба́юща.

<rubric class="inline">Сла́ва:</rubric> <red>Ѿ</red> содержа́щагѡ грѣха̀ и҆зба́ви трⷪ҇це нераздѣ́льнаѧ, на́съ твоѧ̑ рабы̑, росо́ю млⷭ҇ти твоеѧ̀ ѹ҆гаша́ющи зно́й лю́тыхъ мои́хъ болѣ́зней, и҆ здра́вїе подаю́щи, ꙗ҆́кѡ да правосла́внѡ воспѣва́емъ тѧ̀.

<rubric class="inline">И҆ ны́нѣ, бг҃оро́дичен:</rubric> <red>И҆</red>зба́вителѧ и҆ вседѣ́телѧ и҆ гдⷭ҇а во чре́вѣ носи́вшаѧ, на́шѧ недꙋ́ги всечⷭ҇таѧ поне́сшаго: того̀ ѹ҆́бѡ молѝ лю́тыѧ не́мощи твоѧ̑ рабы̑ и҆зба́вити, є҆ди́на человѣ́кѡвъ по́моще.

## Пѣ́снь г҃.

<rubric class="inline">І҆рмо́съ:</rubric> <irmos><red>Н</red>бⷭ҇нагѡ крꙋ́га верхотво́рче гдⷭ҇и:</irmos>

<red>Н</red>бⷭ҇нїи ѹ҆́мове, а҆́гг҃льстїи чи́нове, прⷭ҇то́ли, и҆ нача̑ла, и҆ си̑лы, и҆ гдⷭ҇ьства, мо́лѧтъ тѧ̀ бл҃га́го и҆ сп҃са: гꙋби́тельнагѡ свободѝ недꙋ́га рабы̑ твоѧ̑.

<red>Д</red>а чл҃вѣколю́бїѧ на мно́зѣ влⷣко, твоегѡ̀ пока́жеши бе́зднꙋ, всеси́льне, недꙋ́га свободѝ смертоно́снагѡ, и҆ болѣ́зней лю́тыхъ рабы̑ твоѧ̑, є҆ди́не долготерпѣли́ве.

<rubric class="inline">Сла́ва:</rubric> <red>Ꙗ҆́</red>кѡ бж҃їи предстоѧ́тели, слꙋже́бнїи дꙋ́си, а҆́гг҃ли и҆ а҆рха́гг҃ли, сего̀ моли́те, ѹ҆толи́ти недꙋ́гъ, разори́ти печа́ль, смертоно́сныѧ же ча́сти и҆зба́вити.

<rubric class="inline">И҆ ны́нѣ:</rubric> <red>И҆</red>сцѣле́нїй и҆сто́чника тѧ̀ бл҃ги́хъ показа̀, бе́здна и҆з̾ тебѐ проше́дшаѧ, хрⷭ҇то́съ гдⷭ҇ь, ѻ҆трокови́це пренепоро́чнаѧ: тѣ́мже рабы̑ твоѧ̑ и҆зба́ви, не́мощи бꙋ́рею потоплѧ́емыхъ.

<rubric>Сїѧ̑ глаго́ли, по г҃-й и҆ по ѕ҃-й пѣ́сни то́кмѡ:</rubric>

<red>И҆</red>зба́ви ѿ бѣ́дъ рабы̑ твоѧ̑ многомлⷭ҇тиве, ꙗ҆́кѡ мы̀ ѹ҆се́рднѡ къ тебѣ̀ прибѣга́емъ, къ млⷭ҇тивомꙋ и҆зба́вителю, всѣ́хъ влⷣцѣ, въ трⷪ҇цѣ сла́вимомꙋ бг҃ꙋ.

<rubric>Посе́мъ є҆ктенїа̀ сꙋгꙋ́баѧ: </rubric>

<incipit><red>П</red>оми́лꙋй на́съ бж҃е:</incipit> <rubric class="inline">и҆ прѡ́чаѧ.</rubric>

<rubric>Та́же сѣда́ленъ, гла́съ в҃:</rubric>

<red>Н</red>е ѿри́ни до конца̀ согрѣ̑шшыѧ лю́ди твоѧ̑ влⷣко, нижѐ ѿста́ви млⷭ҇ти и҆ щедрѡ́ты твоѧ̑ ѿ на́съ: но ꙗ҆́кѡ бе́здна сы́й щедро́тъ, и҆ млⷭ҇рдїѧ пꙋчи́на, прїимѝ мольбы̑ на́шѧ, и҆ и҆зба́ви на́съ ѿ належа́щїѧ бѣды̀ и҆ нꙋ́жды, є҆ди́нъ бо є҆сѝ бл҃гоꙋвѣ́тливый.

## Пѣ́снь д҃.

<rubric class="inline">І҆рмо́съ:</rubric> <irmos><red>Т</red>ы̀ моѧ̀ крѣ́пость гдⷭ҇и:</irmos>

<red>Н</red>ы́нѣ сѣ́нь вои́стиннꙋ сме́ртнаѧ ѡ҆бы́де, и҆ ко а҆́дѡвымъ вратѡ́мъ прибли́жи: но ты̀ сп҃се, ꙗ҆́кѡ си́ленъ, на́съ возста́вивый, ѹ҆дивѝ млⷭ҇ти твоѧ̑, сп҃са́ѧй въ вѣ́рѣ несꙋмнѣ́нной вопїю́щихъ: си́лѣ твое́й сла́ва чл҃вѣколю́бче.

<red>Х</red>рⷭ҇тѡ́вы таи́нницы, самови́дцы и҆ проповѣ̑дницы, прїи́мшїи да́ръ и҆сцѣле́нїѧ, и҆ вра́чеве сꙋ́ще дꙋше́внїи, ѿ нꙋ́ждъ мѧ̀ а҆пⷭ҇ли, и҆зведи́те содержа́щагѡ недꙋ́га, і҆и҃са молѧ́ще влⷣкꙋ, и҆ и҆зба́вителѧ, и҆ гдⷭ҇а.

<rubric class="inline">Сла́ва:</rubric> <red>Г</red>рѣхѡ́въ бꙋ́рѧ ны́нѣ на́съ пости́же, не́мощи во́лны ѡ҆бꙋрева́ютъ, бѡлѣ́зни погрꙋжа́ютъ ча̑стыѧ: скѡ́рби бо и҆ болѣ̑зни на́съ ѻ҆каѧ́нныхъ ѡ҆брѣто́ша. А҆пⷭ҇ли гдⷭ҇ни, ва́шими мольба́ми, по́мощи рꙋ́кꙋ пода́йте.

<rubric class="inline">И҆ ны́нѣ, бг҃оро́диченъ:</rubric> <red>Б</red>олѣ́зньми лю́тыми и҆ ча́стыми ѹ҆дарѧ́еми дв҃о, всѝ тебѣ̀ припа́даемъ, держа́внымъ покро́вомъ твои́мъ чⷭ҇таѧ, сп҃сѝ на́съ всѣ́хъ: ѹ҆ще́дри бг҃оневѣ́стнаѧ, и҆зба́ви мо́ра, и҆ лю́тыѧ не́мощи, и҆ болѣ̑зни и҆сцѣлѝ влⷣчце.

## Пѣ́снь є҃.

<rubric class="inline">І҆рмо́съ:</rubric> <irmos><red>В</red>скꙋ́ю мѧ̀ ѿри́нꙋлъ є҆сѝ:</irmos>

<red>М</red>о́рѧ пре́лести, медото́чными ва́шими моле́ньми, сщ҃е́ннїи проро́цы потопи́вше, нынѣ преложи́те го́ресть всю̀ гꙋби́тельныѧ ны́нѣшнїѧ не́мощи, на бж҃е́ственнꙋю бл҃гомо́щїѧ сла́дость.

<red>П</red>ронзе́ни бы́хомъ стрѣла́ми не́мощи, повелѣ́нїемъ твои́мъ гдⷭ҇и, и҆ ѹ҆тверди́сѧ на на́съ рꙋка̀ твоѧ̀ всеси́льне: ꙗ҆́кѡ бг҃ъ ще́дрый, ѹ҆ще́дри всѣ́хъ твое́ю млⷭ҇тїю, мл҃твами ст҃ы́хъ мч҃нкѡвъ твои́хъ.

<rubric class="inline">Сла́ва:</rubric> <red>С</red>ы́на ꙗ҆́коже дре́вле вдови́ча возста́вилъ є҆сѝ твои́мъ повелѣ́нїемъ, ѹ҆мерщвле́на сло́ве, лю́тыѧ не́мощи рабы̑ твоѧ̑, ꙗ҆́кѡ є҆ди́нъ бл҃гъ и҆ млⷭ҇тивъ и҆зба́вивый, ѡ҆животворѝ є҆ди́не чл҃вѣколю́бче.

<rubric class="inline">И҆ ны́нѣ, бг҃оро́диченъ:</rubric> <red>В</red>ъ нощѝ жите́йстѣй бꙋ́рѧ пости́же всѧ́кагѡ ѡ҆ѕлобле́нїѧ, покры́ло мѧ̀ дв҃о, не́мощи ѡ҆мраче́нїе: но возсїѧ́й мѝ прохлажде́нїѧ пречⷭ҇таѧ свѣ́тъ, и҆ къ свѣ́тꙋ бл҃гомо́щїѧ наста́ви.

## Пѣ́снь ѕ҃.

<rubric class="inline">І҆рмо́съ:</rubric> <irmos><red>Ѡ҆</red>чи́сти мѧ сп҃се: </irmos>

<red>В</red>ъ пꙋчи́нѣ про́пасти и҆ не́мощей ѡ҆блежи́мь, и҆ гꙋби́тельныѧ напа́сти ѡ҆бꙋрева́ютъ во́лны, прави́телю гдⷭ҇и, по́мощи рꙋ́кꙋ просте́ръ ны́нѣ сп҃сѝ.

<red>Р</red>азсла́бленнаго ꙗ҆́коже дре́вле стѧгнꙋ́лъ є҆сѝ, бж҃е́ственнымъ ма́нїемъ ѿ недꙋ́га болѣ́зненнагѡ, и҆ ѻ҆дра̀ ѡ҆ѕлобле́нїѧ, и҆ недꙋ́га тѧжча́йшагѡ, ѹ҆ще́дривъ да́ждь здра́вїе, многомлⷭ҇тиве.

<red>П</red>рⷪ҇ро́ческїй ли́къ, а҆пⷭ҇лѡвъ собра́нїе, по́лкъ страда́льцєвъ ны́нѣ мо́литъ тѧ̀, є҆ди́не многомлⷭ҇тиве ѡ҆ лю́дехъ твои́хъ бл҃же, си́хъ ѹ҆ще́дри.

<rubric class="inline">Бг҃оро́диченъ:</rubric> <red>М</red>р҃і́е, чⷭ҇тое дв҃ства сокро́вище, ты̀ ѡ҆чи́сти на́съ, и҆ недꙋ́гѡвъ и҆ скорбе́й, и҆ содержа́щїѧ ны́нѣ не́мощи и҆зба́ви, да вѣ́рою тѧ̀ просла́вимъ.

<red>И҆</red>зба́ви ѿ бѣ́дъ рабы̑ твоѧ̑ многомлⷭ҇тиве, ꙗ҆́кѡ мы̀ ѹ҆се́рднѡ къ тебѣ̀ прибѣга́емъ, къ млⷭ҇тивомꙋ и҆зба́вителю, всѣ́хъ влⷣцѣ, въ трⷪ҇цѣ сла́вимомꙋ бг҃ꙋ.

<rubric>Є҆ктенїа̀ ма́лаѧ. И҆ по возгла́сѣ а҆́бїе конда́къ, гла́съ ѕ҃:</rubric>

<red>Б</red>олѣ̑зни а҆́дѡвы ѡ҆быдо́ша на́съ, и҆ прикры̀ ны̀ сѣ́нь сме́ртнаѧ, и҆ ꙗ҆́кѡ во́скъ ѿ ѻ҆гнѧ̀, дні́е наши та́ютъ ѿ лица̀ гнѣ́ва твоегѡ̀ гдⷭ҇и: но ꙗ҆́кѡ ще́дръ во гнѣ́вѣ млⷭ҇ти помѧнѝ, и҆ пощадѝ лю́ди твоѧ̑, да жи́ви сꙋ́ще, въ покаѧ́нїи сла́вимъ тѧ̀ є҆ди́наго чл҃вѣколю́бца.

<red>В</red>о́нмемъ. Премꙋ́дрость, во́нмемъ.

<rubric>Прокі́менъ, гла́съ д҃.</rubric>

<red>Г</red>дⷭ҇и, да не ꙗ҆́ростїю твое́ю ѡ҆бличи́ши менѐ, нижѐ гнѣ́вомъ твои́мъ нака́жеши менѐ.

<rubric class="inline">Сті́хъ:</rubric> <red>Ꙗ҆́</red>кѡ стрѣ́лы твоѧ̑ ѹ҆нзо́ша во мнѣ̀, и҆ ѹ҆тверди́лъ є҆сѝ на мнѣ̀ рꙋ́кꙋ твою̀.

<rubric>А҆по́столъ ко є҆вре́ємъ, (зача́ло тл҃а ѿ полꙋ̀.)</rubric>

<versal>Б</versal>ра́тїе, є҆го́же лю́битъ гдⷭ҇ь, наказꙋ́етъ: бїе́тъ же всѧ́каго сы́на, є҆го́же прїе́млетъ. А҆́ще наказа́нїе терпитѐ, ꙗ҆́коже сыновѡ́мъ ѡ҆брѣта́етсѧ ва́мъ бг҃ъ. Кото́рый бо є҆́сть сы́нъ, є҆го́же не наказꙋ́етъ ѻ҆те́цъ; А҆́ще же без̾ наказа́нїѧ є҆стѐ, є҆мꙋ́же прича̑стницы бы́ша всѝ, ѹ҆̀бо прелюбодѣ́йчищи є҆стѐ, а҆ не сы́нове. Къ си̑мъ, пло́ти на́шей ѻ҆тцы̀ и҆мѣ́хомъ наказа́тєли, и҆ срамлѧ́хомсѧ: не мно́гѡ ли па́че повине́мсѧ ѻ҆ц҃ꙋ̀ дꙋховѡ́мъ, и҆ жи́ви бꙋ́демъ; Ѻ҆ни́ бо въ ма́лѡ дне́й, ꙗ҆́коже го́дѣ и҆̀мъ бѣ̀, нака́зовахꙋ на́съ, а҆ се́й на по́льзꙋ, да причасти́мсѧ ст҃ы́ни є҆гѡ̀. Всѧ́кое бо наказа́нїе въ настоѧ́щее вре́мѧ не мни́тсѧ ра́дость бы́ти, но печа́ль: послѣди́ же пло́дъ ми́ренъ наꙋче́нымъ тѣ́мъ воздае́тъ пра́вды. Тѣ́мже ѡ҆сла́блєнныѧ рꙋ́ки, и҆ ѡ҆слаблє́ннаѧ колѣ̑на и҆спра́вите. И҆ стєзѝ пра́вы сотвори́те нога́ми ва́шими: да не хро́мое соврати́тсѧ, но па́че да и҆сцѣлѣ́етъ,

<rubric>А҆ллилꙋ́їа гла́са.</rubric>

<rubric class="inline">Сті́хъ а҃:</rubric> <red>Ѡ҆</red>держа́ша мѧ болѣ̑зни смє́ртныѧ, и҆ пото́цы беззако́нїѧ смѧто́ша мѧ̀.

<rubric class="inline">Сті́хъ в҃:</rubric> <red>Б</red>олѣ̑зни а҆́дѡвы ѡ҆быдо́ша мѧ̀, предвари́ша мѧ̀ сѣ̑ти смє́ртынѧ.

<red>И҆</red> ѡ҆ сподо́битисѧ на́мъ слы́шанїю ст҃а́гѡ є҆ѵⷢ҇лїа, гдⷭ҇а бг҃а мо́лимъ. <rubric class="inline">И҆ прѡ́чаѧ.</rubric>

<rubric>Є҆ѵⷢ҇лїе ѿ лꙋкѝ, (зача́ло ѕ҃і.)</rubric>

<versal>В</versal>о вре́мѧ ѻ҆́но, вни́де і҆и҃съ въ до́мъ сі́мѡновъ, те́ща же сі́мѡнова бѣ̀ ѡ҆держи́ма ѻ҆гне́мъ ве́лїимъ, и҆ моли́ша є҆го̀ ѡ҆ не́й. И҆ ста́въ над̾ не́ю, запретѝ ѻ҆гню̀, и҆ ѡ҆ста́ви ю҆̀: а҆́бїе же воста́вши слꙋжа́ше и҆́мъ. Заходѧ́щꙋ же со́лнцꙋ, всѝ, є҆ли́цы и҆мѣ́ѧхꙋ болѧ́щыѧ недꙋ́ги разли́чными, привожда́хꙋ и҆̀хъ къ немꙋ̀: ѻ҆́нъ же на є҆ди́номъ коегѡ́ждо и҆́хъ рꙋ́цѣ возло́жь, и҆сцѣлѧ́ше и҆̀хъ. И҆схожда́хꙋ же и҆ бѣ́си ѿ мно́гихъ вопїю́ще и҆ глаго́люще: ꙗ҆́кѡ ты̀ є҆сѝ хрⷭ҇то́съ сн҃ъ бж҃їй. И҆ запреща́ѧ не даѧ́ше и҆́мъ глаго́лати, ꙗ҆́кѡ вѣ́дѧхꙋ хрⷭ҇та̀ самаго̀ сꙋ́ща. Бы́вшꙋ же днѝ и҆зше́дъ и҆дѐ въ пꙋ́сто мѣ́сто: и҆ наро́ди и҆ска́хꙋ є҆го̀, и҆ прїидо́ша до негѡ̀, и҆ держа́хꙋсѧ є҆гѡ̀, да не бы̀ ѿше́лъ ѿ ни́хъ. Ѻ҆́нъ же речѐ къ ни̑мъ: ꙗ҆́кѡ и҆ дрꙋги̑мъ градовѡ́мъ бл҃говѣсти́ти мѝ подоба́етъ црⷭ҇твїе бж҃їе, ꙗ҆́кѡ на сѐ по́сланъ є҆́смь. И҆ бѣ̀ проповѣ́даѧ на со́нмищахъ галїле́йскихъ.

## Пѣ́снь з҃.

<rubric class="inline">І҆рмо́съ:</rubric> <irmos><red>Б</red>ж҃їѧ снизхожде́нїѧ:</irmos>

<red>Ѡ҆</red>палѧ́етъ пе́щь безмѣ́рныхъ болѣ́зней, и҆ сжига́етъ мѧ̀ ѻ҆гне́вицы гꙋби́тельныѧ пла́мень непреста́ннѡ безстꙋ́днѣйшїй: но росо́ю млⷭ҇ти твоеѧ̀ сп҃се, прохладѝ пою́ща: бл҃гослове́нъ бг҃ъ ѻ҆тє́цъ на́шихъ.

<red>П</red>рⷪ҇ро́цы, а҆пⷭ҇ли, мч҃нкѡвъ собо́ри, бж҃е́ственнїи ѹ҆чи́телїе, бѡлѣ́зни недꙋ́гꙋющихъ на́съ мольба́ми ѹ҆кроти́те, и҆ здра́вїе да́рꙋйте пою́щымъ: бл҃гослове́нъ бг҃ъ ѻ҆тє́цъ на́шихъ.

<red>С</red>ло́вомъ ла́зарѧ воскр҃си́вый, ны́нѣ ꙗ҆́кѡ и҆з̾ гро́ба на́съ лю́тыѧ не́мощи возста́вивый, ѡ҆живѝ гдⷭ҇и, да вопїе́мъ пѣ́снь бл҃года́рственнꙋю: бл҃гослове́нъ бг҃ъ ѻ҆тє́цъ на́шихъ.

<rubric class="inline">Бг҃оро́диченъ:</rubric> <red>Щ</red>е́дра сꙋ́щаѧ, и҆ мт҃и всеще́драгѡ, ѹ҆ще́дривши и҆зба́ви твоѧ̑ лю́ди, призыва́ющыѧ млⷭ҇ти твоѧ̑ дв҃о, и҆ пою́щыѧ: бл҃гослове́нъ бг҃ъ ѻ҆тє́цъ на́шихъ.

## Пѣ́снь и҃.

<rubric class="inline">І҆рмо́съ:</rubric> <irmos><red>С</red>едмери́цею пе́щь:</irmos>

<red>Б</red>олѣ́зненнѡ стене́мъ, ѿ ѻ҆дра болѣ́зни на́шеѧ, и҆ ѿ гꙋби́тельныѧ не́мощи, вопїе́мъ къ тебѣ̀ чл҃вѣколю́бцꙋ, сердє́чныѧ ѻ҆́чи ны́нѣ простира́юще, здра́вїѧ про́симъ. Посѣтѝ на́съ сп҃се, и҆ возста́ви пѣ́ти: лю́дїе превозноси́те во всѧ̑ вѣ́ки.

<red>В</red>ъ на́шꙋ не́мощь млⷭ҇тивнѣ ѡ҆блекі́йсѧ, и҆ ѹ҆подо́битисѧ человѣ́кѡмъ и҆зво́ливый, мл҃твами прпⷣбныхъ твои́хъ, ѿча́ѧнныхъ сп҃сѝ на́съ, воздви́гни и҆з̾ гро́ба ѿча́ѧнїѧ пѣ́ти: ѻ҆́троцы бл҃гослови́те, сщ҃е́нницы по́йте, лю́дїе превозноси́те во всѧ̑ вѣ́ки.

<red>С</red>одѣ́телю є҆стества̀, пода́телю и҆сцѣле́нїѧ, ѹ҆трѡ́бы щедро́тъ, и҆ бл҃гоꙋтро́бїѧ пꙋчи́нꙋ, ꙗ҆́кѡ и҆мѣ́ѧй, долготерпѣли́ве, посѣще́нїемъ посѣтѝ ѿ гꙋби́тельныѧ не́мощи лю́ди твоѧ̑, и҆ ѡ҆живѝ вопи́ти: сщ҃е́нницы бл҃гослови́те, лю́дїе превозноси́те во всѧ̑ вѣ́ки.

<rubric class="inline">Бг҃оро́диченъ:</rubric> <red>К</red>рѣ́пкаѧ по́моще, и҆ и҆звѣ́стное застꙋпле́нїе, ѿча́ѧвшихсѧ наде́жде, пренепоро́чнаѧ, посѣтѝ стра́ждꙋщыѧ болѣ́зненнѡ рабы̑ твоѧ̑: ѡ҆блегчѝ тѧ́жесть го́рькїѧ не́мощи: ѿженѝ недꙋ́гъ гꙋби́тельныѧ нꙋ́жди, и҆ сп҃сѝ рабы̑ твоѧ̑ дв҃о бцⷣе.

## Пѣ́снь ѳ҃.

<rubric class="inline">І҆рмо́съ:</rubric> <irmos><red>Ѹ҆</red>жасе́сѧ ѡ҆ се́мъ нб҃о:</irmos>

<red>Ч</red>ꙋдеса̀ вє́лїѧ, и҆́хже нѣ́сть числа̀ сотвори́вый безсме́ртне, на рабы̑ твоѧ̑ твоѧ̑ млⷭ҇ти твоѧ̑ бж҃е, ꙗ҆́кѡ млⷭ҇тивъ покажѝ, и҆ содержа́щїѧ на́съ ны́нѣ свободѝ болѣ́зни, моле́ньми ро́ждшїѧ тѧ̀, и҆ ли́ка стрⷭ҇тоте́рпцѡвъ твои́хъ.

<red>А҆́</red>гг҃лѡвъ, а҆рха́гг҃лѡвъ и҆ прⷪ҇ро́кѡвъ, а҆пⷭ҇лѡвъ, мч҃нкѡвъ, прпⷣбныхъ же, і҆ера́рхѡвъ, сщ҃е́нномч҃нкѡвъ твои́хъ мл҃твами, пла́чь рабѡ́въ твои́хъ ѡ҆братѝ всеси́льне въ ра́дость: и҆сцѣлѝ болѣ́знь, ѡ҆блегчѝ недꙋ́ги, и҆ здра́вїе на́мъ да́рꙋй.

<red>Д</red>ꙋ́шъ же и҆ тѣле́съ врача̀, въ млⷭ҇ти бога́таго гдⷭ҇а тебѐ молю̀: и҆сцѣлѝ стра̑сти моѧ̑ мнѡ́гїѧ, болѣ́зней и҆змѣнѝ, и҆ ско́рбныхъ мѧ̀ ꙗ҆́кѡ бл҃гъ, и҆ є҆ди́нъ бл҃годѣ́тель, и҆ сп҃са́й вѣ́рою чи́стою тѧ̀ велича́ющихъ.

<rubric class="inline">Бг҃оро́диченъ:</rubric> <red>Щ</red>е́драго ро́ждшаѧ и҆ млⷭ҇тиваго, и҆ влⷣкꙋ и҆ созда́телѧ и҆ гдⷭ҇а, и҆ ны́нѣ на мнѣ̀ покажѝ твоѧ̑ ѻ҆бы́чнѡ щедрѡ́ты, и҆ лю́тагѡ мѧ̀ и҆зба́ви не́дꙋга, и҆знꙋрѧ́ющагѡ дꙋ́шꙋ мою̀, дв҃о бцⷣе, и҆ пода́ждь мѝ здра́вїе, ꙗ҆́кѡ да непреста́ннѡ велича́ю тѧ̀.

<rubric>По ѡ҆конча́нїи канѡ́на:</rubric>

<incipit><red>Д</red>осто́йно є҆́сть:</incipit> <incipit><red>Трист҃о́е.</red></incipit> <rubric class="inline">По</rubric> <incipit><red>Ѻ҆́</red>ч҃е на́шъ:</incipit>

<rubric>Возгла́съ. И҆ по возгла́сѣ, тропарѝ:</rubric>

<rubric class="inline">а҃,</rubric> <red>П</red>оми́лꙋй на́съ гдⷭ҇и, поми́лꙋй на́съ:

<rubric class="inline">в҃,</rubric> <red>Г</red>дⷭ҇и, поми́лꙋй на́съ, на тѧ́ бо ѹ҆пова́хомъ:

<rubric class="inline">г҃,</rubric> <red>М</red>лⷭ҇рдїѧ двє́ри ѿве́рзи на́мъ:

<rubric>Посе́мъ сꙋгꙋ́баѧ є҆ктенїа̀ до:</rubric>

<red>Ѡ҆</red> богохрани́мѣй странѣ̀ на́шей:

<red>С</red>огрѣши́хомъ и҆ беззако́нновахомъ, и҆ сегѡ̀ ра́ди пра́ведный тво́й гнѣ́въ пости́же на́съ, гдⷭ҇и бж҃е на́шъ, и҆ сѣ́нь сме́ртнаѧ ѡ҆бы́де на́съ, и҆ ко а҆́дѡвымъ вратѡ́мъ прибли́жихомсѧ, но къ тебѣ̀ бг҃ꙋ на́шемꙋ въ болѣ́зни на́шей ѹ҆ми́льнѡ вопїе́мъ: пощадѝ, поща́дѝ лю́ди твоѧ̑, и҆ не погꙋбѝ до конца̀, смире́ннѡ мо́лимъ ти сѧ, ѹ҆слы́ши и҆ поми́лꙋй.

<red>Г</red>дⷭ҇и поми́лꙋй, <rubric class="inline">три́жды.</rubric>

<red>Ж</red>ивото́мъ и҆ сме́ртїю влⷣчествꙋѧй гдⷭ҇и, не затворѝ въ сме́рти дꙋ́шы рабѡ́въ твои́хъ, но преста́ни ѿ гнѣ́ва, и҆ ѡ҆ста́ви ꙗ҆́рость: занѐ и҆счеза́ютъ ꙗ҆́кѡ ды́мъ дні́е на́ши, и҆ и҆́зсше крѣ́пость на́ша, и҆ погиба́емъ до конца̀ грѣ̑хъ ра́ди на́шихъ. Млⷭ҇тивъ бꙋ́ди рабѡ́мъ твои̑мъ, въ покаѧ́нїи со слеза́ми мо́лимъ ти сѧ, ѹ҆слы́ши и҆ поми́лꙋй.

<red>Г</red>дⷭ҇и поми́лꙋй, <rubric class="inline">три́жды.</rubric>

<red>П</red>омѧнѝ ꙗ҆́кѡ пло́ть є҆смы̀ гдⷭ҇и, дꙋ́хъ ходѧ́й, и҆ не ѡ҆браща́ѧйсѧ, и҆ млⷭ҇тивнѡ ѿвратѝ гнѣ́въ тво́й, пра́веднѡ на ны̀ дви́жимый, и҆́мже ꙗ҆́кѡ мече́мъ безго́днѡ посѣца́еши на́съ: ѹ҆ста́ви болѣ́знь, и҆ ѹ҆толѝ ꙗ҆́звꙋ напра́снѡ гꙋбѧ́щꙋю на́съ. Не ме́ртвїи бо восхва́вѧтъ тѧ̀, нижѐ всѝ низходѧ́щїи во а҆́дъ: но мы̀ живі́и хва́лимъ тѧ̀, и҆ въ болѣ́зни се́рдца стенѧ́ще мо́лимъ ти сѧ, ѹ҆слы́ши и҆ поми́лꙋй.

<red>Г</red>дⷭ҇и поми́лꙋй, <rubric class="inline">три́жды.</rubric>

<red>П</red>а́че всѣ́хъ согрѣши́хомъ тебѣ̀, и҆ беззако́нновахомъ, влⷣко: и҆ а҆́ще покаѧ́нїѧ не стѧжа́хомъ, предложе́нїе на́ше вмѣ́стѡ покаѧ́нїѧ прїимѝ, и҆ на млⷭ҇ть преложи́сѧ, смертоно́снагѡ недꙋ́га и҆ болѣ́зней лю́тыхъ, ꙗ҆́кѡ всеси́ленъ свободѝ рабы̑ твоѧ̑, болѣ́зненнѡ стенѧ́ще мо́лимъ ти сѧ, ско́рѡ ѹ҆слы́ши и҆ поми́лꙋй.

<red>Г</red>дⷭ҇и поми́лꙋй, <rubric class="inline">три́жды.</rubric>

<red>Н</red>е помѧнѝ беззако́нїй и҆ непра́вдъ люде́й твои́хъ, и҆ не вни́ди въ сꙋ́дъ съ рабы̑ твои́ми, нижѐ ѹ҆клони́сѧ гнѣ́вомъ ѿ рабѡ́въ твои́хъ. А҆́ще беззакѡ́нїѧ на́зриши гдⷭ҇и, кто̀ постои́тъ; пра́хъ бо и҆ пе́пелъ є҆смы̀, и҆ соста́въ на́шъ ꙗ҆́кѡ ничто́же пред̾ тобо́ю: но ꙗ҆́кѡ ще́дръ и҆ чл҃вѣколю́бецъ ѹ҆млⷭ҇рдисѧ, и҆ не погꙋбѝ на́съ во гнѣ́вѣ твое́мъ со беззако́ньми на́шими, мо́лимъ ти сѧ бж҃е пребл҃гі́й, ѹ҆слы́ши и҆ поми́лꙋй.

<red>Г</red>дⷭ҇и поми́лꙋй, <rubric class="inline">три́жды.</rubric>

<red>Н</red>е хотѧ́й сме́рти грѣ́шныхъ, но є҆́же ѡ҆брати́тисѧ и҆ живы̑мъ бы́ти и҆̀мъ, ꙗ҆́кѡ живота̀ и҆сто́чникъ, ѡ҆животворѝ на́съ пра́веднымъ твои́мъ сꙋдо́мъ сме́рти досто́йныхъ: бг҃ъ бо є҆сѝ живы́ми и҆ ме́ртвыми ѡ҆блада́ѧй, и҆ не погꙋбѝ на́съ во гнѣ́вѣ преще́нїѧ твоегѡ̀, во́племъ крѣ́пкимъ въ го́рести се́рдца со слеза́ми мо́лимъ ти сѧ, ѹ҆слы́ши и҆ поми́лꙋй.

<red>Г</red>дⷭ҇и поми́лꙋй, <rubric class="inline">три́жды.</rubric>

<red>М</red>лⷭ҇тивнѡ при́зри гдⷭ҇и, на ѡ҆ѕлобле́нїе люде́й твои́хъ, и҆ ѹ҆милосе́рдисѧ, и҆ повелѝ а҆́гг҃лꙋ просте́ршемꙋ рꙋ́кꙋ свою̀, є҆́же погꙋби́ти всѣ́хъ на́съ, ꙗ҆́коже и҆ногда̀ при дв҃дѣ повелѣ́лъ є҆сѝ, є҆́же довлѣ́ти ны́нѣ, и҆ ѹ҆держа́ти рꙋ́кꙋ свою̀, да не до конца̀ на́съ погꙋби́тъ. И҆ мы́ бо въ покаѧ́нїи тебѣ̀ и҆сповѣ́дающесѧ, ꙗ҆́кѡ дв҃дъ вопїе́мъ: согрѣши́хомъ и҆ беззако́нновахомъ, и҆ нѣ́смы досто́йни твоегѡ̀ млⷭ҇рдїѧ. Но ты̀ са́мъ ꙗ҆́кѡ ще́дръ, є҆ди́нагѡ ра́ди бл҃госе́рдїѧ твоегѡ̀ ѹ҆моле́нъ бы́въ, покажѝ млⷭ҇ти твоѧ̑ дрє́внїѧ, и҆ пощадѝ лю́ди, и҆ ѻ҆́вцы па́жити твоеѧ̀, мо́лимъ ти сѧ, ско́рѡ ѹ҆слы́ши и҆ поми́лꙋй.

<red>Г</red>дⷭ҇и поми́лꙋй, <rubric class="inline">три́жды.</rubric>

<rubric class="inline">Возгла́съ:</rubric> <red>Ѹ҆</red>слы́ши ны̀ бж҃е сп҃си́телю на́шъ:

<rubric>И҆ по возгла́сѣ:</rubric>

<red>С</red>о ѹ҆миле́нїемъ па́ки и҆ па́ки прекло́ньше колѣ̑на, гдⷭ҇ꙋ помо́лимсѧ.

<red>Г</red>дⷭ҇и поми́лꙋй, <rubric class="inline">три́жды.</rubric>

<versal>Г</versal>дⷭ҇и бж҃е на́шъ, при́зри съ высоты̀ ст҃ы́ѧ твоеѧ̀ на мл҃твꙋ на́съ грѣ́шныхъ и҆ недосто́йныхъ рабѡ́въ твои́хъ, беззако́ньми на́шими твою̀ бл҃гость прогнѣ́вавшихъ, и҆ бл҃гоꙋтро́бїе твоѐ раздражи́вшихъ, и҆ не вни́ди въ сꙋ́дъ съ рабы̑ твои́ми: но ѿвратѝ стра́шный гнѣ́въ тво́й пра́веднѡ на ны̀ дви́жимый, ѹ҆толѝ гꙋби́тельное преще́нїе, ѹ҆ста́ви гро́зный тво́й ме́чь, неви́димѡ безго́днѡ сѣкꙋ́щїй на́съ, и҆ пощадѝ ни́щихъ, и҆ ѹ҆бо́гихъ рабѡ́въ твои́хъ, и҆ не затворѝ въ сме́рти дꙋ́шы на́шѧ, въ покаѧ́нїи сокрꙋше́нныхъ се́рдцемъ и҆ со слеза́ми къ тебѣ̀ млⷭ҇рдомꙋ, бл҃гоꙋвѣ́тливомꙋ, и҆ бл҃гопремѣни́тельномꙋ бг҃ꙋ на́шемꙋ припа́дающихъ.

<red>Т</red>вое́ бо є҆́сть, є҆́же ми́ловати и҆ сп҃са́ти ны̀ бж҃е на́шъ, и҆ тебѣ̀ сла́вꙋ возсыла́емъ ѻ҆ц҃ꙋ̀ и҆ сн҃ꙋ и҆ ст҃о́мꙋ дх҃ꙋ, ны́нѣ и҆ при́снѡ, и҆ во вѣ́ки вѣкѡ́въ. <red>А҆</red>ми́нь.
