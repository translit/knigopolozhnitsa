---
title: "Моли́твы ѡ҆чисти́тельныѧ, ѡ҆ ѿ ѿверже́нїѧ ѡ҆браща́ющемсѧ ко и҆́стиннѣ́й вѣ́рѣ"
navigation:
  key: service-ritualadd-29
  title: "Моли́твы ѡ҆чисти́тельныѧ, ѡ҆ ѿ ѿверже́нїѧ ѡ҆браща́ющемсѧ ко и҆́стиннѣ́й вѣ́рѣ"
  parent: service-ritualadd
  order: 29
type: "service"
---

# Моли́твы ѡ҆чисти́тельныѧ, ѡ҆ ѿ ѿверже́нїѧ ѡ҆браща́ющемсѧ ко и҆́стиннѣ́й вѣ́рѣ.

<red>Г</red>дⷭ҇ꙋ помо́лимсѧ.

<red>Г</red>дⷭ҇и поми́лꙋй.

<versal>П</versal>ра́веденъ є҆сѝ гдⷭ҇и, и҆ пра́ви сꙋдѝ твоѝ: не бо̀ по грѣхѡ́мъ на́шымъ сотвори́лъ є҆сѝ на́мъ, нижѐ по беззако́нїємъ на́шымъ возда́лъ є҆сѝ на́мъ: престꙋ́пльше бо за́пѡвѣди твоѧ̀, самы́хъ себѐ преда́хомъ сме́рти. Ты́ бо ꙗ҆́кѡ благоꙋтро́бенъ влⷣко, вѣ́дый жи́тельство на́ше ꙗ҆́кѡ лꙋка́вое: и҆ ꙗ҆́кѡ пожрѐ на́съ возмо́гши сме́рть, ѹ҆милосе́рдовавый на на́съ, спастѝ благоволи́лъ є҆сѝ твоѐ созда́нїе: зра́къ ра́бїй прїе́мъ, и҆ сме́рти сопле́тсѧ, воззва́лъ є҆сѝ тво́й ѻ҆́бразъ, свободи́вый на́съ вла́сти сме́ртныѧ, и҆ наста́вивый на́съ на пꙋ́ть спасе́нїѧ, пакирожде́нїемъ ст҃а́гѡ твоегѡ̀ дх҃а. И҆ спа́сшесѧ твое́ю благода́тїю, воспѣва́емъ смотре́нїе твоѐ, и҆ мо́лимсѧ, и҆ ми́лисѧ дѣ́емъ, и҆ про́симъ: во второ́мъ твое́мъ прише́ствїи, въ не́мже и҆́маши сꙋди́ти живы̑мъ и҆ мє́ртвымъ и҆ ѿда́ти комꙋ́ждо по дѣлѡ́мъ є҆гѡ̀, помѧнѝ ми́лость, ꙗ҆́кѡ ѿ вѣ́ка є҆сѝ ты̀, и҆ преминꙋ́лъ є҆сѝ человѣ́чєскаѧ на́ша прегрѣшє́нїѧ и҆ согрѣшє́нїѧ. Пода́ждь на́мъ ѡ҆чище́нїе просѧ́щымъ тебѐ, и҆ простѝ всѧ́кое прегрѣше́нїе, во́льное же и҆ нево́льное, въ вѣ́дѣнїи же и҆ не въ вѣ́дѣнїи: не бо̀є҆́сть человѣ́къ, и҆́же поживе́тъ, и҆ не согрѣши́тъ, нижѐ а҆́ще є҆ди́нъ де́нь бы́ло бы житїѐ є҆гѡ̀ на землѝ: кто́ бо похва́литсѧ чи́сто и҆мѣ́ти се́рдце своѐ; и҆лѝ кто̀ свободоꙋ́стствꙋетъ чи́стъ бы́ти ѿ грѣха̀; вси́ бо согрѣши́хомъ въ словесѣ́хъ и҆ въ дѣ́лѣхъ пред̾ тобо́ю, и҆ лиша́емсѧ твоеѧ̀ сла́вы надѣ́ющесѧ ѡ҆правди́тисѧ на стра́шнѣмъ и҆ ѹ҆жа́снѣмъ сꙋди́щи твое́мъ не ѿ дѣ́лъ пра́вды. Не бо̀ сотвори́хомъ что благо́е на землѝ: но ѿ вѣ́ры и҆́стинныѧ, и҆ є҆́же въ тѧ̀ и҆сповѣ́данїѧ. Є҆́же бо позна́ти тѧ̀, всецѣ́лаѧ пра́вда (є҆сѝ), и҆ є҆́же вѣ́дѣти твою̀ держа́вꙋ, ко́рень безсме́ртїѧ. И҆ вѣ́мы, и҆ и҆сповѣ́дꙋемъ, и҆ вѣ́рꙋемъ, ꙗ҆́кѡ ты̀ є҆сѝ и҆́же ѿ небытїѧ̀ во є҆́же бы́ти приведы́й на́съ, и҆ па́дшыѧ ми́лꙋѧй, и҆ согрѣша́ющыѧ терпѧ̀, и҆ ѿ сме́рти ѡ҆животворѧ́ѧй. Мо́лимтисѧ гдⷭ҇и бж҃е на́шъ, а҆́ще что̀ согрѣши́хомъ пред̾ тобо́ю, ꙗ҆́кѡ пло́ть носѧ́ще, и҆ въ мі́рѣ се́мъ живꙋ́ще, и҆ не́мощїю ѡ҆блежи́ми: а҆́ще же въ дѣ́лѣхъ, а҆́ще же въ словесѣ́хъ, а҆́ще же въ помышле́нїихъ, ты̀ ꙗ҆́кѡ бла́гъ и҆ человѣколю́бецъ и҆ ми́лостивъ влⷣка, ѡ҆сла́би, ѡ҆ста́ви, пре́зри, и҆ простѝ прегрѣшє́нїѧ на́ша и҆сповѣ́дающымъ, и҆ не вмѣнѝ, нижѐ да вни́деши въ сꙋ́дъ съ рабы̑ твои́ми: ꙗ҆́кѡ не ѡ҆правди́тсѧ пред̾ тобо́ю всѧ́къ живы́й. Ꙗ҆́кѡ ты̀ є҆сѝ є҆ди́нъ безгрѣ́шенъ, и҆ прїе́млѧй ка́ющыѧсѧ: и҆ тебѣ̀ сла́вꙋ возсыла́емъ, ѻ҆ц҃ꙋ̀, и҆ сн҃ꙋ, и҆ ст҃о́мꙋ дх҃ꙋ, ны́нѣ и҆ при́снѡ, и҆ во вѣ́ки вѣкѡ́въ, а҆ми́нь.

<rubric>Моли́тва и҆на́ѧ.</rubric>

<red>Г</red>дⷭ҇ꙋ помо́лимсѧ.

<red>Г</red>дⷭ҇и поми́лꙋй.

<versal>В</versal>лⷣко гдⷭ҇и бж҃е на́шъ, и҆́же ключѝ ца́рствїѧ твоегѡ̀ петрꙋ̀ верхо́вномꙋ а҆по́столѡвъ ѹвѣ́ривый, и҆ да́вый є҆мꙋ̀ вла́сть твое́ю благода́тїю, є҆́же вѧза́ти и҆ рѣша́ти, ꙗ҆́же на землѝ: ѹ҆слы́ши и҆ на́съ недосто́йныхъ призыва́ющихъ тѧ̀ ны́нѣ, на ѡ҆чище́нїе настоѧ́щагѡ раба̀ твоегѡ̀, и҆ ѹдивѝ ми́лѡсти твоѧ̀ на не́мъ, спаса́ѧй надѣ́ющыѧсѧ на тѧ̀. Ты́ бо ре́клъ є҆сѝ гдⷭ҇и, бг҃оно́сными ѹ҆стна́ми прорѡ́къ твои́хъ: ѡ҆брати́тесѧ ко мнѣ̀, и҆ ѡ҆бращꙋ́сѧ къ ва́мъ: и҆ є҆́же хотѣ́нїемъ не хощꙋ̀ сме́рти грѣ́шника, но є҆́же ѡ҆брати́тисѧ и҆ жи́вꙋ бы́ти ємꙋ̀: ты̀ ѹ҆́бѡ человѣколю́бче, и҆ настоѧ́щагѡ раба̀ твоегѡ̀ <red>[</red><rubric class="inline">и҆лѝ:</rubric> рабы̀ твоеѧ̀<red>]</red> ѿ пре́лести пꙋтѝ своегѡ̀ ѡ҆браща́гѡсѧ, и҆ просѧ́ща ѹ҆ тебѐ ѡ҆чище́нїѧ, да не ѿврати́шисѧ: но въ ми́лости посѣтѝ, и҆ въ щедро́тахъ воззовѝ. Ꙗ҆́кѡ ты̀ є҆сѝ бж҃е, бг҃ъ ка́ющихсѧ, и҆ къ тебѣ̀ ѡ҆браща́ющихсѧ сп҃съ, и҆ тебѣ̀ сла́вꙋ возсыла́емъ, ѻ҆ц҃ꙋ̀, и҆ сн҃ꙋ, и҆ ст҃о́мꙋ дх҃ꙋ, ны́нѣ и҆ при́снѡ, и҆ во вѣ́ки вѣкѡ́въ, а҆ми́нь.

<rubric>Моли́тва и҆на́ѧ.</rubric>

<red>Г</red>дⷭ҇ꙋ помо́лимсѧ.

<red>Г</red>дⷭ҇и поми́лꙋй.

<versal>Г</versal>дⷭ҇и бж҃е всѣ́хъ тво́рче, и҆ влⷣко, и҆сто́чниче благода́ти, ѻ҆́ч҃е всѣ́хъ человѣ́кѡвъ, па́че же вѣ́рныхъ: не презрѣ́вый человѣ́ка дїа́вольскою ко́знїю во глꙋбинꙋ̀ поги́бели и҆ пре́лести низведе́ннаго: но спаси́тельнымъ вочеловѣ́ченїемъ є҆диноро́днагѡ твоегѡ̀ сн҃а, гдⷭ҇а и҆ бг҃а и҆ сп҃са на́шегѡ і҆и҃са хрⷭ҇та̀, сего̀ па́ки взыска́вый и҆ спасы́й, и҆ къ себѣ̀ возведы́й: са́мъ влⷣко человѣколю́бче, и҆ ны́нѣ при́зри на раба̀ твоего̀ <red>[</red><rubric class="inline">и҆лѝ:</rubric> рабꙋ̀ твою̀<red>]</red> <red>и҆́мⷬ҇къ</red>, ѻ҆вча̀ слове́снагѡ ста́да хрⷭ҇та̀ твоегѡ̀ сꙋ́ща <red>[</red><rubric class="inline">и҆лѝ:</rubric> сꙋ́щꙋ<red>]</red>, є҆го́же <red>[</red><rubric class="inline">и҆лѝ:</rubric> ю҆́же<red>]</red> и҆зба́вилъ є҆сѝ ѿ плѣне́нїѧ безбо́жныхъ врагѡ́въ, съ ни́миже невѣ́дѣнїемъ дѣ́тскимъ, и҆лѝ наси́льствомъ мꙋчи́тельнымъ, ѻ҆́ныхъ преле́стныѧ ѻ҆бы́чаи прохожда́ше: ны́нѣ же сподо́билъ є҆сѝ є҆го̀ <red>[</red><rubric class="inline">и҆лѝ:</rubric> ю҆̀<red>]</red> люде́й твои́хъ жи́тельствꙋ соедини́тисѧ, ѡ҆зарѝ є҆гѡ̀ <red>[</red><rubric class="inline">и҆лѝ:</rubric> є҆ѧ̀<red>]</red> мы̑сли, си́лою и҆ дѣ́йствїемъ ст҃а́гѡ твоегѡ̀ дх҃а, ꙗ҆́коже лежа́щей въ дꙋшѝ є҆гѡ̀ <red>[</red><rubric class="inline">и҆лѝ:</rubric> є҆ѧ̀<red>]</red> и҆́скрѣ спаси́тельнагѡ креще́нїѧ, воздꙋ́хи благода́ти ѹ҆́мнѡ разжиза́тисѧ, и҆ назна́менанной въ не́мъ <red>[</red><rubric class="inline">и҆лѝ:</rubric> не́й<red>]</red> печа́ти, ꙗ҆́снѣ ꙗ҆ви́тисѧ въ се́рдцѣ є҆гѡ̀ <red>[</red><rubric class="inline">и҆лѝ:</rubric> є҆ѧ̀<red>]</red> и҆ помышле́нїихъ, зна́менованїемъ креста̀ хрⷭ҇та̀ твоегѡ̀, въ тѧ̀ наде́ждѣ и҆ и҆́стины позна́нїю: да позна́етъ и҆ покло́нитсѧ тебѣ̀ є҆ди́номꙋ и҆́стинномꙋ бг҃ꙋ, и҆ ѻ҆ц҃ꙋ̀, и҆ є҆диноро́дномꙋ твоемꙋ̀ сн҃ꙋ, гдⷭ҇ꙋ на́шемꙋ і҆и҃сꙋ хрⷭ҇тꙋ̀, и҆ ст҃о́мꙋ твоемꙋ̀ дх҃ꙋ. Соединѝ є҆го̀ <red>[</red><rubric class="inline">и҆лѝ:</rubric> ю҆̀<red>]</red> ст҃ѣ́й твое́й каѳолі́честѣй и҆ а҆пⷭ҇льстѣй це́ркви. Ѿста́ви ѿ мы́сли є҆го̀ <red>[</red><rubric class="inline">и҆лѝ:</rubric> є҆ѧ̀<red>]</red> всѧ́кїй ѻ҆бы́чай ꙗ҆зы́ческагѡ безбо́жїѧ, и҆ и҆спра́ви є҆го̀ <red>[</red><rubric class="inline">и҆лѝ:</rubric> ю҆̀<red>]</red> въ за́повѣдехъ твои́хъ, и҆ въ повелѣ́нїихъ твои́хъ досто́йнѡ ходи́ти: и҆ спаси́тельныхъ твои́хъ та́инствъ неѡсꙋжде́ннагѡ причаще́нїѧ сподо́би: и҆ въ бꙋ́дꙋщей жи́зни, небе́снагѡ твоегѡ̀ца́рствїѧ прича́стника <red>[</red><rubric class="inline">и҆лѝ:</rubric> прича́стницꙋ<red>]</red> покажѝ. Ꙗ҆́кѡ ты̀ є҆сѝ бж҃е на́шъ, бг҃ъ, є҆́же ми́ловати и҆ спаса́ти, и҆ тебѣ̀ сла́вꙋ возсыла́емъ, ѻ҆ц҃ꙋ̀, и҆ сн҃ꙋ, и҆ ст҃о́мꙋ дх҃ꙋ, ны́нѣ и҆ при́снѡ, и҆ во вѣ́ки вѣкѡ́въ, а҆ми́нь.

<rubric>Моли́тва и҆на́ѧ.</rubric>

<red>Г</red>дⷭ҇ꙋ помо́лимсѧ.

<versal>Г</versal>дⷭ҇и бж҃е вседержи́телю, ѻ҆́ч҃е гдⷭ҇а на́шегѡ і҆и҃са хрⷭ҇та̀, хотѧ́й всѣ́мъ человѣ́кѡмъ спасти́сѧ, и҆ въ ра́зꙋмъ и҆́стины прїитѝ, поги́бщагѡ ра́ди ѻ҆вча́те, єдиноро́днаго твоего̀ сн҃а посла́вый въ мі́ръ, сп҃са и҆ и҆зба́вителѧ, ꙗ҆́кѡ да тво́й взы́щетъ и҆ па́ки спасе́тъ ѻ҆бразъ: тебѐ про́симъ, и҆ тебѐ мо́лимъ, прїимѝ раба̀ твоего̀ сего̀ <red>[</red><rubric class="inline">и҆лѝ:</rubric> рабꙋ̀ твою̀ сїю̀<red>]</red> <red>и҆́мⷬ҇къ</red>, къ щедро́тамъ твои́мъ прибѣга́ющаго <red>[</red><rubric class="inline">и҆лѝ:</rubric> прибѣга́ющꙋю<red>]</red>, и҆ полꙋчи́вшаго <red>[</red><rubric class="inline">и҆лѝ:</rubric> полꙋчи́вшшꙋю<red>]</red> ѹ҆́бѡ и҆здѣ́тства правосла́внꙋю вѣ́рꙋ, ꙗ҆́же къ тебѣ̀, ст҃ы́мъ твои́мъ креще́нїемъ: ѿпа́дшаго <red>[</red><rubric class="inline">и҆лѝ:</rubric> ѿпа́дшꙋю<red>]</red> же ѿ сеѧ̀ младе́нства ра́ди, и҆лѝ нѣ́коегѡ и҆но́гѡ слꙋ́чаѧ, ѡ҆браща́ющагосѧ <red>[</red><rubric class="inline">и҆лѝ:</rubric> ѡ҆браща́ющꙋюсѧ<red>]</red> же ны́нѣ, и҆ покаѧ́нїемъ и҆ позна́нїемъ, и҆ къ твое́й па́ки притека́ющаго <red>[</red><rubric class="inline">и҆лѝ:</rubric> притека́ющꙋю<red>]</red> бла́гости, и҆зле́й на него̀ <red>[</red><rubric class="inline">и҆лѝ:</rubric> ню̀<red>]</red> твоегѡ̀ человѣколю́бїѧ благоꙋтро́бїе, прїимѝ є҆го̀ <red>[</red><rubric class="inline">и҆лѝ:</rubric> ю҆̀<red>]</red> ꙗ҆́кѡ блꙋ́днаго, къ тебѣ̀ бг҃ꙋ и҆ ѻ҆ц҃ꙋ̀ ѡ҆браща́ющагосѧ <red>[</red><rubric class="inline">и҆лѝ:</rubric> ѡ҆браща́ющꙋюсѧ<red>]</red>: ѿженѝ ѿ негѡ̀ <red>[</red><rubric class="inline">и҆лѝ:</rubric> неѧ<red>]</red> всѧ́кꙋю пре́лесть и҆ кова́рство вра́жїе: сочинѝ є҆го̀ <red>[</red><rubric class="inline">и҆лѝ:</rubric> ю҆̀<red>]</red> слове́сныхъ твои́хъ ѻ҆ве́цъ ст҃о́мꙋ ста́дꙋ: ѹ҆красѝ є҆го̀ <red>[</red><rubric class="inline">и҆лѝ:</rubric> ю҆̀<red>]</red> и҆ ны́нѣ сла́вою прест҃а́гѡ и҆́мене хрⷭ҇та̀ твоегѡ̀: прича́стника <red>[</red><rubric class="inline">и҆лѝ:</rubric> прича́стницꙋ<red>]</red> покажѝ со всѣ́ми вѣ́рными ст҃ы́нь твои́хъ пречи́стыхъ, во ѡ҆ставле́нїе ѹ҆́бѡ пре́жде бы́вшихъ погрѣше́нїй є҆гѡ̀, во ѹ҆тверже́нїе же бꙋ́дꙋщагѡ, и҆ хране́нїе дꙋшѝ и҆ тѣ́ла: да́ждь є҆мꙋ̀ <red>[</red><rubric class="inline">и҆лѝ:</rubric> є҆́й<red>]</red> на всѧ́кое вре́мѧ и҆ мѣ́сто къ тебѣ̀ прибѣга́ти, ѹ҆пражнѧ́тисѧ въ це́рквахъ твои́хъ, и҆ благоꙋгѡ́днаѧ тебѣ̀ наверша́ти, да наслѣ́дникъ <red>[</red><rubric class="inline">и҆лѝ:</rubric> наслѣ́дница<red>]</red> благодѣѧ́нїємъ ꙗ҆ви́тсѧ небе́снагѡ ца́рствїѧ: є҆гѡ́же и҆ на́съ сподо́би съ ни́мъ <red>[</red><rubric class="inline">и҆лѝ:</rubric> не́ю<red>]</red>, благода́тїю и҆ щедро́тами хрⷭ҇та̀ твоегѡ̀: съ ни́мже благослове́нъ є҆сѝ, со прест҃ы́мъ, и҆ благи́мъ, и҆ животворѧ́щимъ твои́мъ дꙋ́хомъ, ны́нѣ и҆ при́снѡ, и҆ во вѣ́ки вѣкѡ́въ, а҆ми́нь.

<red>М</red>и́ръ всѣ̑мъ.

<red>Г</red>лавы̑ на́шѧ гдⷭ҇ви прикло́нимъ.

<red>Г</red>дⷭ҇ꙋ помо́лимсѧ.

<versal>Г</versal>дⷭ҇и бж҃е на́шъ, приклони́вый небеса̀, и҆ сше́дый на спасе́нїе ро́да человѣ́ческагѡ, и҆́же кресто́мъ твои́мъ пра́дѣднїѧ клѧ́твы свободи́вый на́съ, и҆ къ блаже́ннѣй жи́зни возведы́й, рекі́й: быва́ти ра́дости на небесѝ ѡ҆ є҆ди́нѣмъ грѣ́шницѣ ка́ющемсѧ: прїимѝ и҆ ны́нѣ поги́бшее твоѐ слове́сное ѻ҆вча̀, и҆ ста́дꙋ совокꙋпѝ: и҆ восхи́тившыѧ во́лки ѿ негѡ̀ ѿженѝ, и҆ сподо́би є҆го̀ настꙋпа́ти на ѕмїѝ и҆ скорпі́и, ѡ҆гражда́ема кресто́мъ твои́мъ, и҆ соблюда́ема сла́вою покланѧ́емагѡ твоегѡ̀ и҆́мене, призыва́емагѡ на́ми рабы̑ твои́ми.

<rubric class="inline">Возгла́съ:</rubric> <red>Т</red>ы́ бо є҆сѝ бг҃ъ на́шъ, бг҃ъ, є҆́же ми́ловати и҆ спаса́ти: и҆ тебѣ̀ сла́вꙋ возсыла́емъ со безнача́льнымъ твои́мъ ѻ҆ц҃е́мъ, и҆ съ прест҃ы́мъ, и҆ благи́мъ, и҆ животворѧ́щымъ твои́мъ дх҃омъ, ны́нѣ и҆ при́снѡ, и҆ во вѣ́ки вѣкѡ́въ, а҆ми́нь.

<rubric>И҆ по а҆ми́нѣ, взе́мъ ст҃о́е мѵ́ро помазꙋ́етъ є҆го̀ по чи́нꙋ креща́емыхъ, творѧ̀ креста̀ ѻ҆́бразъ, на челѣ́ же, и҆ ѻ҆чесѣ́хъ, и҆ но́здрехъ, и҆ ѹ҆стѣ́хъ, и҆ ѻ҆бою̀ ѹ҆шесꙋ̀, и҆ рꙋкꙋ̀, пе́рсехъ, и҆ междора́мїи, и҆ кѡлѣ́нꙋ, глаго́лѧ:</rubric>

<red>П</red>еча́ть да́ра дх҃а ст҃а́гѡ.

<rubric>И҆ по пома́занїи глаго́летъ моли́твꙋ сїю̀, на главѣ̀ є҆гѡ̀:</rubric>

<red>Г</red>дⷭ҇ꙋ помо́лимсѧ.

<red>Г</red>дⷭ҇и поми́лꙋй.

<versal>Г</versal>дⷭ҇и бж҃е вседержи́телю, и҆́же посла́нїемъ прест҃а́гѡ твоегѡ̀ дх҃а, благода́ти и҆спо́лнивый ѹ҆ченикѝ: и҆ раба̀ твоего̀ сего̀ <red>[</red><rubric class="inline">и҆лѝ:</rubric> рабꙋ̀ твою̀ сїю̀<red>]</red> ѡ҆брати́вый ѿ преле́стнагѡ пꙋтѝ, и҆ на твою̀ вѣ́рꙋ наста́вивый, и҆ благоꙋха́нїѧ ст҃а́гѡ твоегѡ̀ дх҃а пома́занїемъ мѵ́ра сего̀ сподо́бивый, сохранѝ є҆го̀ <red>[</red><rubric class="inline">и҆лѝ:</rubric> ю҆̀<red>]</red> во твое́й ст҃ы́ни, да́ждь є҆мꙋ̀ <red>[</red><rubric class="inline">и҆лѝ:</rubric> є҆́й<red>]</red> по во́ли твое́й ходи́ти, и҆ сподо́би є҆го̀ <red>[</red><rubric class="inline">и҆лѝ:</rubric> ю҆̀<red>]</red> съ на́ми въ наслажде́нїи бы́ти стра́шныхъ твои́хъ та́инствъ, и҆ соблю́дша <red>[</red><rubric class="inline">и҆лѝ:</rubric> соблю́дшꙋ<red>]</red> ꙗ҆́же въ тѧ̀ вѣ́рꙋ пра́вꙋ, досто́йна <red>[</red><rubric class="inline">и҆лѝ:</rubric> досто́йнꙋ<red>]</red> ꙗ҆ви́тисѧ и҆ небе́снагѡ твоегѡ̀ ца́рствїѧ, благода́тїю хрⷭ҇та̀ твоегѡ̀: съ ни́мже тебѣ̀ подоба́етъ сла́ва, че́сть и҆ поклоне́нїе, со прест҃ы́мъ, и҆ благи́мъ, и҆ животворѧ́щимъ твои́мъ дх҃омъ, ны́нѣ и҆ при́снѡ, и҆ во вѣ́ки вѣкѡ́въ, а҆ми́нь.

<rubric>Сла́ва, и҆ ны́нѣ: и҆ ѿпꙋ́стъ.</rubric>
