---
title: "Послѣ́дованїе моле́бна женѣ̀ пред̾ порожде́нїемъ"
navigation:
  key: service-ritualadd-19
  title: "Послѣ́дованїе моле́бна женѣ̀ пред̾ порожде́нїемъ"
  parent: service-ritualadd
  order: 19
type: "service"
---

# Послѣ́дованїе моле́бна женѣ̀ пред̾ порожде́нїемъ.

<rubric>Прочте́ннꙋ бы́вшꙋ моле́бномꙋ канѡ́нꙋ ко прест҃ѣ́й бцⷣѣ, въ не́мже по г҃-й и҆ ѕ҃-й пѣ́сни, въ є҆ктенїѝ, проше́нїе:</rubric>

<red>Є҆</red>щѐ мо́лимсѧ ѡ҆ рабѣ̀ бж҃їей <red>и҆́мⷬ҇къ</red>, ѡ҆ є҆́же ѹ҆крѣпле́ннѣй бы́ти є҆́й въ ча́съ предстоѧ́щагѡ є҆ѧ̀ порожде́нїѧ, рце́мъ всѝ, гдⷭ҇и сп҃сѝ и҆ поми́лꙋй.

<rubric class="inline">Возглаше́нїе:</rubric> <red>Ꙗ҆́</red>кѡ ми́лостивъ:

<rubric>Въ концѣ̀ моле́бна рцы̀ моли́твꙋ сїю̀:</rubric>

<versal>П</versal>рест҃а́ѧ дв҃о, мт҃и гдⷭ҇а на́шегѡ і҆и҃са хрⷭ҇та̀, ꙗ҆́же вѣ́си рожде́нїе и҆ є҆стество̀ ма́тере и҆ ча́да, поми́лꙋй рабꙋ̀ твою̀ <red>и҆́мⷬ҇къ</red> и҆ помозѝ въ ча́съ се́й да разрѣши́тсѧ бре́мене своегѡ̀ бл҃гополꙋ́чнѡ. Ѽ всемлⷭ҇тиваѧ влады́чице бцⷣе, ꙗ҆́же не потре́бовала є҆сѝ по́мощи въ рожде́нїи сн҃а бж҃їѧ, пода́ждь по́мощь се́й рабѣ̀ твое́й по́мощи тре́бꙋющей, наипа́че же ѿ тебѐ. Да́рꙋй є҆́й бл҃гомо́щїе въ ча́съ се́й, и҆ младе́нца, и҆́же и҆́мать роди́тисѧ и҆ вни́ти въ свѣ́тъ мі́ра сегѡ̀ сподо́би въ бл҃гопотре́бное вре́мѧ и҆ ѹ҆́мнагѡ свѣ́та во ст҃ѣ́мъ креще́нїи водо́ю и҆ дх҃омъ. Тебѣ̀ припа́даемъ мт҃и бг҃а вы́шнѧгѡ молѧ́щесѧ: бꙋ́ди ми́лостива женѣ̀ се́й, є҆́йже прїи́де вре́мѧ бы́ти ма́ти, и҆ ѹ҆молѝ воплоти́вшагосѧ и҆з̾ тебѐ хрⷭ҇та̀ бг҃а на́шегѡ, да ѹ҆крѣпи́тъ ю҆̀ си́лою свое́ю свы́ше.

<red>Ꙗ҆́</red>кѡ держа́ва є҆гѡ̀ бл҃гослове́на и҆ препросла́влена, со безнача́льнымъ є҆гѡ̀ ѻ҆ц҃е́мъ, и҆ съ прест҃ы́мъ и҆ бл҃ги́мъ и҆ животворѧ́щимъ є҆гѡ̀ дх҃омъ, ны́нѣ и҆ при́снѡ, и҆ во вѣ́ки вѣкѡ́въ. <red>А҆</red>ми́нь.

<rubric>Моли́тва и҆на́ѧ ко гдⷭ҇ꙋ і҆и҃сꙋ хрⷭ҇тꙋ̀:</rubric>

<versal>Г</versal>дⷭ҇и і҆и҃се хрⷭ҇тѐ бж҃е на́шъ, ѿ превѣ́чнагѡ ѻ҆ц҃а̀ рожде́нный сн҃е пре́жде вѣ̑къ, и҆ въ послѣ̑днїѧ дни̑, бл҃говоле́нїемъ и҆ содѣ́йствїемъ ст҃а́гѡ дх҃а, и҆зво́ливый рожде́нꙋ бы́ти ѿ прест҃ы́ѧ дв҃ы ꙗ҆́кѡ младе́нцꙋ, повїе́нꙋ и҆ положе́нꙋ бы́ти во ꙗ҆́сли, са́мъ, гдⷭ҇и, въ нача́лѣ сотвори́вый человѣ́ка и҆ женꙋ̀ спрѧгі́й є҆мꙋ̀, за́повѣдь да́въ и҆̀мъ: расти́тесѧ и҆ мно́житесѧ, и҆ напо́лните зе́млю, поми́лꙋй по вели́цѣй ми́лости твое́й рабꙋ̀ твою̀ <red>и҆́мⷬ҇къ</red> гото́вѧщꙋюсѧ роди́ти по за́повѣди твое́й. Простѝ є҆́й вѡ́льнаѧ и҆ невѡ́льнаѧ грѣхѝ, бл҃года́тїю твое́ю да́рꙋй є҆́й си́лꙋ бл҃гополꙋ́чнѡ разрѣши́тисѧ ѿ бре́мене своегѡ̀, сохранѝ сїю̀ и҆ младе́нца во здра́вїи и҆ бл҃гомо́щїи, ѡ҆градѝ ѧ҆̀ а҆́гг҃лы твои́ми и҆ сохранѝ ѿ непрїѧ́зненнагѡ дѣ́йствїѧ лꙋка́выхъ дх҃ѡ́въ, и҆ ѿ всѧ́кїѧ ве́щи ѕлы́ѧ.

<rubric class="inline">Возглаше́нїе:</rubric> <red>Ꙗ҆́</red>кѡ бл҃гъ и҆ человѣколю́бецъ бг҃ъ є҆сѝ, и҆ тебѣ̀ сла́вꙋ возсыла́емъ, ѻ҆ц҃ꙋ̀, и҆ сн҃ꙋ, и҆ ст҃о́мꙋ дх҃ꙋ, ны́нѣ и҆ при́снѡ, и҆ во вѣ́ки вѣкѡ́въ. <red>А҆</red>ми́нь.

<rubric>И҆ ѿпꙋ́стъ.</rubric>
