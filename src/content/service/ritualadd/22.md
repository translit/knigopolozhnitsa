---
title: "Моле́бное пѣ́нїе при нача́тїи ѹ҆че́нїѧ ѻ҆трокѡ́въ"
navigation:
  key: service-ritualadd-22
  title: "Моле́бное пѣ́нїе при нача́тїи ѹ҆че́нїѧ ѻ҆трокѡ́въ"
  parent: service-ritualadd
  order: 22
type: "service"
---

# Моле́бное пѣ́нїе при нача́тїи ѹ҆че́нїѧ ѻ҆трокѡ́въ.

<rubric class="inline">І҆ере́й начина́етъ:</rubric> <incipit><red>Б</red>л҃гослове́нъ бг҃ъ на́шъ:</incipit>

<rubric class="inline">Кли́ръ пое́тъ:</rubric> <incipit><red>Ц</red>р҃ю̀ нбⷭ҇ный:</incipit>

<rubric class="inline">Чте́цъ:</rubric> <incipit><red>Трист҃о́е:</red></incipit>

<rubric class="inline">Ѱало́мъ л҃г:</rubric> <incipit><red>Б</red>л҃гословлю̀ гдⷭ҇а на всѧ́кое вре́мѧ:</incipit>

<rubric class="inline">Слава, и҆ ны́нѣ:</rubric> <red>А҆</red>ллилꙋ́їа, <rubric class="inline">три́жды.</rubric>

<rubric>И҆ єктеніа̀ сїѧ̀:</rubric>

<red>М</red>и́ромъ гдⷭ҇ꙋ помо́лимсѧ.

<red>Ѡ҆</red> свы́шнемъ ми́рѣ:

<red>Ѡ҆</red> ми́рѣ всегѡ̀ мі́ра:

<red>Ѡ҆</red> ст҃ѣ́мъ хра́мѣ се́мъ: и҆ прѡ́чаѧ.

<rubric>И҆ прилага́етъ сїѧ̑:</rubric>

<red>Ѡ҆</red> є҆́же низпосла́ти на ѻ҆трокѡ́въ си́хъ дх҃а премꙋ́дрости и҆ ра́зꙋма, и҆ ѿве́рзти ѹ҆́мъ и҆ ѹ҆ста̀, и҆ просвѣти́ти сердца̀ и҆́хъ, къ прїѧтїю наказа́нїѧ до́брыхъ ѹ҆че́нїй, гдⷭ҇ꙋ помо́лимсѧ.

<red>Ѡ҆</red> є҆́же всади́ти въ сердца̀ и҆́хъ нача́ло премꙋ́дрости, стра́хъ сво́й бж҃е́ственный и҆ тѣ́мъ бꙋ́есть ю҆́ности ѿгна́ти ѿ серде́цъ и҆́хъ, и҆ просвѣти́ти ѹ҆́мъ и҆́хъ, є҆́же ѹ҆клони́тисѧ ѿ ѕла̀ и҆ твори́ти бл҃го́е, гдⷭ҇ꙋ помо́лимсѧ.

<red>Ѡ҆</red> є҆́же ѿве́рзти ѹ҆́мъ и҆́хъ, є҆́же прїѧ́ти и҆ разꙋмѣ́ти и҆ па́мѧтствовати всѧ̑ дѡ́браѧ и҆ дꙋшеполє́знаѧ ѹ҆чє́нїѧ, гдⷭ҇ꙋ помо́лимсѧ.

<red>Ѡ҆</red> є҆́же пода́ти и҆̀мъ присѣдѧ́щꙋю прⷭ҇то́лꙋ є҆гѡ̀ премꙋ́дрость, и҆ всади́ти ю҆̀ въ сердца̀ и҆́хъ, ꙗ҆́кѡ да наꙋчи́тъ и҆̀хъ, что̀ є҆́сть бл҃гоꙋго́дное пред̾ ни́мъ, гдⷭ҇ꙋ помо́лимсѧ.

<red>Ѡ҆</red> є҆́же преспѣ́ти и҆̀мъ премꙋ́дростїю и҆ во́зрастомъ въ сла́вꙋ бж҃їю, гдⷭ҇ꙋ помо́лимсѧ.

<red>Ѡ҆</red> є҆́же бы́ти и҆̀мъ премꙋ́дростїю и҆ добродѣ́тельнымъ житїе́мъ, и҆ бл҃гостоѧ́нїемъ въ правосла́внѣй вѣ́рѣ, ра́дость и҆ ѹ҆тѣше́нїе роди́телємъ свои̑мъ, и҆ цр҃кви православно-каѳолі́честѣй ѹ҆твержде́нїе, гдⷭ҇ꙋ помо́лимсѧ.

<red>Ѡ҆</red> є҆́же и҆зба́витисѧ и҆̀мъ и҆ на́мъ ѿ всѧ́кїѧ ско́рби:

<red>З</red>астꙋпѝ, сп҃сѝ, поми́лꙋй и҆ сохранѝ и҆̀хъ и҆ на́съ, бж҃е:

<incipit><red>П</red>рест҃ꙋ́ю, пречⷭ҇тꙋю:</incipit>

<rubric class="inline">И҆ возглаша́етъ:</rubric> <red>Ꙗ҆́</red>кѡ подоба́етъ тебѣ̀ всѧ́каѧ сла́ва:

<rubric>Посе́мъ чте́тъ тропарѝ сїѧ̑. Гла́съ ѕ҃:</rubric>

<red>Ꙗ҆́</red>кѡ посредѣ̀ ѹ҆ч҃нкѡ́въ твои́хъ, прише́лъ є҆сѝ, сп҃се, ми́ръ даѧ̀ и҆̀мъ, прїидѝ къ на́мъ, и҆ сп҃сѝ на́съ.

<red>Б</red>езкни̑жныѧ ѹ҆ч҃нкѝ дх҃ъ тво́й ст҃ы́й наказа́тели ꙗ҆вѝ, хрⷭ҇тѐ бж҃е, и҆ многовѣща́ннымъ сли́чїемъ ꙗ҆зы́кѡвъ пре́лестъ ѹ҆празднѝ, ꙗ҆́кѡ всеси́ленъ.

<rubric class="inline">Сла́ва, гла́съ и҃:</rubric> <red>Б</red>л҃гослове́нъ є҆сѝ, хрⷭ҇тѐ бж҃е на́шъ, и҆́же премꙋ́дры ловцы̀ ꙗ҆вле́й, низпосла́въ и҆̀мъ дх҃а ст҃а́го, и҆ тѣ́ми ѹ҆ловле́й вселе́ннꙋю, чл҃вѣколю́бче хрⷭ҇тѐ бж҃е на́шъ, сла́ва тебѣ̀.

<rubric class="inline">И҆ ны́нѣ:</rubric> <red>П</red>редста́тельство хрⷭ҇тїа́нъ непосты́дное, хода́тайство ко творцꙋ̀ непрело́жное, не пре́зри грѣ́шныхъ моле́нїй гла́сы, но предварѝ ꙗ҆́кѡ бл҃га́ѧ на по́мощь на́съ, вѣ́рнѡ зовꙋ́щихъ тѝ: ѹ҆скорѝ на мл҃твꙋ, и҆ потщи́сѧ на ѹ҆моле́нїе, предста́тельствꙋющи при́снѡ, бцⷣе, чтꙋ́щихъ тѧ̀.

<rubric class="inline">Дїа́конъ:</rubric> <red>В</red>о́нмемъ.

<rubric class="inline">І҆ере́й:</rubric> <red>М</red>и́ръ всѣ̑мъ.

<rubric class="inline">Чте́цъ:</rubric> <red>И҆</red> дꙋ́хови твоемꙋ̀.

<rubric class="inline">Дїа́конъ:</rubric> <red>П</red>ремꙋ́дрость, во́нмемъ.

<rubric class="inline">Чте́цъ:</rubric> <red>П</red>рокі́менъ, гла́съ д҃:

<red>И҆</red>з̾ ѹ҆́стъ младе́нєцъ и҆ ссꙋ́щихъ соверши́лъ є҆сѝ хвалꙋ̀.

<rubric class="inline">Сті́хъ:</rubric> <red>В</red>озра́дꙋетсѧ се́рдце моѐ, ѡ҆ сп҃се́нїи твое́мъ.

<rubric>Посе́мъ чте́тъ а҆по́столъ къ є҆фесе́ємъ, (зача́ло сн҃і).</rubric>

<versal>Б</versal>ра́тїе, не престаю̀ бл҃годарѧ̀ ѡ҆ ва́съ, помина́нїе ѡ҆ ва́съ творѧ̀ въ мл҃твахъ мои́хъ: Да бг҃ъ гдⷭ҇а на́шегѡ і҆и҃са хрⷭ҇та̀, ѻ҆ц҃ъ сла́вы, да́стъ ва́мъ дх҃а премꙋ́дрости и҆ ѿкрове́нїѧ, въ позна́нїе є҆гѡ̀: Просвѣщє́нна ѻ҆чеса̀ се́рдца ва́шегѡ, ꙗ҆́кѡ ѹ҆вѣ́дѣти ва́мъ, ко́е є҆́сть ѹ҆пова́нїе зва́нїѧ є҆гѡ̀: и҆ ко́е бога́тство сла́вы достоѧ́нїѧ є҆гѡ̀ во ст҃ы́хъ: И҆ ко́е преспѣ́ющее вели́чество си́лы є҆гѡ̀ въ на́съ вѣ́рꙋющихъ по дѣ́йствꙋ держа́вы крѣ́пости є҆гѡ̀: Да возмо́жете разꙋмѣ́ти преспѣ́ющꙋю ра́зꙋмъ любо́вь хрⷭ҇то́вꙋ, да и҆спо́лнитесѧ во всѧ́ко и҆сполне́нїе бж҃їе. Могꙋ́щемꙋ же па́че всѧ̑ твори́ти по преизбы́точествїю, и҆́хже про́симъ и҆лѝ разꙋмѣ́емъ, по си́лѣ дѣ́йствꙋемѣй въ на́съ: Томꙋ̀ сла́ва въ цр҃кви ѡ҆ хрⷭ҇тѣ̀ і҆и҃сѣ во всѧ̑ ро́ды вѣ́ка вѣкѡ́въ. <red>А҆</red>ми́нь.

<rubric>По си́хъ же дїа́конъ глаго́летъ:</rubric>

<red>П</red>ремꙋ́дрость, про́сти, ѹ҆слы́шимъ ст҃а́гѡ є҆ѵⷢ҇лїа.

<rubric class="inline">І҆ере́й:</rubric> <red>М</red>и́ръ всѣ̑мъ.

<rubric>Ѿ ма́рка ст҃а́гѡ є҆ѵⷢ҇лїа чте́нїе. (Зача́ло м҃д:)</rubric>

<versal>В</versal>о вре́мѧ ѻ҆́но, приноша́хꙋ ко і҆и҃сови дѣ́ти, да ко́снетсѧ и҆́хъ: ѹ҆чн҃цы́ же преща́хꙋ приносѧ́щымъ. Ви́дѣвъ же і҆и҃съ негодова̀ и҆ речѐ и҆̀мъ, ѡ҆ста́вите дѣте́й приходи́ти ко мнѣ̀ и҆ не брани́те и҆̀мъ: тацѣ́хъ бо є҆́сть црⷭ҇твїе бж҃їе. А҆ми́нь глаго́лю ва́мъ: и҆́же а҆́ще не прїи́метъ црⷭ҇твїѧ бж҃їѧ ꙗ҆́кѡ ѻ҆троча̀, не и҆́мать вни́ти въ нѐ. И҆ ѡ҆б̾е́мь и҆́хъ, возло́жь рꙋ́цѣ на ни́хъ, бл҃гословлѧ́ше и҆̀хъ.

<rubric class="inline">Ли́къ:</rubric> <red>С</red>ла́ва тебѣ̀, гдⷭ҇и, сла́ва тебѣ̀.

<rubric>Дїа́конъ сꙋгꙋ́бꙋю є҆ктенїю̀ до</rubric>

<red>Є҆</red>щѐ мо́лимсѧ ѡ҆ бг҃охрани́мѣй странѣ̀ на́шей, властѣ́хъ и҆ во́инствѣ:

<rubric>Пото́мъ:</rubric>

<red>Є҆</red>щѐ мо́лимсѧ гдⷭ҇ꙋ бг҃ꙋ на́шемꙋ, ѡ҆ є҆́же призрѣ́ти млⷭ҇тивнѡ на ѻ҆трокѡ́въ си́хъ, и҆ низпосла́ти въ сердца̀, во ѹ҆́мъ и҆ во ѹ҆ста̀ и҆́хъ дх҃а премꙋ́дрости, ра́зꙋма же и҆ бл҃гоче́стїѧ и҆ стра́ха своегѡ̀, и҆ просвѣти́ти и҆̀хъ свѣ́томъ своегѡ̀ бл҃горазꙋ́мїѧ, и҆ пода́ти и҆̀мъ си́лꙋ и҆ крѣ́пость, во є҆́же ско́рѡ прїѧ́ти и҆ спѣ́шнѡ навы́кнꙋти бж҃е́ственнагѡ зако́на є҆гѡ̀ наказа́нїю, и҆ всемꙋ̀ бл҃го́мꙋ и҆ поле́зномꙋ ѹ҆че́нїю: є҆́же преꙋспѣва́ти и҆̀мъ премꙋ́дростїю и҆ ра́зꙋмомъ, и҆ всѣ́ми бл҃ги́ми дѣ́лы въ сла́вꙋ прест҃а́гѡ є҆гѡ̀ и҆́мене, и҆ дарова́ти и҆̀мъ здра́вїе, и҆ долголѣ́тны и҆̀хъ сотвори́ти къ созида́нїю и҆ сла́вѣ цр҃кве своеѧ̀, рце́мъ всѝ: гдⷭ҇и, ѹ҆слы́ши и҆ млⷭ҇тивнѡ поми́лꙋй.

<rubric class="inline">Ли́къ:</rubric> <red>Г</red>дⷭ҇и поми́лꙋй, <rubric class="inline">в҃і.</rubric>

<rubric class="inline">І҆ере́й же возглаша́етъ:</rubric> <red>Ѹ҆</red>слы́ши ны̀, бж҃е сп҃си́телю на́шъ:

<rubric class="inline">Ли́къ:</rubric> <red>А҆</red>ми́нь.

<rubric class="inline">Дїа́конъ:</rubric> <red>Г</red>дⷭ҇ꙋ помо́лимсѧ.

<rubric class="inline">Ли́къ:</rubric> <red>Г</red>дⷭ҇и поми́лꙋй.

<rubric>І҆ере́й со всѧ́кимъ внима́нїемъ и҆ ѹ҆миле́нїемъ чте́тъ мл҃твꙋ сїю̀ велегла́снѡ:</rubric>

<versal>Г</versal>дⷭ҇и бж҃е и҆ созда́телю на́шъ, ѡ҆́бразомъ свои́мъ почты́й на́съ человѣ́ки, наꙋчи́вый и҆збра̑нныѧ твоѧ̑ ꙗ҆́кѡ диви́тисѧ вне́млющымъ ѹ҆че́нїю твоемꙋ̀, ѿкры́вый премꙋ́дрость младе́нцємъ: и҆́же соломѡ́на и҆ всѣ́хъ взыскꙋ́ющихъ премꙋ́дрости твое́й наꙋчи́вый, ѿве́рзи сердца̀, ѹ҆мы̀ и҆ ѹ҆ста̀ рабѡ́въ твои́хъ си́хъ во є҆́же прїѧ́ти си́лꙋ зако́на твоегѡ̀: и҆ со ѹ҆спѣ́хомъ позна́ти преподає́маѧ и҆̀мъ полє́знаѧ ѹ҆чє́нїѧ, въ сла́вꙋ прест҃а́гѡ и҆́мене твоегѡ̀, въ по́льзꙋ и҆ созида́нїе ст҃ѣ́й твое́й цр҃кви, и҆ разꙋмѣ́ти бл҃гꙋ́ю и҆ соверше́ннꙋю во́лю твою̀. И҆зба́ви и҆̀хъ ѿ всѧ́кагѡ нало́га вра́жїѧ, соблюдѝ и҆̀хъ въ правосла́вїи и҆ вѣ́рѣ, и҆ во всѧ́комъ бл҃гоче́стїи и҆ чистотѣ̀ во всѧ̑ дни̑ живота̀ и҆́хъ, да преꙋспѣ́ютъ въ ра́зꙋмѣ и҆ во и҆спо́лненїи за́повѣдей твои́хъ: да та́кѡ пред̾ꙋгото́вани просла́вѧтъ прест҃о́е и҆́мѧ твоѐ, и҆ бꙋ́дꙋтъ наслѣ̑дницы црⷭ҇твїѧ твоегѡ̀. Ꙗ҆́кѡ ты̀ є҆сѝ бг҃ъ си́ленъ въ млⷭ҇ти, и҆ бл҃гъ въ крѣ́пости, и҆ тебѣ̀ подоба́етъ всѧ́каѧ сла́ва, че́сть и҆ поклоне́нїе, ѻ҆ц҃ꙋ и҆ сн҃ꙋ и҆ ст҃о́мꙋ дх҃ꙋ, всегда̀, ны́нѣ и҆ при́снѡ, и҆ во вѣ́ки вѣкѡ́въ, а҆ми́нь.

<rubric class="inline">Дїа́конъ:</rubric> <red>П</red>ремꙋ́дрость.

<rubric class="inline">Ли́къ:</rubric> <red>Чⷭ҇</red>тнѣ́йшꙋю херꙋмі̑мъ:

<rubric>И҆ ѻ҆быкнове́нный ѿпꙋ́стъ.</rubric>

<rubric>І҆ере́й, бл҃гословлѧ́ѧ ѻ҆́троки крⷭ҇то́мъ, глаго́летъ:</rubric>

<red>Б</red>л҃гослове́нїе гдⷭ҇не на ва́съ, тогѡ̀ бл҃года́тїю и҆ щедро́тами, и҆ чл҃вѣколю́бїемъ, всегда̀, ны́нѣ и҆ при́снѡ, и҆ во вѣ́ки вѣкѡ́въ, а҆ми́нь.

<rubric>Посе́мъ ѻ҆́троцы цѣлꙋ́ютъ ст҃ы́й крⷭ҇тъ, и҆ і҆ере́й кропи́тъ и҆̀хъ ѡ҆сщ҃е́нною водо́ю.</rubric>
