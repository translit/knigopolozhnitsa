---
title: "Чи́нъ благослове́нїѧ въ воздꙋ́шное пꙋтеше́ствїе"
navigation:
  key: service-ritualadd-20
  title: "Чи́нъ благослове́нїѧ въ воздꙋ́шное пꙋтеше́ствїе"
  parent: service-ritualadd
  order: 20
type: "service"
---

# Чи́нъ благослове́нїѧ въ воздꙋ́шное пꙋтеше́ствїе.

<rubric class="inline">І҆ере́й начина́етъ:</rubric> <incipit><red>Б</red>лагослове́нъ бг҃ъ на́шъ:</incipit>

<rubric class="inline">Ли́къ:</rubric> <incipit><red>Ц</red>р҃ю̀ нбⷭ҇ный:</incipit>

<rubric class="inline">Чте́цъ:</rubric> <red>Т</red>рист҃о́е <rubric class="inline">и҆ прѡ́чаѧ по чи́нꙋ.</rubric>

<rubric class="inline">Сла́ва, и҆ ны́нѣ:</rubric> <incipit><red>П</red>рїиди́те поклони́мсѧ:</incipit> <rubric class="inline">три́жды.</rubric>

<rubric class="inline">Та́же ѱало́мъ рл҃и:</rubric> <red>Г</red>дⷭ҇и, и҆скꙋси́лъ мѧ̀ є҆сѝ и҆ позна́лъ мѧ̀ є҆сѝ:

<rubric class="inline">Сла́ва, и҆ ны́нѣ:</rubric> <red>А҆</red>ллилꙋ́їа, а҆ллилꙋ́їа, а҆ллилꙋ́їа, сла́ва тебѐ, бж҃е, <rubric class="inline">три́жды.</rubric>

<rubric>Є҆ктенїа̀ вели́каѧ да́же до <incipit><red>Ѡ҆</red> пла́вающихъ:</incipit></rubric>

<red>Ѡ҆</red> є҆́же млⷭ҇тивꙋ, бл҃гоꙋвѣ́тливꙋ, и҆ бл҃гопремѣни́тельнꙋ бы́ти къ рабѡ́мъ свои̑мъ <red>[</red><rubric class="inline">и҆лѝ:</rubric> рабꙋ̀ своемꙋ̀<red>]</red>, на́ми ны́нѣ молѧ́щымсѧ, и҆ прости́въ и҆́мъ всѧ̑ согрѣшє́нїѧ, вѡ́льнаѧ и҆ невѡ́льнаѧ, и҆ бл҃гослови́ти воздꙋ́шное пꙋтеше́ствїе и҆́хъ, гдⷭ҇ꙋ помо́лимсѧ.

<red>Ѡ҆</red> є҆́же ѹ҆толи́ти всѧ́кꙋю бꙋ́рю, ѹ҆ста́вити вѣ́тры проти̑вныѧ и҆ тишинꙋ̀ къ безмѧте́жномꙋ по воздꙋ́хꙋ провожде́нїю и҆́хъ пода́ти, гдⷭ҇ꙋ помо́лимсѧ.

<red>Ѡ҆</red> є҆́же посла́ти и҆́мъ а҆́гг҃ла своего̀ храни́телѧ наставлѧ́юща и҆̀хъ, и҆ ѿ всѧ́кагѡ ѕла̀ и҆ всѣ́хъ ко́зней кнѧ́зѧ воздꙋ́шнагѡ покрыва́юща, ѿ паде́нїѧ же, сокрꙋше́нїѧ и҆ всѧ́кїѧ неча́ѧнныѧ бѣды̀ и҆ ѡ҆бстоѧ́нїѧ и҆збавлѧ́юща, гдⷭ҇ꙋ помо́лимсѧ.

<red>Ѡ҆</red> є҆́же ми́рнѡ и҆ бл҃гополꙋ́чнѡ препроводи́ти, здра́вѡ же и҆ безмѧте́жнѡ возврати́ти и҆̀хъ, гдⷭ҇ꙋ помо́лимсѧ.

<red>Ѡ҆</red> є҆́же бл҃гослови́ти намѣ́ренїе совѣ́та и҆ дѣ́ла и҆́хъ, къ поле́зномꙋ соверше́нїю, въ сла́вꙋ прест҃а́гѡ и҆́мене своегѡ̀, въ дꙋше́внꙋю же и҆ тѣле́снꙋю по́льзꙋ, гдⷭ҇ꙋ помо́лимсѧ.

<red>Ѡ҆</red> є҆́же и҆зба́вити и҆̀хъ си́лою бл҃года́ти своеѧ̀, ѿ всѧ́кихъ бѣ́дъ и҆ нꙋ́ждъ дꙋше́вныхъ и҆ тѣле́сныхъ, ѿ недꙋ́га же и҆ ѿ напра́сныѧ смертоно́сныѧ ра́ны: здра́вїе же съ бл҃гополꙋ́чїемъ, и҆ бл҃говре́меннымъ во своѧ̑си возвраще́нїемъ, млⷭ҇тивнѡ пода́ти, гдⷭ҇ꙋ помо́лимсѧ.

<red>З</red>астꙋпѝ, спасѝ, поми́лꙋй, и҆ сохранѝ на́съ бж҃е, твое́ю благода́тїю.

<red>П</red>рест҃ꙋ́ю, пречⷭ҇тꙋю, пребл҃гослове́ннꙋю, сла́внꙋю:

<rubric class="inline">Возгла́съ:</rubric> <red>Ꙗ҆́</red>кѡ подоба́етъ тебѣ̀ всѧ́каѧ сла́ва:

<red>Б</red>г҃ъ гдⷭ҇ь и҆ ꙗ҆ви́сѧ на́мъ:

<rubric>И҆ тропарѝ сїѧ̑, гла́съ в҃:</rubric>

<versal>К</versal>ъ тебѣ̀, сп҃се, прибѣга́ющихъ, и҆ ѿ твоеѧ̀ всеси́льныѧ десни́цы по́мощи и҆ бл҃гослове́нїѧ, ꙗ҆́кѡ ѿ творца̀ и҆ влⷣки, и҆́щꙋщихъ не пре́зри, но ꙗ҆́коже а҆пⷭ҇лы твоѧ̑ дре́вле на погребе́нїе пречⷭ҇тыѧ ма́тере твоеѧ̀ ѿ коне́цъ ѻ҆́блаки принесы́й, си́це и҆ ны́нѣ рабѡ́мъ твои̑мъ си̑мъ ско́рое и҆ безмѧте́жное по воздꙋ́хꙋ превожде́нїе со здра́вїемъ да́рꙋй, моли́твами пребл҃гослове́нныѧ бцⷣы, є҆ди́не человѣколю́бче.

<rubric class="inline">Сла́ва, гла́съ є҃:</rubric> <red>В</red>сю̀ наде́ждꙋ на тѧ возложи́вшымъ, сп҃се, бꙋ́ди помо́щникъ и҆ и҆зба́витель, и҆ бл҃го́е намѣ́ренїе дѣ́ла съ воздꙋ́шнымъ пꙋтеше́ствїемъ и҆́хъ бл҃гословѝ, да всѝ сла́вимъ тѧ̀ є҆ди́наго всѣ́хъ бла̑гъ пода́телѧ.

<rubric class="inline">И҆ ны́нѣ:</rubric> <red>П</red>од̾ тво́й покро́въ прибѣга́емъ бцⷣе дв҃о, мл҃твъ на́шихъ не пре́зри въ ско́рбехъ, но ѿ бѣ́дъ и҆зба́ви на́съ, є҆ди́на чⷭ҇таѧ и҆ бл҃гослове́ннаѧ.

<rubric class="inline">Дїа́конъ:</rubric> <red>В</red>о́нмемъ.

<rubric class="inline">І҆ере́й:</rubric> <red>М</red>и́ръ всѣ̑мъ.

<rubric class="inline">Чте́цъ:</rubric> <red>И҆</red> дꙋ́хови твоемꙋ̀.

<rubric class="inline">Дїа́конъ:</rubric> <red>П</red>ремꙋ́дрость, во́нмемъ.

<rubric>Прокі́менъ, гла́съ д҃:</rubric>

<red>Ꙗ҆́</red>кѡ а҆́гг҃лѡмъ свои̑мъ заповѣ́сть ѡ҆ тебѣ̀, сохрани́ти тѧ̀ во всѣ́хъ пꙋте́хъ твои́хъ.

<rubric class="inline">Сті́хъ:</rubric> <red>Н</red>а рꙋка́хъ во́змꙋтъ тѧ̀, да не когда̀ преткне́ши ѡ҆ ка́мень но́гꙋ твою̀.

<rubric>А҆пⷭ҇лъ въ дѣѧ́нїихъ, зача́ло к҃:</rubric>

<rubric>А҆ллилꙋ́їа, гла́съ д҃:</rubric>

<rubric class="inline">Сті́хъ а҃:</rubric> <red>И҆</red> взы́де на херꙋві́мы и҆ летѣ̀, летѣ̀ на крилꙋ̑ вѣ́трєню.

<rubric class="inline">Сті́хъ в҃:</rubric> <red>П</red>лещма̀ свои́ма ѡ҆сѣни́тъ тѧ̀, и҆ под̾ крилѣ̑ є҆гѡ̀ надѣ́ешисѧ.

<rubric>Є҆ѵⷢ҇лїе ѿ і҆ѡа́нна, зача́ло м҃з:</rubric>

<red>П</red>о є҆ѵⷢ҇лїи глаго́летъ дїа́конъ и҆лѝ і҆ере́й є҆ктенїю̀ сꙋгꙋ́бꙋю:

<incipit><red>П</red>оми́лꙋй на́съ бж҃е:</incipit>

<rubric>Та́же прилага́етъ и҆ сїѧ̑:</rubric>

<red>Н</red>ебоше́ственника прⷪ҇ро́ка твоего̀, гдⷭ҇и, дре́вле показа́вый и҆ а҆пⷭ҇лы твоѧ̑ ѻ҆́блаки ѿ конє́цъ землѝ и҆ во ст҃ы́й гра́дъ принесы́й, при́зри и҆ ны́нѣ на моли́твꙋ рабѡ́въ твои́хъ, къ тебѣ̀ приле́жнѡ припа́дающихъ и҆ бл҃гословѝ воздꙋ́шное пꙋтеше́ствїе и҆́хъ, ти́хꙋ же и҆ ми́рнꙋ и҆ безмѧте́жнꙋ семꙋ̀ бы́ти сотворѝ, мо́лимтисѧ, всебл҃гі́й, ѹ҆слы́ши и҆ поми́лꙋй.

<red>А҆́</red>гг҃лѡмъ твои̑мъ повелѝ, влⷣко, сохрани́ти сїѧ̑, рабы̑ твоѧ̑ по воздꙋ́хꙋ ше́ствовати хотѧ́щыѧ, ꙗ҆́кѡ да крило́ма свои́ма ѡ҆сѣнѧ́тъ ѧ҆̀, воздꙋ́шнаго же кнѧ́зѧ под̾ но́зѣ и҆́хъ сокрꙋша́тъ, мо́лимсѧ всемлⷭ҇тивый сп҃се, ѹ҆слы́ши и҆ поми́лꙋй.

<red>Б</red>лаго́е намѣ́ренїе, сп҃се, рабѡ́въ твои́хъ бл҃гословѝ и҆ мл҃твꙋ и҆́хъ прїимѝ, ско́рое и҆ безбѣ́дное по воздꙋ́хꙋ превожде́нїе и҆́мъ ѹ҆строѧ́ѧ и҆ бл҃гополꙋ́чное во своѧ̑ си возвраще́нїе млⷭ҇тивѡ да́рꙋѧ, всеще́дрый гдⷭ҇и, ѹ҆слы́ши и҆ поми́лꙋй.

<red>П</red>ресла́внымъ вознесе́нїемъ твои́мъ воздꙋ́хъ ѡ҆ст҃и́вый гдⷭ҇и, и҆ и҆лїю̀ ѻ҆гнеколесни́чника пе́рваго нб҃оше́ственника показа́вый, тогѡ̀ мл҃твами рабѡ́мъ твои̑мъ си̑мъ <red>и҆́мⷬ҇къ</red> безмѧте́жное воздꙋ́шное ше́ствїе, здра́вїе же и҆ ѿ всѧ́кїѧ ско́рби и҆ смертоно́сныѧ ра́ны и҆збавле́нїе да́рꙋй, мо́лимтисѧ, всемлⷭ҇тивый гдⷭ҇и, ѹ҆слы́ши и҆ поми́лꙋй.

<red>В</red>сѧ̑ страхова̑нїѧ бѣсѡ́вскаѧ дале́че ѿ рабѡ́въ твои́хъ ѿженѝ, ꙗ҆́кѡ да на крилѣ́хъ жела́нїѧ бж҃е́ственнагѡ при́снѡ носи́ми, на тѧ́ же творца̀ и҆ промысли́телѧ всеѧ̀ тва́ри ѹ҆пова́нїе несꙋмнѣ́нное возлага́юще, ми́рнѡ, и҆ ра́достнѡ, ꙗ҆́кѡ на ѻ҆́блацѣ ле́гцѣ, пꙋ́ть воздꙋ́шный пре́йдꙋтъ, ко сла́вѣ и҆́мене твоегѡ̀ прест҃а́гѡ и҆ во вре́мѧ бл҃гопотре́бнѡ во своѧ̑ си возвратѧ́тсѧ, мо́лимтисѧ, всемогі́й влⷣко, ѹ҆слы́ши и҆ млⷭ҇тивнѡ поми́лꙋй.

<rubric class="inline">Та́же:</rubric> <red>Ѹ҆</red>слы́ши ны̀, бж҃е сп҃си́телю на́шъ:

<rubric class="inline">Та́же:</rubric> <red>С</red>о ѹ҆миле́нїемъ колѣ̑на и҆ главы̑ прекло́нше, гдⷭ҇ꙋ помо́лимсѧ.

<rubric class="inline">Ли́къ:</rubric> <red>Г</red>дⷭ҇и поми́лꙋй.

<rubric>Мл҃тва:</rubric>

<versal>В</versal>лⷣко гдⷭ҇и і҆и҃се хрⷭ҇тѐ бж҃е на́шъ, стїхі́ѧмъ повелѣва́ѧй и҆ всѧ̑ го́рстїю содержа́й, є҆гѡ́же бє́здны трепе́щꙋтъ и҆ є҆мꙋ́же ѕвѣ́зды присꙋ́тствꙋютъ. Всѧ̑ тва́рь тебѣ̀ слꙋ́житъ, всѧ̑ послꙋ́шаютъ, всѧ̑ тебѣ̀ повинꙋ́ютсѧ. Всѧ̑ мо́жеши: сегѡ̀ ра́ди всѧ̑ ми́лꙋеши, пребл҃гі́й гдⷭ҇и. Та́кѡ и҆ ны́нѣ, ѹ҆́бѡ, влⷣко, рабѡ́въ твои́хъ си́хъ <red>и҆́мⷬ҇къ</red> молє́нїѧ тє́плыѧ прїе́млѧ, бл҃гословѝ пꙋ́ть и҆́хъ и҆ воздꙋ́шное ше́ствїе, запреща́ѧ бꙋ́рѧмъ же и҆ вѣ́трѡмъ проти̑внымъ и҆ лодїю̀ воздꙋ́шнꙋю цѣ́лꙋ и҆ невреди́мꙋ соблюда́ѧ. Спаси́тельное и҆ небꙋ́ренное по воздꙋ́хꙋ превожде́нїе и҆̀мъ да́рꙋй и҆ благо́е намѣ́ренїе соверши́вшымъ и҆́мъ, ве́селѡ во здра́вїи и҆ въ ми́рѣ возврати́тисѧ благоизво́ли. Ты́ бо є҆сѝ сп҃съ и҆ и҆зба́витель и҆ всѣ́хъ благи́хъ пода́тель и҆ тебѣ̀ сла́вꙋ возсыла́емъ со безнача́льнымъ твои́мъ ѻ҆ц҃е́мъ и҆ прест҃ы́мъ и҆ бл҃ги́мъ и҆ животворѧ́щимъ твои́мъ дх҃омъ, ны́нѣ и҆ при́снѡ и҆ во вѣ́ки вѣкѡ́въ. <red>А҆</red>ми́нь.

<rubric>И҆ твори́тъ і҆ере́й ѡ҆бы́чный ѿпꙋ́стъ, и҆ взе́мъ честны́й крⷭ҇тъ, дае́тъ пꙋтьше́ствꙋющымъ лобза́ти, и҆ кропи́тъ свѧще́нною водо́ю, глаго́лѧ:</rubric>

<red>Д</red>а бл҃гослови́тъ ва́съ гдⷭ҇ь ѿ сїѡ́на, и҆ ѹ҆́зрите блага́ѧ і҆ерꙋсали́ма во всѧ̑ дни̑ живота̀ ва́шегѡ, и҆ да и҆спра́витъ пꙋтеше́ствїе ва́ше въ ми́рѣ, въ сла́вꙋ ст҃а́гѡ своегѡ̀ и҆́мене, а҆ми́нь.
