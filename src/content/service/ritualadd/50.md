---
title: "Кра́ткїй чи́нъ є҆леосщ҃е́нїѧ, соверша́емый є҆ди́нымъ сщ҃е́нникомъ въ больни́цѣ и҆лѝ на домꙋ̀ (рꙋ́сской цр҃ковїю заграни́цею ѹ҆потреблѧ́емый)"
navigation:
  key: service-ritualadd-50
  title: "Кра́ткїй чи́нъ є҆леосщ҃е́нїѧ, соверша́емый є҆ди́нымъ сщ҃е́нникомъ въ больни́цѣ и҆лѝ на домꙋ̀ (рꙋ́сской цр҃ковїю заграни́цею ѹ҆потреблѧ́емый)"
  parent: service-ritualadd
  order: 50
type: "service"
---

# Кра́ткїй чи́нъ є҆леосщ҃е́нїѧ, соверша́емый є҆ди́нымъ сщ҃е́нникомъ въ больни́цѣ и҆лѝ на домꙋ̀ (рꙋ́сской цр҃ковїю заграни́цею ѹ҆потреблѧ́емый).

<rubric>А҆́ще зва́нъ бꙋ́детъ сщ҃е́нникъ сверши́ти та́инство є҆леосщ҃е́нїѧ над̾ больны́мъ въ лече́бницꙋ и҆лѝ въ до́мъ, тогда̀ до́лженъ пре́жде и҆сповѣ́дати больна́го и҆ а҆́бїе по сконча́нїи и҆́сповѣди причасти́ти и҆̀ ст҃ы́хъ та̑ин по ѹ҆стано́вленномꙋ чи́нꙋ и҆ то́кмо по причаще́нїи собо́рованїе сверши́ти.</rubric>

<rubric>Ѹ҆готовлѧ́етъ же длѧ̀ сегѡ̀ і҆ере́й сосꙋ́дъ ма́лъ длѧ̀ є҆ле́а (лампа́дицꙋ чи́стꙋ и҆ пꙋ́стꙋ) на блю́дцѣ съ толи́кою ма́лою пшени́цы и҆ поставлѧ́етъ є҆̀ на столе́цъ вкꙋ́пе съ древѧнома́слїемъ и҆ вино́мъ въ сосꙋ́дцѣхъ, со є҆ѵⷢ҇лїемъ же и҆ кресто́мъ. Ѹ҆готовлѧ́етъ же и҆ стрꙋче́цъ є҆ди́нъ длѧ̀ пома́занїѧ.</rubric>

<rubric>Причасти́въ же болѧ́щагѡ, начина́етъ:</rubric>

<red>Б</red>л҃гослове́нъ бг҃ъ на́шъ, всегда̀, ны́нѣ и҆ при́снѡ, и҆ во вѣ́ки вѣкѡ́въ.

<rubric class="inline">Та́же:</rubric> <incipit><red>Трист҃о́е.</red></incipit> <rubric class="inline">По</rubric> <incipit><red>Ѻ҆́</red>ч҃е на́шъ:</incipit>

<rubric class="inline">Во́згласъ:</rubric> <red>Ꙗ҆́</red>кѡ твоѐ є҆́сть црⷭ҇тво, и҆ си́ла, и҆ сла́ва, ѻ҆ц҃а̀, и҆ сн҃а, и҆ ст҃а́гѡ дх҃а, ны́нѣ и҆ при́снѡ, и҆ во вѣ́ки вѣкѡ́въ.

<rubric>Та́же, тропа́рь, гла́съ ѕ҃:</rubric>

<red>С</red>ко́рый въ застꙋпле́нїи є҆ди́нъ сы́й хрⷭ҇тѐ, ско́рое свы́ше покажѝ посѣще́нїе стра́ждꙋщемꙋ рабꙋ̀ твоемꙋ̀ <red>[</red><rubric class="inline">и҆лѝ:</rubric> стра́ждꙋщѣй рабѣ̀ твое́й<red>]</red>: и҆зба́ви недꙋ́гѡвъ, и҆ го́рькихъ болѣ́зней: воздви́гни во є҆́же пѣ́ти тѧ̀ и҆ сла́вити непреста́ннѡ, мл҃твами бцⷣы, є҆ди́не чл҃вѣколю́бче.

<rubric>Є҆ктенїа̀ ми́рнаѧ:</rubric>

<red>М</red>и́ромъ гдⷭ҇ꙋ помо́лимсѧ.

<rubric class="inline">На ко́еждо проше́нїе:</rubric> <red>Г</red>дⷭ҇и, поми́лꙋй.

<red>Ѡ҆</red> свы́шнѣмъ ми́рѣ, и҆ спасе́нїи дꙋ́шъ на́шихъ, гдⷭ҇ꙋ помо́лимсѧ.

<red>Ѡ҆</red> ми́рѣ всегѡ̀ мі́ра, бл҃гостоѧ́нїи ст҃ы́хъ бж҃їихъ цр҃кве́й, и҆ соедине́нїи всѣ́хъ, гдⷭ҇ꙋ помо́лимсѧ.

<red>Ѡ҆</red> вели́комъ господи́нѣ и҆ ѻ҆тцѣ̀ на́шемъ свѧтѣйшемъ патрїа́рсѣ <red>и҆́мⷬ҇къ</red> и҆ ѡ҆ господи́нѣ на́шемъ (высоко)преѡсвѧще́ннейшемъ є҆пⷭ҇копѣ <red>[</red><rubric class="inline">и҆лѝ:</rubric> а҆рхєїепⷭ҇копѣ, <rubric class="inline">и҆лѝ:</rubric> митрополі́тѣ<red>]</red> <red>и҆́мⷬ҇къ</red>, честнѣ́мъ пресвѵ́терствѣ, во хрⷭ҇тѣ̀ дїа́конствѣ, ѡ҆ все́мъ при́чтѣ и҆ лю́дехъ, гдⷭ҇ꙋ помо́лимсѧ.

<red>Ѡ҆</red> є҆́же бл҃гослови́тисѧ є҆ле́ю семꙋ̀ си́лою и҆ дѣ́йствомъ и҆ наи́тїемъ ст҃а́гѡ дх҃а, гдⷭ҇ꙋ помо́лимсѧ.

<red>Ѡ҆</red> рабѣ̀ бж҃їи <red>[</red><rubric class="inline">и҆лѝ:</rubric> ѡ҆ рабѣ̀ бж҃їей<red>]</red> <red>и҆́мⷬ҇къ</red>, и҆ ѡ҆ є҆́же въ бз҃ѣ посѣще́нїи є҆гѡ̀ <red>[</red><rubric class="inline">и҆лѝ:</rubric> є҆ѧ̀<red>]</red>, и҆ є҆́же прїитѝ на него̀ <red>[</red><rubric class="inline">и҆лѝ:</rubric> ню̀<red>]</red> бл҃года́ти ст҃а́гѡ дх҃а, гдⷭ҇ꙋ помо́лимсѧ.

<red>Ѡ҆</red> є҆́же и҆зба́витисѧ є҆мꙋ̀ <red>[</red><rubric class="inline">и҆лѝ:</rubric> є҆́й<red>]</red> и҆ на́мъ ѿ всѧ́кїѧ ско́рби, гнѣ́ва и҆ нꙋ́жды, гдⷭ҇ꙋ помо́лимсѧ.

<red>З</red>астꙋпѝ, сп҃сѝ, поми́лꙋй, и҆ сохранѝ є҆го̀ <red>[</red><rubric class="inline">и҆лѝ:</rubric> ю҆̀<red>]</red> и҆ на́съ, бж҃е, твое́ю бл҃года́тїю.

<red>П</red>рест҃ꙋ́ю, пречⷭ҇тꙋю, пребл҃гослове́ннꙋю, сла́внꙋю влⷣчцꙋ на́шꙋ бцⷣꙋ и҆ приснодв҃ꙋ мр҃і́ю со всѣ́ми ст҃ы́ми помѧнꙋ́вше, са́ми себѐ, и҆ дрꙋгъдрꙋ́га, и҆ ве́сь живо́тъ на́шъ хрⷭ҇тꙋ̀ бг҃ꙋ предади́мъ.

<rubric class="inline">Ѿвѣ́тъ:</rubric> <red>Т</red>ебѣ̀, гдⷭ҇и.

<rubric class="inline">Возгласъ:</rubric> <red>Ꙗ҆́</red>кѡ подоба́етъ тебѣ̀ всѧ́каѧ сла́ва, че́сть, и҆ поклоне́нїе, ѻ҆ц҃ꙋ̀, и҆ сн҃ꙋ, и҆ ст҃о́мꙋ дх҃ꙋ, ны́нѣ и҆ при́снѡ, и҆ во вѣ́ки вѣкѡ́въ.

<rubric>По возгла́сѣ сщ҃е́нникъ, немно́гѡ є҆ле́а въ сосꙋ́децъ вли́въ и҆ ма́лѡ вина̀ вложи́въ в̾онь, чте́тъ мл҃твꙋ на ѡ҆сщ҃енїе є҆ле́а:</rubric>

<versal>Г</versal>дⷭ҇и, млⷭ҇тїю и҆ щедро́тами твои́ми и҆сцѣлѧ́ѧй сокрꙋшє́нїѧ дꙋ́шъ и҆ тѣле́съ на́шихъ: са́мъ влⷣко, ѡ҆свѧтѝ є҆ле́й се́й, ꙗ҆́коже бы́ти помазꙋ́ющемꙋсѧ <red>[</red><rubric class="inline">и҆лѝ:</rubric> помазꙋ́ющѣйсѧ<red>]</red> ѿ негѡ̀ во и҆сцѣле́нїе: и҆ въ премѣне́нїе всѧ́кїѧ стра́сти, скве́рны пло́ти и҆ дꙋ́ха, и҆ всѧ́кагѡ ѕла̀: да и҆ въ се́мъ просла́витсѧ твоѐ прест҃о́е и҆́мѧ, ѻ҆ц҃а̀, и҆ сн҃а, и҆ ст҃а́гѡ дх҃а, ны́нѣ и҆ при́снѡ, и҆ во вѣ́ки вѣкѡ́въ, а҆ми́нь.

<rubric>По мл҃твѣ прокі́менъ, гла́съ а҃:</rubric>

<red>Б</red>ꙋ́ди гдⷭ҇ь млⷭ҇ть твоѧ̀ на на́съ, ꙗ҆́коже ѹ҆пова́хомъ на тѧ̀.

<rubric class="inline">Сті́хъ:</rubric> <red>Р</red>а́дꙋйтесѧ пра́веднїи ѡ҆ гдⷭ҇ѣ, пра̑вымъ подоба́етъ похвала̀.

<rubric>А҆по́столъ ѿ собо́рнагѡ посла́нїѧ і҆а́кѡвлѧ, заⷱ҇ н҃з:</rubric>

<versal>Б</versal>ра́тїе, ѡ҆́бразъ прїими́те ѕлострада́нїѧ и҆ долготерпѣ́нїѧ, прⷪ҇ро́ки, и҆̀же глаго́лаша и҆́менемъ гдⷭ҇нимъ. Сѐ бл҃жи́мъ терпѧ́щыѧ: терпѣ́нїе і҆́ѡвле слы́шасте, и҆ кончи́нꙋ гдⷭ҇ню ви́дѣсте, ꙗ҆́кѡ многомлⷭ҇тивъ є҆́сть гдⷭ҇ь, и҆ ще́дръ. Пре́жде же всѣ́хъ, бра́тїе моѧ̑, не клени́тесѧ ни не́бомъ, ни земле́ю, ни и҆но́ю ко́ею клѧ́твою: бꙋ́ди же ва́мъ, є҆́же є҆́й, є҆́й, и҆ є҆́же нѝ, нѝ: да не въ лицемѣ́рїе впаде́те. Ѕлостра́ждетъ ли кто̀ въ ва́съ; да мл҃твꙋ дѣ́етъ. Бл҃годꙋ́шствꙋетъ ли кто̀; да пое́тъ. Боли́тъ ли кто̀ въ ва́съ; да призове́тъ пресвѵ́теры церкѡ́вныѧ, и҆ да мл҃твꙋ сотворѧ́тъ над̾ ни́мъ, пома́завше є҆го̀ є҆ле́емъ во и҆́мѧ гдⷭ҇не. И҆ мл҃тва вѣ́ры сп҃се́тъ болѧ́щаго, и҆ воздви́гнетъ є҆го̀ гдⷭ҇ь: и҆ а҆́ще грѣхѝ бꙋ́детъ сотвори́лъ, ѿпꙋ́стѧтсѧ є҆мꙋ̀. И҆сповѣ́дайте ѹ҆́бѡ дрꙋ́гъ дрꙋ́гꙋ согрѣшє́нїѧ, и҆ моли́тесѧ дрꙋ́гъ за дрꙋ́га, ꙗ҆́кѡ да и҆сцѣлѣ́ете: мно́гѡ бо мо́жетъ мл҃тва пра́веднагѡ поспѣшествꙋ́ема.

<rubric class="inline">А҆ллилꙋ́їа, гла́съ и҃:</rubric> <red>М</red>лⷭ҇ть и҆ сꙋ́дъ воспою̀ тебѣ̀ гдⷭ҇и.

<rubric>Є҆ѵⷢ҇лїе ѿ лꙋкѝ, заⷱ҇ н҃г:</rubric>

<versal>В</versal>о вре́мѧ ѻ҆́но, зако́нникъ нѣ́кїй пристꙋпѝ ко і҆и҃сꙋ, и҆скꙋша́ѧ є҆го̀, и҆ глаго́лѧ: ѹ҆чи́телю, что̀ сотвори́въ живо́тъ вѣ́чный наслѣ́дꙋю; Ѻ҆́нъ же речѐ къ немꙋ̀: въ зако́нѣ что̀ пи́сано є҆́сть; ка́кѡ чте́ши; Ѻ҆́нъ же ѿвѣща́въ речѐ: возлю́биши гдⷭ҇а бг҃а твоего̀ ѿ всегѡ̀ се́рдца твоегѡ̀, и҆ ѿ всеѧ̀ дꙋшѝ твоеѧ̀, и҆ все́ю крѣ́постїю твое́ю, и҆ всѣ́мъ помышле́нїемъ твои́мъ: и҆ бли́жнѧгѡ своего̀ ꙗ҆́кѡ са́мъ себѐ. Рече́ же є҆мꙋ̀: пра́вѡ ѿвѣща̀, сїѐ сотворѝ и҆ жи́въ бꙋ́деши. Ѻ҆́нъ же хотѧ̀ ѡ҆правди́тисѧ са́мъ, речѐ ко і҆и҃сꙋ: и҆ кто̀ є҆́сть бли́жнїй мо́й; Ѿвѣща́въ же і҆и҃съ речѐ: человѣ́къ нѣ́кїй схожда́ше ѿ і҆ерꙋсали́ма во і҆ерїхѡ́нъ, и҆ въ разбо́йники впадѐ, и҆̀же совле́кше є҆го̀, и҆ ꙗ҆́звы возло́жше ѿидо́ша, ѡ҆ста́вльше є҆́ле жи́ва сꙋ́ща. По слꙋ́чаю же свѧще́нникъ нѣ́кїй схожда́ше пꙋте́мъ тѣ́мъ: и҆ ви́дѣвъ є҆го̀, мимои́де. Та́кожде же и҆ леві́тъ, бы́въ на то́мъ мѣ́стѣ, прише́дъ и҆ ви́дѣвъ мимои́де. Самарѧни́нъ же нѣ́кто грѧды́й прїи́де над̾ него̀, и҆ ви́дѣвъ є҆го̀ млⷭ҇рдова. И҆ пристꙋ́пль ѡ҆бвѧза̀ стрꙋ́пы є҆гѡ̀, возлива́ѧ ма́сло и҆ вїно̀: всади́въ же є҆го̀ на сво́й ско́тъ, приведѐ є҆го̀ въ гости́нницꙋ, и҆ прилѣжа̀ є҆мꙋ̀. И҆ наꙋ́трїѧ и҆зше́дъ, и҆з̾е́мъ два̀ сре́брєника, дадѐ гости́нникꙋ, и҆ речѐ є҆мꙋ̀: прилѣжѝ є҆мꙋ̀, и҆ є҆́же а҆́ще прїиждиве́ши, а҆́зъ, є҆гда̀ возвращꙋ́сѧ, возда́мъ тѝ. Кто̀ ѹ҆́бѡ ѿ тѣ́хъ трїе́хъ бли́жнїй мни́тъ ти сѧ бы́ти впа́дшемꙋ въ разбо́йники; Ѻ҆́нъ же речѐ: сотвори́вый млⷭ҇ть съ ни́мъ. Рече́ же є҆мꙋ̀ і҆и҃съ: и҆дѝ и҆ ты̀ творѝ та́кожде.

<rubric>Та́же є҆ктенїа̀:</rubric>

<red>П</red>оми́лꙋй на́съ бж҃е, по вели́цѣй млⷭ҇ти твое́й, мо́лимъ ти сѧ, ѹ҆слы́ши и҆ поми́лꙋй.

<rubric class="inline">Ѿвѣ́тъ:</rubric> <red>Г</red>дⷭ҇и, поми́лꙋй. <rubric class="inline">Три́жды.</rubric>

<red>Є҆</red>щѐ мо́лимсѧ ѡ҆ ми́лости, жи́зни, ми́рѣ, здра́вїи, сп҃се́нїи, посѣще́нїи и҆ ѡ҆ставле́нїи грѣхѡ́въ раба̀ бж҃їѧ <red>[</red><rubric class="inline">и҆лѝ:</rubric> рабы̀ бж҃їей<red>]</red> <red>и҆́мⷬ҇къ</red>.

<red>Ѡ҆</red> є҆́же прости́тисѧ є҆мꙋ̀ <red>[</red><rubric class="inline">и҆лѝ:</rubric> є҆́й<red>]</red> всѧ́комꙋ согрѣше́нїю, во́льномꙋ и҆ нево́льномꙋ, гдⷭ҇ꙋ помо́лимсѧ.

<rubric class="inline">Возгла́съ:</rubric> <red>Ꙗ҆́</red>кѡ млⷭ҇тивъ и҆ чл҃вѣколю́бецъ бг҃ъ є҆сѝ, и҆ тебѣ̀ сла́вꙋ возсыла́емъ, ѻ҆ц҃ꙋ̀, и҆ сн҃ꙋ, и҆ ст҃о́мꙋ дх҃ꙋ, ны́нѣ и҆ при́снѡ, и҆ во вѣ́ки вѣкѡ́въ, а҆ми́нь.

<rubric>По возгла́сѣ а҆́бїе мл҃тва:</rubric>

<versal>Б</versal>езнача́льне, вѣ́чне, ст҃е свѧты́хъ, є҆диноро́днаго твоего̀ сн҃а низпосла́вый, и҆сцѣлѧ́ющагѡ всѧ́кїй недꙋ́гъ, и҆ всѧ́кꙋ ꙗ҆́зю дꙋ́шъ и҆ тѣле́съ на́шихъ, низпослѝ ст҃а́го твоего̀ дх҃а, и҆ ѡ҆свѧтѝ є҆ле́й се́й, и҆ сотворѝ и҆̀ помазꙋ́ющемꙋсѧ твоемꙋ̀ рабꙋ̀ <red>[</red><rubric class="inline">и҆лѝ:</rubric> помазꙋ́ющѣйсѧ твое́й рабѣ̀<red>]</red> <red>и҆́мⷬ҇къ</red>, въ соверше́нное и҆збавле́нїе грѣхѡ́въ є҆гѡ̀ <red>[</red><rubric class="inline">и҆лѝ:</rubric> є҆ѧ̀<red>]</red> въ наслѣ́дїе црⷭ҇твїѧ нбⷭ҇нагѡ. Ты́ бо є҆сѝ бг҃ъ ве́лїй и҆ ди́венъ, хранѧ́й завѣ́тъ тво́й и҆ млⷭ҇ть твою̀ лю́бѧщымъ тѧ̀, даѧ́й и҆збавле́нїе грѣхѡ́въ, ст҃ы́мъ твои́мъ ѻ҆́трокомъ і҆и҃сомъ хрⷭ҇то́мъ: па́ки рожде́й на́съ ѿ грѣха̀: просвѣща́ѧй слѣпы̑ѧ, и҆справлѧ́ѧй низве́ржєнныѧ, любѧ́й пра́вєдныѧ и҆ грѣ̑шныѧ ми́лꙋѧй: па́ки и҆зведы́й на́съ ѿ тьмы̀ и҆ сѣ́ни сме́ртныѧ, глаго́лѧй сꙋ́щымъ во ѹ҆́захъ: и҆зыди́те, и҆ сꙋ́щымъ во тьмѣ̀, ѿкры́йтесѧ. Возсїѧ́ бо въ сердца́хъ на́шихъ свѣ́тъ вѣ́дѣнїѧ лица̀ є҆гѡ̀, ѿне́лѣже на́съ ра́ди на землѝ ꙗ҆ви́лсѧ є҆́сть, и҆ съ человѣ́ки поживѐ: прїе́мшымъ тѧ̀ да́лъ є҆́сть вла́сть ча́дѡмъ бж҃їимъ бы́ти: ба́нею па́ки бытїѧ̀ сыноположе́нїе на́мъ дарова́лъ є҆́сть, и҆ неприча́стны на́съ сотвори́лъ є҆́сть ѿ наси́льства дїа́волѧ. Поне́же не бл҃говоли́лъ є҆сѝ кро́вїю ѡ҆чи́ститисѧ, но є҆ле́емъ ст҃ы́мъ да́лъ є҆сѝ ѡ҆́бразъ крⷭ҇та̀ є҆гѡ̀, во є҆́же бы́ти на́мъ хрⷭ҇то́вꙋ ста́дꙋ, црⷭ҇комꙋ свѧще́нїю, ꙗ҆зы́кꙋ ст҃о́мꙋ, и҆ ѡ҆чи́стивый ны̀ водо́ю, и҆ ѡ҆ст҃и́вый дх҃омъ твои́мъ ст҃ы́мъ. Са́мъ влⷣко гдⷭ҇и, да́ждь бл҃года́ть на́мъ въ слꙋже́нїе твоѐ сїѐ, ꙗ҆́коже да́лъ є҆сѝ мѡѷсе́ю ѹ҆го́дникꙋ твоемꙋ̀, и҆ самꙋ́илꙋ возлю́бленномꙋ твоемꙋ̀, и҆ і҆ѡа́ннꙋ и҆збра́нномꙋ твоемꙋ̀, и҆ всѣ̑мъ во всѧ́комъ ро́дѣ и҆ ро́дѣ бл҃гоꙋгоди́вшымъ тебѣ̀: си́це сотворѝ и҆ мѧ̀ бы́ти слꙋжи́телѧ но́вагѡ твоегѡ̀ завѣ́та над̾ є҆ле́емъ си́мъ, є҆го́же ѹ҆сво́илъ є҆сѝ чⷭ҇тно́ю кро́вїю хрⷭ҇та̀ твоегѡ̀ да совле́кшесѧ мїрски́хъ похоте́й ѹ҆́мремъ грѣхꙋ̀, и҆ поживꙋ̀ пра́вдѣ, ѡ҆бле́ксѧ въ него̀ пома́занїемъ ѡ҆свѧще́нїѧ, хотѧ́щагѡ є҆ле́а навести́сѧ. Бꙋ́ди гдⷭ҇и, є҆ле́й се́й, є҆ле́й ра́дованїѧ, є҆ле́й ѡ҆свѧще́нїѧ, ѻ҆де́жда црⷭ҇каѧ, бронѧ̀ си́лы, всѧ́кагѡ дїа́вольскагѡ дѣ́йства ѿгна́нїе, печа́ть ненавѣ́тнаѧ, ра́дованїе се́рдца, весе́лїе вѣ́чное. Да и҆ си́мъ помазꙋ́емїи па́ки рожде́нїѧ, стра́шни бꙋ́дꙋтъ сопроти̑внымъ, и҆ возсїѧ́ютъ во свѣ́тлостехъ ст҃ы́хъ твои́хъ, не и҆мꙋ́ще скве́рны и҆лѝ вра́ски: и҆ да прїи́мꙋтсѧ въ вѣ̑чныѧ твоѧ̑ ѹ҆покоє́нїѧ, и҆ воспрїи́мꙋтъ по́честь го́рнѧгѡ зва́нїѧ.

<rubric class="inline">Возгла́съ:</rubric> <red>Т</red>вое́ бо є҆́сть, є҆́же ми́ловати и҆ сп҃са́ти ны̀ бж҃е на́шъ: и҆ тебѣ̀ сла́вꙋ возсыла́емъ, ѻ҆ц҃ꙋ̀, и҆ сн҃ꙋ, и҆ ст҃о́мꙋ дх҃ꙋ, ны́нѣ и҆ при́снѡ, и҆ во вѣ́ки вѣкѡ́въ, а҆ми́нь.

<rubric>И҆ по мл҃твѣ взе́млетъ і҆ере́й стрꙋче́цъ и҆, ѡ҆мочи́въ и҆̀ во ст҃ы́й є҆ле́й, помазꙋ́етъ болѧ́щаго крестоѡбра́знѡ: на челѣ̀, на ноздрѧ́хъ, на лани́техъ, на ѹ҆стѣ́хъ, на пе́рсехъ, на рꙋка́хъ на ѻ҆́бѣ странѣ̀, глаго́лѧ мл҃твꙋ сїю̀:</rubric>

<versal data-diacritics="true">Ѻ҆́</versal>ч҃е ст҃ы́й, врачꙋ̀ дꙋ́шъ и҆ тѣле́съ, посла́вый є҆диноро́днаго твоего̀ сн҃а, гдⷭ҇а на́шего і҆и҃са хрⷭ҇та̀, всѧ́кїй недꙋ́гъ и҆сцѣлѧ́ющаго, и҆ ѿ сме́рти и҆збавлѧ́ющаго, и҆сцѣлѝ и҆ раба̀ твоего̀ <red>[</red><rubric class="inline">и҆лѝ:</rubric> рабꙋ̀ твою̀<red>]</red> <red>и҆́мⷬ҇къ</red> ѿ ѡ҆бдержа́щїѧ є҆го̀ <red>[</red><rubric class="inline">и҆лѝ:</rubric> ю҆̀<red>]</red> тѣле́сныѧ и҆ дꙋше́вныѧ не́мощи, и҆ ѡ҆животворѝ є҆го̀ <red>[</red><rubric class="inline">и҆лѝ:</rubric> ю҆̀<red>]</red> бл҃года́тїю хрⷭ҇та̀ твоегѡ̀: мл҃твами прест҃ы́ѧ влⷣчцы на́шеѧ бцⷣы, и҆ приснодѣ́вы мр҃і́и: предста́тельствы чⷭ҇тны́хъ нбⷭ҇ныхъ си́лъ безпло́тныхъ: си́лою чⷭ҇тна́гѡ и҆ животворѧ́щагѡ крⷭ҇та̀: чⷭ҇тна́гѡ сла́внагѡ прⷪ҇ро́ка, предте́чи и҆ крⷭ҇ти́телѧ і҆ѡа́нна: ст҃ы́хъ сла́вныхъ и҆ всехва́льныхъ а҆пⷭ҇лѡвъ: ст҃ы́хъ сла́вныхъ, и҆ добропобѣ́дныхъ мч҃нкѡвъ: прпⷣбныхъ и҆ бг҃оно́сныхъ ѻ҆тє́цъ на́шихъ: ст҃ы́хъ и҆ и҆сцѣли́телей безсре́бренникѡвъ космы̀ и҆ дамїа́на, кѵ́ра и҆ і҆ѡа́нна, пантелеи́мона и҆ є҆рмола́а, самѱѡ́на и҆ дїоми́да, фѡ́тїа и҆ а҆нїки́ты: ст҃ы́хъ и҆ пра́ведныхъ бг҃оѻтє́цъ, і҆ѡакі́ма и҆ а҆́нны, и҆ всѣ́хъ ст҃ы́хъ.

<red>Ꙗ҆́</red>кѡ ты̀ є҆сѝ и҆сто́чникъ и҆сцѣле́нїй, бж҃е на́шъ, и҆ тебѣ̀ сла́вꙋ возсыла́емъ, со є҆диноро́днымъ твои́мъ сн҃омъ, и҆ є҆диносꙋ́щнымъ твои́мъ дх҃омъ, ны́нѣ и҆ при́снѡ, и҆ во вѣ́ки вѣкѡ́въ, а҆ми́нь.

<rubric>По сконча́нїи же помаза́нїѧ і҆ере́й, взе́мъ ст҃о́е є҆ѵⷢ҇лїе и҆ разгнꙋ́въ є҆̀, возлага́етъ писмены̀ на главѣ̀ больна́гѡ, и҆ гл҃етъ мл҃твꙋ сїю̀:</rubric>

<versal>Ц</versal>р҃ю̀ ст҃ы́й, бл҃гоꙋтро́бне и҆ многомлⷭ҇тиве гдⷭ҇и і҆и҃се хрⷭ҇тѐ, сн҃е и҆ сло́ве бг҃а жива́гѡ, не хотѧ́й сме́рти грѣ́шнагѡ, но ꙗ҆́кѡ ѡ҆брати́тисѧ, и҆ жи́вꙋ бы́ти є҆мꙋ̀: не полага́ю рꙋ́кꙋ мою̀ грѣ́шнꙋю на главꙋ̀ прише́дшагѡ <red>[</red><rubric class="inline">и҆лѝ:</rubric> прише́дшїѧ<red>]</red> къ тебѣ̀ во грѣсѣ́хъ, и҆ просѧ́щагѡ <red>[</red><rubric class="inline">и҆лѝ:</rubric> просѧ́щїѧ<red>]</red> ѹ҆ тебѐ на́ми ѡ҆ставле́нїе грѣхѡ́въ: но твою̀ рꙋ́кꙋ крѣ́пкꙋю и҆ си́льнꙋю, ꙗ҆́же во ст҃о́мъ є҆ѵⷢ҇лїи се́мъ, є҆́же держꙋ̀ на главѣ̀ раба̀ твоегѡ̀ <red>[</red><rubric class="inline">и҆лѝ:</rubric> рабы̀ твоеѧ̀<red>]</red> <red>и҆́мⷬ҇къ</red>, и҆ молю́сѧ, и҆ прошꙋ̀ млⷭ҇тивное и҆ непамѧтоѕло́бное чл҃вѣколю́бїе твоѐ, бж҃е сп҃си́телю на́шъ, прⷪ҇ро́комъ твои́мъ наѳа́номъ, пока́ѧвшемꙋсѧ дв҃дꙋ ѡ҆ свои́хъ согрѣше́нїихъ ѡ҆ставле́нїе дарова́вый, и҆ манассі́инꙋ є҆́же ѡ҆ покаѧ́нїи мл҃твꙋ прїе́мый: са́мъ и҆ раба̀ твоего̀ <red>[</red><rubric class="inline">и҆лѝ:</rubric> рабꙋ̀ твою̀<red>]</red> <red>и҆́мⷬ҇къ</red> ка́ющагосѧ <red>[</red><rubric class="inline">и҆лѝ:</rubric> ка́ющꙋюсѧ<red>]</red> ѡ҆ свои́хъ сѝ согрѣше́нїихъ прїимѝ ѻ҆бы́чнымъ твои́мъ чл҃вѣколю́бїемъ, презира́ѧй всѧ̑ є҆гѡ̀ <red>[</red><rubric class="inline">и҆лѝ:</rubric> є҆ѧ̀<red>]</red> прегрѣшє́нїѧ.

<red>Т</red>ы́ бо є҆сѝ бг҃ъ на́шъ, и҆́же и҆ се́дмьдесѧтъ кра́тъ седмери́цею ѡ҆ставлѧ́ти повелѣ́вый, па́дающымъ въ грѣхѝ: занѐ ꙗ҆́кѡ вели́чество твоѐ, та́кѡ и҆ млⷭ҇ть твоѧ̀, и҆ тебѣ̀ подоба́етъ всѧ́каѧ сла́ва, че́сть и҆ поклоне́нїе, ны́нѣ и҆ при́снѡ, и҆ во вѣ́ки вѣкѡ́въ, а҆ми́нь.

<rubric>Сне́мше же є҆ѵⷢ҇лїе съ главы̀ больна́гѡ, дае́тъ цѣлова́ти є҆̀.</rubric>

<rubric>Па́ки є҆ктенїа̀ сꙋгꙋ́баѧ:</rubric>

<red>П</red>оми́лꙋй на́съ бж҃е, по вели́цѣй млⷭ҇ти твое́й, мо́лимъ ти сѧ, ѹ҆слы́ши и҆ поми́лꙋй.

<rubric class="inline">Ѿвѣ́тъ:</rubric> <red>Г</red>дⷭ҇и, поми́лꙋй. <rubric class="inline">Три́жды.</rubric>

<red>Є҆</red>щѐ мо́лимсѧ ѡ҆ ми́лости, жи́зни, ми́рѣ, здра́вїи, сп҃се́нїи, посѣще́нїи и҆ ѡ҆ставле́нїи грѣхѡ́въ раба̀ бж҃їѧ <red>[</red><rubric class="inline">и҆лѝ:</rubric> рабы̀ бж҃їей<red>]</red> <red>и҆́мⷬ҇къ</red>.

<red>Ѡ҆</red> є҆́же прости́тисѧ є҆мꙋ̀ <red>[</red><rubric class="inline">и҆лѝ:</rubric> є҆́й<red>]</red> всѧ́комꙋ согрѣше́нїю, во́льномꙋ и҆ нево́льномꙋ, гдⷭ҇ꙋ помо́лимсѧ.

<rubric class="inline">Возгла́съ:</rubric> <red>Ꙗ҆́</red>кѡ млⷭ҇тивъ и҆ чл҃вѣколю́бецъ бг҃ъ є҆сѝ, и҆ тебѣ̀ сла́вꙋ возсыла́емъ, ѻ҆ц҃ꙋ̀, и҆ сн҃ꙋ, и҆ ст҃о́мꙋ дх҃ꙋ, ны́нѣ и҆ при́снѡ, и҆ во вѣ́ки вѣкѡ́въ, а҆ми́нь.

<rubric>А҆́бїе самогла́сенъ, гла́съ д҃:</rubric>

<versal data-diacritics="true">И҆</versal>сто́чникъ и҆сцѣле́нїй и҆мꙋ́ще, ст҃і́и безсрє́бреницы, и҆сцѣлє́нїѧ подава́ете всѣ̑мъ тре́бꙋющымъ, ꙗ҆́кѡ преве́лїихъ дарова́нїй сподо́бльшїисѧ ѿ приснотекꙋ́щагѡ и҆сто́чника сп҃са на́шегѡ. Глаго́летъ бо къ ва́мъ гдⷭ҇ь ꙗ҆́кѡ є҆диноревни́телємъ а҆пⷭ҇льскимъ: сѐ да́хъ ва́мъ вла́сть на дꙋ́хи нечи̑стыѧ, ꙗ҆́коже тѣ́хъ и҆згони́ти, и҆ цѣли́ти всѧ́къ недꙋ́гъ, и҆ всѧ́кꙋ ꙗ҆́зю: тѣ́мже въ повелѣ́нїихъ є҆гѡ̀ до́брѣ жи́тельствовавше, тꙋ́не прїѧ́сте, тꙋ́не подава́ете, и҆сцѣлѧ́юще стра̑сти дꙋ́шъ и҆ тѣле́съ на́шихъ.

<rubric>И҆ ны́нѣ, гла́съ то́йже:</rubric>

<red>П</red>ри́зри на молє́нїѧ твои́хъ ра̑бъ, всенепоро́чнаѧ, ѹ҆толѧ́ющи лю̑таѧ на ны̀ воста̑нїѧ, всѧ́кїѧ ско́рби на́съ и҆змѣнѧ́ющи: тѧ́ бо є҆ди́нꙋ тве́рдое и҆ и҆звѣ́стное ѹ҆твержде́нїе и҆́мамы, и҆ твоѐ предста́тельство стѧжа́хомъ, да не постыди́мсѧ влⷣчце, тѧ̀ призыва́ющїи. Потщи́сѧ на ѹ҆моле́нїе тебѣ̀ вѣ́рнѡ вопїю́щихъ: ра́дꙋйсѧ влⷣчце, всѣ́хъ по́моще, ра́досте и҆ покро́ве, и҆ сп҃се́нїе дꙋ́шъ на́шихъ.

<rubric class="inline">Та́же:</rubric> <red>С</red>ла́ва тебѣ̀, хрⷭ҇тѐ бж҃е, ѹ҆пова́нїе на́ше, сла́ва тебѣ̀.

<rubric class="inline">Ѿвѣ́тъ:</rubric> <red>С</red>ла́ва, и҆ ны́нѣ: <red>Г</red>дⷭ҇и, поми́лꙋй, <rubric class="inline">три́жды.</rubric> <red>Б</red>л҃гословѝ.

<rubric class="inline">Ѿпꙋ́стъ:</rubric> <red>Х</red>рⷭ҇то́съ, и҆́стинный бг҃ъ на́шъ, мл҃твами пречⷭ҇тыѧ своеѧ̀ мт҃ре: си́лою чⷭ҇тна́гѡ и҆ животворѧ́щагѡ крⷭ҇та̀: ст҃а́гѡ сла́внагѡ и҆ всехва́льнагѡ а҆пⷭ҇ла і҆а́кѡва, и҆ пе́рвагѡ а҆рхїере́а і҆ерꙋсали́мскаго, бра́та бж҃їѧ: прпⷣбныхъ и҆ бг҃оно́сныхъ ѻ҆тє́цъ на́шихъ, ст҃ы́хъ и҆ и҆сцѣли́телей безсре́бренникѡвъ космы̀ и҆ дамїа́на, кѵ́ра и҆ і҆ѡа́нна, пантелеи́мона и҆ є҆рмола́а, самѱѡ́на и҆ дїоми́да, фѡ́тїа и҆ а҆нїки́ты: ст҃ы́хъ и҆ пра́ведныхъ бг҃оѻтє́цъ, і҆ѡакі́ма и҆ а҆́нны и҆ всѣ́хъ ст҃ы́хъ, сп҃се́тъ и҆ поми́лꙋетъ на́съ, ꙗ҆́кѡ бл҃гъ и҆ чл҃вѣколю́бецъ.
