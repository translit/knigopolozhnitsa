---
title: "Чи́нъ мл҃твеннагѡ ѹ҆тѣше́нїѧ сро́дникѡвъ живо́тъ сво́й самово́льнѣ сконча́вшагѡ"
navigation:
  key: service-ritualadd-52
  title: "Чи́нъ мл҃твеннагѡ ѹ҆тѣше́нїѧ сро́дникѡвъ живо́тъ сво́й самово́льнѣ сконча́вшагѡ"
  parent: service-ritualadd
  order: 52
type: "service"
---

# Чи́нъ мл҃твеннагѡ ѹ҆тѣше́нїѧ сро́дникѡвъ живо́тъ сво́й самово́льнѣ сконча́вшагѡ.

<rubric class="inline">Сщ҃е́нникъ:</rubric> Бл҃гослове́нъ бг҃ъ на́шъ, всегда̀, ны́нѣ и҆ при́снѡ, и҆ во вѣ́ки вѣкѡ́въ. <red>А҆</red>ми́нь.

<rubric class="inline">Та́же:</rubric> <red>С</red>т҃ы́й бж҃е, ст҃ы́й крѣ́пкїй, ст҃ы́й безсме́ртный, поми́лꙋй на́съ. <rubric class="inline">Три́жды.</rubric>

<rubric>Сла́ва, и҆ ны́нѣ:</rubric>

<red>П</red>рест҃а́ѧ трⷪ҇це, поми́лꙋй на́съ: гдⷭ҇и, ѡ҆чи́сти грѣхѝ на́шѧ: влⷣко, простѝ беззакѡ́нїѧ на̑ша: ст҃ы́й, посѣтѝ и҆ и҆сцѣлѝ не́мѡщи на́шѧ, и҆́мене твоегѡ̀ ра́ди.

<red>Г</red>дⷭ҇и, поми́лꙋй, <rubric class="inline">три́жды.</rubric>

<rubric>Сла́ва, и҆ ны́нѣ:</rubric>

<red>Ѻ҆́</red>ч҃е на́шъ, и҆́же є҆сѝ на нб҃сѣ́хъ, да ст҃и́тсѧ и҆́мѧ твоѐ, да прїи́детъ црⷭ҇твїе твоѐ: да бꙋ́детъ во́лѧ твоѧ̀, ꙗ҆́кѡ на нб҃сѝ, и҆ на землѝ. Хлѣ́бъ на́шъ насꙋ́щный да́ждь на́мъ дне́сь, и҆ ѡ҆ста́ви на́мъ до́лги на́шѧ, ꙗ҆́коже и҆ мы̀ ѡ҆ставлѧ́емъ должникѡ́мъ на́шымъ: и҆ не введѝ на́съ во и҆скꙋше́нїе, но и҆зба́ви на́съ ѿ лꙋка́вагѡ.

<rubric>Сщ҃е́нникъ возгла́съ:</rubric>

<red>Ꙗ҆́</red>кѡ твоѐ є҆́сть црⷭ҇тво, и҆ си́ла, и҆ сла́ва, ѻ҆ц҃а̀, и҆ сн҃а, и҆ ст҃а́гѡ дх҃а, ны́нѣ и҆ при́снѡ, и҆ во вѣ́ки вѣкѡ́въ. <red>А҆</red>ми́нь.

<rubric>А҆ллилꙋ́їа, гла́съ ѕ҃.</rubric>

<rubric class="inline">Сті́хъ:</rubric> Гдⷭ҇и, да не ꙗ҆́ростїю твое́ю ѡ҆бличи́ши менѐ, нижѐ гнѣ́вомъ твои́мъ нака́жеши менѐ.

<rubric class="inline">Сті́хъ:</rubric> <red>П</red>оми́лꙋй мѧ̀, гдⷭ҇и, ꙗ҆́кѡ не́мощенъ є҆́смь.

<rubric>Та́же тропарѝ, гла́съ ѕ҃:</rubric>

<red>П</red>оми́лꙋй на́съ, гдⷭ҇и, поми́лꙋй на́съ: всѧ́кагѡ бо ѿвѣ́та недоꙋмѣ́юще, сїю́ ти мл҃твꙋ, ꙗ҆́кѡ влⷣцѣ, грѣ́шнїи прино́симъ: поми́лꙋй на́съ.

<rubric class="inline">Сла́ва:</rubric> <red>Г</red>дⷭ҇и, поми́лꙋй на́съ, на тѧ́ бо ѹ҆пова́хомъ: не прогнѣ́вайсѧ на ны̀ ѕѣлѡ̀, нижѐ помѧнѝ беззако́нїй на́шихъ, но при́зри и҆ ны́нѣ ꙗ҆́кѡ бл҃гоꙋтро́бенъ, и҆ и҆зба́ви ны̀ ѿ вра̑гъ на́шихъ: ты́ бо є҆сѝ бг҃ъ на́шъ, и҆ мы̀ лю́дїе твоѝ, всѝ дѣла̀ рꙋкꙋ̀ твоє́ю, и҆ и҆́мѧ твоѐ призыва́емъ.

<rubric class="inline">И҆ ны́нѣ:</rubric> <red>М</red>лⷭ҇рдїѧ двє́ри ѿве́рзи на́мъ, бл҃гослове́ннаѧ бцⷣе, надѣ́ющїисѧ на тѧ̀ да не поги́бнемъ, но да и҆зба́вимсѧ тобо́ю ѿ бѣ́дъ, ты́ бо є҆сѝ сп҃се́нїе ро́да хрⷭ҇тїа́нскагѡ.

## Ѱало́мъ н҃.

<versal>П</versal>оми́лꙋй мѧ̀, бж҃е, по вели́цѣй млⷭ҇ти твое́й, и҆ по мно́жествꙋ щедро́тъ твои́хъ ѡ҆чи́сти беззако́нїе моѐ. Наипа́че ѡ҆мы́й мѧ̀ ѿ беззако́нїѧ моегѡ̀, и҆ ѿ грѣха̀ моегѡ̀ ѡ҆чи́сти мѧ̀. Ꙗ҆́кѡ беззако́нїе моѐ а҆́зъ зна́ю, и҆ грѣ́хъ мо́й предо мно́ю є҆́сть вы́нꙋ. Тебѣ̀ є҆ди́номꙋ согрѣши́хъ, и҆ лꙋка́вое пред̾ тобо́ю сотвори́хъ: ꙗ҆́кѡ да ѡ҆правди́шисѧ во словесѣ́хъ твои́хъ, и҆ побѣди́ши, внегда̀ сꙋди́ти тѝ. Се́ бо въ беззако́нїихъ зача́тъ є҆́смь, и҆ во грѣсѣ́хъ роди́ мѧ ма́ти моѧ̀. Се́ бо и҆́стинꙋ возлюби́лъ є҆сѝ, безвѣ̑стнаѧ и҆ та̑йнаѧ премꙋ́дрости твоеѧ̀ ꙗ҆ви́лъ мѝ є҆сѝ. Ѡ҆кропи́ши мѧ̀ ѵ҆ссѡ́помъ, и҆ ѡ҆чи́щꙋсѧ: ѡ҆мы́еши мѧ̀, и҆ па́че снѣ́га ѹ҆бѣлю́сѧ. Слꙋ́хꙋ моемꙋ̀ да́си ра́дость и҆ весе́лїе: возра́дꙋютсѧ кѡ́сти смирє́нныѧ. Ѿвратѝ лицѐ твоѐ ѿ грѣ̑хъ мои́хъ, и҆ всѧ̑ беззакѡ́нїѧ моѧ̑ ѡ҆чи́сти. Се́рдце чи́сто сози́жди во мнѣ̀, бж҃е, и҆ дꙋ́хъ пра́въ ѡ҆бновѝ во ѹ҆тро́бѣ мое́й. Не ѿве́ржи менѐ ѿ лица̀ твоегѡ̀, и҆ дх҃а твоегѡ̀ ст҃а́гѡ не ѿимѝ ѿ менє̀. Возда́ждь мѝ ра́дость сп҃се́нїѧ твоегѡ̀, и҆ дх҃омъ влⷣчнимъ ѹ҆тверди́ мѧ. Наꙋчꙋ̀ беззакѡ́нныѧ пꙋтє́мъ твои̑мъ, и҆ нечести́вїи къ тебѣ̀ ѡ҆братѧ́тсѧ. И҆зба́ви мѧ̀ ѿ крове́й, бж҃е, бж҃е сп҃се́нїѧ моегѡ̀: возра́дꙋетсѧ ѧ҆зы́къ мо́й пра́вдѣ твое́й. Гдⷭ҇и, ѹ҆стнѣ̀ моѝ ѿве́рзеши, и҆ ѹ҆ста̀ моѧ̑ возвѣстѧ́тъ хвалꙋ̀ твою̀. Ꙗ҆́кѡ а҆́ще бы восхотѣ́лъ є҆сѝ же́ртвы, да́лъ бы́хъ ѹ҆́бѡ: всесожжє́нїѧ не бл҃говоли́ши. Же́ртва бг҃ꙋ дꙋ́хъ сокрꙋше́нъ: се́рдце сокрꙋше́нно и҆ смире́нно бг҃ъ не ѹ҆ничижи́тъ. Ѹ҆бл҃жѝ, гдⷭ҇и, бл҃говоле́нїемъ твои́мъ сїѡ́на, и҆ да сози́ждꙋтсѧ стѣ́ны і҆ерⷭ҇ли̑мскїѧ. Тогда̀ бл҃говоли́ши же́ртвꙋ пра́вды, возноше́нїе и҆ всесожега́ємаѧ: тогда̀ возложа́тъ на ѻ҆лта́рь тво́й тельцы̀.

<rubric>И҆ а҆́бїе а҆нтїфѡ́нъ, гла́съ г҃:</rubric>

<rubric class="inline">Сті́хъ:</rubric> <red>П</red>оми́лꙋй на́съ, гдⷭ҇и, поми́лꙋй на́съ, ꙗ҆́кѡ помно́гꙋ и҆спо́лнихомсѧ ѹ҆ничиже́нїѧ. <rubric class="inline">(Ѱало́мъ рк҃в, сті́хъ г҃.)</rubric>

<red>Ѻ҆́</red>ч҃е нбⷭ҇ный, любвеѻби́льне, чл҃вѣколю́бче, млⷭ҇тивъ, млⷭ҇тивъ, млⷭ҇тивъ бꙋ́ди на́мъ, ѽ всѧ̑ ѡ҆б̾е́млющїй и҆ всѣ́хъ прїе́млющїй! <rubric class="inline">(Конда́къ прпⷣбнагѡ рѡма́на сладкопѣ́вца въ вели́кїй четверто́къ.)</rubric>

<rubric class="inline">Сті́хъ:</rubric> <red>Р</red>ечѐ безꙋ́менъ въ се́рдцѣ свое́мъ: нѣ́сть бг҃ъ. <rubric class="inline">(Ѱало́мъ н҃в, сті́хъ а҃.)</rubric>

<red>Ѻ҆́</red>ч҃е нбⷭ҇ный, любвеѻби́льне, чл҃вѣколю́бче, млⷭ҇тивъ, млⷭ҇тивъ, млⷭ҇тивъ бꙋ́ди на́мъ, ѽ всѧ̑ ѡ҆б̾е́млющїй и҆ всѣ́хъ прїе́млющїй!

<rubric class="inline">Сла́ва:</rubric> <red>Є҆</red>гда̀, сꙋдїѐ, сѧ́деши ꙗ҆́кѡ бл҃гоꙋтро́бенъ, и҆ пока́жеши стра́шнꙋю сла́вꙋ твою̀, сп҃се: ѽ каковы́й стра́хъ тогда̀! пе́щи горѧ́щей, всѣ̑мъ боѧ́щымсѧ нестерпи́магѡ сꙋди́ща твоегѡ̀. <rubric class="inline">(Вели́кїй покаѧ́нный канѡ́нъ.</rubric> <rubric class="inline">Четверто́къ, пѣ́снь и҃, тропа́рь д҃.</rubric><red>)</red>

<rubric class="inline">И҆ ны́нѣ:</rubric> <red>Н</red>е и҆́мамы и҆ны́ѧ по́мощи, не и҆́мамы и҆ны́ѧ наде́жды, ра́звѣ тебє̀, влⷣчце, ты̀ на́мъ помозѝ, на тебѐ надѣ́емсѧ и҆ тобо́ю хва́лимсѧ, твои́ бо є҆смы̀ рабѝ, да не постыди́мсѧ.

<red>Г</red>дⷭ҇ꙋ помо́лимсѧ.

<red>Г</red>дⷭ҇и, поми́лꙋй.

<rubric>Мл҃тва.</rubric>

<versal>В</versal>лⷣко гдⷭ҇и, млⷭ҇тивый и҆ чл҃вѣколюби́вый, къ тебѣ̀ взыва́емъ: согрѣши́хомъ и҆ беззако́нновахомъ пред̾ тобо́ю, престꙋпи́хомъ сп҃си̑тельныѧ твоѧ̑ за̑повѣди, и҆ любвѐ є҆ѵⷢ҇льскїѧ ѿча́ѧвшемꙋсѧ бра́тꙋ на́шемꙋ <red>[</red><rubric class="inline">и҆лѝ:</rubric> ѿча́ѧвшейсѧ сестрѣ̀ на́шей<red>]</red> не ꙗ҆ви́хомъ. Но не ꙗ҆́ростїю твое́ю ѡ҆бличи́ ны, нижѐ гнѣ́вомъ твои́мъ накажи́ ны, чл҃вѣколю́бче влⷣко, ѡ҆сла́би, и҆сцѣлѝ серде́чнꙋю ско́рбь на́шꙋ, да побѣди́тъ мно́жество щедро́тъ твои́хъ грѣхѡ́въ на́шихъ бе́зднꙋ, и҆ твоеѧ̀ безчи́сленныѧ бл҃гости пꙋчи́на да покры́етъ го́рькое сле́зъ на́шихъ мо́ре. Є҆́й, і҆и҃се сладча́йшїй, є҆щѐ мо́лимъ ти сѧ: пода́ждь рабѡ́мъ твои̑мъ, сро́дникѡмъ живо́тъ сво́й самово́льнѣ сконча́вшагѡ, въ ско́рби и҆́хъ ѹ҆тѣше́нїе и҆ на млⷭ҇ть твою̀ тве́рдое ѹ҆пова́нїе. Ꙗ҆́кѡ млⷭ҇тивъ и҆ чл҃вѣколю́бецъ бг҃ъ є҆сѝ, и҆ тебѣ̀ сла́вꙋ возсыла́емъ, со безнача́льнымъ твои́мъ ѻ҆ц҃е́мъ, и҆ прест҃ы́мъ, и҆ бл҃ги́мъ, и҆ животворѧ́щимъ твои́мъ дх҃омъ, ны́нѣ и҆ при́снѡ, и҆ во вѣ́ки вѣкѡ́въ. <red>А҆</red>ми́нь.

<red>П</red>ремꙋ́дрость.

<red>П</red>рест҃а́ѧ бцⷣе, сп҃сѝ на́съ.

<red>Ч</red>тⷭ҇нѣ́йшꙋю херꙋві̑мъ, и҆ сла́внѣйшꙋю без̾ сравне́нїѧ серафі̑мъ, без̾ и҆стлѣ́нїѧ бг҃а сло́ва ро́ждшꙋю, сꙋ́щꙋю бцⷣꙋ тѧ̀ велича́емъ.

<red>И҆́</red>менемъ гдⷭ҇нимъ бл҃гословѝ, ѻ҆́тче.

<rubric>Сщ҃е́нникъ глаго́летъ ма́лый ѿпꙋ́стъ:</rubric>

<red>Х</red>рⷭ҇то́съ и҆́стинный бг҃ъ на́шъ, мл҃твами пречⷭ҇тыѧ своеѧ̀ мт҃ре, прпⷣбныхъ и҆ бг҃оно́сныхъ ѻ҆тє́цъ на́шихъ, и҆ всѣ́хъ ст҃ы́хъ, поми́лꙋетъ и҆ сп҃се́тъ на́съ, ꙗ҆́кѡ бл҃гъ и҆ чл҃вѣколю́бецъ.

<red>Г</red>дⷭ҇и, поми́лꙋй, <rubric class="inline">три́жды.</rubric>
