---
title: "Чи́нъ, ка́кѡ прїима́ти къ правосла́вной вѣ́рѣ приходѧ́щихъ, и҆̀же николи́же бы́ша правовѣ́рнїи, но креще́нїе и҆́стинное и҆мꙋ́щихъ"
navigation:
  key: service-ritualadd-34
  title: "Чи́нъ, ка́кѡ прїима́ти къ правосла́вной вѣ́рѣ приходѧ́щихъ, и҆̀же николи́же бы́ша правовѣ́рнїи, но креще́нїе и҆́стинное и҆мꙋ́щихъ"
  parent: service-ritualadd
  order: 34
type: "service"
---

# Чи́нъ, ка́кѡ прїима́ти къ правосла́вной вѣ́рѣ приходѧ́щихъ, и҆̀же николи́же бы́ша правовѣ́рнїи, но креще́нїе и҆́стинное и҆мꙋ́щихъ.

<rubric>И҆звѣ́стнѡ же бꙋ́ди, ꙗ҆́кѡ таковы́хъ разрѣша́ти и҆ це́ркви совокꙋплѧ́ти сво́йственнѣ надлежи́тъ то́чїю є҆пі́скопꙋ: но да не закоснѣ́нїѧ ра́ди къ правовѣ́рїю ѡ҆браща́ющыѧсѧ соблазни́вшесѧ, па́ки къ свое́й є҆́реси возвратѧ́тсѧ, мꙋдрѣ́йшымъ и҆ разсꙋ́днѣйшымъ, въ писа́нїѧхъ же бж҃е́ственыхъ свѣ́дѣнїе и҆мꙋ́щымъ свѧще́нникѡмъ, могꙋ́щымъ сицева́го наꙋчи́ти вѣ́ры правосла́вныѧ чле́нѡмъ, и҆ въ заблꙋжде́нїѧхъ и҆спра́вити, є҆пі́скопъ да пода́стъ на сїѐ благослове́нїе и҆ вла́сть.</rubric>

<rubric>Во пе́рвыхъ ѹ҆́бѡ ѿ свѧти́телѧ, и҆лѝ ѿ негѡ̀ вла́сть сїю̀ и҆мꙋ́щагѡ, пре́жде всегѡ̀ ка́ѧйсѧ ѻ҆па́снѡ да и҆стѧ́занъ бꙋ́детъ въ чле́нахъ є҆гѡ̀ заблꙋжде́нїѧ. Та́же да ѡ҆бличи́тъ ѧ҆̀. Посе́мъ въ наказа́нїи и҆ вѣ́рѣ правосла́вной да наꙋчи́тъ и҆ ѹ҆тверди́тъ є҆го̀.</rubric>

<rubric>Соверши́въ же и҆звѣ́стнѡ и҆спыта́нїе и҆ наказа́нїе, со всѧ́кимъ ѡ҆пасе́нїемъ да повели́тъ є҆мꙋ̀ и҆сповѣ́дати всѧ̀ грѣхѝ своѧ̀, є҆ли́ка ѿ ю҆́ности своеѧ̀ па́мѧтствꙋетъ. Разрѣше́нїѧ же грѣхѡ́въ а҆́бїе да не пода́стъ є҆мꙋ̀, но по и҆сповѣ́данїи и҆ наказа́нїи да и҆́детъ съ ни́мъ къ це́ркви, и҆ да поста́витъ є҆го̀ пред̾ две́рми церко́вными ѿ внѣ̀.</rubric>

<rubric>Ст҃и́тель же ѡ҆дѣ́ѧнъ въ є҆пїтрахи́ль и҆ ѡ҆мофо́ръ и҆ мі́трꙋ, и҆мѣ́ѧ въ шꙋ́ицѣ же́злъ сво́й па́стырскїй, на свое́й каѳе́дрѣ сѧ́детъ: (а҆́ще же і҆ере́й, во єпїтрахи́ли и҆ фело́ни ста́нетъ въ церко́вныхъ две́рехъ) и҆ повелѣ́въ къ правосла́вной вѣ́рѣ ѡ҆браща́ющемꙋсѧ колѣ́на приклони́ти, вопроша́етъ є҆го̀, глаго́лѧ:</rubric>

<red>Х</red>о́щеши ли ѿрещи́сѧ заблꙋжде́нїѧ є҆реті́ческагѡ и҆ всѣ́хъ непра́востей є҆гѡ̀.

<rubric class="inline">Ѻ҆́нъ же ѿвѣща́етъ:</rubric> <red>Х</red>ощꙋ̀.

<rubric>Ст҃и́тель же вопроша́етъ:</rubric>

<red>Х</red>о́щеши ли бы́ти и҆ жи́ти въ соедине́нїи вѣ́ры православнокаѳолі́ческїѧ;

<rubric class="inline">Ѻ҆́нъ же ѿвѣща́етъ:</rubric> <red>Х</red>ощꙋ̀.

<rubric>Ст҃и́тель же воста́въ, зна́менꙋетъ є҆го̀ десни́цею, глаго́лѧ:</rubric>

<red>В</red>о и҆́мѧ ѻ҆ц҃а̀ и҆ сы́на, и҆ ст҃а́гѡ дх҃а, а҆ми́нь.

<rubric>И҆ возло́жь рꙋ́кꙋ на главꙋ̀ є҆гѡ̀, глаго́летъ моли́твꙋ сїю̀:</rubric>

<rubric class="inline">Дїа́конꙋ ре́кшꙋ:</rubric> <red>Г</red>дⷭ҇ꙋ помо́лимсѧ.

<rubric class="inline">Кли́ръ:</rubric> <red>Г</red>дⷭ҇и, поми́лꙋй.

<versal data-diacritics="true">Ѡ҆</versal> и҆́мени твое́мъ, гдⷭ҇и бж҃е и҆́стины, и҆ є҆диноро́днагѡ твоегѡ̀ сы́на, и҆ ст҃а́гѡ твоегѡ̀ дх҃а, при́зри на раба̀ твоего̀ <red>[</red><rubric class="inline">и҆лѝ:</rubric> на рабꙋ̀ твою̀<red>]</red> <red>и҆́мⷬ҇къ</red>, сподо́бльшагосѧ <red>[</red><rubric class="inline">и҆лѝ:</rubric> сподо́бльшꙋюсѧ<red>]</red> прибѣ́гнꙋти ко ст҃ѣ́й правосла́вной твое́й це́ркви, и҆ подъ кро́вомъ кри́лъ є҆ѧ̀ сохрани́тисѧ. Ѿимѝ ѿ негѡ̀ <red>[</red><rubric class="inline">и҆лѝ:</rubric> ѿ неѧ̀<red>]</red>, пре́жднее заблꙋжде́нїе, и҆ и҆спо́лни є҆го̀ <red>[</red><rubric class="inline">и҆лѝ:</rubric> ю҆̀<red>]</red> є҆́же въ тѧ̀ и҆́стинныѧ вѣ́ры, и҆ наде́жды и҆ любвѐ, да́ждь є҆мꙋ̀ <red>[</red><rubric class="inline">и҆лѝ:</rubric> є҆́й<red>]</red> во всѣ́хъ за́повѣдехъ твои́хъ ходи́ти и҆ ѹ҆го́днаѧ тебѣ̀ твори́ти, ꙗ҆́кѡ а҆́ще сотвори́тъ сїѧ̀ человѣ́къ, жи́въ бꙋ́детъ въ ни́хъ. Напишѝ є҆го̀ <red>[</red><rubric class="inline">и҆лѝ:</rubric> ю҆̀<red>]</red> въ кни́зѣ жи́зни твоеѧ̀. Соеди́ни є҆го̀, <red>[</red><rubric class="inline">и҆лѝ:</rubric> ю҆̀<red>]</red> ста́дꙋ наслѣ́дїѧ твоегѡ̀, да просла́витсѧ и҆́мѧ твоѐ ст҃о́е въ не́мъ <red>[</red><rubric class="inline">и҆лѝ:</rubric> въ не́й<red>]</red>, и҆ возлю́бленнагѡ твоегѡ̀ сы́на, гдⷭ҇а же на́шегѡ і҆и҃са хрⷭ҇та̀, и҆ животворѧ́щагѡ твоегѡ̀ дх҃а. Да бꙋ́дꙋтъ ѻ҆́чи твоѝ взира́юще на него̀ <red>[</red><rubric class="inline">и҆лѝ:</rubric> на ню̀<red>]</red> ми́лостїю вы́нꙋ, и҆ ѹ҆́ши твоѝ є҆́же ѹ҆слы́шати гла́съ моле́нїѧ є҆гѡ̀, <red>[</red><rubric class="inline">и҆лѝ:</rubric> є҆ѧ̀<red>]</red> возвеселѝ є҆го̀ <red>[</red><rubric class="inline">и҆лѝ:</rubric> ю҆̀<red>]</red> во дѣ́лѣхъ рꙋкꙋ̀ є҆гѡ̀ <red>[</red><rubric class="inline">и҆лѝ:</rubric> є҆ѧ̀<red>]</red>, да и҆сповѣ́стсѧ тебѣ̀ покланѧ́ѧсѧ и҆ сла́вѧ и҆́мѧ твоѐ вели́кое и҆ вы́шнее и҆ восхва́литъ тѧ̀ вы́нꙋ всѧ̀ днѝ живота̀ своегѡ̀.

<rubric class="inline">Возгла́съ:</rubric> <red>Т</red>ѧ́ бо пою́тъ всѧ̑ си̑лы небє́сныѧ, и҆ твоѧ̀ є҆́сть сла́ва ѻ҆ц҃а̀ и҆ сн҃а, и҆ ст҃а́гѡ дх҃а, ны́нѣ и҆ при́снѡ, и҆ во вѣ́ки вѣкѡ́въ, а҆ми́нь.

<rubric>По се́мъ гл҃етъ ст҃и́тель (и҆лѝ і҆ере́й) къ приходѧ́щемꙋ:</rubric>

<red>Ѡ҆</red>брати́сѧ къ за́падꙋ, и҆ и҆́стиннѡ ѿ всегѡ̀ се́рдца твоегѡ̀ ѿрица́йсѧ всѣ́хъ заблꙋжде́нїй є҆рети́ческихъ, и҆ и҆сповѣ́ди православно-каѳолі́ческꙋю вѣ́рꙋ.

<rubric>Ѻ҆́нъ же ѡ҆бра́щьсѧ къ за́падꙋ, рꙋ́цѣ просте́рты ѿ себѐ де́ржитъ.</rubric>

<rubric class="inline">Вопроша́етъ є҆го̀:</rubric> <red>Ѿ</red>рица́ешилисѧ всѣ́хъ заблꙋжде́нїй є҆реті́ческихъ, и҆ ꙗ҆́кѡ бг҃ꙋ и҆ и҆́стинѣ є҆гѡ̀ проти́вныхъ и҆ дꙋшепа́гꙋбныхъ сꙋ́щихъ ѿмета́ешилисѧ;

<rubric class="inline">Ѻ҆́нъ же ѿвѣща́етъ:</rubric> <red>Ѿ</red>рица́юсѧ всѣ́хъ заблꙋжде́нїй є҆реті́ческихъ, и҆ ꙗ҆́кѡ бг҃ꙋ и҆ и҆́стинѣ є҆гѡ̀ проти́вныхъ и҆ дꙋшепа́гꙋбныхъ сꙋ́щихъ ѿмета́юсѧ.

<rubric class="inline">Вопроша́етъ:</rubric> <red>Ѿ</red>рица́ешили сѧ всѣ́хъ є҆реті́ческихъ собо́рищъ, преда́нїй же, ѹ҆ста́вѡвъ, и҆ всѣ́хъ ѹ҆чи́телей и҆ ѹ҆че́нїй и҆́хъ, це́ркви ст҃о́й православновосто́чной проти́вныхъ и҆ ѿмета́ешили сѧ и҆́хъ;

<rubric class="inline">Ѻ҆́нъ же ѿвѣща́етъ:</rubric> <red>Ѿ</red>рица́юсѧ и҆ ѿмета́юсѧ и҆́хъ.

<rubric class="inline">Вопроша́етъ:</rubric> <red>Ѿ</red>рица́ешили сѧ къ си́мъ ны́нѣшнихъ всѣ́хъ и҆ дре́внихъ ѿстꙋ́пничествъ, є҆ресе́й же и҆ є҆ресенача́лникѡвъ, и҆ ꙗ҆́кѡ бг҃ꙋ проти́вныхъ сꙋ́щихъ ѿмета́ешили сѧ;

<rubric class="inline">Ѻ҆́нъ же ѿвѣща́етъ:</rubric> <red>В</red>сѣ́хъ дре́вныхъ и҆ ны́нѣшнихъ ѿстꙋ́пничествъ, є҆ресе́й же и҆ є҆ресенача́лникѡвъ, ꙗ҆́кѡ богопроти́вныхъ сꙋ́щихъ ѿмета́юсѧ.

<rubric>Ѡ҆бра́щшꙋсѧ же є҆мꙋ̀ къ восто́кѡмъ, свѧти́тель глаго́летъ къ немꙋ̀:</rubric>

<red>Ѿ</red>ре́клсѧ ли є҆сѝ всѣ́хъ заблꙋжде́нїй є҆реті́ческихъ;

<rubric class="inline">Ѻ҆́нъ же ѿвѣща́етъ:</rubric> <red>Ѿ</red>реко́хсѧ.

<rubric class="inline">Ст҃и́тель вопроша́етъ:</rubric> <red>Ж</red>ела́еши ли соедини́тисѧ православновосто́чной це́ркви;

<rubric class="inline">Ѻ҆́нъ же ѿвѣща́етъ:</rubric> <red>Ж</red>ела́ю ѿ всегѡ̀ моегѡ̀ се́рдца.

<rubric class="inline">Ст҃и́тель же вопроша́етъ:</rubric> <red>В</red>ѣ́рꙋеши ли во є҆ди́нагѡ бг҃а въ трⷪ҇цѣ ст҃ѣ́й сла́вимаго и҆ покланѧ́емаго, ѻ҆ц҃а̀, и҆ сн҃а, и҆ ст҃а́го дх҃а, и҆ покланѧ́ешилисѧ є҆мꙋ̀ ꙗ҆́кѡ царю̀ и҆ бг҃ꙋ;

<rubric class="inline">Ѻ҆́нъ же ѿвѣща́етъ:</rubric> <red>В</red>ѣ́рꙋю во є҆ди́наго бг҃а въ трⷪ҇цѣ сла́вимаго и҆ покланѧ́емагѡ ѻ҆ц҃а̀, и҆ сн҃а, и҆ ст҃а́го дх҃а, и҆ ꙗ҆́кѡ цр҃ю̀ и҆ бг҃ꙋ покланѧ́юсѧ.

<rubric>И҆ а҆́бїе твори́тъ поклоне́нїе є҆ди́но до землѝ, и҆ чте́тъ сѷмво́лъ вѣ́ры:</rubric>

<red>В</red>ѣ́рꙋю во є҆ди́наго бг҃а ѻ҆ца̀ вседержи́телѧ:

<rubric>Ст҃и́тель глаго́летъ:</rubric>

<red>Б</red>лагослове́нъ бг҃ъ просвѣща́ѧй всѧ́каго человѣ́ка грѧдꙋ́щаго въ мі́ръ.

<rubric class="inline">Та́же вопроша́етъ:</rubric> <red>Р</red>цы̀ на́мъ ѡ҆ про́чїихъ правосла́вныѧ це́ркве на́шеѧ догма́тѣхъ, преда́нїѧхъ и҆ ѹ҆становле́нїѧхъ, ка́кѡ соде́ржиши;

<rubric class="inline">Ѻ҆́нъ же ѿвѣща́етъ:</rubric> <red>А҆</red>пѡ́стольскаѧ и҆ церкѡ́внаѧ ѹ҆законє́нїѧ на ст҃ы́хъ седмѝ вселе́нскихъ и҆ помѣ́стныхъ собо́рѣхъ ѹ҆тверждє́ннаѧ и҆ про́чыѧ правосла́вныѧ це́ркве преда̑нїѧ, ѹ҆ста́вы же и҆ расположє́нїѧ прїе́млю и҆ и҆сповѣ́дꙋю, та́кожде ст҃о́е писа́нїе, по разꙋмѣ́нїю, є҆́же содержа́ла и҆ соде́ржитъ це́рковь ст҃а́ѧ восто́чнаѧ ма́ти на́ша, прїима́ти и҆ разꙋмѣва́ти бꙋ́дꙋ.

<red>В</red>ѣ́рꙋю и҆ и҆сповѣ́дꙋю се́дмь бы́ти та́инъ но́вагѡ завѣ́та, сі́есть: креще́нїе, мѷропома́занїе, причаще́нїе, покаѧ́нїе, свѧще́нство, сꙋпрꙋ́жество,и҆ є҆леѡсщ҃нїе, ѿ хрⷭ҇та̀ гдⷭ҇а и҆ це́ркве є҆гѡ̀ ѹ҆ста́вленыхъ къ полꙋче́нїю дѣ́йствїемъ и҆ прїѧ́тїемъ и҆́хъ вы́шнїѧ благода́ти.

<red>В</red>ѣ́рꙋю и҆ и҆сповѣ́дꙋю, ꙗ҆́кѡ въ бж҃е́ственнѣй лїтꙋргі́и подъ та́инственными ви́дами хлѣ́ба и҆ вїна̀ причаща́ютсѧ вѣ́рнїи тѣ́ла и҆ кро́ве гдⷭ҇а на́шегѡ і҆и҃са хрⷭ҇та̀ во ѡ҆ставле́нїе грѣхѡ́въ и҆ въ жи́знь вѣ́чнꙋю.

<red>В</red>ѣ́рꙋю и҆ и҆сповѣ́дꙋю, ꙗ҆́кѡ ст҃ы́хъ со хрⷭ҇то́мъ на небесѝ ца́рствꙋющихъ, по ра́зꙋмꙋ ст҃ы́ѧ восто́чныѧ це́ркве, почита́ти и҆ призыва́ти досто́итъ, и҆ ꙗ҆́кѡ и҆́хъ моли́твы и҆ предста́тельства дѣ́йствꙋютъ ѹ҆ благоꙋтро́бнагѡ бг҃а во спасе́нїе на́ше. Та́кожде нетлѣ́нїемъ просла́вленныѧ мо́щи и҆́хъ, ꙗ҆́кѡ драгоцѣ́нныѧ добродѣ́тели и҆́хъ ѻ҆ста́нки че́ствовати богоꙋго́дно є҆́сть.

<red>П</red>ризнаю̀, ꙗ҆́кѡ і҆кѡ́ны хрⷭ҇та̀ спаси́телѧ, и҆ приснодѣ́вы бцⷣы, и҆ про́чихъ ст҃ы́хъ досто́итъ и҆мѣ́ти и҆ че́ствовати, не къ боготворе́нїю, но да взира́нїемъ на ѻ҆́ныѧ возбꙋжда́емсѧ къ благоче́стїю и҆ къ подража́нїю дѣ́лъ пра́ведныхъ, ст҃ы́ми і҆кѡ́нами представлѧ́емыхъ.

<red>И҆</red>сповѣ́дꙋю, ꙗ҆́кѡ вѣ́рныхъ къ бг҃ꙋ возсыла́емыѧ моли́твы ѡ҆ спасе́нїи въ вѣ́рѣ преста́вльшихсѧ ѿ милосе́рдїѧ бж҃їѧ прїе́млютсѧ во благо́е.

<red>В</red>ѣ́рꙋю и҆ и҆сповѣ́дꙋю ѿ хрⷭ҇та̀ спаси́телѧ да́ннꙋю бы́ти вла́сть въ це́ркви восточноправосла́вной, є҆́же вѧза́ти и҆ рѣши́ти, и҆ ꙗ҆́кѡ, є҆́же а҆́ще то́ю вла́стїю свѧ́жетсѧ, и҆лѝ разрѣши́тсѧ на землѝ, свѧ́зано и҆́лѝ разрѣше́но бꙋ́детъ и҆ на небесѝ.

<red>В</red>ѣ́рꙋю и҆ и҆сповѣ́дꙋю, ꙗ҆́кѡ це́ркви ст҃о́й правосла́вной ѡ҆снова́нїе, глава̀ и҆ наивы́шшїй а҆рхїере́й и҆ а҆рхїпа́стырь є҆́сть гдⷭ҇ь на́шъ і҆и҃съ хрⷭ҇то́съ, ѿ негѡ́же а҆рхїере́є, па́стырїе и҆ ѹ҆чи́телїе къ правле́нїю це́ркви ѹ҆ста́влени сꙋ́ть и҆ ꙗ҆́кѡ сеѧ̀ це́ркви прави́тель и҆ ко́рмчїй є҆́сть дх҃ъ ст҃ы́й.

<red>С</red>їю̀ ѹ҆́бѡ це́рковь невѣ́стꙋ хрⷭ҇то́вꙋ бы́ти и҆сповѣ́дꙋю, и҆ въ не́й бы́ти и҆́стинное спасе́нїе: кромѣ̀ же сеѧ̀, ꙗ҆́кѡ не возмо́жно є҆́сть никомꙋ́же спасти́сѧ, вѣ́рꙋю.

<red>П</red>реосщ҃е́ннѣйшемꙋ а҆рхїепі́скопꙋ <red>[</red><rubric class="inline">и҆лѝ:</rubric> митрополі́тꙋ, <rubric class="inline">и҆лѝ:</rubric> а҆рхїере́ю<red>]</red> <red>и҆́мⷬ҇къ</red>, ꙗ҆́кѡ па́стырю правосла́вныѧ рꙋ́сскїѧ це́ркве, и҆ ѿ не́гѡ поста́вленнымъ і҆ере́ємъ, и҆́стинное да́же до кончи́ны живота̀ моегѡ̀ послꙋша́нїе ѿдава́ти ѡ҆бѣща́юсѧ.

<rubric>По се́мъ ст҃и́тель подае́тъ є҆мꙋ̀ коне́цъ ѡ҆мофо́ра (а҆́ще же сщ҃е́нникъ сїѐ дѣ́йствꙋетъ, коне́цъ є҆пїтрахи́лѧ) въ десни́цꙋ, глаго́лѧ:</rubric>

<red>В</red>ни́ди въ це́рковь бж҃їю ѿ неѧ́же заблꙋжде́нїемъ є҆реті́ческимъ дале́че бы́лъ є҆сѝ. И҆ вѣ́ждь себѐ, ꙗ҆́кѡ и҆зба́вилсѧ є҆сѝ ѿ сѣ́ти сме́ртныѧ и҆ ѿ поги́бели вѣ́чныѧ, и҆ ны́нѣ ѿри́ни всѧ̀ непра́вѡсти и҆ заблꙋжде́нїѧ, въ ни́хже бы́лъ є҆сѝ, чтѝ гдⷭ҇а бг҃а ѻ҆ц҃а̀ вседержи́телѧ, і҆и҃са хрⷭ҇та̀ сн҃а є҆гѡ̀, и҆ дх҃а ст҃а́го є҆ди́наго, жива́го и҆ и҆́стиннаго бг҃а, ст҃ꙋ́ю трⷪ҇цꙋ є҆диносꙋ́щнꙋю и҆ нераздѣ́льнꙋю.

<rubric>И҆зре́къ сїѧ̀, вво́дитъ є҆го̀ въ це́рковь держа́щасѧ конца̀ ѡ҆мофо́ра (и҆лѝ є҆пїтрахи́лѧ) и҆ поста́витъ є҆го̀ пред̾ а҆мвѡ́номъ, и҆дѣ́же на столѣ̀ ст҃о́е е҆ѵⷢ҇лїе положено̀ є҆́сть: ѻ҆́нъ же ста́въ а҆́бїе и҆спꙋща́етъ коне́цъ ѡ҆мофо́ра съ рꙋкѝ, и҆дꙋ́щымъ же и҆̀мъ въ це́рковь, кли́ръ чте́тъ ѱало́мъ ѯѕ҃: Бж҃е, ѹ҆ще́дри ны̀, и҆ благословѝ ны̀: По сконча́нїи же ѱалма̀ повели́тъ є҆мꙋ̀ ст҃и́тель кѡлѣ́на пред̾ ст҃ы́мъ єѵⷢ҇лїемъ преклони́ти. Семꙋ̀ же бы́вшꙋ, глаго́летъ ст҃и́тель стїхѝ сїѧ̀:</rubric>

<red>П</red>ослѝ дх҃ъ тво́й, и҆ сози́ждꙋтсѧ, и҆ ѡ҆бнови́ши лицѐ землѝ.

<red>Ѡ҆</red>брати́сѧ гдⷭ҇и, доко́лѣ; и҆ ѹ҆моле́нъ бꙋ́ди на раба̀ твоего̀.

<red>Б</red>ꙋ́дꙋтъ стро́пѡтнаѧ въ пра́ваѧ и҆ ѻ҆́страѧ въ пꙋтѝ гла́дки.

<red>С</red>пасѝ раба̀ твоего̀, бж҃е мо́й, ѹ҆пова́ющаго на тѧ̀.

<red>Б</red>ꙋ́ди є҆мꙋ̀ гдⷭ҇и, сто́лпъ крѣ́пости ѿ лица̀ вра́жїѧ.

<red>Н</red>ичто́же да ѹ҆спѣ́етъ вра́гъ на него̀, и҆ сы́нъ беззако́нїѧ да не приложи́тъ ѡ҆ѕло́бити є҆го̀.

<red>Г</red>дⷭ҇и, ѹ҆слы́ши моли́твꙋ мою̀, и҆ во́пль мо́й къ тебѣ̀ да прїи́детъ.

<rubric>По си́хъ же а҆́бїе дїа́конъ глаго́летъ:</rubric>

<red>Г</red>дⷭ҇ꙋ помо́лимсѧ.

<rubric class="inline">Кли́ръ:</rubric> <red>Г</red>дⷭ҇и, поми́лꙋй.

<rubric>Ст҃и́тель же чте́тъ съ всѧ́кимъ ѹ҆миле́нїемъ моли́твꙋ сїю:</rubric>

<versal>Г</versal>дⷭ҇и бж҃е вседержи́телю, є҆ди́не ст҃е, и҆ во ст҃ы́хъ почива́ѧй, вели́кїѧ ра́ди и҆ неисче́тныѧ твоеѧ̀ къ человѣ́кѡмъ любвѐ, согрѣша́ющымъ разли́чныѧ ѻ҆́бразы покаѧ́нїѧ всегда̀ предлага́ѧй, и҆ заблꙋ́ждшымъ ѿ и҆́стины, пꙋ́ть пра́вый къ позна́нїю тебѐ є҆ди́нагѡ и҆́стиннагѡ, въ трⷪ҇цѣ сла́вимагѡ и҆ покланѧ́емагѡ бг҃а показꙋ́ѧй, во є҆́же ни є҆ди́номꙋ ѿ ни́хъ поги́бнꙋти, но всѣ́мъ спасти́сѧ и҆ въ ра́зꙋмъ и҆́стины прїитѝ. Благодари́мъ тѧ̀, сла́вимъ и҆ велича́емъ, ꙗ҆́кѡ и҆ ны́нѣ семꙋ̀ слове́сномꙋ созда́нїю твоемꙋ̀ <red>и҆́мⷬ҇къ</red>, возсїѧ́лъ є҆сѝ въ се́рдцѣ є҆гѡ̀ свѣ́тъ позна́нїѧ и҆́стины твоеѧ̀, и҆ а҆́ки ѿ сна̀, ѿ заблꙋжде́нїѧ поги́бельнагѡ воста́ти, и҆ ко ст҃ѣ́й твое́й а҆по́стольской православновосто́чной це́ркви прибѣ́гнꙋти сподо́бивый. Возсїѧ́й ѹ҆́бѡ влⷣко, смире́ннѡ мо́лимъ тѧ̀, соверше́ннѡ въ се́рдцѣ є҆гѡ̀ свѣ́тъ благода́ти ст҃а́гѡ твоегѡ̀ дх҃а къ просвѣще́нїю ра́зꙋма и҆́стины ст҃а́гѡ є҆ѵⷢ҇лїа твоегѡ̀: да́ждь є҆мꙋ̀ нелицемѣ́рнѡ, невозвра́тнѡ и҆ неле́стнѡ соедини́тисѧ ст҃ѣ́й твое́й собо́рнѣй це́ркви: и҆́стиннѡ же прїѧ́ти и҆ и҆сповѣ́дати правосла́вно-восто́чнꙋю вѣ́рꙋ: сопричтѝ є҆го̀ и҆збра́нномꙋ твоемꙋ̀ ста́дꙋ, и҆ соединѝ є҆го̀ тѣ́лꙋ це́ркве твоеѧ̀ ст҃ы́ѧ: сотворѝ є҆го̀ сосꙋ́дъ че́стенъ, и҆ жили́ще ст҃а́гѡ твоегѡ̀ дх҃а: ꙗ҆́кѡ да тѣ́мъ всегда̀ ѡ҆кормлѧ́емь и҆ наставлѧ́емь спаси́тельныѧ за́пѡвѣди твоѧ̀ соблюде́тъ, и҆ творѧ̀ во́лю твою̀ благꙋ́ю благоꙋго́днꙋю же и҆ соверше́ннꙋю, сподо́битсѧ и҆ воспрїѧ́тїѧ нб҃ны́хъ твои́хъ благи́хъ со всѣ́ми благоꙋгоди́вшими тебѣ̀. Ты́ бо є҆сѝ бг҃ъ ми́лости, и҆ щедро́тъ и҆ человѣколю́бїѧ, и҆ всѣ́мъ человѣ́кѡмъ хо́щеши спасти́сѧ, и҆ тебѣ̀сла́вꙋ возсыла́емъ ѻ҆ц҃ꙋ̀, и҆ сн҃ꙋ, и҆ ст҃о́мꙋ дх҃ꙋ, ны́нѣ и҆ при́снѡ, и҆ во вѣ́ки вѣкѡ́въ.

<rubric class="inline">Кли́ръ:</rubric> <red>А҆</red>ми́нь.

<rubric>По моли́твѣ же ст҃и́тель повелѣва́етъ є҆мꙋ̀ воста́ти, глаго́лѧ:</rubric>

<red>В</red>оста́ни и҆ ста́ни до́брѣ, ста́ни со стра́хомъ.

<rubric>Ѻ҆́нъ же воста́въ глаго́летъ:</rubric>

<red>С</red>їю̀ и҆́стиннꙋю правосла́вно-восто́чныѧ це́ркве вѣ́рꙋ, ю҆́же ны́нѣ доброво́льнѡ и҆сповѣ́дꙋю и҆ и҆́стиннѡ содержꙋ̀, тꙋ́южде цѣ́лꙋ и҆ невреди́мꙋ да́же до коне́чнагѡ моегѡ̀ и҆здыха́нїѧ тве́рдѡ, Бг҃ꙋ помога́ющꙋ, содержа́ти и҆ и҆сповѣ́дати, и҆ ѻ҆́нꙋю ѹ҆чи́ти и҆ проповѣ́дати, є҆ли́кѡ мо́щно бꙋ́детъ, и҆ до́лжнѡсти є҆ѧ̀ рачи́тельнѣ и҆ съ ра́достїю и҆сполнѧ́ти тща́тисѧ бꙋ́дꙋ, соблюда́ѧ въ добродѣ́тели и҆ непоро́чности се́рдце моѐ, и҆ во ѹ҆вѣре́нїе сегѡ̀ моегѡ̀ и҆́стиннагѡ и҆ чистосерде́чнагѡ и҆сповѣ́данїѧ цѣлꙋ́ю слова̀ и҆ кре́стъ спаси́телѧ моегѡ̀. <red>А҆</red>ми́нь.

<rubric>По се́мъ ст҃и́тель подае́тъ є҆мꙋ̀ къ лобыза́нїю ст҃о́е є҆ѵⷢ҇лїе и҆ кре́стъ: по лобза́нїи же гл҃етъ:</rubric>

<red>Б</red>лагослове́нъ бг҃ъ хотѧ́й всѣ́мъ человѣ́кѡмъ спасти́сѧ, и҆ въ ра́зꙋмъ и҆́стины прїитѝ, сы́й благослове́нъ во вѣ́ки.

<rubric class="inline">Кли́ръ:</rubric> <red>А҆</red>ми́нь.

<rubric>По се́мъ глаго́летъ къ немꙋ̀:</rubric>

<red>П</red>риклонѝ колѣ́на твоѧ̀ пред̾ гдⷭ҇емъ бг҃омъ, є҆го́же и҆сповѣ́далъ є҆сѝ, и҆ прїи́меши ѡ҆ставле́нїе грѣхѡ́въ твои́хъ.

<rubric>Ѻ҆́нъ же приклонѧ́етъ кѡлѣ́на и҆ главꙋ̀ свою̀ зрѧ̀ до́лꙋ.</rubric>

<rubric>Ст҃и́тель же (и҆лѝ на сїѐ вла́сть ѿ негѡ̀ и҆мы́й) разрѣша́етъ є҆го̀ си́це:</rubric>

<red>Г</red>дⷭ҇ь и҆ бг҃ъ на́шъ і҆и҃съ хрⷭ҇то́съ, ключѝ ца́рствїѧ небе́снагѡ а҆по́столѡмъ свои́мъ врꙋчи́вый, и҆ да́вый и҆̀мъ вѧза́ти и҆ рѣши́ти человѣ́ки ѿ грѣхѡ́въ на землѝ, то́й са́мъ неизрече́нныѧ ра́ди ми́лости свое́ѧ да прости́тъ и҆ разрѣши́тъ тѧ̀. И҆ а҆́зъ всеси́льною є҆гѡ̀ вла́стїю, чре́зъ ст҃ы́ѧ є҆гѡ̀ а҆по́столы, и҆ и҆́хъ прее́мники, мнѣ̀, а҆́ще и҆ недосто́йномꙋ а҆рхїере́ю (и҆лѝ і҆ере́ю) да́нною, проща́ю и҆ разрѣша́ю тѧ̀, ча́до <red>и҆́мⷬ҇къ</red>, ѿ сою́за клѧ́твеннагѡ и҆ ѿ всѧ́кагѡ ѿлꙋче́нїѧ, и҆ ѿ всѧ́кагѡ запреще́нїѧ, и҆ ѿ всѣ́хъ грѣхѡ́въ твои́хъ, и҆ соедине́нїю вѣ́рныхъ, и҆ тѣ́лꙋ це́ркве хрⷭ҇то́вы совокꙋплѧ́ю и҆ бж҃е́ственнымъ та́йнамъ церко́внымъ прїѡбща́ю тѧ̀ во и҆́мѧ ѻ҆ц҃а̀, и҆ сн҃а, и҆ ст҃а́гѡ дх҃а, а҆ми́нь.

<rubric>Семꙋ̀ же бы́вшꙋ, ст҃и́тель глаго́летъ къ немꙋ̀:</rubric>

<red>В</red>оста́ни бра́те, и҆ ста́ни до́брѣ, ста́ни со стра́хомъ, и҆ ꙗ҆́кѡ вѣ́рный і҆и҃съ хрⷭ҇то́въ ра́бъ пребꙋ́ди въ вѣ́рѣ и҆ и҆́стинѣ, соблюда́ѧ всѧ̀ за́повѣди є҆гѡ̀, и҆ прїи́меши благода́ть ѿ негѡ̀, и҆ ца́рствїю небе́сномꙋ сподо́бишисѧ.

<rubric>Сїѐ же глаго́летъ, а҆́ще є҆́сть ѿ мѷропома́занныхъ.</rubric>

<rubric>А҆́ще же ѹ҆́бѡ ѿ немѷропома́занныхъ є҆́сть, глаго́летъ сїѐ:</rubric>

<red>В</red>оста́ни бра́те, и҆ ꙗ҆́кѡ вѣ́рный і҆и҃съ хрⷭ҇то́въ ра́бъ, помоли́сѧ є҆мꙋ̀ съ на́ми, ꙗ҆́кѡ да сподо́битъ тѧ̀ въ пома́занїи ст҃а́гѡ мѵ́ра прїѧ́ти благода́ть ст҃а́гѡ дх҃а.

<rubric>Ѻ҆́нъ же а҆́бїе воста́въ со всѧ́кимъ ѹ҆миле́нїемъ стои́тъ, ст҃и́тель же начина́етъ чи́нъ ст҃а́гѡ мѷропома́занїѧ, и҆ соверша́етъ по чиноположе́нїю.</rubric>
