---
title: "Чи́нъ бл҃гослове́нїѧ въ пꙋ́ть"
navigation:
  key: service-ritualadd-13
  title: "Чи́нъ бл҃гослове́нїѧ въ пꙋ́ть"
  parent: service-ritualadd
  order: 13
type: "service"
---

# Чи́нъ бл҃гослове́нїѧ въ пꙋ́ть.

<red>П</red>оми́лꙋй на́съ, бж҃е, по вели́цѣй ми́лости твое́й, мо́лимъ ти сѧ, ѹ҆слы́ши и҆ поми́лꙋй.

<rubric class="inline">Ли́къ:</rubric> <red>Г</red>дⷭ҇и поми́лꙋй, <rubric class="inline">три́жды.</rubric>

<red>Є҆</red>щѐ мо́лимсѧ ѡ҆ вели́комъ господи́нѣ и҆ ѻ҆ц҃ѣ̀ на́шемъ, свѧтѣ́йшемъ патрїа́рхѣ <red>и҆́мⷬ҇къ</red>, и҆ ѡ҆ господи́нѣ на́шемъ преѡсвѧще́ннѣйшемъ є҆пⷭ҇кпѣ <red>[</red><rubric class="inline">и҆лѝ:</rubric> а҆рхїепⷭ҇кпѣ, <rubric class="inline">и҆лѝ:</rubric> митрополі́тѣ<red>]</red> <red>и҆́мⷬ҇къ</red>, и҆ все́й во хрⷭ҇тѣ̀ бра́тїи на́шей.

<red>Є҆</red>щѐ мо́лимсѧ ѡ҆ богохрани́мѣй странѣ̀ на́шей, властѣ́хъ и҆ во́инствѣ є҆ѧ̀, да ти́хое и҆ безмо́лвное житїѐ поживе́мъ во всѧ́комъ бл҃гоче́стїи и҆ чистотѣ̀.

<red>Є҆</red>щѐ мо́лимсѧ ѡ҆ ми́лости, жи́зни, ми́рѣ, здра́вїи, сп҃се́нїи, посѣще́нїи рабѡ́въ бж҃їихъ <red>и҆́мⷬ҇къ</red>.

<red>С</red>тѡпы̀ человѣ́чєскїѧ и҆справлѧ́ѧй, гдⷭ҇и, при́зри млⷭ҇тивнѡ на рабы̑ твоѧ̑ <red>[</red><rubric class="inline">и҆лѝ:</rubric> на раба̀ твоего̀, рабꙋ̀ твою̀<red>]</red> <red>и҆́мⷬ҇къ</red>, и҆ прости́въ и҆̀мъ <red>[</red><rubric class="inline">и҆лѝ:</rubric> є҆мꙋ̀, є҆́й<red>]</red> всѧ́кое прегрѣше́нїе, во́льное же и҆ нево́льное, бл҃гословѝ бл҃го́е намѣ́ренїе совѣ́та и҆́хъ <red>[</red><rubric class="inline">и҆лѝ:</rubric> є҆гѡ̀, є҆ѧ̀<red>]</red>, и҆ и҆схо́ды и҆ вхо́ды со пꙋтьше́ствїемъ и҆спра́ви, прилѣ́жнѡ мо́лимъ ти сѧ, ѹ҆слы́ши и҆ поми́лꙋй.

<red>І҆</red>ѡ́сифа ѿ ѡ҆ѕлобле́нїѧ бра́тїи є҆гѡ̀ пресла́внѡ свободи́вый, гдⷭ҇и, и҆ во є҆гѵ́петъ того̀ наста́вивый, и҆ бл҃гослове́нїемъ твоеѧ̀ бл҃гости во все́мъ бл҃гополꙋ́чна сотвори́вый: и҆ си́хъ рабѡ́въ твои́хъ <red>[</red><rubric class="inline">и҆лѝ:</rubric> сего̀ раба̀ твоего̀, сїю̀ рабꙋ̀ твою̀<red>]</red> пꙋтьше́ствовати хотѧ́щихъ <red>[</red><rubric class="inline">и҆лѝ:</rubric> хотѧ́ща, хотѧ́щꙋ<red>]</red> бл҃гословѝ, и҆ ше́ствїе и҆́хъ безмѧте́жнѡ и҆ бл҃гополꙋ́чнѡ сотворѝ, мо́лимъ ти сѧ, ѹ҆слы́ши и҆ поми́лꙋй.

<red>Л</red>ꙋцѣ̀ и҆ клеѡ́пѣ во є҆ммаꙋ́съ спꙋтьше́ствовавый, и҆ ве́селѡ во і҆ерⷭ҇ли́мъ возврати́тисѧ твои́мъ пресла́внымъ позна́нїемъ сотвори́вый, спꙋтьше́ствꙋй твое́ю бл҃года́тїю и҆ бжⷭ҇твеннымъ бл҃гослове́нїемъ и҆ ны́нѣ рабѡ́мъ твои̑мъ си̑мъ <red>[</red><rubric class="inline">и҆лѝ:</rubric> рабꙋ̀ твоемꙋ̀ семꙋ̀, рабѣ̀ твое́й се́й<red>]</red>, на́ми тебѣ̀ прилѣ́жнѡ молѧ́щымсѧ <red>[</red><rubric class="inline">и҆лѝ:</rubric> молѧ́щемꙋсѧ, молѧ́щейсѧ<red>]</red>, и҆ во всѧ́комъ дѣ́лѣ бла́зѣ, къ сла́вѣ прест҃а́гѡ твоегѡ̀ и҆́мени бл҃гопоспѣшѝ, во здра́вїи и҆ бл҃гополꙋ́чїи соблюда́ѧ и҆ возвраща́ѧ во вре́мѧ бл҃гоподо́бно, ꙗ҆́кѡ всеще́дромꙋ бл҃годѣ́телю мо́лимъ ти сѧ, ско́рѡ ѹ҆слы́ши и҆ млⷭ҇тивнѡ поми́лꙋй.

<rubric class="inline">Возглаша́етъ сщ҃е́нникъ:</rubric> <red>Ꙗ҆́</red>кѡ ми́лостивъ и҆ человѣколю́бецъ бг҃ъ є҆сѝ, и҆ тебѣ̀ сла́вꙋ возсыла́емъ, ѻ҆ц҃ꙋ̀ и҆ сн҃ꙋ и҆ ст҃о́мꙋ дх҃ꙋ, ны́нѣ и҆ при́снѡ и҆ во вѣ́ки вѣкѡ́въ.

<rubric class="inline">Ли́къ:</rubric> <red>А҆</red>ми́нь.

<rubric>Мл҃тва:</rubric>

<versal>Г</versal>дⷭ҇и і҆и҃се хрⷭ҇тѐ бж҃е на́шъ, и҆́стинный и҆ живы́й пꙋтю̀, состра́нствовати мни́момꙋ твоемꙋ̀ ѻ҆тцꙋ̀ і҆ѡ́сифꙋ, и҆ пречⷭ҇той тѝ дв҃ѣ мт҃ри, во є҆гѵ́петъ и҆зво́ливый, и҆ лꙋцѣ̀ и҆ клеѡ́пѣ во є҆ммаꙋ́съ спꙋтьше́ствовавый: и҆ ны́нѣ смире́ннѡ мо́лимъ тѧ̀, влⷣко прест҃ы́й, и҆ рабѡ́мъ твои̑мъ си̑мъ <red>[</red><rubric class="inline">и҆лѝ:</rubric> рабꙋ̀ твоемꙋ̀ семꙋ̀, рабѣ̀ твое́й се́й<red>]</red> твое́ю бл҃года́тїю спꙋтьше́ствꙋй. И҆ ꙗ҆́коже рабꙋ̀ твоемꙋ̀ тѡві́и, а҆́гг҃ла храни́телѧ и҆ наста́вника послѝ, сохранѧ́юща и҆ и҆збавлѧ́юща и҆̀хъ <red>[</red><rubric class="inline">и҆лѝ:</rubric> є҆го̀, ю҆̀<red>]</red> ѿ всѧ́кагѡ ѕла́гѡ ѡ҆бстоѧ́нїѧ ви́димыхъ и҆ неви́димыхъ врагѡ́въ, и҆ ко и҆сполне́нїю за́повѣдей твои́хъ наставлѧ́юща, ми́рнѡ же и҆ бл҃гополꙋ́чнѡ и҆ здра́вѡ препровожда́юща, и҆ па́ки цѣ́лѡ и҆ безмѧте́жнѡ возвраща́юща: и҆ да́ждь и҆̀мъ <red>[</red><rubric class="inline">и҆лѝ:</rubric> є҆мꙋ̀, є҆́й<red>]</red> всѐ бл҃го́е своѐ намѣ́ренїе ко бл҃гоꙋгожде́нїю твоемꙋ̀ бл҃гополꙋ́чнѡ въ сла́вꙋ твою̀ и҆спо́лнити. Твое́ бо є҆́сть, є҆́же ми́ловати и҆ сп҃са́ти на́съ, и҆ тебѣ̀ сла́вꙋ возсыла́емъ, со безнача́льнымъ твои́мъ ѻ҆ц҃е́мъ, и҆ со прест҃ы́мъ, и҆ бл҃ги́мъ, и҆ животворѧ́щимъ твои́мъ дх҃омъ, ны́нѣ и҆ при́снѡ, и҆ во вѣ́ки вѣкѡ́въ. <red>А҆</red>ми́нь.
