---
title: "Послѣ́дованїе ст҃а́гѡ є҆ле́а, пѣва́емое по́скорꙋ"
navigation:
  key: service-ritualadd-49
  title: "Послѣ́дованїе ст҃а́гѡ є҆ле́а, пѣва́емое по́скорꙋ"
  parent: service-ritualadd
  order: 49
type: "service"
---

# Послѣ́дованїе ст҃а́гѡ є҆ле́а, пѣва́емое по́скорꙋ.

<rubric>Сщ҃е́нникъ во є҆пїтрахи́ль и҆ пѡ́рꙋчи ѻ҆блече́нный (и҆ въ ри́зꙋ, а҆́ще возмо́жетъ), начина́етъ:</rubric>

<red>Б</red>л҃гослове́нъ бг҃ъ на́шъ, всегда̀, ны́нѣ и҆ при́снѡ, и҆ во вѣ́ки вѣкѡ́въ.

<rubric class="inline">Та́же:</rubric> <incipit><red>Трист҃о́е.</red></incipit> <rubric class="inline">По</rubric> <incipit><red>Ѻ҆́</red>ч҃е на́шъ:</incipit>

<rubric class="inline">Во́згласъ:</rubric> <red>Ꙗ҆́</red>кѡ твоѐ є҆́сть црⷭ҇тво, и҆ си́ла, и҆ сла́ва, ѻ҆ц҃а̀, и҆ сн҃а, и҆ ст҃а́гѡ дх҃а, ны́нѣ и҆ при́снѡ, и҆ во вѣ́ки вѣкѡ́въ.

<rubric class="inline">Та́же,</rubric> <red>Г</red>дⷭ҇и поми́лꙋй, <rubric class="inline">в҃і.</rubric>

<rubric>Сла́ва, и҆ ны́нѣ:</rubric>

<incipit><red>П</red>рїиди́те, поклони́мсѧ:</incipit> <rubric class="inline">Три́жды.</rubric>

## Ѱало́мъ рм҃в.

<versal>Г</versal>дⷭ҇и, ѹ҆слы́ши мл҃твꙋ мою̀, внꙋшѝ моле́нїе моѐ во и҆́стинѣ твое́й, ѹ҆слы́ши мѧ̀ въ пра́вдѣ твое́й. И҆ не вни́ди въ сꙋ́дъ съ рабо́мъ твои́мъ, ꙗ҆́кѡ не ѡ҆правди́тсѧ пред̾ тобо́ю всѧ́къ живы́й. Ꙗ҆́кѡ погна̀ вра́гъ дꙋ́шꙋ мою̀, смири́лъ є҆́сть въ зе́млю живо́тъ мо́й: посади́лъ мѧ̀ є҆́сть въ те́мныхъ, ꙗ҆́кѡ мє́ртвыѧ вѣ́ка. И҆ ѹ҆ны̀ во мнѣ̀ дꙋ́хъ мо́й, во мнѣ̀ смѧте́сѧ се́рдце моѐ. Помѧнꙋ́хъ дни̑ дрє́внїѧ: поꙋчи́хсѧ во всѣ́хъ дѣ́лѣхъ твои́хъ, въ творе́нїихъ рꙋкꙋ̀ твоє́ю поꙋча́хсѧ. Воздѣ́хъ къ тебѣ̀ рꙋ́цѣ моѝ, дꙋша̀ моѧ̀ ꙗ҆́кѡ землѧ̀ безво́днаѧ тебѣ̀. Ско́рѡ ѹ҆слы́ши мѧ̀ гдⷭ҇и, и҆счезѐ дꙋ́хъ мо́й: не ѿвратѝ лица̀ твоегѡ̀ ѿ менѐ, и҆ ѹ҆подо́блюсѧ низходѧ́щымъ въ ро́въ. Слы́шанꙋ сотворѝ мнѣ̀ заꙋ́тра млⷭ҇ть твою̀, ꙗ҆́кѡ на тѧ̀ ѹ҆пова́хъ: скажѝ мнѣ̀ гдⷭ҇и пꙋ́ть, во́ньже пойдꙋ̀, ꙗ҆́кѡ къ тебѣ̀ взѧ́хъ дꙋ́шꙋ мою̀. И҆зми́ мѧ ѿ вра̑гъ мои́хъ гдⷭ҇и, къ тебѣ̀ прибѣго́хъ. Наꙋчи́ мѧ твори́ти во́лю твою̀, ꙗ҆́кѡ ты̀ є҆сѝ бг҃ъ мо́й: дх҃ъ тво́й бл҃гі́й наста́витъ мѧ̀ на зе́млю пра́вꙋ. И҆́мене твоегѡ̀ ра́ди, гдⷭ҇и, живи́ши мѧ̀: пра́вдою твое́ю и҆зведе́ши ѿ печа́ли дꙋ́шꙋ мою̀. И҆ млⷭ҇тїю твое́ю потреби́ши врагѝ моѧ̑, и҆ погꙋби́ши всѧ̑ стꙋжа́ющыѧ дꙋшѝ мое́й: ꙗ҆́кѡ а҆́зъ ра́бъ тво́й є҆́смь.

<rubric>Сла́ва, и҆ ны́нѣ:</rubric>

<red>А҆</red>ллилꙋ́їа, а҆ллилꙋ́їа, а҆ллилꙋ́їа, сла́ва тебѣ̀, бж҃е. <rubric class="inline">Три́жды.</rubric>

<rubric>Є҆ктенїа̀ ми́рнаѧ:</rubric>

<red>М</red>и́ромъ гдⷭ҇ꙋ помо́лимсѧ.

<rubric class="inline">На ко́еждо проше́нїе:</rubric> <red>Г</red>дⷭ҇и, поми́лꙋй.

<red>Ѡ҆</red> свы́шнѣмъ ми́рѣ, и҆ спасе́нїи дꙋ́шъ на́шихъ, гдⷭ҇ꙋ помо́лимсѧ.

<red>Ѡ҆</red> ми́рѣ всегѡ̀ мі́ра, бл҃гостоѧ́нїи ст҃ы́хъ бж҃їихъ цр҃кве́й, и҆ соедине́нїи всѣ́хъ, гдⷭ҇ꙋ помо́лимсѧ.

<red>Ѡ҆</red> вели́комъ господи́нѣ и҆ ѻ҆тцѣ̀ на́шемъ свѧте́йшемъ патрїа́рсѣ <red>и҆́мⷬ҇къ</red> и҆ ѡ҆ господи́нѣ на́шемъ (высоко)преѡсвѧще́ннейшемъ є҆пⷭ҇копѣ <red>[</red><rubric class="inline">и҆лѝ:</rubric> а҆рхєїепⷭ҇копѣ, <rubric class="inline">и҆лѝ:</rubric> митрополі́тѣ<red>]</red> <red>и҆́мⷬ҇къ</red>, честнѣ́мъ пресвѵ́терствѣ, во хрⷭ҇тѣ̀ дїа́конствѣ, ѡ҆ все́мъ при́чтѣ и҆ лю́дехъ, гдⷭ҇ꙋ помо́лимсѧ.

<red>Ѡ҆</red> є҆́же бл҃гослови́тисѧ є҆ле́ю семꙋ̀ си́лою и҆ дѣ́йствомъ и҆ наи́тїемъ ст҃а́гѡ дх҃а, гдⷭ҇ꙋ помо́лимсѧ.

<red>Ѡ҆</red> рабѣ̀ бж҃їи <red>[</red><rubric class="inline">и҆лѝ:</rubric> ѡ҆ рабѣ̀ бж҃їей, <rubric class="inline">и҆лѝ:</rubric> ѡ҆ рабѣ́хъ бж҃їихъ<red>]</red> <red>и҆́мⷬ҇къ</red>, и҆ ѡ҆ є҆́же въ бз҃ѣ посѣще́нїи є҆гѡ̀ <red>[</red><rubric class="inline">и҆лѝ:</rubric> є҆ѧ̀, <rubric class="inline">и҆лѝ:</rubric> и҆̀хъ<red>]</red>, и҆ є҆́же прїитѝ на него̀ <red>[</red><rubric class="inline">и҆лѝ:</rubric> ню̀, <rubric class="inline">и҆лѝ:</rubric> ни́хъ<red>]</red> бл҃года́ти ст҃а́гѡ дх҃а, гдⷭ҇ꙋ помо́лимсѧ.

<red>Ѡ҆</red> є҆́же и҆зба́витисѧ є҆мꙋ̀ <red>[</red><rubric class="inline">и҆лѝ:</rubric> є҆́й, <rubric class="inline">и҆лѝ:</rubric> и҆̀мъ<red>]</red> и҆ на́мъ ѿ всѧ́кїѧ ско́рби, гнѣ́ва и҆ нꙋ́жды, гдⷭ҇ꙋ помо́лимсѧ.

<red>З</red>астꙋпѝ, сп҃сѝ, поми́лꙋй, и҆ сохранѝ є҆го̀ <red>[</red><rubric class="inline">и҆лѝ:</rubric> ю҆̀, <rubric class="inline">и҆лѝ:</rubric> и҆̀хъ<red>]</red> и҆ на́съ, бж҃е, твое́ю бл҃года́тїю.

<red>П</red>рест҃ꙋ́ю, пречⷭ҇тꙋю, пребл҃гослове́ннꙋю, сла́внꙋю влⷣчцꙋ на́шꙋ бцⷣꙋ и҆ приснодв҃ꙋ мр҃і́ю со всѣ́ми ст҃ы́ми помѧнꙋ́вше, са́ми себѐ, и҆ дрꙋгъдрꙋ́га, и҆ ве́сь живо́тъ на́шъ хрⷭ҇тꙋ̀ бг҃ꙋ предади́мъ.

<rubric class="inline">Ѿвѣ́тъ:</rubric> <red>Т</red>ебѣ̀, гдⷭ҇и.

<rubric class="inline">Возгласъ:</rubric> <red>Ꙗ҆́</red>кѡ подоба́етъ тебѣ̀ всѧ́каѧ сла́ва, че́сть, и҆ поклоне́нїе, ѻ҆ц҃ꙋ̀, и҆ сн҃ꙋ, и҆ ст҃о́мꙋ дх҃ꙋ, ны́нѣ и҆ при́снѡ, и҆ во вѣ́ки вѣкѡ́въ.

<rubric>По є҆ктенїѝ, а҆ллилꙋ́їа, гла́съ ѕ҃.</rubric>

<rubric class="inline">Сті́хъ а҃:</rubric> <red>Г</red>дⷭ҇и, да не ꙗ҆́ростїю твое́ю ѡ҆бличи́ши менѐ, нижѐ гнѣ́вомъ твои́мъ нака́жеши менѐ.

<rubric class="inline">Сті́хъ в҃:</rubric> <red>П</red>оми́лꙋй мѧ̀, гдⷭ҇и, ꙗ҆́кѡ не́мощенъ є҆́смь.

<rubric>И҆ тропа́рь, гла́съ д҃:</rubric>

<red>С</red>ко́рый въ застꙋпле́нїи є҆ди́нъ сы́й хрⷭ҇тѐ, ско́рое свы́ше покажѝ посѣще́нїе стра́ждꙋщемꙋ рабꙋ̀ твоемꙋ̀ <red>[</red><rubric class="inline">и҆лѝ:</rubric> стра́ждꙋщѣй рабѣ̀ твое́й, <rubric class="inline">и҆лѝ:</rubric> стра́ждꙋщымъ рабѡ́мъ твои̑мъ<red>]</red>: и҆зба́ви недꙋ́гѡвъ, и҆ го́рькихъ болѣ́зней: воздви́гни во є҆́же пѣ́ти тѧ̀ и҆ сла́вити непреста́ннѡ, мл҃твами бцⷣы, є҆ди́не чл҃вѣколю́бче.

<rubric>И҆ а҆́бїе влага́етъ і҆ере́й вино̀ (и҆лѝ во́дꙋ) во є҆ле́й и҆ бл҃гословлѧ́етъ сїѧ̀, творѧ̀ мл҃твꙋ:</rubric>

<versal>Г</versal>дⷭ҇и, млⷭ҇тїю и҆ щедро́тами твои́ми и҆сцѣлѧ́ѧй сокрꙋшє́нїѧ дꙋ́шъ и҆ тѣле́съ на́шихъ: са́мъ влⷣко, ѡ҆свѧтѝ є҆ле́й се́й, ꙗ҆́коже бы́ти помазꙋ́ющемꙋсѧ <red>[</red><rubric class="inline">и҆лѝ:</rubric> помазꙋ́ющѣйсѧ, <rubric class="inline">и҆лѝ:</rubric> помазꙋ́ющымсѧ<red>]</red> ѿ негѡ̀ во и҆сцѣле́нїе: и҆ въ премѣне́нїе всѧ́кїѧ стра́сти, скве́рны пло́ти и҆ дꙋ́ха, и҆ всѧ́кагѡ ѕла̀: да и҆ въ се́мъ просла́витсѧ твоѐ прест҃о́е и҆́мѧ, ѻ҆ц҃а̀, и҆ сн҃а, и҆ ст҃а́гѡ дх҃а, ны́нѣ и҆ при́снѡ, и҆ во вѣ́ки вѣкѡ́въ, а҆ми́нь.

<rubric>По мл҃твѣ прокі́менъ, гла́съ ѕ҃:</rubric>

<red>П</red>оми́лꙋй мѧ̀, бж҃е, по вели́цѣй млⷭ҇ти твое́й.

<rubric class="inline">Сті́хъ:</rubric> <red>С</red>е́рдце чи́сто сози́жди во мнѣ̀ бж҃е, и҆ дх҃ъ пра́въ ѡ҆бновѝ во ѹ҆тро́бѣ мое́й.

<rubric>А҆по́столъ ѿ собо́рнагѡ посла́нїѧ і҆а́кѡвлѧ, заⷱ҇ н҃з:</rubric>

<versal>Б</versal>ра́тїе, ѡ҆́бразъ прїими́те ѕлострада́нїѧ и҆ долготерпѣ́нїѧ, прⷪ҇ро́ки, и҆̀же глаго́лаша и҆́менемъ гдⷭ҇нимъ. Сѐ бл҃жи́мъ терпѧ́щыѧ: терпѣ́нїе і҆́ѡвле слы́шасте, и҆ кончи́нꙋ гдⷭ҇ню ви́дѣсте, ꙗ҆́кѡ многомлⷭ҇тивъ є҆́сть гдⷭ҇ь, и҆ ще́дръ. Пре́жде же всѣ́хъ, бра́тїе моѧ̑, не клени́тесѧ ни не́бомъ, ни земле́ю, ни и҆но́ю ко́ею клѧ́твою: бꙋ́ди же ва́мъ, є҆́же є҆́й, є҆́й, и҆ є҆́же нѝ, нѝ: да не въ лицемѣ́рїе впаде́те. Ѕлостра́ждетъ ли кто̀ въ ва́съ; да мл҃твꙋ дѣ́етъ. Бл҃годꙋ́шствꙋетъ ли кто̀; да пое́тъ. Боли́тъ ли кто̀ въ ва́съ; да призове́тъ пресвѵ́теры церкѡ́вныѧ, и҆ да мл҃твꙋ сотворѧ́тъ над̾ ни́мъ, пома́завше є҆го̀ є҆ле́емъ во и҆́мѧ гдⷭ҇не. И҆ мл҃тва вѣ́ры сп҃се́тъ болѧ́щаго, и҆ воздви́гнетъ є҆го̀ гдⷭ҇ь: и҆ а҆́ще грѣхѝ бꙋ́детъ сотвори́лъ, ѿпꙋ́стѧтсѧ є҆мꙋ̀. И҆сповѣ́дайте ѹ҆́бѡ дрꙋ́гъ дрꙋ́гꙋ согрѣшє́нїѧ, и҆ моли́тесѧ дрꙋ́гъ за дрꙋ́га, ꙗ҆́кѡ да и҆сцѣлѣ́ете: мно́гѡ бо мо́жетъ мл҃тва пра́веднагѡ поспѣшествꙋ́ема. А҆ллилꙋ́їа, гла́съ з҃: Ѹ҆слы́шитъ тѧ̀ гдⷭ҇ь въ де́нь печа́ли, защи́титъ тѧ̀ и҆́мѧ бг҃а і҆а́кѡвлѧ.

<rubric>Є҆ѵⷢ҇лїе ѿ ма́рка, заⷱ҇ к҃г:</rubric>

<versal>В</versal>о вре́мѧ ѻ҆́но призва̀ і҆и҃съ ѻ҆бана́десѧте, и҆ нача́тъ и҆̀хъ посыла́ти два̀ два̀, и҆ даѧ́ше и҆̀мъ вла́сть над̾ дꙋ̑хи нечи́стыми. И҆ заповѣ́да и҆̀мъ, да ничесѡ́же во́змꙋтъ на пꙋ́ть, то́кмѡ же́злъ є҆ди́нъ: ни пи́ры, ни хлѣ́ба, ни при по́ѧсѣ мѣ́ди: но ѡ҆бꙋве́ни въ санда̑лїѧ: и҆ не ѡ҆блачи́тисѧ въ двѣ̀ ри̑зѣ. И҆ гл҃аше и҆̀мъ: и҆дѣ́же а҆́ще вни́дете въ до́мъ, тꙋ̀ пребыва́йте, до́ндеже и҆зы́дете ѿтꙋ́дꙋ: и҆ є҆ли́цы а҆́ще не прїи́мꙋтъ вы̀, нижѐ послꙋ́шаютъ ва́съ, и҆сходѧ́ще ѿтꙋ́дꙋ, ѿтрѧси́те пра́хъ, и҆́же под̾ нога́ми ва́шими, во свидѣ́телство и҆̀мъ: а҆ми́нь гл҃ю ва́мъ, ѿра́днѣе бꙋ́детъ содо́мѡмъ и҆ гомо́ррѡмъ въ де́нь сꙋ́дный, не́же гра́дꙋ томꙋ̀. И҆ и҆зше́дше проповѣ́дахꙋ, да пока́ютсѧ: и҆ бѣ́сы мнѡ́ги и҆згонѧ́хꙋ: и҆ ма́захꙋ ма́сломъ мнѡ́ги недꙋ̑жныѧ, и҆ и҆сцѣлѣва́хꙋ.

<rubric>И҆лѝ сїѐ, ѿ лꙋкѝ, заⷱ҇ н҃г:</rubric>

<versal>В</versal>о вре́мѧ ѻ҆́но, зако́нникъ нѣ́кїй пристꙋпѝ ко і҆и҃сꙋ, и҆скꙋша́ѧ є҆го̀, и҆ глаго́лѧ: ѹ҆чи́телю, что̀ сотвори́въ живо́тъ вѣ́чный наслѣ́дꙋю; Ѻ҆́нъ же речѐ къ немꙋ̀: въ зако́нѣ что̀ пи́сано є҆́сть; ка́кѡ чте́ши; Ѻ҆́нъ же ѿвѣща́въ речѐ: возлю́биши гдⷭ҇а бг҃а твоего̀ ѿ всегѡ̀ се́рдца твоегѡ̀, и҆ ѿ всеѧ̀ дꙋшѝ твоеѧ̀, и҆ все́ю крѣ́постїю твое́ю, и҆ всѣ́мъ помышле́нїемъ твои́мъ: и҆ бли́жнѧгѡ своего̀ ꙗ҆́кѡ са́мъ себѐ. Рече́ же є҆мꙋ̀: пра́вѡ ѿвѣща̀, сїѐ сотворѝ и҆ жи́въ бꙋ́деши. Ѻ҆́нъ же хотѧ̀ ѡ҆правди́тисѧ са́мъ, речѐ ко і҆и҃сꙋ: и҆ кто̀ є҆́сть бли́жнїй мо́й; Ѿвѣща́въ же і҆и҃съ речѐ: человѣ́къ нѣ́кїй схожда́ше ѿ і҆ерꙋсали́ма во і҆ерїхѡ́нъ, и҆ въ разбо́йники впадѐ, и҆̀же совле́кше є҆го̀, и҆ ꙗ҆́звы возло́жше ѿидо́ша, ѡ҆ста́вльше є҆́ле жи́ва сꙋ́ща. По слꙋ́чаю же свѧще́нникъ нѣ́кїй схожда́ше пꙋте́мъ тѣ́мъ: и҆ ви́дѣвъ є҆го̀, мимои́де. Та́кожде же и҆ леві́тъ, бы́въ на то́мъ мѣ́стѣ, прише́дъ и҆ ви́дѣвъ мимои́де. Самарѧни́нъ же нѣ́кто грѧды́й прїи́де над̾ него̀, и҆ ви́дѣвъ є҆го̀ млⷭ҇рдова. И҆ пристꙋ́пль ѡ҆бвѧза̀ стрꙋ́пы є҆гѡ̀, возлива́ѧ ма́сло и҆ вїно̀: всади́въ же є҆го̀ на сво́й ско́тъ, приведѐ є҆го̀ въ гости́нницꙋ, и҆ прилѣжа̀ є҆мꙋ̀. И҆ наꙋ́трїѧ и҆зше́дъ, и҆з̾е́мъ два̀ сре́брєника, дадѐ гости́нникꙋ, и҆ речѐ є҆мꙋ̀: прилѣжѝ є҆мꙋ̀, и҆ є҆́же а҆́ще прїиждиве́ши, а҆́зъ, є҆гда̀ возвращꙋ́сѧ, возда́мъ тѝ. Кто̀ ѹ҆́бѡ ѿ тѣ́хъ трїе́хъ бли́жнїй мни́тъ ти сѧ бы́ти впа́дшемꙋ въ разбо́йники; Ѻ҆́нъ же речѐ: сотвори́вый млⷭ҇ть съ ни́мъ. Рече́ же є҆мꙋ̀ і҆и҃съ: и҆дѝ и҆ ты̀ творѝ та́кожде.

<rubric>Та́же є҆ктенїа̀:</rubric>

<red>П</red>оми́лꙋй на́съ бж҃е, по вели́цѣй млⷭ҇ти твое́й, мо́лимъ ти сѧ, ѹ҆слы́ши и҆ поми́лꙋй.

<rubric class="inline">Ѿвѣ́тъ:</rubric> <red>Г</red>дⷭ҇и, поми́лꙋй. <rubric class="inline">Три́жды.</rubric>

<red>Є҆</red>щѐ мо́лимсѧ ѡ҆ ми́лости, жи́зни, ми́рѣ, здра́вїи, сп҃се́нїи, посѣще́нїи и҆ ѡ҆ставле́нїи грѣхѡ́въ раба̀ бж҃їѧ <red>[</red><rubric class="inline">и҆лѝ:</rubric> рабы̀ бж҃їей, <rubric class="inline">и҆лѝ:</rubric> рабѡ́въ бж҃їихъ<red>]</red> <red>и҆́мⷬ҇къ</red>.

<red>Ѡ҆</red> є҆́же прости́тисѧ є҆мꙋ̀ <red>[</red><rubric class="inline">и҆лѝ:</rubric> є҆́й, <rubric class="inline">и҆лѝ:</rubric> и҆̀мъ<red>]</red> всѧ́комꙋ согрѣше́нїю, во́льномꙋ и҆ нево́льномꙋ, гдⷭ҇ꙋ помо́лимсѧ.

<rubric class="inline">Возгла́съ:</rubric> <red>Ꙗ҆́</red>кѡ млⷭ҇тивъ и҆ чл҃вѣколю́бецъ бг҃ъ є҆сѝ, и҆ тебѣ̀ сла́вꙋ возсыла́емъ, ѻ҆ц҃ꙋ̀, и҆ сн҃ꙋ, и҆ ст҃о́мꙋ дх҃ꙋ, ны́нѣ и҆ при́снѡ, и҆ во вѣ́ки вѣкѡ́въ, а҆ми́нь.

<rubric>По возгла́сѣ а҆́бїе мл҃тва:</rubric>

<versal>В</versal>лⷣко вседержи́телю, ст҃ы́й цр҃ю̀, наказꙋ́ѧй, и҆ не ѹ҆мерщвлѧ́ѧй, ѹ҆твержда́ѧй низпа́дающыѧ, и҆ возводѧ́й низве́ржєнныѧ, тѣлє́сныѧ скѡ́рби и҆справлѧ́ѧй человѣ́кѡвъ: мо́лимсѧ тебѣ̀ бж҃е на́шъ, ꙗ҆́кѡ да наведе́ши млⷭ҇ть твою̀ на є҆ле́й се́й, и҆ на помазꙋ́ющагосѧ <red>[</red><rubric class="inline">и҆лѝ:</rubric> помазꙋ́ющꙋюсѧ, <rubric class="inline">и҆лѝ:</rubric> помазꙋ́ющыѧсѧ<red>]</red> ѿ негѡ̀ во и҆́мѧ твоѐ: да бꙋ́детъ є҆мꙋ̀ <red>[</red><rubric class="inline">и҆лѝ:</rubric> є҆́й, <rubric class="inline">и҆лѝ:</rubric> и҆̀мъ<red>]</red> во и҆сцѣле́нїе дꙋши́ же и҆ тѣ́ла, и҆ во ѡ҆чище́нїе и҆ и҆змѣне́нїе всѧ́кїѧ стра́сти, и҆ всѧ́кагѡ недꙋ́га, и҆ ꙗ҆́зи, и҆ всѧ́кїѧ скве́рны пло́ти и҆ дх҃а. Є҆́й, гдⷭ҇и, враче́бнꙋю твою̀ си́лꙋ съ нб҃сѐ низпослѝ, прикосни́сѧ тѣлесѝ, ѹ҆гасѝ ѻ҆гне́вицꙋ, ѹ҆кротѝ стра́сть, и҆ всѧ́кꙋю не́мощь таѧ́щꙋюсѧ. Бꙋ́ди вра́чь раба̀ твоегѡ̀ <red>[</red><rubric class="inline">и҆лѝ:</rubric> рабы̀ твоеѧ̀, <rubric class="inline">и҆лѝ:</rubric> ра̑бъ твои́хъ<red>]</red> <red>и҆́мⷬ҇къ</red>, воздви́гни є҆го̀ <red>[</red><rubric class="inline">и҆лѝ:</rubric> ю҆̀, <rubric class="inline">и҆лѝ:</rubric> и҆̀хъ<red>]</red> ѿ ѻ҆дра̀ болѣ́зненнагѡ, и҆ ѿ ло́жа ѡ҆ѕлобле́нїѧ цѣ́ла и҆ всесоверше́нна <red>[</red><rubric class="inline">и҆лѝ:</rubric> цѣ́лꙋ и҆ всесоверше́ннꙋ, <rubric class="inline">и҆лѝ:</rubric> цѣ́лыхъ и҆ всесоверше́нныхъ<red>]</red>, да́рꙋй є҆го̀ <red>[</red><rubric class="inline">и҆лѝ:</rubric> ю҆̀, <rubric class="inline">и҆лѝ:</rubric> и҆̀хъ<red>]</red> цр҃кви твое́й бл҃гоꙋгожда́юща и҆ творѧ́ща <red>[</red><rubric class="inline">и҆лѝ:</rubric> бл҃гоꙋгожда́ющꙋю и҆ творѧ́щꙋю, <rubric class="inline">и҆лѝ:</rubric> бл҃гоꙋгожда́ющихъ и҆ творѧ́щихъ<red>]</red> во́лю твою̀.

<rubric class="inline">Возгла́съ:</rubric> <red>Т</red>вое́ бо є҆́сть, є҆́же ми́ловати и҆ сп҃са́ти ны̀ бж҃е на́шъ: и҆ тебѣ̀ сла́вꙋ возсыла́емъ, ѻ҆ц҃ꙋ̀, и҆ сн҃ꙋ, и҆ ст҃о́мꙋ дх҃ꙋ, ны́нѣ и҆ при́снѡ, и҆ во вѣ́ки вѣкѡ́въ, а҆ми́нь.

<rubric>И҆ по мл҃твѣ взе́млетъ і҆ере́й стрꙋче́цъ и҆, ѡ҆мочи́въ и҆̀ во ст҃ы́й є҆ле́й, помазꙋ́етъ болѧ́щаго крестоѡбра́знѡ: на челѣ̀, на ноздрѧ́хъ, на лани́техъ, на ѹ҆стѣ́хъ, на пе́рсехъ, на рꙋка́хъ на ѻ҆́бѣ странѣ̀, глаго́лѧ мл҃твꙋ сїю̀:</rubric>

<versal data-diacritics="true">Ѻ҆́</versal>ч҃е ст҃ы́й, врачꙋ̀ дꙋ́шъ и҆ тѣле́съ, посла́вый є҆диноро́днаго твоего̀ сн҃а, гдⷭ҇а на́шего і҆и҃са хрⷭ҇та̀, всѧ́кїй недꙋ́гъ и҆сцѣлѧ́ющаго, и҆ ѿ сме́рти и҆збавлѧ́ющаго, и҆сцѣлѝ и҆ раба̀ твоего̀ <red>[</red><rubric class="inline">и҆лѝ:</rubric> рабꙋ̀ твою̀, <rubric class="inline">и҆лѝ:</rubric> рабѡ́въ твои́хъ<red>]</red> <red>и҆́мⷬ҇къ</red> ѿ ѡ҆бдержа́щїѧ є҆го̀ <red>[</red><rubric class="inline">и҆лѝ:</rubric> ю҆̀, <rubric class="inline">и҆лѝ:</rubric> и҆̀хъ<red>]</red> тѣле́сныѧ и҆ дꙋше́вныѧ не́мощи, и҆ ѡ҆животворѝ є҆го̀ <red>[</red><rubric class="inline">и҆лѝ:</rubric> ю҆̀, <rubric class="inline">и҆лѝ:</rubric> и҆̀хъ<red>]</red> бл҃года́тїю хрⷭ҇та̀ твоегѡ̀: мл҃твами прест҃ы́ѧ влⷣчцы на́шеѧ бцⷣы, и҆ приснодѣ́вы мр҃і́и: предста́тельствы чⷭ҇тны́хъ нбⷭ҇ныхъ си́лъ безпло́тныхъ: си́лою чⷭ҇тна́гѡ и҆ животворѧ́щагѡ крⷭ҇та̀: чⷭ҇тна́гѡ сла́внагѡ прⷪ҇ро́ка, предте́чи и҆ крⷭ҇ти́телѧ і҆ѡа́нна: ст҃ы́хъ сла́вныхъ и҆ всехва́льныхъ а҆пⷭ҇лѡвъ: ст҃ы́хъ сла́вныхъ, и҆ добропобѣ́дныхъ мч҃нкѡвъ: прпⷣбныхъ и҆ бг҃оно́сныхъ ѻ҆тє́цъ на́шихъ: ст҃ы́хъ и҆ и҆сцѣли́телей безсре́бренникѡвъ космы̀ и҆ дамїа́на, кѵ́ра и҆ і҆ѡа́нна, пантелеи́мона и҆ є҆рмола́а, самѱѡ́на и҆ дїоми́да, фѡ́тїа и҆ а҆нїки́ты: ст҃ы́хъ и҆ пра́ведныхъ бг҃оѻтє́цъ, і҆ѡакі́ма и҆ а҆́нны, и҆ всѣ́хъ ст҃ы́хъ.

<red>Ꙗ҆́</red>кѡ ты̀ є҆сѝ и҆сто́чникъ и҆сцѣле́нїй, бж҃е на́шъ, и҆ тебѣ̀ сла́вꙋ возсыла́емъ, со є҆диноро́днымъ твои́мъ сн҃омъ, и҆ є҆диносꙋ́щнымъ твои́мъ дх҃омъ, ны́нѣ и҆ при́снѡ, и҆ во вѣ́ки вѣкѡ́въ, а҆ми́нь.

<rubric>По сконча́нїи же пома́занїѧ і҆ере́й, взе́мъ ст҃о́е є҆ѵⷢ҇лїе и҆ разгнꙋ́въ є҆̀, возлага́етъ писмены̀ на главѣ̀ больна́гѡ, и҆ гл҃етъ мл҃твꙋ сїю̀:</rubric>

<versal>Ц</versal>р҃ю̀ ст҃ы́й, бл҃гоꙋтро́бне и҆ многомлⷭ҇тиве гдⷭ҇и і҆и҃се хрⷭ҇тѐ, сн҃е и҆ сло́ве бг҃а жива́гѡ, не хотѧ́й сме́рти грѣ́шнагѡ, но ꙗ҆́кѡ ѡ҆брати́тисѧ, и҆ жи́вꙋ бы́ти є҆мꙋ̀: не полага́ю рꙋ́кꙋ мою̀ грѣ́шнꙋю на главꙋ̀ прише́дшагѡ <red>[</red><rubric class="inline">и҆лѝ:</rubric> прише́дшїѧ, <rubric class="inline">и҆лѝ:</rubric> прише́дшихъ<red>]</red> къ тебѣ̀ во грѣсѣ́хъ, и҆ просѧ́щагѡ <red>[</red><rubric class="inline">и҆лѝ:</rubric> просѧ́щїѧ, <rubric class="inline">и҆лѝ:</rubric> просѧ́щихъ<red>]</red> ѹ҆ тебѐ на́ми ѡ҆ставле́нїе грѣхѡ́въ: но твою̀ рꙋ́кꙋ крѣ́пкꙋю и҆ си́льнꙋю, ꙗ҆́же во ст҃о́мъ є҆ѵⷢ҇лїи се́мъ, є҆́же держꙋ̀ на главѣ̀ раба̀ твоегѡ̀ <red>[</red><rubric class="inline">и҆лѝ:</rubric> рабы̀ твоеѧ̀, <rubric class="inline">и҆лѝ:</rubric> на глава́хъ рабѡ́въ твои́хъ<red>]</red> <red>и҆́мⷬ҇къ</red>, и҆ молю́сѧ, и҆ прошꙋ̀ млⷭ҇тивное и҆ непамѧтоѕло́бное чл҃вѣколю́бїе твоѐ, бж҃е сп҃си́телю на́шъ, прⷪ҇ро́комъ твои́мъ наѳа́номъ, пока́ѧвшемꙋсѧ дв҃дꙋ ѡ҆ свои́хъ согрѣше́нїихъ ѡ҆ставле́нїе дарова́вый, и҆ манассі́инꙋ є҆́же ѡ҆ покаѧ́нїи мл҃твꙋ прїе́мый: са́мъ и҆ раба̀ твоего̀ <red>[</red><rubric class="inline">и҆лѝ:</rubric> рабꙋ̀ твою̀, <rubric class="inline">и҆лѝ:</rubric> рабы̑ твоѧ̑<red>]</red> <red>и҆́мⷬ҇къ</red> ка́ющагосѧ <red>[</red><rubric class="inline">и҆лѝ:</rubric> ка́ющꙋюсѧ, <rubric class="inline">и҆лѝ:</rubric> ка́ющыѧсѧ<red>]</red> ѡ҆ свои́хъ сѝ согрѣше́нїихъ прїимѝ ѻ҆бы́чнымъ твои́мъ чл҃вѣколю́бїемъ, презира́ѧй всѧ̑ є҆гѡ̀ <red>[</red><rubric class="inline">и҆лѝ:</rubric> є҆ѧ̀, <rubric class="inline">и҆лѝ:</rubric> и҆̀хъ<red>]</red> прегрѣшє́нїѧ. Ты́ бо є҆сѝ бг҃ъ на́шъ, и҆́же и҆ се́дмьдесѧтъ кра́тъ седмери́цею ѡ҆ставлѧ́ти повелѣ́вый, па́дающымъ въ грѣхѝ: занѐ ꙗ҆́кѡ вели́чество твоѐ, та́кѡ и҆ млⷭ҇ть твоѧ̀, и҆ тебѣ̀ подоба́етъ всѧ́каѧ сла́ва, че́сть и҆ поклоне́нїе, ны́нѣ и҆ при́снѡ, и҆ во вѣ́ки вѣкѡ́въ, а҆ми́нь.

<rubric>Сне́мше же є҆ѵⷢ҇лїе съ главы̀ больна́гѡ, дае́тъ цѣлова́ти є҆̀. Посе́мъ, а҆́ще и҆́мать больны́й нꙋ́ждꙋ, начина́етъ пресвѵ́теръ:</rubric>

<incipit><red>Трист҃о́е.</red></incipit> <red>П</red>о <incipit><red>Ѻ҆́</red>ч҃е на́шъ:</incipit>

<rubric>И҆ про́чее ѿ чи́на, є҆гда̀ слꙋчи́тсѧ вско́рѣ вельмѝ больно́мꙋ да́ти прича́стїе.</rubric>

<rubric>По сконча́нїи чи́на причаще́нїѧ (а҆́ще же нѝ, а҆́бїе по цѣлова́нїи є҆ѵⷢ҇лїа):</rubric>

<red>С</red>ла́ва тебѣ̀, хрⷭ҇тѐ бж҃е, ѹ҆пова́нїе на́ше, сла́ва тебѣ̀.

<rubric class="inline">Ѿвѣ́тъ:</rubric> <red>С</red>ла́ва, и҆ ны́нѣ: <red>Г</red>дⷭ҇и, поми́лꙋй, <rubric class="inline">три́жды.</rubric> <red>Б</red>л҃гословѝ.

<rubric class="inline">Ѿпꙋ́стъ:</rubric> <red>Х</red>рⷭ҇то́съ, и҆́стинный бг҃ъ на́шъ, мл҃твами пречⷭ҇тыѧ своеѧ̀ мт҃ре: си́лою чⷭ҇тна́гѡ и҆ животворѧ́щагѡ крⷭ҇та̀: ст҃а́гѡ сла́внагѡ и҆ всехва́льнагѡ а҆пⷭ҇ла і҆а́кѡва, и҆ пе́рвагѡ а҆рхїере́а і҆ерꙋсали́мскаго, бра́та бж҃їѧ, и҆ всѣ́хъ ст҃ы́хъ, сп҃се́тъ и҆ поми́лꙋетъ на́съ, ꙗ҆́кѡ бл҃гъ и҆ чл҃вѣколю́бецъ.
