---
title: "Чи́нъ благослове́нїѧ вои́нскихъ ѻ҆рꙋ́жїй"
navigation:
  key: service-ritualadd-47
  title: "Чи́нъ благослове́нїѧ вои́нскихъ ѻ҆рꙋ́жїй"
  parent: service-ritualadd
  order: 47
type: "service"
---

# Чи́нъ благослове́нїѧ вои́нскихъ ѻ҆рꙋ́жїй.

<rubric>Свѧти́тель ѡ҆дѣ́ѧнъ во є҆пїтрахи́ль и҆ ѡ҆мофо́ръ и҆ мі́трꙋ, и҆лѝ і҆ере́й во є҆пїтрахи́ль и҆ фелѡ́нь, повелѣ́въ поста́вити ѻ҆рꙋ́жїѧ пред̾ а҆мвѡ́номъ на стольцѣ̀ покрове́номъ, и҆схо́дитъ и҆з̾ ѻ҆лтарѧ̀, и҆ покади́въ ѧ҆̀ крестоѡбра́знѡ, начина́етъ ѻ҆бы́чнѡ:</rubric>

<incipit><red>Б</red>л҃гослове́нъ бг҃ъ на́шъ:</incipit>

<rubric class="inline">Чте́цъ:</rubric> <incipit><red>Ц</red>р҃ю̀ нбⷭ҇ный:</incipit> <incipit><red>Трист҃о́е.</red></incipit> <incipit><red>Ѻ҆́</red>ч҃е на́шъ:</incipit>

<red>Г</red>дⷭ҇и, поми́лꙋй, <rubric class="inline">в҃і.</rubric>

<rubric class="inline">Сла́ва, и҆ ны́нѣ:</rubric> <incipit><red>П</red>рїиди́те, поклони́мсѧ:</incipit> <rubric class="inline">три́жды.</rubric>

<rubric>И҆ ѱало́мъ л҃д.</rubric>

<versal>С</versal>ꙋдѝ, гдⷭ҇и, ѡ҆би́дѧщыѧ мѧ̀, поборѝ борю́щыѧ мѧ̀. Прїимѝ ѻ҆рꙋ́жїе и҆ щи́тъ и҆ воста́ни въ по́мощь мою̀: и҆зсꙋ́ни ме́чь и҆ заключѝ сопроти́въ гонѧ́щихъ мѧ̀: рцы̀ дꙋшѝ мое́й: спⷭ҇нїе твоѐ є҆́смь а҆́зъ. Да постыдѧ́тсѧ и҆ посра́мѧтсѧ и҆́щꙋщїи дꙋ́шꙋ мою̀, да возвратѧ́тсѧ вспѧ́ть и҆ постыдѧ́тсѧ мы́слѧщїи мѝ ѕла̑ѧ. Да бꙋ́дꙋтъ ꙗ҆́кѡ пра́хъ пред̾ лице́мъ вѣ́тра, и҆ а҆́гг҃лъ гдⷭ҇ень ѡ҆скорблѧ́ѧ и҆̀хъ: да бꙋ́детъ пꙋ́ть и҆́хъ тьма̀ и҆ по́лзокъ, и҆ а҆́гг҃лъ гдⷭ҇ень погонѧ́ѧй и҆̀хъ: ꙗ҆́кѡ тꙋ́не скры́ша мѝ па́гꙋбꙋ сѣ́ти своеѧ̀, всꙋ́е поноси́ша дꙋшѝ мое́й. Да прїи́детъ є҆мꙋ̀ сѣ́ть, ю҆́же не вѣ́сть, и҆ лови́тва, ю҆́же скры̀, да ѡ҆бы́метъ и҆̀, и҆ въ сѣ́ть да впаде́тъ въ ню̀. Дꙋша́ же моѧ̀ возра́дꙋетсѧ ѡ҆ гдⷭ҇ѣ, возвесели́тсѧ ѡ҆ спⷭ҇нїи є҆гѡ̀. Всѧ̑ кѡ́сти моѧ̑ рекꙋ́тъ: гдⷭ҇и, гдⷭ҇и, кто̀ подо́бенъ тебѣ̀; и҆збавлѧ́ѧй ни́ща и҆з̾ рꙋкѝ крѣ́пльшихъ є҆гѡ̀, и҆ ни́ща, и҆ ѹ҆бо́га ѿ расхища́ющихъ є҆го̀. Воста́вше на мѧ̀ свидѣ́телє непра́веднїи, ꙗ҆̀же не вѣ́дѧхъ, вопроша́хꙋ мѧ̀. Возда́ша мѝ лꙋка̑ваѧ воз̾ бл҃га̑ѧ, и҆ безча́дїе дꙋшѝ мое́й. А҆́зъ же, внегда̀ ѻ҆нѝ стꙋжа́хꙋ мѝ, ѡ҆блача́хсѧ во вре́тище и҆ смирѧ́хъ посто́мъ дꙋ́шꙋ мою̀, и҆ моли́тва моѧ̀ въ нѣ́дро моѐ возврати́тсѧ. Ꙗ҆́кѡ бли́жнемꙋ, ꙗ҆́кѡ бра́тꙋ на́шемꙋ, та́кѡ ѹ҆гожда́хъ: ꙗ҆́кѡ пла́чѧ и҆ сѣ́тꙋѧ, та́кѡ смирѧ́хсѧ. И҆ на мѧ̀ возвесели́шасѧ и҆ собра́шасѧ: собра́шасѧ на мѧ̀ ра̑ны, и҆ не позна́хъ: раздѣли́шасѧ, и҆ не ѹ҆мили́шасѧ. И҆скꙋси́ша мѧ̀, подражни́ша мѧ̀ подражне́нїемъ, поскрежета́ша на мѧ̀ зꙋбы̀ свои́ми. Гдⷭ҇и, когда̀ ѹ҆́зриши; ѹ҆стро́й дꙋ́шꙋ мою̀ ѿ ѕлодѣ́йства и҆́хъ, ѿ лє́въ є҆диноро́днꙋю мою̀. И҆сповѣ́мсѧ тебѣ̀ въ цр҃кви мно́зѣ, въ лю́дехъ тѧ́жцѣхъ восхвалю́ тѧ̀. Да не возра́дꙋютсѧ ѡ҆ мнѣ̀ враждꙋ́ющїи мѝ непра́веднѡ, ненави́дѧщїи мѧ̀ тꙋ́не и҆ помиза́ющїи ѻ҆чи́ма: ꙗ҆́кѡ мнѣ̀ ѹ҆́бѡ ми̑рнаѧ глаго́лахꙋ, и҆ на гнѣ́въ лє́сти помышлѧ́хꙋ. Разшири́ша на мѧ̀ ѹ҆ста̀ своѧ̑, рѣ́ша: бла́гоже, бла́гоже, ви́дѣша ѻ҆́чи на́ши. Ви́дѣлъ є҆сѝ, гдⷭ҇и, да не премолчи́ши: гдⷭ҇и, не ѿстꙋпѝ ѿ менє̀. Воста́ни, гдⷭ҇и, и҆ вонмѝ сꙋдꙋ̀ моемꙋ̀, бж҃е мо́й и҆ гдⷭ҇и мо́й, на прю̀ мою̀. Сꙋди́ мѝ, гдⷭ҇и, по пра́вдѣ твое́й, гдⷭ҇и бж҃е мо́й, и҆ да не возра́дꙋютсѧ ѡ҆ мнѣ̀. Да не рекꙋ́тъ въ сердца́хъ свои́хъ: бла́гоже, бла́гоже дꙋшѝ на́шей: нижѐ да рекꙋ́тъ: пожро́хомъ є҆го̀. Да постыдѧ́тсѧ и҆ посра́мѧтсѧ вкꙋ́пѣ ра́дꙋющїисѧ ѕлѡ́мъ мои̑мъ: да ѡ҆блекꙋ́тсѧ въ стꙋ́дъ и҆ сра́мъ велерѣ́чꙋющїи на мѧ̀. Да возра́дꙋютсѧ и҆ возвеселѧ́тсѧ хотѧ́щїи пра́вды моеѧ̀: и҆ да рекꙋ́тъ вы́нꙋ, да возвели́читсѧ гдⷭ҇ь, хотѧ́щїи ми́ра рабꙋ̀ є҆гѡ̀. И҆ ѧ҆зы́къ мо́й поꙋчи́тсѧ пра́вдѣ твое́й, ве́сь де́нь хвалѣ̀ твое́й.

<rubric class="inline">Ре́кшꙋ же дїа́конꙋ:</rubric> <red>Г</red>дⷭ҇ꙋ помо́лимсѧ.

<rubric>Ст҃и́тель, и҆лѝ і҆ере́й чте́тъ моли́твꙋ сїю̀ на́д̾ ѻ҆рꙋ́жїѧми:</rubric>

<versal>Г</versal>дⷭ҇и бж҃е на́шъ, бж҃е си́лъ, си́льный въ крѣ́пости, и҆ крѣ́пкїй въ бра́нехъ, ѻ҆́трокꙋ твоемꙋ̀ дре́вле дв҃дꙋ преди́внꙋю си́лꙋ къ побѣжде́нїю проти́внагѡ хꙋ́льника голїа́ѳа дарова́вый, ты̀ и҆ ны́нѣ ми́лостивнѡ прїимѝ смирє́нныѧ мольбы̑ на́ша: на ѻ҆рꙋ́жїѧ сїѧ̀ нбⷭ҇ное твоѐ бл҃гослове́нїе низпослѝ и҆ рабꙋ̀ твоемꙋ̀ семꙋ̀, <red>и҆́мⷬ҇къ</red>: сїѧ̀ носи́ти ко ѹ҆крѣпле́нїю и҆ застꙋпле́нїю цр҃кви твоеѧ̀ ст҃ы́ѧ, си́рыхъ же и҆ вдови́цъ, и҆ на землѝ сꙋ́щагѡ ст҃а́гѡ достоѧ́нїѧ твоегѡ̀ жела́ющагѡ, си́лꙋ и҆ крѣ́пость пода́ждь, и҆ сопроти́въ всѧ́комꙋ вра́жїю ѡ҆полче́нїю си́ми гро́зна и҆ стра́шна сотворѝ, и҆ побѣдоно́сна всегда̀ въ сла́вꙋ твою̀ ꙗ҆вѝ. Ты́ бо є҆сѝ крѣ́пость и҆ ѹ҆твержде́нїе на́ше и҆ тебѣ̀ сла́вꙋ возсыла́емъ, ѻ҆ц҃ꙋ̀ и҆ сн҃ꙋ и҆ ст҃о́мꙋ дх҃ꙋ, ны́нѣ и҆ при́снѡ, и҆ во вѣ́ки вѣкѡ́въ.

<rubric class="inline">Ли́къ:</rubric> <red>А҆</red>ми́нь.

<rubric>Посе́мъ взе́мъ сщ҃е́ннꙋю во́дꙋ, кропи́тъ є҆́ю ѻ҆рꙋ́жїе, глаго́лѧ:</rubric>

<red>Б</red>л҃гослове́нїе бг҃а въ трⷪ҇цѣ свѧтѣ́й сла́вимагѡ, ѻ҆ц҃а̀, и҆ сн҃а, и҆ ст҃а́гѡ дх҃а, ѡ҆кропле́нїемъ воды̀ сеѧ̀ сщ҃е́нныѧ, да сни́детъ и҆ пребꙋ́детъ на ѻ҆рꙋ́жїе сїѐ, и҆ на носѧ́щихъ ѧ҆̀ къ защище́нїю и҆ застꙋпле́нїю и҆́стины хрⷭ҇то́вы, а҆ми́нь.

<rubric>Ѡ҆кропи́въ же и҆ во́ина, є҆гѡ́же сꙋ́ть ѻ҆рꙋ́жїѧ, глаго́летъ:</rubric>

<red>М</red>ꙋжа́йсѧ и҆ да крѣпи́тсѧ се́рдце твоѐ, и҆ побѣжда́й врагѝ твоѧ̀, ѹ҆пова́ѧ на гдⷭ҇а, во и҆́мѧ ѻ҆ц҃а̀, и҆ сн҃а, и҆ ст҃а́гѡ дх҃а, а҆ми́нь.

<rubric>Да́въ же є҆мꙋ̀ лобза́ти честны́й крⷭ҇тъ, твори́тъ ѻ҆бы́чный дневны́й ѿпꙋ́стъ, и҆ ѿхо́дѧтъ съ ми́ромъ во своѧ̑ си.</rubric>
