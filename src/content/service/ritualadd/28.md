---
title: "Моли́тва на ѿверзе́нїе хра́ма ѡ҆скве́рншагѡсѧ ѿ ꙗ҆зы́кѡвъ, є҆ще́ же и҆ є҆ретїкѡ́въ"
navigation:
  key: service-ritualadd-28
  title: "Моли́тва на ѿверзе́нїе хра́ма ѡ҆скве́рншагѡсѧ ѿ ꙗ҆зы́кѡвъ, є҆ще́ же и҆ є҆ретїкѡ́въ"
  parent: service-ritualadd
  order: 28
type: "service"
---

# Моли́тва на ѿверзе́нїе хра́ма ѡ҆скве́рншагѡсѧ ѿ ꙗ҆зы́кѡвъ, є҆ще́ же и҆ є҆ретїкѡ́въ.

<red>Г</red>дⷭ҇ꙋ помо́лимсѧ.

<versal>Г</versal>дⷭ҇и бж҃е на́шъ, хра́мъ се́й показа́вый въ жили́ще твоѐ, прише́ствїемъ животворѧ́щагѡ твоегѡ̀ дх҃а въ честнѣ́мъ пома́занїи, ѡ҆свѧти́вшемъ проро́ки и҆ а҆пⷭ҇лы: та́же грѣ̑хъ ра́ди на́шихъ ѡ҆скверни́тисѧ попꙋсти́вый томꙋ̀, и҆ пренепоро́чномꙋ твоемꙋ̀ поро́чнꙋ бы́ти же́ртвенникꙋ, ѿ безбо́жныхъ ѣ҆зы́кѡвъ, и҆́миже многопѣ́тое и҆ великолѣ́пое и҆́мѧ твоеѧ̀ сла́вы не познава́етсѧ. Са́мъ па́ки ми́лостивнымъ прїе́млѧ на́съ ѻ҆́комъ, съ вѣ́рою приходѧ́щихъ и҆́стинною, и҆ на́шѧ и҆сповѣ́дающихъ грѣхѝ въ позна́нїи и҆ покаѧ́нїи, жє́ртвы же чи́сты и҆ безкро́вны вознестѝ въ се́мъ тебѣ̀ хотѧ́щихъ, ѡ҆чи́сти того̀ ѿ прирази́вшїѧсѧ скве́рны, и҆ пре́жнїѧ и҆спо́лнена ꙗ҆вѝ чистоты̀, ꙗ҆́кѡ є҆ди́нъ сы́й са́мъ чистота̀, и҆ сꙋ́щественнаѧ ст҃ы́нѧ, є҆ди́нъ же могі́й ѡ҆свѧща́ти ѡ҆браща́ющихъ сердца̀ къ тебѣ̀, и҆ ѡ҆чища́ти на́съ всесоверше́ннѣ ѿ со́вѣсти лꙋка́выѧ, и҆ всѧ́кагѡ недоꙋмѣ́нїѧ и҆ раздвое́нїѧ.

<red>Ꙗ҆́</red>кѡ ты̀ є҆сѝ ѡ҆сщ҃е́нїе на́ше, и҆ тебѣ̀ сла́вꙋ возсыла́емъ, ѻ҆ц҃ꙋ̀, и҆ сн҃ꙋ, и҆ ст҃о́мꙋ дх҃ꙋ, ны́нѣ и҆ при́снѡ, и҆ во вѣ́ки вѣкѡ́въ, а҆ми́нь.

<rubric>Глаго́летсѧ же сицева́ѧ моли́тва и҆ на ѿверзе́нїе хра́ма ѹ҆коре́ннагѡ ѿ є҆ретїкѡ́въ, и҆змѣнѧ́ющꙋ то́кмѡ а҆рхїере́ю ѿ же́ртвенника, и҆ глаго́лющꙋ си́це:</rubric>

<red>Ѿ</red> смꙋти́вшихъ и҆ раздра́вшихъ це́рковь во ѿверже́нїе и҆ ѹ҆ко́ръ пречи́стыхъ є҆ѵⷢ҇лїй, и҆ а҆пⷭ҇льскихъ и҆ ѻ҆ч҃ескихъ и҆ пра́ведныхъ преда́нїй.

<rubric>Присовокꙋплѧ́етъ свы́ше по чи́нꙋ ѿ є҆́же:</rubric>

<red>С</red>а́мъ па́ки ми́лостивнымъ:
