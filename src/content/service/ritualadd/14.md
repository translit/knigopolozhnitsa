---
title: "Чи́нъ бл҃гослове́нїѧ и҆ ѡ҆сщ҃е́нїѧ надгро́бнагѡ крⷭ҇та̀"
navigation:
  key: service-ritualadd-14
  title: "Чи́нъ бл҃гослове́нїѧ и҆ ѡ҆сщ҃е́нїѧ надгро́бнагѡ крⷭ҇та̀"
  parent: service-ritualadd
  order: 14
type: "service"
---

# Чи́нъ бл҃гослове́нїѧ и҆ ѡ҆сщ҃е́нїѧ надгро́бнагѡ крⷭ҇та̀.

<rubric>І҆ере́й во є҆пїтрахи́ль и҆ фелѡ́нь ѡ҆дѣ́ѧнъ зрѧ̀ на восто́къ и҆ крⷭ҇тоѡбра́знѡ покади́въ но́вый крⷭ҇тъ, начина́етъ:</rubric>

<incipit><red>Б</red>лагослове́нъ бг҃ъ на́шъ:</incipit>

<rubric>Та́же тропа́рь крⷭ҇тꙋ̀, и҆ конда́къ є҆гѡ̀, гла́съ д҃:</rubric>

<incipit><red>В</red>ознесы́йсѧ на крⷭ҇тъ во́лею:</incipit>

<rubric>Посе́мъ чте́тъ моли́твꙋ сїю̀ ре́къ:</rubric>

<red>Г</red>дⷭ҇ꙋ помо́лимсѧ.

<versal>Г</versal>дⷭ҇и бж҃е сла́вы, ѻ҆́ч҃е вседержи́телю, бж҃е саваѡ́ѳъ, и҆́же дре́вомъ живота̀ посредѣ̀ раѧ̀ сꙋ́щагѡ проѡбрази́лъ є҆сѝ животво́рный крⷭ҇тъ, на не́мже возлю́бленный тво́й сн҃ъ пригвожде́нъ бы́въ ѹ҆́мре, и҆ сме́ртїю сме́рть ѹ҆мертвѝ, и҆ є҆го́же це́ркви свое́й ѻ҆рꙋ́жїе непобѣди́мое, вѣ́ры ѹ҆твержде́нїе, крѣ́пкое спасе́нїѧ ѹ҆пова́нїе, и҆ живота̀ полꙋче́нїе дарова̀: тѣ́мже мы̀ рабѝ твоѝ толи́кїѧ бл҃года́ти тꙋ́не сподо́бльшесѧ и҆ бл҃года́рни сꙋ́ще, сла́вꙋ и҆ бл҃годаре́нїе, и҆ смире́нное поклоне́нїе въ мольбꙋ̀ твоемꙋ̀ вели́чествꙋ прино́симъ: послѝ ны́нѣ бл҃года́ть прест҃а́гѡ своегѡ̀ дх҃а, млⷭ҇тивнѡ призира́ѧ на зна́менїе сїѐ крⷭ҇тное, гро́бъ ѹ҆со́пшаго здѣ̀ лежа́щагѡ вѣ́рнагѡ раба̀ твоегѡ̀ <red>[</red><rubric class="inline">и҆лѝ:</rubric> ѹ҆со́пшїѧ здѣ̀ лежа́щїѧ вѣ́рныѧ рабы̀ твоеѧ̀<red>]</red> <red>и҆́мⷬ҇къ</red>, зна́менꙋющее, и҆ бл҃гословѝ и҆ ѡ҆ст҃ѝ є҆̀, и҆ да́ждь є҆мꙋ̀ бы́ти зна́менїемъ стра́шнымъ и҆ крѣ́пкимъ на всѧ̑ врагѝ ви̑димыѧ и҆ неви̑димыѧ, прогна́нїе же и҆ ѿраже́нїе всѣ́хъ ко́зней и҆ прило́гѡвъ дїа́вольскихъ: твои̑мъ лю́демъ же да бꙋ́детъ покро́въ держа́венъ, вѣ́ры ѹ҆твержде́нїе, наде́жды подкрѣпле́нїе, во бране́хъ побѣ́да и҆ во всѣ́хъ добродѣ́телехъ преспѣ́ѧнїе, и҆ всѣ̑мъ пред̾ си́мъ зна́менїемъ тебѣ̀ кла́нѧющымсѧ и҆ мѡльбы̀ приносѧ́щымъ млⷭ҇тивенъ послꙋ́шатель, и҆ всѣ́хъ ꙗ҆̀же ко спасе́нїю проше́нїй бога́тый пода́тель бꙋ́ди. И҆ ꙗ҆́коже крⷭ҇то́мъ мі́ръ ѿ грѣхо́внагѡ ѡ҆сꙋжде́нїѧ свободи́лъ є҆сѝ, си́це и҆ рабы̀ твоѧ̑, сїѐ крⷭ҇тное зна́менїе вѣ́рнѡ соверши́вшыѧ и҆ здѣ̀ любвѐ ра́ди ꙗ҆̀же къ мє́ртвымъ и҆ ѹ҆со́пшымъ здѣ̀ лежа́щымъ, воздви́гшыѧ, си́лою крⷭ҇та̀ возлю́бленнагѡ сн҃а твоегѡ̀, всегда̀ побѣди́тєли бы́ти грѣха̀ ꙗ҆вѝ, и҆ всѧ̑ земна̑ѧ и҆ небє́снаѧ твоѧ̑ бл҃га̑ѧ и҆́мъ да́рꙋй, и҆ крⷭ҇то́мъ всегда̀ къ бл҃го́мꙋ всѣ́хъ вѣ́рныхъ наставлѧ́ѧ, къ воспрїѧ́тїю небе́снагѡ вѣнца̀ приведѝ. Ты́ бо є҆сѝ ѡ҆сщ҃е́нїѧ и҆сто́чникъ, и҆ всѣ́хъ бл҃ги́хъ бога́тый пода́тель, и҆ тебѣ̀ сла́вꙋ возсыла́емъ, ѻ҆ц҃ꙋ̀, и҆ сн҃ꙋ, и҆ ст҃о́мꙋ дх҃ꙋ, ны́нѣ и҆ при́снѡ, и҆ во вѣ́ки вѣкѡ́въ.

<rubric class="inline">Ли́къ:</rubric> <red>А҆</red>ми́нь.

<rubric>Кропѧ̀ три́жды сщ҃е́нною водо́ю крⷭ҇тъ, глаго́летъ три́жды:</rubric>

<red>Ѡ҆</red>сщ҃а́етсѧ крⷭ҇тное сїѐ зна́менїе бл҃года́тїю прест҃а́гѡ дх҃а, ѡ҆кропле́нїемъ воды̀ сеѧ̀ сщ҃е́нныѧ, во и҆́мѧ ѻ҆ц҃а̀, и҆ сн҃а, и҆ ст҃а́гѡ дх҃а, а҆ми́нь.

<rubric>И҆ а҆́бїе твори́тъ ѿпꙋ́стъ:</rubric>

<red>И҆́</red>же на дре́вѣ крⷭ҇тнѣмъ спасе́нїѧ на́шегѡ ра́ди распны́йсѧ и҆ сме́рть под̾ѧ́ти и҆зво́ливый, и҆ тридне́внѡ и҆з̾ ме́ртвыхъ воскрⷭ҇ы́й, хрⷭ҇то́съ и҆́стинный бг҃ъ на́шъ:
