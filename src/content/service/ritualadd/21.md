---
title: "Чи́нъ благослове́нїѧ хотѧ́щымъ по вода́мъ плы́ти"
navigation:
  key: service-ritualadd-21
  title: "Чи́нъ благослове́нїѧ хотѧ́щымъ по вода́мъ плы́ти"
  parent: service-ritualadd
  order: 21
type: "service"
---

# Чи́нъ благослове́нїѧ хотѧ́щымъ по вода́мъ плы́ти.

<rubric>І҆ере́й во є҆пїтрахи́ль и҆ фелѡ́нь ѡ҆дѣ́ѧнъ, ѻ҆бы́чнѡ начина́етъ.</rubric>

<rubric class="inline">Чте́цъ:</rubric> <incipit><red>Ц</red>р҃ю̀ нбⷭ҇ный:</incipit> <incipit><red>Трист҃о́е.</red></incipit> <incipit><red>Ѻ҆́</red>ч҃е на́шъ:</incipit>

<red>Г</red>дⷭ҇и поми́лꙋй, <rubric class="inline">в҃і.</rubric>

<rubric>Сла́ва, и҆ ны́нѣ:</rubric>

<incipit><red>П</red>рїиди́те поклони́мсѧ:</incipit> <rubric class="inline">Три́жды.</rubric>

<rubric>И҆ ѱало́мъ р҃к:</rubric>

<versal>В</versal>озведо́хъ ѻ҆́чи моѝ въ го́ры, ѿню́дꙋже прїи́детъ по́мощь моѧ̀. По́мощь моѧ̀ ѿ гдⷭ҇а, сотво́ршагѡ нб҃о и҆ зе́млю. Не да́ждь во смѧте́нїе ногѝ твоеѧ̀, нижѐ воздре́млетъ хранѧ́й тѧ̀: Сѐ не воздре́млетъ, нижѐ ѹ҆́снетъ хранѧ́й і҆и҃лѧ. Гдⷭ҇ь сохрани́тъ тѧ̀, гдⷭ҇ь покро́въ тво́й на рꙋкꙋ̀ деснꙋ́ю твою̀. Во днѝ со́лнце не ѡ҆жже́тъ тебѐ, нижѐ лꙋна̀ но́щїю. Гдⷭ҇ь сохрани́тъ тѧ̀ ѿ всѧ́кагѡ ѕла̀, сохрани́тъ дꙋ́шꙋ твою̀ гдⷭ҇ь: Гдⷭ҇ь сохрани́тъ вхожде́нїе твоѐ, и҆ и҆схожде́нїе твоѐ ѿны́нѣ и҆ до вѣ́ка.

<rubric>Сла́ва, и҆ ны́нѣ:</rubric>

<red>А҆</red>ллилꙋ́їа, а҆ллилꙋ́їа, а҆ллилꙋ́їа, сла́ва тебѣ̀ бж҃е. <rubric class="inline">Три́жды.</rubric>

<rubric>Дїа́конъ же глаго́летъ є҆ктєнїѝ сїѧ̑:</rubric>

<red>М</red>и́ромъ гдⷭ҇ꙋ помо́лимсѧ.

<rubric class="inline">Ли́къ:</rubric> <red>Г</red>дⷭ҇и поми́лꙋй.

<rubric>И҆ прѡ́чаѧ да́же до <incipit><red>Ѡ҆</red> пла́вающихъ:</incipit></rubric>

<red>Ѡ҆</red> є҆́же млⷭ҇тивꙋ, бл҃гоꙋвѣ́тливꙋ и҆ бл҃гопремѣни́тельнꙋ бы́ти къ рабѡ́мъ свои̑мъ, <red>[</red><rubric class="inline">и҆лѝ:</rubric> рабꙋ̀ своемꙋ̀<red>]</red>, на́ми ны́нѣ молѧ́щымсѧ, и҆ прости́въ и҆̀мъ всѧ̑ согрѣшє́нїѧ вѡ́льнаѧ и҆ невѡ́льнаѧ, и҆ бл҃гослови́ти водно́е пꙋтьше́ствїе и҆́хъ, гдⷭ҇ꙋ помо́лимсѧ.

<red>Ѡ҆</red> є҆́же ѹ҆толи́ти бꙋ́рю, ѹ҆ста́вити вѣ́тры, и҆ тишинꙋ̀ къ безмѧте́жномꙋ пла́ванїю, ꙗ҆́коже и҆ногда̀ а҆пⷭ҇лѡмъ свои̑мъ, ꙗ҆́кѡ млⷭ҇тивъ пода́ти и҆̀мъ, гдⷭ҇ꙋ помо́лимсѧ.

<red>Ѡ҆</red> є҆́же посла́ти и҆̀мъ а҆́гг҃ла своего̀ храни́телѧ наставлѧ́юща и҆̀хъ, и҆ ѿ всѧ́кагѡ ѕла̀ ви́димыхъ и҆ неви́димыхъ врагъ покрыва́юща, и҆ ѿ и҆стопле́нїѧ бꙋ́ри водны́ѧ и҆збавлѧ́юща, гдⷭ҇ꙋ помо́лимсѧ.

<red>Ѡ҆</red> є҆́же ми́рнѡ и҆ бл҃гополꙋ́чнѡ препроводи́ти, здра́вѡ же и҆ безмѧте́жнѡ возврати́ти и҆̀хъ, гдⷭ҇ꙋ помо́лимсѧ.

<red>Ѡ҆</red> є҆́же бл҃гослови́ти намѣ́ренїе совѣ́та и҆ дѣ́ла и҆̀хъ, къ поле́зномꙋ соверше́нїю, въ сла́вꙋ прест҃а́гѡ и҆́мене своегѡ̀, въ дꙋше́внꙋю же и҆ тѣле́снꙋю по́льзꙋ, гдⷭ҇ꙋ помо́лимсѧ.

<red>Ѡ҆</red> є҆́же и҆зба́вити и҆̀хъ си́лою бл҃года́ти своеѧ̀, ѿ всѧ́кихъ бѣ́дъ и҆ нꙋ́ждъ дꙋше́вныхъ и҆ тѣле́сныхъ, ѿ недꙋ́га же и҆ ѿ напра́сныѧ сме́рти, и҆ всѧ́кїѧ смертоно́сныѧ ра́ны: здра́вїе же съ бл҃гополꙋ́чїемъ, и҆ бл҃говре́меннымъ во своѧ̑си возвраще́нїемъ, млⷭ҇тивнѡ пода́ти, гдⷭ҇ꙋ помо́лимсѧ.

<red>З</red>астꙋпѝ и҆ сп҃сѝ: <rubric class="inline">И҆ прѡ́чаѧ.</rubric>

<rubric class="inline">Возгла́съ:</rubric> <red>Ꙗ҆́</red>кѡ подоба́етъ тебѣ̀ всѧ́каѧ сла́ва:

<rubric class="inline">Посе́мъ:</rubric> <red>Б</red>г҃ъ гдⷭ҇ь и҆ ꙗ҆ви́сѧ на́мъ: <rubric class="inline">Гла́съ в҃.</rubric>

<rubric>И҆ тропарѝ сїѧ̑:</rubric>

<red>К</red>ъ тебѣ̀ сп҃се, прибѣга́ющихъ, и҆ ѿ твоеѧ̀ всеси́льныѧ десни́цы по́мощи и҆ бл҃гослове́нїѧ, ꙗ҆́кѡ ѿ творца̀ и҆ влⷣки и҆́щꙋщихъ не пре́зри: но ꙗ҆́коже и҆ногда̀ на мо́ри сло́вомъ тишинꙋ̀ а҆пⷭ҇лѡмъ свои̑мъ по́далъ є҆сѝ, и҆ ны́нѣ ти́хое и҆ безмѧте́жное пла́ванїе, со здра́вїемъ и҆̀мъ да́рꙋй, мл҃твами бцⷣы, є҆ди́не чл҃вѣколю́бче.

<rubric class="inline">Сла́ва, гла́съ є҃:</rubric> <red>В</red>сю̀ наде́ждꙋ на тѧ̀ возложи́вшымъ сп҃се, бꙋ́ди помо́щникъ и҆ и҆зба́витель, и҆ бл҃го́е намѣ́ренїе дѣ́ла съ пꙋтьше́ствїемъ и҆́хъ бл҃гословѝ, да всѝ сла́вимъ тѧ̀ є҆ди́наго всѣ́хъ бла̑гъ пода́телѧ.

<rubric class="inline">И҆ ны́нѣ:</rubric> <red>П</red>од̾ тво́й покро́въ прибѣга́емъ бцⷣе дв҃о, мл҃твъ на́шихъ не пре́зри въ ско́рбехъ, но ѿ бѣ́дъ и҆зба́ви на́съ, є҆ди́на чⷭ҇таѧ и҆ бл҃гослове́ннаѧ.

<rubric>Посе́мъ дїа́конъ глаго́летъ:</rubric>

<red>В</red>о́нмемъ.

<rubric class="inline">І҆ере́й:</rubric> <red>М</red>и́ръ всѣ̑мъ.

<rubric class="inline">Дїа́конъ:</rubric> <red>П</red>ремꙋ́дрость, во́нмемъ.

<rubric>Прокі́менъ, гла́съ д҃:</rubric>

<red>А҆́</red>ще и҆ пойдꙋ̀ посредѣ̀ сѣ́ни сме́ртныѧ, не ѹ҆бою́сѧ ѕла̀, ꙗ҆́кѡ ты̀ со мно́ю є҆сѝ.

<rubric class="inline">Сті́хъ:</rubric> <red>И҆</red> млⷭ҇ть твоѧ̀ пожене́тъ мѧ̀ всѧ̑ дни̑ живота̀ моегѡ̀.

<rubric>А҆по́столъ въ дѣѧ́нїихъ, (ѿ главы̀ к҃а, зача́ло м҃д, къ концꙋ̀).</rubric>

<versal>В</versal>о дни̑ ѻ҆́ны, ꙗ҆́коже бы́сть ѿвезти́сѧ на́мъ ѿто́ргшымсѧ ѿ ни́хъ, прѧ́мѡ ше́дше прїидо́хомъ въ кѡ́нъ: въ дрꙋгі́й же де́нь въ ро́досъ, и҆ ѿтꙋ́дꙋ въ пата́рꙋ: И҆ ѡ҆брѣ́тше кора́бль преходѧ́щъ въ фїнїкі́ю, возше́дше ѿвезо́хомсѧ. Возни́кшїй же на́мъ кѵ́пръ ѡ҆ста́вльше ѡ҆шꙋ́юю, плы́хомъ въ сѷрі́ю, и҆ приста́хомъ въ тѵ́рѣ: та́мѡ бо бѧ́ще кораблю̀ и҆зложи́ти бре́мѧ. И҆ ѡ҆брѣ́тше ѹ҆ченикѝ, пребы́хомъ тꙋ̀ дні́й се́дмь: и҆̀же па́ѵлови глаго́лахꙋ дꙋ́хомъ не восходи́ти во і҆ерⷭ҇ли́мъ. Є҆гда́ же бы́сть на́мъ сконча́ти дни̑, и҆зше́дше и҆до́хомъ, провожда́ющымъ на́съ всѣ̑мъ, съ жена́ми и҆ дѣтьмѝ да́же до внѣ̀ гра́да: и҆ прекло́ньше колѣ̑на при бре́зѣ, помоли́хомсѧ. И҆ цѣлова́вше дрꙋ́гъ дрꙋ́га, внидо́хомъ въ кора́бль, ѻ҆ни́ же возврати́шасѧ во своѧ̑си. Мы́ же пла́ванїе наче́нше ѿ тѵ́ра, приста́хомъ во птолемаі́дѣ: и҆ цѣлова́вше бра́тїю пребы́хомъ де́нь є҆ди́нъ ѹ҆ ни́хъ.

<rubric>А҆ллилꙋ́їа, по гла́сꙋ.</rubric>

<rubric class="inline">Сті́хъ а҃:</rubric> <red>И҆</red>зба́ви мѧ̀ ѿ ненави́дѧщихъ мѧ̀, и҆ ѿ глꙋбо́кихъ во́дъ.

<rubric class="inline">Сті́хъ в҃:</rubric> <red>Д</red>а не потопи́тъ менѐ бꙋ́рѧ водна́ѧ, нижѐ да пожре́тъ менѐ глꙋбина̀.

<rubric>Є҆ѵⷢ҇лїе ѿ ма́рка, (глава̀ д҃, зача́ло и҃і:)</rubric>

<versal>Р</versal>ечѐ гдⷭ҇ь свои̑мъ ѹ҆ч҃нкѡ́мъ: пре́йдемъ на ѻ҆́нъ по́лъ. И҆ ѿпꙋ́щше наро́ды, поѧ́ша є҆го̀ ꙗ҆́коже бѣ̀ въ кораблѝ: и҆ и҆ні́и же кораблѝ бѧ́хꙋ съ ни́мъ. И҆ бы́сть бꙋ́рѧ вѣ́трена вели́ка: во́лны же влива́хꙋсѧ въ кора́бль, ꙗ҆́кѡ ѹ҆жѐ погрꙋжа́тисѧ є҆мꙋ̀. И҆ бѣ̀ са́мъ на кормѣ̀, на возгла́вницѣ спѧ̀, и҆ возбꙋди́ша є҆го̀, и҆ глаго́лаша є҆мꙋ̀: ѹ҆чи́телю, не ради́ши ли, ꙗ҆́кѡ погиба́емъ; И҆ воста́въ запретѝ вѣ́трꙋ, и҆ речѐ мо́рю: молчѝ, преста́ни. И҆ ѹ҆ле́же вѣ́тръ, и҆ бы́сть тишина̀ ве́лїѧ. И҆ речѐ и҆̀мъ: что̀ та́кѡ страшли́ви є҆стѐ; ка́кѡ не и҆́мате вѣ́рꙋ; И҆ ѹ҆боѧ́шасѧ стра́хомъ ве́лїимъ, и҆ глаго́лахꙋ дрꙋ́гъ ко дрꙋ́гꙋ: кто̀ ѹ҆́бѡ се́й є҆́сть, ꙗ҆́кѡ и҆ вѣ́тръ и҆ мо́ре послꙋ́шаютъ є҆гѡ̀.

<rubric>По є҆ѵⷢ҇лїи же і҆ере́й, и҆лѝ дїа́конъ, глаго́летъ є҆ктєнїѝ сїѧ̑:</rubric>

<red>П</red>оми́лꙋй на́съ бж҃е, по вели́цѣй млⷭ҇ти твое́й, мо́лимъ ти сѧ, ѹ҆слы́ши и҆ поми́лꙋй.

<rubric class="inline">Ли́къ:</rubric> <red>Г</red>дⷭ҇и поми́лꙋй, три́жды.

<rubric>И҆ прѡ́чаѧ. Та́же:</rubric>

<red>З</red>апрети́вый и҆ногда̀ вѣ́трѡмъ и҆ мо́рю, волна́ми вла́ющемꙋсѧ, кораблю̀ тишинꙋ̀ сло́вомъ пода́вый, и҆ ѹ҆ченикѝ безмѧте́жны сотвори́вый, при́зри и҆ ны́нѣ на мл҃твꙋ рабѡ́въ твои́хъ <red>[</red><rubric class="inline">и҆лѝ:</rubric> раба̀ твоегѡ̀<red>]</red> млⷭ҇тиве, къ тебѣ̀ прилѣ́жнѡ припа́дающихъ, и҆ бл҃гословѝ пла́ванїе и҆́хъ ти́хое же, ми́рное и҆ безмѧте́жное и҆̀мъ ше́ствїе да́рꙋй, мо́лимъ ти сѧ, ѹ҆слы́ши и҆ поми́лꙋй.

<red>П</red>о вода́мъ ꙗ҆́кѡ по сꙋ́хꙋ нога́ма ходи́вый сп҃се, и҆ петра̀ всеси́льною твое́ю десни́цею ѿ и҆стопле́нїѧ и҆зба́вивый гдⷭ҇и, вѣ́рою къ твоемꙋ̀ застꙋпле́нїю прибѣга́ющихъ, и҆ къ пла́ванїю ѹ҆стремлѧ́ющихсѧ, ѿ всѣ́хъ бѣ́дъ, и҆ бꙋ́рей вѣ́треныхъ и҆зба́ви, бл҃гополꙋ́чное и҆̀мъ ше́ствїе, и҆ во своѧ̑си возвраще́нїе, млⷭ҇тивнѡ да́рꙋѧ, мо́лимъ ти сѧ всеще́дрый гдⷭ҇и, ѹ҆слы́ши и҆ поми́лꙋй.

<red>А҆́</red>гг҃ла твоего̀ всемлⷭ҇тивый гдⷭ҇и, спꙋтьше́ственника и҆ храни́телѧ дꙋша́мъ и҆ тѣ́лѡмъ и҆́хъ сохранѧ́юща, и҆ ѿ всѣ́хъ ви́димыхъ и҆ неви́димыхъ врагѡ́въ покрыва́ющаго послѝ: си́лою же твое́ю бж҃е́ственною ѿ всѧ́кїѧ ско́рби, бѣды̀, нꙋ́жды, недꙋ́га и҆ смертоно́сныѧ ра́ны и҆збавлѧ́юща: здра́выхъ же и҆ бл҃гополꙋ́чныхъ, къ сла́вѣ и҆́мене твоегѡ̀ прест҃а́гѡ во своѧ̑си во вре́мѧ бл҃гоподо́бно возвраща́юща, мо́лимъ ти сѧ всемогі́й влⷣко, ѹ҆слы́ши, и҆ млⷭ҇тивнѡ поми́лꙋй.

<rubric class="inline">І҆ере́й возглаша́етъ:</rubric> <red>Ѹ҆</red>слы́ши ны̀ бж҃е сп҃си́телю на́шъ:

<rubric class="inline">Дїа́конъ же глаго́летъ:</rubric> <red>С</red>о ѹ҆миле́нїемъ кѡлѣ̑на, и҆ главы̑ ва́шѧ гдⷭ҇еви прекло́ньше, гдⷭ҇ꙋ помо́лимсѧ.

<rubric class="inline">Ли́къ:</rubric> <red>Г</red>дⷭ҇и поми́лꙋй, <rubric class="inline">три́жды.</rubric>

<rubric>Ѻ҆́нѣмъ же всѣ̑мъ колѣ̑на прекло́ньшымъ, і҆ере́й ѡ҆бра́щьсѧ къ за́падѡмъ, стоѧ̀ въ ца́рскихъ две́рехъ, глаго́летъ мл҃твꙋ сїю̀ велегла́снѡ:</rubric>

<versal>В</versal>лⷣко гдⷭ҇и і҆и҃се хрⷭ҇тѐ бж҃е на́шъ, по вода́мъ нога́ма ꙗ҆́кѡ по сꙋ́хꙋ ходи́вый, и҆ ст҃ы̑ѧ твоѧ̑ ѹ҆ч҃нкѝ и҆ а҆пⷭ҇лы въ кораблѝ спла́ватели себѣ̀ бы́ти сподо́бивый, бꙋ́ри же вѣ́треной запрети́вый, и҆ мѡрски́мъ ѹ҆тиши́тисѧ волна́мъ повелѣ́вый: ты̀ и҆ ны́нѣ (смире́ннѡ мо́лимъ тѧ̀, сп҃се,) и҆ съ рабы̑ твои́ми си́ми кꙋ́пнѡ плы́ти въ кораблѝ се́мъ, <red>[</red><rubric class="inline">и҆лѝ:</rubric> въ лодїѝ се́й<red>]</red> и҆зво́ли, всѧ́кїй проти́вный вѣ́тръ и҆ бꙋ́рю ѹ҆толѧ́ѧ: воздви́гни же и҆зрѧ̑дныѧ и҆ бл҃говре́мєнныѧ вѣ́тры ко бл҃гополꙋ́чномꙋ пла́ванїю, ко́рмчїй и҆̀мъ са́мъ всегда̀, сп҃си́тельное же, небꙋ́рное, и҆ ве́дреное приста́нище тѣ̑мъ самы̑мъ и҆ кораблю̀ <red>[</red><rubric class="inline">и҆лѝ:</rubric> лодїѝ<red>]</red> быва́ѧ. И҆ ꙗ҆́коже петра̀ ѿ и҆стопле́нїѧ, и҆ ѿ всѣ́хъ ви́димыхъ и҆ неви́димыхъ врагѡ́въ навѣ́тонїѧ, бѣ́дъ же и҆ нꙋ́ждъ и҆ страхова́нїй, всеси́льною тѝ десни́цею держа́внѡ и҆зба́ви, и҆ во своѧ̑си до́брѣ и҆ бл҃гополꙋ́чнѡ, своѐ предложе́нїе и҆ бл҃го́е намѣ́ренїе соверши́вшихъ, здра́вѡ и҆ ве́селѡ въ ми́рѣ возврати́тисѧ бл҃гоизво́ли, твою̀ бога́тꙋю и҆ неистощи́мꙋю бл҃года́ть во всѣ́хъ дѣ́лѣхъ и҆́хъ бога́тнѡ да́рꙋѧ, и҆ кора́бль цѣ́лъ и҆ невреди́мъ соблюда́ѧ. Ты́ бо є҆сѝ сп҃съ, и҆зба́витель, и҆ всѣ́хъ бл҃ги́хъ нбⷭ҇ныхъ и҆ земны́хъ бога́тый пода́тель, и҆ тебѣ̀ сла́вꙋ возсыла́емъ со безнача́льнымъ твои́мъ ѻ҆ц҃е́мъ, и҆ прест҃ы́мъ, и҆ бл҃ги́мъ и҆ животворѧ́щимъ твои́мъ дх҃омъ, ны́нѣ и҆ при́снѡ, и҆ во вѣ́ки вѣкѡ́въ.

<rubric class="inline">Ли́къ:</rubric> <red>А҆</red>ми́нь.

<rubric>Взе́мъ же і҆ере́й чⷭ҇тны́й крⷭ҇тъ, дае́тъ и҆̀мъ лобза́ти, и҆ кропи́тъ и҆̀хъ сщ҃е́нною водо́ю, глаго́лѧ:</rubric>

<red>Д</red>а бл҃гослови́тъ ва́съ гдⷭ҇ь ѿ сїѡ́на, и҆ ѹ҆́зрите бл҃га̑ѧ і҆ерꙋсали́ма, всѧ̑ дни̑ живота̀ ва́шегѡ, и҆ да и҆спра́витъ пꙋтьше́ствїе ва́ше въ ми́рѣ, въ сла́вꙋ ст҃а́гѡ своегѡ̀ и҆́мене, а҆ми́нь.

<rubric>И҆ а҆́бїе твори́тъ ѻ҆бы́чный ѿпꙋ́стъ дневны́й. Сїѧ̑ же всѧ̑, а҆́ще быва́етъ лїтꙋргі́а, на не́й (кромѣ̀ мл҃твы, ꙗ҆́же по лїтꙋргі́и чте́тсѧ) соверша́ютсѧ, ꙗ҆́коже пред̾ꙋказа́сѧ въ бл҃гослове́нїи пꙋтьше́ствꙋющихъ.</rubric>
