---
title: "н҃г. Ѿпꙋсти́тельнїи тропарѝ воскрⷭ҇нїи ѻ҆смѝ гла́сѡвъ, съ бг҃оро́дичны и҆́хъ, ѵ҆пакоѝ, и҆ кондакѝ. И҆ прокі́мени на ѹ҆́трени пред̾ є҆ѵⷢ҇лїемъ, и҆ на лїтꙋргі́и, и҆ а҆ллилꙋїа́рє"
navigation:
  key: service-typikon-85
  title: "Ѿпꙋсти́тельнїи тропарѝ воскрⷭ҇нїи ѻ҆смѝ гла́сѡвъ, съ бг҃оро́дичны и҆́хъ, ѵ҆пакоѝ, и҆ кондакѝ. И҆ прокі́мени на ѹ҆́трени пред̾ є҆ѵⷢ҇лїемъ, и҆ на лїтꙋргі́и, и҆ а҆ллилꙋїа́рє"
  parent: service-typikon
  order: 85
type: "service"
---

# н҃г. Ѿпꙋсти́тельнїи тропарѝ воскрⷭ҇нїи ѻ҆смѝ гла́сѡвъ, съ бг҃оро́дичны и҆́хъ, ѵ҆пакоѝ, и҆ кондакѝ. И҆ прокі́мени на ѹ҆́трени пред̾ є҆ѵⷢ҇лїемъ, и҆ на лїтꙋргі́и, и҆ а҆ллилꙋїа́рє.

<red>Тропа́рь, гла́съ а҃: </red>

<red>К</red>а́мени запеча́танꙋ ѿ і҆ꙋдє́й, и҆ во́инѡмъ стрегꙋ́щымъ пречⷭ҇тое тѣ́ло твоѐ, воскрⷭ҇лъ є҆сѝ тридне́вный сп҃се, да́рꙋѧй мі́рови жи́знь. сегѡ̀ ра́ди си̑лы нбⷭ҇ныѧ вопїѧ́хꙋ тѝ жизнода́вче: сла́ва воскрⷭ҇нїю твоемꙋ̀ хрⷭ҇тѐ. Сла́ва црⷭ҇твїю твоемꙋ̀. сла́ва смотре́нїю твоемꙋ̀, є҆ди́не чл҃вѣколю́бче.

<red>Бг҃оро́диченъ: </red>

Гаврїи́лꙋ вѣща́вшꙋ тебѣ̀ дв҃о, ра́дꙋйсѧ, со гла́сомъ воплоща́шесѧ всѣ́хъ влⷣка, въ тебѣ̀ ст҃ѣ́мъ кївѡ́тѣ, ꙗ҆́коже речѐ пра́ведный дв҃дъ, ꙗ҆ви́ласѧ є҆сѝ ши́ршаѧ нб҃съ, поноси́вши зижди́телѧ твоего̀. сла́ва все́льшемꙋсѧ въ тѧ̀. Сла́ва проше́дшемꙋ и҆з̾ тебѐ. сла́ва свободи́вшемꙋ на́съ ржⷭ҇тво́мъ твои́мъ.

<red>Ѵ҆пакоѝ: </red>

<red>Р</red>азбо́йничо покаѧ́нїе ра́й ѡ҆кра́де, пла́чь же мѷроно́сицъ ра́дость возвѣстѝ, ꙗ҆́кѡ воскрⷭ҇лъ є҆сѝ хрⷭ҇тѐ бж҃е, подаѧ́й мі́рови ве́лїю млⷭ҇ть.

<red>На ѹ҆́трени прокі́менъ, гла́съ а҃: Н</red>ы́нѣ воскрⷭ҇нꙋ̀, глаго́летъ гдⷭ҇ь, положꙋ́сѧ во сп҃се́нїе, не ѡ҆биню́сѧ ѡ҆ не́мъ.

<red>С</red>ті́хъ: Словеса̀ гдⷭ҇нѧ, словеса̀ чи̑ста:

<red>Т</red>а́же, Всѧ́кое дыха́нїе:

<red>С</red>ті́хъ: Хвали́те бг҃а во ст҃ы́хъ є҆гѡ̀: Є҆ѵⷢ҇лїе воскрⷭ҇но, рѧ́дъ. По ѕ҃-й пѣ́сни,

<red>Конда́къ, Подо́бенъ: Є҆гда̀ прїи́деши: </red>

<red>В</red>оскрⷭ҇лъ є҆сѝ ꙗ҆́кѡ бг҃ъ и҆з̾ гро́ба во сла́вѣ, и҆ мі́ръ совоскр҃си́лъ є҆сѝ, и҆ є҆стество̀ человѣ́ческое ꙗ҆́кѡ бг҃а воспѣва́етъ тѧ̀, и҆ сме́рть и҆счезѐ. а҆да́мъ же ликꙋ́етъ, влⷣко: є҆́ѵа ны́нѣ ѿ ѹ҆́зъ и҆збавлѧ́ема, ра́дꙋетсѧ зовꙋ́щи: ты̀ є҆сѝ и҆́же всѣ̑мъ подаѧ̀ хрⷭ҇тѐ воскрⷭ҇нїе.

<red>Н</red>а хвали́техъ стїхи̑ры воскрⷭ҇ны по ѻ҆бы́чаю. Сла́ва, стїхи́ра є҆ѵⷢ҇льскаѧ. <red>И҆ </red>ны́нѣ, пое́мъ во всѧ̑ недѣ̑ли,

<red>Настоѧ́щїй бг҃оро́диченъ, гла́съ в҃: </red>

<red>П</red>ребл҃гослове́нна є҆сѝ бцⷣе дв҃о, вопло́щшимъ бо сѧ и҆з̾ тебѐ а҆́дъ плѣни́сѧ, а҆да́мъ воззва́сѧ, клѧ́тва потреби́сѧ, є҆́ѵа свободи́сѧ, сме́рть ѹ҆мертви́сѧ, и҆ мы̀ ѡ҆жи́хомъ. тѣ́мъ воспѣва́юще вопїе́мъ: бл҃гослове́нъ хрⷭ҇то́съ бг҃ъ бл҃говоли́вый та́кѡ, сла́ва тебѣ̀.

<red>С</red>лавосло́вїе вели́кое, и҆ по сконча́нїи славосло́вїѧ, и҆ трист҃а́гѡ, глаго́лемъ тропа́рь воскрⷭ҇ный:

<red>И҆ въ а҃-й ѹ҆́бѡ гла́съ, и҆ г҃-й, є҃-й, з҃-й, глаго́лемъ се́й: </red>

<red>Д</red>не́сь сп҃се́нїе мі́рꙋ бы́сть, пое́мъ воскр҃сшемꙋ и҆з̾ гро́ба и҆ нача́льникꙋ жи́зни на́шеѧ: разрꙋши́въ бо сме́ртїю сме́рть, побѣ́дꙋ дадѐ на́мъ, и҆ ве́лїю млⷭ҇ть.

<red>Во гла́съ же, в҃-й, д҃-й, ѕ҃-й, и҃-й, глаго́лемъ се́й: </red>

<red>В</red>оскр҃съ и҆з̾ гро́ба, и҆ ѹ҆́зы растерза́лъ є҆сѝ а҆́да, разрꙋши́лъ є҆сѝ ѡ҆сꙋжде́нїе сме́рти гдⷭ҇и, всѧ̑ ѿ сѣте́й врага̀ и҆зба́вивый, ꙗ҆ви́вый же себѐ а҆пⷭ҇лѡмъ твои́мъ, посла́лъ є҆сѝ ѧ҆̀ на про́повѣдь, и҆ тѣ́ми ми́ръ тво́й по́далъ є҆сѝ вселе́ннѣй, є҆ди́не многомлⷭ҇тиве.

<red>На лїтꙋргі́и прокі́менъ</red>: <red>Б</red>ꙋ́ди гдⷭ҇и млⷭ҇ть твоѧ̀ на на́съ, ꙗ҆́коже ѹ҆пова́хомъ на тѧ̀.

<red>С</red>ті́хъ: <red>Р</red>а́дꙋйтесѧ првⷣнїи ѡ҆ гдⷭ҇ѣ, пра̑вымъ подоба́етъ похвала̀. <red>А҆</red>пⷭ҇лъ, рѧ́дъ.

<red>А҆</red>ллилꙋ́їа: Бг҃ъ даѧ́й ѿмще́нїе мнѣ̀, и҆ покори́вый лю́ди под̾ мѧ̀.

<red>С</red>ті́хъ: <red>В</red>елича́ѧй сп҃сє́нїѧ цр҃є́ва, и҆ творѧ́й млⷭ҇ть хрⷭ҇тꙋ своемꙋ̀ дв҃дꙋ, и҆ сѣ́мени є҆гѡ̀ до вѣ́ка.

<red>Тропа́рь, гла́съ в҃: </red>

<red>Є҆</red>гда̀ снизше́лъ є҆сѝ къ сме́рти, животѐ безсме́ртный, тогда̀ а҆́дъ ѹ҆мертви́лъ є҆сѝ блиста́нїемъ бж҃ества̀. є҆гда́ же и҆ ѹ҆ме́ршыѧ ѿ преиспо́днихъ воскр҃си́лъ є҆сѝ, всѧ̑ си̑лы нбⷭ҇ныѧ взыва́хꙋ: жизнода́вче хрⷭ҇тѐ бж҃е на́шъ, сла́ва тебѣ̀.

<red>Бг҃оро́диченъ: </red>

<red>В</red>сѧ̑ па́че смы́сла, всѧ̑ пресла̑внаѧ твоѧ̑ бцⷣе та̑инства, чистотѣ̀ запеча́танной, и҆ дв҃ствꙋ храни́мꙋ, мт҃и позна́ласѧ є҆сѝ нело́жна, бг҃а ро́ждши и҆́стиннаго. того̀ молѝ сп҃сти́сѧ дꙋша́мъ на́шымъ.

<red>Ѵ҆пакоѝ: </red>

<red>П</red>о стра́сти ше́дше во гро́бъ жєны̀, во є҆́же пома́зати тѣ́ло твоѐ хрⷭ҇тѐ бж҃е, ви́дѣша а҆́гг҃лы во гро́бѣ, и҆ ѹ҆жасо́шасѧ: гла́съ бо слы́шахꙋ ѿ ни́хъ, ꙗ҆́кѡ воскр҃се гдⷭ҇ь, да́рꙋѧй мі́рови ве́лїю млⷭ҇ть.

<red>На ѹ҆́трени, прокі́менъ: В</red>оста́ни гдⷭ҇и бж҃е мо́й повелѣ́нїемъ, и҆́мже заповѣ́далъ є҆сѝ, и҆ со́нмъ люде́й ѡ҆бы́детъ тѧ̀.

<red>С</red>ті́хъ: <red>Г</red>дⷭ҇и бж҃е мо́й на тѧ̀ ѹ҆пова́хъ, сп҃си́ мѧ.

<red>Т</red>а́же є҆ѵⷢ҇лїе воскрⷭ҇но рѧ́дъ.

<red>Конда́къ: </red>

<red>В</red>оскр҃слъ є҆сѝ ѿ гро́ба всеси́льне сп҃се, и҆ а҆́дъ ви́дѣвъ чꙋ́до ѹ҆жасе́сѧ, и҆ ме́ртвїи воста́ша: тва́рь же ви́дѧщи, сра́дꙋетсѧ тебѣ̀, и҆ а҆да́мъ свесели́тсѧ, и҆ мі́ръ сп҃се мо́й воспѣва́етъ тѧ̀ при́снѡ.

<red>На лїтꙋргі́и прокі́менъ: К</red>рѣ́пость моѧ̀ и҆ пѣ́нїе моѐ гдⷭ҇ь, и҆ бы́сть мнѣ̀ во сп҃се́нїе.

<red>С</red>ті́хъ: <red>Н</red>аказꙋ́ѧ наказа́ мѧ гдⷭ҇ь, сме́рти же не предаде́ мѧ. <red>А҆</red>пⷭ҇лъ, рѧ́дъ.

<red>А҆</red>ллилꙋ́їа: <red>Ѹ҆</red>слы́шитъ тѧ̀ гдⷭ҇ь въ де́нь печа́ли, защи́титъ тѧ̀ и҆́мѧ бг҃а і҆а́кѡвлѧ.

<red>С</red>ті́хъ: <red>Г</red>дⷭ҇и сп҃сѝ царѧ̀, и҆ ѹ҆слы́ши ны̀, во́ньже а҆́ще де́нь призове́мъ тѧ̀. <red>Є҆</red>ѵⷢ҇лїе, рѧ́дъ.

<red>Тропа́рь, гла́съ г҃: </red>

<red>Д</red>а веселѧ́тсѧ нбⷭ҇наѧ, да ра́дꙋютсѧ земна̑ѧ, ꙗ҆́кѡ сотворѝ держа́вꙋ мы́шцею свое́ю гдⷭ҇ь, попра̀ сме́ртїю сме́рть, пе́рвенецъ ме́ртвыхъ бы́сть: и҆з̾ чре́ва а҆́дова и҆зба́ви на́съ, и҆ подадѐ мі́рови ве́лїю млⷭ҇ть.

<red>Бг҃оро́диченъ: </red>

<red>Т</red>ѧ̀ хода́тайствовавшꙋю сп҃се́нїе ро́да на́шегѡ, воспѣва́емъ бцⷣе дв҃о: пло́тїю бо ѿ тебѐ воспрїѧ́тою сн҃ъ тво́й, и҆ бг҃ъ на́шъ, крⷭ҇то́мъ воспрїи́мъ стра́сть, и҆зба́ви на́съ ѿ тлѝ, ꙗ҆́кѡ чл҃вѣколю́бецъ.

<red>Ѵ҆пакоѝ: </red>

<red>Ѹ҆</red>дивлѧ́ѧ видѣ́нїемъ, ѡ҆роша́ѧ глагѡ́ланїи, блиста́ѧйсѧ а҆́гг҃лъ, мѷроно́сицамъ глаго́лаше: что̀ жива́гѡ и҆́щете во гро́бѣ; воста̀ и҆стощи́вый гро́бы, тлѝ премѣни́телѧ разꙋмѣ́йте непремѣ́ннаго. рцы́те бг҃ови: ко́ль стра́шна дѣла̀ твоѧ̑, ꙗ҆́кѡ ро́дъ сп҃слъ є҆сѝ человѣ́ческїй.

<red>На ѹ҆́трени прокі́менъ: Р</red>цы́те во ꙗ҆зы́цѣхъ, ꙗ҆́кѡ гдⷭ҇ь воцр҃и́сѧ: и҆́бо и҆спра́ви вселе́ннꙋю, ꙗ҆́же не подви́житсѧ.

<red>С</red>ті́хъ: <red>В</red>оспо́йте гдⷭ҇еви пѣ́снь но́вꙋ, воспо́йте гдⷭ҇еви всѧ̀ землѧ̀. <red>Є҆</red>ѵⷢ҇лїе воскрⷭ҇но, рѧ́дъ.

<red>Конда́къ. Подо́бенъ: Дв҃а дне́сь: </red>

<red>В</red>оскр҃слъ є҆сѝ дне́сь и҆з̾ гро́ба ще́дре, и҆ на́съ возве́лъ є҆сѝ ѿ вра́тъ сме́ртныхъ. дне́сь а҆да́мъ ликꙋ́етъ, и҆ ра́дꙋетсѧ є҆́ѵа: вкꙋ́пѣ же и҆ прⷪ҇ро́цы съ патрїа́рхи воспѣва́ютъ непреста́ннѡ бж҃е́ственнꙋю держа́вꙋ вла́сти твоеѧ̀.

<red>На лїтꙋргі́и прокі́менъ: П</red>о́йте бг҃ꙋ на́шемꙋ, по́йте, по́йте цр҃е́ви на́шемꙋ, по́йте.

<red>С</red>ті́хъ: <red>В</red>сѝ ꙗ҆зы́цы восплещи́те рꙋка́ми, воскли́кните бг҃ꙋ гла́сомъ ра́дованїѧ. <red>А҆</red>пⷭ҇лъ, рѧ́дъ.

<red>А҆</red>ллилꙋ́їа: <red>Н</red>а тѧ̀ гдⷭ҇и ѹ҆пова́хъ, да не постыжꙋ́сѧ во вѣ́къ.

<red>С</red>ті́хъ: Бꙋ́ди мѝ въ бг҃а защи́тителѧ, и҆ въ до́мъ прибѣ́жища, є҆́же сп҃сти́ мѧ. <red>Є҆</red>ѵⷢ҇лїе рѧдово́е.

<red>Тропа́рь, гла́съ д҃: </red>

<red>С</red>вѣ́тлꙋю воскрⷭ҇нїѧ про́повѣдь, ѿ а҆́гг҃ла ѹ҆вѣ́дѣвше гдⷭ҇ни ѹ҆чени́цы, и҆ пра́дѣднее ѡ҆сꙋжде́нїе ѿве́ргше, а҆пⷭ҇лѡмъ хва́лѧщесѧ глаго́лахꙋ: и҆спрове́ржесѧ сме́рть, воскр҃се хрⷭ҇то́съ бг҃ъ, да́рꙋѧй мі́рови ве́лїю млⷭ҇ть.

<red>Бг҃оро́диченъ: </red>

<red>Є҆́</red>же ѿ вѣ́ка ѹ҆тае́ное, и҆ а҆́гг҃лѡмъ несвѣ́домое та́инство, тобо́ю бцⷣе сꙋ́щымъ на землѝ ꙗ҆ви́сѧ бг҃ъ, въ несли́тномъ соедине́нїи воплоща́емь, и҆ крⷭ҇тъ во́лею на́съ ра́ди воспрїи́мъ, и҆́мже воскр҃си́въ первозда́ннаго, сп҃сѐ ѿ сме́рти дꙋ́шы на́шѧ.

<red>Ѵ҆пакоѝ: </red>

<red>Ꙗ҆́</red>же твоегѡ̀ пресла́внагѡ воста́нїѧ, предте́кшыѧ мѷронѡ́сицы, а҆пⷭ҇лѡмъ проповѣ́дахꙋ хрⷭ҇тѐ, ꙗ҆́кѡ воскр҃слъ є҆сѝ ꙗ҆́кѡ бг҃ъ, подаѧ́й мі́рови ве́лїю млⷭ҇ть.

<red>На ѹ҆́трени прокі́менъ: В</red>оскрⷭ҇нѝ гдⷭ҇и, помозѝ на́мъ, и҆ и҆зба́ви на́съ и҆́мене твоегѡ̀ ра́ди.

<red>С</red>ті́хъ: <red>Б</red>ж҃е, ѹ҆ши́ма на́шима ѹ҆слы́шахомъ, и҆ ѻ҆тцы̀ на́ши возвѣсти́ша на́мъ.

<red>Конда́къ. Подо́бенъ: Ꙗ҆ви́лсѧ є҆сѝ дне́сь: </red>

<red>С</red>п҃съ и҆ и҆зба́витель мо́й, и҆з̾ гро́ба ꙗ҆́кѡ бг҃ъ, воскр҃сѝ ѿ ѹ҆́зъ земнорѡ́дныѧ: и҆ врата̀ а҆́дова сокрꙋшѝ, и҆ ꙗ҆́кѡ влⷣка воскр҃се тридне́венъ.

<red>На лїтꙋргі́и прокі́менъ: Ꙗ҆́</red>кѡ возвели́чишасѧ дѣла̀ твоѧ̑ гдⷭ҇и, всѧ премꙋ́дростїю сотвори́лъ є҆сѝ.

<red>С</red>ті́хъ: <red>Б</red>л҃гословѝ дꙋшѐ моѧ̀ гдⷭ҇а, гдⷭ҇и бж҃е мо́й возвели́чилсѧ є҆сѝ ѕѣлѡ̀.

<red>А҆</red>ллилꙋ́їа: <red>Н</red>алѧцы̀, и҆ ѹ҆спѣва́й, и҆ црⷭ҇твꙋй и҆́стины ра́ди, и҆ кро́тости, и҆ пра́вды.

<red>С</red>ті́хъ: <red>В</red>озлюби́лъ є҆сѝ пра́вдꙋ, и҆ возненави́дѣлъ є҆сѝ беззако́нїе.

<red>Тропа́рь, гла́съ є҃: </red>

<red>С</red>обезнача́льное сло́во ѻ҆ц҃ꙋ̀ и҆ дх҃ови, ѿ дв҃ы ро́ждшеесѧ на сп҃се́нїе на́ше, воспои́мъ вѣ́рнїи, и҆ поклони́мсѧ: ꙗ҆́кѡ бл҃говолѝ пло́тїю взы́ти на крⷭ҇тъ, и҆ сме́рть претерпѣ́ти, и҆ воскр҃си́ти ѹ҆ме́ршыѧ сла́внымъ воскрⷭ҇нїемъ свои́мъ.

<red>Бг҃оро́диченъ: </red>

<red>Р</red>а́дꙋйсѧ, две́ре гдⷭ҇нѧ непроходи́маѧ. ра́дꙋйсѧ, стѣно̀ и҆ покро́ве притека́ющихъ къ тебѣ̀. ра́дꙋйсѧ неѡбꙋрева́емое приста́нище, и҆ неискꙋсобра́чнаѧ, ро́ждшаѧ пло́тїю творца̀ твоего̀ и҆ бг҃а: молѧ́щи не ѡ҆скꙋдѣва́й ѡ҆ воспѣва́ющихъ, и҆ кла́нѧющихсѧ ржⷭ҇твꙋ̀ твоемꙋ̀.

<red>Ѵ҆пакоѝ: </red>

<red>А҆́</red>гг҃льскимъ зра́комъ ѹ҆́мъ смꙋща́ющыѧ, и҆ бж҃е́ственнымъ воста́нїемъ дꙋше́ю просвѣща́ємыѧ, мѷронѡ́сицы а҆пⷭ҇лѡмъ бл҃говѣствова́хꙋ: возвѣсти́те во ꙗ҆зы́цѣхъ воскрⷭ҇нїе, гдⷭ҇ꙋ содѣ́йствꙋющꙋ чꙋдесы̀, подаю́щемꙋ на́мъ ве́лїю млⷭ҇ть.

<red>На ѹ҆́трени прокі́менъ: В</red>оскрⷭ҇нѝ гдⷭ҇и бж҃е мо́й, да вознесе́тсѧ рꙋка̀ твоѧ̀, ꙗ҆́кѡ ты̀ црⷭ҇твꙋеши во вѣ́ки.

<red>С</red>ті́хъ: <red>И҆</red>сповѣ́мсѧ тебѣ̀ гдⷭ҇и всѣ́мъ се́рдцемъ мои́мъ, повѣ́мъ всѧ̑ чꙋдеса̀ твоѧ̑.

<red>Конда́къ. Подо́бенъ: Собезнача́льное сло́во: </red>

<red>К</red>о а҆́дꙋ сп҃се мо́й соше́лъ є҆сѝ, и҆ врата̀ сокрꙋши́вый ꙗ҆́кѡ всеси́ленъ, ѹ҆ме́ршихъ ꙗ҆́кѡ созда́тель, совоскр҃си́лъ є҆сѝ, и҆ сме́рти жа́ло сокрꙋши́лъ є҆сѝ: и҆ а҆да́мъ ѿ клѧ́твы и҆зба́вленъ бы́сть чл҃вѣколю́бче. тѣ́мже всѝ зове́мъ: сп҃сѝ на́съ гдⷭ҇и.

<red>На лїтꙋргі́и прокі́менъ: Т</red>ы̀ гдⷭ҇и сохрани́ши ны̀, и҆ соблюде́ши ны̀ ѿ ро́да сегѡ̀, и҆ во вѣ́къ.

<red>С</red>ті́хъ: <red>С</red>п҃си́ мѧ гдⷭ҇и, ꙗ҆́кѡ ѡ҆скꙋдѣ̀ прпⷣбный.

<red>А҆</red>ллилꙋ́їа: <red>М</red>лⷭ҇ти твоѧ̑ гдⷭ҇и во вѣ́къ воспою̀, въ ро́дъ и҆ ро́дъ возвѣщꙋ̀ и҆́стинꙋ твою̀ ѹ҆сты̀ мои́ми.

<red>С</red>ті́хъ: <red>З</red>анѐ ре́клъ є҆сѝ: во вѣ́къ млⷭ҇ть сози́ждетсѧ, на нб҃сѣ́хъ ѹ҆гото́витсѧ и҆́стина твоѧ̀.

<red>Тропа́рь, гла́съ ѕ҃: </red>

<red>А҆́</red>гг҃льскїѧ си̑лы на гро́бѣ твое́мъ, и҆ стрегꙋ́щїи ѡ҆мертвѣ́ша, и҆ стоѧ́ше мр҃і́а во гро́бѣ, и҆́щꙋщи пречⷭ҇тагѡ тѣ́ла твоегѡ̀. плѣни́лъ є҆сѝ а҆́дъ, не и҆скꙋси́всѧ ѿ негѡ̀: срѣ́тилъ є҆сѝ дв҃ꙋ, да́рꙋѧй живо́тъ. воскр҃сы́й и҆з̾ ме́ртвыхъ гдⷭ҇и, сла́ва тебѣ̀.

<red>Бг҃оро́диченъ: </red>

<red>Б</red>л҃гослове́ннꙋю нарекі́й твою̀ мт҃рь, прише́лъ є҆сѝ на стра́сть во́льнымъ хотѣ́нїемъ, возсїѧ́въ на крⷭ҇тѣ̀, взыска́ти хотѧ̀ а҆да́ма, глаго́лѧ а҆́гг҃лѡмъ: сра́дꙋйтесѧ мнѣ̀, ꙗ҆́кѡ ѡ҆брѣ́тесѧ поги́бшаѧ дра́хма. всѧ̑ мꙋ́дрѣ ѹ҆стро́ивый бж҃е на́шъ, сла́ва тебѣ̀.

<red>Ѵ҆пакоѝ: </red>

<red>В</red>о́льною и҆ животворѧ́щею твое́ю сме́ртїю хрⷭ҇тѐ, врата̀ а҆́дова сокрꙋши́въ ꙗ҆́кѡ бг҃ъ: ѿве́рзлъ є҆сѝ. на́мъ дре́внїй ра́й, и҆ воскр҃съ, и҆з̾ ме́ртвыхъ, и҆зба́вилъ є҆сѝ ѿ тлѣ́нїѧ живо́тъ на́шъ.

<red>На ѹ҆́трени прокі́менъ: Г</red>дⷭ҇и воздви́гни си́лꙋ твою̀, и҆ прїидѝ во є҆́же сп҃стѝ на́съ.

<red>С</red>ті́хъ: <red>П</red>асы́й і҆и҃лѧ вонмѝ, наставлѧ́ѧй ꙗ҆́кѡ ѻ҆вча̀ і҆ѡ́сифа.

<red>Конда́къ: </red>

<red>Ж</red>ивонача́льною дла́нїю, ѹ҆ме́ршыѧ ѿ мра́чныхъ ѹ҆до́лїй, жизнода́вецъ воскр҃си́въ всѣ́хъ хрⷭ҇то́съ бг҃ъ, воскрⷭ҇нїе подадѐ человѣ́ческомꙋ ро́дꙋ: є҆́сть бо всѣ́хъ сп҃си́тель, воскрⷭ҇нїе, и҆ живо́тъ и҆ бг҃ъ всѣ́хъ.

<red>На лїтꙋргі́и прокі́менъ: С</red>п҃сѝ гдⷭ҇и лю́ди твоѧ̑, и҆ бл҃гословѝ достоѧ́нїе твоѐ.

<red>С</red>ті́хъ: <red>К</red>ъ тебѣ̀ гдⷭ҇и воззовꙋ̀, бж҃е мо́й, да не премолчи́ши ѿ менѐ.

<red>А҆</red>ллилꙋ́їа: <red>Ж</red>ивы́й въ по́мощи вы́шнѧгѡ, въ кро́вѣ бг҃а нбⷭ҇нагѡ водвори́тсѧ.

<red>С</red>ті́хъ: <red>Р</red>ече́тъ гдⷭ҇еви: застꙋ́пникъ мо́й є҆сѝ, и҆ прибѣ́жище моѐ, бг҃ъ мо́й, и҆ ѹ҆пова́ю на него̀.

<red>Тропа́рь, гла́съ з҃: </red>

<red>Р</red>азрꙋши́лъ є҆сѝ крⷭ҇то́мъ твои́мъ сме́рть, ѿве́рзлъ є҆сѝ разбо́йникꙋ ра́й, мѷроно́сицамъ пла́чь преложи́лъ є҆сѝ, и҆ а҆пⷭ҇лѡмъ проповѣ́дати повелѣ́лъ є҆сѝ, ꙗ҆́кѡ воскр҃слъ є҆сѝ хрⷭ҇тѐ бж҃е, да́рꙋѧй мі́рови ве́лїю млⷭ҇ть.

<red>Бг҃оро́диченъ: </red>

<red>Ꙗ҆́</red>кѡ на́шегѡ воскрⷭ҇нїѧ сокро́вище, на тѧ̀ надѣ́ющыѧсѧ всепѣ́таѧ, ѿ ро́ва и҆ глꙋбины̀ прегрѣше́нїй возведѝ. ты́ бо пови̑нныѧ грѣхꙋ̀ сп҃сла̀ є҆сѝ, ро́ждшаѧ сп҃се́нїе на́ше: ꙗ҆́же пре́жде ржⷭ҇тва̀ дв҃а, и҆ въ ржⷭ҇твѣ̀ дв҃а, и҆ по ржⷭ҇твѣ̀ па́ки пребыва́еши дв҃а.

<red>Ѵ҆пакоѝ: </red>

<red>И҆́</red>же на́шъ зра́къ воспрїе́мый, и҆ претерпѣ́вый крⷭ҇тъ пло́тски, сп҃си́ мѧ воскрⷭ҇нїемъ твои́мъ хрⷭ҇тѐ бж҃е, ꙗ҆́кѡ чл҃вѣколю́бецъ.

<red>На ѹ҆́трени прокі́менъ: В</red>оскрⷭ҇нѝ гдⷭ҇и бж҃е мо́й, да вознесе́тсѧ рꙋка̀ твоѧ̀, не забꙋ́ди ѹ҆бо́гихъ твои́хъ до конца̀.

<red>С</red>ті́хъ: <red>И҆</red>сповѣ́мсѧ тебѣ̀ гдⷭ҇и всѣ́мъ се́рдцемъ мои́мъ: повѣ́мъ всѧ̑ чꙋдеса̀ твоѧ̑.

<red>Конда́къ: </red>

<red>Н</red>е ктомꙋ̀ держа́ва сме́ртнаѧ возмо́жетъ держа́ти человѣ́ки, хрⷭ҇то́съ бо сни́де сокрꙋша́ѧ и҆ разорѧ́ѧ си̑лы є҆ѧ̀. свѧзꙋ́емь быва́етъ а҆́дъ, прⷪ҇ро́цы согла́снѡ ра́дꙋютсѧ, предста̀, глаго́люще сп҃съ сꙋ́щымъ въ вѣ́рѣ: и҆зыди́те вѣ́рнїи въ воскрⷭ҇нїе.

<red>На лїтꙋргі́и прокі́менъ: Г</red>дⷭ҇ь крѣ́пость лю́демъ свои́мъ да́стъ, гдⷭ҇ь бл҃гослови́тъ лю́ди своѧ̑ ми́ромъ.

<red>С</red>ті́хъ: <red>П</red>ринеси́те гдⷭ҇еви сы́нове бж҃їи: принеси́те гдⷭ҇еви сы́ны ѻ҆́вни.

<red>А҆</red>ллилꙋ́їа: <red>Б</red>л҃го є҆́сть и҆сповѣ́датисѧ гдⷭ҇еви, и҆ пѣ́ти и҆́мени твоемꙋ̀ вы́шнїй.

<red>С</red>ті́хъ: <red>В</red>озвѣща́ти заꙋ́тра млⷭ҇ть твою̀, и҆ и҆́стинꙋ твою̀ на всѧ́кꙋ но́щь.

<red>Тропа́рь, гла́съ и҃: </red>

<red>С</red>ъ высоты̀ снизше́лъ є҆сѝ бл҃гоꙋтро́бне, погребе́нїе прїѧ́лъ є҆сѝ тридне́вное, да на́съ свободи́ши страсте́й, животѐ и҆ воскрⷭ҇нїе на́ше, гдⷭ҇и сла́ва тебѣ̀.

<red>Бг҃оро́диченъ: </red>

<red>И҆́</red>же на́съ ра́ди рожде́йсѧ ѿ дв҃ы, и҆ распѧ́тїе претерпѣ́въ бл҃гі́й, и҆спрове́ргїй сме́ртїю сме́рть, и҆ воскрⷭ҇нїе ꙗ҆вле́й ꙗ҆́кѡ бг҃ъ, не пре́зри ꙗ҆̀же созда́лъ є҆сѝ рꙋко́ю твое́ю. ꙗ҆вѝ чл҃вѣколю́бїе твоѐ млⷭ҇тиве, прїимѝ ро́ждшꙋю тѧ̀ бцⷣꙋ молѧ́щꙋюсѧ за ны̀, и҆ сп҃сѝ сп҃се на́шъ лю́ди ѿча̑ѧнныѧ.

<red>Ѵ҆пакоѝ: </red>

<red>М</red>ѷронѡ́сицы жизнода́вца предстоѧ́щыѧ гро́бꙋ, влⷣкꙋ и҆ска́хꙋ въ ме́ртвыхъ безсме́ртнаго, и҆ ра́дость бл҃говѣ́щенїѧ ѿ а҆́гг҃ла прїе́мшыѧ, а҆пⷭ҇лѡмъ возвѣща́хꙋ: ꙗ҆́кѡ воскр҃се хрⷭ҇то́съ бг҃ъ, подаѧ́й мі́рови ве́лїю млⷭ҇ть.

<red>На ѹ҆́трени прокі́менъ: В</red>оцр҃и́тсѧ гдⷭ҇ь во вѣ́къ, бг҃ъ тво́й сїѡ́не въ ро́дъ и҆ ро́дъ.

<red>С</red>ті́хъ: Хвалѝ дꙋшѐ моѧ̀ гдⷭ҇а, восхвалю̀ гдⷭ҇а въ животѣ̀ мое́мъ.

<red>Конда́къ. Подо́бенъ: Ꙗ҆́кѡ нача́тки: </red>

<red>В</red>оскр҃съ и҆з̾ гро́ба, ѹ҆ме́ршыѧ воздви́глъ є҆сѝ, и҆ а҆да́ма воскр҃си́лъ є҆сѝ, и҆ є҆́ѵа ликꙋ́етъ во твое́мъ воскрⷭ҇нїи: и҆ мїрсті́и концы̀ торжествꙋ́ютъ: є҆́же и҆з̾ ме́ртвыхъ воста́нїемъ твои́мъ, многомлⷭ҇тиве.

<red>На лїтꙋргі́и прокі́менъ: П</red>омоли́тесѧ, и҆ воздади́те гдⷭ҇еви бг҃ꙋ на́шемꙋ.

<red>С</red>ті́хъ: <red>В</red>ѣ́домъ во і҆ꙋде́и бг҃ъ, во і҆и҃ли ве́лїе и҆́мѧ є҆гѡ̀.

<red>А҆</red>ллилꙋ́їа: <red>П</red>рїиди́те возра́дꙋемсѧ гдⷭ҇еви, воскли́кнемъ бг҃ꙋ сп҃си́телю на́шемꙋ.

<red>С</red>ті́хъ: <red>П</red>редвари́мъ лицѐ є҆гѡ̀ во и҆сповѣ́данїи, и҆ во ѱалмѣ́хъ воскли́кнемъ є҆мꙋ̀.
