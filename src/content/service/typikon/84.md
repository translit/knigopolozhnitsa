---
title: "н҃в. Ѡ҆ ѿпꙋсти́тельныхъ тропарѧ́хъ и҆ кондака́хъ, ка́кѡ глаго́лати въ седми̑чныѧ дни̑"
navigation:
  key: service-typikon-84
  title: "Ѡ҆ ѿпꙋсти́тельныхъ тропарѧ́хъ и҆ кондака́хъ, ка́кѡ глаго́лати въ седми̑чныѧ дни̑"
  parent: service-typikon
  order: 84
type: "service"
---

# н҃в. Ѡ҆ ѿпꙋсти́тельныхъ тропарѧ́хъ и҆ кондака́хъ, ка́кѡ глаго́лати въ седми̑чныѧ дни̑, кромѣ̀ предпра́зднства и҆ попра́зднства, и҆ вели́кихъ ст҃ы́хъ, и҆мꙋ́щихъ бдѣ́нїе и҆лѝ полѷеле́й, во ве́сь го́дъ: на вече́рнѧхъ, и҆ повече́рїѧхъ, и҆ на ѹ҆́трени на Бг҃ъ гдⷭ҇ь, и҆ по Бл҃го є҆́сть, и҆ на часѣ́хъ, и҆ на лїтꙋргі́и по вхо́дѣ.

<red>Въ недѣ́лю ве́чера</red>, <red>П</red>о Ны́нѣ ѿпꙋща́еши, и҆ по трист҃о́мъ, глаго́лемъ тропа́рь ст҃а́гѡ: <red>С</red>ла́ва, и҆ ны́нѣ, бг҃оро́диченъ, по гла́сꙋ тропарѧ̀ ѿ ме́ньшихъ. <red>А҆́</red>ще ли слꙋча́тсѧ два̀ ст҃ы́хъ, и҆ и҆мѣ́ютъ ѻ҆́ба тропарѝ, и҆ глаго́лемъ пре́жде тропа́рь ст҃а́гѡ пе́рвагѡ. <red>С</red>ла́ва, дрꙋга́гѡ ст҃а́гѡ: <red>И҆</red> ны́нѣ, бг҃оро́диченъ ѿ ме́ньшихъ, по гла́сꙋ дрꙋга́гѡ тропарѧ̀.

<red>Въ тꙋ́южде недѣ́лю, на повече́рїи</red>, <red>П</red>о Досто́йно, и҆ по трист҃о́мъ, глаго́лемъ тропа́рь хра́ма хрⷭ҇то́ва, и҆лѝ бцⷣы, пото́мъ днѐ, <red>Н</red>бⷭ҇ныхъ во́инствъ: та́же хра́ма ст҃а́гѡ: посе́мъ: <red>Б</red>ж҃е ѻ҆тє́цъ на́шихъ: и҆ <red>И҆́</red>же во все́мъ мі́рѣ: <red>С</red>ла́ва: конда́къ, <red>С</red>о ст҃ы́ми ѹ҆поко́й: <red>И҆</red> ны́нѣ, <red>М</red>л҃твами гдⷭ҇и всѣ́хъ ст҃ы́хъ:

<red>[зрѝ] А҆́</red>ще же нѣ́сть хра́ма хрⷭ҇то́ва, и҆ бцⷣы, глаго́лемъ пре́жде тропа́рь днѐ, <red>Н</red>бⷭ҇ныхъ во́инствъ: и҆ хра́ма ст҃а́гѡ: посе́мъ, <red>Б</red>ж҃е ѻ҆тє́цъ на́шихъ: и҆ <red>И҆́</red>же во все́мъ мі́рѣ: <red>С</red>ла́ва, <red>С</red>о ст҃ы́ми ѹ҆поко́й: <red>И҆</red> ны́нѣ, <red>М</red>л҃твами гдⷭ҇и:

<red>Въ понедѣ́льникъ на ѹ҆́трени, На Бг҃ъ гдⷭ҇ь,</red> глаго́лемъ тропа́рь ст҃а́гѡ, <red>два́жды</red>: <red>С</red>ла́ва, и҆ ны́нѣ, бг҃оро́диченъ, ѿ ме́ньшихъ, по гла́сꙋ тропарѧ̀ ст҃а́гѡ.

<red>[зрѝ] А҆́</red>ще слꙋчи́тсѧ дрꙋгі́й ст҃ы́й и҆мѣ́ѧй тропа́рь, <red>И҆</red> глаго́лемъ тропа́рь пе́рвагѡ ст҃а́гѡ: <red>два́жды</red>. <red>С</red>ла́ва, дрꙋга́гѡ ст҃а́гѡ: <red>И҆</red> ны́нѣ, бг҃оро́диченъ, по гла́сꙋ дрꙋга́гѡ тропарѧ̀, ѿ ме́ньшихъ. <red>П</red>о <red>Б</red>л҃го є҆́сть, тропа́рь глаго́лемъ, ꙗ҆́коже ѹ҆каза́сѧ въ недѣ́лю ве́чера.

<red>На часѣ́хъ глаго́лемъ, Т</red>ропа́рь, ст҃а́гѡ. <red>И҆</red> ны́нѣ, бг҃оро́диченъ часѡ́въ. <red>П</red>о трист҃о́мъ, конда́къ ст҃а́гѡ. <red>С</red>и́це на всѣ́хъ часѣ́хъ тропарѝ и҆ кондакѝ глаго́лемъ.

<red>[зрѝ] А҆́</red>ще слꙋчи́тсѧ дрꙋгі́й ст҃ы́й и҆мѣ́ѧй тропа́рь и҆ конда́къ: <red>И҆</red> глаго́лемъ на а҃-мъ часѣ̀ тропа́рь а҃-гѡ ст҃а́гѡ, <red>С</red>ла́ва, дрꙋга́гѡ ст҃а́гѡ: <red>И҆</red> ны́нѣ, бг҃оро́диченъ часѡ́въ. <red>П</red>о Ѻ҆́ч҃е на́шъ: конда́къ а҃-гѡ ст҃а́гѡ.

<red>Н</red>а г҃-мъ часѣ̀, тропа́рь глаго́лемъ а҃-гѡ ст҃а́гѡ: <red>С</red>ла́ва, дрꙋга́гѡ ст҃а́гѡ: <red>И҆</red> ны́нѣ, бг҃оро́диченъ часѡ́въ. <red>П</red>о Ѻ҆́ч҃е на́шъ: конда́къ дрꙋга́гѡ ст҃а́гѡ. <red>Т</red>а́кожде и҆ на про́чихъ часѣ́хъ глаго́лемъ тропарѝ: <red>К</red>ондаки́ же глаго́лемъ премѣнѧ́юще.

<red>[зрѝ] А҆́</red>ще ли дрꙋгі́й ст҃ы́й не и҆́мать кондака̀, и҆ глаго́лемъ конда́къ по <red>Ѻ҆́</red>ч҃е на́шъ: є҆ди́нагѡ ст҃а́гѡ на всѣ́хъ часѣ́хъ.

<red>[зрѝ] На лїтꙋргі́и по вхо́дѣ</red>, <red>Г</red>лаго́лемъ тропа́рь хра́ма хрⷭ҇то́ва, и҆лѝ бцⷣы, и҆ днѐ: <red>Н</red>бⷭ҇ныхъ во́инствъ: посе́мъ тропа́рь ст҃а́гѡ рѧдова́гѡ. <red>А҆́</red>ще ли бꙋ́детъ дрꙋгі́й ст҃ы́й и҆мѣ́ѧй тропа́рь, глаго́лемъ тропа́рь и҆ дрꙋга́гѡ ст҃а́гѡ. <red>П</red>осе́мъ конда́къ хра́ма хрⷭ҇то́ва и҆ днѐ, <red>А҆</red>рхїстрати́зи бж҃їи: та́же ст҃а́гѡ рѧдова́гѡ. <red>А҆́</red>ще ли бꙋ́детъ дрꙋгі́й ст҃ы́й и҆мѣ́ѧй конда́къ, глаго́лемъ и҆ дрꙋга́гѡ ст҃а́гѡ: <red>С</red>ла́ва, <red>С</red>о ст҃ы́ми ѹ҆поко́й: <red>И҆</red> ны́нѣ, хра́ма бцⷣы.

<red>[зрѝ] А҆́</red>ще ли гдѣ̀ нѣ́сть хра́ма бцⷣы, <red>И҆</red> ны́нѣ, хра́ма хрⷭ҇то́ва.

<red>[зрѝ] А҆</red> и҆дѣ́же нѣ́сть хра́ма хрⷭ҇то́ва, и҆ бцⷣы, глаго́лемъ по вхо́дѣ тропарѝ си́це, пре́жде тропа́рь днѐ: <red>Н</red>бⷭ҇ныхъ во́инствъ: и҆ хра́ма ст҃а́гѡ. та́же ст҃а́гѡ рѧдова́гѡ, и҆ дрꙋга́гѡ ст҃а́гѡ, а҆́ще є҆́сть. <red>Т</red>а́же конда́къ днѐ, и҆ конда́къ хра́ма ст҃а́гѡ, и҆ ст҃а́гѡ рѧдова́гѡ. <red>С</red>ла́ва, <red>С</red>о ст҃ы́ми ѹ҆поко́й: <red>И҆</red> ны́нѣ, бцⷣы, <red>П</red>редста́тельство хрⷭ҇тїа́нъ:

<red>А҆ и҆дѣ́же нѣ́сть лїтꙋргі́и</red>, <red>Г</red>лаго́лемъ на часѣ́хъ, по <red>Ѡ҆</red>сла́би, ѡ҆ста́ви, по <red>Ѻ҆́</red>ч҃е на́шъ, конда́къ хра́ма хрⷭ҇то́ва, и҆ днѐ: та́же ст҃а́гѡ рѧдова́гѡ, и҆ дрꙋга́гѡ ст҃а́гѡ, а҆́ще є҆́сть: <red>С</red>ла́ва, <red>С</red>о ст҃ы́ми ѹ҆поко́й: <red>И҆</red> ны́нѣ, хра́ма бцⷣы.

<red>[зрѝ] А҆</red> и҆дѣ́же нѣ́сть хра́ма бцⷣы, глаго́лемъ конда́къ днѐ, <red>А҆</red>рхїстрати́зи: и҆ хра́ма ст҃а́гѡ, и҆ ст҃а́гѡ рѧдова́гѡ, и҆ дрꙋга́гѡ ст҃а́гѡ. <red>С</red>ла́ва, <red>С</red>о ст҃ы́ми ѹ҆поко́й: <red>И҆</red> ны́нѣ, хра́ма хрⷭ҇то́ва.

<red>[зрѝ] А҆</red> и҆дѣ́же нѣ́сть хра́ма хрⷭ҇то́ва, и҆ бцⷣы, глаго́лемъ, <red>И҆</red> ны́нѣ, <red>П</red>редста́тельство хрⷭ҇тїа́нъ:

<red> Въ понедѣ́льникъ ве́чера.</red>

<red>П</red>о Ны́нѣ ѿпꙋща́еши, и҆ по трист҃о́мъ глаго́лемъ тропа́рь ст҃а́гѡ. <red>С</red>ла́ва, и҆ ны́нѣ, бг҃оро́диченъ по гла́сꙋ тропарѧ̀ ст҃а́гѡ.

<red>[зрѝ] А҆́</red>ще ли слꙋча́тсѧ два̀ ст҃ы́хъ, и҆мꙋ́ще два̀ тропарѧ̀, и҆ глаго́лемъ пре́жде тропа́рь а҃-гѡ ст҃а́гѡ. <red>С</red>ла́ва, дрꙋга́гѡ ст҃а́гѡ: <red>И҆</red> ны́нѣ, бг҃оро́диченъ ѿ ме́ньшихъ, по гла́сꙋ послѣ́днѧгѡ тропарѧ̀.

<red>[зрѝ] Въ то́йже понедѣ́льникъ на повече́рїи, П</red>о Досто́йно, и҆ по трист҃о́мъ, глаго́лемъ тропа́рь хра́ма хрⷭ҇то́ва, и҆лѝ бцⷣы: посе́мъ днѐ: <red>П</red>а́мѧть првⷣнагѡ: та́же тропа́рь хра́ма ст҃а́гѡ. посе́мъ, <red>Б</red>ж҃е ѻ҆тє́цъ на́шихъ: и҆ <red>И҆́</red>же во все́мъ мі́рѣ: <red>С</red>ла́ва, конда́къ, <red>С</red>о ст҃ы́ми ѹ҆поко́й: <red>И҆</red> ны́нѣ, бг҃оро́диченъ, <red>М</red>л҃твами гдⷭ҇и:

<red>[зрѝ] А҆ и҆дѣ́же нѣ́сть хра́ма хрⷭ҇то́ва, и҆ бцⷣы</red>, глаго́лемъ пре́жде тропа́рь днѐ, <red>П</red>а́мѧть првⷣнагѡ: и҆ хра́ма ст҃а́гѡ. посе́мъ, <red>Б</red>ж҃е ѻ҆тє́цъ на́шихъ: и҆ <red>И҆́</red>же во все́мъ мі́рѣ: <red>С</red>ла́ва: конда́къ, <red>С</red>о ст҃ы́ми ѹ҆поко́й: <red>И </red>ны́нѣ, <red>М</red>л҃твами гдⷭ҇и:

<red>[зрѝ] А҆́ще ли хра́мъ і҆ѡа́нна прⷣте́чи, И҆</red> хра́ма прⷣте́чева, всѣ́хъ є҆гѡ̀ пра́здникѡвъ тропаре́й не глаго́лемъ, зане́же глаго́летсѧ тропа́рь днѐ, є҆мꙋ́же прⷣте́чи.

<red>Во вто́рникъ на ѹ҆́трени, На Бг҃ъ гдⷭ҇ь</red>, тропа́рь ст҃а́гѡ, <red>два́жды</red>. <red>С</red>ла́ва, и҆ ны́нѣ, бг҃оро́диченъ ѿ ме́ньшихъ, во гла́съ тропарѧ̀ ст҃а́гѡ.

<red>[зрѝ] А҆́</red>ще ли слꙋчи́тсѧ дрꙋгі́й ст҃ы́й, и҆мѣ́ѧй тропа́рь: <red>И҆</red> глаго́лемъ тропа́рь а҃-гѡ ст҃а́гѡ, <red>два́жды</red>. <red>С</red>ла́ва, дрꙋга́гѡ ст҃а́гѡ: <red>И҆</red> ны́нѣ, бг҃оро́диченъ ѿ ме́ньшихъ по гла́сꙋ послѣ́днѧгѡ тропарѧ̀. <red>П</red>о Бл҃го є҆́сть, тропа́рь глаго́лемъ ꙗ҆́коже въ понедѣ́льникъ на вече́рни.

<red>Н</red>а а҃-мъ часѣ̀, <red>Т</red>ропа́рь ст҃а́гѡ: <red>И҆</red> ны́нѣ, бг҃оро́диченъ часѡ́въ. <red>П</red>о трист҃о́мъ конда́къ ст҃а́гѡ.

<red>[зрѝ] А҆́</red>ще ли слꙋчи́тсѧ дрꙋгі́й ст҃ы́й и҆мѣ́ѧй тропа́рь и҆ конда́къ, и҆ глаго́лемъ тропа́рь а҃-гѡ ст҃а́гѡ. <red>С</red>ла́ва, дрꙋга́гѡ: <red>И҆</red> ны́нѣ, бг҃оро́диченъ часѡ́въ. <red>П</red>о Ѻ҆́ч҃е на́шъ: конда́къ а҃-гѡ ст҃а́гѡ.

<red>Н</red>а г҃-мъ часѣ̀, тропа́рь а҃- гѡ ст҃а́гѡ: <red>С</red>ла́ва, дрꙋга́гѡ: <red>И҆</red> ны́нѣ, бг҃оро́диченъ часѡ́въ. <red>П</red>о Ѻ҆́ч҃е на́шъ: конда́къ дрꙋга́гѡ ст҃а́гѡ. <red>Т</red>а́коже и҆ на про́чихъ часѣ́хъ глаго́лемъ тропарѝ: <red>К</red>ондаки́ же глаго́лемъ премѣнѧ́юще.

<red>[зрѝ] А҆́</red>ще ли дрꙋгі́й ст҃ы́й не и҆́мать кондака̀, и҆ глаго́лемъ конда́къ, по <red>Ѻ҆́</red>ч҃е на́шъ: є҆ди́нагѡ ст҃а́гѡ на всѣ́хъ часѣ́хъ.

<red>На лїтꙋргі́и по вхо́дѣ, Г</red>лаго́лемъ тропа́рь хра́ма хрⷭ҇то́ва, и҆лѝ бцⷣы, пото́мъ днѐ: <red>П</red>а́мѧть првⷣнагѡ: и҆ тропа́рь ст҃а́гѡ рѧдова́гѡ, и҆ дрꙋга́гѡ ст҃а́гѡ, а҆́ще є҆́сть. посе́мъ конда́къ хра́ма хрⷭ҇то́ва, та́же днѐ. <red>П</red>рⷪ҇ро́че бж҃їй: и҆ конда́къ хра́ма ст҃а́гѡ: и҆ ст҃а́гѡ рѧдова́гѡ. <red>А҆́</red>ще ли є҆́сть, и҆ дрꙋга́гѡ ст҃а́гѡ конда́къ, глаго́ли є҆го̀. <red>С</red>ла́ва, <red>С</red>о ст҃ы́ми ѹ҆поко́й: <red>И҆</red> ны́нѣ, хра́ма бцⷣы.

<red>[зрѝ] А҆ и҆дѣ́же нѣ́сть хра́ма хрⷭ҇то́ва, и҆ бцⷣы</red>, глаго́лемъ по вхо́дѣ тропарѝ си́це: пре́жде тропа́рь днѐ: <red>П</red>а́мѧть првⷣнагѡ: и҆ хра́ма ст҃а́гѡ: та́же ст҃а́гѡ рѧдова́гѡ, и҆ дрꙋга́гѡ ст҃а́гѡ, а҆́ще є҆́сть. <red>Т</red>а́же конда́къ днѐ, и҆ хра́ма ст҃а́гѡ и҆ ст҃а́гѡ рѧдова́гѡ: <red>С</red>ла́ва, <red>С</red>о ст҃ы́ми ѹ҆поко́й: <red>И҆</red> ны́нѣ, <red>П</red>редста́тельство хрⷭ҇тїа́нъ:

<red>А҆ и҆дѣ́же нѣ́сть лїтꙋргі́и, На часѣ́хъ</red>, по <red>Ѡ҆</red>сла́би, ѡ҆ста́ви: и҆ по <red>Ѻ҆́</red>ч҃е на́шъ: конда́къ хра́ма хрⷭ҇то́ва, и҆ днѐ, та́же ст҃а́гѡ рѧдова́гѡ, и҆ дрꙋга́гѡ ст҃а́гѡ, а҆́ще є҆́сть. <red>С</red>ла́ва, <red>С</red>о ст҃ы́ми ѹ҆поко́й: <red>И҆</red> ны́нѣ, хра́ма бцⷣы.

<red>[зрѝ] А҆</red> и҆дѣ́же нѣ́сть хра́ма бцⷣы, глаго́лемъ конда́къ днѐ: <red>П</red>рⷪ҇ро́че бж҃їй и҆ прⷣте́че: и҆ хра́ма ст҃а́гѡ: та́же, ст҃а́гѡ рѧдова́гѡ: и҆ дрꙋга́гѡ ст҃а́гѡ, а҆́ще є҆́сть. <red>С</red>ла́ва, <red>С</red>о ст҃ы́ми ѹ҆поко́й: <red>И҆</red> ны́нѣ, хра́ма хрⷭ҇то́ва: <red>А҆</red> и҆дѣ́же нѣ́сть хра́ма хрⷭ҇то́ва, и҆ бцⷣы, глаго́лемъ: <red>И҆</red> ны́нѣ, <red>П</red>редста́тельство хрⷭ҇тїа́нъ:

<red>Во хра́мѣ же прⷣте́чевѣ</red>: <red>К</red>онда́къ хра́ма є҆гѡ̀ во вто́рникъ на лїтꙋргі́и, по вхо́дѣ, и҆лѝ на часѣ́хъ, по <red>Ѡ҆</red>сла́би, ѡ҆ста́ви, не глаго́лемъ: зане́же глаго́летсѧ конда́къ днѐ прⷣте́чи же.

<red> Во вто́рникъ ве́чера.</red>

<red>П</red>о ны́нѣ ѿпꙋща́еши, и҆ по трист҃о́мъ, глаго́лемъ тропа́рь ст҃а́гѡ: <red>С</red>ла́ва, и҆ ны́нѣ, крⷭ҇тобг҃оро́диченъ по гла́сꙋ.

<red>[зрѝ] А҆́</red>ще ли слꙋча́тсѧ два̀ ст҃ы́хъ, и҆мꙋ́ще тропарѝ: <red>И҆</red> глаго́лемъ пре́жде тропа́рь, пе́рвагѡ ст҃а́гѡ: <red>С</red>ла́ва, дрꙋга́гѡ, <red>И҆</red> ны́нѣ, крⷭ҇тобг҃оро́диченъ.

<red>На повече́рїи</red>, по <red>Д</red>осто́йно и҆ по трист҃о́мъ, <red>Г</red>лаго́лемъ тропа́рь днѐ: <red>С</red>п҃сѝ гдⷭ҇и лю́ди твоѧ̑: и҆ хра́ма бцⷣы, и҆ хра́ма ст҃а́гѡ. та́же, <red>Б</red>ж҃е ѻ҆тє́цъ на́шихъ: и҆ <red>И҆́</red>же во все́мъ мі́рѣ: <red>С</red>ла́ва, <red>С</red>о ст҃ы́ми ѹ҆поко́й: <red>И҆</red> ны́нѣ, <red>М</red>л҃твами гдⷭ҇и:

<red>В</red>нима́й: хрⷭ҇то́ва бо хра́ма, во вто́рникъ на повече́рїи, та́кожде и҆ въ четверто́къ на повече́рїи, тропарѧ̀ и҆ кондака̀ во ве́сь го́дъ не глаго́лемъ, зане́же глаго́летсѧ тропа́рь днѐ: <red>С</red>п҃сѝ гдⷭ҇и лю́ди твоѧ̑: и҆ конда́къ: <red>В</red>ознесы́йсѧ на крⷭ҇тъ:

<red>На ѹ҆́трени въ сре́дꙋ, На Бг҃ъ гдⷭ҇ь,</red> тропа́рь ст҃а́гѡ <red>два́жды</red>. <red>С</red>ла́ва, и҆ ны́нѣ, крⷭ҇тобг҃оро́диченъ, по гла́сꙋ тропарѧ̀ ст҃а́гѡ.

<red>[зрѝ] А҆́</red>ще ли слꙋча́тсѧ два̀ ст҃ы́хъ, и҆мꙋ́ще ѻ҆́ба тропарѝ: <red>И҆</red> глаго́лемъ. тропа́рь пе́рвагѡ ст҃а́гѡ, <red>два́жды</red>: <red>С</red>ла́ва, дрꙋга́гѡ ст҃а́гѡ: <red>И҆</red> ны́нѣ, крⷭ҇тобг҃оро́диченъ, по гла́сꙋ послѣ́днѧгѡ тропарѧ̀ ст҃а́гѡ. <red>П</red>о Бл҃го є҆́сть: тропа́рь глаго́лемъ ꙗ҆́коже и҆ во вто́рникъ, на вече́рни.

<red>Н</red>а а҃-мъ часѣ̀, тропа́рь ст҃а́гѡ: <red>И҆</red> ны́нѣ, бг҃оро́диченъ часѡ́въ. <red>П</red>о трист҃о́мъ конда́къ ст҃а́гѡ.

<red>[зрѝ] А҆́</red>ще ли слꙋчи́тсѧ дрꙋгі́й ст҃ы́й и҆мѣ́ѧй тропа́рь и҆ конда́къ: <red>И҆</red> глаго́лемъ тропа́рь пе́рвагѡ ст҃а́гѡ. <red>С</red>ла́ва, дрꙋга́гѡ ст҃а́гѡ: <red>И҆</red> ны́нѣ, бг҃оро́диченъ часѡ́въ. <red>П</red>о Ѻ҆́ч҃е на́шъ: конда́къ а҃-гѡ ст҃а́гѡ.

<red>Н</red>а г҃-мъ часѣ̀, тропа́рь а҃-гѡ ст҃а́гѡ. <red>С</red>ла́ва, дрꙋга́гѡ. И҆ ны́нѣ, бг҃оро́диченъ часѡ́въ. <red>П</red>о Ѻ҆́ч҃е на́шъ: конда́къ дрꙋга́гѡ ст҃а́гѡ. <red>Т</red>а́кожде и҆ на про́чихъ часѣ́хъ глаго́лемъ тропарѝ: кондаки́ же глаго́лемъ премѣнѧ́юще.

<red>[зрѝ] А҆́</red>ще ли дрꙋгі́й ст҃ы́й не и҆́мать кондака̀, <red>И҆</red> глаго́лемъ конда́къ по <red>Ѻ҆́</red>ч҃е на́шъ: є҆ди́нагѡ ст҃а́гѡ на всѣ́хъ часѣ́хъ.

<red>На лїтꙋргі́и по вхо́дѣ, Г</red>лаго́лемъ тропа́рь: <red>С</red>п҃сѝ гдⷭ҇и лю́ди твоѧ̑: и҆ хра́ма бцⷣы, и҆ хра́ма ст҃а́гѡ. та́же тропа́рь ст҃а́гѡ рѧдова́гѡ. <red>П</red>осе́мъ конда́къ днѐ: <red>В</red>ознесы́йсѧ на крⷭ҇тъ: и҆ хра́ма ст҃а́гѡ, и҆ рѧдова́гѡ ст҃а́гѡ. <red>С</red>ла́ва, <red>С</red>о ст҃ы́ми ѹ҆поко́й: <red>И҆</red> ны́нѣ, хра́ма бцⷣы.

<red>[зрѝ] А҆</red> и҆дѣ́же нѣ́сть хра́ма бцⷣы, то́чїю є҆ди́нъ хра́мъ хрⷭ҇то́въ: <red>И҆</red> по тропарѣ̀ глаго́лемъ, конда́къ хра́ма ст҃а́гѡ, и҆ ст҃а́гѡ рѧдова́гѡ. <red>С</red>ла́ва, <red>С</red>о ст҃ы́ми ѹ҆поко́й: <red>И҆</red> ны́нѣ, хра́ма хрⷭ҇то́ва.

<red>[зрѝ] А҆</red> и҆дѣ́же нѣ́сть хра́ма хрⷭ҇то́ва и҆ бцⷣы, глаго́лемъ: <red>И҆</red> ны́нѣ, <red>П</red>редста́тельство хрⷭ҇тїа́нъ:

<red>[зрѝ] Си́це глаго́лемъ тропарѝ и҆ въ четверто́къ ве́чера къ пѧткꙋ̀ на ѹ҆́трени, и҆ на лїтꙋргі́и по вхо́дѣ, ꙗ҆́коже и҆ въ сре́дꙋ.</red>

<red>А҆ и҆дѣ́же нѣ́сть лїтꙋргі́и, Г</red>лаго́лемъ на часѣ́хъ, по <red>Ѡ҆</red>сла́би, ѡ҆ста́ви: и҆ по <red>Ѻ҆́</red>ч҃е на́шъ: конда́къ ꙗ҆́коже и҆ на лїтꙋргі́и по вхо́дѣ, конда́къ днѐ: <red>В</red>ознесы́йсѧ на крⷭ҇тъ: и҆ хра́ма ст҃а́гѡ, и҆ ст҃а́гѡ рѧдова́гѡ. <red>С</red>ла́ва, <red>С</red>о ст҃ы́ми ѹ҆поко́й: <red>И҆</red> ны́нѣ, хра́ма бцⷣы.

<red>[зрѝ] А҆ и҆дѣ́же хра́ма нѣ́сть бцⷣы,</red> <red>И҆</red> ны́нѣ, <red>П</red>редста́тельство хрⷭ҇тїа́нъ: <red>В</red>ъ сре́дꙋ ве́чера, По Ны́нѣ ѿпꙋща́еши, и҆ по трист҃о́мъ тропа́рь ст҃а́гѡ. <red>С</red>ла́ва, и҆ ны́нѣ, бг҃оро́диченъ ѿ ме́ньшихъ: и҆ про́чее ꙗ҆́коже ѹ҆каза́сѧ въ про́чыѧ дни̑ вы́ше.

<red>[зрѝ] На повече́рїи</red>, по <red>Д</red>осто́йно, и҆ по трист҃о́мъ, <red>Т</red>ропа́рь хра́ма хрⷭ҇то́ва, и҆ бцⷣы, и҆ днѐ, и҆ нїкола́а: <red>П</red>ра́вило вѣ́ры:

<red>[зрѝ] А҆́ще ли хра́мъ а҆рха́гг҃ловъ, и҆лѝ прⷣте́чи,</red> <red>Г</red>лаго́лемъ хра́ма є҆гѡ̀ тропа́рь, пре́жде дневна́гѡ тропарѧ̀, по ни́хъ глаго́лемъ днѐ тропа́рь: <red>А҆</red>пⷭ҇ли ст҃і́и: и҆ хра́ма ст҃а́гѡ, кромѣ̀ хра́ма а҆пⷭ҇лѡвъ, хра́мъ бо а҆пⷭ҇лѡвъ коегѡнибꙋ́ди, тропарѧ̀ не глаго́лемъ къ четверткꙋ̀, занѐ тропа́рь днѐ а҆пⷭ҇льскїй же: пото́мъ нїкола́а, и҆ ѻ҆бы̑чныѧ тропарѝ: <red>Б</red>ж҃е ѻ҆тє́цъ на́шихъ: съ про́чими.

<red>[зрѝ] А҆ и҆дѣ́же нѣ́сть хра́ма хрⷭ҇то́ва и҆ бцⷣы,</red> глаго́лемъ тропа́рь днѐ: <red>А҆</red>пⷭ҇ли ст҃і́и: и҆ нїкола́а, и҆ тропа́рь хра́ма ст҃а́гѡ и҆лѝ ст҃ы́ѧ, кромѣ̀ хра́ма а҆пⷭ҇льскагѡ. посе́мъ, <red>Б</red>ж҃е ѻ҆тє́цъ на́шихъ: <red>И҆</red> И҆́же во все́мъ мі́рѣ: <red>С</red>ла́ва, <red>С</red>о ст҃ы́ми ѹ҆поко́й: <red>И҆</red> ны́нѣ, <red>М</red>л҃твами гдⷭ҇и:

<red>Въ четверто́къ на ѹ҆́трени, На Бг҃ъ гдⷭ҇ь,</red> тропа́рь ст҃а́гѡ <red>два́жды</red>. <red>С</red>ла́ва, и҆ ны́нѣ, бг҃оро́диченъ ѿ ме́ньшихъ, по гла́сꙋ тропарѧ̀ ст҃а́гѡ.

<red>[зрѝ] А҆́</red>ще ли слꙋчи́тсѧ дрꙋгі́й ст҃ы́й и҆мѣ́ѧй тропа́рь, <red>Г</red>лаго́лемъ тропа́рь пе́рвагѡ ст҃а́гѡ, <red>два́жды</red>. <red>С</red>ла́ва, дрꙋга́гѡ ст҃а́гѡ. <red>И҆</red> ны́нѣ, бг҃оро́диченъ, по гла́сꙋ послѣ́днѧгѡ тропарѧ̀ ст҃а́гѡ ѿ ме́ньшихъ. <red>П</red>о Бл҃го є҆́сть, и҆ по трист҃о́мъ, тропа́рь ст҃а́гѡ: <red>С</red>ла́ва, и҆ ны́нѣ, бг҃оро́диченъ. <red>А҆́</red>ще ли дрꙋга́гѡ ст҃а́гѡ тропа́рь, и҆ глаго́лемъ тропа́рь пе́рвагѡ ст҃а́гѡ. <red>С</red>ла́ва, дрꙋга́гѡ ст҃а́гѡ. <red>И҆</red> ны́нѣ, бг҃оро́диченъ. <red>На часѣ́хъ</red>, глаго́лемъ тропа́рь ст҃а́гѡ. <red>И҆</red> ны́нѣ, бг҃оро́диченъ часѡ́въ. <red>П</red>о трист҃о́мъ конда́къ ст҃а́гѡ.

<red>[зрѝ] А҆́</red>ще ли слꙋчи́тсѧ дрꙋгі́й ст҃ы́й, и҆мѣ́ѧй тропа́рь и҆ конда́къ: <red>И҆</red> глаго́ли н҃-мъ тропарѝ и҆ кондакѝ, ꙗ҆́коже предписа́сѧ во вто́рникъ, на часѣ́хъ.

<red>По вхо́дѣ на лїтꙋргі́и, Т</red>ропа́рь хра́ма хрⷭ҇то́ва и҆ бцⷣы, и҆ днѐ: <red>А҆</red>пⷭ҇ли ст҃і́и: и҆ нїкола́а. посе́мъ тропа́рь хра́ма ст҃а́гѡ, кромѣ̀ а҆пⷭ҇льскагѡ, пото́мъ ст҃а́гѡ рѧдова́гѡ. <red>А҆́</red>ще є҆́сть дрꙋгі́й ст҃ы́й, и҆мѣ́ѧй тропа́рь, глаго́ли є҆го̀. <red>П</red>осе́мъ конда́къ хра́ма хрⷭ҇то́ва, и҆ днѐ, и҆ хра́ма ст҃а́гѡ рѧдова́гѡ, и҆ дрꙋга́гѡ ст҃а́гѡ, а҆́ще є҆́сть. <red>С</red>ла́ва, <red>С</red>о ст҃ы́ми ѹ҆поко́й: <red>И҆</red> ны́нѣ, хра́ма бцⷣы.

<red>[зрѝ] А҆́ще хра́мъ хрⷭ҇то́въ, И҆</red> ны́нѣ: конда́къ хра́ма хрⷭ҇то́ва. <red>А҆</red> по́слѣ тропаре́й въ нача́лѣ кондакѝ днѐ, и҆ хра́ма, и҆ ст҃а́гѡ рѧдова́гѡ. <red>С</red>ла́ва, <red>С</red>о ст҃ы́ми ѹ҆поко́й: <red>И҆</red> ны́нѣ, хра́ма хрⷭ҇то́ва.

<red>[зрѝ] А҆ и҆дѣ́же нѣ́сть хра́ма хрⷭ҇то́ва, и҆ бцⷣы</red>, глаго́лемъ по вхо́дѣ тропарѝ, пре́жде тропа́рь днѐ, и҆ тропа́рь хра́ма ст҃а́гѡ, кромѣ̀ а҆пⷭ҇лѡвъ: посе́мъ тропа́рь ст҃а́гѡ рѧдова́гѡ, и҆ дрꙋга́гѡ ст҃а́гѡ, а҆́ще є҆́сть. посе́мъ конда́къ днѐ, и҆ ст҃а́гѡ рѧдова́гѡ. <red>С</red>ла́ва, <red>С</red>о ст҃ы́ми ѹ҆поко́й: <red>И҆</red> ны́нѣ, <red>П</red>редста́тельство хрⷭ҇тїа́нъ:

<red>А҆ и҆дѣ́же нѣ́сть лїтꙋргі́и. На часѣ́хъ</red>, по <red>Ѡ҆</red>сла́би, ѡ҆ста́ви: и҆ по <red>Ѻ҆́</red>ч҃е на́шъ: кондакѝ, ꙗ҆́кѡ предписа́сѧ во вто́рникъ на часѣ́хъ, во все́мъ подо́бнѣ, та́мѡ прⷣте́чи, здѣ́ же а҆пⷭ҇лѡвъ и҆ нїкола́а.

<red> Въ четверто́къ же.</red>

<red>Ве́черъ</red> и҆ ѹ҆́трѡ, и҆ на лїтꙋргі́и, тропарѝ глаго́лемъ, ꙗ҆́коже пред̾из̾ѧви́сѧ во вто́рникъ къ средѣ̀, ве́черъ, и҆ ѹ҆́трѡ.

<red> Въ пѧто́къ ве́чера къ сꙋббѡ́тѣ.</red>

<red>П</red>о Ны́нѣ ѿпꙋща́еши: и҆ по трист҃о́мъ, тропарѝ глаго́лемъ си́це: <red>Т</red>ропа́рь ст҃а́гѡ. Сла́ва, и҆ ны́нѣ, бг҃оро́диченъ воскрⷭ҇нъ, настоѧ́щагѡ гла́са. <red>А҆́</red>ще же тропа́рь дрꙋга́гѡ ст҃а́гѡ, глаго́ли пре́жде тропа́рь пе́рвагѡ ст҃а́гѡ: <red>С</red>ла́ва, дрꙋга́гѡ ст҃а́гѡ: <red>И҆</red> ны́нѣ, бг҃оро́диченъ пе́рвый настоѧ́щагѡ гла́са.

<red>На повече́рїи</red>, по <red>Д</red>осто́йно, и҆ по трист҃о́мъ тропа́рь хра́ма хрⷭ҇то́ва, и҆ бцⷣы: та́же днѐ: <red>А҆</red>пⷭ҇ли, мч҃нцы и҆ прⷪ҇ро́цы: <red>С</red>ла́ва, <red>С</red>о ст҃ы́ми ѹ҆поко́й: <red>И҆</red> ны́нѣ, <red>Ꙗ҆́</red>кѡ нача́тки:

<red>[зрѝ] А҆́</red>ще ли и҆ во хрⷭ҇то́вѣ хра́мѣ, и҆ бцⷣы, си́мъ кондако́мъ покрыва́й: <red>Х</red>ра́ма же ст҃а́гѡ тропа́рь не глаго́летсѧ во ве́сь го́дъ, занѐ въ дневно́мъ тропарѣ̀ всѝ ст҃і́и и҆менова́ни сꙋ́ть.

<red>[зрѝ] А҆ и҆дѣ́же нѣ́сть хра́ма хрⷭ҇то́ва и҆ бцⷣы,</red> и҆ глаго́лемъ тропарѝ въ пѧто́къ на повече́рїи си́це: пре́жде тропа́рь днѐ: <red>А҆</red>пⷭ҇ли, мч҃нцы: та́же, <red>П</red>омѧнѝ гдⷭ҇и, ꙗ҆́кѡ бл҃гъ: <red>С</red>ла́ва, <red>С</red>о ст҃ы́ми ѹ҆поко́й: <red>И҆</red> ны́нѣ, <red>Ꙗ҆́</red>кѡ нача́тки:

<red>А҆́</red>ще <red>въ сꙋббѡ́тꙋ</red> слꙋчи́тсѧ ст҃а́гѡ и҆мꙋ́щагѡ тропа́рь, <red>И҆</red> въ пѧто́къ на повече́рїи тропарѧ̀ за ѹ҆поко́й: <red>П</red>омѧнѝ гдⷭ҇и не глаго́лемъ. <red>Т</red>а́кожде и҆ въ сꙋббѡ́тꙋ <red>на лїтꙋргі́и по вхо́дѣ</red> не глаго́лемъ, но глаго́лемъ є҆го̀, є҆гда̀ нѣ́сть ст҃о́мꙋ тропарѧ̀, и҆ пое́тсѧ въ сꙋббѡ́тꙋ <red>А҆</red>ллилꙋ́їа.

<red>На ѹ҆́трени на Бг҃</red>ъ гдⷭ҇ь, <red>Т</red>ропа́рь ст҃а́гѡ, <red>два́жды</red>: <red>С</red>ла́ва, и҆ ны́нѣ, бг҃оро́диченъ воскрⷭ҇нъ, по гла́сꙋ тропарѧ̀ ст҃а́гѡ, а҆ не настоѧ́щагѡ гла́са: настоѧ́щагѡ же гла́са глаго́летсѧ бг҃оро́диченъ, по а҃-й каѳі́смѣ, по а҃- мъ сѣда́льнѣ.

<red>[зрѝ] А҆́</red>ще ли дрꙋгі́й ст҃ы́й и҆мѣ́ѧй тропа́рь слꙋчи́тсѧ въ сꙋббѡ́тꙋ, тогда̀ глаго́лемъ пре́жде тропа́рь а҃-гѡ ст҃а́гѡ, <red>два́жды</red>. <red>С</red>ла́ва, дрꙋга́гѡ ст҃а́гѡ: <red>И҆</red> ны́нѣ, бг҃оро́диченъ воскрⷭ҇нъ по гла́сꙋ дрꙋга́гѡ тропарѧ̀. <red>П</red>о Бл҃го є҆́сть, глаго́лемъ тропа́рь ст҃а́гѡ. <red>С</red>ла́ва, и҆ ны́нѣ, бг҃оро́диченъ ѿ ме́ньшихъ, пи́санъ въ сꙋббѡ́тꙋ въ коне́цъ ѹ҆́трени настоѧ́щагѡ гла́са.

<red> А҆́ще слꙋчи́тсѧ вели́кагѡ ст҃а́гѡ въ сꙋббѡ́тꙋ, и҆мꙋ́щагѡ бдѣ́нїе, и҆лѝ полѷеле́й. </red>

<red>И҆ въ пѧто́къ на вече́рни, и҆ въ сꙋббѡ́тꙋ на ѹ҆́трени</red>, на <red>Б</red>г҃ъ гдⷭ҇ь, и҆ по славосло́вїи, глаго́лемъ по тропарѣ̀ ст҃а́гѡ, бг҃оро́диченъ воскрⷭ҇нъ настоѧ́щагѡ гла́са.

<red>На лїтꙋргі́и</red> по вхо́дѣ, <red>Т</red>ропа́рь хра́ма хрⷭ҇то́ва, и҆ бцⷣы, та́же днѐ: А҆пⷭ҇ли, мч҃нцы и҆ прⷪ҇ро́цы: и҆ <red>П</red>омѧнѝ гдⷭ҇и, ꙗ҆́кѡ бл҃гъ: <red>А҆́</red>ще же ст҃ы́й рѧдовы́й и҆́мать тропа́рь, и҆ <red>П</red>омѧнѝ гдⷭ҇и, не глаго́лемъ, но глаго́лемъ тропа́рь ст҃а́гѡ, посе́мъ конда́къ ст҃а́гѡ рѧдова́гѡ. <red>С</red>ла́ва, <red>С</red>о ст҃ы́ми ѹ҆поко́й: <red>И҆</red> ны́нѣ, <red>[зрѝ] Ꙗ҆́</red>кѡ нача́тки є҆стества̀:

<red>[зрѝ] А҆ и҆дѣ́же нѣ́сть хра́ма хрⷭ҇то́ва и҆ бцⷣы</red>, и҆ глаго́лемъ тропарѝ си́це: пре́жде тропа́рь днѐ: <red>А҆</red>пⷭ҇ли, мч҃нцы и҆ прⷪ҇ро́цы: та́же тропа́рь и҆ конда́къ ст҃а́гѡ, а҆́ще є҆́сть. а҆́ще ли дрꙋгі́й ст҃ы́й, глаго́ли тропа́рь и҆ конда́къ є҆гѡ̀: <red>С</red>ла́ва, <red>С</red>о ст҃ы́ми ѹ҆поко́й: <red>И҆</red> ны́нѣ, <red>Ꙗ҆́</red>кѡ нача́тки:

<red>Вѣ́домо бꙋ́ди и҆ ѡ҆ се́мъ: А҆́</red>ще въ понедѣ́льникъ, и҆лѝ вто́рникъ, и҆лѝ въ сре́дꙋ, и҆лѝ четверто́къ, и҆лѝ пѧто́къ, и҆ въ сꙋббѡ́тꙋ, не пое́тсѧ ѻ҆ктѡ́ихъ, тогда̀ тропарѧ̀ и҆ кондака̀ днѐ, на повече́рїи и҆ <red>на лїтꙋргі́и по вхо́дѣ</red> не глаго́лемъ: глаго́лемъ же тропа́рь и҆ конда́къ ст҃а́гѡ, є҆мꙋ́же пое́тсѧ слꙋ́жба.

<red>А҆́</red>ще ли ко́емꙋ ст҃о́мꙋ на ѹ҆́трени пое́тсѧ славосло́вїе, <red>И҆ на лїтꙋргі́и по вхо́дѣ</red>, кондака̀, <red>С</red>о ст҃ы́ми ѹ҆поко́й: не глаго́лемъ: но глаго́лемъ на <red>С</red>ла́ва: конда́къ ст҃а́гѡ рѧдова́гѡ, <red>И҆</red> ны́нѣ: конда́къ хра́ма хрⷭ҇то́ва, и҆лѝ бцⷣы. <red>А҆́</red>ще ли нѣ́сть хра́ма хрⷭ҇то́ва и҆ бцⷣы, <red>И҆</red> ны́нѣ, <red>П</red>редста́тельство хрⷭ҇тїа́нъ:

<red> Въ сꙋббѡ́тꙋ ве́чера къ недѣ́ли.</red>

<red>П</red>о Ны́нѣ ѿпꙋща́еши, и҆ по трист҃о́мъ, тропа́рь воскрⷭ҇нъ гла́са: <red>С</red>ла́ва, ст҃а́гѡ: <red>И҆</red> ны́нѣ, бг҃оро́диченъ воскрⷭ҇нъ, по гла́сꙋ тропарѧ̀ ст҃а́гѡ: <red>А҆́</red>ще ли нѣ́сть тропарѧ̀ ст҃о́мꙋ, глаго́ли тропа́рь воскрⷭ҇нъ. <red>С</red>ла́ва, и҆ ны́нѣ, бг҃оро́диченъ є҆гѡ̀.

<red>[зрѝ] А҆́</red>ще ли два̀ ст҃ы́хъ съ тропарѝ, <red>И҆</red> глаго́лемъ тропа́рь воскрⷭ҇нъ: <red>С</red>ла́ва, ст҃а́гѡ: <red>И҆</red> ны́нѣ, бг҃оро́диченъ воскрⷭ҇нъ по гла́сꙋ тропарѧ̀: дрꙋга́гѡ же ст҃а́гѡ тропа́рь не глаго́летсѧ: поне́же на вече́рни д҃ тропарѧ̀ не глаго́лютсѧ. <red>На повече́рїи</red> глаго́лемъ конда́къ воскрⷭ҇нъ.

<red>Въ недѣ́лю на ѹ҆́трени на Б</red>г҃ъ гдⷭ҇ь. <red>Т</red>ропа́рь воскрⷭ҇нъ, <red>два́жды</red>: <red>С</red>ла́ва, ст҃а́гѡ: <red>И҆</red> ны́нѣ, бг҃оро́диченъ воскрⷭ҇нъ, по гла́сꙋ тропарѧ̀ ст҃а́гѡ. а҃ бг҃оро́диченъ настоѧ́щагѡ гла́са глаго́ли по тропарѣ̀ воскрⷭ҇номъ на <red>С</red>ла́ва, и҆ ны́нѣ, по а҃-мъ сѣда́льнѣ: рѧдова́гѡ же бг҃оро́дична не глаго́лемъ.

<red>[зрѝ] А҆́</red>ще ли слꙋчи́тсѧ въ недѣ́лю дрꙋгі́й ст҃ы́й и҆мѣ́ѧй тропа́рь: <red>Г</red>лаго́лемъ на <red>Б</red>г҃ъ гдⷭ҇ь, тропа́рь воскрⷭ҇нъ є҆ди́ножды, и҆ ст҃а́гѡ пе́рвагѡ <red>є҆ди́ножды. С</red>ла́ва, дрꙋга́гѡ ст҃а́гѡ. <red>И҆</red> ны́нѣ, бг҃оро́диченъ воскрⷭ҇нъ, по гла́сꙋ послѣ́днѧгѡ тропарѧ̀. <red> [А҆́ще же въ недѣ́лю тропарѧ̀ ст҃о́мꙋ не бꙋ́детъ, тогда̀ глаго́лемъ на ѹ҆́трени, на Б]</red>г҃ъ гдⷭ҇ь, тропа́рь воскрⷭ҇нъ гла́са, <red>два́жды</red>: <red>С</red>ла́ва, и҆ ны́нѣ, бг҃оро́диченъ є҆гѡ̀. <red>П</red>о а҃-мъ же сѣда́льнѣ глаго́лемъ бг҃оро́диченъ рѧдовы́й. <red>П</red>о славосло́вїи тропа́рь воскрⷭ҇нъ є҆ди́нъ. На часѣ́хъ, тропа́рь воскрⷭ҇нъ: <red>С</red>ла́ва, ст҃а́гѡ: <red>И҆</red> ны́нѣ, бг҃оро́диченъ часѡ́въ. <red>П</red>о Ѻ҆́ч҃е на́шъ, конда́къ воскрⷭ҇нъ.

<red>На лїтꙋргі́и по вхо́дѣ</red>, <red>Г</red>лаго́лемъ тропа́рь воскрⷭ҇нъ, и҆ хра́ма бцⷣы, и҆ хра́ма ст҃а́гѡ, и҆ ст҃а́гѡ рѧдова́гѡ, глаго́лемъ же и҆ дрꙋгі́й тропа́рь, а҆́ще є҆́сть. <red>Т</red>а́же конда́къ воскрⷭ҇нъ, и҆ хра́ма ст҃а́гѡ. <red>С</red>ла́ва, ст҃а́гѡ рѧдова́гѡ: <red>И҆</red> ны́нѣ, хра́ма бцⷣы. <red>А҆́</red>ще ли дрꙋгі́й ст҃ы́й и҆мѣ́ѧй конда́къ, <red>С</red>ла́ва, конда́къ дрꙋга́гѡ ст҃а́гѡ: <red>И҆</red> ны́нѣ, хра́ма бцⷣы. <red>А҆</red> и҆дѣ́же нѣ́сть хра́ма бцⷣы, а҆ хра́мъ хрⷭ҇то́въ: <red>И҆</red> ны́нѣ, конда́къ воскрⷭ҇нъ. <red>А҆</red> и҆дѣ́же нѣ́сть хра́ма хрⷭ҇то́ва и҆ бцⷣы, <red>И҆</red> ны́нѣ, конда́къ: <red>П</red>редста́тельство хрⷭ҇тїа́нъ:

<red> Вѣ́домо же бꙋ́ди и҆ ѡ҆ се́мъ.</red>

<red>А҆́</red>ще слꙋчи́тсѧ когда̀ въ седми̑чныѧ дни̑, кромѣ̀ сꙋббѡ́ты и҆ недѣ́ли ст҃а́гѡ, є҆мꙋ́же вхо́дъ, и҆лѝ славосло́вїе, и҆лѝ полѷеле́й, и҆лѝ бдѣ́нїе: тогда̀ глаго́лемъ на вече́рни и҆ на ѹ҆́трени, и҆ на часѣ́хъ, тропа́рь и҆ конда́къ, ꙗ҆́коже пре́жде ѹ҆каза́сѧ. то́чїю на вече́рни по трист҃о́мъ послѣ́днемъ: и҆ на ѹ҆́трени, на <red>Б</red>г҃ъ гдⷭ҇ь, и҆ по славосло́вїи: по тропарѣ̀ глаго́лемъ бг҃оро́диченъ воскрⷭ҇нъ, по гла́сꙋ тропарѧ̀ ст҃а́гѡ. <red>А҆</red> на повече́рїи по <red>Д</red>осто́йно и҆ по трист҃о́мъ, конда́къ ст҃а́гѡ. <red>А҆</red> бг҃оро́дична ѿ ме́ньшихъ, та́кожде и҆ крⷭ҇тобг҃оро́дична въ сре́дꙋ и҆ пѧто́къ по тропарѣ̀, въ ты̑ѧ пра́здники не глаго́лемъ. <red>А҆</red> по вхо́дѣ на лїтꙋргі́и глаго́лемъ та́кожде тропа́рь и҆ конда́къ, ꙗ҆́коже пре́жде ꙗ҆вле́но є҆́сть: то́чїю въ сїѧ̑ дни̑, днѐ тропарѧ̀ и҆ кондака̀, <red>С</red>о ст҃ы́ми ѹ҆поко́й, не глаго́лемъ.

<red> [зрѝ] А҆́ще ли слꙋчи́тсѧ въ сꙋббѡ́тꙋ ко́егѡ ст҃а́гѡ, є҆мꙋ́же славосло́вїе, и҆лѝ вхо́дъ кромѣ̀ полѷеле́а:</red>

<red>Въ пѧто́къ ве́чера</red>, по <red>Н</red>ы́нѣ ѿпꙋща́еши, и҆ по трист҃о́мъ тропа́рь ст҃а́гѡ: <red>С</red>ла́ва, и҆ ны́нѣ, бг҃оро́диченъ воскрⷭ҇нъ настоѧ́щагѡ гла́са. <red>На повече́рїи</red>, конда́къ ст҃а́гѡ.

<red>На ѹ҆́трени, на Б</red>г҃ъ гдⷭ҇ь, <red>Т</red>ропа́рь ст҃а́гѡ, <red>два́жды</red>. <red>С</red>ла́ва, и҆ ны́нѣ, бг҃оро́диченъ воскрⷭ҇нъ. <red>П</red>о славосло́вїи, глаго́лемъ тропа́рь ст҃а́гѡ: <red>С</red>ла́ва, и҆ ны́нѣ, бг҃оро́диченъ настоѧ́щагѡ гла́са.

<red>Н</red>а часѣ́хъ же тропа́рь и҆ конда́къ глаго́лемъ, ꙗ҆́коже вы́ше ѹ҆каза́сѧ.

<red>На лїтꙋргі́и же</red>, по вхо́дѣ глаго́лемъ тропарѝ си́це: <red>П</red>ре́жде тропа́рь хра́ма хрⷭ҇то́ва, и҆лѝ бцⷣы, и҆ ст҃а́гѡ рѧдова́гѡ, та́же конда́къ хра́ма хрⷭ҇то́ва. <red>С</red>ла́ва, конда́къ ст҃а́гѡ: <red>И҆</red> ны́нѣ, хра́ма бцⷣы.

<red>[зрѝ] А҆</red> и҆дѣ́же хра́мъ хрⷭ҇то́въ, а҆ бцⷣы нѣ́сть: <red>И҆</red> ны́нѣ, конда́къ хра́ма, хрⷭ҇то́ва. <red>А҆</red> и҆дѣ́же хра́ма хрⷭ҇то́ва, и҆ бцⷣы нѣ́сть: <red>И҆</red> ны́нѣ, <red>П</red>редста́тельство хрⷭ҇тїа́нъ:

<red> А҆́ще ли слꙋчи́тсѧ въ сꙋббѡ́тꙋ ко́егѡ вели́кагѡ ст҃а́гѡ, и҆мꙋ́щагѡ полѷеле́й.</red>

<red>Въ пѧто́къ на вече́рни</red>, по трист҃о́мъ послѣ́днемъ, тропа́рь ст҃а́гѡ: <red>С</red>ла́ва, и҆ ны́нѣ, бг҃оро́диченъ воскрⷭ҇нъ гла́са.

<red>На повече́рїи</red>, по <red>Д</red>осто́йно и҆ по трист҃о́мъ, конда́къ ст҃а́гѡ є҆ди́нъ.

<red>На ѹ҆́трени въ сꙋббѡ́тꙋ, На Бг҃ъ гдⷭ҇ь,</red> тропа́рь ст҃а́гѡ <red>два́жды</red>: <red>С</red>ла́ва, и҆ ны́нѣ, бг҃оро́диченъ настоѧ́щагѡ гла́са. <red>П</red>о славосло́вїи тропа́рь ст҃а́гѡ <red>є҆ди́ножды. С</red>ла́ва, и҆ ны́нѣ, бг҃оро́диченъ настоѧ́щагѡ гла́са. <red>На часѣ́хъ</red>, тропа́рь и҆ конда́къ ст҃а́гѡ.

<red>На лїтꙋргі́и</red>. <red>П</red>о вхо́дѣ тропа́рь хра́ма хрⷭ҇то́ва, и҆лѝ бцⷣы, и҆ ст҃а́гѡ пра́зднꙋемагѡ. <red>П</red>осе́мъ конда́къ хра́ма хрⷭ҇то́ва: <red>С</red>ла́ва, конда́къ ст҃а́гѡ пра́зднꙋемагѡ: <red>И҆</red> ны́нѣ, хра́ма бцⷣы. <red>А҆</red> и҆дѣ́же хра́мъ хрⷭ҇то́въ, а҆ бцⷣы хра́ма нѣ́сть: <red>И҆</red> ны́нѣ, глаго́лемъ конда́къ хра́ма хрⷭ҇то́ва. <red>А҆</red> и҆дѣ́же хра́ма хрⷭ҇то́ва и҆ бцⷣы нѣ́сть, глаго́лемъ тропа́рь хра́ма ст҃а́гѡ, и҆лѝ ст҃ы́ѧ, и҆ ст҃а́гѡ пра́зднꙋемагѡ, та́же конда́къ хра́ма ст҃а́гѡ, и҆лѝ ст҃ы́ѧ: <red>С</red>ла́ва, рѧдова́гѡ ст҃а́гѡ, <red>И҆</red> ны́нѣ: <red>П</red>редста́тельство хрⷭ҇тїа́нъ: <red>Д</red>не́ же тропарѧ̀ и҆ кондака̀ не глаго́лемъ, поне́же тогда̀ ѻ҆ктѡ́ихъ не пое́тсѧ.

<red>[зрѝ] А҆́ще же бдѣ́ннагѡ ст҃а́гѡ слꙋ́жба пѣ́та была̀ въ сꙋббѡ́тꙋ,</red>

<red>Т</red>огда̀ тропарѝ по вхо́дѣ глаго́лемъ си́це: пре́жде тропа́рь хра́ма хрⷭ҇то́ва, и҆лѝ бцⷣы, и҆ ст҃а́гѡ бдѣ́ннагѡ. посе́мъ конда́къ хра́ма хрⷭ҇то́ва: <red>С</red>ла́ва, ст҃а́гѡ бдѣ́ннагѡ: <red>И҆</red> ны́нѣ, хра́ма бцⷣы. <red>А҆́</red>ще же хра́ма хрⷭ҇то́ва и҆ бцⷣы нѣ́сть, <red>Г</red>лаго́лемъ пре́жде тропа́рь бдѣ́ннагѡ ст҃а́гѡ: <red>С</red>ла́ва, конда́къ є҆гѡ̀, <red>И҆</red> ны́нѣ: <red>П</red>редста́тельство хрїстїа́нъ: <red>А҆</red> и҆дѣ́же хра́мъ хрⷭ҇то́въ, а҆ бцⷣы хра́ма нѣ́сть: <red>И҆</red> ны́нѣ, глаго́лемъ конда́къ хра́ма. <red>Х</red>ра́ма же ст҃а́гѡ на лїтꙋргі́и по вхо́дѣ, є҆гда̀ бдѣ́нїе ст҃а́гѡ быва́етъ, тропарѧ̀ и҆ кондака̀ не глаго́лемъ никогда̀.

<red>[зрѝ] Т</red>а́кожде глаго́лемъ, тропарѝ и҆ кондакѝ <red>на лїтꙋргі́и по вхо́дѣ</red>, и҆ во и҆ны̑ѧ седми̑чныѧ дни̑ и҆ <red>въ недѣ́лю</red>, є҆гда̀ бдѣ́нїе быва́етъ ст҃а́гѡ.

<red> [зрѝ] Вѣ́домо же бꙋ́ди и҆ ѡ҆ се́мъ, а҆́ще слꙋчи́тсѧ въ недѣ́лю ст҃а́гѡ, є҆мꙋ́же быва́етъ бдѣ́нїе, и҆лѝ полѷеле́й, и҆лѝ ст҃а́гѡ, є҆мꙋ́же слꙋ́жба пое́тсѧ на ѕ҃, кромѣ̀ полѷеле́а.</red>

<red>И҆</red> ѡ҆ тѣ́хъ слꙋ́жбахъ, и҆ ѡ҆ тропарѧ́хъ и҆ ѡ҆ кондака́хъ писа́сѧ ѹ҆ка́зъ напредѝ кни́ги сеѧ̀, во главѣ̀ д҃, є҃ и҆ ѕ҃-й.

<red> А҆́ще ли слꙋчи́тсѧ ст҃а́гѡ. ко́егѡ въ недѣ́лю, є҆мꙋ́же вхо́дъ быва́етъ, и҆лѝ славосло́вїе. </red>

<red>Въ сꙋббѡ́тꙋ</red> на повече́рїи, по <red>Д</red>осто́йно, и҆ по трист҃о́мъ, глаго́лемъ конда́къ ст҃а́гѡ є҆ди́нъ, а҆ тропа́рь на вече́рни, и҆ на ѹ҆́трени, и҆ на часѣ́хъ, и҆ <red>на лїтꙋргі́и по вхо́дѣ</red>, глаго́лемъ ꙗ҆́коже ѹ҆каза́сѧ въ воскрⷭ҇ной слꙋ́жбѣ, съ полѷеле́емъ ст҃а́гѡ, є҆гда̀ слꙋчи́тсѧ въ недѣ́лю.

<red> Подоба́етъ вѣ́дати и҆ ѡ҆ се́мъ, ка́кѡ глаго́лютсѧ тропарѝ и҆ кондакѝ по всѧ̑ дни̑, въ предпра́зднствахъ и҆ попра́зднствахъ хрⷭ҇то́выхъ, и҆ бг҃оро́дичныхъ пра́здникѡвъ кромѣ̀ недѣ́ли.</red>

<red>На вече́рни</red>, по <red>Н</red>ы́нѣ ѿпꙋща́еши, и҆ по трист҃о́мъ, тропа́рь ст҃а́гѡ, а҆́ще є҆́сть: <red>С</red>ла́ва, и҆ ны́нѣ, пра́здника. <red>А҆́</red>ще ли слꙋчи́тсѧ бы́ти два̀ ст҃ы́хъ: <red>И҆</red> глаго́лемъ по трист҃о́мъ, тропа́рь пе́рвагѡ ст҃а́гѡ: <red>С</red>ла́ва, дрꙋга́гѡ: <red>И҆</red> ны́нѣ, пра́здника. <red>А҆́</red>ще ли нѣ́сть ст҃о́мꙋ тропарѧ̀, тогда̀ глаго́лемъ є҆ди́нъ тропа́рь пра́здника. <red>На повече́рїи</red>, по <red>Д</red>осто́йно, и҆ по трист҃о́мъ, конда́къ пра́здника.

<red>На ѹ҆́трени, на Б</red>г҃ъ гдⷭ҇ь: <red>Т</red>ропа́рь пра́здника, <red>два́жды</red>: <red>С</red>ла́ва, ст҃а́гѡ: <red>И҆</red> ны́нѣ, пра́здника: <red>А҆́</red>ще ли два̀ ст҃ы́хъ, и҆ кі́йждо и҆́хъ и҆́мать тропа́рь, тогда̀ тропа́рь пра́здника, <red>є҆ди́ножды:</red> и҆ ст҃а́гѡ пе́рвагѡ, <red>є҆ди́ножды: С</red>ла́ва, дрꙋга́гѡ ст҃а́гѡ: <red>И҆</red> ны́нѣ пра́здника. <red>П</red>о Бла́го є҆́сть, и҆ по трист҃о́мъ, тропа́рь, ꙗ҆́коже на вече́рни. <red>А҆́</red>ще ли два̀ ст҃ы́хъ, глаго́лемъ та́кожде ꙗ҆́коже на вече́рни.

<red>На часѣ́хъ Г</red>лаго́лемъ въ нача́лѣ тропа́рь пра́здника: <red>С</red>ла́ва, ст҃а́гѡ: <red>И </red>ны́нѣ, бг҃оро́диченъ часѡ́въ: <red>П</red>о Ѻ҆́ч҃е на́шъ, конда́къ пра́здника: глаго́лемъ непремѣ́ннѡ на всѣ́хъ часѣ́хъ. <red>А҆́</red>ще ли слꙋча́тсѧ два̀ ст҃ы́хъ: <red>И҆</red> тропарѝ и҆́хъ премѣнѧ́юще глаго́лемъ. <red>А҆́</red>ще ли нѣ́сть ст҃о́мꙋ тропарѧ̀, глаго́лемъ на часѣ́хъ тропа́рь и҆ конда́къ пра́здника.

<red>На лїтꙋргі́и по вхо́дѣ</red>, <red>Г</red>лаго́лемъ тропа́рь пра́здника, и҆ хра́ма бцⷣы: и҆лѝ хра́ма ст҃а́гѡ. и҆ ст҃а́гѡ рѧдова́гѡ. та́же конда́къ хра́ма бцⷣы. <red>С</red>ла́ва, ст҃а́гѡ рѧдова́гѡ. <red>И҆</red> ны́нѣ, пра́здника. хрⷭ҇то́ва же хра́ма тропарѧ̀ и҆ кондака̀ не глаго́лемъ.

<red>А҆́ще ли предпра́зднство, и҆лѝ попра́зднство бцⷣы. И҆</red> по вхо́дѣ глаго́лемъ пре́жде тропа́рь хра́ма хрⷭ҇то́ва, и҆ пра́здника, и҆ ст҃а́гѡ рѧдова́гѡ, а҆́ще є҆́сть: а҆́ще и҆ дрꙋгі́й ст҃ы́й и҆мѣ́ѧй тропа́рь, глаго́лемъ є҆го̀. <red>Т</red>а́же конда́къ хра́ма хрⷭ҇то́ва: <red>С</red>ла́ва, ст҃а́гѡ: <red>И҆</red> ны́нѣ, пра́здника бцⷣы. <red>А҆</red> бцⷣы хра́ма, тропарѧ̀ и҆ кондака̀ не глаго́лемъ.

<red> Въ предпра̑зднства всѣ́хъ пра́здникѡвъ хрⷭ҇то́выхъ и҆ бцⷣыныхъ. </red>

<red>На вече́рни</red>, и҆ на ѹ҆́трени, и҆ на часѣ́хъ, и҆ на лїтꙋргі́и, по вхо́дѣ, во все́й цр҃ко́вной слꙋ́жбѣ, глаго́лемъ тропа́рь и҆ конда́къ предпра́зднства, и҆ ст҃а́гѡ рѧдова́гѡ, ꙗ҆́коже въ попра́зднствахъ влⷣчнихъ и҆ бг҃оро́дичныхъ пра́здникѡвъ. Дне́ же не глаго́летсѧ, занѐ ѻ҆ктѡ́ихъ не пое́тсѧ.

<red> А҆́ще ли слꙋчи́тсѧ предпра́зднство, и҆лѝ попра́зднство въ седми̑чныѧ дни̑, кромѣ̀ недѣ́ли съ полѷеле́йнымъ ст҃ы́мъ, и҆лѝ є҆мꙋ́же и҆ бдѣ́нїе быва́етъ.</red>

<red>П</red>о Ны́нѣ ѿпꙋща́еши, и҆ по трист҃о́мъ, тропа́рь ст҃а́гѡ: <red>С</red>ла́ва, и҆ ны́нѣ, пра́здника. <red>На повече́рїи,</red> конда́къ ст҃а́гѡ: <red>С</red>ла́ва, и҆ ны́нѣ, пра́здника.

<red>На ѹ҆́трени на Б</red>г҃ъ гдⷭ҇ь: <red>Т</red>ропа́рь пра́здника, <red>два́жды</red>: <red>С</red>ла́ва, ст҃а́гѡ: <red>И҆</red> ны́нѣ, пра́здника. <red>П</red>о славосло́вїи и҆ по трист҃о́мъ, тропа́рь ст҃а́гѡ: <red>С</red>ла́ва, и҆ ны́нѣ, пра́здника. <red>На часѣ́хъ</red>, тропа́рь пра́здника: <red>С</red>ла́ва, ст҃а́гѡ: <red>И҆</red> ны́нѣ, бг҃оро́диченъ часѡ́въ. <red>П</red>о Ѻ҆́ч҃е на́шъ: конда́къ пра́здника, и҆ ст҃а́гѡ, премѣнѧ́юще глаго́лемъ.

<red>На лїтꙋргі́и по вхо́дѣ</red>. <red>Т</red>ропа́рь пра́здника, а҆́ще гдⷭ҇ьскїй: и҆ хра́ма бцⷣы, и҆ ст҃а́гѡ рѧдова́гѡ: <red>Т</red>а́же, конда́къ хра́ма бцⷣы. <red>С</red>ла́ва, конда́къ ст҃а́гѡ. <red>И҆</red> ны́нѣ, пра́здника. <red>А҆</red> и҆дѣ́же нѣ́сть хра́ма бцⷣы, <red>И҆</red> ны́нѣ, конда́къ пра́здника.

<red> А҆́ще ли предпра́зднство и҆лѝ попра́зднство бг҃оро́дицына пра́здника. </red>

<red>И҆</red> глаго́лемъ тропа́рь пре́жде хра́ма хрⷭ҇то́ва, та́же пра́здника, и҆ ст҃а́гѡ рѧдова́гѡ: <red>П</red>осе́мъ конда́къ хра́ма хрⷭ҇то́ва: <red>С</red>ла́ва, ст҃а́гѡ: <red>И҆</red> ны́нѣ, пра́здника. <red>Д</red>не́ же тропарѧ̀ и҆ кондака̀ не глаго́лемъ.

<red> А҆́ще ли слꙋчи́тсѧ въ недѣ́лю предпра́зднство, и҆лѝ попра́зднство, и҆ вели́кагѡ ст҃а́гѡ.</red>

<red>Въ сꙋббѡ́тꙋ ве́чера</red>, по <red>Н</red>ы́нѣ ѿпꙋща́еши, и҆ по трист҃о́мъ, тропа́рь воскрⷭ҇нъ: <red>С</red>ла́ва, ст҃а́гѡ. <red>И҆</red> ны́нѣ, пра́здника. <red>На повече́рїи</red>, по трист҃о́мъ, конда́къ ст҃а́гѡ. <red>С</red>ла́ва, и҆ ны́нѣ, пра́здника.

<red>На ѹ҆́трени, на Б</red>г҃ъ гдⷭ҇ь: <red>Т</red>ропа́рь воскрⷭ҇нъ, <red>два́жды</red>: <red>С</red>ла́ва, ст҃а́гѡ: <red>И҆</red> ны́нѣ, пра́здника. <red>П</red>о славосло́вїи тропа́рь воскрⷭ҇нъ. <red>На часѣ́хъ</red>, тропа́рь пре́жде воскрⷭ҇нъ, пра́здника же и҆ ст҃а́гѡ, премѣнѧ́юще глаго́лемъ, та́кожде и҆ конда́къ.

<red>На лїтꙋргі́и по вхо́дѣ</red>, тропа́рь пре́жде воскрⷭ҇нъ, и҆ пра́здника. и҆ хра́ма бцⷣы, и҆ ст҃а́гѡ рѧдова́гѡ. <red>К</red>онда́къ пра́здника. Сла́ва, ст҃а́гѡ рѧдова́гѡ: <red>И҆</red> ны́нѣ, хра́ма бцⷣы. <red>А҆</red> и҆дѣ́же нѣ́сть хра́ма бцⷣы, <red>И҆</red> ны́нѣ, конда́къ пра́здника. <red>Х</red>рⷭ҇то́ва же хра́ма, тропарѧ̀ и҆ кондака̀, а҆́ще госпо́дьскїй пра́здникъ, не глаго́лемъ.

<red>[зрѝ] А҆́</red>ще ли пра́здникъ бцⷣы, тропа́рь глаго́лемъ воскрⷭ҇нъ, и҆ пра́здника бцⷣы, и҆ ст҃а́гѡ рѧдова́гѡ. <red>Т</red>а́же конда́къ хра́ма хрⷭ҇то́ва. <red>С</red>ла́ва, ст҃а́гѡ: <red>И҆</red> ны́нѣ, пра́здника.
