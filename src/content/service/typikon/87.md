---
title: "н҃є. Ѿпꙋсти́тельнїи тропарѝ и҆ кондакѝ дневні́и"
navigation:
  key: service-typikon-87
  title: "Ѿпꙋсти́тельнїи тропарѝ и҆ кондакѝ дневні́и"
  parent: service-typikon
  order: 87
type: "service"
---

# н҃є. Ѿпꙋсти́тельнїи тропарѝ, кондакѝ, и҆ свѣти́льны гдⷭ҇а дневні́и, и҆ на лїтꙋргі́ахъ, прокі́мени, а҆по́столи, а҆ллилꙋїа́рє, є҆ѵⷢ҇лїа, и҆ прича́стны всеѧ̀ седми́цы.

<red>Въ недѣ́лю ве́чера тропа́рь безпло́тныхъ, гла́съ д҃:</red>

<red>Н</red>бⷭ҇ныхъ во́инствъ а҆рхїстрати́зи, мо́лимъ ва́съ при́снѡ мы̀ недосто́йнїи, да ва́шими мл҃твами ѡ҆градитѐ на́съ кро́вомъ крилꙋ̀ невеще́ственныѧ ва́шеѧ сла́вы, сохранѧ́юще на́съ припа́дающихъ прилѣ́жнѡ, и҆ вопїю́щихъ: ѿ бѣ́дъ и҆зба́вите на́съ, ꙗ҆́кѡ чинонача̑льницы вы́шнихъ си́лъ.

<red>Бг҃оро́диченъ, гла́съ то́йже: </red>

<red>В</red>оспита́вшейсѧ во хра́мѣ во ст҃а̑ѧ ст҃ы́хъ, ѡ҆дѣ́ѧннѣй вѣ́рою и҆ премꙋ́дростїю, и҆ безмѣ́рнымъ дв҃ствомъ, а҆рхїстрати́гъ гаврїи́лъ принесѐ съ нб҃сѐ цѣлова́нїе, и҆ є҆́же ра́дꙋйсѧ, ра́дꙋйсѧ бл҃гослове́ннаѧ, ра́дꙋйсѧ препросла́вленнаѧ, гдⷭ҇ь съ тобо́ю.

<red>То́йже и҆ въ понедѣ́льникъ на Бг҃ъ гдⷭ҇ь.</red>

<red>Конда́къ, гла́съ в҃: </red>

<red>А҆</red>рхїстрати́зи бж҃їи, слꙋжи́телїе бж҃е́ственныѧ сла́вы, а҆́гг҃лѡвъ нача̑льницы, и҆ человѣ́кѡмъ наста̑вницы, поле́зное на́мъ проси́те, и҆ ве́лїю млⷭ҇ть, ꙗ҆́кѡ безпло́тныхъ а҆рхїстрати́зи.

<red>Свѣти́ленъ: </red>

<red>Н</red>б҃о ѕвѣзда́ми ѹ҆краси́вый ꙗ҆́кѡ бг҃ъ, и҆ твои́ми а҆́гг҃лы всю̀ зе́млю просвѣти́вый, содѣ́телю всѣ́хъ, пою́щыѧ тѧ̀ сп҃са́й.

<red>Бг҃оро́диченъ: </red>

<red>С</red>ла́досте а҆́гг҃лѡвъ, скорбѧ́щихъ ра́досте, хрⷭ҇тїа́нъ предста́тельнице дв҃о мт҃и гдⷭ҇нѧ, застꙋпѝ на́съ, и҆ и҆зба́ви вѣ́чныхъ мꙋ́къ.

<red>На лїтꙋргі́и</red>, прокі́менъ, гла́съ д҃: <red>Т</red>ворѧ́й а҆́гг҃лы своѧ̑ дх҃и, и҆ слꙋги̑ своѧ̑ пла́мень ѻ҆́гненный.

<red>С</red>ті́хъ: <red>Б</red>л҃гословѝ дꙋшѐ моѧ̀ гдⷭ҇а, гдⷭ҇и бж҃е мо́й возвели́чилсѧ є҆сѝ ѕѣлѡ̀.

<red>А҆</red>по́столъ къ є҆вре́ємъ, зача́ло т҃є: <red>А҆́</red>ще глаго́ланное а҆́гг҃лы:

<red>А҆</red>ллилꙋ́їа, гла́съ є҃: <red>Х</red>вали́те гдⷭ҇а всѝ а҆́гг҃ли є҆гѡ̀, хвали́те є҆го̀ всѧ̑ си̑лы є҆гѡ̀.

<red>С</red>ті́хъ: <red>Ꙗ҆́</red>кѡ то́й речѐ, и҆ бы́ша: то́й повелѣ̀, и҆ созда́шасѧ.

<red>Є҆</red>ѵⷢ҇лїе матѳе́а, зача́ло н҃в: <red>Ѹ҆</red>подо́бисѧ црⷭ҇твїе нбⷭ҇ное человѣ́кꙋ, сѣ́ѧвшꙋ до́брое сѣ́мѧ на селѣ̀ свое́мъ:

<red>П</red>рича́стенъ: <red>Т</red>ворѧ́й а҆́гг҃лы своѧ̑ дх҃и:

<red>Въ понедѣ́льникъ ве́чера тропа́рь прⷣте́чи, гла́съ в҃:</red>

<red>П</red>а́мѧть првⷣнагѡ съ похвала́ми, тебѣ́ же довлѣ́етъ свидѣ́тельство гдⷭ҇не прⷣте́че, показа́лъ бо сѧ є҆сѝ вои́стиннꙋ и҆ прⷪ҇ро́кѡвъ чⷭ҇тнѣ́йшїй, ꙗ҆́кѡ и҆ въ стрꙋѧ́хъ крⷭ҇ти́ти сподо́билсѧ є҆сѝ проповѣ́даннаго: тѣ́мже за и҆́стинꙋ пострада́въ ра́дꙋѧсѧ, бл҃говѣсти́лъ є҆сѝ и҆ сꙋ́щымъ во а҆́дѣ бг҃а ꙗ҆́вльшагосѧ пло́тїю, взе́млющаго грѣ́хъ мі́ра, и҆ подаю́щаго на́мъ ве́лїю млⷭ҇ть.

<red>Бг҃оро́диченъ, гла́съ то́йже: </red>

<red>Б</red>ж҃е́ственнагѡ бы́хомъ ѻ҆́бщницы є҆стества̀ тобо́ю бцⷣе приснодв҃о: бг҃а бо на́мъ воплоти́вшагосѧ родила̀ є҆сѝ. тѣ́мже по до́лгꙋ тѧ̀ всѝ бл҃гоче́стнѡ велича́емъ.

<red>Конда́къ, гла́съ в҃. Подо́бенъ: Вы́шнихъ и҆щѧ̀: </red>

<red>П</red>рⷪ҇ро́че бж҃їй, и҆ прⷣте́че бл҃года́ти, главꙋ̀ твою̀ ꙗ҆́кѡ ши́покъ сщ҃е́ннѣйшїй ѿ землѝ ѡ҆брѣ́тше, и҆сцѣлє́нїѧ всегда̀ прїе́млемъ: и҆́бо па́ки ꙗ҆́коже пре́жде въ мі́рѣ проповѣ́дꙋеши покаѧ́нїе.

<red>Свѣти́ленъ: </red>

<red>П</red>рⷣте́чꙋ і҆ѡа́нна, и҆ крⷭ҇ти́телѧ сп҃сова, во прⷪ҇ро́цѣхъ прⷪ҇ро́ка, и҆ пꙋсты́ни воспита́нїе, є҆лїсаве́тино рожде́нїе восхва́лимъ всѝ.

<red>Бг҃оро́диченъ</red>: <red>С</red>ла́досте а҆́гг҃лѡвъ: и҆щѝ <red>В</red>ъ понедѣ́льникъ.

<red>На лїтꙋргі́и </red>прокі́менъ, гла́съ з҃: <red>В</red>озвесели́тсѧ првⷣникъ ѡ҆ гдⷭ҇ѣ, и҆ ѹ҆пова́етъ на него̀.

<red>С</red>ті́хъ: <red>Ѹ҆</red>слы́ши бж҃е гла́съ мо́й, внегда̀ моли́ти ми сѧ къ тебѣ̀.

<red>А҆</red>по́столъ дѣѧ́нїй, зача́ло л҃г: <red>Ꙗ҆́</red>коже скончава́ше і҆ѡа́ннъ тече́нїе:

<red>А҆</red>ллилꙋ́їа, гла́съ д҃: <red>П</red>рвⷣникъ ꙗ҆́кѡ фі́нїѯъ процвѣте́тъ, ꙗ҆́кѡ ке́дръ, и҆́же въ лїва́нѣ, ѹ҆мно́житсѧ.

<red>С</red>ті́хъ: <red>Н</red>асажде́ни въ домꙋ̀ гдⷭ҇ни, во дво́рѣхъ бг҃а на́шегѡ процвѣтꙋ́тъ.

<red>Є҆</red>ѵⷢ҇лїе і҆ѡа́нна, зача́ло г҃: <red>В</red>и́дѣ і҆ѡа́ннъ і҆и҃са грѧдꙋ́ща къ себѣ̀:

<red>П</red>рича́стенъ: <red>В</red>ъ па́мѧть вѣ́чнꙋю бꙋ́детъ првⷣникъ:

<red>Во вто́рникъ ве́чера, тропа́рь крⷭ҇та̀, гла́съ а҃:</red>

<red>С</red>п҃сѝ гдⷭ҇и лю́ди твоѧ̑, и҆ бл҃гословѝ достоѧ́нїе твоѐ, побѣ̑ды бл҃говѣ́рномꙋ і҆мпера́торꙋ на́шемꙋ, и҆́мⷬ҇къ, на сопроти̑вныѧ да́рꙋѧ, и҆ твоѐ сохранѧ́ѧ крⷭ҇то́мъ твои́мъ жи́тельство.

<red>Крⷭ҇тобг҃оро́диченъ</red>:

<red>Т</red>воѐ предста́тельство и҆мꙋ́ще пречⷭ҇таѧ, и҆ твои́ми мл҃твами лю́тыхъ и҆збавлѧ́еми, крⷭ҇то́мъ сн҃а твоегѡ̀ вездѣ̀ соблюда́еми, по до́лгꙋ тѧ̀ всѝ бл҃гоче́стнѡ велича́емъ.

<red>Конда́къ, гла́съ д҃: </red>

<red>В</red>ознесы́йсѧ на крⷭ҇тъ во́лею, тезоимени́томꙋ твоемꙋ̀ но́вомꙋ жи́тельствꙋ, щедрѡ́ты твоѧ̑ да́рꙋй хрⷭ҇тѐ бж҃е: возвеселѝ си́лою твое́ю бл҃говѣ́рнаго і҆мпера́тора на́шего, и҆́мⷬ҇къ, побѣ̑ды даѧ̀ є҆мꙋ̀ на сопоста́ты, посо́бїе и҆мꙋ́щꙋ твоѐ ѻ҆рꙋ́жїе ми́ра, непобѣди́мꙋю побѣ́дꙋ.

<red>Свѣти́ленъ: </red>

<red>К</red>рⷭ҇тъ храни́тель всеѧ̀ вселе́нныѧ, крⷭ҇тъ красота̀ цр҃кве, крⷭ҇тъ царе́й держа́ва, крⷭ҇тъ вѣ́рныхъ ѹ҆твержде́нїе, крⷭ҇тъ а҆́гг҃лѡвъ сла́ва, и҆ де́мѡнѡвъ ꙗ҆́зва.

<red>Крⷭ҇тобг҃оро́диченъ: </red>

<red>Ѹ҆</red> крⷭ҇та̀ предстоѧ́щи тѧ̀ безсѣ́меннѡ ро́ждшаѧ, и҆ рыда́ющи вопїѧ́ше: ѹ҆вы̀ сладча́йшее ча́до, ка́кѡ заше́лъ є҆сѝ ѿ ѻ҆́чїю моє́ю; ка́кѡ въ ме́ртвыхъ вмѣни́лсѧ є҆сѝ;

<red>На лїтꙋргі́и </red>прокі́менъ, гла́съ г҃: <red>П</red>ѣ́снь бцⷣы: <red>В</red>ели́читъ дꙋша̀ дꙋша̀ моѧ̀ гдⷭ҇а, и҆ возра́довасѧ дх҃ъ мо́й ѡ҆ бз҃ѣ сп҃сѣ мое́мъ.

<red>С</red>ті́хъ: <red>Ꙗ҆́</red>кѡ призрѣ̀ на смире́нїе рабы̑ своеѧ̀, се́ бо ѿ ны́нѣ ѹ҆бл҃жа́тъ мѧ̀ всѝ ро́ди.

<red>А҆</red>по́столъ къ фїлїпписі́ємъ, зача́ло с҃м: Сїѐ да мꙋ́дрствꙋетсѧ въ ва́съ:

<red>А҆</red>ллилꙋ́їа, гла́съ и҃: <red>С</red>лы́ши дщѝ и҆ ви́ждь, и҆ приклонѝ ѹ҆́хо твоѐ.

<red>С</red>ті́хъ: <red>Л</red>ицꙋ̀ твоемꙋ̀ помо́лѧтсѧ бога́тїи лю́дстїи.

<red>Є҆</red>ѵⷢ҇лїе лꙋкѝ, зача́ло н҃д: <red>В</red>ни́де і҆и҃съ въ ве́сь нѣ́кꙋю:

<red>П</red>рича́стенъ: <red>Ч</red>а́шꙋ сп҃се́нїѧ прїимꙋ̀, и҆ и҆́мѧ гдⷭ҇не призовꙋ̀.

<red>Въ сре́дꙋ ве́чера, тропа́рь а҆пⷭ҇лѡвъ, гла́съ г҃: </red>

<red>А҆</red>пⷭ҇ли ст҃і́и, моли́те млⷭ҇тиваго бг҃а, да прегрѣше́нїй ѡ҆ставле́нїе пода́стъ дꙋша́мъ на́шымъ.

<red>И҆ны́й ст҃а́гѡ нїкола́а, гла́съ д҃: </red>

<red>П</red>ра́вило вѣ́ры, и҆ ѡ҆́бразъ кро́тости, воздержа́нїѧ ѹ҆чи́телѧ, ꙗ҆ви́ тѧ ста́дꙋ твоемꙋ̀, ꙗ҆́же веще́й и҆́стина: сегѡ̀ ра́ди стѧжа́лъ є҆сѝ смире́нїемъ высѡ́каѧ, нището́ю бога́таѧ. ѻ҆́тче сщ҃еннонача́льниче нїко́лае, молѝ хрⷭ҇та̀ бг҃а, сп҃сти́сѧ дꙋша́мъ на́шымъ.

<red>Бг҃оро́диченъ: </red>

<red>С</red>ло́во ѻ҆́ч҃ее, хрⷭ҇та̀ бг҃а на́шего, ѿ тебѐ воплоти́вшагосѧ позна́хомъ бцⷣе дв҃о, є҆ди́на чⷭ҇таѧ, є҆ди́на бл҃гослове́ннаѧ: тѣ́мъ непреста́ннѡ тѧ̀ воспѣва́юще велича́емъ.

<red>Конда́къ а҆пⷭ҇лѡвъ, гла́съ в҃: </red>

<red>Т</red>вє́рдыѧ и҆ бг҃овѣща̑нныѧ проповѣ́датели, ве́рхъ ѹ҆ч҃нкъ твои́хъ гдⷭ҇и, прїѧ́лъ є҆сѝ въ наслажде́нїе бл҃ги́хъ твои́хъ и҆ поко́й: болѣ̑зни бо ѻ҆́нѣхъ, и҆ сме́рть прїѧ́лъ є҆сѝ па́че всѧ́кагѡ всепло́дїѧ, є҆ди́не свѣ́дый сердє́чнаѧ.

<red>И҆ны́й ст҃а́гѡ нїкола́а, гла́съ г҃. Подо́бенъ: Дв҃а дне́сь: </red>

<red>В</red>ъ мѵ́рѣхъ ст҃е, сщ҃еннодѣ́йствитель показа́лсѧ є҆сѝ, хрⷭ҇то́во бо прпⷣбне є҆ѵⷢ҇лїе и҆спо́лнивъ, положи́лъ є҆сѝ дꙋ́шꙋ твою̀ ѡ҆ лю́дехъ твои́хъ, и҆ спа́слъ є҆сѝ непови̑нныѧ ѿ сме́рти. сегѡ̀ ра́ди ѡ҆ст҃и́лсѧ є҆сѝ, ꙗ҆́кѡ вели́кїй таи́нникъ бж҃їѧ бл҃года́ти.

<red>Свѣти́ленъ а҆пⷭ҇лѡвъ. Подо́бенъ: Жєны̀ ѹ҆слы́шите: </red>

<red>В</red>о всю̀ подсо́лнечнꙋю те́кше, проповѣ́дасте хрⷭ҇то́во ѿ дв҃ы ст҃о́е воплоще́нїе вои́стиннꙋ, ѿ пре́лести ѡ҆браща́юще ꙗ҆зы́ки, и҆ просвѣща́юще, и҆ всѧ̑ наꙋча́юще, трⷪ҇цꙋ почита́ти ст҃ꙋ́ю, а҆пⷭ҇ли сп҃совы.

<red>Подо́бенъ: </red>

<red>В</red>ели́каго началопа́стырѧ, и҆ і҆ера́рха всѝ предсѣда́телѧ мѷрлѷкі́йскаго нїкола́а хва́лимъ: мно́ги бо мꙋ́жи сп҃сѐ, непра́веднѡ ѹ҆мре́ти и҆мꙋ́щыѧ, царю̀ ꙗ҆влѧ́етсѧ со а҆ѵла́вїемъ во снѣ̀, рѣша̀ непра́ведно и҆зрече́нїе.

<red>Бг҃оро́диченъ: </red>

<red>М</red>р҃і́е чⷭ҇тнѣ́йшаѧ, злата́ѧ кади́льнице, невмѣсти́магѡ бж҃ества̀ прїѧ́телище бы́вшее, въ не́мже ѻ҆ц҃ъ бл҃говолѝ, сн҃ъ же всели́сѧ, и҆ дх҃ъ ст҃ы́й ѡ҆сѣни́въ тѧ̀ ѻ҆трокови́це, показа̀ бцⷣꙋ.

<red>На лїтꙋргі́и </red>прокі́менъ, гла́съ и҃:

<red>В</red>о всю̀ зе́млю и҆зы́де вѣща́нїе и҆́хъ, и҆ въ концы̀ вселе́нныѧ глаго́лы и҆́хъ.

<red>С</red>ті́хъ: <red>Н</red>б҃са̀ повѣ́даютъ сла́вꙋ бж҃їю, творе́нїе же рꙋкꙋ̀ є҆гѡ̀ возвѣща́етъ тве́рдь.

<red>А҆</red>по́столъ къ корі́нѳѧнѡмъ, зача́ло рл҃а: <red>Б</red>г҃ъ ны̀ посла́нники послѣ́днїѧ ꙗ҆вѝ:

<red>А҆</red>ллилꙋ́їа, гла́съ а҃: <red>И҆</red>сповѣ́дѧтъ нб҃са̀ чꙋдеса̀ твоѧ̑ гдⷭ҇и, и҆́бо и҆́стинꙋ твою̀ въ цр҃кви ст҃ы́хъ.

<red>С</red>ті́хъ: <red>Б</red>г҃ъ прославлѧ́емь въ совѣ́тѣ ст҃ы́хъ.

<red>Є҆</red>ѵⷢ҇лїе матѳе́а, зача́ло л҃д, ѿ полꙋ̀: <red>П</red>ризва̀ і҆и҃съ ѻ҆бана́десѧть ѹ҆ч҃нкѝ своѧ̑:

<red>П</red>рича́стенъ: <red>В</red>о всю̀ зе́млю и҆зы́де вѣща́нїе и҆́хъ:

<red>Въ четверто́къ ве́чера: тропа́рь, гла́съ а҃: С</red>п҃сѝ гдⷭ҇и лю́ди твоѧ̑:

<red>К</red>рⷭ҇тобг҃оро́диченъ: <red>Т</red>воѐ предста́тельство и҆мꙋ́ще пречⷭ҇таѧ:

<red>К</red>онда́къ: <red>В</red>ознесы́йсѧ на крⷭ҇тъ во́лею:

<red>С</red>вѣти́ленъ: <red>К</red>рⷭ҇тъ храни́тель всеѧ̀ вселе́нныѧ:

<red>К</red>рⷭ҇тобг҃оро́диченъ: <red>Ѹ҆</red> крⷭ҇та̀ предстоѧ́щи: сїѧ̑ всѧ̑ писа́шасѧ въ сре́дꙋ.

<red>На лїтꙋргі́и </red>прокі́менъ, гла́съ з҃: <red>В</red>озноси́те гдⷭ҇а бг҃а на́шего, и҆ покланѧ́йтесѧ подно́жїю нѡ́гꙋ є҆гѡ̀, ꙗ҆́кѡ ст҃о є҆́сть.

<red>С</red>ті́хъ: <red>Г</red>дⷭ҇ь воцр҃и́сѧ, да гнѣ́ваютсѧ лю́дїе.

<red>А҆</red>по́столъ къ корі́нѳѧнѡмъ, зача́ло рк҃є: Сло́во крⷭ҇тное:

<red>А҆</red>ллилꙋ́їа, гла́съ а҃. <red>П</red>омѧнѝ со́нмъ тво́й, є҆го́же стѧжа́лъ є҆сѝ и҆спе́рва.

<red>С</red>ті́хъ: <red>Б</red>г҃ъ же цр҃ь на́шъ пре́жде вѣ́ка, содѣ́ла сп҃се́нїе посредѣ̀ землѝ.

<red>П</red>рича́стенъ: <red>С</red>п҃се́нїе содѣ́лалъ є҆сѝ посредѣ̀ землѝ бж҃е.

<red>Въ пѧто́къ ве́чера тропа́рь, гла́съ в҃: </red>

<red>А҆</red>пⷭ҇ли, мч҃нцы и҆ прⷪ҇ро́цы, ст҃телїе, прпⷣбнїи и҆ првⷣнїи, до́брѣ по́двигъ соверши́вшїи, и҆ вѣ́рꙋ соблю́дшїи, дерзнове́нїе и҆мꙋ́ще ко сп҃сꙋ, ѡ҆ на́съ того̀ ꙗ҆́кѡ бл҃га моли́те, сп҃сти́сѧ, мо́лимсѧ, дꙋша́мъ на́шымъ.

<red>Дрꙋгі́й за ѹ҆поко́й: </red>

<red>П</red>омѧнѝ гдⷭ҇и, ꙗ҆́кѡ бл҃гъ рабы̑ твоѧ̑, и҆ є҆ли̑ка въ житїѝ согрѣши́ша, простѝ: никто́же бо безгрѣ́шенъ, то́кмѡ ты̀ могі́й и҆ преста́влєннымъ да́ти поко́й.

<red>Бг҃оро́диченъ: </red>

<red>М</red>т҃и ст҃а́ѧ неизрече́ннагѡ свѣ́та, а҆́гг҃льскими тѧ̀ пѣ́сньми почита́юще, бл҃гоче́стнѡ велича́емъ.

<red>Є҆гда̀ глаго́лемъ, Сла́ва, конда́къ, гла́съ и҃: </red>

<red>С</red>о ст҃ы́ми ѹ҆поко́й хрⷭ҇тѐ дꙋ́шы ра̑бъ твои́хъ, и҆дѣ́же нѣ́сть болѣ́знь, ни печа́ль, ни воздыха́нїе, но жи́знь безконе́чнаѧ.

<red>И҆ ны́нѣ, настоѧ́щїй мч҃нченъ, гла́съ то́йже: </red>

<red>Ꙗ҆́</red>кѡ нача́тки є҆стества̀, насади́телю тва́ри, вселе́ннаѧ прино́ситъ тѝ гдⷭ҇и бг҃онѡ́сныѧ мч҃нки: тѣ́хъ мл҃твами въ ми́рѣ глꙋбо́цѣ, цр҃ковь твою̀, жи́тельство твоѐ бцⷣею соблюдѝ, многомлⷭ҇тиве.

<red>Свѣти́ленъ: И҆́</red>же и҆ ме́ртвыми и҆ живы́ми ѡ҆блада́ѧй ꙗ҆́кѡ бг҃ъ, и҆ ст҃ы́ми твои́ми всю̀ зе́млю просвѣти́вый, содѣ́телю всѣ́хъ, пою́щыѧ тѧ̀ сп҃са́й.

<red>Бг҃оро́диченъ: </red>

<red>М</red>ы̀ ѡ҆ тебѣ̀ хва́лимсѧ бцⷣе, и҆ къ бг҃ꙋ тѧ̀ и҆́мамы предста́тельство, прострѝ рꙋ́кꙋ твою̀ неѡбори́мꙋю, и҆ сокрꙋшѝ врагѝ на́шѧ, твои̑мъ низпослѝ рабѡ́мъ по́мощь ѿ ст҃а́гѡ.

<red>На лїтꙋргі́и </red>прокі́менъ, гла́съ и҃: <red>В</red>есели́тесѧ ѡ҆ гдⷭ҇ѣ, и҆ ра́дꙋйтесѧ првⷣнїи.

<red>С</red>ті́хъ: <red>Б</red>л҃же́ни, и҆́хже ѡ҆ста́вишасѧ беззакѡ́нїѧ, и҆ и҆́хже прикры́шасѧ грѣсѝ.

<red>И҆</red> ѹ҆ме́ршихъ, гла́съ ѕ҃: <red>Д</red>ꙋ́шы и҆́хъ во бл҃ги́хъ водворѧ́тсѧ.

<red>А҆</red>по́столъ къ солꙋ́нѧнѡмъ, зача́ло с҃ѻ: <red>Н</red>е хощꙋ̀ ва́съ не вѣ́дѣти ѡ҆ ѹ҆ме́ршихъ:

<red>А҆</red>ллилꙋ́їа, гла́съ д҃: <red>В</red>оззва́ша првⷣнїи, и҆ гдⷭ҇ь ѹ҆слы́ша и҆̀хъ, и҆ ѿ всѣ́хъ скорбе́й и҆́хъ и҆зба́ви и҆̀хъ.

<red>С</red>ті́хъ: <red>М</red>нѡ́ги скѡ́рби пра́вєднымъ, и҆ ѿ всѣ́хъ и҆́хъ и҆зба́витъ ѧ҆̀ гдⷭ҇ь.

<red>С</red>ті́хъ: <red>Б</red>л҃же́ни, ꙗ҆̀же и҆збра́лъ и҆ прїѧ́лъ є҆сѝ гдⷭ҇и, и҆ па́мѧть и҆́хъ въ ро́дъ и҆ ро́дъ.

<red>Є҆</red>ѵⷢ҇лїе і҆ѡа́нна, зача́ло ѕ҃і: <red>А҆</red>ми́нь а҆ми́нь глаго́лю ва́мъ, ꙗ҆́кѡ слꙋ́шаѧй словесѐ моегѡ̀:

<red>П</red>рича́стенъ: <red>Р</red>а́дꙋйтесѧ:

<red>Д</red>рꙋгі́й, <red>Б</red>л҃же́ни, ꙗ҆̀же:
