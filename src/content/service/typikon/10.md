---
title: "і҃. Ѡ҆ чте́нїѧхъ по каѳі́смахъ во всѐ лѣ́то"
navigation:
  key: service-typikon-10
  title: "Ѡ҆ чте́нїѧхъ по каѳі́смахъ во всѐ лѣ́то"
  parent: service-typikon
  order: 10
type: "service"
---

# і҃. Ѡ҆ є҆́же ка́кѡ чтꙋ́тсѧ є҆ѵⷢ҇лїа, и҆ тогѡ̀ толкова̑нїѧ.

<red>Подоба́етъ вѣ́дати</red>, ꙗ҆́кѡ во ст҃ꙋ́ю и҆ вели́кꙋю недѣ́лю па́схи начина́етсѧ є҆́же ѿ і҆ѡа́нна є҆ѵⷢ҇лїе, и҆ чте́тсѧ до пентїко́стїа. <red>Т</red>олкова̑нїѧ же тогѡ̀ є҆ѵⷢ҇лїа златоꙋ́стова чтꙋ́тсѧ на ѹ҆́тренѧхъ, въ ты̑ѧ дни̑. <red>Ѿ</red> недѣ́ли же пентїко́стїа, до мѣ́сѧца септе́мврїа, чте́тсѧ є҆́же ѿ матѳе́а є҆ѵⷢ҇лїе, тогѡ́же толкова̑нїа златоꙋ́стагѡ чтꙋ́тсѧ на ѹ҆́тренѧхъ. <red>Ѿ</red> но́вагѡ же лѣ́та, си́рѣчь, ѿ недѣ́ли ꙗ҆́же по воздви́женїи, до недѣ́ли сы́рныѧ, чте́тсѧ є҆́же ѿ лꙋкѝ ст҃а́гѡ є҆ѵⷢ҇лїе. <red>Н</red>а ѹ҆́тренѧхъ же чте́тсѧ толкова́нїе ѳеофѷла́ктово, метафра́стъ логоѳе́товъ, и҆ толкова̑нїѧ посла́нїй ст҃а́гѡ а҆пⷭ҇ла па́ѵла, ꙗ҆̀же ѿ златоꙋ́ста. <red>Т</red>а́кожде и҆ маргарі́тъ златоꙋ́стовъ. <red>Ѿ</red> пе́рвыѧ же недѣ́ли четыредесѧ́тницы:

<red>В</red>ъ сꙋббѡ́тахъ, и҆ недѣ́лѧхъ, чте́тсѧ є҆́же ѿ ма́рка є҆ѵⷢ҇лїе. <red>Н</red>а ѹ҆́тренѧхъ же шестодне́вникъ златоꙋ́стовъ. <red>В</red>ъ про́чыѧ же дни̑ м҃-цы, на всѧ́кꙋю ѹ҆́треню прочита́ютсѧ четы́ре чтє́нїѧ, два̀ во ст҃о́мъ є҆фре́мѣ, и҆ въ лаѵсаи́цѣ два̀. <red>Л</red>ѣ́ствицꙋ же чте́мъ на часѣ́хъ. <red>Н</red>а трапе́зѣ же чтꙋ́тсѧ чрез̾ всѐ лѣ́то житїѧ̑ ст҃ы́хъ, и҆ патерїкѝ.

<red>[зрѝ] Вѣ́домо же бꙋ́ди: Ꙗ҆́</red>кѡ въ недѣ́лѧхъ ст҃а́гѡ и҆ вели́кагѡ поста̀, и҆ въ на́вечерїѧхъ гдⷭ҇скихъ пра́здникѡвъ, ре́кше, хрⷭ҇то́ва ржⷭ҇тва̀ и҆ бг҃оѧвле́нїѧ: <red>В</red>ели́кагѡ васі́лїа лїтꙋргі́а пое́тсѧ: та́кожде и҆ въ па́мѧть є҆гѡ̀. <red>П</red>реждеѡсщ҃е́ннаѧ же лїтꙋргі́а пое́тсѧ то́чїю во ст҃ѣ́й м҃-цѣ, въ сре́ды, и҆ пѧткѝ. въ про́чыѧ же дни̑ лѣ́та всегѡ̀ соверша́етсѧ лїтꙋргі́а златоꙋ́стагѡ.
