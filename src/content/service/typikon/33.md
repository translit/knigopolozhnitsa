---
title: "л҃г. Ѡ҆ житїѝ, си́рѣчь, поще́нїи и҆ разрѣше́нїи всегѡ̀ лѣта̀"
navigation:
  key: service-typikon-33
  title: "Ѡ҆ житїѝ, си́рѣчь, поще́нїи и҆ разрѣше́нїи всегѡ̀ лѣта̀"
  parent: service-typikon
  order: 33
type: "service"
---

# л҃г. Ѡ҆ разрѣше́нїи всегѡ̀ лѣ́та.

<red>П</red>одоба́етъ вѣ́дати: Ꙗ҆́кѡ а҆́ще слꙋчи́тсѧ хрⷭ҇то́ва ржⷭ҇тва̀ пра́здникъ, и҆ ст҃ы́хъ бг҃оѧвле́нїй, въ сре́дꙋ, и҆лѝ пѧто́къ, разрѣша́емъ на сы́ръ и҆ ꙗ҆́ица: мїрѧ́не же на мѧ́со. <red>А҆́</red>ще ли слꙋчи́тсѧ ржⷭ҇тво̀ бцⷣы, и҆лѝ срѣ́тенїе, и҆лѝ ѹ҆спе́нїе, въ сре́дꙋ, и҆ пѧто́къ, разрѣша́емъ на ры́бꙋ и҆ вїно̀. <red>П</red>ра́здникъ же преѡбраже́нїѧ и҆ введе́нїѧ, въ ко́й де́нь ни слꙋчи́тсѧ, разрѣша́емъ на ры́бꙋ и҆ вїно̀, и҆ ꙗ҆ди́мъ <red>два́жды </red>дне́мъ. <red>Б</red>л҃говѣ́щенїе же, въ ко́й ѹ҆́бѡ де́нь бꙋ́детъ ст҃а́гѡ поста̀ до недѣ́ли цвѣтоно́сныѧ, разрѣша́емъ на ры́бꙋ и҆ вїно̀, ꙗ҆ди́мъ же є҆ди́ною дне́мъ, кромѣ̀ сꙋббѡ́ты, и҆ недѣ́ли. <red>В</red>ъ вели́кꙋю же недѣ́лю, а҆́ще слꙋчи́тсѧ до вели́кагѡ четвертка̀, разрѣша́емъ на є҆ле́й и҆ вїно̀. <red>В</red>ъ вели́кїй же пѧто́къ, на вїно̀ то́чїю. <red>П</red>ра́здникъ же прⷣте́чевъ, ржⷭ҇тво̀ и҆ ст҃ы́хъ а҆пⷭ҇лъ петра̀ и҆ па́ѵла, и҆ возлю́бленнагѡ і҆ѡа́нна бг҃осло́ва, а҆́ще слꙋчи́тсѧ въ сре́дꙋ и҆ пѧто́къ, ꙗ҆ди́мъ ры́бꙋ, и҆ пїе́мъ вїно̀, два́щи дне́мъ. <red>Н</red>а воздви́женїе честна́гѡ крⷭ҇та̀, и҆ на ѹ҆сѣкнове́нїе прⷣте́чи не ꙗ҆ди́мъ ры́бы, но є҆ле́й и҆ вїно̀ пїе́мъ, и҆ въ ве́черъ ꙗ҆ди́мъ без̾ ры́бы же, ѻ҆во́щїе ѿ гро́здїѧ, и҆лѝ что̀ бг҃ъ да́рꙋетъ ѿ таковы́хъ. <red>В</red>ъ двана́десѧтихъ же дне́хъ по ржⷭ҇твѣ̀ хрⷭ҇то́вѣ, и҆ въ седми́цѣ пред̾ мѧсопꙋ́стомъ, и҆ седми́цꙋ свѣ́тлꙋю и҆ седми́цꙋ и҃-ю, разрѣша́ютъ мона́си на сы́ръ и҆ ꙗ҆́ица, мїрсті́и же на мѧ́со. <red>В</red>ъ седми́цꙋ же сы́рнꙋю, разрѣша́ютъ мона́си и҆ мїрсті́и на сы́ръ и҆ ꙗ҆́ица. <red>В</red>ъ сре́дꙋ же и҆ пѧто́къ, въ девѧ́тый ча́съ, є҆ди́ною дне́мъ. <red>В</red>ъ среда́хъ же и҆ пѧтцѣ́хъ, всеѧ̀ пѧтьдесѧ́тницы, є҆ле́й и҆ вїно̀, кромѣ̀ среды̀ преполове́нїѧ, и҆ среды̀ ѿда́нїѧ па́схи: <red>В</red>ъ та̑ бо два̀ дни̑ разрѣша́емъ на ры́бꙋ и҆ вїно̀. <red>Н</red>ѣ́цыи же разрѣша́ютъ и҆ въ про́чыѧ.

<red>[зрѝ] Подоба́етъ вѣ́дати: Ꙗ҆́кѡ въ по́стъ ст҃ы́хъ а҆пⷭ҇лъ, и҆ хрⷭ҇то́ва ржⷭ҇тва̀</red>, во вто́рникъ, и҆ четверто́къ, ры́бы не ꙗ҆ди́мъ, но є҆ле́й и҆ вїно̀ то́чїю. <red>В</red>ъ понедѣ́льникъ, въ сре́дꙋ и҆ пѧто́къ ни є҆ле́а вкꙋша́емъ, ни вїна̀, но пости́мсѧ до ѳ҃-гѡ часа̀, и҆ ꙗ҆ди́мъ въ ты̑ѧ дни̑ сꙋхоѧде́нїе. <red>В</red>ъ сꙋббѡ̑ты же и҆ недѣ̑ли, ꙗ҆ди́мъ ры̑бы. <red>А҆́</red>ще слꙋчи́тсѧ ст҃ы́й во вто́рникъ, и҆лѝ въ четверто́къ и҆мѣ́ѧй славосло́вїе, ꙗ҆ди́мъ ры́бꙋ: <red>А҆́</red>ще въ понедѣ́льникъ, подо́бнѣ. <red>А҆́</red>ще среда̀ и҆ пѧто́къ, разрѣша́емъ на є҆ле́й и҆ вїно̀ то́чїю: ꙗ҆ди́мъ же є҆ди́ною дне́мъ. <red>А҆́</red>ще ли ст҃ы́й и҆мѣ́ѧй бдѣ́нїе, въ сре́дꙋ, и҆лѝ пѧто́къ, разрѣша́емъ на є҆ле́й и҆ вїно̀ и҆ ры́бꙋ. <red>А҆́</red>ще ли слꙋчи́тсѧ па́мѧть ст҃а́гѡ, є҆гѡ́же є҆́сть хра́мъ, въ сре́дꙋ, и҆лѝ пѧто́къ, твори́мъ подо́бнѣ.

<red>Ѡ҆ постѣ̀ прест҃ы́ѧ бцⷣы подоба́етъ вѣ́дати</red>: <red>В</red>ъ по́стъ ст҃ы́ѧ влⷣчцы на́шеѧ бцⷣы ѹ҆спе́нїѧ, є҃і дне́й кромѣ̀ преѡбраже́нїѧ хрⷭ҇то́ва, пости́мсѧ до ѳ҃-гѡ часа̀ днѐ: понедѣ́льникъ, сре́дꙋ и҆ пѧто́къ, сꙋ́хо ꙗ҆́сти: и҆ твори́мъ колѣнопреклоне́нїе, да́же до причаще́нїѧ. Во вто́рникъ и҆ четверто́къ, варе́нїе без̾ є҆ле́а. Въ сꙋббѡ́тꙋ же и҆ недѣ́лю, варе́нїе со є҆ле́емъ, и҆ вїно̀ пїе́мъ: ры́бы же не ꙗ҆ди́мъ, до ѹ҆спе́нїѧ прест҃ы́ѧ бцⷣы: но то́кмѡ на преѡбраже́нїе хрⷭ҇то́во, ꙗ҆ди́мъ ры́бꙋ, <red>два́жды </red>дне́мъ.

<red>Ѡ҆ взако́неныхъ постѣ́хъ, ꙗ҆̀же собо́рнаѧ цр҃ковь предадѐ правосла̑внымъ хрⷭ҇тїа́нѡмъ, ст҃ы́хъ а҆пⷭ҇лъ пра́вило ѯ҃ѳ.</red>

<red>А҆́</red>ще кто̀ є҆пⷭ҇кпъ, и҆лѝ пресвѵ́теръ, и҆лѝ дїа́конъ, и҆лѝ чте́цъ и҆лѝ пѣве́цъ, ст҃ы́ѧ вели́кїѧ м҃-цы не пости́тсѧ, и҆ всѧ́кїѧ среды̀ и҆ пѧтка̀ всегѡ̀ лѣ́та, кромѣ̀ не́мощи, да и҆зве́ржетсѧ, люди́нъ же да ѿлꙋчи́тсѧ.

<red>Сказа́нїе. З</red>рѝ, ꙗ҆́кѡ пра́вило ст҃ы́хъ а҆пⷭ҇лѡвъ, ст҃ꙋ́ю четыредесѧ́тницꙋ, и҆ всѧ́кꙋю сре́дꙋ и҆ пѧто́къ всегѡ̀ лѣ́та, ра́внѡ законоположѝ по́стъ, ꙗ҆́коже во ст҃ꙋ́ю м҃- цꙋ ꙗ҆ди́мъ, та́кожде и҆ въ сре́дꙋ и҆ пѧто́къ всегѡ̀ лѣ́та, кромѣ̀ не́мощи и҆ пра́здника. <red>Г</red>лаго́летъ бо пра́вило: ꙗ҆́кѡ не постѧ́йсѧ въ си́хъ, сщ҃е́нникъ ѹ҆́бѡ и҆зверга́етсѧ, мїрскі́й же ѿлꙋча́етсѧ ѿ причаще́нїѧ на вре́мѧ.
