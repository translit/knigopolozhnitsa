---
title: "к҃д. Ѡ҆ вжига́нїи свѣ́щъ на пра́здники гдⷭ҇скїѧ, и҆ бг҃оро́дичны"
navigation:
  key: service-typikon-24
  title: "Ѡ҆ вжига́нїи свѣ́щъ на пра́здники гдⷭ҇скїѧ, и҆ бг҃оро́дичны"
  parent: service-typikon
  order: 24
type: "service"
---

# к҃д. Ѡ҆ вжига́нїи свѣ́щъ, ка́кѡ подоба́етъ въ цр҃кви вжига́ти, въ недѣ́лю, и҆ на пра́здники хрⷭ҇тѡ́вы, и҆ бцⷣы, и҆ ст҃ы́хъ, и҆ про́чыѧ дни̑.

<red>На ма́лѣй вече́рни</red>, по бл҃гослове́нїи і҆ере́евѣ, до́лжно є҆́сть вжига́ти свѣщꙋ̀ пред̾ ѡ҆́бразомъ сп҃са хрⷭ҇та̀, и҆ є҆гѡ́же є҆́сть хра́мъ на деснѣ́й странѣ̀, и҆ пред̾ ѡ҆́бразомъ прест҃ы́ѧ бцⷣы на лѣ́вой странѣ̀, и҆ пред̾ а҆нало́гїемъ: ѹ҆гаша́ти же си́хъ на ѿпꙋ́стѣ вече́рнѣмъ.

<red>Н</red>а вели́цѣй же вече́рни, пре́жде кажде́нїѧ і҆ере́ева, до́лжно є҆́сть вжига́ти свѣщы̀ ꙗ҆́коже ѹ҆каза́сѧ <red>на ма́лѣй вече́рни</red>, и҆ пред̾ влⷣчнимъ ѡ҆́бразомъ въ тѧ́блѣ, а҆́ще и҆́мать ст҃ы́й бдѣ́нїе. <red>И҆</red> по а҃-мъ а҆нтїфѡ́нѣ каѳі́смы, въ нача́лѣ <red>Гдⷭ҇и воззва́хъ</red>, вжига́ти и҆ про́чыѧ свѣщы̀: ѹ҆гаша́ти же на коне́чномъ трист҃о́мъ.

<red>На ѹ҆́трени</red>, на <red>Б</red>г҃ъ гдⷭ҇ь, подоба́етъ вжига́ти свѣщы̀, ꙗ҆́коже пре́жде и҆з̾ѧви́сѧ. <red>В</red>ъ нача́лѣ же полѷеле́а подоба́етъ вжига́ти всѧ̑ свѣщы̀, и҆ ѡ҆ставлѧ́ти ѧ҆̀ горѣ́ти до сконча́нїѧ г҃ пѣ́сни, и҆ тогда̀ па́ки погаша́ти ѧ҆̀. <red>И҆</red> на и҃ пѣ́сни вжига́емъ па́ки всѧ̑, и҆ ѡ҆ставлѧ́емъ ѧ҆̀ горѣ́ти до конца̀ вели́кагѡ славосло́вїѧ.

<red>На лїтꙋргі́и</red>, пре́жде нача́ла лїтꙋргі́и, во ѻ҆лтарѣ̀ вжига́ти свѣщꙋ̀ на же́ртвенницѣ. <red>И҆</red> є҆гда̀ і҆ере́й ѡ҆блачи́тсѧ въ ри̑зы, и҆ приспѣ́вшꙋ вре́мени зво́на, пре́жде вжига́ти свѣщꙋ̀ на прⷭ҇то́лѣ, та́же въ цр҃кви, ꙗ҆́коже предрече́сѧ. <red>В</red>ъ нача́лѣ же ст҃а́гѡ є҆ѵⷢ҇лїа, вжига́ти всѧ̑ свѣщы̀, и҆ ѡ҆ставлѧ́ти ѧ҆̀ горѣ́ти до заамвѡ́нныѧ мл҃твы.
