---
title: "в҃і. Ѡ҆ слꙋ́жбѣ сꙋббѡ́тнѣй, є҆гда̀ пое́тсѧ Бг҃ъ гдⷭ҇ь"
navigation:
  key: service-typikon-12
  title: "Ѡ҆ слꙋ́жбѣ сꙋббѡ́тнѣй, є҆гда̀ пое́тсѧ Бг҃ъ гдⷭ҇ь"
  parent: service-typikon
  order: 12
type: "service"
---

# в҃і. Ѡ҆ слꙋ́жбѣ сꙋббѡ́тнѣй ѡ҆ вече́рни, ѡ҆ ѹ҆́трени и҆ ѡ҆ лїтꙋргі́и є҆гда̀ пое́мъ Бг҃ъ гдⷭ҇ь:

<red>Въ пѧто́къ ве́чера</red>, по ѻ҆бы́чной стїхоло́гїи, <red>на Гдⷭ҇и воззва́хъ</red>, пое́мъ стїхи̑ры подо́бны, ст҃а́гѡ мине́и, на ѕ҃, <red>С</red>ла́ва, самогла́сенъ ст҃а́гѡ, а҆́ще и҆́мать:

<red>а҆́</red>ще ли нѝ, <red>С</red>ла́ва, и҆ ны́нѣ, бг҃оро́диченъ а҃-й настоѧ́щагѡ гла́са.

<red>Н</red>а стїхо́внѣ стїхи̑ры во ѻ҆ктѡ́ихѣ мч҃ничны трѝ, гла́са. <red>С</red>ла́ва, ст҃а́гѡ, а҆́ще и҆́мать:

<red>а҆́</red>ще ли нѝ, <red>С</red>ла́ва, и҆ ны́нѣ, бг҃оро́диченъ.

<red>Т</red>а́же: <red>Н</red>ы́нѣ ѿпꙋща́еши: и҆ трист҃о́е. по <red>Ѻ҆́</red>ч҃е на́шъ, тропа́рь ст҃а́гѡ.

<red>С</red>ла́ва, и҆ ны́нѣ, бг҃оро́диченъ, настоѧ́щагѡ гла́са. <red>Є҆</red>ктєнїѝ, и҆ ѿпꙋ́стъ.

<red>[зрѝ]</red> [<red>Подоба́етъ вѣ́дати, Ꙗ҆́</red>кѡ а҆́ще не прилꙋчи́тсѧ а҆пⷭ҇ла ко́егѡ па́мѧть, и҆лѝ ѿ ст҃ы́хъ вели́кихъ, и҆лѝ ст҃а́гѡ, не и҆мꙋ́ща тропарѧ̀, <red>Б</red>г҃ъ гдⷭ҇ь не пое́мъ: но а҆ллилꙋ́їа, на гла́съ в҃.]

<red>На ѹ҆́трени</red> по шестоѱа́лмїи пое́мъ <red>Б</red>г҃ъ гдⷭ҇ь: на гла́съ тропарѧ̀ ст҃а́гѡ, и҆ тропа́рь є҆гѡ̀ <red>два́жды. </red>

<red>С</red>ла́ва, и҆ ны́нѣ, бг҃оро́диченъ а҃-й по гла́сꙋ тропарѧ̀ ст҃а́гѡ.

<red>Т</red>а́же стїхологисꙋ́емъ каѳі́смꙋ ѕ҃і: <red>Р</red>ечѐ гдⷭ҇ь гдⷭ҇ви моемꙋ̀: по ѻ҆бы́чаю. <red>И҆</red> по стїхоло́гїи є҆ктенїа̀. <red>И҆</red> сѣда́льны во ѻ҆ктѡ́ихѣ мч҃нична два̀, а҃-й и҆ вторы́й.

<red>С</red>ла́ва, и҆ ны́нѣ, бг҃оро́диченъ а҃-й настоѧ́щагѡ гла́са: и҆ чте́нїе.

<red>П</red>осе́мъ стїхологисꙋ́емъ непоро́чны: въ ни́хже кади́тъ сщ҃е́нникъ. <red>П</red>о непоро́чныхъ сѣда́льны мч҃ничны два̀, г҃-й, д҃-й, и҆ поко́инъ.

<red>С</red>ла́ва, и҆ ны́нѣ, бг҃оро́диченъ.

<red>И҆</red> па́ки чте́нїе: и҆ ѱало́мъ н҃: <red>П</red>оми́лꙋй мѧ̀ бж҃е:

<red>И҆</red> пое́мъ канѡ́ны г҃: ст҃а́гѡ мине́и, со і҆рмосо́мъ на ѕ҃: і҆рмо́съ по <red>два́жды</red>, тропарѝ на д҃. <red>С</red>е́й бо предварѧ́етъ всегда̀ въ сꙋббѡ́тꙋ: и҆ по не́мъ хра́ма ст҃а́гѡ, на д҃.

<red>Т</red>а́же во ѻ҆ктѡ́ихѣ мч҃нченъ на д҃: поко́инъ бо канѡ́нъ пое́тсѧ въ пѧто́къ, на повече́рїи.

<red>К</red>ъ канѡ́нѡмъ же глаго́лемъ пѣ̑сни: <red>П</red>ое́мъ гдⷭ҇ви:

<red>П</red>о г҃-й пѣ́сни сѣда́ленъ мине́и ст҃а́гѡ:

<red>С</red>ла́ва, и҆ ны́нѣ, бг҃оро́диченъ.

<red>П</red>о ѕ҃-й пѣ́сни конда́къ и҆ і҆́косъ ст҃а́гѡ, а҆́ще и҆́мать. <red>И҆</red> чте́мъ про́логъ.

<red>П</red>о ѳ҃-й пѣ́сни свѣти́ленъ пре́жде ст҃а́гѡ, а҆́ще и҆́мать.

<red>Т</red>а́же, <red>С</red>ла́ва, ѻ҆ктѡ́иха: <red>И҆</red> ны́нѣ, бг҃оро́диченъ.

<red>А҆́</red>ще же нѝ: <red>С</red>вѣти́ленъ ѻ҆ктѡ́иха: <red>И҆́</red>же ме́ртвыми и҆ живы́ми:

<red>С</red>ла́ва, и҆ ны́нѣ: <red>М</red>ы̀ ѡ҆ тебѣ̀ хва́лимсѧ:

<red>Н</red>а хвали́техъ стїхи̑ры не пое́мъ ѻ҆ктѡ́иха, но пое́мъ и҆̀хъ на стїхо́внѣ.

<red>[зрѝ] А҆́</red>ще ли нѣ́сть ст҃а́гѡ стїхи́ръ на хвали́техъ, и҆ мы̀ глаго́лемъ: <red>Т</red>ебѣ̀ сла́ва подоба́етъ:

<red>[зрѝ] А҆́</red>ще ли пое́мъ ст҃а́гѡ на хвали́техъ стїхи̑ры, тогда̀: <red>Т</red>ебѣ̀ сла́ва подоба́етъ, не глаго́лемъ: но по стїхи́рахъ глаго́лемъ: <red>С</red>ла́ва тебѣ̀ показа́вшемꙋ на́мъ свѣ́тъ. <red>С</red>ла́ва въ вы́шнихъ бг҃ꙋ: и҆ посе́мъ є҆ктенїа̀:

<red>И҆</red>спо́лнимъ ѹ҆́треннюю:

<red>Т</red>а́же на стїхо́внѣ стїхи̑ры пое́мъ ѻ҆ктѡ́иха, хвали̑тныѧ, мч҃ничны трѝ, а҃-й, в҃-й, г҃-й, съ припѣ́вы ѻ҆бы́чными:

<red>И҆</red>спо́лнихомсѧ заꙋ́тра: в҃, <red>И҆</red> бꙋ́ди свѣ́тлость: <red>Є҆</red>ди́нъ же ѡ҆ставлѧ́емъ, д҃-й поко́инъ, ѿ дамаски́новыхъ. <red>С</red>ла́ва, ст҃а́гѡ самогла́сенъ, а҆́ще и҆́мать.

<red>А҆́</red>ще ли нѝ, <red>С</red>ла́ва, и҆ ны́нѣ, бг҃оро́диченъ и҆́хъ.

<red>С</red>тїхо́вна же сꙋббѡ́тнаѧ ѡ҆ставлѧ́етсѧ: то́чїю на тѣ́хъ ѹ҆́тренѧхъ пое́тсѧ въ сꙋббѡ́ты поста̀, въ сꙋббѡ́тꙋ в҃-ю, г҃-ю и҆ д҃-ю, и҆лѝ а҆́ще слꙋчи́тсѧ а҆ллилꙋ́їа: <red>И҆</red> пое́тсѧ стїхо́вна, со ѹ҆поко́йными и҆́хъ припѣ́вы.

<red>Т</red>а́же, <red>Б</red>л҃го є҆́сть и҆сповѣ́датисѧ гдⷭ҇ви: <red>И҆</red> трист҃о́е: <red>П</red>о <red>Ѻ҆́</red>ч҃е на́шъ, тропа́рь ст҃а́гѡ:

<red>С</red>ла́ва, и҆ ны́нѣ, бг҃оро́диченъ ѹ҆́трени, во гла́съ тропарѧ̀ ст҃а́гѡ: и҆ є҆ктєнїѝ. <red>И҆</red> ча́съ а҃-й, и҆ ѿпꙋ́стъ, и҆ многолѣ́тно.

<red>П</red>о сконча́нїи же сегѡ̀ ѻ҆бы́чнаѧ лїті́а въ притво́рѣ, ꙗ҆́кѡ предписа́сѧ.

<red>На лїтꙋргі́и</red> бл҃жє́нна ѻ҆ктѡ́иха, на ѕ҃: а҆́ще ли и҆́мать ст҃ы́й на лїтꙋргі́и пѣ́снь, и҆ ст҃а́гѡ пѣ́снь г҃- ѧ, на д҃: и҆ ѻ҆ктѡ́иха гла́са, на д҃.

<red>П</red>о вхо́дѣ глаго́лемъ тропарѝ си́це: <red>П</red>ре́жде тропа́рь хра́ма, а҆́ще хрⷭ҇то́въ хра́мъ, и҆ бцⷣы:

<red>Т</red>а́же тропа́рь днѐ:

<red>А҆</red>пⷭ҇ли, мч҃нцы и҆ прⷪ҇ро́цы: <red>И҆</red> пото́мъ тропа́рь ст҃а́гѡ рѧдова́гѡ, и҆ конда́къ є҆гѡ̀. <red>А҆́</red>ще ли бꙋ́детъ дрꙋгі́й ст҃ы́й, и҆мѣ́ѧй тропа́рь и҆ конда́къ, глаго́ли є҆гѡ̀. <red>А҆́</red>ще же нѣ́сть въ сꙋббѡ́тꙋ тропарѧ̀ и҆лѝ кондака̀ ни є҆ди́номꙋ ст҃о́мꙋ, и҆ мы̀ глаго́лемъ по́слѣ дневна́гѡ тропарѧ̀, за ѹ҆поко́й:

<red>П</red>омѧнѝ гдⷭ҇и ꙗ҆́кѡ бла́гъ: <red>А҆́</red>ще ли гдѣ̀ хра́мъ ст҃а́гѡ, и҆лѝ ст҃ы́ѧ, и҆ тѣ̑мъ храмѡ́мъ въ сꙋббѡ́тꙋ тропаре́й не глаго́лемъ: зане́же всѝ ст҃і́и и҆менова́ни сꙋ́ть въ дневно́мъ тропарѣ̀.

<red>С</red>ла́ва, конда́къ: <red>С</red>о ст҃ы́ми ѹ҆поко́й:

<red>И҆</red> ны́нѣ, <red>Ꙗ҆́</red>кѡ нача́тки.

<red>[зрѝ] Ѡ҆ то́мже: А҆́</red>ще ли хра́мъ ст҃а́гѡ, и҆лѝ ст҃ы́ѧ, и҆ тропарѝ по вхо́дѣ глаго́лемъ си́це: <red>П</red>ре́жде днѐ, <red>А҆</red>пⷭ҇ли, мч҃нцы и҆ прⷪ҇ро́цы:

<red>П</red>ото́мъ тропа́рь и҆ конда́къ ст҃а́гѡ на рѧдꙋ̀. <red>А҆́</red>ще ли нѣ́сть: <red>П</red>омѧнѝ гдⷭ҇и, ꙗ҆́кѡ бла́гъ:

<red>С</red>ла́ва, <red>С</red>о ст҃ы́ми ѹ҆поко́й:

<red>И҆</red> ны́нѣ, ꙗ҆́кѡ нача́тки:

<red>А҆́</red>ще гдѣ̀ и҆ въ хрⷭ҇то́вѣ хра́мѣ и҆ бцⷣы, кромѣ̀ предпра́зднства, и҆ попра́зднства: покрыва́емъ тѣ́мже дневны́мъ кондако́мъ. <red>И҆</red> ны́нѣ, <red>Ꙗ҆́</red>кѡ нача́тки: а҆ не храмовы́мъ кондако́мъ.

<red>Въ сꙋббѡ́тꙋ</red> бо храмовы̑ѧ кондакѝ, хрⷭ҇то́вы и҆ бцⷣы, ѡ҆ставлѧ́ютсѧ: то́чїю а҆́ще прилꙋчи́тсѧ вели́кїй ст҃ы́й, тогда̀, <red>И҆</red> ны́нѣ, конда́къ хра́ма хрⷭ҇то́ва, и҆лѝ хра́ма бцⷣы.

<red>А҆</red> и҆дѣ́же нѣ́сть хра́ма хрⷭ҇то́ва и҆ бцⷣы, глаго́лемъ: <red>П</red>редста́тельство хрїстїа́нъ: <red>П</red>рокі́менъ, а҆по́столъ, а҆ллилꙋ́їа, є҆ѵⷢ҇лїе и҆ прича́стенъ, пре́жде ст҃а́гѡ, та́же днѐ: предварѧ́етъ бо всегда̀ рѧдова́го а҆по́стола и҆ є҆ѵⷢ҇лїа, кромѣ̀ гдⷭ҇скихъ пра́здникѡвъ сїѧ̀ слꙋ́жба пое́тсѧ въ сꙋббѡ́тахъ всегда̀, є҆гда̀ прилꙋчи́тсѧ бы́ти, <red>Б</red>г҃ъ гдⷭ҇ь:

<red>А҆́</red>ще же прилꙋчи́тсѧ въ сꙋббѡ́тꙋ влⷣчнїй пра́здникъ, пое́тсѧ слꙋ́жба непремѣ́ннѡ всѧ̀ пра́здника.
