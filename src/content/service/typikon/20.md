---
title: "к҃. Ѡ҆ є҆́же когда̀ пое́тсѧ Чⷭ҇тнѣ́йшꙋю, и҆ когда̀ не пое́тсѧ"
navigation:
  key: service-typikon-20
  title: "Ѡ҆ є҆́же когда̀ пое́тсѧ Чⷭ҇тнѣ́йшꙋю, и҆ когда̀ не пое́тсѧ"
  parent: service-typikon
  order: 20
type: "service"
---

# к҃. Ѡ҆ є҆́же когда̀ пое́тсѧ Чⷭ҇тнѣ́йшꙋю, и҆ когда̀ не пое́тсѧ.

<red>Подоба́етъ вѣ́дати: Ꙗ҆́</red>кѡ всегда̀ пое́тсѧ <red>Чⷭ҇</red>тнѣ́йшꙋю: въ недѣ́лѧхъ всегѡ̀ лѣ́та и҆ въ предпра́зднствахъ, и҆ попра́зднствахъ, и҆ въ седми̑чныѧ дни̑. <red>Н</red>е пое́тсѧ же <red>Чⷭ҇</red>тнѣ́йшаѧ во влⷣчнихъ и҆ бг҃оро́дичныхъ пра́здникахъ, є҆́же є҆́сть, <red>Н</red>а ржⷭ҇тво̀ бцⷣы, и҆ на ѿда́нїе пра́здника є҆ѧ̀. <red>Н</red>а воздви́женїе чⷭ҇тна́гѡ крⷭ҇та̀, и҆ на ѿда́нїе є҆гѡ̀. <red>Н</red>а введе́нїе бцⷣы, и҆ на ѿда́нїе є҆гѡ̀. <red>Н</red>а ржⷭ҇тво̀ хрⷭ҇то́во, и҆ на ѹ҆́трїе, и҆ на ѿда́нїе є҆гѡ̀. <red>Н</red>а ѡ҆брѣ́занїе гдⷭ҇не, и҆ въ па́мѧть вели́кагѡ васі́лїа. <red>Н</red>а бг҃оѧвле́нїе гдⷭ҇не, и҆ на ѹ҆́трїе, и҆ на ѿда́нїе є҆гѡ̀. <red>В</red>ъ па́мѧть во ст҃ы́хъ ѻ҆тє́цъ на́шихъ, и҆ вели́кихъ і҆ера́рхѡвъ, васі́лїа вели́кагѡ, григо́рїа бг҃осло́ва, и҆ і҆ѡа́нна златоꙋ́стагѡ. <red>Н</red>а срѣ́тенїе гдⷭ҇не, и҆ на ѿда́нїе є҆гѡ̀. <red>Н</red>а бл҃говѣ́щенїе. <red>Ѿ</red> сꙋббѡ́ты првⷣнагѡ ла́зарѧ, до недѣ́ли ѳѡмины̀, во всѣ́хъ недѣ́лѧхъ пѧтьдесѧ́тницы, кромѣ̀ недѣ́ли ст҃ы́хъ ѻ҆тє́цъ. <red>В</red>ъ преполове́нїе пѧтьдесѧ́тницы, и҆ на ѿда́нїе є҆гѡ̀. <red>В</red>ъ сре́дꙋ, пред̾ вознесе́нїемъ. <red>Н</red>а вознесе́нїе, и҆ на ѿда́нїе є҆гѡ̀. <red>Н</red>а соше́ствїе ст҃а́гѡ дх҃а, и҆ на ѹ҆́трени въ понедѣ́льникъ, и҆ на ѿда́нїе є҆гѡ̀. <red>Н</red>а преѡбраже́нїе, и҆ на ѿда́нїе є҆гѡ̀. <red>Н</red>а ѹ҆спе́нїе бцⷣы, и҆ на ѿда́нїе є҆гѡ̀. <red>Т</red>о́чїю а҆́ще слꙋчи́тсѧ пра́здникъ, и҆лѝ ѿда́нїе пра́здника ко́егѡ въ недѣ́лю: и҆ тогда̀ пое́тсѧ <red>Чⷭ҇</red>тнѣ́йшꙋю.
