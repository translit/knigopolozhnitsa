---
title: "к҃є. Ѡ҆ вседне́вномъ вжига́нїи свѣ́щъ"
navigation:
  key: service-typikon-25
  title: "Ѡ҆ вседне́вномъ вжига́нїи свѣ́щъ"
  parent: service-typikon
  order: 25
type: "service"
---

# к҃є. Ѡ҆ вседне́вномъ вжига́нїи свѣ́щъ.

<red>На всѧ́кїй де́нь ѿ нача́ла вече́рни</red> подоба́етъ свѣщы̀ вжига́ти пре́жде пред̾ і҆кѡ́ною сп҃са хрⷭ҇та̀, и҆ є҆гѡ́же є҆́сть хра́мъ на деснѣ́й странѣ̀, и҆ пред̾ ѡ҆́бразомъ прест҃ы́ѧ бцⷣы, на лѣ́вѣй. <red>А҆́</red>ще и҆́мать ст҃ы́й, <red>Б</red>л҃же́нъ мꙋ́жъ: вжига́емъ и҆ пред̾ а҆нало́гїемъ, и҆ пред̾ ѡ҆́бразомъ сп҃са хрⷭ҇та̀ въ тѧ́блѣ, и҆ во ѻ҆лтарѣ̀ ѹ҆ прⷭ҇то́ла. <red>А҆́</red>ще ли не и҆́мать, вжига́ти по стїхоло́гїи: ѹ҆гаша́ти же по коне́чномъ трист҃о́мъ. <red>На повече́рїи</red> по преждепи́санномꙋ, пред̾ сп҃совымъ, и҆ бг҃оро́дичнымъ.

<red>На ѹ҆́трени</red> свѣщы̀ вжига́ти, ꙗ҆́коже пре́жде на вече́рни и҆з̾ѧви́сѧ, и҆ на <red>Б</red>г҃ъ гдⷭ҇ь, вжига́ти, и҆ пред̾ а҆нало́гїемъ, и҆ въ тѧ́блѣ. <red>А҆́</red>ще же и҆́мать ст҃ы́й полѷеле́й, вжига́ти и҆ всѧ̑ свѣщы̀, и҆ ѡ҆ставлѧ́емъ горѣ́ти и҆̀хъ и҆ до г҃ пѣ́сни, и҆ ѹ҆гаша́ти. <red>Н</red>а и҃-й же пѣ́сни па́ки вжига́ти, и҆ ѡ҆ставлѧ́емъ и҆̀хъ горѣ́ти до конца̀ славосло́вїѧ.

<red>Въ нача́лѣ ст҃ы́ѧ лїтꙋргі́и</red> вжига́ти свѣщы̀, ꙗ҆́коже пре́жде и҆з̾ѧви́сѧ въ недѣ́лю. <red>Ѡ҆</red> пра́здницѣхъ ржⷭ҇тва̀ хрⷭ҇то́ва, и҆ бг҃оѧвле́нїѧ, и҆ про́чихъ пра́здникѡвъ гдⷭ҇скихъ и҆ бг҃оро́дичныхъ, и҆ во всю̀ свѣ́тлꙋю седми́цꙋ, и҆ ст҃ы́хъ и҆мꙋ́щихъ бдѣ́нїе, вжига́ютсѧ свѣщы̀, ꙗ҆́коже пре́жде въ недѣ́лю и҆з̾ѧви́сѧ.
