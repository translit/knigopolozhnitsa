---
title: "н҃а. Ѡ҆ ст҃ѣ́мъ постѣ̀ ст҃ы́хъ а҆по́столѡвъ петра̀ и҆ па́ѵла"
navigation:
  key: service-typikon-83
  title: "Ѡ҆ ст҃ѣ́мъ постѣ̀ ст҃ы́хъ а҆по́столѡвъ петра̀ и҆ па́ѵла"
  parent: service-typikon
  order: 83
type: "service"
---

# н҃а. Нача́ло ст҃а́гѡ поста̀ ст҃ы́хъ сла́вныхъ и҆ всехва́льныхъ а҆пⷭ҇лъ.

<red>В</red>ъ не́мже до́лжни є҆смы̀ во всѧ́кой седми́цѣ сохрани́ти г҃ дни̑, постѧ́щесѧ понедѣ́льникъ, сре́дꙋ и҆ пѧто́къ: и҆ ꙗ҆́сти въ ѳ҃-й ча́съ сꙋхоѧдє́нїѧ, <red>по вече́рни. И҆</red> въ а҃-й ѹ҆́бѡ де́нь, сі́есть: въ понедѣ́льникъ, по па́мѧти всѣ́хъ ст҃ы́хъ, а҆́ще нѣ́сть пра́зднꙋемагѡ ст҃а́гѡ па́мѧти, пое́мъ <red>А҆</red>ллилꙋ́їа на гла́съ ѻ҆ктѡ́иха, и҆ трⷪ҇чны гла́са, творѧ́ще и҆ покло́ны по чи́нꙋ ст҃ы́ѧ м҃-цы. <red>Г</red>лаго́лемъ же и҆ каѳі̑смы двѣ̀ ѻ҆бы̑чныѧ, тре́тїю на вече́рни: та́кожде и҆ часы̀ съ междоча́сїемъ и҆́хъ, и҆ и҆з̾ѡбрази́тєльнаѧ.

<red> И҆ ѡ҆ се́мъ все́мъ зрѝ цр҃ко́внагѡ послѣ́дованїѧ, постѡ́въ же и҆ разрѣше́нїй въ ное́мврїи. </red>
