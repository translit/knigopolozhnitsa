---
title: "а҃. Чи́нъ ма́лыѧ вече́рни"
navigation:
  key: service-typikon-1
  title: "Чи́нъ ма́лыѧ вече́рни"
  parent: service-typikon
  order: 1
type: "service"
---

# а҃. Чи́нъ ма́лыѧ вече́рни.

<red>П</red>ре́жде со́лнечнагѡ захожде́нїѧ днѐ сꙋббѡ́тнагѡ, прихо́дитъ параекклисїа́рхъ <red>си́рѣчь кандиловжига́тель</red> къ предстоѧ́телю, и҆ твори́тъ поклоне́нїе є҆мꙋ̀, зна́менꙋѧ прише́ствїемъ свои́мъ вре́мѧ клепа́нїѧ.

<red>И҆</red> взе́мъ бл҃гослове́нїе, и҆зше́дъ кле́плетъ въ ма́лый кампа́нъ.

<red>И҆</red> собра́вшымсѧ бра́тїѧмъ въ притво́ръ, твори́тъ сщ҃е́нникъ нача́ло: <red>Б</red>л҃гослове́нъ бг҃ъ на́шъ:

<red>И҆ ᲂ</red>у҆чине́нный чте́цъ глаго́летъ: <red>С</red>ла́ва тебѣ̀ бж҃е на́шъ, сла́ва тебѣ̀.

<red>Т</red>а́же, <red>Ц</red>р҃ю̀ нбⷭ҇ный: <red>Т</red>рист҃о́е: <red>И҆</red> по <red>Ѻ҆́</red>ч҃е на́шъ:

<red>В</red>озгла́съ ѿ сщ҃е́нника, и҆ чте́тъ чте́цъ ѳ҃-й ча́съ по ѻ҆бы́чаю.

<red>Т</red>а́же, по концѣ̀ тогѡ̀ и҆ по ѿпꙋ́стѣ вхо́димъ въ хра́мъ: и҆ ста́нетъ кі́йждо на свое́мъ мѣ́стѣ.

<red>А҆́</red>ще же ѳ҃-й ча́съ глаго́летсѧ въ хра́мѣ, тогда̀ ѿпꙋ́стъ ѳ҃-гѡ часа̀ не быва́етъ, но а҆́бїе і҆ере́й начина́етъ, глаго́лѧ: <red>Б</red>л҃гослове́нъ бг҃ъ на́шъ:

<red>И҆</red> чте́цъ глаго́летъ: <red>П</red>рїиди́те поклони́мсѧ: <red>три́жды,</red> и҆ вече́рнїй ѱало́мъ: <red>Б</red>л҃гословѝ дꙋшѐ моѧ̀ гдⷭ҇а: ти́хѡ и҆ кро́ткимъ гла́сомъ. <red>П</red>о ѱалмѣ́ же, <red>С</red>ла́ва, и҆ ны́нѣ, а҆ллилꙋ́їа. <red>три́жды. </red>

<red>І҆</red>ере́й же є҆ктенїѝ не глаго́летъ, но чте́цъ глаго́летъ: <red>Г</red>дⷭ҇и поми́лꙋй, <red>три́жды. </red>

<red>С</red>ла́ва, и҆ ны́нѣ:

<red>И҆</red> а҆́бїе, <red>Г</red>дⷭ҇и воззва́хъ:

<red>И҆</red> ста́вимъ стїхѝ д҃. <red>И҆</red> пое́мъ стїхи̑ры воскрⷭ҇ны гла́са, трѝ, повторѧ́юще а҃.

<red>С</red>ла́ва, и҆ ны́нѣ, бг҃оро́диченъ.

<red>Т</red>а́же, <red>С</red>вѣ́те ти́хїй:

<red>П</red>рокі́менъ, <red>Г</red>дⷭ҇ь воцр҃и́сѧ:

<red>С</red>ті́хъ: <red>Ѡ҆</red>блече́сѧ гдⷭ҇ь въ си́лꙋ и҆ препоѧ́сасѧ. <red>И҆</red> па́ки, <red>Г</red>дⷭ҇ь воцр҃и́сѧ:

<red>Т</red>а́же, <red>С</red>подо́би гдⷭ҇и въ ве́черъ се́й:

<red>И҆</red> а҆́бїе пое́мъ стїхо́вны стїхи́рꙋ є҆ди́нꙋ воскрⷭ҇нꙋ. <red>И҆</red> дрꙋгі̑ѧ стїхи̑ры бцⷣы, подо́бны г҃, съ припѣ́вы и҆́хъ.

<red>С</red>ла́ва, и҆ ны́нѣ, бг҃оро́диченъ и҆́хъ.

<red>Т</red>а́же, <red>Н</red>ы́нѣ ѿпꙋща́еши: <red>Т</red>рист҃о́е, и҆ по <red>Ѻ҆́</red>ч҃е на́шъ: <red>Т</red>ропа́рь воскрⷭ҇нъ.

<red>С</red>ла́ва, и҆ ны́нѣ, бг҃оро́диченъ є҆гѡ̀.

<red>П</red>осе́мъ глаго́летъ і҆ере́й є҆ктенїю̀ ма́лꙋю: <red>П</red>оми́лꙋй на́съ бж҃е, по вели́цѣй млⷭ҇ти твое́й, мо́лимъ ти сѧ ѹ҆слы́ши и҆ поми́лꙋй.

<red>Л</red>и́къ: <red>Г</red>дⷭ҇и поми́лꙋй, <red>три́жды.</red>

<red>Є҆</red>щѐ мо́лимсѧ ѡ҆ бл҃гочести́вѣйшемъ, самодержа́внѣйшемъ, вели́комъ гдⷭ҇рѣ на́шемъ і҆мпера́торѣ нїкола́ѣ а҆леѯа́ндровичѣ, всеѧ̀ рѡссі́и: ѡ҆ сꙋпрꙋ́гѣ є҆гѡ̀ бл҃гочести́вѣйшей гдⷭ҇рнѣ, і҆мператрі́цѣ а҆леѯа́ндрѣ ѳео́дѡровнѣ: ѡ҆ ма́тери є҆гѡ̀ бл҃гочести́вѣйшей гдⷭ҇рнѣ і҆мператрі́цѣ марі́и ѳео́дѡровнѣ: ѡ҆ наслѣ́дникѣ є҆гѡ̀, бл҃говѣ́рномъ гдⷭ҇рѣ, цесаре́вичѣ и҆ вели́комъ кн҃зѣ, а҆леѯі́и нїкола́евичѣ, и҆ ѡ҆ все́мъ ца́рствꙋющемъ до́мѣ.

<red>Л</red>и́къ: <red>Г</red>дⷭ҇и поми́лꙋй, <red>три́жды. </red>

<red>Є҆</red>щѐ мо́лимсѧ ѡ҆ ст҃ѣ́йшемъ прави́тельствꙋющемъ сѷно́дѣ:

<red>Л</red>и́къ: <red>Г</red>дⷭ҇и поми́лꙋй, <red>три́жды. </red>

<red>Є҆</red>щѐ мо́лимсѧ за всю̀ бра́тїю и҆ за всѧ̑ хрⷭ҇тїа́ны.

<red>Л</red>и́къ: <red>Г</red>дⷭ҇и поми́лꙋй, <red>три́жды. </red>

<red>В</red>озгла́съ: ꙗ҆́кѡ млⷭ҇тивъ и҆ чл҃вѣколю́бецъ бг҃ъ є҆сѝ, и҆ тебѣ̀ сла́вꙋ возсыла́емъ ѻ҆ц҃ꙋ̀ и҆ сн҃ꙋ, и҆ ст҃о́мꙋ дх҃ꙋ, ны́нѣ и҆ при́снѡ, и҆ во вѣ́ки вѣкѡ́въ.

<red>Т</red>а́же, <red>С</red>ла́ва тебѣ̀ хрⷭ҇тѐ бж҃е:

<red>[зрѝ] И҆ </red>ѿпꙋ́стъ ма́лый, и҆ многолѣ́тїе.

<red>И҆</red> вше́дше въ трапе́зꙋ, глаго́лемъ: <red>Ꙗ҆</red>дѧ́тъ ѹ҆бо́зїи и҆ насы́тѧтсѧ, и҆ восхва́лѧтъ гдⷭ҇а взыска́ющїи є҆го̀: жива̑ бꙋ́дꙋтъ сердца̀ и҆́хъ въ вѣ́къ вѣ́ка.

<red>С</red>ла́ва, и҆ ны́нѣ: <red>Г</red>дⷭ҇и поми́лꙋй, <red>три́жды. Б</red>л҃гословѝ.

<red>И҆ </red>бл҃гословлѧ́етъ сщ҃е́нникъ трапе́зꙋ. <red>И҆ </red>вкꙋша́емъ предста́влєннаѧ на́мъ поле́гкꙋ. да не ѡ҆тѧгчи́мсѧ на бдѣ́нїе.

<red>П</red>о ꙗ҆де́нїи же, <red>С</red>ла́ва, и҆ ны́нѣ: <red>Б</red>ы́сть чре́во твоѐ ст҃а́ѧ трапе́за, и҆мꙋ́щаѧ нбⷭ҇наго хлѣ́ба, хрⷭ҇та̀ бг҃а на́шего, ѿ негѡ́же всѧ́къ ꙗ҆ды́й не ѹ҆мира́етъ, ꙗ҆́коже речѐ всѣ́хъ бг҃ороди́тельнице пита́тель.

<red>И҆</red> посе́мъ, <red>Ч</red>естнѣ́йшꙋю херꙋві̑мъ:

<red>Т</red>а́же, <red>В</red>озвесели́лъ ны̀ є҆сѝ гдⷭ҇и въ творе́нїихъ твои́хъ, и҆ въ дѣ́лѣхъ рꙋкꙋ̀ твоє́ю возра́дꙋемсѧ: зна́менасѧ на на́съ свѣ́тъ лица̀ твоегѡ̀ гдⷭ҇и, да́лъ є҆сѝ весе́лїе въ се́рдцѣ мое́мъ, ѿ плода̀ пшени́цы, вїна̀ и҆ є҆ле́а своегѡ̀ ѹ҆мно́жишасѧ. въ ми́рѣ вкꙋ́пѣ ѹ҆снꙋ̀, и҆ почі́ю, ꙗ҆́кѡ ты̀ гдⷭ҇и є҆ди́наго на ѹ҆пова́нїи всели́лъ мѧ̀ є҆сѝ.

<red>С</red>ла́ва, и҆ ны́нѣ: <red>Г</red>дⷭ҇и поми́лꙋй, <red>три́жды. Б</red>л҃гословѝ.

<red>С</red>щ҃е́нникъ: <red>С</red>ъ на́ми бг҃ъ, свое́ю бл҃года́тїю и҆ чл҃вѣколю́бїемъ, всегда̀, ны́нѣ и҆ при́снѡ, и҆ во вѣ́ки вѣкѡ́въ, а҆ми́нь.
