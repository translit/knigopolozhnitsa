---
title: "а҃і. Ѡ҆ канѡ́нѣхъ на ѹ҆́трени всеѧ̀ седми́цы"
navigation:
  key: service-typikon-11
  title: "Ѡ҆ канѡ́нѣхъ на ѹ҆́трени всеѧ̀ седми́цы"
  parent: service-typikon
  order: 11
type: "service"
---

# а҃і. Ѡ҆ канѡ́нѣхъ всеѧ̀ седми́цы, гдⷭ҇а ка́кѡ пою́тсѧ канѡ́ни ѻ҆ктѡ́иха съ мине́ею.

<red>Въ понедѣ́льникъ на ѹ҆́трени:</red> <red>К</red>анѡ́нъ покаѧ́ненъ пое́мъ со і҆рмосо́мъ на ѕ҃: <red>И҆</red> безпло́тныхъ на д҃: <red>И҆</red> мине́и ст҃а́гѡ на д҃. <red>А҆́</red>ще ли пое́тсѧ ст҃а́гѡ на ѕ҃, ѡ҆ставлѧ́ютсѧ во ѻ҆ктѡ́ихѣ ѻ҆́ба мꙋ́ченична. <red>И҆</red> пое́мъ ст҃а́гѡ на ѕ҃. <red>А҆́</red>ще ли пое́тсѧ ст҃а́гѡ полѷеле́й: тогда̀ не пое́тсѧ ѻ҆ктѡ́ихъ: <red>Н</red>о пое́мъ канѡ́нъ бцⷣѣ, и҆лѝ а҆́ще предпра́зднство, и҆лѝ попра́зднство со і҆рмосо́мъ на ѕ҃: <red>І҆</red>рмо́съ по <red>два́жды</red>, тропарѝ на д҃: <red>И҆</red> ст҃а́гѡ на и҃. <red>С</red>и́це ѹ҆́бѡ во всю̀ седми́цꙋ пое́мъ полѷеле́йнагѡ ст҃а́гѡ канѡ́нъ на и҃, ꙗ҆́коже въ понедѣ́льникъ се́й ꙗ҆вле́но є҆́сть. <red>А҆́</red>ще прилꙋча́тсѧ два̀ ст҃ы́хъ, ѡ҆ставлѧ́етсѧ канѡ́нъ безпло́тныхъ: <red>И҆</red> пое́мъ канѡ́нъ покаѧ́ненъ, со і҆рмосо́мъ на ѕ҃: <red>И҆</red> ст҃ы́хъ по д҃ стїха̀.

<red>Во вто́рникъ на ѹ҆́трени: К</red>анѡ́нъ покаѧ́ненъ со і҆рмо́сомъ на ѕ҃: и҆ предте́чи на д҃: и҆ мине́и ст҃а́гѡ на д҃. <red>А҆́</red>ще ли пое́тсѧ ст҃ы́й на ѕ҃, ѡ҆ставлѧ́ютсѧ во ѻ҆ктѡ́ихѣ ѻ҆́ба мꙋ́ченична: и҆ пое́мъ ст҃а́гѡ на ѕ҃. <red>П</red>олѷеле́й же по предпи́санномꙋ. <red>Т</red>а́кожде быва́етъ, а҆́ще и҆ два̀ ст҃ы́хъ, канѡ́ны и҆̀мъ по четы́ре стїха̀.

<red>Въ сре́дꙋ на ѹ҆́трени: К</red>анѡ́нъ крⷭ҇та̀, со і҆рмосо́мъ на ѕ҃, и҆ бцⷣы на д҃: и҆ ст҃а́гѡ на д҃. <red>А҆́</red>ще ли пое́тсѧ ст҃ы́й на ѕ҃, ѡ҆ставлѧ́ютсѧ ѻ҆́ба мꙋ́ченична во ѻ҆ктѡ́ихѣ, и҆ пое́тсѧ крⷭ҇тный канѡ́нъ со і҆рмосо́мъ на д҃, и҆ бцⷣы на д҃: и҆ ст҃а́гѡ на ѕ҃. <red>Т</red>а́кожде быва́етъ, а҆́ще бꙋ́детъ и҆ два̀ ст҃ы́хъ во є҆ди́нъ де́нь.

<red>Въ четверто́къ на ѹ҆́трени: П</red>ое́мъ канѡ́нъ ст҃ы́хъ а҆пⷭ҇лѡвъ, со і҆рмосо́мъ на ѕ҃: и҆ ст҃а́гѡ нїкола́а на д҃: и҆ мине́и ст҃а́гѡ на д҃. <red>А҆́</red>ще ли пое́тсѧ ст҃ы́й на ѕ҃: <red>П</red>ое́мъ канѡ́нъ а҆пⷭ҇лѡвъ, со і҆рмосо́мъ, и҆ съ бг҃оро́дичнымъ, на є҃: и҆ ст҃а́гѡ нїкола́а, съ бг҃оро́дичны на г҃: и҆ мине́и на ѕ҃. <red>А҆́</red>ще бꙋ́дꙋтъ два̀ ст҃ы́хъ, и҆ пое́мъ канѡ́нъ а҆пⷭ҇лѡвъ, со і҆рмосо́мъ на ѕ҃, и҆ ст҃ы̑мъ на и҃.

<red>Въ пѧто́къ пое́мъ, ꙗ҆́коже и҆ въ сре́дꙋ ꙗ҆вле́но є҆́сть неизмѣ́ннѡ.</red>

<red>Въ сꙋббѡ́тꙋ же</red>, всегда̀ предварѧ́етъ въ мине́и ст҃ы́хъ: и҆ пое́мъ ст҃а́гѡ мине́и, со і҆рмосо́мъ на ѕ҃. <red>Т</red>а́же хра́ма ст҃а́гѡ, на д҃, и҆ во ѻ҆ктѡ́ихѣ мч҃нченъ канѡ́нъ на д҃. <red>А҆́</red>ще ли два̀ ст҃ы́хъ: въ мине́и пое́мъ є҆ди́номꙋ канѡ́нъ со і҆рмосо́мъ на ѕ҃: и҆ дрꙋго́мꙋ на д҃: и҆ мч҃нченъ канѡ́нъ ѻ҆ктѡ́иха на д҃: <red>Х</red>ра́ма же канѡ́нъ ѡ҆ставлѧ́етсѧ. <red>А҆́</red>ще ли хра́мъ хрⷭ҇то́въ, и҆лѝ бцⷣы: и҆ пое́мъ пре́жде хра́ма канѡ́нъ, со і҆рмосо́мъ на ѕ҃. <red>І҆</red>рмо́съ по <red>два́жды</red>, тропарѝ на д҃: и҆ ст҃а́гѡ на д҃: и҆ ѻ҆ктѡ́иха мч҃нченъ канѡ́нъ на д҃. <red>А҆́</red>ще ли ст҃ы́й на ѕ҃: <red>И҆</red> пое́мъ хра́ма со і҆рмосо́мъ на д҃: и҆ ст҃а́гѡ на ѕ҃: и҆ ѻ҆ктѡ́иха на д҃.

<red>[зрѝ] Вѣ́домо же бꙋ́ди и҆ сїѐ: В</red>ъ кꙋ́юлибо сꙋббѡ́тꙋ славосло́вїе прилꙋчи́тсѧ: на ѹ҆́трени канѡ́нъ хра́ма, а҆́ще є҆́сть хрⷭ҇то́въ и҆лѝ бцⷣы, со і҆рмосо́мъ на ѕ҃: і҆рмо́съ по <red>два́жды</red>, тропарѝ на д҃: и҆ ст҃а́гѡ на и҃. <red>А҆́</red>ще же хра́мъ ст҃а́гѡ и҆лѝ ст҃ы́ѧ: пое́мъ канѡ́нъ бцⷣы преше́дшїѧ недѣ́ли ѹ҆́треннїй, со і҆рмосо́мъ на ѕ҃: и҆ ст҃а́гѡ на и҃: <red>Х</red>ра́ма же канѡ́нъ ѡ҆ставлѧ́етсѧ. <red>П</red>о ѳ҃-й пѣ́сни свѣти́ленъ ст҃а́гѡ <red>два́жды</red>. <red>С</red>ла́ва, и҆ ны́нѣ, бг҃оро́диченъ.
