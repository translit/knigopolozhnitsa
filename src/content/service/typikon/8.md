---
title: "и҃. Ѡ҆ лїтꙋргі́ахъ"
navigation:
  key: service-typikon-8
  title: "Ѡ҆ лїтꙋргі́ахъ"
  parent: service-typikon
  order: 8
type: "service"
---

# и҃. Ѡ҆ лїтꙋргі́ахъ подоба́етъ вѣ́дати, и҆ ѡ҆ ст҃ѣ́й бж҃е́ственнѣй слꙋ́жбѣ:

<red>Ꙗ҆́</red>кѡ въ сꙋббѡ́тꙋ ѹ҆́бѡ, въ нача́лѣ д҃-гѡ часа̀ до́лжно є҆́сть начина́ти: ꙗ҆́кѡ да ста́нетъ трапе́за въ нача́лѣ є҃-гѡ часа̀.

<red>В</red>ъ недѣ́лю же, въ нача́лѣ г҃-гѡ часа̀, до́лжно є҆́сть начина́ти, ꙗ҆́кѡ да ста́нетъ трапе́за въ нача́лѣ д҃-гѡ часа̀.

<red>Т</red>а́кѡ же подоба́етъ быва́ти и҆ въ гдⷭ҇скїѧ вели̑кїѧ пра́здники, хрⷭ҇тѡ́вы, и҆ бг҃оро́дичны, и҆ прⷣте́чєвы, и҆ ѻ҆бои́хъ верхо́вныхъ а҆пⷭ҇лъ, петра̀ и҆ па́ѵла: и҆ въ си́хъ ѹ҆́бѡ кꙋ́пнѡ, ꙗ҆́кѡ во дни̑ недѣ̑льныѧ до́лжно є҆́сть твори́ти.

<red>В</red>ъ срє́днїѧ же пра́здники въ нача́лѣ є҃-гѡ часа̀, ꙗ҆́кѡ да ста́нетъ трапе́за въ нача́лѣ ѕ҃-гѡ часа̀.

<red>В</red>ъ ма̑лыѧ же пра́здники, ра́внѡ про́чымъ всѣ̑мъ дневны̑мъ въ нача́лѣ є҃-гѡ, и҆ ѿдае́тсѧ во своѐ вре́мѧ на кі́йждо де́нь.

<red>Т</red>рапе́зꙋ же подоба́етъ ѹ҆готовлѧ́ти во вре́мѧ своѐ, проти́вꙋ коемꙋ́ждо дню̀, и҆лѝ по́стенъ є҆́сть, и҆лѝ про́стъ: ѿхо́дитъ ꙗ҆́вѣ кі́йждо по сконча́нїи ст҃ы́ѧ слꙋ́жбы, и҆ во вре́мѧ трапе́зы па́ки собира́ютсѧ.

<red>С</red>емꙋ́ же до́лжно є҆́сть быва́ти, є҆гда̀ хотѧ́тъ ꙗ҆́сти въ ѳ҃-й ча́съ, и҆лѝ ве́черъ. Си́це же ѹ҆́бѡ подоба́етъ твори́ти и҆ въ ма̑лыѧ четыредесѧ́тницы.

<red>С</red>е́й предѣ́лъ ѡ҆ лїтꙋргі́ахъ и҆ трапе́зѣ писа́сѧ во страна́хъ і҆ерⷭ҇ли́мскихъ, и҆ лѣ́потственнѡ та́кѡ бы́ти вездѣ̀ въ равни̑ны ве́снєнныѧ и҆ є҆сє́нныѧ.

<red>В</red>ъ лѣ́тѣ же и҆ зимѣ̀ въ вели́цѣй рѡссі́и здѣ̀ бы́ти зна́менїю по разсꙋжде́нїю вре́мене, въ лѣ́тѣ ѹ҆́бѡ долготы̀ ра́ди днѐ лѣ́потственнѡ продолжи́ти: въ зимѣ́ же за ма́лость днѐ ѹ҆преди́ти, разсꙋжде́нїемъ настоѧ́телѧ.
