---
title: "Недѣ́лѧ д҃-ѧ ст҃ы́хъ постѡ́въ"
navigation:
  key: service-typikon-70
  title: "Недѣ́лѧ д҃-ѧ ст҃ы́хъ постѡ́въ"
  parent: service-typikon
  order: 70
type: "service"
---

# Недѣ́лѧ д҃-ѧ ст҃ы́хъ постѡ́въ.

<red>Въ сꙋббѡ́тꙋ ве́чера, на ма́лѣй вече́рни</red>, ѻ҆бы́чное.

<red>На вели́цѣй вече́рни, на Гдⷭ҇и воззва́хъ</red>, стїхи̑ры воскрⷭ҇ны г҃: и҆ а҆натѡ́лїевы д҃: и҆ мине́и г҃. <red>И҆</red>ні́и же послѣ́днѣйшїи ѡ҆предѣли́ша пѣ́тисѧ послѣ́дованїю ст҃а́гѡ і҆ѡа́нна лѣ́ствичника. <red>С</red>тїхи̑ры, гла́съ и҃. <red>П</red>одо́бенъ: <red>Ѽ</red> пресла́внагѡ чꙋдесѐ! <red>Ѻ҆́</red>тче і҆ѡа́нне прпⷣбне:

<red>С</red>ла́ва, гла́съ є҃: <red>П</red>рпⷣбне ѻ҆́тче: <red>И҆</red> ны́нѣ, бг҃оро́диченъ а҃-й гла́са.

<red>На лїті́и</red> стїхи̑ры по ѻ҆бы́чаю. <red>Н</red>а стїхо́внѣ стїхи̑ры ѻ҆ктѡ́иха.

<red>С</red>ла́ва, ст҃а́гѡ, гла́съ в҃: <red>Н</red>а землѝ а҆́гг҃ла: <red>И҆</red> ны́нѣ, <red>Ѽ</red> чꙋдесѐ но́вагѡ!

<red>Н</red>ы́нѣ ѿпꙋща́еши: та́же, <red>Б</red>цⷣе дв҃о: <red>три́жды</red>.

и҆ бл҃гослове́нїе хлѣ́бѡвъ, по ѻ҆бы́чаю. <red>А҆</red> и҆дѣ́же нѣ́сть бдѣ́нїѧ, глаго́лемъ тропа́рь воскрⷭ҇нъ. <red>С</red>ла́ва,

<red>Тропа́рь ст҃а́гѡ, гла́съ а҃: П</red>ꙋсты́нный жи́тель, и҆ въ тѣлесѝ а҆́гг҃лъ, и҆ чꙋдотво́рецъ ꙗ҆ви́лсѧ є҆сѝ бг҃оно́се ѻ҆́тче на́шъ і҆ѡа́нне: посто́мъ, бдѣ́нїемъ, мл҃твою, нбⷭ҇наѧ дарова̑нїѧ прїи́мъ, и҆сцѣлѧ́еши недꙋ̑жныѧ, и҆ дꙋ́шы вѣ́рою притека́ющихъ къ тебѣ̀. сла́ва да́вшемꙋ тѝ крѣ́пость: сла́ва вѣнча́вшемꙋ тѧ̀: сла́ва дѣ́йствꙋющемꙋ тобо́ю всѣ̑мъ и҆сцѣлє́нїѧ.

<red>И҆</red> ны́нѣ, бг҃оро́диченъ.

<red>На ѹ҆́трени</red>, по ѻ҆бы́чаю послѣ́дованїй. <red>К</red>анѡ́ны: воскрⷭ҇ный съ бг҃оро́дичнымъ на ѕ҃: и҆ трїѡ́ди на д҃, гла́съ є҃: и҆ ст҃а́гѡ на д҃, гла́съ и҃. <red>К</red>атава́сїа: <red>Ѿ</red>ве́рзꙋ ѹ҆ста̀ моѧ̑: <red>П</red>о г҃-й пѣ́сни,

<red>Конда́къ ст҃а́гѡ, гла́съ д҃. Подо́бенъ: Ꙗ҆ви́лсѧ є҆сѝ: Н</red>а высотѣ̀ гдⷭ҇и воздержа́нїѧ, и҆́стинна тѧ̀ положѝ, ꙗ҆́коже ѕвѣздꙋ̀ неле́стнꙋю, свѣтоводѧ́щꙋю концы̀, наста́вниче і҆ѡа́нне ѻ҆́тче на́шъ.

<red>С</red>ѣда́ленъ, гла́съ є҃. <red>П</red>одо́бенъ: <red>С</red>тра́нное: <red>П</red>речⷭ҇тый крⷭ҇тъ тво́й:

<red>С</red>ла́ва, прпⷣбнагѡ, гла́съ д҃. <red>П</red>одо́бенъ: <red>В</red>ознесы́йсѧ: <red>Д</red>обродѣ́тельми къ нб҃сѝ возсїѧ́вый: <red>И҆</red> ны́нѣ: <red>Н</red>а прⷭ҇то́лѣ херꙋві́мскомъ сѣдѧ́й:

<red>П</red>о ѕ҃-й пѣ́сни, конда́къ и҆ і҆́косъ воскрⷭ҇нъ.

и҆ чте́мъ сѷнаѯа́рїй.

<red>П</red>о ѳ҃-й пѣ́сни, <red>С</red>вѣти́ленъ воскрⷭ҇нъ:

<red>С</red>ла́ва, прпⷣбнагѡ: <red>П</red>одо́бенъ: <red>Ж</red>єны̀ ѹ҆слы́шите: <red>М</red>і́ра бл҃гостра́стїѧ: <red>И҆</red> ны́нѣ: <red>Г</red>дⷭ҇ьтвеннѡ бцⷣꙋ тѧ̀ и҆сповѣ́дꙋемъ:

<red>Н</red>а хвали́техъ стїхи̑ры воскрⷭ҇ны д҃: и҆ а҆натѡ́лїевы д҃.

<red>Т</red>а́же глаго́лемъ припѣ́въ: <red>В</red>оскрⷭ҇нѝ гдⷭ҇и бж҃е мо́й, да вознесе́тсѧ рꙋка̀ твоѧ̀: <red>И҆</red> пое́мъ самогла́сенъ трїѡ́ди, гла́съ а҃: <red>П</red>рїиди́те дѣ́лаимъ:

<red>С</red>ла́ва, па́ки то́йже. <red>И҆</red> ны́нѣ: <red>П</red>ребл҃гослове́нна є҆сѝ:

<red>С</red>лавосло́вїе. вели́кое, и҆ ѿпꙋ́стъ. и҆ и҆схожде́нїе въ притво́ръ,

<red>С</red>ла́ва, и҆ ны́нѣ, стїхи́ра є҆ѵⷢ҇льскаѧ, и҆ ѡ҆глаше́нїе, и҆ про́чее послѣ́дованїе, ꙗ҆́кѡ ѻ҆бы́чно.

<red>На лїтꙋргі́и</red>, бл҃жє́нна гла́са: <red>П</red>рокі́менъ гла́са, и҆ прпⷣбнагѡ: <red>В</red>осхва́лѧтсѧ прпⷣбнїи во сла́вѣ: <red>А҆</red>по́столъ днѐ, ко є҆вре́ємъ, зача́ло тд҃і: <red>А҆</red>враа́мꙋ ѡ҆бѣтова́ѧ бг҃ъ: <red>И҆</red> ст҃а́гѡ, ко є҆фесе́ємъ, зача́ло ск҃ѳ: <red>Ꙗ҆́</red>кѡ ча̑да свѣ́та ходи́те: <red>А҆</red>ллилꙋ́їа гла́са, и҆ ст҃а́гѡ.

<red>С</red>ті́хъ: <red>Н</red>асажде́ни въ домꙋ̀ гдⷭ҇ни:

<red>Є҆</red>ѵⷢ҇лїе ма́рка, зача́ло м҃: <red>Ч</red>еловѣ́къ нѣ́кїй прїи́де ко і҆и҃сꙋ: <red>И҆ </red>прпⷣбнагѡ, матѳе́а, зача́ло і҃: <red>П</red>о і҆и҃сѣ и҆до́ша наро́ди мно́зи:

<red>П</red>рича́стенъ: <red>Х</red>вали́те гдⷭ҇а: <red>Д</red>рꙋгі́й: <red>В</red>ъ па́мѧть вѣ́чнꙋю:

<red>Н</red>а трапе́зѣ ѹ҆чрежда́емсѧ, ꙗ҆́коже пред̾из̾ѧви́сѧ въ мимоше́дшихъ недѣ́лѧхъ.

<red> Въ тꙋ́южде недѣ́лю ве́чера.</red>

<red>На Гдⷭ҇и воззва́хъ</red>, ста́вимъ стїхѡ́въ і҃: и҆ пое́мъ ѻ҆ктѡ́иха гла́са покаѧ́нны д҃, пи́саны въ недѣ́лю на стїхо́внѣ, два̀, и҆ въ понедѣ́льникъ на ѹ҆́трени на стїхо́внѣ в҃. и҆ трїѡ́ди подо́бны г҃: и҆ мине́и ст҃а́гѡ г҃. <red>В</red>хо́дъ, прокі́менъ вели́кїй, гла́съ и҃. <red>Н</red>е ѿвратѝ лица̀ твоегѡ̀: со стїхѝ. и҆ про́чаѧ слꙋ́жба, ꙗ҆́коже предписа́сѧ.

<red>С</red>лꙋ́жбꙋ мине́и прилꙋчи́вшагѡсѧ ст҃а́гѡ въ четверто́къ вели́кагѡ канѡ́на пое́мъ во вто́рникъ на повече́рїи.

<red> Ѹ҆ка́зъ ѡ҆ каѳі́смахъ є҃-ѧ седми́цы вели́кагѡ поста̀, ка́кѡ глаго́лати, предписа́сѧ, ли́стъ л҃в. </red>

<red> Въ сре́дꙋ пѧ́тыѧ седми́цы ве́чера:</red>

<red>З</red>во́нъ въ кра̑сныѧ: та́кожде и҆ въ четверто́къ ко ѹ҆́трени и҆ вече́рни.

<red> Въ сре́дꙋ ве́чера,</red>

<red>С</red>тїхосло́вимъ каѳі́смꙋ рѧдовꙋ́ю седмꙋ́ю. <red>На Гдⷭ҇и воззва́хъ</red> стїхи̑ры трїѡ́ди: самогла́сенъ днѐ, <red>два́жды</red>, гла́съ и҃: <red>М</red>ои́ми помышле́нїи: и҆ мч҃нченъ: и҆ подо́бны г҃. <red>И҆</red> посе́мъ и҆́ны стїхи̑ры по а҆лфави́тꙋ, к҃д, вели́кагѡ канѡ́на: творе́нїе кѵ́ръ а҆ндре́а кри́тскагѡ. <red>И҆</red> твори́мъ на кі́йждо сті́хъ по г҃ покло́ны, гла́съ д҃. <red>П</red>одо́бенъ: <red>Х</red>отѣ́хъ слеза́ми ѡ҆мы́ти: <red>Н</red>ачина́емъ же припѣ́вы: ѿ <red>П</red>адꙋ́тъ во мре́жꙋ свою̀: <red>Є҆</red>гда́ же сконча́ютсѧ припѣ́вы: припѣва́емъ къ про́чымъ: <red>С</red>ла́ва тебѣ̀ бж҃е на́шъ, сла́ва тебѣ̀. <red>Н</red>а послѣ́днемъ же пое́мъ вы́шшимъ гла́сомъ:

<red>С</red>ла́ва: <red>Ѽ </red>неизрече́ннагѡ твоегѡ̀: <red>И҆</red> ны́нѣ, бг҃оро́диченъ: <red>Ѽ </red>неизрече́ннагѡ снизхожде́нїѧ:

<red>В</red>хо́дъ. <red>С</red>вѣ́те ти́хїй: прокі́менъ, парємїѝ, и҆ чте́нїе. и҆ па́ки прокі́менъ, и҆ чте́нїе. <red>Д</red>а и҆спра́витсѧ мл҃тва моѧ̀: и҆ про́чее послѣ́дованїе преждесщ҃е́нныхъ.

<red>[зрѝ] А҆́ще ли не бꙋ́детъ преждесщ҃е́нныѧ: На Гдⷭ҇и воззва́хъ</red>: пое́мъ трїѡ́ди подо́бны г҃, и҆ стїхи̑ры к҃д, вели́кагѡ канѡ́на: и҆ про́чее. <red>П</red>рокі́менъ, и҆ чтє́нїѧ. <red>Н</red>а стїхо́внѣ трїѡ́ди, самогла́сенъ днѐ, <red>два́жды</red>, и҆ мч҃нченъ:

<red>С</red>ла́ва, и҆ ны́нѣ, бг҃оро́диченъ.

<red>Н</red>а трапе́зѣ разрѣша́емъ на є҆ле́й, и҆ вїна̀ причаща́емсѧ трꙋда̀ ра́ди бдѣ́ннагѡ, хотѧ́щагѡ бы́ти: <red>В</red>нима́ющїи же сп҃сти́сѧ, воздержа́нїю прилѣжа́тъ: <red>М</red>но́жайшїи же постꙋ̀ нелицемѣ́рнꙋ. <red>П</red>овече́рїе же глаго́лемъ ма́лое въ ке́ллїахъ без̾ покло́нѡвъ. <red>П</red>о трист҃о́мъ конда́къ а҆ндре́ева канѡ́на. <red>Т</red>а́кожде и҆ полꙋ́нощницꙋ.

<red> Въ четверто́къ пѧ́тыѧ недѣ́ли ст҃ы́хъ постѡ́въ.</red>

<red>К</red>ле́плетъ въ д҃-й ча́съ но́щи, и҆ собра́вшымсѧ на́мъ въ цр҃ковь, быва́етъ нача́ло ѿ і҆ере́а, по ѻ҆бы́чаю, и҆ глаго́лемъ: <red>Ц</red>р҃ю̀ нбⷭ҇ный: <red>Т</red>рист҃о́е, и҆ <red>Ѻ҆́</red>ч҃е на́шъ: <red>Г</red>дⷭ҇и поми́лꙋй, в҃і.

<red>С</red>ла́ва, и҆ ны́нѣ, <red>П</red>рїиди́те поклони́мсѧ, и҆ про́чыѧ два̀ ѱалма̀, ѳ҃і и҆ к҃: и҆ ѻ҆бы̑чныѧ тропарѝ, и҆ є҆ктенїа̀.

и҆ посе́мъ глаго́лемъ шестоѱа́лмїе. <red>И҆</red> по ѱалмѣ́хъ пое́мъ <red>А҆</red>ллилꙋ́їа, и҆ тро́ичны гла́са, ꙗ҆́кѡ ѻ҆бы́чай. <red>И҆</red> стїхосло́вимъ каѳі́смꙋ є҆ди́нꙋ ѻ҆смꙋ́ю. <red>И҆</red> сѣда́льны ѻ҆ктѡ́иха.

<red>С</red>ла́ва, и҆ ны́нѣ, бг҃оро́диченъ. <red>И҆</red> чте́мъ житїѐ преподо́бныѧ марі́и, на двѣ̀ статїѝ.

<red>Т</red>а́же ѱало́мъ н҃. <red>П</red>ѣ́сней не стїхосло́вимъ. <red>И҆</red> а҆́бїе начина́емъ вели́кїй канѡ́нъ ко́снѡ, и҆ съ сокрꙋше́ннымъ се́рдцемъ и҆ гла́сомъ, творе́нїе ст҃а́гѡ а҆ндре́а кри́тскагѡ, і҆еросолѵ́мскагѡ, гла́съ ѕ҃. і҆рмо́съ: <red>П</red>омо́щникъ и҆ покрови́тель: по <red>два́жды</red>. <red>П</red>ото́мъ тропарѝ, творѧ́ще на кі́йждо мета̑нїѧ г҃ и҆ припѣва́юще: <red>П</red>оми́лꙋй мѧ̀ бж҃е, поми́лꙋй мѧ̀.

<red>[зрѝ] Вѣ́домо же бꙋ́ди: Є҆</red>гда̀ є҆ди́нъ ли́къ пое́тъ, тогда̀ дрꙋгі́й твори́тъ мета̑нїѧ, бл҃гочи́нїѧ ра́ди. Є҆гда́ же прїи́детъ канѡ́нъ прпⷣбныѧ мр҃і́и, и҆ глаго́лемъ къ стїхѡ́мъ тѣ́мъ припѣ́въ: <red>П</red>рпⷣбнаѧ ма́ти мр҃і́е, молѝ бг҃а ѡ҆ на́съ. <red>К</red>ъ стїхѡ́мъ же прпⷣбнагѡ а҆ндре́а, припѣ́въ: <red>П</red>рпⷣбне ѻ҆́тче а҆ндре́е, молѝ бг҃а ѡ҆ на́съ. <red>П</red>о г҃-й пѣ́сни, і҆рмо́съ: <red>Ѹ҆</red>твердѝ гдⷭ҇и на ка́мени: <red>С</red>ѣда́ленъ а҆пⷭ҇лѡвъ, гла́съ и҃. <red>П</red>одо́бенъ: <red>В</red>оскрⷭ҇лъ є҆сѝ ѿ гро́ба:

<red>С</red>ла́ва, дрꙋгі́й, гла́съ то́йже. <red>П</red>одо́бенъ: <red>П</red>овелѣ́нное: <red>И҆</red> ны́нѣ, бг҃оро́диченъ. <red>И҆</red> чте́мъ ѡ҆ста́вшее житїѧ̀ прпⷣбныѧ мр҃і́и.

<red>Т</red>а́же трипѣ́снецъ глаго́лемъ по ѻ҆бы́чаю, без̾ мета́нїй. і҆рмосѡ́въ же ѹ҆ трипѣ́снца не пое́мъ: и҆ <red>С</red>ла́ва, и҆ ны́нѣ, не глаго́лемъ. <red>П</red>рипѣва́емъ же къ стїхѡ́мъ: <red>С</red>т҃і́и а҆пⷭ҇ли моли́те бг҃а ѡ҆ на́съ. <red>Т</red>а́кожде и҆ на и҃-й пѣ́сни, и҆ ѳ҃-й. <red>Є҆</red>гда́ же трипѣ́снецъ и҆зглаго́летсѧ, тогда̀ пое́мъ і҆рмо́съ вели́кагѡ канѡ́на. <red>И҆</red> по ѕ҃-й пѣ́сни, покрыва́емъ тѣ́мже і҆рмосо́мъ. <red>К</red>онда́къ, гла́съ ѕ҃: <red>Д</red>ꙋшѐ моѧ̀, дꙋшѐ моѧ̀: пи́санъ въ понедѣ́льникъ а҃-ѧ седми́цы на повече́рїи. <red>И҆</red> і҆́косъ, и҆ чте́мъ сѷнаѯа́рїй. Посе́мъ бл҃жє́нна вели́кагѡ канѡ́на съ мета́нїи: <red>Т</red>а́же седма́ѧ пѣ́снь, и҆ прѡ́чаѧ. <red>П</red>о и҃-й пѣ́сни, <red>Х</red>ва́лимъ бл҃гослови́мъ: и҆ па́ки і҆рмо́съ. <red>П</red>осе́мъ пое́мъ, <red>Чⷭ҇</red>тнѣ́йшꙋю херꙋві̑мъ: <red>П</red>о ѳ҃-й пѣ́сни і҆рмо́съ: <red>Б</red>езсѣ́меннагѡ зача́тїѧ: <red>С</red>вѣти́ленъ трⷪ҇ченъ гла́са, ꙗ҆́кѡ ѻ҆бы́чно. <red>Н</red>а стїхо́внѣ самогла́сенъ днѐ <red>два́жды</red>, и҆ мч҃нченъ:

<red>С</red>ла́ва, и҆ ны́нѣ, бг҃оро́диченъ.

<red>С</red>овокꙋплѧ́емъ же и҆ а҃-й ча́съ, без̾ каѳі́смы: <red>С</red>тїхосло́вимъ же тꙋ̀ каѳі́смꙋ въ то́йже четверто́къ, на вече́рни, вмѣ́стѡ: <red>К</red>о гдⷭ҇ꙋ внегда̀ скорбѣ́ти мѝ: <red>Н</red>а всѣ́хъ часѣ́хъ по трист҃о́мъ конда́къ: <red>Д</red>ꙋшѐ моѧ̀, дꙋшѐ моѧ̀:

<red> Въ сі́й же четверто́къ.</red>

<red>В</red>сю̀ слꙋ́жбꙋ пое́мъ поско́рѡ, трꙋда̀ ра́ди бдѣ́ннагѡ. <red>С</red>оверша́етсѧ же слꙋ́жба преждеѡсщ҃е́нныхъ, въ не́йже прїꙋдосто́ившїисѧ причаща́ютсѧ ст҃ы́хъ хрⷭ҇то́выхъ та́инствъ. <red>Н</red>а трапе́зѣ же ꙗ҆ди́мъ є҆ле́й, и҆ вїно̀ пїе́мъ, трꙋда̀ ра́ди бы́вшаго. <red>Н</red>ѣ́цыи же ѹ҆ста́вы разрѣша́ти то́чїю на вїно̀ попꙋща́ютъ, на є҆ле́й же не ѡ҆ставлѧ́ютъ. <red>В</red>о ст҃ы́ѧ же горы̀ тѵ́пїцѣ разсꙋжда́етъ: <red>Н</red>а ст҃ы́хъ мч҃нкъ м҃, <red>Н</red>а прⷣте́чевы главы̀ ѡ҆брѣ́тенїе, <red>В</red>ъ сре́дꙋ крⷭ҇топокло́ннꙋю, <red>Н</red>а вели́кїй канѡ́нъ, и҆ на несѣда́льное, ꙗ҆́сти два̀ варе́нїѧ со є҆ле́емъ, и҆ и҆спива́ти по двѣ̀ ча́ши вїна̀.

<red> Въ пѧто́къ є҃-ѧ седми́цы ве́чера,</red>

<red>Ѻ҆</red>бы́чнаѧ каѳі́сма: <red>На Гдⷭ҇и воззва́хъ</red>, ста́вимъ стїхѡ́въ і҃: и҆ пое́мъ трїѡ́ди самогла́сенъ днѐ, <red>два́жды</red>, и҆ мч҃нченъ. <red>Т</red>а́же пое́мъ стїхи̑ры пра́здника прест҃ы́ѧ бцⷣы, г҃: творѧ́ще ѧ҆̀ з҃, гла́съ ѕ҃. <red>П</red>одо́бенъ: <red>В</red>сю̀ ѿложи́вше: <red>С</red>овѣ́тъ превѣ́чный:

<red>С</red>ла́ва, и҆ ны́нѣ, пра́здника, гла́съ в҃: <red>Є҆́</red>же ѿ вѣ́ка та́инство:

<red>В</red>хо́дъ. <red>С</red>вѣ́те ти́хїй: прокі́менъ, и҆ чтє́нїѧ днѐ.

<red>А҆́</red>ще ли хра́мъ похвалы̀ бцⷣы: <red>Ч</red>те́мъ и҆ пра́здника чтє́нїѧ г҃: пи́саны на ѹ҆спе́нїе бцⷣы, и҆ про́чее послѣ́дованїе преждеѡсщ҃е́нныхъ.

<red>[зрѝ] А҆́</red>ще ли не соверша́етсѧ преждесщ҃е́ннаѧ: <red>На Гдⷭ҇и воззва́хъ</red>, пое́мъ стїхи̑ры пра́здника бцⷣы на и҃: гла́съ ѕ҃. <red>П</red>одо́бенъ: <red>В</red>сю̀ ѿложи́вше:

<red>С</red>ла́ва, и҆ ны́нѣ, пра́здника.

<red>Н</red>а стїхо́внѣ, самогла́сенъ днѐ, <red>два́жды</red>. и҆ мч҃нченъ.

<red>С</red>ла́ва, и҆ ны́нѣ, пра́здника, гла́съ д҃:

<red>Ѧ҆</red>зы́ка, є҆гѡ́же не вѣ́дѧше: пи́санъ на хвали́техъ. <red>П</red>о трист҃о́мъ тропа́рь: <red>П</red>овелѣ́нное та́йнѡ:

<red>Т</red>а́же, є҆ктенїа̀: <red>П</red>оми́лꙋй на́съ бж҃е: и҆ покло́ны г҃. и҆ <red>В</red>сест҃а́ѧ трⷪ҇це: <red>Б</red>ꙋ́ди и҆́мѧ гдⷭ҇не: и҆ мета̑нїѧ г҃, и҆ ѱало́мъ: <red>Б</red>л҃гословлю̀ гдⷭ҇а: и҆ ѿпꙋ́стъ.

<red>Н</red>а трапе́зѣ пїе́мъ вїно̀, трꙋда̀ ра́ди бдѣ́ннагѡ, хотѧ́щагѡ бы́ти. <red>П</red>овече́рїе же ма́лое и҆ полꙋ́нощницꙋ пое́мъ въ ке́ллїахъ. <red>К</red>анѡ́нъ ме́ртвенъ гла́са пое́мъ въ гробни́цѣ.

<red> Въ сꙋббѡ́тꙋ є҃-ѧ седми́цы постѡ́въ.</red>

<red>К</red>о ѹ҆́трени зна́менаетъ въ д҃-й ча́съ но́щи, моле́бнагѡ ра́ди послѣ́дованїѧ а҆ка́ѳїста.

и҆ собра́вшымсѧ въ цр҃ковь, бл҃гослови́вшꙋ і҆ере́ю, начина́емъ ѹ҆́треню, ꙗ҆́коже предписа́сѧ, ли́стъ ул҃г ѡ҆б. і҆ере́й же кади́тъ цр҃ковь всю̀. <red>П</red>о шестоѱа́лмїи, <red>Б</red>г҃ъ гдⷭ҇ь, во гла́съ и҃.

и҆ пое́мъ тропарѝ ко́снѡ: <red>П</red>овелѣ́нное та́йнѡ: <red>два́жды</red>.

<red>С</red>ла́ва, и҆ ны́нѣ, то́йже.

<red>Т</red>а́же стїхосло́вимъ каѳі́смꙋ ѕ҃і: <red>Р</red>ечѐ гдⷭ҇ь гдⷭ҇еви моемꙋ̀: и҆ по и҆сполне́нїи сеѧ̀, є҆ктенїа̀ ма́лаѧ. <red>И҆</red> пое́мъ конда́къ на средѣ̀ со сладкопѣ́нїемъ ко́снѡ, гла́съ и҃: <red>В</red>збра́нной воево́дѣ побѣди́тєльнаѧ: на не́мже кади́тъ дїа́конъ ст҃ы̑ѧ і҆кѡ́ны, и҆ бра́тїю по чи́нꙋ. <red>Н</red>а про́чихъ же то́чїю настоѧ́телѧ, и҆ ли́ки, и҆ чте́мъ і҆́косѡвъ и҆ кондакѡ́въ ѕ҃: на чте́нїи стои́мъ. <red>Т</red>і́и же і҆́косы сꙋ́ть по а҆лфави́тꙋ, сі́есть, к҃д, и҆ глаго́лютсѧ ѿ і҆ере́а во ст҃о́мъ ѻ҆лтарѣ̀.

<red>І҆́</red>косъ а҃: <red>А҆́</red>гг҃лъ предста́тель: и҆ про́чее. и҆ па́ки конда́къ: <red>В</red>збра́нной воево́дѣ: и҆ чте́мъ ѿ сло́ва а҆ка́ѳїста, на даѧ́нїѧ два̀.

<red>Т</red>а́же стїхосло́вимъ непоро́чны, и҆ є҆ктенїа̀. <red>И҆</red> па́ки глаго́лемъ конда́къ: <red>В</red>збра́нной воево́дѣ: и҆ дрꙋгі̑ѧ і҆́косы, и҆ кондакѝ ѕ҃: <red>І҆́</red>косъ д҃: <red>С</red>лы́шаша па́стырїе: и҆ про́чее.

и҆ па́ки конда́къ: <red>В</red>збра́нной воево́дѣ: <red>Т</red>а́же чте́мъ про́чее сло́ва а҆ка́ѳїста.

ѱало́мъ н҃. <red>И҆</red> канѡ́ны хра́ма ст҃а́гѡ со і҆рмосо́мъ на ѕ҃: и҆ прест҃ы́ѧ бцⷣы, на ѕ҃, гла́съ д҃: творе́нїе господи́на і҆ѡ́сифа. <red>К</red>атава́сїа: <red>Ѿ</red>ве́рзꙋ ѹ҆ста̀ моѧ̑:

<red>А҆́</red>ще ли хра́мъ бцⷣы, пое́мъ канѡ́нъ пра́здника бцⷣы, со і҆рмосо́мъ на в҃і: і҆рмо́съ по два́жды, тропарѝ на і҃.

<red>А҆́ще ли хра́мъ похвалы̀ прест҃ы́ѧ бцⷣы: П</red>о ѻ҆бы́чныхъ каѳі́смахъ, и҆ по кондака́хъ, пое́мъ полѷеле́й, и҆ сѣда́ленъ хра́ма бцⷣы.

<red>С</red>ла́ва, и҆ ны́нѣ, то́йже.

и҆ чте́нїе. <red>С</red>тепє́нна, а҃-й а҆нтїфѡ́нъ д҃-гѡ гла́са.

<red>П</red>рокі́менъ: <red>В</red>сѧ́кое дыха́нїе:

є҆ѵⷢ҇лїе, и҆ стїхи̑ры хра́ма бцⷣы. <red>П</red>ое́мъ канѡ́нъ хра́ма похвалы̀ бцⷣы, со і҆рмосо́мъ на д҃і: і҆рмо́съ по два́жды, тропарѝ на в҃і.

<red>П</red>о г҃-й пѣ́сни, є҆ктенїа̀ ма́лаѧ. и҆ по возгла́сѣ конда́къ: <red>В</red>збра́нной воево́дѣ: и҆ чте́мъ дрꙋгі̑ѧ ѕ҃ і҆́косѡвъ и҆ кондакѡ́въ. <red>І҆́</red>косъ з҃: <red>Н</red>о́вꙋю показа̀ тва́рь: и҆ про́чее.

и҆ па́ки конда́къ: <red>В</red>збра́нной воево́дѣ: <red>С</red>ѣда́ленъ, гла́съ а҃. <red>П</red>одо́бенъ: <red>Г</red>ро́бъ тво́й: <red>В</red>ели́кїй во́инъ:

<red>С</red>ла́ва, и҆ ны́нѣ, то́йже, и҆ па́ки чте́нїе.

<red>Н</red>а ѕ҃-й пѣ́сни престае́тъ канѡ́нъ хра́ма ст҃а́гѡ: и҆ пое́мъ пра́здника бцⷣы, со і҆рмосо́мъ на ѕ҃: и҆ трїѡ́ди по чи́нꙋ своемꙋ̀. <red>К</red>атава́сїа трїѡ́ди. <red>П</red>о ѕ҃-й пѣ́сни, є҆ктенїа̀ ма́лаѧ.

и҆ па́ки пое́мъ конда́къ: <red>В</red>збра́нной воево́дѣ: и҆ чте́мъ ѡ҆ста́вшыѧсѧ ѕ҃ і҆́косѡвъ и҆ кондакѡ́въ. <red>І҆́</red>косъ і҃: <red>С</red>тѣна̀ є҆сѝ дѣ́вамъ: и҆ про́чее. <red>К</red>онда́къ г҃і: <red>Ѽ</red> всепѣ́таѧ мт҃и: <red>С</red>е́й конда́къ глаго́ли <red>три́жды</red>.

и҆ па́ки чте́тсѧ а҃-й і҆́косъ: <red>А҆́</red>гг҃лъ предста́тель: и҆ па́ки конда́къ: <red>В</red>збра́нной воево́дѣ:

и҆ чте́мъ сѷнаѯа́рїй. <red>Н</red>а ѳ҃-й пѣ́сни пое́мъ, <red>Чⷭ҇</red>тнѣ́йшꙋю. <red>П</red>о ѳ҃-й пѣ́сни, свѣти́ленъ пра́здника бцⷣы. <red>П</red>одо́бенъ: <red>Ж</red>єны̀ ѹ҆слы́шите: <red>Є҆́</red>же ѿ вѣ́ка дне́сь: <red>три́жды</red>. <red>Н</red>а хвали́техъ поста́вимъ стїхѝ д҃, и҆ пое́мъ стїхи̑ры бцⷣы, гла́съ д҃. <red>П</red>одо́бенъ: <red>Ꙗ҆́</red>кѡ до́блѧ: Сокрове́нное та́инство:

<red>С</red>ла́ва, и҆ ны́нѣ, гла́съ то́йже:

<red>Ѧ҆</red>зы́ка, є҆гѡ́же не вѣ́дѧше: <red>С</red>лавосло́вїе вели́кое. <red>Т</red>ропа́рь пра́здника.

є҆ктєнїѝ, и҆ ѿпꙋ́стъ: и҆ ча́съ а҃-й. <red>Н</red>а а҃-мъ часѣ̀, тропа́рь и҆ конда́къ пра́здника.

<red>На</red> <red>лїтꙋргі́и</red>, бл҃жє́нна ѿ канѡ́на а҆ка́ѳїста. <red>П</red>ѣ́снь г҃ и҆ ѕ҃.

Прокі́менъ, гла́съ г҃, пѣ́снь бцⷣы: <red>В</red>ели́читъ дꙋша̀ моѧ̀ гдⷭ҇а:

<red>С</red>ті́хъ: <red>Ꙗ҆́</red>кѡ призрѣ̀ на смире́нїе рабы̀ своеѧ̀:

<red>А҆</red>по́столъ днѐ, ко є҆вре́ємъ, зача́ло тк҃в: <red>Н</red>е въ рꙋкотворє́ннаѧ ст҃а̑ѧ: и҆ бцⷣы, тогѡ́же посла́нїѧ, зача́ло т҃к: <red>И҆</red>мѣ́ѧше пе́рваѧ ски́нїа: <red>А҆</red>ллилꙋ́їа, гла́съ и҃: <red>В</red>оскрⷭ҇нѝ гдⷭ҇и въ поко́й тво́й:

<red>С</red>ті́хъ: <red>П</red>омѧнѝ гдⷭ҇и дв҃да и҆ всю̀ кро́тость є҆гѡ̀.

<red>Є҆</red>ѵⷢ҇лїе днѐ, ма́рка, зача́ло л҃є: <red>И҆</red>зы́де і҆и҃съ и҆ ѹ҆ч҃нцы̀ є҆гѡ̀: <red>И҆</red> бцⷣы, лꙋкѝ, зача́ло н҃д: <red>В</red>ни́де і҆и҃съ въ ве́сь нѣ́кꙋю:

<red>П</red>рича́стенъ: <red>Ч</red>а́шꙋ сп҃се́нїѧ прїимꙋ̀: <red>Н</red>а трапе́зѣ ꙗ҆ди́мъ два̀ варе́нїѧ съ є҆ле́емъ, и҆ пїе́мъ вїно̀, бл҃годарѧ́ще всест҃ꙋ́ю влⷣчцꙋ на́шꙋ бцⷣꙋ, ѡ҆ бы́вшемъ ѿ неѧ̀ чꙋдесѝ.
