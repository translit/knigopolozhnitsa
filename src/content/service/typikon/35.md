---
title: "л҃є. Разсꙋжде́нїе ѡ҆ ꙗ҆́стїи и҆ питїѝ, сꙋббѡ́ты и҆ недѣ́ли, и҆ про́чихъ дне́й седми́чныхъ"
navigation:
  key: service-typikon-35
  title: "Разсꙋжде́нїе ѡ҆ ꙗ҆́стїи и҆ питїѝ, сꙋббѡ́ты и҆ недѣ́ли, и҆ про́чихъ дне́й седми́чныхъ"
  parent: service-typikon
  order: 35
type: "service"
---

# л҃є. Разсꙋжде́нїе ѡ҆ ꙗ҆́стїи и҆ питїѝ, сꙋббѡ́ты и҆ недѣ́ли, и҆ про́чихъ дне́й седми́чныхъ, и҆ ѡ҆ трапе́зномъ ѹ҆строе́нїи все́мъ.

<red>В</red>ъ недѣ́лю, и҆ гдⷭ҇скїѧ пра́здники, подоба́етъ ꙗ҆́сти трѝ ꙗ҆дє́нїѧ, ве́черъ же два̀: въ про́чыѧ же дни̑ седми́цы во вто́рникъ, четверто́къ и҆ сꙋббѡ́тꙋ, два̀: ве́черъ же є҆ди́но.

<red>Д</red>осто́итъ же ѹ҆́бѡ сїѐ вѣ́дати: ꙗ҆́кѡ слꙋжа́й въ трапе́зѣ бра́тїѧмъ, до́лженъ є҆́сть ѹ҆дарѧ́ти въ би́ло, и҆лѝ кампа́нъ, и҆ собира́тисѧ всѣ̑мъ въ трапе́зꙋ, и҆ глаго́лати ѱало́мъ рм҃д: <red>В</red>ознесꙋ́ тѧ бж҃е мо́й, цр҃ю̀ мо́й:

<red>С</red>емꙋ́ же и҆спо́лншꙋсѧ, и҆ ꙗ҆де́нїю гото́вꙋ сꙋ́щꙋ на трапе́зѣ, глаго́летъ і҆ере́й мл҃твꙋ трапе́зы: <red>Ѻ҆́</red>ч҃е на́шъ:

<red>И҆</red> бл҃гословлѧ́ѧ настоѧ́тель глаго́летъ: <red>Х</red>рⷭ҇тѐ бж҃е, бл҃гословѝ ꙗ҆́стїе и҆ питїѐ рабѡ́мъ твои̑мъ: и҆ прѡ́чаѧ.

<red>И҆</red> сѣда́етъ кі́йждо на свое́мъ мѣ́стѣ по чи́нꙋ, со бл҃гоговѣ́нїемъ и҆ молча́нїемъ, начина́ти же а҆́бїе чтꙋ́щемꙋ предисло́вїе чте́нїѧ, є҆го́же хо́щетъ честѝ. <red>Т</red>а́же настоѧ́тель, и҆лѝ чредны́й і҆ере́й бл҃гословлѧ́ѧ глаго́летъ: <red>М</red>л҃твами, є҆гѡ́же чте́нїе є҆́сть. <red>И҆</red> та́кѡ чте́тъ чте́цъ. <red>И҆</red> быва́етъ ꙗ҆де́нїе съ молча́нїемъ, и҆ внима́нїемъ тꙋ̀ сꙋ́щагѡ чте́нїѧ. <red>Н</red>а ко́еждо же послꙋже́нїе предлага́емыхъ, настоѧ́тель ѹ҆дарѧ́етъ въ кандїю̀ и҆лѝ звоне́цъ: и҆ всѣ̑мъ воста́вшымъ слꙋжа́й глаго́летъ: <red>Г</red>дⷭ҇и бл҃гословѝ.

<red>Н</red>астоѧ́тель: <red>С</red>ла́ва тебѣ̀ хрⷭ҇тѐ бж҃е, ѹ҆пова́нїе на́ше, сла́ва тебѣ̀.

<red>Ч</red>ты́й же до́лженъ є҆́сть честѝ, до́ндеже воздви́гнетъ прест҃ꙋ́ю слꙋжа́й. <red>З</red>дѣ́ же ѻ҆бы́чай и҆́мамы, дїа́конꙋ сїѧ̑ дѣ́йствовати: є҆гда́ же преста́нетъ честѝ, тогда̀ ше́дъ ста́нетъ коне́цъ трапе́зы бра́тскїѧ, зрѧ̀ ѹ҆миле́ннѣ къ настоѧ́телю, и҆ рꙋ́цѣ согбе́ннѣ и҆мѣ́ѧ при пе́рсехъ, и҆ велегла́снѡ возопи́въ, но не безчи́ннѡ, глаго́летъ: <red>Ѻ҆</red>тцы̀ ст҃і́и, прости́те мѧ̀ грѣ́шнаго. <red>И҆</red> па́дъ прикло́нитсѧ до землѝ. <red>И҆</red> прїи́мъ мл҃твꙋ и҆ бл҃гослове́нїе, востае́тъ.

<red>Т</red>рапе́зѣ же соверши́вшейсѧ, настоѧ́тель ѹ҆дарѧ́етъ въ кандїю̀, и҆ всѣ̑мъ воста́вшымъ, а҆́бїе глаго́лютъ бл҃годаре́нїе. <red>И҆</red> воздвиза́етъ прест҃ꙋ́ю по ѻ҆бы́чаю, ꙗ҆́кѡ предписа́сѧ въ слꙋ́жбѣ воскрⷭ҇ной ли́стъ ѳ҃ на ѡ҆боро́тѣ. <red>А҆</red> и҆дѣ́же панагі́и чи́на не быва́етъ, воста́вше глаго́лютъ: <red>Б</red>л҃гослове́нъ бг҃ъ ми́лꙋѧй и҆ пита́ѧй на́съ ѿ ю҆́ности на́шеѧ: <red>С</red>ла́ва тебѣ̀ гдⷭ҇и: <red>Б</red>л҃годари́мъ тѧ̀ хрⷭ҇тѐ бж҃е на́шъ:

<red>Т</red>а́же, <red>Д</red>осто́йно є҆́сть:

<red>С</red>ла́ва, и҆ ны́нѣ: <red>Г</red>дⷭ҇и поми́лꙋй, <red>три́жды</red>: <red>Б</red>л҃гословѝ.

<red>Н</red>астоѧ́тель глаго́летъ: <red>Б</red>л҃гослове́нъ бг҃ъ ми́лꙋѧй и҆ пита́ѧй на́съ ѿ свои́хъ бога́тыхъ дарѡ́въ:

<red>И҆</red>сходѧ́щꙋ же є҆мꙋ̀ и҆з̾ трапе́зы, трапеза́рь со слꙋжи́тели па́даетъ пред̾ ни́мъ, просѧ̀ проще́нїѧ.

<red>И҆</red> настоѧ́тель глаго́летъ: <red>Б</red>г҃ъ да сп҃се́тъ и҆ поми́лꙋетъ послꙋжи́вшихъ на́мъ.

<red>И҆</red> та́кѡ бра́тїѧ и҆схо́дѧтъ и҆з̾ трапе́зы въ кє́ллїи бл҃гочи́ннѡ и҆ немѧте́жнѡ, творѧ́ще мета́нїе настоѧ́телю.

<red>С</red>е́й ѹ҆́бѡ ѹ҆ста́въ сꙋббѡ́тъ, и҆ недѣ́ль, и҆ пра́здникѡвъ, и҆ дне́й седми́чныхъ, кромѣ̀ н҃-цы, во всѐ лѣ́то держа́ти и҆ соблюда́ти лѣ́по є҆́сть. <red>В</red>їно́ же, а҆́ще прилꙋчи́тсѧ, не досто́итъ да́тисѧ по ѹ҆ста́вꙋ во и҆́нъ де́нь, но <red>въ недѣ́лю</red>, и҆лѝ въ гдⷭ҇скїѧ пра́здники, и҆лѝ въ дрꙋга̑ѧ нꙋ̑жднаѧ ѹ҆тѣшє́нїѧ: че́рпати же тогда̀ потре́бно є҆́сть во всѐ лѣ́то на таковы̑ѧ, по є҆ди́ной ча́ши, и҆лѝ по двѣ̀, и҆лѝ мно́жицею по трѝ, и҆ и҆́но ничто́же. <red>Д</red>вѣ́ бо, и҆лѝ трѝ ча́шы, не по ѹ҆ста́вꙋ реко́хомъ, но по нꙋ́жди быва́ти. <red>И҆</red> па́че а҆́ще слꙋчи́тсѧ, ꙗ҆́коже рѣ́хомъ ѡ҆ трїе́хъ послꙋже́нїихъ, <red>въ недѣ́лю</red>, и҆лѝ въ вели̑кїѧ пра́здники, є҆лма̀ ꙗ҆́коже въ снѣ́ди два̀ послꙋже́нїѧ, подоба́ше и҆мѣ́ти ѹ҆ста́въ, мно́гажды же и҆ є҆ди́но. <red>С</red>и́це и҆ въ вїнѣ̀ двѣ̀ ча́шы, мно́жицею же и҆ є҆ди́нꙋ и҆мѣ́ти, ѹ҆ста́въ. <red>А҆́</red>ще слꙋчи́тсѧ и҆ во ѹ҆речє́нныѧ дни̑, ꙗ҆́коже рѣ́хомъ всегда̀, ꙗ҆́коже и҆ вели́кїй сѷмеѡ́нъ чꙋдотво́рецъ глаго́летъ: <red>Ꙗ҆́</red>кѡ похвала̀ мона́хꙋ, є҆́же не пи́ти вїна̀. <red>А҆́</red>ще ли и҆ пїе́тъ не́мощи ра́ди тѣ́ла своегѡ̀, ма́лѡ да и҆спива́етъ. <red>П</red>одо́бнѡ же и҆ вели́кїй пі́менъ ѻ҆те́цъ на́шъ глаго́летъ: ꙗ҆́кѡ вїна̀ ѿню́дъ не подоба́етъ пи́ти мона́хѡмъ. <red>С</red>егѡ̀ ра́ди и҆ во и҆́нъ де́нь про́стъ, кромѣ̀ недѣ́ли, не́мощи ра́ди нꙋ́ждныѧ нѣ́кїѧ, по словесѝ ст҃а́гѡ сѷмеѡ́на, ма́ло нѣ́что подоба́етъ пи́ти врачева́нїѧ ра́ди: и҆ а҆́ще и҆ є҆́сть, не дае́тсѧ на всѧ́къ де́нь, ꙗ҆́коже бж҃е́ствєннаѧ пра̑вила повелѣва́ютъ.

<red>А҆́</red>ще ли прилꙋчи́тсѧ въ си́хъ дне́хъ сы́ръ, и҆лѝ ꙗ҆́ица, и҆лѝ ры́ба, ꙗ҆́сти досто́итъ, а҆ не пещи́сѧ: ча́сть же сы́ра мѣ́рити подоба́етъ комꙋ́ждо, подаѧ́ти бра́тїѧмъ ѻ҆́нгїѧ, и҆ по́лъ дрꙋгі́ѧ. <red>Т</red>а́кожде и҆ ма́сло мѣ́рою ѹ҆ста́вленою да влага́етсѧ въ ко́еждо варе́нїе. <red>С</red>емꙋ̀ ѹ҆ста́вꙋ подоба́етъ бы́ти всегда̀, є҆гда̀ ꙗ҆дѧ́тъ сїѧ̑ ѻ҆боѧ̑.

<red>А҆́</red>ще ли нѣ́кое ѹ҆тѣше́нїе ѿ нѣ́коегѡ хрⷭ҇толюби́ва бꙋ́детъ, и҆ за є҆́же не ѡ҆печа́лити прине́сшаго, по нꙋ́жди мѣ́рꙋ ѡ҆ставлѧ́ти, и҆ сѐ па́ки, не без̾ разсмотре́нїѧ и҆ безпеча́льнѣ: но поле́знѣйшее твори́ти во сла́вꙋ бж҃їю.

<red>А҆́</red>ще ли не та́кѡ слꙋчи́тсѧ, всегда̀ ѹ҆чинє́нныѧ дни̑, тѣ́миже мѣ́рилы и҆ мѣ́рами, ѡ҆ сы́рѣ и҆ ма́слѣ, и҆ про́чими подоба́етъ пита́тисѧ: и҆ мно́жицею а҆́ще мо́щно є҆́сть, сїѧ̑ и҆ ѹ҆ма́лити и҆ ѹ҆мно́жити досто́итъ, ꙗ҆́коже ѹ҆́бѡ и҆ вели́кїй васі́лїй во свои́хъ по́стныхъ писа́нїѧхъ ѡ҆б̾ѧвѝ, ре́къ: ꙗ҆́кѡ прикаса́тисѧ ѹ҆́бѡ комꙋ́ждо лѣ́по є҆́сть вре́мени нѣ́когда слꙋчи́вшꙋсѧ, є҆ли́кѡ пока́зовати тꙋ̀ сꙋ́щымъ же и҆ зрѧ́щымъ, и҆ сїѧ̑ ѹ҆́бѡ та́кѡ. <red>И҆</red> си́мъ ѹ҆́бѡ ѹ҆ста́вомъ ѡ҆ сы́рѣ, и҆ ма́слѣ, и҆ вїнѣ̀, всегѡ̀ лѣ́та, по мѣ́рѣ и҆ по пра́вилꙋ твори́тисѧ подоба́етъ, ꙗ҆́коже и҆ бж҃е́ственнїи ѻ҆тцы̀ на́ши завѣща́ша, глаго́люще: ꙗ҆́кѡ всѧ̑ мѣ́рою и҆ пра́виломъ. <red>П</red>одо́бнѣ же и҆ ст҃ы́й є҆фре́мъ глаго́летъ: ꙗ҆́кѡ вели́ка бѣда̀, и҆дѣ́же зако́ннїи пра̑вила не жи́тельствꙋютъ.

<red>Р</red>це́мъ же по чи́нꙋ: <red>П</red>о сконча́нїи ѹ҆́бѡ ст҃ы́ѧ н҃-цы, ре́кше, ѿ всѣ́хъ ст҃ы́хъ да́же до ст҃ы́хъ а҆пⷭ҇лъ, во вто́рникъ и҆ четверто́къ, є҆ди́но варе́нїе досто́итъ ꙗ҆́сти без̾ ма́сла, въ ѳ҃-й ча́съ: и҆ и҆́но сꙋхоѧде́нїе. <red>В</red>ъ понедѣ́льникъ, сре́дꙋ и҆ пѧто́къ, сꙋхоѧде́нїе ꙗ҆́сти подоба́етъ, хлѣ́бъ и҆ во́дꙋ, и҆ си̑мъ подѡ́бнаѧ. <red>Въ сꙋббѡ́тꙋ</red> и҆ недѣ́лю, два̀ ꙗ҆дє́нїѧ подоба́етъ ꙗ҆́сти, па́че же а҆́ще ѡ҆брѣта́ютсѧ и҆ ры̑бы. <red>И҆</red> є҆гда̀ варе́нїе ꙗ҆дѧ́тъ, подоба́етъ и҆ и҆́но ꙗ҆де́нїе съ ни́мъ ꙗ҆́сти: ꙗ҆́кѡ да бꙋ́дꙋтъ съ ни́мъ послꙋжє́нїѧ два̀. <red>Ѿ</red> ст҃ы́хъ же а҆пⷭ҇лъ, да́же до поста̀ прест҃ы́ѧ бцⷣы, во вто́рникъ и҆ четверто́къ, два̀ ꙗ҆дє́нїѧ подоба́етъ, <red>два́жды </red>дне́мъ: въ сре́дꙋ же и҆ пѧто́къ, въ ѳ҃-й ча́съ ꙗ҆́сти є҆ди́ножды, по преда́нїю ст҃ы́хъ ѻ҆тє́цъ.

<red>Ꙗ҆́</red>коже и҆ ст҃ы́й чꙋдотво́рецъ сѷмеѡ́нъ воѡбразѝ, глаго́лѧ: ꙗ҆́кѡ да пости́тсѧ мона́хъ не мнѣ́е ѳ҃-гѡ часа̀. <red>П</red>одо́бнѣ же и҆ въ житїѝ прпⷣбнагѡ ѻ҆тца̀ на́шегѡ пахѡ́мїа, глаго́летъ а҆́гг҃лъ: по преда́нїю ѻ҆бщежи́тельномꙋ, ꙗ҆́кѡ въ ѳ҃-й ча́съ. И҆ є҆гда̀ хо́щꙋтъ ꙗ҆́сти, твори́ти мл҃твы трѝ.

<red>И҆ ѡ҆ вторѣ́й же трапе́зѣ ма́лѡ подоба́етъ и҆зрещѝ</red>: <red>П</red>о воста́нїи же бра́тїи ѿ трапе́зы, да бꙋ́детъ и҆ второ́е ꙗ҆де́нїе, да предложи́тсѧ бра́шно, ꙗ҆́коже и҆ на пе́рвой трапе́зѣ, да ꙗ҆дѧ́тъ трапеза́рь и҆ чте́цъ, и҆ про́чїи слꙋжи́тели. <red>П</red>одоба́етъ же и҆ сїѐ вѣ́дати, ꙗ҆́кѡ ни є҆ди́номꙋ досто́итъ понѐ ма́лѡ ѹ҆крꙋ́ха взѧ́ти ѿ трапе́зы, и҆лѝ и҆но́мꙋ даѧ́ти, и҆лѝ во свою̀ ке́ллїю нестѝ. <red>Н</red>о никто̀ ѿ бра́тїй да про́ситъ во свою̀ ке́ллїю хлѣ́ба, и҆лѝ со́чива, и҆лѝ ва́рива, и҆лѝ ѻ҆воща̀, и҆лѝ и҆́но что̀ та́мѡ и҆мѣ́ти: но всѐ ѻ҆́бще да ꙗ҆дѧ́тъ. <red>А҆́</red>ще ли кто̀ не́мощи ра́ди прїитѝ въ трапе́зꙋ не возмо́жетъ, таково́мꙋ, по повелѣ́нїю настоѧ́телѧ, да́ти въ ке́ллїю є҆гѡ̀ всѐ. <red>А҆́</red>ще ли кто̀ по́сланъ бы́въ ко́еѧ ра́ди потре́бы, и҆ ѹ҆ме́длитъ прїитѝ съ бра́тїею на трапе́зꙋ, дадѧ́тъ и҆ томꙋ̀: но въ трапе́зѣ да ꙗ҆́стъ. <red>Н</red>и є҆ди́номꙋ же, по рече́нномꙋ ѡ҆́бразꙋ, бꙋ́ди лѣ́ть въ ке́ллїи ꙗ҆́сти: сѐ ѹ҆́бѡ ѿню́дъ ѿрица́емъ. <red>П</red>о вече́рни же ѹ҆дарѧ́етъ въ би́ло <red>три́жды</red>, и҆ вхо́дѧтъ бра́тїѧ въ трапе́зꙋ. <red>В</red>е́чери же ра́ди, ничто́же вари́ти подоба́етъ, не стꙋде́ное же є҆го̀ ꙗ҆дѧ́тъ, но тепло̀, ѿ ѻ҆бѣ́да до ве́чера соблюдено̀: <red>Д</red>а бꙋ́детъ ѹ҆́глїе на ѻ҆гни́щи, и҆ на не́мъ сосꙋ́дъ гли́нѧнъ ста́нетъ до ве́чера, и҆ та́кѡ со́чиво тепло̀ бꙋ́детъ, и҆ без̾ вреда̀ и҆ сла́достно, на ве́чери же поста́витсѧ.

<red>В</red>ше́дше же бра́тїѧ въ трапе́зꙋ, и҆ рече́тъ кела́рь велегла́снѡ: <red>Г</red>дⷭ҇и бл҃гословѝ, и҆ помоли́сѧ.

<red>Т</red>а́же настоѧ́тель ѹ҆да́ритъ въ кандїю̀, и҆ глаго́лютъ: <red>Ꙗ҆</red>дѧ́тъ ѹ҆бо́зїи и҆ насы́тѧтсѧ, и҆ восхва́лѧтъ гдⷭ҇а взыска́ющїи є҆го̀, жива̑ бꙋ́дꙋтъ сердца̀ и҆́хъ въ вѣ́къ вѣ́ка.

<red>С</red>ла́ва, и҆ ны́нѣ: <red>Г</red>дⷭ҇и поми́лꙋй, <red>три́жды</red>. <red>Б</red>л҃гословѝ.

<red>Н</red>астоѧ́тель рече́тъ: хрⷭ҇тѐ бж҃е, бл҃гословѝ ꙗ҆́стїе и҆ питїѐ рабѡ́мъ твои̑мъ: ꙗ҆́кѡ ст҃ъ є҆сѝ всегда̀, ны́нѣ и҆ при́снѡ, и҆ во вѣ́ки вѣкѡ́въ.

<red>А҆́</red>ще є҆́сть ѹ҆тѣше́нїе: че́рпаютъ питїѧ̑ по двѣ̀ ча̑ши, по ѡ҆́бразꙋ, и҆́же на ѻ҆бѣ́дѣ.

<red>П</red>о ве́чери же воста́въ ѿ трапе́зы, кела́рь рече́тъ: <red>М</red>л҃твами ст҃ы́хъ ѻ҆тє́цъ на́шихъ:

<red>М</red>ы́ же рече́мъ: <red>А҆</red>ми́нь.

<red>С</red>ла́ва, и҆ ны́нѣ: <red>Г</red>дⷭ҇и поми́лꙋй, <red>три́жды</red>. <red>Б</red>л҃гословѝ.

<red>Т</red>а́же: <red>Б</red>ы́сть чре́во твоѐ ст҃а́ѧ трапе́за, и҆мꙋ́щаѧ нбⷭ҇наго хлѣ́ба, хрⷭ҇та̀ бг҃а на́шего, ѿ негѡ́же всѧ́къ ꙗ҆ды́й не ѹ҆мира́етъ, ꙗ҆́коже речѐ всѣ́хъ бг҃ороди́тельнице пита́тель.

<red>Т</red>а́же: <red>Чⷭ҇</red>тнѣ́йшꙋю херꙋві̑мъ:

<red>И҆</red> посе́мъ: <red>В</red>озвесели́лъ ны̀ є҆сѝ гдⷭ҇и въ творе́нїихъ твои́хъ, и҆ въ дѣ́лѣхъ рꙋкꙋ̀ твоє́ю возра́дꙋемсѧ: зна́менасѧ на на́съ свѣ́тъ лица̀ твоегѡ̀ гдⷭ҇и: да́лъ є҆сѝ весе́лїе въ се́рдцѣ мое́мъ, ѿ плода̀ пшени́цы, вїна̀ и҆ є҆ле́а своегѡ̀ ѹ҆мно́жишасѧ: въ ми́рѣ вкꙋ́пѣ ѹ҆снꙋ̀ и҆ почі́ю: ꙗ҆́кѡ ты̀ гдⷭ҇и є҆ди́наго на ѹ҆пова́нїи всели́лъ мѧ̀ є҆сѝ.

<red>С</red>ла́ва, и҆ ны́нѣ: <red>Г</red>дⷭ҇и поми́лꙋй, <red>три́жды</red>. <red>Б</red>л҃гословѝ.

<red>Н</red>астоѧ́тель глаго́летъ: <red>С</red>ъ на́ми бг҃ъ, свое́ю бл҃года́тїю и҆ чл҃вѣколю́бїемъ всегда̀, и҆ ны́нѣ и҆ при́снѡ, и҆ во вѣ́ки вѣкѡ́въ, а҆ми́нь.

<red>И҆</red> и҆сходѧ́ще и҆з̾ трапе́зы ко́ждо въ кє́ллїи своѧ̑, творѧ́тъ мета́нїе настоѧ́телю.
