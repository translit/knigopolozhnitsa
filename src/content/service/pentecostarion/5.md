---
title: "Моли̑твы во є҆́же благослови́ти бра̑шна мѧ́съ, сы́ръ и҆ ꙗ҆́ица"
navigation:
  key: service-pentecostarion-5
  title: "Моли̑твы во є҆́же благослови́ти бра̑шна мѧ́съ, сы́ръ и҆ ꙗ҆́ица"
  parent: service-pentecostarion
  order: 5
type: "service"
---

# Моли̑твы во є҆́же благослови́ти бра̑шна мѧ́съ, сы́ръ и҆ ꙗ҆́ица, во ст҃ꙋ́ю и҆ вели́кꙋю недѣ́лю па́схи.

{fold-rubric:Моли́тва во є҆́же благослови́ти бра̑шна мѧ́съ, во ст҃ꙋ́ю и҆ вели́кꙋю недѣ́лю па́схи.}

<rubric>Вѣ́домо же бꙋ́ди и҆ сѐ, ꙗ҆́кѡ мѧ́съ правосла́внїи хрїстїа́не къ це́ркви не прино́сѧтъ, но въ до́мъ ко і҆ере́ю.</rubric>

<rubric class="inline">Твори́тъ і҆ере́й:</rubric> <red>Б</red>лгⷭ҇ве́нъ бг҃ъ на́шъ:

<incipit><red>Х</red>рⷭ҇то́съ воскре́се:</incipit> <rubric class="inline">Три́жды.</rubric>

<rubric class="inline">Та́же:</rubric> <red>Г</red>дⷭ҇ꙋ помо́лимсѧ.

<red>Г</red>дⷭ҇и поми́лꙋй.

<versal>П</versal>ри́зри гдⷭ҇и і҆и҃се хрⷭ҇тѐ бж҃е на́шъ, на бра̑шна мѧ́съ, и҆ ѡ҆свѧтѝ ѧ҆̀, ꙗ҆́коже ѡ҆свѧти́лъ є҆сѝ ѻ҆вна̀, є҆го́же тебѣ̀ приведѐ вѣ́рный а҆враа́мъ, и҆ а҆́гнца, є҆го́же тебѣ̀ а҆́вель во всепло́дїе принесѐ: подо́бнѣ и҆ тельца̀ ѹ҆пита́ннаго, є҆го́же жре́ти повелѣ́лъ є҆сѝ сы́нови твоемꙋ̀ заблꙋ́ждшемꙋ, и҆ па́ки къ тебѣ̀ возвра́щшемꙋсѧ: да ꙗ҆́коже то́й сподо́бисѧ твоеѧ̀ бл҃гости наслади́тисѧ, си́це и҆ ѡ҆сщ҃е́нныхъ ѿ тебѐ, и҆ бл҃гослове́нныхъ наслади́мсѧ въ пи́щꙋ всѣ́хъ на́съ. Ты́ бо є҆сѝ и҆́стиннаѧ пи́ща, и҆ пода́тель благи́хъ, и҆ тебѣ̀ сла́вꙋ возсыла́емъ со безнача́льнымъ твои́мъ ѻ҆ц҃е́мъ, и҆ прест҃ы́мъ, и҆ бл҃ги́мъ, и҆ животворѧ́щимъ твои́мъ дх҃омъ, ны́нѣ и҆ при́снѡ, и҆ во вѣ́ки вѣкѡ́въ. <red>А҆</red>ми́нь.

{/fold}

{fold-rubric:Моли́тва во є҆́же бл҃гослови́ти сы́ръ и҆ ꙗ҆́ица.}

<rubric>Ꙗ҆́ица же и҆ сы́ръ принесє́нныѧ поставлѧ́ютсѧ въ притво́рѣ, въ цр҃ковь же ѿню́дъ не подоба́етъ вноси́ти.</rubric>

<rubric class="inline">Сщ҃е́нникъ же и҆зше́дъ глаго́летъ:</rubric> <red>Г</red>дⷭ҇ꙋ помо́лимсѧ.

<versal>В</versal>лⷣко гдⷭ҇и бж҃е на́шъ, зижди́телю и҆ содѣ́телю всѣ́хъ, бл҃гословѝ млеко̀ ѡ҆гꙋстѣ́вшее, съ ни́мже и҆ ꙗ҆́ица, и҆ на́съ соблюдѝ во бл҃гости твое́й, ꙗ҆́кѡ да причаща́ющесѧ и҆̀хъ, твои́хъ незави́стнѡ пода́тельныхъ дарѡ́въ и҆спо́лнимсѧ, и҆ неизглаго́ланныѧ твоеѧ̀ бл҃гости: ꙗ҆́кѡ твоѧ̀ держа́ва, и҆ твоѐ є҆́сть црⷭ҇тво, и҆ си́ла, и҆ сла́ва, ѻ҆ц҃а̀, и҆ сн҃а, и҆ ст҃а́гѡ дх҃а, ны́нѣ и҆ при́снѡ, и҆ во вѣ́ки вѣкѡ́въ. <red>А҆</red>ми́нь.



<rubric>Вѣ́стно же бꙋ́ди: ꙗ҆́кѡ сицевы́й, мѧ́съ и҆ набѣ́лꙋ, прино́съ, нѣ́сть па́сха, нижѐ а҆́гнецъ, ꙗ҆́коже нѣ́цыи глаго́лютъ, и҆ прїе́млютъ, и҆ є҆мꙋ̀ со всѧ́кимъ говѣ́нїемъ ꙗ҆́коже нѣ́коей ст҃ы́ни причаща́ютсѧ, но просто́е приноше́нїе. Не а҆́ки бо сїѐ въ же́ртвꙋ бг҃ꙋ приноси́тисѧ и҆́мать, но то́кмѡ да начина́ющымъ по постѣ̀ мѧ́со и҆ сы́ръ ꙗ҆́сти, ѿ і҆ере́а предложе́нными моли́твами въ снѣ́дь бл҃гослове́но бꙋ́детъ: па́сха бо са́мъ хрⷭ҇то́съ є҆́сть и҆ а҆́гнецъ взе́млѧй грѣхѝ мі́ра, на ѻ҆лтарѝ въ безкро́вной же́ртвѣ, въ пречи́стыхъ та́йнахъ, честна́гѡ тѣ́ла, и҆ животворѧ́щїѧ кро́ве своеѧ̀, ѿ і҆ере́а бг҃ꙋ и҆ ѻ҆ц҃ꙋ̀ приноси́мый, и҆ томꙋ̀ досто́йнѡ причаща́ющїисѧ и҆́стиннꙋю ꙗ҆дѧ́тъ па́схꙋ. И҆ сегѡ̀ ра́ди ѻ҆́ныѧ прино́сы, ꙗ҆́кѡ не сꙋ́ть па́сха, во ѻ҆лта́рь и҆лѝ въ цр҃ковь не досто́итъ вноси́ти, но внѣ̀ цр҃кве, и҆лѝ въ притво́рѣ, моли́твою бл҃гослови́ти, по тре́тїемꙋ пра́вилꙋ ст҃ы́хъ а҆по́стѡлъ глаго́лющихъ: А҆́ще кто̀ є҆пі́скопъ, и҆лѝ пресвѵ́теръ, кромѣ̀ вчине́нїѧ гдⷭ҇нѧ ѡ҆ же́ртвѣ, и҆на̑ѧ нѣ̑каѧ ко ѻ҆лтарю̀ принесе́тъ, ме́дъ и҆лѝ млеко̀, и҆лѝ вмѣ́стѡ вїна̀ сїке́рꙋ. Сі́есть ѻ҆лови́нꙋ, и҆лѝ медови́нꙋ, и҆лѝ пти̑цы, и҆лѝ ка́ѧ живѡ́тнаѧ, и҆лѝ сѡ́чива, ра́звѣ гро́здїѧ въ лѣ́тѣ, и҆ є҆ле́а на свѣ́щники, и҆ ѳѷмїа́ма во вре́мѧ лїтꙋргі́и, да и҆зве́ржетсѧ. И҆ по шесто́мꙋ собо́рꙋ, и҆́же въ трꙋ́ллѣ, въ пра́вилѣ ч҃ѳ-мъ, глаго́лющꙋ: И҆ семꙋ̀ во а҆рме́нстѣй странѣ̀ быва́ти ѹ҆вѣ́дѣхомъ, ꙗ҆́кѡ нѣ́цыи внꙋ́трь во ст҃ы́хъ ѻ҆лтарѣ́хъ ѹ҆́ды мѧ́съ варѧ́ще, ча́сти прино́сѧтъ свѧще́нникѡмъ, жидо́вски раздѣлѧ́юще. Тѣ́мже цр҃ковь непоро́чнꙋ хранѧ́ще, ѹ҆зако́нихомъ, ꙗ҆́кѡ не подоба́етъ ниеди́номꙋ же свѧще́нникꙋ разли́чныхъ мѧ́съ часте́й ѿ приносѧ́щихъ прїима́ти, но тѣ́ми дово́льни да бꙋ́дꙋтъ, ꙗ҆́же приносѧ́щемꙋ возмнѧ́тсѧ. Сицево́мꙋ приноше́нїю быва́емꙋ внѣ̀ цр҃кви: а҆́ще же кто̀ сегѡ̀ не сотвори́тъ, да ѿлꙋчи́тсѧ.</rubric>

{/fold}
