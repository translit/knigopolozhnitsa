---
title: "А҆́ѵгꙋста г҃"
navigation:
  key: service-menaionaug-5
  title: "А҆́ѵгꙋста г҃"
  parent: service-menaionaug
  order: 5
type: "service"
---

# А҆́ѵгꙋста г҃.

<rubric>Прпⷣбнагѡ а҆нтѡ́нїа ри́млѧнина, новгоро́дскагѡ чꙋдотво́рца.</rubric>



<rubric>На ма́лѣй вече́рни, на <incipit><red>Г</red>дⷭ҇и, воззва́хъ:</incipit> стїхи̑ры, гла́съ а҃.</rubric>

<podoben>Подо́бенъ: <incipit><red>Н</red>бⷭ҇ныхъ чинѡ́въ:</incipit></podoben>

<red>П</red>рпⷣбныхъ вели́кихъ ѻ҆тцє́въ, ѻ҆́ч҃е а҆нтѡ́нїе, стопа́мъ послѣ́довалъ є҆сѝ, и҆ ꙗ҆́кѡ безпло́тенъ во пло́ти подви́гсѧ въ трꙋдѣ́хъ, ѻ҆́бразъ мнѡ́гимъ въ добродѣ́телехъ бы́лъ є҆сѝ: ѿѻнꙋ́дꙋже и҆ дарѡ́въ чꙋде́съ ѿ хрⷭ҇та̀ сподо́билсѧ є҆сѝ, и҆сцѣлѧ́ти человѣ́кѡвъ разли̑чныѧ недꙋ́ги. Молѝ спасти́сѧ дꙋша́мъ на́шымъ. <rubric class="inline">Два́жды.</rubric>

<red>Н</red>аста́вникъ мона́шествꙋющихъ, ѻ҆́ч҃е а҆нтѡ́нїе, бы́лъ є҆сѝ, себѐ пе́рвѣе безъ кро́ве бг҃ови же́ртвꙋ приносѧ̀, воздержа́нїемъ и҆ любомꙋ́дрїемъ, и҆ смире́нїѧ высо́кими нра̑вы, и҆ безмѣ́рнымъ поще́нїемъ врага̀ посрами́лъ є҆сѝ, прпⷣбне. Молѝ спасти́сѧ дꙋша́мъ на́шымъ.

<red>С</red>вѣтоно́снаѧ твоѧ̀ па́мѧть, прпⷣбне ѻ҆́ч҃е а҆нтѡ́нїе, и҆спо́лнена ра́дости и҆ весе́лїѧ ꙗ҆ви́сѧ: ѿѻнꙋ́дꙋже свѧщє́ннаѧ ча̑да твоѧ̑ соше́дшесѧ, па́мѧть твою̀ дх҃о́внѡ пра́зднꙋюще, прославлѧ́емъ гдⷭ҇а, тебѐ та́кѡ просла́вльшаго.

<rubric>Сла́ва, гла́съ ѕ҃:</rubric>

<red>Д</red>не́сь вели́кїй но́въградъ, ꙗ҆́кѡ но́ваго а҆враа́ма пресе́льника тѧ̀ пресла́внѡ, ѻ҆́ч҃е, прїе́мъ ра́дꙋетсѧ: блаже́нна же ѻ҆би́тель, и҆мꙋ́щи мо́щи твоѧ̑ въ себѣ̀, ѕѣлѡ̀ весели́тсѧ: ѿ ри́ма бо на ка́мени по вода́мъ прише́лъ є҆сѝ въ вели́кїй но́въградъ. Тѣ́мже па́мѧть твою̀ торжествꙋ́юще, воспѣва́ютъ бг҃а, тебѐ дарова́вшаго стѣ́нꙋ си̑мъ неразори́мꙋ. Мы́ же ча̑да твоѧ̑ твои́мъ повелѣ́нїемъ наставлѧ́еми, ны́нѣ пресла́вное твоѐ ѹ҆спе́нїе пра́зднꙋюще, мо́лимсѧ спасти́сѧ дꙋша́мъ на́шымъ.

<rubric>И҆ ны́нѣ, бг҃оро́диченъ:</rubric>

<rubric>На стїхо́внѣ стїхи̑ры, гла́съ в҃.</rubric>

<podoben>Подо́бенъ: <incipit><red>Д</red>о́ме є҆ѵфра́ѳовъ:</incipit></podoben>

<red>Ѿ</red> земны́хъ къ нбⷭ҇нымъ ѻ҆би́телємъ пресла́внѡ, ѻ҆́ч҃е, преше́лъ є҆сѝ, и҆ та́мѡ пра́ведныхъ че́сти сподо́билсѧ є҆сѝ: съ ни́миже моли́сѧ спасти́сѧ дꙋша́мъ на́шымъ.

<rubric class="inline">Сті́хъ:</rubric> <red>Ч</red>естна̀ предъ гдⷭ҇емъ сме́рть прпⷣбныхъ є҆гѡ̀.

<red>Т</red>ѣлє́снаѧ чꙋ̑вства воздержа́нїемъ, ѻ҆́ч҃е, ѹ҆мертви́лъ є҆сѝ, тѣ́мъ и҆ на ка́мени по вода́мъ ше́ствїе творѧ̀, вели́кагѡ нова́града дости́глъ є҆сѝ, и҆ ѻ҆би́тель въ не́мъ сотвори́лъ є҆сѝ, и҆ ѹ҆чени̑къ мно́жєства хрⷭ҇тꙋ̀ приве́лъ є҆сѝ.

<rubric class="inline">Сті́хъ:</rubric> <red>Б</red>лаже́нъ мꙋ́жъ боѧ́йсѧ гдⷭ҇а, въ за́повѣдехъ є҆гѡ̀ восхо́щетъ ѕѣлѡ̀.

<red>С</red>та́до твоѐ тебѐ почита́ющихъ, прпⷣбне, и҆ твоѐ ѹ҆спе́нїе пра́зднꙋющихъ, на бжⷭ҇твенное тѣ́хъ возвыша́ѧ раче́нїе, въ бжⷭ҇твеннꙋю жи́знь вселѝ.

<rubric>Сла́ва, и҆ ны́нѣ, гла́съ то́йже. Самогла́сенъ:</rubric>

<red>Х</red>ра́мъ прече́стенъ бж҃їи мт҃ри, ꙗ҆́коже сама̀ восхотѣ̀, воздви́глъ є҆сѝ: и҆ та́мѡ мно́жєства ѹ҆чени̑къ собра́лъ є҆сѝ, въ не́мъ воспѣва́ти влⷣчцꙋ бцⷣꙋ. Є҆́йже моли́сѧ, мо́лимсѧ, прпⷣбне а҆нтѡ́нїе, не ѡ҆ста́вити на́съ си́рыхъ, ꙗ҆́коже ѡ҆бѣща́лсѧ є҆сѝ, свѧще́нное твоѐ ста́до и҆збавлѧ́ти ѿ сѣ́тей вра́жїихъ: да тебѐ всѝ ꙗ҆́кѡ чадолюби́ва ѻ҆тца̀, пѣ́сньми непреста́ннѡ почита́емъ, просѧ́ще ѿ хрⷭ҇та̀ бг҃а прїѧ́ти тобо́ю ве́лїю ми́лость.

<rubric>Тропа́рь, гла́съ д҃:</rubric>

<red>В</red>е́тхїй ри́мъ ѻ҆те́чество твоѐ ѡ҆ста́вивъ, на ка́мень ꙗ҆́кѡ на ле́гкїй кора́бль возше́лъ є҆сѝ, и҆ на не́мъ па́че є҆стества̀ а҆́ки безпло́тенъ по вода́мъ ше́ствовалъ є҆сѝ, промышле́нїемъ бжⷭ҇твеннагѡ ра́зꙋма направлѧ́емь, вели́кагѡ нова́града дости́глъ є҆сѝ: и҆ ѻ҆би́тель въ не́мъ сотвори́въ, тѣ́ло твоѐ въ не́й предложи́лъ є҆сѝ, ꙗ҆́кѡ да́ръ ѡ҆свѧще́нъ. Тѣ́мъ мо́лимъ тѧ̀, ѻ҆́ч҃е а҆нтѡ́нїе, молѝ хрⷭ҇та̀ бг҃а, да спасе́тъ дꙋ́шы на́шѧ.



<rubric>На вели́цѣй вече́рни, <incipit><red>Б</red>лаже́нъ мꙋ́жъ:</incipit></rubric>

<rubric>На <incipit><red>Г</red>дⷭ҇и, воззва́хъ:</incipit> стїхи̑ры, гла́съ ѕ҃.</rubric>

<podoben>Подо́бенъ: <incipit><red>В</red>сѐ ѿло́жше:</incipit></podoben>

<red>М</red>їрскі̑ѧ молбы̑, прпⷣбне, возненави́дѣвъ, хрⷭ҇та̀ є҆ди́наго возлюби́лъ є҆сѝ, и҆ тогѡ̀ крⷭ҇тъ на ра́мо взе́мъ поне́слъ є҆сѝ, бжⷭ҇твеннѡ воѡрꙋжи́всѧ, ѕмі́а вселꙋка́ваго сле́зными тꙋ́чами потопи́лъ є҆сѝ, плотскі̑ѧ стра̑сти воздержа́нїемъ, мꙋ́дре, ми́мѡ те́клъ є҆сѝ, терпѣ́нїемъ же и҆ посто́мъ и҆ ча́стыми моли́твами пло́ть твою̀ дꙋ́хꙋ покори́лъ є҆сѝ. Безстра́стїемъ дꙋшѝ и҆ ѹ҆ма̀ чистото́ю, по́двигъ трꙋдѡ́въ твои́хъ ѿ негѡ̀ стѧжа́лъ є҆сѝ. Тѣ́мже пра́зднꙋюще па́мѧть твою̀, мо́лимъ тѧ̀: моли́сѧ гдⷭ҇еви, поми́ловатисѧ дꙋша́мъ на́шымъ.

<red>П</red>рпⷣбне ѻ҆́ч҃е а҆нтѡ́нїе, любвѐ ра́ди хрⷭ҇то́вы всѧ̑ ꙗ҆̀же на землѝ ѡ҆ста́вилъ є҆сѝ. По́стническими трꙋды̑ твоѐ житїѐ ѹ҆ѧсни́лъ є҆сѝ. Воздержа́нїемъ и҆ слеза́ми дꙋше́вное ѻ҆́ко ѡ҆чи́стилъ є҆сѝ. ѹ҆́мъ тво́й безстра́стїемъ просвѣти́лъ є҆сѝ, и҆ бжⷭ҇твеннымъ смире́нїемъ ѹ҆краси́лъ є҆сѝ. Собра́лъ є҆сѝ мона́шествꙋющихъ мно́жєства, и҆ ѹ҆чє́нїи твои́ми, ꙗ҆́кѡ нѣ́коею лѣ́ствицею восхо́дною на нб҃о, на высотꙋ̀ добродѣ́телей возве́лъ є҆сѝ. Тѣ́мже ны́нѣ ча̑да твоѧ̑, ѻ҆́крестъ ра́ки твоеѧ̀ предстоѧ́ще, любе́знѡ вопїе́мъ тѝ: моли́сѧ гдⷭ҇еви, преблаже́нне, поми́ловатисѧ дꙋша́мъ на́шымъ.

<red>Б</red>г҃омꙋ́дре ѻ҆́ч҃е а҆нтѡ́нїе, ди́внѡ ѿ ри́ма возсїѧ́лъ є҆сѝ ꙗ҆́кѡ со́лнце, и҆ бж҃їимъ манове́нїемъ на ка́мени по вода́мъ, ꙗ҆́кѡ безпло́тенъ, вели́кагѡ нова́града дости́глъ є҆сѝ: хра́мъ прече́стенъ бж҃їи мт҃ри воздви́глъ є҆сѝ, и҆ ѹ҆чени̑къ мно́жєства собра́лъ є҆сѝ, въ не́мъ воспѣва́ти влⷣчцꙋ бцⷣꙋ, и҆ ѻ҆би́тель ве́лїю созда́лъ є҆сѝ, въ не́йже трꙋдолю́бнѡ подвиза́лсѧ є҆сѝ посто́мъ и҆ бдѣ́нїемъ и҆ ѕлострада́нїемъ, и҆ є҆́же на землѝ лега́нїемъ, чистотꙋ̀ и҆мѣ́ѧ дꙋше́внꙋю и҆ тѣле́снꙋю, и҆ па́мѧть сме́ртнꙋю, прпⷣбне ѻ҆́ч҃е на́шъ: молѝ спасти́сѧ дꙋша́мъ на́шымъ.

<rubric>Сла́ва, гла́съ и҃:</rubric>

<red>П</red>рїиди́те мона́хѡвъ мно́жєства, дне́сь ѱалѡ́мскаѧ пѣ̑нїѧ и҆ цвѣ́ты дх҃ѡ́вныѧ принесе́мъ, ꙗ҆́кѡ вои́стиннꙋ мона́хѡвъ ѹ҆добре́нїю, и҆ прпⷣбнымъ спожи́телю, хва́лѧще си́це рце́мъ: ра́дꙋйсѧ, свѣти́льниче многосвѣ́тлый, возводѧ̀ ко хрⷭ҇тꙋ̀ мона́хѡвъ мно́жєства: ра́дꙋйсѧ, вели́кагѡ нова́града похвала̀ и҆ ѹ҆твержде́нїе, и҆ всѣ́хъ вѣ́рныхъ благоꙋти́шное приста́нище, и҆ ѡ҆чище́нїе болѧ́щихъ во грѣсѣ́хъ, на бжⷭ҇твенное тѣ́хъ возвыша́ѧ раче́нїе. Тѣ́мже пречестнꙋ́ю твою̀ и҆ свѧтꙋ́ю, и҆ а҆́гг҃лѡмъ говѣ́йнꙋю ѡ҆бстоѧ́ще ра́кꙋ любе́знѡ ѡ҆блобыза́емъ, прпⷣбне ѻ҆́ч҃е на́шъ а҆нтѡ́нїе: бжⷭ҇твеннагѡ чл҃вѣколю́бїѧ про́симъ полꙋчи́ти твои́ми къ бг҃ꙋ моли́твами, и҆ мі́рꙋ ми́ръ и҆спросѝ, и҆ дꙋша́мъ на́шымъ ве́лїю ми́лость.

<rubric>И҆ ны́нѣ, бг҃оро́диченъ:</rubric>

<incipit><red>Ц</red>р҃ь нбⷭ҇ный:</incipit>

<rubric>Вхо́дъ. Прокі́менъ днѐ. Чтє́нїѧ трѝ.</rubric>

<rubric>Премꙋ́дрости соломѡ́ни чте́нїе. (Главы̑ є҃ и҆ ѕ҃.)</rubric>

<versal>П</versal>ра́вєдницы во вѣ́ки живꙋ́тъ, и҆ въ гдⷭ҇ѣ мзда̀ и҆́хъ, и҆ попече́нїе и҆́хъ ѹ҆ вы́шнѧгѡ. Сегѡ̀ ра́ди прїи́мꙋтъ црⷭ҇твїе благолѣ́пїѧ, и҆ вѣне́цъ добро́ты ѿ рꙋкѝ гдⷭ҇ни: занѐ десни́цею покры́етъ ѧ҆̀, и҆ мы́шцею защити́тъ и҆̀хъ. Прїи́метъ всеѻрꙋ́жїе рве́нїе своѐ, и҆ воѡрꙋжи́тъ тва́рь въ ме́сть врагѡ́мъ. Ѡ҆блече́тсѧ въ бронѧ̀ пра́вды, и҆ возложи́тъ шле́мъ, сꙋ́дъ нелицемѣ́ренъ: прїи́метъ щи́тъ непобѣди́мый преподо́бїе: поѡстри́тъ же напра́сный гнѣ́въ во ѻ҆рꙋ́жїе: спобо́ретъ же съ ни́мъ мі́ръ на безꙋ̑мныѧ: по́йдꙋтъ праволꙋ̑чныѧ стрѣ́лы мѡ́лнїины, и҆ ꙗ҆́кѡ ѿ благокрꙋ́гла лꙋ́ка ѻ҆блакѡ́въ на намѣ́ренїе полетѧ́тъ: и҆ ѿ каменоме́тныѧ ꙗ҆́рости, и҆спо́лнь падꙋ́тъ гра́ды: вознегодꙋ́етъ на ни́хъ вода̀ морска́ѧ, рѣ́ки же потопѧ́тъ ѧ҆̀ на́глѡ. Сопроти́въ ста́нетъ и҆̀мъ дꙋ́хъ си́лы, и҆ ꙗ҆́кѡ ви́хоръ развѣ́етъ и҆̀хъ: и҆ ѡ҆пꙋстоши́тъ всю̀ зе́млю беззако́нїе, и҆ ѕлодѣ́йство преврати́тъ престо́лы си́льныхъ. Слы́шите ѹ҆̀бо, ца́рїе, и҆ разꙋмѣ́йте: навы́кните, сꙋдїи̑ концє́въ землѝ. Внꙋши́те держа́щїи мно́жєства и҆ гордѧ́щїисѧ ѡ҆ наро́дѣхъ ꙗ҆зы̑къ: ꙗ҆́кѡ дана̀ є҆́сть ѿ гдⷭ҇а держа́ва ва́мъ, и҆ си́ла ѿ вы́шнѧгѡ.

<rubric>Премꙋ́дрости соломѡ́ни чте́нїе. (Глава̀ г҃.)</rubric>

<versal>П</versal>ра́ведныхъ дꙋ́шы въ рꙋцѣ̀ бж҃їей, и҆ не прико́снетсѧ и҆́хъ мꙋ́ка. Непщева́ни бы́ша во ѻ҆чесѣ́хъ безꙋ́мныхъ ѹ҆мре́ти, и҆ вмѣни́сѧ ѡ҆ѕлобле́нїе и҆схо́дъ и҆́хъ: и҆ є҆́же ѿ на́съ ше́ствїе, сокрꙋше́нїе, ѻ҆ни́ же сꙋ́ть въ ми́рѣ. И҆́бо предъ лице́мъ человѣ́ческимъ а҆́ще и҆ мꙋ́кꙋ прїи́мꙋтъ, ѹ҆пова́нїе и҆́хъ безсме́ртїѧ и҆спо́лнено, и҆ вма́лѣ нака́зани бы́вше, вели́кими благодѣ́тельствовани бꙋ́дꙋтъ: ꙗ҆́кѡ бг҃ъ и҆скꙋсѝ ѧ҆̀, и҆ ѡ҆брѣ́те и҆̀хъ достѡ́йны себѣ̀. Ꙗ҆́кѡ зла́то въ горни́лѣ и҆скꙋсѝ и҆̀хъ, и҆ ꙗ҆́кѡ всепло́дїе же́ртвенное прїѧ́тъ ѧ҆̀. И҆ во вре́мѧ посѣще́нїѧ и҆́хъ возсїѧ́ютъ, и҆ ꙗ҆́кѡ и҆́скры по сте́блїю потекꙋ́тъ. Сꙋ́дѧтъ ꙗ҆зы́кѡмъ, и҆ ѡ҆блада́ютъ людьмѝ, и҆ воцр҃и́тсѧ гдⷭ҇ь въ ни́хъ во вѣ́ки. Надѣ́ющїисѧ на́нь разꙋмѣ́ютъ и҆́стинꙋ, и҆ вѣ́рнїи въ любвѝ пребꙋ́дꙋтъ є҆мꙋ̀: ꙗ҆́кѡ бл҃года́ть и҆ ми́лость въ преподо́бныхъ є҆гѡ̀, и҆ посѣще́нїе во и҆збра́нныхъ є҆гѡ̀.

<rubric>Премꙋ́дрости соломѡ́ни чте́нїе. (Глава̀ д҃.)</rubric>

<versal>П</versal>ра́ведникъ, а҆́ще пости́гнетъ сконча́тисѧ, въ поко́и бꙋ́детъ. Ста́рость бо честна̀ не многолѣ́тна, нижѐ въ числѣ̀ лѣ́тъ и҆счита́етсѧ: сѣди́на же є҆́сть мꙋ́дрость человѣ́кѡмъ, и҆ во́зрастъ ста́рости житїѐ нескве́рное. Благоꙋго́денъ бг҃ови бы́въ, возлю́бленъ бы́сть, и҆ живы́й посредѣ̀ грѣ̑шникъ преста́вленъ бы́сть. Восхище́нъ бы́сть, да не ѕло́ба и҆змѣни́тъ ра́зꙋма є҆гѡ̀, и҆лѝ ле́сть прельсти́тъ дꙋ́шꙋ є҆гѡ̀. Раче́нїе бо ѕло́бы помрача́етъ дѡ́браѧ, и҆ паре́нїе по́хоти премѣнѧ́етъ ѹ҆́мъ неѕло́бивъ. Сконча́всѧ вма́лѣ, и҆спо́лни лѣ̑та дѡ́лга: Ѹ҆го́дна бо бѣ̀ гдⷭ҇еви дꙋша̀ є҆гѡ̀: сегѡ̀ ра́ди потща́сѧ ѿ среды̀ лꙋка́вствїѧ: Лю́дїе же ви́дѣвше, и҆ не разꙋмѣ́вше, нижѐ поло́жше въ помышле́нїи таково́е: ꙗ҆́кѡ благода́ть и҆ млⷭ҇ть въ прпⷣбныхъ є҆гѡ̀, и҆ посѣще́нїе во и҆збра́нныхъ є҆гѡ̀.

<rubric>На лїті́и, стїхи̑ры, гла́съ ѕ҃:</rubric>

<red>В</red>озсїѧ̀ дне́сь пресвѣ́тлаѧ и҆ всепра́зднственнаѧ па́мѧть твоѧ̀, прпⷣбне а҆нтѡ́нїе, созыва́ющи многочи́сленное пѡ́стникъ сосло́вїе, и҆ прпⷣбныхъ ликостоѧ̑нїѧ, а҆́гг҃лы съ человѣ́ки ꙗ҆́кѡ вои́стиннꙋ къ похвале́нїю въ трⷪ҇цѣ покланѧ́емагѡ бг҃а на́шегѡ: сегѡ̀ ра́ди вѣ́рою притека́юще къ честнѣ́й ра́цѣ моще́й твои́хъ, и҆сцѣлє́нїѧ ѡ҆би́льна прїе́млемъ. Тѣ́мже мо́лимъ тѧ̀, дꙋше́вное на́мъ здра́вїе при́снѡ подава́й, тебѐ вѣ́рнѡ ѹ҆блажа́ющымъ.

<red>Д</red>не́сь похва́льнꙋю пѣ́снь въ па́мѧти твое́й, ѻ҆́ч҃е, тебѣ̀ прино́симъ, прїимѝ и҆ предварѝ къ бг҃ꙋ моли́твами твои́ми, и҆ и҆зба́ви на́съ ѿ шꙋ́ѧгѡ стоѧ́нїѧ, и҆ десна́гѡ предстоѧ́нїѧ сподо́би: да тѧ̀ всѝ ꙗ҆́кѡ те́пла застꙋ́пника досто́йнѡ ѹ҆блажа́емъ, ѻ҆́ч҃е прпⷣбне а҆нтѡ́нїе.

<red>Д</red>не́сь вели́кїй но́въградъ, ꙗ҆́кѡ но́ваго а҆враа́ма, пресе́льника тѧ̀ пресла́внѡ, ѻ҆́ч҃е, прїе́мъ ра́довашесѧ. Блаже́нна же и҆ ѻ҆би́тель, и҆мꙋ́щи въ себѣ̀ честны̑ѧ мѡ́щи твоѧ̑, ѿѻнꙋ́дꙋже и҆стека́ютъ вѣ̑рнымъ и҆сцѣлє́нїѧ: блаже́нни же ѹ҆ченицы̀ твоѝ, и҆̀же себѣ̀ такова́го ѹ҆чи́телѧ стѧжа́вше, и҆ такова̀ ѻ҆тца̀ ча̑да нареко́шасѧ, а҆нтѡ́нїе пречꙋ́дне, моли́твенниче ѡ҆ дꙋша́хъ на́шихъ.

<rubric>Сла́ва, гла́съ ѕ҃:</rubric>

<red>С</red>вѣ́тлаѧ и҆ всепра́зднственнаѧ дне́сь возсїѧ̀ на́мъ, ꙗ҆́коже второ́е со́лнце, всѣ́хъ празднолю́бныхъ собо́ри просвѣща́етъ и҆ тмꙋ̀ ѿго́нитъ дре́внѧгѡ помраче́нїѧ честна́ѧ па́мѧть а҆нтѡ́нїа чꙋ́днагѡ, вели́кїй но́въградъ созыва́ѧ къ честнѣ́й чꙋдотво́рнѣй є҆гѡ̀ ра́цѣ. Тѣ́мъ со стра́хомъ и҆ ра́достїю ѡ҆блобыза́юще мо́лимсѧ, ꙗ҆́коже кро́ткомꙋ дв҃дꙋ, ѻ҆те́чествꙋ на́шемꙋ на сопроти̑вныѧ ѡ҆долѣ́нїе дарова́ти, и҆ ми́ра мі́рови и҆спроси́ти, и҆ дꙋша́мъ на́шымъ ве́лїю ми́лость.

<rubric>И҆ ны́нѣ:</rubric>

<incipit><red>Б</red>цⷣе, ты̀ є҆сѝ лоза̀ и҆́стиннаѧ:</incipit>

<rubric>На стїхо́внѣ стїхи̑ры, гла́съ а҃. Самогла́сны:</rubric>

<red>П</red>рпⷣбне ѻ҆́ч҃е а҆нтѡ́нїе, соше́дшесѧ любо́вїю въ па́мѧть твою̀ ко всечестнѣ́й твое́й и҆ чꙋдотво́рнѣй ра́цѣ, свѣ́тлѡ торжествꙋ́юще, во гла́сѣхъ пѣ́сненныхъ пою́ще, дв҃дски глаго́лемъ: блаже́нъ мꙋ́жъ боѧ́йсѧ гдⷭ҇а, непоро́чнѡ бо въ пꙋте́хъ гдⷭ҇нихъ ходи́лъ є҆сѝ. Тѣ́мже съ прпⷣбными водворѧ́ѧсѧ, гдⷭ҇еви моли́сѧ, поми́ловатисѧ дꙋша́мъ на́шымъ.

<rubric class="inline">Сті́хъ:</rubric> <red>Ч</red>естна̀ предъ гдⷭ҇емъ сме́рть прпⷣбныхъ є҆гѡ̀.

<red>Д</red>не́сь въ па́мѧть соше́дшесѧ, бра́тїе, дꙋхо́внѡ почти́мъ честна́го ѻ҆тца̀ на́шего а҆нтѡ́нїа, и҆́же посто́мъ тѣ́ло своѐ и҆знꙋри́въ, воздержа́нїемъ же стра̑сти ѡ҆хꙋди́въ, и҆ бдѣ́нїемъ ѹ҆́мъ ѡ҆чи́стивъ, моли́твою же дꙋ́шꙋ просвѣти́въ, нището́ю на нб҃сѣ́хъ сокро́вище себѣ̀ некра́домо стѧжа̀: послꙋша́нїемъ бг҃а благопослꙋшли́ва и҆мѣ̀, чистото́ю жили́ще прест҃а́гѡ дх҃а бы́въ. Є҆гѡ́же ра́ди врагѡ́въ шата̑нїѧ хрⷭ҇то́съ низложѝ, и҆́же и҆ да́рꙋетъ на́мъ ми́ръ и҆ ве́лїю ми́лость.

<rubric class="inline">Сті́хъ:</rubric> <red>Б</red>лаже́нъ мꙋ́жъ боѧ́йсѧ гдⷭ҇а, въ за́повѣдехъ є҆гѡ̀ восхо́щетъ ѕѣлѡ̀.

<red>П</red>рпⷣбне и҆ бг҃облаже́нне ѻ҆́ч҃е на́шъ а҆нтѡ́нїе, бл҃года́тїю ст҃а́гѡ дх҃а ѹ҆́мъ тво́й ѡ҆зари́въ, ѿ негѡ́же пресвѣ́тлыми зарѧ́ми се́рдце твоѐ просвѣти́въ, свѣтови́дѣнъ ве́сь вои́стиннꙋ бы́лъ є҆сѝ, и҆скꙋси́телѧ же всѧ́чески побѣди́лъ є҆сѝ: тѣ́мже ны́нѣ на нб҃сѣ́хъ ликꙋ́еши со а҆́гг҃лы, и҆ со всѣ́ми ст҃ы́ми, помина́й на́съ всегда̀ блажа́щихъ тѧ̀ на землѝ, и҆ прест҃о́е твоѐ ѹ҆спе́нїе почита́ющихъ.

<rubric>Сла́ва, гла́съ и҃:</rubric>

<red>М</red>она́хѡвъ мно́жества наста́вника тѧ̀ почита́емъ, ѻ҆́ч҃е на́шъ а҆нтѡ́нїе: твое́ю бо стезе́ю вои́стиннꙋ пра́вѡ ходи́ти позна́хомъ. Блаже́нъ є҆сѝ хрⷭ҇тꙋ̀ рабо́тавъ, и҆ вра́жїю ѡ҆бличи́лъ є҆сѝ си́лꙋ, а҆́гг҃лѡвъ собесѣ́дниче, и҆ прпⷣбныхъ соприча́стниче и҆ пра́ведныхъ: съ ни́миже моли́сѧ гдⷭ҇еви поми́ловатисѧ дꙋша́мъ на́шымъ.

<rubric>И҆ ны́нѣ, бг҃оро́диченъ.</rubric>

<rubric>Тропа́рь, гла́съ д҃:</rubric>

<red>В</red>е́тхїй ри́мъ ѻ҆те́чество твоѐ ѡ҆ста́вивъ, на ка́мень ꙗ҆́кѡ на ле́гкїй кора́бль возше́лъ є҆сѝ, и҆ на не́мъ па́че є҆стества̀ а҆́ки безпло́тенъ по вода́мъ ше́ствовалъ є҆сѝ, промышле́нїемъ бжⷭ҇твеннагѡ ра́зꙋма направлѧ́емь, вели́кагѡ нова́града дости́глъ є҆сѝ: и҆ ѻ҆би́тель въ не́мъ сотвори́въ, тѣ́ло твоѐ въ не́й предложи́лъ є҆сѝ, ꙗ҆́кѡ да́ръ ѡ҆свѧще́нъ. Тѣ́мъ мо́лимъ тѧ̀, ѻ҆́ч҃е а҆нтѡ́нїе, молѝ хрⷭ҇та̀ бг҃а, да спасе́тъ дꙋ́шы на́шѧ.

<rubric>Сла́ва, и҆ ны́нѣ, бг҃оро́диченъ:</rubric>

<incipit><red>Є҆́</red>же ѿ вѣ́ка ѹ҆тае́нное:</incipit>



<rubric>На ѹ҆́трени, на <incipit><red>Б</red>г҃ъ гдⷭ҇ь:</incipit> тропа́рь, два́жды. Сла́ва, и҆ ны́нѣ, бг҃оро́диченъ:</rubric>

<rubric>По а҃-й стїхоло́гїи сѣда́ленъ, гла́съ а҃.</rubric>

<podoben>Подо́бенъ: <incipit><red>К</red>а́мени запеча́танꙋ:</incipit></podoben>

<red>М</red>она́шеское житїѐ и҆змла́да, прпⷣбне, возлюби́въ, и҆ хрⷭ҇тꙋ̀ ѿ дꙋшѝ послѣ́довавъ, бг҃омꙋ́дре а҆нтѡ́нїе, и҆ ѿсю́дꙋ просїѧ́въ добродѣ́тельнымъ твои́мъ житїе́мъ, въ моли́твахъ и҆ поще́нїихъ и҆ бдѣ́нїихъ, мона́хѡвъ ѻ҆́бразъ бы́лъ є҆сѝ вели́кїй. Тѣ́мже вопїе́мъ тѝ: сла́ва да́вшемꙋ тѝ крѣ́пость, сла́ва вѣнча́вшемꙋ тѧ̀, сла́ва даю́щемꙋ тобо́ю всѣ̑мъ и҆сцѣле́нїе. <rubric class="inline">Два́жды.</rubric>

<rubric>Сла́ва, и҆ ны́нѣ, бг҃оро́диченъ:</rubric>

<red>Ѹ҆</red>пова́нїе хрⷭ҇тїа́нъ, прест҃а́ѧ дв҃о, є҆го́же родила̀ є҆сѝ бг҃а па́че ѹ҆ма́ же и҆ сло́ва, непреста́ннѡ молѝ съ вы́шними си́лами, пода́ти ѡ҆ставле́нїе грѣхѡ́въ на́шихъ всѣ́хъ, и҆ и҆справле́нїе житїѧ̀, вѣ́рою и҆ любо́вїю при́снѡ тѧ̀ сла́вѧщымъ.

<rubric>По в҃-й стїхоло́гїи сѣда́ленъ, гла́съ и҃.</rubric>

<podoben>Подо́бенъ: <incipit><red>П</red>ремꙋ́дрости:</incipit></podoben>

<red>Ѿ</red> земны́хъ на нбⷭ҇наѧ помы́сливъ, и҆ дѣ́ломъ соверши́лъ є҆сѝ ко гдⷭ҇ꙋ любо́вь, подо́бѧсѧ мо́лнїи ѿ восто́ка до за́пада преходѧ̀, ꙗ҆́коже дрꙋгі́й а҆ввакꙋ́мъ несе́нъ бы́сть а҆́гг҃ломъ съ пи́щею въ вавѷлѡ́нъ. Ты́ же бжⷭ҇твеннагѡ про́мысла а҆́гг҃ломъ, на ка́мени ꙗ҆́кѡ на кораблѝ, вели́кагѡ новагра́да дости́гъ, и҆ хра́мъ пречꙋ́денъ бж҃їѧ мт҃ре созда́лъ є҆сѝ, и҆ ѻ҆би́тель ве́лїю воздви́глъ є҆сѝ въ сла́вꙋ хрⷭ҇та̀ бг҃а, и҆ мона́хѡвъ мно́жєства собра́лъ є҆сѝ. Но є҆гда̀ бы́лъ є҆сѝ въ жи́зни, пе́клсѧ и҆́ми ꙗ҆́кѡ при́сный ѻ҆ц҃ъ: та́кѡ и҆ ны́нѣ, ѻ҆́ч҃е прпⷣбне а҆нтѡ́нїе, молѝ хрⷭ҇та̀ бг҃а, согрѣше́нїй ѡ҆ставле́нїе дарова́ти пра́зднꙋющымъ любо́вїю свѧтꙋ́ю па́мѧть твою̀. <rubric class="inline">Два́жды.</rubric>

<rubric>Сла́ва, и҆ ны́нѣ, бг҃оро́диченъ:</rubric>

<red>Н</red>бⷭ҇нꙋю две́рь и҆ кївѡ́тъ, прест҃ꙋ́ю го́рꙋ, свѣ́тлый ѻ҆́блакъ воспои́мъ неѡпали́мꙋю кꙋпинꙋ̀, слове́сный ра́й, є҆́ѵы воззва́нїе, вселе́нныѧ всеѧ̀ вели́кое сокро́вище, ꙗ҆́кѡ спасе́нїе въ не́й содѣ́ласѧ мі́рови, и҆ ѡ҆ставле́нїе дре́внихъ согрѣше́нїй. Сегѡ̀ ра́ди вопїе́мъ є҆́й: моли́сѧ сн҃ꙋ твоемꙋ̀, прегрѣше́нїй ѡ҆ставле́нїе дарова́ти благоче́стнѡ покланѧ́ющымсѧ всест҃о́мꙋ ржⷭ҇твꙋ̀ твоемꙋ̀.

<rubric>По полѷеле́и сѣда́ленъ, гла́съ д҃:</rubric>

<red>В</red>ели́кїй но́въградъ торжествꙋ́етъ ѡ҆ бз҃ѣ досто́йнѡ въ па́мѧть твою̀, ѻ҆́ч҃е а҆нтѡ́нїе, моли́твами твои́ми спаса́еми ѿ и҆скꙋше́нїй и҆ бѣ́дъ, и҆ всѧ́кагѡ преще́нїѧ находѧ́щагѡ на ны̀. И҆ па́ки, прпⷣбне, не преста́й молѧ́сѧ хрⷭ҇тꙋ̀ бг҃ꙋ, спасти́сѧ дꙋша́мъ на́шымъ. <rubric class="inline">Два́жды.</rubric>

<rubric>Сла́ва, и҆ ны́нѣ, бг҃оро́диченъ:</rubric>

<red>М</red>но́гими прегрѣше́ньми а҆́зъ блꙋ́дный ѹ҆́мъ помрачи́въ, вопїю̀ твоемꙋ̀ крѣ́пкомꙋ застꙋпле́нїю, бцⷣе: просвѣтѝ дꙋшѝ моеѧ̀ зѣ̑ницы, возсїѧ́й мѝ покаѧ́нїѧ свѣ́тлꙋю зарю̀, и҆ ѡ҆блецы́ мѧ во ѻ҆рꙋ́жїе свѣ́та, дв҃о бг҃ороди́тельнице чⷭ҇таѧ.

<rubric>Та́же степє́нна а҃-й а҆нтїфѡ́нъ д҃-гѡ гла́са.</rubric>

<rubric>Прокі́менъ, гла́съ з҃:</rubric>

<red>Ч</red>естна̀ предъ гдⷭ҇емъ сме́рть прпⷣбныхъ є҆гѡ̀.

<rubric class="inline">Сті́хъ:</rubric> <red>Б</red>лаже́нъ мꙋ́жъ боѧ́йсѧ гдⷭ҇а:

<rubric>Є҆ѵⷢ҇лїе прпⷣбническое.</rubric>

<rubric>По н҃-мъ ѱалмѣ̀ стїхи́ра, гла́съ ѕ҃:</rubric>

<red>П</red>рпⷣбне ѻ҆́ч҃е, а҆нтѡ́нїе, во всю̀ зе́млю и҆зы́де вѣща́нїе и҆справле́нїй твои́хъ. Тѣ́мъ на нб҃сѣ́хъ ѡ҆брѣ́лъ є҆сѝ мздꙋ̀ трꙋдѡ́въ твои́хъ, де́мѡнскїѧ погꙋби́лъ є҆сѝ полкѝ, и҆ а҆́гг҃льскїѧ дости́глъ є҆сѝ чи́ны, и҆́хже житїю̀ безъ поро́ка поревнова́лъ є҆сѝ, дерзнове́нїе и҆мѣ́ѧ ко хрⷭ҇тꙋ̀ бг҃ꙋ, ми́ръ и҆спросѝ дꙋша́мъ на́шымъ.

<rubric>Канѡ́нъ прест҃ы́ѧ бцⷣы, на ѕ҃, гла́съ в҃:</rubric>

<incipit><red>Н</red>етре́нꙋ, неѻбы́чнꙋ:</incipit>

<rubric>И҆ прпⷣбнагѡ канѡ́нъ, на и҃. Гла́съ в҃.</rubric>

## Пѣ́снь а҃.

<rubric class="inline">І҆рмо́съ:</rubric> <irmos><red>Г</red>рѧди́те, лю́дїе, пои́мъ пѣ́снь хрⷭ҇тꙋ̀ бг҃ꙋ, раздѣ́льшемꙋ мо́ре, и҆ наста́вльшемꙋ лю́ди, ꙗ҆̀же и҆зведѐ и҆зъ рабо́ты є҆гѵ́петскїѧ, ꙗ҆́кѡ просла́висѧ.</irmos>

<red>А҆́</red>гнче неѕло́бивый, ѿве́рзи мѝ ѹ҆стнѣ̀ недосто́йнїи, ѧ҆зы́къ мо́й ѹ҆ѧснѝ, и҆ се́рдце моѐ просвѣтѝ, и҆ ѹ҆́мъ мо́й ѡ҆зарѝ свѣ́томъ твоегѡ̀ бг҃оразꙋ́мїѧ, да возмогꙋ̀ воспѣва́ти па́мѧть прпⷣбнагѡ а҆нтѡ́нїа, є҆го́же на землѝ ѹ҆диви́лъ є҆сѝ.

<red>М</red>но́гимъ милосе́рдїемъ и҆ щедро́тами, содѣ́телю тва́ри, и҆ вѣкѡ́въ тво́рче, моле́бное пѣ́нїе прїимѝ, и҆ проще́нїе на́шихъ согрѣше́нїй да́рꙋй, твоегѡ̀ ѹ҆го́дника прпⷣбнагѡ а҆нтѡ́нїа моле́нїемъ, и҆ тишинꙋ̀ се́рдцꙋ моемꙋ̀.

<red>С</red>вѣ́тлое и҆ бг҃оꙋго́дное житїѐ твоѐ, ꙗ҆́кѡ свѣ́тъ вои́стиннꙋ на землѝ показа́сѧ, бжⷭ҇твеннꙋю ви́дѣти свѣ́тлость, а҆нтѡ́нїе, сподо́билсѧ є҆сѝ. Тѣ́мже и҆ ви̑димаѧ всѧ̑ ѡ҆ста́вивъ, непостижи́магѡ зрѣ́ти сподо́билсѧ є҆сѝ.

<rubric class="inline">Бг҃оро́диченъ:</rubric> <red>М</red>ои́хъ прегрѣше́нїй, влⷣчце, плени́цꙋ расто́ргни, твоего̀ сн҃а и҆ гдⷭ҇а молѧ́щи, и҆ томѧ́щїй мѧ̀ грѣ́хъ, приснодв҃о, низложѝ, ꙗ҆́кѡ да воспѣва́ю тѧ̀ всегда̀, всенепоро́чнаѧ, тобо́ю спаса́емь.

## Пѣ́снь г҃.

<rubric class="inline">І҆рмо́съ:</rubric> <irmos><red>Н</red>а ка́мени мѧ̀ вѣ́ры ѹ҆тверди́въ, разшири́лъ є҆сѝ ѹ҆ста̀ моѧ̑ на врагѝ моѧ̑, возвесели́босѧ дꙋ́хъ мо́й, внегда̀ пѣ́ти: нѣ́сть свѧ́тъ, ꙗ҆́коже бг҃ъ на́шъ, и҆ нѣ́сть пра́веденъ, па́че тебє̀, гдⷭ҇и.</irmos>

<red>Ж</red>езло́мъ добродѣ́телей стра́стное мо́ре пресѣ́къ, и҆ го́рдаго врага̀ ꙗ҆́коже дрꙋга́го фараѡ́на моли́твою твое́ю погрꙋзи́въ, и҆збра́нное твоѐ ста́до но́ваго і҆и҃лѧ невре́днѡ соблюдѝ, а҆нтѡ́нїе прпⷣбне.

<red>В</red>озлюби́лъ є҆сѝ, бл҃же́нне, всено́щное бдѣ́нїе, и҆ моли́твꙋ непреста́ннꙋ и҆ любо́вь нелицемѣ́рнꙋ, си́ми ѡ҆чища́ѧ ѹ҆́мъ тво́й, дꙋ́шꙋ же просвѣща́ѧ, тѣ́ло твоѐ смирѧ́лъ є҆сѝ, и҆ ко дневны̑мъ трꙋдѡ́мъ благопоко́рнѡ ѹ҆строѧ́лъ є҆сѝ.

<red>Х</red>ра́мъ тѧ̀ всѝ вѣ́рнїи дх҃а прест҃а́гѡ вѣ́мы, хра́мъ бг҃олѣ́пенъ бж҃їи мт҃ри воздви́глъ є҆сѝ, и҆ ѡ҆гра́дꙋ ве́лїю ѹ҆стро́илъ є҆сѝ, и҆ мона́хѡвъ мно́жєства совокꙋпи́лъ є҆сѝ: въ не́мже ны́нѣ всѧ́къ недꙋ́гъ моли́твами твои́ми ѿгонѧ́етсѧ.

<rubric class="inline">Бг҃оро́диченъ:</rubric> <red>В</red>о и҆ны́хъ жена́хъ мт҃и, до́ндеже дв҃а не позна́сѧ, ни мт҃и, по ржⷭ҇твѣ̀ дѣ́вствовати сподо́бисѧ: на тебѣ́ же, дв҃омт҃и, ѻ҆боѧ̀ ѹ҆стро́ишасѧ. Тѣ́мъ весе́лїемъ дꙋ́ха воспѣва́ю: нѣ́сть непоро́чны па́че тебє̀, влⷣчце.

<rubric>Сѣда́ленъ, гла́съ и҃.</rubric>

<podoben>Подо́бенъ: <incipit><red>П</red>ремꙋ́дрости:</incipit></podoben>

<red>А҆́</red>гг҃льски на землѝ пожи́въ, бг҃омꙋ́дре а҆нтѡ́нїе, ликѡ́мъ по́стничєскимъ счи́слилсѧ є҆сѝ: крⷭ҇тъ бо на ра́мена твоѧ̑ взе́мъ, послѣ́довалъ є҆сѝ влⷣцѣ хрⷭ҇тꙋ̀, и҆ стра̑сти дꙋшетлѣ̑нныѧ воздержа́нїемъ, прпⷣбне, ѹ҆вѧди́лъ є҆сѝ, и҆ бы́лъ є҆сѝ дꙋхо́вно прїѧ́телище, и҆ сосꙋ́дъ чи́стъ гдⷭ҇еви. Тѣ́мже вопїе́мъ тѝ: молѝ хрⷭ҇та̀ бг҃а, грѣхѡ́въ ѡ҆ставле́нїе дарова́ти пра́зднꙋющымъ любо́вїю пречестнꙋ́ю и҆ свѧтꙋ́ю па́мѧть твою̀. <rubric class="inline">Два́жды.</rubric>

<rubric>Сла́ва, и҆ ны́нѣ, бг҃оро́диченъ:</rubric>

<red>Ꙗ҆́</red>кѡ всенепоро́чнаѧ невѣ́сто творцꙋ̀, ꙗ҆́кѡ неискꙋсобра́чнаѧ мт҃и и҆зба́вителѧ, прїѧ́телище ꙗ҆́кѡ сꙋ́щи ѹ҆тѣ́шителѧ, препѣ́таѧ, беззако́нїю мѧ̀ сꙋ́ща скве́рное ѻ҆би́телище, и҆ бѣсѡ́мъ и҆гра́лище въ ра́зꙋмѣ бы́вша, потщи́сѧ ѿ тѣ́хъ ѕлодѣ́йства мѧ̀ и҆зба́вити, и҆ свѣ́тлое жили́ще добродѣ́телей совершѝ, свѣтоно́снаѧ, нетлѣ́ннаѧ: ѿженѝ ѻ҆́блакъ страсте́й, и҆ вы́шнѧгѡ прича́стїѧ сподо́би, и҆ свѣ́та невече́рнѧгѡ, моли́твами твои́ми.

## Пѣ́снь д҃.

<rubric class="inline">І҆рмо́съ:</rubric> <irmos><red>П</red>рише́лъ є҆сѝ ѿ дв҃ы, не хода́тай, ни а҆́гг҃лъ, но са́мъ, гдⷭ҇и, вопло́щсѧ, и҆ спа́слъ є҆сѝ всего́ мѧ человѣ́ка. Тѣ́мъ зовꙋ́ ти: сла́ва си́лѣ твое́й, гдⷭ҇и.</irmos>

<red>Ѹ҆</red>мертви́въ себѐ мі́рови, жи́знь равноа́гг҃льнꙋ на землѝ пожи́лъ є҆сѝ, пресла́вне: и҆ ꙗ҆́кѡ да́ръ ѡ҆свѧще́нъ влⷣцѣ, а҆нтѡ́нїе, твою̀ дꙋ́шꙋ чи́стꙋ предста́вилъ є҆сѝ, и҆ бжⷭ҇твеннагѡ црⷭ҇твїѧ досто́йнѡ, ѻ҆́ч҃е, полꙋчи́лъ є҆сѝ.

<red>В</red>ѣ́триломъ, ѻ҆́ч҃е, воздержа́нїѧ ѡ҆крилѧ́емь, страстны́ѧ тмы̀ ѿбѣжа́въ, и҆ къ безстра́стїѧ пꙋтє́мъ наставлѧ́емь, къ свѣ́тꙋ невече́рнемꙋ восте́клъ є҆сѝ. И҆ ѿ сегѡ̀ ѡ҆зари́всѧ, нетлѣ́нїѧ бога́тство наслѣ́довалъ є҆сѝ, а҆нтѡ́нїе прпⷣбне.

<red>В</red>ели́кїй но́въградъ ны́нѣ весе́лїемъ, ѻ҆́ч҃е, красꙋ́етсѧ, и҆мѣ́ѧ мо́щи твоѧ̑ въ себѣ̀, прпⷣбне а҆нтѡ́нїе. Ѹ҆ченицы́ же твоѝ твоемꙋ̀ житїю̀ ревнꙋ́юще, ѡ҆ твое́й па́мѧти ра́дꙋющесѧ, гдⷭ҇еви пою́тъ: сла́ва си́лѣ твое́й, гдⷭ҇и.

<rubric class="inline">Бг҃оро́диченъ:</rubric> <red>И҆́</red>стиннꙋю тѧ̀ сѣ́нь свидѣ́тельствоваша многоразли́чными ѻ҆́бразы, ꙗ҆́вѣ показꙋ́юще воплоще́ннаго и҆зъ тебє̀, є҆ди́наго ѿ трⷪ҇цы, пречⷭ҇таѧ, неизмѣ́ннѡ, бг҃омт҃и чⷭ҇таѧ, и҆ мі́ръ ѡ҆бно́вльша.

## Пѣ́снь є҃.

<rubric class="inline">І҆рмо́съ:</rubric> <irmos><red>С</red>вѣ́та пода́телю и҆ вѣкѡ́въ тво́рче, гдⷭ҇и, во свѣ́тѣ твои́хъ повелѣ́нїй наста́ви на́съ: ра́звѣ бо тебє̀ и҆но́гѡ бо́га не зна́емъ.</irmos>

<red>В</red>озше́дъ на высотꙋ̀ добродѣ́телей, до́лꙋ влекꙋ́щыѧ стра̑сти ѡ҆плева́лъ є҆сѝ, сла́дость показꙋ́ѧ спасе́нїѧ, ѻ҆́ч҃е прпⷣбне а҆нтѡ́нїе, ста́дꙋ твоемꙋ̀ просѝ грѣхѡ́въ проще́нїѧ.

<red>М</red>ѣ́сто проше́нїѧ, ѻ҆́ч҃е, со тща́нїемъ и҆сполнѧ́ѧ, хра́мъ бг҃олѣ́пенъ бж҃їѧ мт҃ре воздви́глъ є҆сѝ, въ не́мже ны́нѣ пра́здничною ра́достїю, мона́хѡвъ мно́жєства веселѧ́тсѧ, па́мѧть твою̀ прославлѧ́юще.

<red>Н</red>е забꙋ́ди ста́да твоегѡ̀, є҆́же, мꙋ́дре, собра́лъ є҆сѝ, и҆ въ жи́зни се́й ѹ҆па́слъ є҆сѝ благоче́стнѡ: и҆ ны́нѣ потщи́сѧ, ѻ҆́ч҃е на́шъ а҆нтѡ́нїе, да привлече́ши во ѡ҆гра́дꙋ нбⷭ҇нꙋю.

<rubric class="inline">Бг҃оро́диченъ:</rubric> <red>Ѹ҆</red>пра́ви ѹ҆́мъ мо́й, влⷣчце, трꙋжда́ющїйсѧ въ пꙋчи́нѣ скорбе́й, и҆ потоплѧ́емый наше́ствїемъ тлетво́рныхъ страсте́й, спасѝ къ тебѣ̀ прибѣга́ющаго: и҆ны́ѧ бо по́мощи, чⷭ҇таѧ, ра́звѣ тебє̀ не зна́емъ.

## Пѣ́снь ѕ҃.

<rubric class="inline">І҆рмо́съ:</rubric> <irmos><red>В</red>ъ бе́зднѣ грѣхо́внѣй валѧ́ѧсѧ, неизслѣ́днꙋю милосе́рдїѧ твоегѡ̀ призыва́ю бе́зднꙋ: ѿ тлѝ, бж҃е, мѧ̀ возведѝ.</irmos>

<red>Ѿ</red> земны́хъ къ нбⷭ҇нымъ ѻ҆би́телемъ пресла́внѡ возше́лъ є҆сѝ, бг҃омꙋ́дре а҆нтѡ́нїе: и҆ та́мѡ зрѣ́ти неизрече́нныхъ сподо́билсѧ є҆сѝ, и҆́хже ѻ҆́ко не ви́дѣ, и҆ ѹ҆́хо не слы́ша, и҆ на се́рдце человѣ́кꙋ не взы́де, ꙗ҆̀же ѹ҆гото́ва бг҃ъ лю́бѧщымъ є҆го̀.

<red>Д</red>рема́нїѧ ѻ҆чи́ма твои́ма ѿню́дъ не да́лъ є҆сѝ, къ бг҃ꙋ всѐ твоѐ жела́нїе впери́въ, и҆ томꙋ̀ невозвра́тнѡ ѿ дꙋшѝ послѣ́довавъ, но́щи житїѧ̀ непреткнове́ннѡ преминꙋ́лъ є҆сѝ, видѣ̑нїи бжⷭ҇твенными ѡ҆кормлѧ́емь, блаже́нне а҆нтѡ́нїе, въ бжⷭ҇твеннꙋю жи́знь всели́лсѧ є҆сѝ.

<red>В</red>ели́кагѡ ст҃и́телѧ нїки́ты, бл҃же́нне а҆нтѡ́нїе, бл҃гослове́нїѧ сподо́бивсѧ, дꙋхо́внагѡ наказа́нїѧ поꙋче́нїе ѿ негѡ̀ воспрїѧ́лъ є҆сѝ: бꙋ́рею бо грѣха̀ не погрꙋзи́лсѧ є҆сѝ, и҆ въ ти́хо приста́нище дости́глъ є҆сѝ нбⷭ҇нагѡ црⷭ҇твїѧ, и҆ та́мѡ ꙗ҆́снѣ наслажда́ешисѧ бжⷭ҇твеннагѡ видѣ́нїѧ.

<rubric class="inline">Бг҃оро́диченъ:</rubric> <red>Ѡ҆</red>бетша́вшыѧ ны̀ го́рькимъ дре́ва пре́жде вкꙋше́нїемъ, и҆ па́дшыѧсѧ поползе́нїемъ, пречⷭ҇таѧ, ѡ҆бнови́ла є҆сѝ, зижди́телѧ ро́ждши, сло́во ѵ҆поста́сное, дв҃о мт҃и влⷣчце.

<rubric>Конда́къ, гла́съ и҃.</rubric>

<podoben>Подо́бенъ: <incipit><red>В</red>збра́нной:</incipit></podoben>

<red>Р</red>и́мское воспита́нїе, вели́комꙋ же новꙋ́градꙋ бл҃года́тное процвѣте́нїе, мно́гими бо трꙋды̑ и҆ пѡ́двиги въ не́мъ бг҃ꙋ ѹ҆годи́лъ є҆сѝ: сегѡ̀ ра́ди чꙋде́съ дарова́нїй ѿ негѡ̀ сподо́билсѧ є҆сѝ, и҆ тѣ́ло твоѐ мно́гими лѣ̑ты соблюдѐ нетлѣ́нно. Мы́ же сїѐ лобыза́юще, ра́достнѡ ѿ дꙋшѝ вопїе́мъ тѝ: ра́дꙋйсѧ, ѻ҆́ч҃е а҆нтѡ́нїе.

<rubric class="inline">І҆́косъ:</rubric> <red>К</red>а́кѡ возмогꙋ̀ и҆счестѝ премнѡ́гаѧ твоѧ̑ чꙋдеса̀; и҆лѝ ка́кѡ и҆зрещѝ жесто́кое твоѐ житїѐ; не и҆́мамъ бо се́рдца чи́ста, ꙗ҆́кѡ сїѐ сра́мными дѣѧ́ньми ѡ҆скверни́хъ, и҆ дꙋ́шꙋ мою̀ лꙋка́выми по́мыслы ѡ҆смради́хъ. Но ѻ҆ба́че дерза́ю воспѣва́ти, а҆́ще ты́ ми пода́си сло́во недосто́йномꙋ твоемꙋ̀ рабꙋ̀: ты́ бо земны́й а҆́гг҃лъ, и҆ нбⷭ҇ный человѣ́къ, во пло́ти ѡ҆брѣ́лсѧ є҆сѝ, прпⷣбне. На земли́ бо ѡ҆ тлѣ́нныхъ небре́глъ є҆сѝ, и҆ хрⷭ҇тꙋ̀ ѿ дꙋшѝ послѣ́довалъ є҆сѝ, болѣ́зньми и҆ трꙋды̑, и҆ ѕѣ́льнымъ воздержа́нїемъ и҆ ѕлострада́нїемъ, и҆ на землѝ лега́нїемъ, посто́мъ и҆ бдѣ́нїемъ, и҆ моли́твами ѻ҆́бразъ бы́лъ є҆сѝ твои̑мъ ѹ҆ч҃никѡ́мъ: и҆ сегѡ̀ ра́ди сосꙋ́дъ чи́стъ, и҆ ѻ҆би́тель дх҃а прест҃а́гѡ ꙗ҆ви́лсѧ є҆сѝ. Тѣ́мъ тѧ̀ чти́мъ: ра́дꙋйсѧ, ѻ҆́ч҃е а҆нтѡ́нїе.

## Пѣ́снь з҃.

<rubric class="inline">І҆рмо́съ:</rubric> <irmos><red>Ѻ҆́</red>бразꙋ злато́мꙋ, на по́лѣ деи́рѣ слꙋжи́мꙋ, трїѐ твоѝ ѻ҆́троцы небрего́ша безбо́жнагѡ велѣ́нїѧ, посредѣ́ же ѻ҆гнѧ̀ вве́ржени, ѡ҆роша́еми поѧ́хꙋ: бл҃гослове́нъ є҆сѝ, бж҃е ѻ҆ц҃ъ на́шихъ.</irmos>

<red>Ѿ</red> гра́да и҆ ѻ҆те́чества твоегѡ̀ пресе́льникъ бы́лъ є҆сѝ, къ бг҃ꙋ рꙋ́цѣ простира́ѧ спасе́нїе ѡ҆брѣ́тъ: вода́мъ же послꙋжи́вшымъ тебѣ̀ бж҃їимъ манове́нїемъ, вели́кагѡ нова́града дости́глъ є҆сѝ, и҆дѣ́же бѧ́ше ѹ҆го́дно влⷣцѣ, є҆мꙋ́же ны́нѣ ра́достнѡ пое́ши: бл҃гослове́нъ бг҃ъ ѻ҆тє́цъ на́шихъ.

<red>В</red>ели́кагѡ нова́града а҆рхїере́а, и҆ хрⷭ҇толюби́выхъ люде́й, и҆ мона́хѡвъ мно́жєства ра́дости и҆спо́лнилъ є҆сѝ, и҆ дꙋхо́внагѡ весе́лїѧ, твои́мъ ди́внымъ и҆ чрез̾есте́ственнымъ прехожде́нїемъ: на ка́мени бо ꙗ҆́кѡ на кораблѝ прише́лъ є҆сѝ, спꙋ́тника, ѻ҆́ч҃е, хрⷭ҇та̀ ѡ҆брѣ́тъ. Къ немꙋ́же ны́нѣ ра́достнѡ зове́ши: бл҃гослове́нъ бг҃ъ ѻ҆тє́цъ на́шихъ.

<red>Л</red>икꙋ́ютъ собра̑нїѧ мона́шествꙋющихъ, и҆ веселѧ́тсѧ наро́дѡвъ мно́жєства вели́кагѡ нова́града въ честнѣ́мъ преставле́нїи а҆нтѡ́нїа преблаже́ннагѡ, моле́бный соверша́юще пра́здникъ, ра́достнѡ ѿ дꙋшѝ вопїю́тъ: бл҃гослове́нъ бг҃ъ ѻ҆тє́цъ на́шихъ.

<rubric class="inline">Бг҃оро́диченъ:</rubric> <red>П</red>е́щь проѡбразова́ше твоѐ ржⷭ҇тво̀, всенепоро́чнаѧ: ѻ҆́троки бо не ѡ҆палѝ, ꙗ҆́коже ложесна̀ твоѧ̑, ѻ҆́гнь непостоѧ́нный. Тѣ́мже мо́лимъ тѧ̀, ѻ҆гнѧ̀ вѣ́чнагѡ и҆зба́ви рабы̑ твоѧ̑.

## Пѣ́снь и҃.

<rubric class="inline">І҆рмо́съ:</rubric> <irmos><red>В</red>ъ пе́щь ѻ҆́гненнꙋю ко ѻ҆трокѡ́мъ є҆врє́йскимъ, снизше́дшаго и҆ пла́мень въ ро́сꙋ прело́жшаго бг҃а, по́йте дѣла̀, ꙗ҆́кѡ гдⷭ҇а, и҆ превозноси́те во всѧ̑ вѣ́ки.</irmos>

<red>А҆</red>враа́мскїй стѧжа́въ нра́въ, премꙋ́дре, ѿ страны̀ ри́мскїѧ пресе́льникъ бы́въ вели́кагѡ нова́града: и҆ та́мѡ бг҃а ѹ҆зрѣ́лъ є҆сѝ, ѡ҆бѣщава́юща тебѣ̀ воздаѧ́нїе бога́тно. Тѣ́мъ веселѧ́сѧ ѹ҆се́рднѡ хрⷭ҇тꙋ̀ вопїе́ши: благослови́те всѧ̑ дѣла̀ гдⷭ҇а, и҆ превозноси́те є҆го̀ во вѣ́ки.

<red>Н</red>а землѝ пожи́въ ꙗ҆́кѡ а҆́гг҃лъ, съ пло́тїю ꙗ҆́кѡ безпло́тенъ, безплѡ́тныѧ врагѝ подъ но́ги покори́лъ є҆сѝ: чистотꙋ̀ стѧжа́лъ є҆сѝ посто́мъ и҆ бдѣ́нїемъ и҆ моли́твами. Тѣ́мже со а҆́гг҃лы на нб҃сѣ́хъ свѣ́тлѡ ликꙋ́ѧ хрⷭ҇тꙋ̀ вопїе́ши: благослови́те всѧ̑ дѣла̀ гдⷭ҇а, и҆ превозноси́те є҆го̀ во вѣ́ки.

<red>Р</red>и́мъ ѻ҆те́чество твоѐ проповѣ́дꙋетъ, прпⷣбне, вели́кїй же но́въградъ хва́литсѧ тобо́ю, прїе́мь ѿ гдⷭ҇а сокро́вище некра́домое: помо́щника бо вели́каго, бл҃же́нне а҆нтѡ́нїе, тѧ̀ воспрїе́мъ, съ ли́ки мона́шескими ны́нѣ весели́тсѧ. Тѣ́мъ па́мѧть твою̀ пра́зднꙋюще ра́достнѡ вопїе́мъ: благослови́те всѧ̑ дѣла̀ гдⷭ҇а, и҆ превозноси́те є҆го̀ во вѣ́ки.

<rubric class="inline">Бг҃оро́диченъ:</rubric> <red>В</red>ели́комꙋ та́инствꙋ ржⷭ҇тва̀ твоегѡ̀ кто̀ не ѹ҆диви́тсѧ, бцⷣе; и҆лѝ кі́й ѧ҆зы́къ земны́й, и҆лѝ ѹ҆́мъ безпло́тныхъ и҆зрещѝ возмо́жетъ; па́че бо є҆стества̀ и҆ смы́сла, бцⷣе, зижди́телѧ родила̀ є҆сѝ.

## Пѣ́снь ѳ҃.

<rubric class="inline">І҆рмо́съ:</rubric> <irmos><red>Ѿ</red> бг҃а бг҃а сло́ва, неизрече́нною мꙋ́дростїю прише́дшаго ѡ҆бнови́ти а҆да́ма, ꙗ҆́дїю въ тлѣ́нїе па́дшаго лю́тѣ, ѿ ст҃ы́ѧ дв҃ы неизрече́ннѡ воплоти́вшагосѧ на́съ ра́ди, вѣ́рнїи є҆диномꙋ́дреннѡ пѣ́сньми велича́емъ.</irmos>

<red>В</red>сегда̀ къ ра́цѣ моще́й твои́хъ пристꙋпа́юще, любе́знѡ цѣлꙋ́емъ, и҆ ѿ дꙋшѝ вопїе́мъ: ѻ҆́ч҃е прпⷣбне а҆нтѡ́нїе, моли́сѧ прилѣ́жнѡ хрⷭ҇тꙋ̀ бг҃ꙋ за гра́дъ и҆ лю́ди, ско́рбь на́шꙋ на ра́дость премѣни́ти, и҆ грѣхѡ́въ проще́нїе и҆спроси́ти, да тѧ̀ непреста́ннѡ велича́емъ.

<red>В</red>ели́комꙋ а҆нтѡ́нїю тезоимени́тъ бы́лъ є҆сѝ, бл҃же́нне а҆нтѡ́нїе, и҆ тогѡ̀ житїю̀ подража́лъ є҆сѝ, равноа́гг҃льнѡ во ѻ҆би́тели прест҃ы́ѧ бцⷣы пожи́лъ є҆сѝ: тѣ́мже и҆ ра́внꙋ по́честь ѿ бг҃а сподо́билсѧ є҆сѝ прїѧ́ти. Съ ни́мже ны́нѣ на нб҃сѣ́хъ весели́шисѧ, и҆ на́съ помина́й пра́зднꙋющихъ па́мѧть твою̀, да тѧ̀ непреста́ннѡ велича́емъ.

<red>Н</red>ы́нѣ на тебѣ̀ чꙋ́до ве́лїе ви́дитсѧ, и҆ ѹ҆́жаса и҆спо́лнено, ка́кѡ погребе́но вои́стиннꙋ мно́гѡ лѣ́тъ соблюде́сѧ невреди́мо, прпⷣбне а҆нтѡ́нїе, твоѐ многотрꙋ́дное тѣ́ло, во гро́бѣ лежа́ще бж҃їимъ манове́нїемъ: ꙗ҆́коже са́мъ вѣ́сть, сла́вѧщыѧ є҆го̀ прославлѧ́етъ.

<rubric class="inline">Бг҃оро́диченъ:</rubric> <red>И҆</red>сцѣли́ла є҆сѝ сокрꙋше́нїе, всенепоро́чнаѧ, и҆ ве́тхое страда́нїе земны́хъ, бг҃а ро́ждши цр҃ѧ̀ хрⷭ҇та̀, поне́сшаго пло́тїю недꙋ́ги на́шѧ: тѣ́мже тѧ̀ всѝ ро́ди, дв҃о влⷣчце, ѹ҆блажа́юще, бг҃оневѣ́сто, велича́емъ.

<rubric>Свѣти́ленъ.</rubric>

<podoben>Подо́бенъ: <incipit><red>С</red>о ѹ҆ченикѝ:</incipit></podoben>

<red>Х</red>рⷭ҇то́вꙋ ны́нѣ прⷭ҇то́лꙋ предстоѧ̀, прпⷣбне, съ бг҃ома́терїю пречⷭ҇тою дв҃ою, молѧ́сѧ не преста́й, побѣ̑ды на ва́рвары хрⷭ҇толюби́вомꙋ во́инствꙋ на́шемꙋ дарова́ти, и҆ дꙋше́вное спасе́нїе, и҆ мі́рꙋ смире́нїе, а҆нтѡ́нїе бг҃омꙋ́дре.

<rubric>Сла́ва, и҆ ны́нѣ, то́йже.</rubric>

<rubric>На хвали́техъ стїхи̑ры, гла́съ а҃.</rubric>

<podoben>Подо́бенъ: <incipit><red>В</red>сехва́льнїи мч҃ницы:</incipit></podoben>

<red>Ѻ҆́</red>ч҃е бг҃омꙋ́дре а҆нтѡ́нїе, ты̀ всѧ́кѡ на землѝ хрⷭ҇та̀ возлюби́лъ є҆сѝ, и҆ тогѡ̀ бжⷭ҇твєннымъ стопа́мъ послѣ́довати возжелѣ́лъ є҆сѝ: крⷭ҇тъ бо на ра́мо взе́мъ, послѣ́довалъ є҆сѝ, прпⷣбне. И҆ ны́нѣ на нб҃сѣ́хъ со а҆́гг҃лы трⷪ҇цѣ предстои́ши, бг҃ови́дче: є҆́йже моли́сѧ, дарова́ти дꙋша́мъ на́шымъ ми́ръ и҆ ве́лїю ми́лость.

<red>Ѻ҆́</red>ч҃е премꙋ́дре а҆нтѡ́нїе, тебѐ бг҃ъ показа̀ па́стырѧ слове́сномꙋ своемꙋ̀ ста́дꙋ, и҆ ѹ҆краси́лъ є҆сѝ, пречꙋ́дне, це́рковь бж҃їѧ мт҃ре, въ не́йже и҆ до ны́нѣ лежа́тъ пречестны̑ѧ твоѧ̑ мо́щи, во гро́бѣ неразрꙋши́ми, и҆сцѣлє́нїѧ подаю́тъ съ вѣ́рою притека́ющымъ. И҆ ны́нѣ моли́сѧ, дарова́ти дꙋша́мъ на́шымъ ми́ръ и҆ ве́лїю ми́лость.

<red>Ѻ҆́</red>ч҃е прпⷣбне а҆нтѡ́нїе, и҆спросѝ, ꙗ҆̀же къ бг҃ꙋ, моли́твами твои́ми цр҃кви ѹ҆твержде́нїе, мона́хѡмъ ѹ҆добре́нїе, во́инствꙋ на́шемꙋ побѣ̑ды на врагѝ, и҆ всѣ̑мъ вѣ́рою притека́ющымъ во ѻ҆би́тель прест҃ы́ѧ бж҃їѧ мт҃ре по́мощь. Къ не́йже моли́сѧ дарова́ти дꙋша́мъ на́шымъ ми́ръ и҆ ве́лїю ми́лость.

<rubric>Сла́ва, гла́съ и҃:</rubric>

<red>М</red>она́хѡвъ мно́жества наста́вника тѧ̀ почита́емъ, ѻ҆́ч҃е на́шъ а҆нтѡ́нїе: твое́ю бо стезе́ю вои́стиннꙋ пра́вѡ ходи́ти позна́хомъ. Блаже́нъ є҆сѝ хрⷭ҇тꙋ̀ рабо́тавъ, и҆ вра́жїю ѡ҆бличи́лъ є҆сѝ си́лꙋ, а҆́гг҃лѡвъ собесѣ́дниче, прпⷣбныхъ соприча́стниче и҆ пра́ведныхъ: съ ни́миже моли́сѧ гдⷭ҇еви, по ми́ловатисѧ дꙋша́мъ на́шымъ.

<rubric>И҆ ны́нѣ, бг҃оро́диченъ:</rubric>

<incipit><red>В</red>лⷣчце, прїимѝ:</incipit>

<rubric>Славосло́вїе вели́кое. И҆ ѿпꙋ́стъ.</rubric>



<rubric>На лїтꙋргі́и слꙋ́жба всѧ̀ прпⷣбническаѧ.</rubric>
