---
title: "А҆́ѵгꙋста к҃а"
navigation:
  key: service-menaionaug-28
  title: "А҆́ѵгꙋста к҃а"
  parent: service-menaionaug
  order: 28
type: "service"
---

# А҆́ѵгꙋста к҃а.

<rubric>Ст҃а́гѡ а҆пⷭ҇ла ѳадде́а: и҆ ст҃ы́ѧ мч҃ницы ва́ссы.</rubric>



<rubric>На <incipit><red>Г</red>дⷭ҇и, воззва́хъ:</incipit> стїхи̑ры а҆пⷭ҇ла г҃, гла́съ и҃.</rubric>

<podoben>Подо́бенъ: <incipit><red>Ѽ</red> пресла́внагѡ чꙋдесѐ!:</incipit></podoben>

<red>Б</red>лаже́нне ѳадде́е а҆пⷭ҇ле, прибли́живсѧ свѣ́тꙋ кра́йнемꙋ, свѣ́тъ вторы́й по бжⷭ҇твенномꙋ прича́стїю вои́стиннꙋ бы́лъ є҆сѝ: и҆ разори́въ но́щь многобо́жїѧ, дꙋ́шы приве́лъ є҆сѝ вседержи́телю. Тѣ́мже ра́дꙋющесѧ свѣ́тлꙋю и҆ благонаро́читꙋю и҆ свѣтоза́рнꙋю па́мѧть твою̀ почита́емъ, хрⷭ҇та̀ сла́вѧще.

<red>Б</red>лаже́нне ѳадде́е бг҃опрїѧ́тне, по бжⷭ҇твеннѣмъ хрⷭ҇то́вѣ и҆ свѣтоно́снѣмъ воскрⷭ҇нїи, и҆ къ нб҃сѝ прест҃ѣ́мъ вознесе́нїи, є҆де́сскомꙋ гра́дꙋ бжⷭ҇твенное проповѣ́данїе ѹ҆вѣ́рилъ є҆сѝ: въ него́же прише́дъ, словесы̀ и҆ чꙋдесы̀, мѣ́стнаго кнѧ́зѧ а҆́ѵгарѧ, и҆ съ ни́мъ всѣ́хъ ѹ҆тверди́лъ є҆сѝ во и҆́стинѣ.

<red>Б</red>л҃же́нне ѳадде́е бг҃омꙋ́дре, слѣпы̑мъ є҆́же ви́дѣти, твои́мъ прикоснове́нїемъ бжⷭ҇твеннымъ даде́сѧ, и҆ хромы̑мъ хожде́нїе, и҆ недꙋ́жнымъ здра́вїе, и҆ разсла́блєннымъ па́ки и҆справле́нїе, и҆ невѣ́ждамъ ра́зꙋмъ спаси́теленъ: ты́ бо и҆спо́лненъ дарова́нїй бы́лъ є҆сѝ вседѣ́тельнагѡ дх҃а, пребога́те, тѣ́мже воспѣва́емъ тѧ̀.

<rubric>И҆́ны стїхи̑ры ст҃ы́ѧ, гла́съ д҃.</rubric>

<podoben>Подо́бенъ: <incipit><red>Д</red>а́лъ є҆сѝ зна́менїе:</incipit></podoben>

<red>С</red>тра́сть претерпѣ́ла є҆сѝ мно́гихъ мꙋ́къ, всехва́льнаѧ, крѣ́пкѡ пристꙋ́пльши, ѿсю́дꙋ къ неболѣ́зненномꙋ преста́виласѧ є҆сѝ поко́ю, и҆ незаходи́момꙋ сїѧ́нїю, и҆ свѣ́тлѣй ра́дости, и҆ вѣ́чномꙋ бжⷭ҇твенномꙋ наслажде́нїю. Тѣ́мъ тѧ̀ ѹ҆блажа́емъ, и҆ ст҃о́е твоѐ дне́сь соверша́емъ торжество̀, страстоте́рпице бг҃опрїѧ́тнаѧ.

<red>П</red>о многоболѣ́зненныхъ и҆ многоразли́чныхъ мꙋ́кахъ въ мо́ре вве́рженнѣй бы́вшей, бг҃ъ тѧ̀ спасѐ, сп҃съ всѧ́ческихъ, бжⷭ҇твенною си́лою попра́вшꙋю крѣ́пость чꙋжда́гѡ, ва́ссо многострада́льнаѧ: и҆ ѿсю́дꙋ просвѣти́ла є҆сѝ благочести́выхъ ра́зꙋмы, сконча́вши зна́мєнїѧ, па́че ѹ҆ма̀ и҆ помышле́нїѧ.

<red>Ꙗ҆́</red>коже пти́ца сладкопѣ́снива, въ лꙋ́зѣ возгласи́вши кра́снагѡ страда́нїѧ, твоѧ̑ созвала̀ є҆сѝ птенцы̀ кра̑сныѧ, ловле́нїѧ пре́лести и҆збѣ́гши съ ни́ми, ва́ссо бг҃омꙋ́драѧ досточꙋ́днаѧ: съ ни́миже и҆ всели́ласѧ є҆сѝ въ добро́тахъ, преблаже́ннаѧ, нбⷭ҇ныхъ, молѧ́щи ѡ҆ всѣ́хъ всегда̀.

<rubric>Сла́ва, и҆ ны́нѣ, гла́съ ѕ҃:</rubric>

<red>П</red>рїиди́те, всемі́рное ѹ҆спе́нїе всенепоро́чныѧ бцⷣы пра́зднꙋемъ: дне́сь бо а҆́гг҃ли торжествꙋ́ютъ честно́е преставле́нїе бж҃їѧ мт҃ре и҆ къ весе́лїю на́съ земны́хъ призыва́ютъ, вопи́ти немо́лчнымъ гла́сомъ: ра́дꙋйсѧ, преста́вльшаѧсѧ ѿ землѝ и҆ къ нбⷭ҇нымъ ѻ҆би́телемъ пресе́льшаѧсѧ: ра́дꙋйсѧ, ꙗ҆́же ѹ҆ч҃ни́ческїй ли́къ ѻ҆́блакомъ ле́гкимъ во є҆ди́но собра́вшаѧ: ра́дꙋйсѧ, ѹ҆пова́нїе и҆ спасе́нїе на́ше: тѧ́ бо хрїстїа́нскїй ро́дъ непреста́ннѡ ѹ҆блажа́етъ.

<rubric>На стїхо́внѣ стїхи̑ры, гла́съ в҃.</rubric>

<podoben>Подо́бенъ: <incipit><red>Є҆</red>гда̀ ѿ дре́ва:</incipit></podoben>

<red>П</red>рїиди́те, свѣтлоно́снїи, свѧще́нными всѝ съ пѣ́сньми и҆ кѷмва́лы, бцⷣы и҆ мт҃ре ѹ҆спе́нїе почти́мъ многопѣ́сненное: ѿ земли́ бо преставлѧ́етсѧ, въ се́лѣхъ же невеще́ственныхъ сла́вою вселѧ́етсѧ и҆ водворѧ́етсѧ, добро́тꙋ зрѧ́щи бж҃е́ственнꙋю, благода́ть же и҆сточа́ющи всѣ̑мъ вѣ́рнѡ чтꙋ́щымъ па́мѧть є҆ѧ̀.

<rubric class="inline">Сті́хъ:</rubric> <red>В</red>оскреснѝ, гдⷭ҇и, въ поко́й тво́й, ты̀, и҆ кївѡ́тъ свѧты́ни твоеѧ̀.

<red>Л</red>и́къ а҆пⷭ҇льскїй свѧще́нный, бжⷭ҇твенныхъ ѻ҆́блакъ ѡ҆роше́ньми, ѿ конє́цъ землѝ, влⷣчце, собра́сѧ, погребстѝ твоѐ честно́е, бг҃опрїѧ́тное же и҆ нетлѣ́ное тѣ́ло. Тѣ́мже и҆ вѡ́инства премі́рнаѧ, ѻ҆́дръ неви́димѡ ѡ҆бстꙋ́пльше, пѣ́сньми поѧ́хꙋ тебѣ̀: ра́дꙋйсѧ, но́вый ковче́же свѧще́нїѧ.

<rubric class="inline">Сті́хъ:</rubric> <red>К</red>лѧ́тсѧ гдⷭ҇ь дв҃дꙋ и҆́стиною, и҆ не ѿве́ржетсѧ є҆ѧ̀.

<red>В</red>сѧ̑ непостижи̑ма твоѧ̑, всѧ̑ несказа́нна вои́стиннꙋ, стра̑шна та̑инства: ты́ бо была̀ є҆сѝ бж҃їѧ роди́тельница, нб҃са̀ ѹ҆добри́ла є҆сѝ, просвѣти́ла є҆сѝ мі́ръ, всѧ̑ благоꙋха́ла є҆сѝ бжⷭ҇твенною па́мѧтїю твое́ю. Тѣ́мже блажа́тъ тѧ̀ ꙗ҆зы́цы, тѣ́мже благословѧ́тъ тѧ̀: ра́дꙋйсѧ, но́вый ковче́же свѧще́нїѧ.

<rubric>Сла́ва, и҆ ны́нѣ, гла́съ и҃.</rubric>

<red>Д</red>ѣви́честїи ли́цы дне́сь та́йнѡ ѻ҆дрꙋ̀ дв҃ы и҆ мт҃ре ѻ҆́крестъ предстоѧ́тъ, и҆ дꙋ́шы првⷣныхъ ѡ҆бстꙋпи́вше, цр҃и́цꙋ сла́вѧтъ: ѻ҆́ви ѹ҆́бѡ ꙗ҆́кѡ да́ръ дѣ́вство, вмѣ́стѡ мѵ́ра прино́сѧтъ: ѻ҆́ви же невеще́ственное пѣ́нїе съ добродѣ́телїю прино́сѧтъ. Подоба́етъ бо мт҃ри бж҃їи ꙗ҆́кѡ цр҃и́цѣ, ца́рскими добродѣ́тельми, свѣтлосїѧ́ющими дорѷноси́тисѧ: съ ни́миже и҆ мы̀ житїѐ чи́стое совне́сше, и҆зы́демъ къ погребе́нїю сꙋ́щїѧ мт҃ре бг҃а на́шегѡ, пѣ́ньми и҆ пѣ́сньми дꙋхо́вными согла́снѡ ю҆̀ ѹ҆блажа́юще.

<rubric>Тропа́рь а҆пⷭ҇ла, гла́съ г҃:</rubric>

<red>А҆</red>пⷭ҇ле ст҃ы́й, ѳадде́е, молѝ ми́лостиваго бг҃а, да прегрѣше́нїй ѡ҆ставле́нїе пода́стъ дꙋша́мъ на́шымъ.

<rubric>Сла́ва, и҆ ны́нѣ, пра́здника, гла́съ а҃:</rubric>

<red>В</red>ъ ржⷭ҇твѣ̀ дѣ́вство сохрани́ла є҆сѝ, во ѹ҆спе́нїи мі́ра не ѡ҆ста́вила є҆сѝ, бцⷣе, преста́виласѧ є҆сѝ къ животꙋ̀, мт҃и сꙋ́щи живота̀: и҆ моли́твами твои́ми и҆збавлѧ́еши ѿ сме́рти дꙋ́шы на́шѧ.



<rubric>На ѹ҆́трени. По а҃-й стїхоло́гїи сѣда́ленъ, гла́съ д҃.</rubric>

<podoben>Подо́бенъ: <incipit><red>С</red>ко́рѡ предварѝ:</incipit></podoben>

<red>В</red>елѣ́нїемъ зижди́телѧ твоегѡ̀, ро́ждшагѡсѧ и҆зъ тебє̀, ѻ҆́блакъ собра́въ а҆пⷭ҇лы, твоѐ ви́дѣти преставле́нїе. Тѣ́мже и҆ со сла́вою и҆ мно́гимъ весе́лїемъ погребо́ша, воспѣва́юще, пречⷭ҇тое тѣ́ло твоегѡ̀ блаже́нства, мт҃и хрⷭ҇та̀ бг҃а.

<rubric>Сла́ва, и҆ ны́нѣ, то́йже.</rubric>

<rubric>По в҃-й стїхоло́гїи сѣда́ленъ, гла́съ то́йже.</rubric>

<podoben>Подо́бенъ: <incipit><red>Ѹ҆</red>диви́сѧ і҆ѡ́сифъ:</incipit></podoben>

<red>А҆</red>пⷭ҇льскїй ли́къ, разсѣ́ѧнный по землѝ, собра́сѧ въ сїѡ́нѣ, да предпо́слетъ ѿ землѝ бцⷣꙋ къ вы́шнемꙋ, є҆го́же родѝ: си̑лы нбⷭ҇ныѧ премі̑рныѧ предтеча́хꙋ, вкꙋ́пѣ и҆ ликова́хꙋ, дꙋхо́внѣ зовꙋ́ще: весели́тесѧ нб҃са̀, прїе́мше бж҃їю мт҃рь, ꙗ҆́же влⷣчествꙋетъ ви́димыми и҆ неви́димыми.

<rubric>Сла́ва, и҆ ны́нѣ, то́йже.</rubric>

<rubric>Канѡ́нъ пра́здника, со і҆рмосо́мъ на ѕ҃. Кѵ́ръ і҆ѡа́нна. Гла́съ д҃.</rubric>

## Пѣ́снь а҃.

<rubric class="inline">І҆рмо́съ:</rubric> <irmos><red>Ѿ</red>ве́рзꙋ ѹ҆ста̀ моѧ̑, и҆ напо́лнѧтсѧ дх҃а, и҆ сло́во ѿры́гнꙋ цр҃и́цѣ мт҃ри, и҆ ꙗ҆влю́сѧ свѣ́тлѡ торжествꙋ́ѧ, и҆ воспою̀ ра́дꙋѧсѧ тоѧ̀ ѹ҆спе́нїе.</irmos>

<red>Д</red>ѣ̑вы ѻ҆трокови̑цы, съ марїамі́ею прⷪ҇ро́чицею, пѣ́снь и҆схо́днꙋю ны́нѣ воскли́кните: дв҃а бо и҆ є҆ди́на бг҃ома́ти ко прїѧ́тїю нбⷭ҇номꙋ преставлѧ́етсѧ.

<red>Д</red>осто́йно ꙗ҆́кѡ ѡ҆дꙋшевле́нное тѧ̀ не́бо, прїѧ́ша нбⷭ҇наѧ, пречⷭ҇таѧ, бжⷭ҇твєннаѧ селє́нїѧ: и҆ предста̀ свѣ́тлѡ ѹ҆кра́шена, ꙗ҆́кѡ невѣ́ста всенепоро́чнаѧ, цр҃ю̀ и҆ бг҃ꙋ.

<rubric>Канѡ́нъ а҆пⷭ҇ла, на д҃, творе́нїе і҆ѡ́сифово, гла́съ и҃, є҆гѡ́же краегране́сїе: <acrostic><red>Ѳ</red>адде́а пою̀ мꙋ́драго бг҃оглаго́льника.</acrostic></rubric>



## Пѣ́снь а҃.

<rubric class="inline">І҆рмо́съ:</rubric> <irmos><red>П</red>ои́мъ гдⷭ҇еви, прове́дшемꙋ лю́ди своѧ̑ сквозѣ̀ чермно́е мо́ре, ꙗ҆́кѡ є҆ди́нъ сла́внѡ просла́висѧ.</irmos>

<red>П</red>ресто́лꙋ влⷣчню премꙋ́дре ѳадде́е предстоѧ̀, просвѣще́нїе мѝ пода́ждь, свѣтоно́сное твоѐ пѣ́ти торжество̀.

<red>Б</red>езлѣ́тный свѣ́тъ въ лѣ́то, съ на́ми ꙗ҆́вльсѧ пресꙋ́щный, ꙗ҆́кѡ лꙋчꙋ̀ тѧ̀, бл҃же́нне, ѡ҆ста́ви мі́ръ просвѣща́юща.

<red>С</red>и́лою ѡ҆поѧ́савъ тѧ̀, въ крѣ́пости непобѣди́мый, льсти́вагѡ всю̀ крѣ́пость погꙋби́ти, ѹ҆крѣпи́лъ є҆́сть.

<rubric class="inline">Бг҃оро́диченъ:</rubric> <red>В</red>лⷣчце, всѣ́ми ꙗ҆ви́ласѧ є҆сѝ тварьмѝ влады́чествꙋющаго неизрече́ннѡ ро́ждши, бцⷣе дв҃о препѣ́таѧ.

<rubric>Канѡ́нъ ст҃ы́ѧ, на д҃, творе́нїе і҆ѡ́сифово, гла́съ и҃, є҆гѡ́же краегране́сїе: <acrostic><red>Т</red>воѧ̑ по́двиги, ва́ссо честна́ѧ, приношꙋ̀.</acrostic></rubric>



## Пѣ́снь а҃.

<rubric class="inline">І҆рмо́съ:</rubric> <irmos><red>В</red>о́дꙋ проше́дъ ꙗ҆́кѡ сꙋ́шꙋ, и҆ є҆гѵ́петскагѡ ѕла̀ и҆збѣжа́въ, і҆и҃льтѧнинъ вопїѧ́ше: и҆зба́вителю и҆ бг҃ꙋ на́шемꙋ пои́мъ.</irmos>

<red>Т</red>вою̀ восхвалѧ́ющемꙋ ра́достнѡ всесла́внꙋю па́мѧть, съ нб҃се́ ми просвѣще́нїе да́ти моли́сѧ, бл҃же́ннаѧ, и҆ дꙋшетлѣ́нныхъ согрѣше́нїй проще́нїе.

<red>Н</red>е ѹ҆страши́сѧ повелѣ́нїй бг҃оме́рзскихъ, стра́хомъ гдⷭ҇нимъ ѡ҆гражде́ннаѧ твоѧ̀ дꙋша̀, ра́нъ разли́чныхъ и҆ бѣ́дъ. Тѣ́мже мꙋ́жески дерзнꙋ́ла є҆сѝ.

<red>П</red>рїѧ́ла є҆сѝ мꙋ̑ки многови̑дныѧ, съ тремѝ сы́ны, страстоте́рпице, терпѣли́внѡ: съ ни́миже и҆сплела̀ є҆сѝ вѣнцы̀ нетлѣ̑нныѧ, трⷪ҇цꙋ сла́вѧщи.

<rubric class="inline">Бг҃оро́диченъ:</rubric> <red>З</red>ачала̀ є҆сѝ сло́во ѻ҆́ч҃ее, безъ болѣ́зней, прест҃а́ѧ, ма́тернихъ: и҆ сего̀ неизрече́ннѡ па́че сло́ва, на спасе́нїе на́ше породила̀ є҆сѝ.

## Пѣ́снь г҃.

<rubric class="inline">І҆рмо́съ:</rubric> <irmos><red>Т</red>воѧ̑ пѣсносло́вцы, бцⷣе, живы́й и҆ незави́стный и҆сто́чниче, ли́къ себѣ̀ совокꙋ́пльшыѧ дꙋхо́внѡ ѹ҆твердѝ, въ бжⷭ҇твеннѣй па́мѧти твое́й вѣнцє́въ сла́вы сподо́би.</irmos>

<red>Ѿ</red> ме́ртвыхъ чре́слъ произве́дшисѧ, є҆стество́мъ подо́бна, чⷭ҇таѧ, и҆схожде́нїе разрѣшѝ: ро́ждши же сꙋ́щꙋю жи́знь, къ жи́зни преста́висѧ бжⷭ҇твеннѣй и҆ ѵ҆поста́снѣй.

<red>Л</red>и́къ бг҃осло́вѡвъ ѿ конє́цъ, свы́ше же а҆́гг҃лъ мно́жєства, къ сїѡ́нꙋ и҆дѧ́хꙋ, всеси́льнымъ манове́нїемъ, достодо́лжнѡ, влⷣчце, твоемꙋ̀ погребе́нїю слꙋжа́ще.

## И҆́нъ.

<rubric class="inline">І҆рмо́съ:</rubric> <irmos><red>Т</red>ы̀ є҆сѝ ѹ҆твержде́нїе притека́ющихъ къ тебѣ̀, гдⷭ҇и, ты̀ є҆сѝ свѣ́тъ ѡ҆мраче́нныхъ, и҆ пое́тъ тѧ̀ дꙋ́хъ мо́й.</irmos>

<red>З</red>аре́ю бжⷭ҇твенныѧ благода́ти просвѣща́ѧ лю́ди, сла́вне, свѣ́тъ чи́стъ ꙗ҆ви́лсѧ є҆сѝ, сꙋ́щымъ во тмѣ̀ лю́тыхъ.

<red>Ц</red>ѣльбꙋ̀ и҆ и҆збавле́нїе бг҃одѣ́тельными, мꙋ́дре, мановє́нїи царю̀ прине́слъ є҆сѝ а҆́ѵгарю, къ немꙋ̀ прише́дъ.

<red>Х</red>ра́мы содѣ́лалъ є҆сѝ вседѣ́тельномꙋ, мꙋ́дре, дх҃ꙋ, земноро́дныхъ па̑гꙋбныѧ разори́лъ є҆сѝ хра́мы.

<rubric class="inline">Бг҃оро́диченъ:</rubric> <red>З</red>ако́на проначерта̑нїѧ, и҆ прⷪ҇ро́честїи гла́си, влⷣчце, твоѐ стра́шное ржⷭ҇тво̀ бг҃оѧвле́ннѡ сказа́ша.

## И҆́нъ.

<rubric class="inline">І҆рмо́съ:</rubric> <irmos><red>Н</red>бⷭ҇нагѡ крꙋ́га верхотво́рче, гдⷭ҇и, и҆ цр҃кве зижди́телю, ты̀ менѐ ѹ҆твердѝ въ любвѝ твое́й, жела́нїй кра́ю, вѣ́рныхъ ѹ҆твержде́нїе, є҆ди́не чл҃вѣколю́бче.</irmos>

<red>Р</red>азже́гшисѧ вѣ́рою, и҆ те́плымъ жела́нїемъ премно́гїѧ любвѐ хрⷭ҇то́вы, всехва́льнаѧ, ѻ҆́гнь ѹ҆гаси́ла є҆сѝ предстоѧ́нїемъ а҆́гг҃ла, и҆ лю́ди неразꙋ̑мныѧ а҆́бїе попали́ла є҆сѝ.

<red>Р</red>о́дъ ны́нѣ пра́выхъ благослове́нъ бы́сть, и҆зъ твоегѡ̀ чре́ва возсїѧ́вшїй страда́нїй свѣ́тлостїю, ва́ссо пресла́внаѧ, и҆ тмꙋ̀ разо́ршїй беззако́нныхъ противле́нїй ра́зꙋма тве́рдостїю.

<red>Ѽ</red> ма́тере превозше́ствїе зако́на текꙋ́щагѡ є҆стества̀! И҆ и҆́же па́че є҆стества̀ є҆дине́нїемъ, ꙗ҆́кѡ претерпѣ̀ непра́веднꙋ сме́рть, разли́чнѡ зрѧ́щи, и҆̀хже воспита̀ вѣ́рою и҆ млеко́мъ.

<rubric class="inline">Бг҃оро́диченъ:</rubric> <red>Ѹ҆</red>мерщвле́на мѧ̀ снѣ́дїю преслꙋша́нїѧ спасла̀ є҆сѝ, є҆ди́на живо́тъ ро́ждши ѵ҆поста́сный, дв҃о всенепоро́чнаѧ. Тѣ́мже тѧ̀ достодо́лжнѡ приснобл҃же́ннꙋю ны́нѣ ѹ҆блажа́емъ.

<rubric>Конда́къ а҆пⷭ҇ла, гла́съ д҃:</rubric>

<red>Ꙗ҆́</red>кѡ ѕвѣздꙋ̀ пресвѣ́тлꙋю цр҃ковь тѧ̀ стѧжа̀, а҆пⷭ҇ле ѳадде́е, чꙋдесы̀ твои́ми всегда̀ просвѣща́ема, спасѝ вѣ́рою чтꙋ́щыѧ па́мѧть твою̀.

<rubric>Сѣда́ленъ, гла́съ и҃.</rubric>

<podoben>Подо́бенъ: <incipit><red>П</red>ремꙋ́дрости:</incipit></podoben>

<red>П</red>ристꙋпи́въ къ сл҃нцꙋ мы́сленномꙋ, ѿ негѡ̀ зари̑ та̑йныѧ прїѧ́лъ є҆сѝ: и҆ бы́лъ є҆сѝ ꙗ҆́кѡ ѕвѣзда̀ пресвѣ́тлаѧ, ѡ҆зарѧ́ѧ всеѧ̀ землѝ и҆сполнє́нїѧ, и҆ разорѧ́ѧ пре́лести мглꙋ̀, бл҃же́нне. Тѣ́мже свѣтоно́снꙋю твою̀ соверша́емъ па́мѧть, вѣ́рнѡ восхвалѧ́юще тѧ̀, и҆ согла́снѡ вопїе́мъ тѝ: ѳадде́е а҆пⷭ҇ле, молѝ хрⷭ҇та̀ бг҃а, грѣхѡ́въ ѡ҆ставле́нїе пода́ти чтꙋ́щымъ любо́вїю свѧтꙋ́ю па́мѧть твою̀.

<rubric>Сла́ва, сѣда́ленъ ст҃ы́ѧ, гла́съ а҃.</rubric>

<podoben>Подо́бенъ: <incipit><red>Г</red>ро́бъ тво́й:</incipit></podoben>

<red>М</red>ꙋче́нїй ѻ҆́гнь дх҃а росо́ю погаси́ла є҆сѝ, честна́ѧ, и҆ къ свѣ́тꙋ преста́виласѧ є҆сѝ бжⷭ҇твенномꙋ и҆ невеще́ственномꙋ, и҆ по кончи́нѣ блаже́ннѣ и҆сточа́еши же и҆сцѣле́нїй ка̑пли, ѹ҆ставлѧ́ющи разжжє́нїѧ страсте́й си́лою дꙋхо́вною.

<rubric>И҆ ны́нѣ, пра́здника, гла́съ и҆ подо́бенъ то́йже:</rubric>

<red>В</red>сечестны́й ли́къ премꙋ́дрыхъ а҆пⷭ҇лъ собра́сѧ чꙋ́днѡ, погребстѝ сла́внѡ тѣ́ло твоѐ пречⷭ҇тое, бцⷣе всепѣ́таѧ. Съ ни́миже воспѣ́ша и҆ а҆́гг҃лъ мно́жество, преставле́нїе твоѐ че́стнѡ хва́лѧще, є҆́же вѣ́рою пра́зднꙋемъ.

## Пѣ́снь д҃.

<rubric class="inline">І҆рмо́съ:</rubric> <irmos><red>Н</red>еизслѣ́дный бж҃їй совѣ́тъ, є҆́же ѿ дв҃ы воплоще́нїѧ тебє̀ вы́шнѧгѡ, прⷪ҇ро́къ а҆ввакꙋ́мъ ѹ҆смотрѧ́ѧ зовѧ́ше: сла́ва си́лѣ твое́й, гдⷭ҇и.</irmos>

<red>Ч</red>ꙋ́до бѧ́ше зрѣ́ти, нб҃о всѣ́хъ цр҃ѧ̀ ѡ҆дꙋшевле́нное и҆спражднє́нїѧ преходѧ́щее зємна́ѧ: ꙗ҆́кѡ чꙋ́дна дѣла̀ твоѧ̑! Сла́ва си́лѣ твое́й, гдⷭ҇и.

<red>А҆́</red>ще и҆ непости́жный сеѧ̀ пло́дъ, и҆́мже нб҃са̀ бы́ша, погребе́нїю прїѧ́тъ во́лею ꙗ҆́кѡ ме́ртвъ: ка́кѡ погребе́нїѧ ѿве́ржетсѧ, неискꙋсобра́чнѡ ро́ждшаѧ;

<red>В</red>ъ преставле́нїи твое́мъ, мт҃и бж҃їѧ, простра́ннѣйшее тѣ́ло твоѐ и҆ бг҃опрїѧ́тное, а҆́гг҃льскаѧ вѡ́инства свѧще́нными кри́лы, тре́петомъ и҆ ра́достїю покрыва́хꙋ.

## И҆́нъ.

<rubric class="inline">І҆рмо́съ:</rubric> <irmos><red>Ѹ҆</red>слы́шахъ, гдⷭ҇и, смотре́нїѧ твоегѡ̀ та́инство, разꙋмѣ́хъ дѣла̀ твоѧ̑, и҆ просла́вихъ твоѐ бж҃ество̀.</irmos>

<red>В</red>ысо́къ ѹ҆́мъ и҆мѣ́ѧ, прїѧ́тъ бжⷭ҇твєнныѧ ра́зꙋмы, и҆ дꙋхѡ́внаѧ дарова̑нїѧ, ѹ҆ченичѐ ѳадде́е, всѣ́хъ цр҃ѧ̀.

<red>Т</red>а̑инъ, пребога́те, бжⷭ҇твенныхъ, во ѹ҆че́нїи, бл҃же́нне, бы́въ, ненака̑занныѧ просвѣти́лъ є҆сѝ трⷪ҇цꙋ честѝ є҆диносꙋ́щнꙋю.

<red>З</red>ако́нъ бжⷭ҇твенный начерта́лъ є҆сѝ, бл҃же́нне, на сердца́хъ, загла́дивъ пе́рвѣе невѣ́дѣнїѧ начерта́нїе, и҆ ѕлоче́стїѧ и҆стꙋка̑нныѧ.

<rubric class="inline">Бг҃оро́диченъ:</rubric> <red>Ꙗ҆́</red>кѡ зижди́телѧ ро́ждши, всѣ́хъ тва́рей ꙗ҆ви́ласѧ є҆сѝ цр҃и́ца: сегѡ̀ ра́ди тѧ̀ сла́вимъ, бцⷣе, є҆ди́на приснодв҃о.

## И҆́нъ.

<rubric class="inline">І҆рмо́съ:</rubric> <irmos><red>Ѹ҆</red>слы́шахъ, гдⷭ҇и, смотре́нїѧ твоегѡ̀ та́инство, разꙋмѣ́хъ дѣла̀ твоѧ̑, и҆ просла́вихъ твоѐ бж҃ество̀.</irmos>

<red>Н</red>ераздвое́нъ и҆мꙋ́щи тво́й по́мыслъ, къ боре́нїю ѿлꙋчи́ласѧ є҆сѝ льсти́вагѡ борца̀, и҆ глꙋбино́ю крове́й сего̀ потопи́ла є҆сѝ.

<red>Т</red>ѧ̀ глꙋбина̀ прїе́мши, ѡ҆сꙋжде́нꙋ сме́ртїю непра́ведною, ѹ҆ти́шисѧ, и҆ спасѐ, страстоте́рпице ва́ссо, бжⷭ҇твеннымъ манове́нїемъ.

<red>Ц</red>а́рство непоколеби́мое со благохва́льными сы́ны твои́ми сла́внаѧ, наслѣ́дила є҆сѝ, и҆ нбⷭ҇ный вои́стиннꙋ черто́гъ, и҆ свѣ́тъ незаходи́мый.

<rubric class="inline">Бг҃оро́диченъ:</rubric> <red>Н</red>есѣко́мꙋю го́рꙋ тѧ̀ дре́вле а҆ввакꙋ́мъ прови́дѣ дх҃омъ: бг҃ъ и҆зъ тебє̀ ꙗ҆ви́сѧ, и҆ на́съ, дв҃о, спасѐ.

## Пѣ́снь є҃.

<rubric class="inline">І҆рмо́съ:</rubric> <irmos><red>Ѹ҆</red>жасо́шасѧ всѧ́чєскаѧ ѡ҆ честнѣ́мъ ѹ҆спе́нїи твое́мъ: ты́ бо, неискꙋсобра́чнаѧ дв҃о, ѿ землѝ преста́виласѧ є҆сѝ къ вѣ̑чнымъ ѻ҆би́телемъ, и҆ къ безконе́чнѣй жи́зни, всѣ̑мъ воспѣва́ющымъ тѧ̀ спасе́нїе подава́ющаѧ.</irmos>

<red>Д</red>а возгласѧ́тъ трꙋбы̑ бг҃осло́вѡвъ дне́сь, ѧ҆зы́къ же многовѣща́нный человѣ́ческїй ны́нѣ да восхва́литъ: да ѡ҆гласи́тъ же воздꙋ́хъ, безмѣ́рнымъ сїѧ́ѧ свѣ́томъ: а҆́гг҃ли да пою́тъ пречи́стыѧ дв҃ы ѹ҆спе́нїе.

<red>С</red>осꙋ́дъ подоба́ше и҆збра́нный, пѣ́нїемъ тѝ ве́сь ѹ҆дивлѧ́емь, дв҃и́це, и҆схо́денъ, ве́сь ѡ҆свѧще́нъ бг҃ꙋ, всѣ̑мъ бг҃опрїѧ́тенъ, и҆ се́й и҆́стиннѡ ꙗ҆влѧ́емый, бцⷣе всепѣ́таѧ.

## И҆́нъ.

<rubric class="inline">І҆рмо́съ:</rubric> <irmos><red>Ѿ</red> но́щи невѣ́дѣнїѧ, бг҃овѣ́дѣнїемъ просвѣти́вый концы̀, просвѣти́ мѧ ѹ҆́тромъ чл҃вѣколю́бїѧ твоегѡ̀, гдⷭ҇и.</irmos>

<red>В</red>лⷣки бжⷭ҇твенное носѧ̀, бл҃же́нне, подо́бїе, мѣ́стномꙋ кнѧ́зю а҆́ѵгарю бжⷭ҇твенный вра́чь прише́лъ є҆сѝ.

<red>С</red>вѧще́нный ѳѡма̀ тѧ̀ по бжⷭ҇твеннѣмъ сло́ва вознесе́нїи проповѣ́дника посыла́етъ, премꙋ́дре ѳадде́е, тре́бꙋющымъ.

<red>Н</red>едꙋ́ги ѿгони́мы, и҆ и҆сцѣлѧ́єма сердца̀ зрѧ̀ а҆́ѵгарь, и҆спо́лнисѧ бжⷭ҇твеннагѡ просвѣще́нїѧ хода́тайствомъ твои́мъ.

<rubric class="inline">Бг҃оро́диченъ:</rubric> <red>В</red>оплоще́нно сло́во, сꙋгꙋ́бо дѣ́йство носѧ́ща родила̀ є҆сѝ, неискꙋсобра́чнаѧ ѻ҆трокови́це, пребы́вши дв҃а нескве́рнаѧ.

## И҆́нъ.

<rubric class="inline">І҆рмо́съ:</rubric> <irmos><red>В</red>скꙋ́ю мѧ̀ ѿри́нꙋлъ є҆сѝ ѿ лица̀ твоегѡ̀, свѣ́те незаходи́мый, и҆ покры́ла мѧ̀ є҆́сть чꙋжда́ѧ тма̀ ѻ҆каѧ́ннаго; но ѡ҆брати́ мѧ, и҆ къ свѣ́тꙋ за́повѣдей твои́хъ пꙋти̑ моѧ̑ напра́ви, молю́сѧ.</irmos>

<red>С</red>одержи́мь жа́ждею, сла́вне а҆га́пїе бг҃облаже́нне, хрⷭ҇то́вы любвѐ, ѕло́бꙋ до конца̀ возненави́дѣлъ є҆сѝ, и҆ крѣ́пкѡ под̾ѧ́лъ є҆сѝ бѡлѣ́зни мꙋ́къ, и҆ копїе́мъ тѣле́сное ѹ҆бїе́нїе.

<red>Р</red>азве́рзєннымъ твои̑мъ внꙋ́трєннимъ, ногтьмѝ стрꙋ́жемь, мꙋ́чениче ѳео́гнїе, позна́лъ є҆сѝ мно́жае, чи́стѣе и҆ соверше́ннѣе бг҃а всѣ́хъ: къ немꙋ́же возше́лъ є҆сѝ со сла́вою, страда́льческими блиста́ѧ свѣтлостьмѝ.

<red>Н</red>есꙋмнѣ́нною вѣ́рою, премꙋ́дре вѣ́рне, вше́дъ въ сꙋди́лище невѣ́рныхъ, бл҃же́нне, неразꙋ́мныхъ сердца̀ ѹ҆диви́лъ є҆сѝ, внегда̀ сокрꙋша́тисѧ твои̑мъ косте́мъ, и҆ на ѹ҆́ды раздроби́тисѧ всемꙋ̀ тѣлесѝ.

<rubric class="inline">Бг҃оро́диченъ:</rubric> <red>П</red>рама́тере є҆́ѵы ны́нѣ и҆спра́вила є҆сѝ паде́нїе, ро́ждши и҆зба́вителѧ всѣ́хъ и҆ сп҃са и҆ зижди́телѧ и҆ гдⷭ҇а, бг҃ома́ти, є҆ди́на въ жена́хъ бл҃гослове́ннаѧ. Сегѡ̀ ра́ди тѧ̀ вѣ́рнїи сла́вимъ.

## Пѣ́снь ѕ҃.

<rubric class="inline">І҆рмо́съ:</rubric> <irmos><red>Б</red>жⷭ҇твенное сїѐ и҆ всечестно́е соверша́юще пра́зднество, бг҃омꙋ́дрїи, бг҃ома́тере, прїиди́те, рꙋка́ми воспле́щимъ, ѿ неѧ̀ ро́ждшагосѧ бг҃а сла́вимъ.</irmos>

<red>И҆</red>зъ тебє̀ жи́знь возсїѧ̀, ключѝ дѣ́вства не рꙋши́вши: ка́кѡ ѹ҆́бѡ пречⷭ҇тое и҆ живонача́льное твоѐ тѣ́ло и҆скꙋше́нїѧ сме́рти бы́сть прича́стно;

<red>Ж</red>и́зни бы́вши хра́мъ, жи́знь присносꙋ́щнꙋю ѹ҆лꙋчи́ла є҆сѝ: сме́ртїю бо къ животꙋ̀ преминꙋ́ла є҆сѝ, ꙗ҆́же жи́знь ро́ждши воѷпоста́снꙋю.

## И҆́нъ.

<rubric class="inline">І҆рмо́съ:</rubric> <irmos><red>І҆</red>ѡ́нꙋ въ ки́тѣ, гдⷭ҇и, є҆ди́наго всели́лъ є҆сѝ, мене́ же свѧ́заннаго мре́жами вра́жїими, ꙗ҆́кѡ ѿ тлѝ ѻ҆́наго, спасѝ.</irmos>

<red>П</red>росвѣще́нїе ст҃а́гѡ дх҃а, всели́вшеесѧ въ се́рдце твоѐ, свѣти́льника мі́рꙋ тѧ̀, ѳадде́е, содѣ́ла и҆́стинна, ѡ҆мраче́нїе ле́сти разорѧ́юща.

<red>Н</red>осѧ̀ пло́тїю хрⷭ҇то́вы ра̑ны, ѳадде́е, спаси́тєльныѧ, ꙗ҆́кѡ ѹ҆краше́нїе всѧ́кїѧ некрасоты̀, лю́ди и҆зба́вилъ є҆сѝ, мꙋ́дре, и҆ къ ра́дости взѧ́лсѧ є҆сѝ прекра́снѣй.

<red>Ѹ҆́</red>треннее на́мъ ꙗ҆ви́лъ є҆сѝ сл҃нце пра́вды, сла́вне, показꙋ́ѧ, и҆́мже просвѣти́вшесѧ, сы́нове свѣ́та мы́сленнагѡ, земноро́днїи, ѳадде́е, бы́хомъ.

<rubric class="inline">Бг҃оро́диченъ:</rubric> <red>Н</red>о́ваго на́мъ млⷣнца породила̀ є҆сѝ, ѻ҆ц҃ꙋ̀ є҆диносꙋ́щна, и҆стлѣ́вшее є҆стество̀ человѣ́ческое къ пе́рвѣй добро́тѣ, чⷭ҇таѧ, сїѐ па́ки возводѧ́ща.

## И҆́нъ.

<rubric class="inline">І҆рмо́съ:</rubric> <irmos><red>Ѡ҆</red>чи́сти мѧ̀, сп҃се, мнѡ́га бо беззакѡ́нїѧ моѧ̑, и҆ и҆зъ глꙋбины̀ ѕѡ́лъ возведѝ, молю́сѧ: къ тебѣ́ бо возопи́хъ, и҆ ѹ҆слы́ши мѧ̀, бж҃е спасе́нїѧ моегѡ̀.</irmos>

<red>В</red>одрꙋжє́нїѧ ме́рзскихъ богѡ́въ до конца̀ и҆стни́ла є҆сѝ, водрꙋзи́вши дꙋ́шꙋ къ бж҃їи неска́заннѣй любвѝ, и҆ была̀ є҆сѝ, страстоте́рпице ва́ссо, а҆́гг҃лѡмъ є҆диножи́тельна.

<red>В</red>ели́ки за хрⷭ҇та̀ по́двиги, мч҃нице, прошла̀ є҆сѝ, вели̑ка и҆ ѿ негѡ̀ прїѧ́ла є҆сѝ воздаѧ̑нїѧ: безсме́ртное бл҃госла́вїе, и҆ черто́гъ бжⷭ҇твенный, и҆ пи́щꙋ немимотекꙋ́щꙋю.

<red>Ꙗ҆́</red>коже дре́вле і҆ѡ́нꙋ ѿ глꙋбины̀ мо́рѧ, спасѐ бг҃ъ тѧ̀ вседѣ́тельною си́лою, прехва́льнаѧ, въ тебѣ̀ чꙋ́дный, и҆ въ совѣ́тѣхъ ст҃ы́хъ всегда̀ прославлѧ́емый.

<rubric class="inline">Бг҃оро́диченъ:</rubric> <red>П</red>ꙋчи̑ны грѣхѡ́вныѧ и҆ во́лны ѿча́ѧнїѧ ѡ҆бꙋрева́ютъ мо́й ѹ҆́мъ: ѹ҆милосе́рдисѧ, влⷣчце, и҆ рꙋ́кꙋ мѝ прострѝ и҆ спаси́ мѧ, сп҃са ро́ждшаѧ.

<rubric>Конда́къ пра́здника, гла́съ в҃:</rubric>

<red>В</red>ъ моли́твахъ неꙋсыпа́ющꙋю бцⷣꙋ, и҆ въ предста́тельствахъ непрело́жное ѹ҆пова́нїе, гро́бъ и҆ ѹ҆мерщвле́нїе не ѹ҆держа́ста: ꙗ҆́коже бо живота̀ мт҃рь, къ животꙋ̀ преста́ви, во ѹ҆тро́бꙋ всели́выйсѧ приснодѣ́вственнꙋю.

<rubric class="inline">І҆́косъ:</rubric> <red>Ѡ҆</red>градѝ моѧ̑ помышлє́нїѧ, хрⷭ҇тѐ мо́й, и҆́бо стѣ́нꙋ мі́ра воспѣ́ти дерза́ю, чи́стꙋю мт҃рь твою̀: на столпѣ̀ глагѡ́лъ ѹ҆крѣпи́ мѧ, и҆ въ тѧ́жкихъ мы́слехъ застꙋпи́ мѧ: ты́ бо взыва́ющымъ и҆ просѧ́щымъ вѣ́рою, молє́нїѧ и҆сполнѧ́еши. Ты̀ мнѣ̀ ѹ҆́бѡ да́рꙋй ѧ҆зы́къ доброрѣ́чивъ, и҆ по́мыслъ непосты́денъ: всѧ́кое бо бла́го даѧ́нїе ѿ тебє̀ низпосыла́етсѧ, свѣтопода́телю, во ѹ҆тро́бꙋ всели́выйсѧ приснодѣ́вственнꙋю.

## Пѣ́снь з҃.

<rubric class="inline">І҆рмо́съ:</rubric> <irmos><red>Н</red>е послꙋжи́ша тва́ри бг҃омꙋ́дрїи па́че созда́вшагѡ, но ѻ҆́гненное преще́нїе мꙋ́жески попра́вше, ра́довахꙋсѧ пою́ще: препѣ́тый ѻ҆тцє́въ гдⷭ҇ь и҆ бг҃ъ, бл҃гослове́нъ є҆сѝ.</irmos>

<red>Ю҆́</red>ношы и҆ дѣ̑вы, дв҃ыѧ же и҆ бг҃ома́тере па́мѧть чтꙋ́ще, ста́рцы и҆ мона́си, ца́рїе и҆ сꙋдїи̑ по́йте: ѻ҆тє́цъ на́шихъ гдⷭ҇и и҆ бж҃е, бл҃гослове́нъ є҆сѝ.

<red>Д</red>а вострꙋ́бѧтъ трꙋбо́ю дх҃о́вною го́ры нбⷭ҇ныѧ, да ра́дꙋютсѧ хо́лми, и҆ да и҆гра́ютъ бжⷭ҇твеннїи а҆пⷭ҇ли: цр҃и́ца къ сн҃ꙋ преставлѧ́етсѧ, съ ни́мъ ца́рствꙋющи.

<red>В</red>сесвѧще́нное преставле́нїе, бжⷭ҇твенныѧ твоеѧ̀ и҆ нетлѣ́нныѧ мт҃ре, премі̑рныѧ вы́шнихъ си́лъ совокꙋпѝ чи́ны, весели́тисѧ съ сꙋ́щими на землѝ тебѣ̀ пою́щими: бж҃е, бл҃гослове́нъ є҆сѝ.

## И҆́нъ.

<rubric class="inline">І҆рмо́съ:</rubric> <irmos><red>Ѻ҆́</red>троцы благочести́вїи въ вавѷлѡ́нѣ ѻ҆́бразꙋ злато́мꙋ непоклони́шасѧ, но посредѣ̀ пе́щи ѻ҆́гненныѧ ѡ҆роша́еми, пѣ́снь воспѣва́хꙋ, глаго́люще: превозноси́мый ѻ҆тцє́въ и҆ на́шъ бж҃е, бл҃гослове́нъ є҆сѝ.</irmos>

<red>Ч</red>ꙋдеса̀ соверша́ѧ призыва́нїемъ хрⷭ҇та̀, ꙗ҆́вльшагѡсѧ ве́щїю тѣ́ла, привле́клъ є҆сѝ лю́ди же и҆ гра́ды, прехва́льне, во и҆звѣ́стнꙋю вѣ́рꙋ, зовꙋ́щыѧ: бл҃гослове́нъ бг҃ъ ѻ҆ц҃ъ на́шихъ.

<red>Ѹ҆</red>ста́вилъ є҆сѝ гное́нїе безбо́жїѧ, сла́дкихъ твои́хъ слове́съ бжⷭ҇твенною со́лїю, и҆ и҆сцѣли́лъ є҆сѝ сердца̀ стрѣло́ю ѕмїи́ною ѹ҆ѧ́звєнаѧ, блаже́нне, а҆пⷭ҇ле, бл҃гослове́нъ є҆сѝ, вопїѧ̀, бж҃е ѻ҆тє́цъ на́шихъ.

<red>В</red>зѧ́тсѧ къ высотѣ̀ видѣ́нїѧ, и҆спо́лнивсѧ, ѽ ѳадде́е, бжⷭ҇твеннагѡ дх҃а, и҆ спаси́тельнымъ сло́вомъ бжⷭ҇твеннѣ ѡ҆богати́лсѧ є҆сѝ, и҆ лю́ди вопи́ти наꙋчи́лъ є҆сѝ: бл҃гослове́нъ бг҃ъ ѻ҆тє́цъ на́шихъ.

<rubric class="inline">Бг҃оро́диченъ:</rubric> <red>Н</red>ра́вомъ мои́мъ поползнꙋ́всѧ, и҆ дѣѧ̑нїи неподо́бными ѡ҆бложе́нъ, къ тебѣ̀ прибѣга́ю, помози́ ми, влⷣчце, покаѧ́нїѧ ѻ҆́бразы подаю́щи смире́ннѣй мое́й дꙋшѝ, да прославлѧ́ю тѧ̀.

## И҆́нъ.

<rubric class="inline">І҆рмо́съ:</rubric> <irmos><red>Ѿ</red> і҆ꙋде́и доше́дше, ѻ҆́троцы въ вавѷлѡ́нѣ и҆ногда̀ вѣ́рою трⷪ҇ческою пла́мень пе́щный попра́ша, пою́ще: ѻ҆тцє́въ бж҃е, бл҃гослове́нъ є҆сѝ.</irmos>

<red>С</red>и́лою бжⷭ҇твенною пла́мень ѻ҆гнѧ̀ проше́дши, мч҃нице, неѡпали́ма, ѻ҆гне́мъ твои́хъ крове́й, ꙗ҆́кѡ ве́щь, пре́лесть, вопїю́щи, попали́ла є҆сѝ: ѻ҆тє́цъ на́шихъ бж҃е, бл҃гослове́нъ є҆сѝ.

<red>И҆́</red>же львѡ́въ свѧза́вый стремлє́нїѧ въ ро́вѣ, спаса́ѧ твоего̀ данїи́ла, невреди́мꙋ показа́лъ є҆сѝ ѕвѣрьмѝ страстоте́рпицꙋ, пою́щꙋю тѝ, влⷣко: ѻ҆тє́цъ на́шихъ бж҃е, бл҃гослове́нъ є҆сѝ.

<red>С</red>вѣ́тлыми лꙋча́ми крⷭ҇та̀ ѡ҆сїѧ́ема, ва́ссо сла́внаѧ, тмꙋ̀ пре́лести невре́днѡ преминꙋ́ла є҆сѝ, и҆ къ свѣ́тꙋ и҆зшла̀ є҆сѝ, вопїю́щи: ѻ҆тє́цъ на́шихъ бж҃е, бл҃гослове́нъ є҆сѝ.

<rubric class="inline">Бг҃оро́диченъ:</rubric> <red>Р</red>асто́ргни многоплетє́нныѧ мои́хъ согрѣше́нїй плени́цы, бг҃оневѣ́сто, взе́млющаго мі́ра грѣ́хъ, бг҃а па́че сло́ва ро́ждши, бл҃гослове́ннаѧ чⷭ҇таѧ, при́снѡ препросла́вленнаѧ.

## Пѣ́снь и҃.

<rubric class="inline">І҆рмо́съ:</rubric> <irmos><red>Ѿ</red>троки благочести̑выѧ въ пещѝ ржⷭ҇тво̀ бг҃оро́дичо спасло̀ є҆́сть: тогда̀ ѹ҆́бѡ ѡ҆бразꙋ́емое, ны́нѣ же дѣ́йствꙋемое, вселе́ннꙋю всю̀ воздвиза́етъ пѣ́ти тебѣ̀: гдⷭ҇а по́йте дѣла̀, и҆ превозноси́те є҆го̀ во всѧ̑ вѣ́ки.</irmos>

<red>П</red>а́мѧть твою̀, чⷭ҇таѧ дв҃о, нача̑ла же и҆ вла̑сти, и҆ си̑лы, а҆́гг҃ли, а҆рха́гг҃ли, прⷭ҇то́ли, гдⷭ҇ьства, херꙋві́ми сла́вѧтъ, и҆ стра́шнїи серафі́ми: человѣ́ческїй же ро́дъ пое́мъ и҆ превозно́симъ во всѧ̑ вѣ́ки.

<red>И҆́</red>же стра́ннѡ всели́выйсѧ, бцⷣе, въ чи́стое чре́во твоѐ воплоща́емь, се́й всесщ҃е́нный дх҃ъ тво́й прїе́мъ, ѹ҆ себє̀ ѹ҆поко́и: ꙗ҆́кѡ должни́къ сн҃ъ. Тѣ́мже тѧ̀ пое́мъ, дв҃о, и҆ превозно́симъ во всѧ̑ вѣ́ки.

<red>Ѽ</red> вы́ше ѹ҆ма̀ чꙋде́съ приснодв҃ы же и҆ бг҃ома́тере. Во гро́бъ бо все́льшисѧ, показа̀ ра́й, є҆мꙋ́же предстоѧ́ще дне́сь, ра́дꙋющесѧ пое́мъ: гдⷭ҇а по́йте дѣла̀, и҆ превозноси́те є҆го̀ во всѧ̑ вѣ́ки.

## И҆́нъ.

<rubric class="inline">І҆рмо́съ:</rubric> <irmos><red>П</red>обѣди́тели мꙋчи́телѧ и҆ пла́мене благода́тїю твое́ю бы́вше, за́повѣдемъ твои̑мъ ѕѣлѡ̀ прилѣжа́ще, ѻ҆́троцы вопїѧ́хꙋ: благослови́те, всѧ̑ дѣла̀ гдⷭ҇нѧ, гдⷭ҇а.</irmos>

<red>Н</red>е́бо ꙗ҆ви́лсѧ є҆сѝ, сла́вꙋ повѣ́даѧ бж҃їю, ѳадде́е, и҆ ꙗ҆зы́кѡвъ бы́лъ є҆сѝ просвѣще́нїе, къ вѣ́рѣ бжⷭ҇твеннѣй возводѧ̀ те́плѣ вопїю́щихъ: по́йте гдⷭ҇а, и҆ превозноси́те є҆го̀ во вѣ́ки.

<red>К</red>рѣ́пость немощны̑мъ, и҆ слѣпы̑мъ прозрѣ́нїе, и҆ хромы̑мъ бл҃готече́нїе, бл҃же́нне, подаѧ̀, дꙋхо́вною си́лою, гра́да є҆де́сскагѡ свѣти́льникъ бы́лъ є҆сѝ, при́снѡ вѣ́рнѡ тѧ̀, ѳадде́е, хва́лѧщагѡ.

<red>И҆́</red>же бога́тствомъ чꙋде́съ, невѣ́ренъ ꙗ҆зы́къ въ вѣ́рꙋ ма́нїемъ бжⷭ҇твеннымъ претвори́вый, и҆ ѿ і҆́дѡльскїѧ ле́сти спасы́й къ немꙋ̀ притека́ющыѧ, вѣ́рою по до́лгꙋ сла́витсѧ ѳадде́й.

<rubric class="inline">Бг҃оро́диченъ:</rubric> <red>З</red>ако́на сѣно́вное преста̀, влⷣчце, тебѣ̀ ро́ждшей зако́нꙋ да́телѧ, бл҃года́тїю просвѣща́юща вселе́ннꙋю: є҆го́же при́снѡ молѝ, зако́номъ мѧ̀ побѣжда́ема грѣхо́внымъ ѹ҆ще́дрити вско́рѣ.

## И҆́нъ.

<rubric class="inline">І҆рмо́съ:</rubric> <irmos><red>С</red>едмери́цею пе́щь халде́йскїй мꙋчи́тель бг҃очести̑вымъ неи́стовнѡ разжжѐ, си́лою же лꙋ́чшею спасє́ны сїѧ̑ ви́дѣвъ, творцꙋ̀ и҆ и҆зба́вителю вопїѧ́ше: ѻ҆́троцы, бл҃гослови́те, свѧще́нницы, воспо́йте, лю́дїе, превозноси́те во всѧ̑ вѣ́ки.</irmos>

<red>И҆́</red>же на́шею не́мощїю себѐ ѡ҆бложи́вый, твоѐ немощно́е ꙗ҆́вѣ ѹ҆крѣпѝ: и҆ тѧ̀ содѣ́ла си́льнѣйшꙋ, мч҃нице, ѻ҆гнѧ̀, воды̀ и҆ ѕвѣре́й, и҆ мꙋчи́тельныхъ сосꙋ̑дъ, вѣ́рнѡ вопїю́щꙋю: свѧще́нницы благослови́те, лю́дїе превозноси́те во всѧ̑ вѣ́ки.

<red>Ю҆́</red>ношески хра́брствовавше, и҆ мꙋ́жески побѣди́ша ѻ҆́троцы честні́и сопроти́вныхъ противле́нїе, бжⷭ҇твенный ѳеогні́й, свѧще́нный а҆га́пїй, кꙋ́пнѡ и҆ пі́стъ, дѣ́ломъ и҆ сло́вомъ показа́вшесѧ, и҆ побѣ̑дныѧ вѣнцы̀ ѿ бг҃а прїи́мше, того̀ превозно́сѧтъ во всѧ̑ вѣ́ки.

<red>Ꙗ҆́</red>кѡ ма́слина благопло́дна, ꙗ҆́кѡ многоно́сенъ вїногра́дъ, лоза́ми тремѝ ѹ҆правлѧ́емь, съ ни́миже воздѣ́ла и҆сповѣ́данїѧ гро́зды, вїно̀ свидѣ́нїѧ и҆сточа́ющи, ва́ссо, веселѧ́щее сердца̀ благоче́стнѡ вопїю́щихъ: лю́дїе, превозноси́те хрⷭ҇та̀ во вѣ́ки.

<red>С</red>о безпло́тными чи́ны, съ мꙋ́ченическими во́инствы, прⷭ҇то́лꙋ предстоѧ́ще бж҃їю прехва́льнїи, и҆ сла́вы и҆ благода́ти и҆ просвѣще́нїѧ и҆спо́лнени, разори́те на́шихъ согрѣше́нїй мра́къ, вѣ́рою творѧ́щихъ свѣтоно́снꙋю и҆ бжⷭ҇твеннꙋю, и҆спо́лненꙋ дарова́нїй ва́шꙋ и҆зрѧ́днꙋю па́мѧть.

<rubric class="inline">Бг҃оро́диченъ:</rubric> <red>И҆́</red>же нб҃са̀ ма́нїемъ, и҆ зе́млю хотѣ́нїемъ, сло́во ѻ҆́ч҃ее содѣ́лавъ, пречⷭ҇таѧ, и҆ созда́въ человѣ́ка, и҆зъ тебє̀ ꙗ҆́вѣ прїѧ́тъ пло́ть себѣ̀, назда́ти є҆стество̀ на́ше и҆стлѣ́вшее, и҆ сокрꙋше́нное пре́лестїю ѕмі́ѧ, дв҃о, є҆ди́ный ми́лостивый.

## Пѣ́снь ѳ҃.

<rubric class="inline">І҆рмо́съ:</rubric> <irmos><red>В</red>сѧ́къ земноро́дный да взыгра́етсѧ, дх҃омъ просвѣща́емь, да торжествꙋ́етъ же безпло́тныхъ ѹ҆мѡ́въ є҆стество̀, почита́ющее свѧще́нное преставле́нїе бг҃ома́тере, и҆ да вопїе́тъ: ра́дꙋйсѧ, всеблаже́ннаѧ бцⷣе, чⷭ҇таѧ приснодв҃о.</irmos>

<red>П</red>рїиди́те въ сїѡ́нъ, на бжⷭ҇твеннꙋю и҆ тꙋ́чнꙋю го́рꙋ жива́гѡ бг҃а, возра́дꙋемсѧ, бцⷣꙋ зрѧ́ще: къ ѕѣлѡ́ бо лꙋ́чшей и҆ бжⷭ҇твеннѣй сѣ́ни, ꙗ҆́кѡ мт҃рь, сїю̀ во ст҃а̑ѧ ст҃ы́хъ хрⷭ҇то́съ преста́ви.

<red>П</red>рїиди́те, вѣ́рнїи, ко гро́бꙋ пристꙋ́пимъ бж҃їѧ мт҃ре, и҆ ѡ҆б̾и́мемъ сердцы̀ и҆ ѹ҆стна́ми, ѻ҆чесы̀ и҆ лице́мъ чи́стѡ прикаса́ющесѧ, и҆ почерпа́юще и҆сцѣле́нїй незави̑стныѧ да́ры ѿ и҆сто́чника приснотекꙋ́щагѡ.

<red>П</red>рїимѝ ѿ на́съ пѣ́снь и҆схо́днꙋю, мт҃и жива́гѡ бг҃а, и҆ свѣтоно́сною твое́ю и҆ бжⷭ҇твенною ѡ҆сѣнѝ бл҃года́тїю, во́инствꙋ побѣди́тєльнаѧ, хрⷭ҇толю̑бнымъ лю́демъ ми́ръ, ѡ҆ставле́нїе пою́щымъ, и҆ дꙋша́мъ спасе́нїе подаю́щи.

## И҆́нъ.

<rubric class="inline">І҆рмо́съ:</rubric> <irmos><red>В</red>ои́стиннꙋ бцⷣꙋ тѧ̀ и҆сповѣ́дꙋемъ, спасе́ннїи тобо́ю, дв҃о чⷭ҇таѧ, съ безпло́тными ли̑ки тѧ̀ велича́юще.</irmos>

<red>В</red>и́дѣти ꙗ҆̀же вѣ̑чнаѧ бжⷭ҇твєннаѧ воздаѧ̑нїѧ, и҆ жела́нїй кра́йнихъ ꙗ҆снѣ́йше, бл҃же́нне, приближа́ѧсѧ, ѳадде́е, красꙋ́йсѧ и҆ ликꙋ́й.

<red>Ꙗ҆́</red>кѡ ке́дръ, ꙗ҆́кѡ вели́къ кѷпарі́съ, сла́вне ѳадде́е, добродѣ́тельми возне́слсѧ є҆сѝ, благоꙋха́ѧ сердца̀ восхвалѧ́ющихъ тѧ̀.

<red>С</red>овокꙋ́пльсѧ, бл҃же́нне, а҆пⷭ҇лѡмъ и҆ мч҃никѡмъ, и҆ безплѡ́тнымъ ликѡ́мъ веселѧ́сѧ: съ ни́миже молѝ спастѝ тѧ̀ чтꙋ́щыѧ.

<red>П</red>а́мѧть твоѧ̀ бога́тнымъ сїѧ́нїемъ дарова́нїй вѣ́рныхъ мы̑сли просвѣща́ющи, восхвали́ти тѧ̀, ѳадде́е, всѣ́хъ понꙋжда́етъ.

<rubric class="inline">Бг҃оро́диченъ:</rubric> <red>Б</red>лаголюби́ваѧ дв҃о, ѡ҆ѕло́бленнꙋю грѣхмѝ дꙋ́шꙋ мою̀ ѹ҆блажѝ, ꙗ҆́же пребл҃га́го сло́ва поро́ждши.

## И҆́нъ.

<rubric class="inline">І҆рмо́съ:</rubric> <irmos><red>Ѹ҆</red>жасе́сѧ ѡ҆ се́мъ нб҃о, и҆ землѝ ѹ҆диви́шасѧ концы̀, ꙗ҆́кѡ бг҃ъ ꙗ҆ви́сѧ человѣ́кѡмъ пло́тски, и҆ чре́во твоѐ бы́сть простра́ннѣйшее небе́съ. Тѣ́мъ тѧ̀ бцⷣꙋ, а҆́гг҃лѡвъ и҆ человѣ̑къ чинонача̑лїѧ велича́ютъ.</irmos>

<red>В</red>и́дѣти жела́ющи, ꙗ҆̀же земно́е ѻ҆́ко вои́стиннꙋ не ви́дѣ, тѣлє́снаѧ терпѧ́ше болѣ́знєннаѧ мꙋ́жески сокрꙋшє́нїѧ ѹ҆дѡ́въ, прехва́льнаѧ, стремле́нїе ѕвѣре́й, жже́нїе ѻ҆гнѧ̀, мо́рѧ треволне́нїе, невеще́ственнымъ свѣтозаре́нїемъ ѹ҆ѧснѧ́ема, всебл҃же́ннаѧ.

<red>Ꙗ҆́</red>кѡ вои́стиннꙋ свѣтоно́сна и҆ благолѣ́пна, бг҃оно́сна лꙋна̀ возсїѧ́ла є҆сѝ, бжⷭ҇твеннагѡ ли́ка, ꙗ҆́коже во ѕвѣзда́хъ свѣтоѧвле́нныхъ приводи́ма бл҃года́ти, со проше́дшими и҆зъ твоегѡ̀ чре́ва. И҆ ны́нѣ вселе́ннꙋю невеще́ственнымъ свѣтозаре́нїемъ ѹ҆ѧснѧ́ете, блаже́ннїи.

<red>Ѹ҆</red>тверди́вше на ка́мени терпѣ́нїѧ мы̑сли восхожде́нїѧ блаже́ннїи, и҆скꙋшє́нїи многови́дныхъ наведе́нїй, ꙗ҆́кѡ вои́стиннꙋ неꙋкло́нни ꙗ҆ви́стесѧ, и҆ побѣ́дꙋ по хрⷭ҇тѣ̀ взе́мше, съ си́мъ при́снѡ црⷭ҇твовати сподо́бистесѧ ра́дꙋющесѧ.

<red>Ꙗ҆́</red>кѡ вои́стиннꙋ цѣла̀ голꙋби́ца, и҆ го́рлица, ꙗ҆́же бг҃а возлю́бльши, ла́стовица съ бж҃е́ственными возлетѣ́вши птєнцы̀, на нб҃сѣ́хъ всели́сѧ, къ держа́вѣ бжⷭ҇твеннѣй и҆ мы́сленнѣй, зимы̀ ѹ҆бѣжа́вши, и҆ ловле́нїѧ де́мѡнскагѡ ва́сса: ю҆́же любо́вїю ѹ҆блажа́емъ.

<rubric class="inline">Бг҃оро́диченъ:</rubric> <red>Ч</red>л҃вѣколю́бца ро́ждши и҆ и҆зба́вителѧ, чꙋ́днаѧ и҆ бл҃голюби́ваѧ влⷣчце, грѣхѡ́въ и҆збавле́нїе мѝ да́ждь твои́ми моли́твами, и҆ дꙋ́шꙋ мою̀, всечⷭ҇тна́ѧ, ѡ҆ѕло́бленнꙋю помышлє́нїи, ѹ҆блажѝ, и҆ покажѝ страсте́й смертоно́сныхъ свобо́днꙋ, всенепоро́чнаѧ.

<rubric>Свѣти́ленъ а҆пⷭ҇ла.</rubric>

<podoben>Подо́бенъ: <incipit><red>Ж</red>єны̀ ѹ҆слы́шите:</incipit></podoben>

<red>Є҆</red>де́сꙋ пома́занъ бы́въ свѣти́льникъ, ѳадде́е всемꙋ́дре, въ не́мже проповѣ́далъ є҆сѝ бжⷭ҇твенное смотре́нїе сло́ва, и҆ мѣстонача́льника а҆́ѵгарѧ, и҆ и҆̀же съ ни́мъ всѧ̑ просвѣти́въ, слꙋжи́тели показа́лъ є҆сѝ пресвѣ́тлыѧ трⷪ҇цы, а҆пⷭ҇ле бг҃опроповѣ́дниче.

<rubric>Сла́ва, и҆ ны́нѣ, пра́здника:</rubric>

<red>Ѽ</red>ле та̑инъ твои́хъ, чⷭ҇таѧ бг҃ороди́тельнице! Вы́шнѧгѡ бо, дв҃о, прⷭ҇то́лъ стра́шный показа́ласѧ є҆сѝ, херꙋві̑мъ пребо́льши, на не́мже сѣ́де, ꙗ҆ви́сѧ творе́цъ тва́ри. Къ немꙋ́же и҆ ны́нѣ преста́вльшисѧ, покры́й и҆ снабдѝ мі́ръ.

<rubric>На стїхо́внѣ стїхи̑ры, гла́съ в҃.</rubric>

<podoben>Подо́бенъ: <incipit><red>Д</red>о́ме є҆ѵфра́ѳовъ:</incipit></podoben>

<red>П</red>омина́й прилѣ́жнѡ тѧ̀ молѧ́щыѧ, дв҃о бцⷣе, и҆ любо́вїю чтꙋ́щыѧ свѧще́нное твоѐ ѹ҆спе́нїе.

<rubric class="inline">Сті́хъ:</rubric> <red>В</red>оскрⷭ҇нѝ, гдⷭ҇и, въ поко́й тво́й, ты̀, и҆ кївѡ́тъ ст҃ы́ни твоеѧ̀.

<red>Л</red>ѣ́ствица къ нб҃сѝ гро́бъ пречⷭ҇тыѧ бцⷣы є҆́сть, возводѧ́щаѧ пою́щыѧ бжⷭ҇твенное сеѧ̀ ѹ҆спе́нїе.

<rubric class="inline">Сті́хъ:</rubric> <red>К</red>лѧ́тсѧ гдⷭ҇ь дв҃дꙋ и҆́стиною, и҆ не ѿве́ржетсѧ є҆ѧ̀.

<red>Н</red>евѣ́стꙋ тѧ̀ бж҃їю, вы́шнее црⷭ҇тво, и҆збра́нныхъ сла́ва, прїе́млетъ, дв҃о, къ сн҃ꙋ и҆дꙋ́щꙋю.

<rubric>Сла́ва, и҆ ны́нѣ, гла́съ и҆ подо́бенъ то́йже:</rubric>

<red>В</red>сѝ нбⷭ҇нїи воспо́йте ли́цы, и҆́бо дв҃а мт҃и преста́висѧ пресла́внѡ ѿ землѝ къ нбⷭ҇нымъ.



<rubric>На лїтꙋргі́и, Бл҃жє́нна пра́здника, пѣ́снь з҃ ѻ҆бою̀ канѡ́нѡвъ, со і҆рмосо́мъ на ѕ҃.</rubric>
