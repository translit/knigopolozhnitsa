---
title: "А҆́ѵгꙋста л҃"
navigation:
  key: service-menaionaug-41
  title: "А҆́ѵгꙋста л҃"
  parent: service-menaionaug
  order: 41
type: "service"
---

# А҆́ѵгꙋста л҃.

<rubric>И҆̀же во ст҃ы́хъ ѻ҆тє́цъ на́шихъ патрїа́рхѡвъ кѡнстанті́нѧ гра́да, а҆леѯа́ндра, і҆ѡа́нна и҆ па́ѵла но́вагѡ.</rubric>

<rubric>И҆ ст҃а́гѡ бл҃говѣ́рнагѡ вели́кагѡ кнѧ́зѧ данїи́ла моско́вскагѡ. (Слꙋ́жба є҆гѡ̀ пи́сана ма́рта, д҃ де́нь.)</rubric>



<rubric>На <incipit><red>Г</red>дⷭ҇и, воззва́хъ:</incipit> стїхи̑ры прⷣте́чи, г҃. И҆ ст҃ы́хъ, г҃.</rubric>

<rubric>Стїхи̑ры прⷣте́чи, гла́съ д҃.</rubric>

<podoben>Подо́бенъ: <incipit><red>З</red>ва́нный свы́ше:</incipit></podoben>

<red>И҆́</red>же ве́тхагѡ и҆ но́вагѡ бжⷭ҇твенный хода́тай, прⷪ҇ро́къ и҆ прⷣте́ча, а҆́гг҃лъ во пло́ти, беззако́нїѧ ѡ҆бличи́тель: непло́дныѧ прозѧбе́нїе ѹ҆тро́бы, ѹ҆ста̀ ѻ҆гнедохновє́ннаѧ, и҆́рѡда ѡ҆бличи́лъ є҆сѝ, беззакѡ́ннаѧ дѣ́юща. И҆́же не терпѧ̀ ѡ҆бличе́нїѧ, ѿсѣщѝ главꙋ̀ твою̀ повелѣва́етъ: и҆ принесе́сѧ ꙗ҆́коже снѣ́дь воздержа́нїѧ, бжⷭ҇твенное наслажде́нїе на блю́дѣ, мно́жае ѡ҆блича́ѧ прелюбы̀ дѣ́ющаго.

<red>Ѿ</red> беззако́нныѧ ма́тере нава́ждена, дщѝ беззако́ннаѧ, твою̀ пресла́внꙋю, и҆ а҆́гг҃лѡмъ говѣ́йнꙋю про́ситъ главꙋ̀, ѡ҆бличе́нїѧ бо сеѧ̀ не терпѧ́ше. Тѣ́мже на блю́дѣ сїю̀ прине́сши, и҆ нога́ми вкꙋ́пѣ и҆гра́ющи, ꙗ҆дꙋ́щихъ весе́лїе въ пла́чь ѡ҆братѝ. Но мно́жае ѡ҆блича́еши блꙋ́днꙋю ме́рзость, блаже́нне: хрⷭ҇та̀ молѝ, спасти́сѧ дꙋша́мъ на́шымъ.

<red>Ѡ҆</red>б̾юро́денъ пїѧ́нствомъ и҆́рѡдъ, любодѣѧ́нїемъ ѹ҆крада́етсѧ, плѧса́нными гла́сы, и҆ къ клѧ́твѣ не пра́веднѣй содѣва́етъ ѹ҆бі́йство твоѐ, пра́ведна проро́ка сла́вне. Но твоѧ̀ сме́рть, пре́жде ѹ҆ме́ршымъ ꙗ҆́вѣ безсме́ртїе возвѣстѝ: и҆́бо бы́сть и҆ сꙋ́щымъ во а҆́дѣ проповѣ́дникъ и҆ предвѣ́стникъ, прише́ствїе спаси́тельное провозвѣща́ѧ хрⷭ҇та̀ бг҃а на́шегѡ. Є҆го́же молѝ, спастѝ и҆ просвѣти́ти дꙋ́шы на́шѧ.

<rubric>И҆́ны стїхи̑ры ст҃ы́хъ, гла́съ а҃.</rubric>

<podoben>Подо́бенъ: <incipit><red>В</red>сехва́льнїи мꙋ́чєницы:</incipit></podoben>

<red>В</red>себл҃же́нне а҆леѯа́ндре, па́стырь цр҃кве бы́лъ є҆сѝ, правосла́вїѧ побо́рникъ, а҆́рїевꙋ є҆́ресь низложи́въ мꙋ́дрѣ,. Моли́твами твои́ми, премꙋ́дре, и҆ сегѡ̀ дꙋ́шꙋ ѿме́тнꙋти ѕлѣ̀, помоли́лсѧ є҆сѝ, въ ме́рзскихъ мѣ́стѣхъ, сла́вне. Сегѡ̀ ра́ди согла́снѡ тѧ̀ почита́емъ.

<red>І҆</red>ѡа́нне че́стне, пло́ти тлѣ́нїе возненави́дѣлъ є҆сѝ, воздержа́нїемъ и҆ вѣ́рою, бдѣ́нїемъ же и҆ и҆сповѣ́данїемъ, а҆́гг҃лъ земны́й ѡ҆брѣ́лсѧ є҆сѝ, и҆ нбⷭ҇ный человѣ́къ. Хрⷭ҇та̀ молѝ, дарова́ти дꙋша́мъ на́шымъ ве́лїю ми́лость.

<red>П</red>а́ѵла бжⷭ҇твєннымъ ѹ҆че́нїємъ, мꙋ́дре, вои́стиннꙋ повинꙋ́лсѧ є҆сѝ, и҆ ꙗ҆́кѡ на тре́тїе восте́клъ є҆сѝ не́бо, сла́вне, добродѣ́телей на высотꙋ̀, и҆ ѹ҆слы́шалъ є҆сѝ глаго́лы неизречє́нны и҆ бжⷭ҇твєнны дх҃а, па́ѵле бл҃же́нне, правосла́вныхъ степе́нь недви́жима. Сп҃са на́мъ моли́твами твои́ми ми́лостива сотворѝ.

<rubric>Сла́ва, гла́съ ѕ҃:</rubric>

<red>П</red>а́ки и҆рѡді́а бѣ́ситсѧ, па́ки смꙋща́етсѧ. Ѽ плѧса́нїѧ льсти́вна, и҆ пи́ра съ ле́стїю! Крⷭ҇ти́тель ѹ҆сѣка́шесѧ, и҆ и҆́рѡдъ смꙋща́шесѧ. Моли́твами, гдⷭ҇и, твоегѡ̀ прⷣте́чи, ми́ръ пода́ждь дꙋша́мъ на́шымъ.

<rubric>И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ.</rubric>

<podoben>Подо́бенъ: <incipit><red>Т</red>ридне́венъ:</incipit></podoben>

<red>В</red>и́дѧщи тѧ̀ распина́ема, хрⷭ҇тѐ, тебѐ ро́ждшаѧ, вопїѧ́ше: что̀ стра́нное є҆́же ви́жꙋ та́инство, сн҃е мо́й; ка́кѡ на дре́вѣ ѹ҆мира́еши пло́тїю повѣ́шенъ, жи́зни пода́телю;

<rubric>На стїхо́внѣ стїхи̑ры ѻ҆ктѡ́иха. Сла́ва, гла́съ д҃:</rubric>

<red>Р</red>ожде́нїе неподо́бно, и҆ пи́ръ безстꙋ́днѣйшїй и҆́рѡдъ соверши́лъ є҆́сть. Любодѣ́йствомъ бо же́нскимъ ѹ҆слажда́емь, и҆ нечести́вымъ женонеи́стовствомъ подстрѣка́емь, ѿсѣчѐ главꙋ̀ прⷣте́чевꙋ: но не ѿсѣчѐ ѧ҆зы́ка проро́ческа, ѡ҆блича́ющагѡ безꙋ́мїе є҆гѡ̀. Пролїѧ̀ кро́вь непови́ннꙋ, покры́ти хотѧ̀ грѣ́хъ беззако́ненъ: но ни ѡ҆ се́мъ скры̀ гла́са, вопїю́щагѡ всѣ̑мъ покаѧ́нїе. Ѻ҆́нъ ѹ҆́бѡ свеселѧ́шесѧ ѹ҆бі́йствомъ: мы́ же спра́зднꙋемъ любо́вїю, крⷭ҇ти́телѧ і҆ѡа́нна блаже́нное заколе́нїе. Предвари́ бо во а҆́дѣ жи́знь, проповѣ́дати сꙋ́щымъ во тмѣ̀ и҆ сѣ́ни сме́ртнѣй сѣдѧ́щымъ, свы́ше восто́къ хрⷭ҇та̀ бг҃а на́шего, є҆ди́наго многоми́лостиваго.

<rubric>И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ.</rubric>

<podoben>Подо́бенъ: <incipit><red>Ꙗ҆́</red>кѡ до́блѧ:</incipit></podoben>

<red>А҆́</red>гнца и҆ па́стырѧ тѧ̀, на дре́вѣ ꙗ҆́кѡ ви́дѣ, а҆́гнца ро́ждшаѧ рыда́ше, и҆ мт҃рски тѝ вѣща́ше: сн҃е возжелѣ́нне, ка́кѡ на дре́вѣ крⷭ҇тнѣмъ повѣ́шенъ є҆сѝ, долготерпѣли́ве; ка́кѡ рꙋ́цѣ и҆ но́зѣ твоѝ, сло́ве, пригвозди́шасѧ ѿ беззако́нныхъ, и҆ кро́вь твою̀ и҆злїѧ́лъ є҆сѝ, влⷣко;

<rubric>Тропа́рь, гла́съ в҃:</rubric>

<red>П</red>а́мѧть пра́веднагѡ съ похвала́ми, тебѣ́ же довлѣ́етъ свидѣ́тельство гдⷭ҇не, прⷣте́че, показа́лбосѧ є҆сѝ вои́стиннꙋ и҆ прⷪ҇ро́кѡвъ честнѣ́йшїй, ꙗ҆́кѡ и҆ въ стрꙋѧ́хъ крести́ти сподо́билсѧ є҆сѝ проповѣ́даннаго. Тѣ́мже за и҆́стинꙋ пострада́въ ра́дꙋѧсѧ, благовѣсти́лъ є҆сѝ и҆ сꙋ́щымъ во а҆́дѣ бг҃а ꙗ҆́вльшагосѧ пло́тїю, взе́млющаго грѣ́хъ мі́ра, и҆ подаю́щаго на́мъ ве́лїю ми́лость.

<rubric>Сла́ва, ст҃ы́хъ, гла́съ д҃:</rubric>

<red>Б</red>ж҃е ѻ҆тє́цъ на́шихъ, творѧ́й при́снѡ съ на́ми по твое́й кро́тости, не ѿста́ви ми́лость твою̀ ѿ на́съ: но моли́твами и҆́хъ въ ми́рѣ ѹ҆пра́ви живо́тъ на́шъ.



<rubric>На ѹ҆́трени, канѡ́на ѻ҆ктѡ́иха є҆ди́нъ, и҆ прⷣте́чи на д҃, вчера́шнїй, и҆ ст҃ы́хъ на д҃. Гла́съ и҃.</rubric>

## Пѣ́снь а҃.

<rubric class="inline">І҆рмо́съ:</rubric> <irmos><red>П</red>ои́мъ гдⷭ҇еви, прове́дшемꙋ лю́ди своѧ̑ сквозѣ̀ чермно́е мо́ре, ꙗ҆́кѡ є҆ди́нъ сла́внѡ просла́висѧ.</irmos>

<red>Т</red>рисвѣ́тлаѧ ѻ҆тє́цъ дне́сь возсїѧ̀ зарѧ̀, всесла́внаѧ па́мѧть, є҆ѧ́же вѣ́рнѡ наслади́вшесѧ ликꙋ́емъ.

<red>Р</red>азори́лъ є҆сѝ, ст҃и́телю, є҆ретїкѡ́въ ѹ҆тверждє́нїѧ, бл҃гочести́вымъ дерзнове́нїемъ, проповѣ́давъ трⷪ҇цꙋ, а҆леѯа́ндре.

<red>Т</red>ро́сть тво́й ѧ҆зы́къ, бг҃опи́саннѡ соверши́въ, дх҃а бл҃года́ть, ѻ҆́ч҃е і҆ѡа́нне, вѣ́рꙋ ѹ҆ѧснѝ.

<red>П</red>а́ѵла чꙋ́днагѡ причасти́всѧ зва́нїю, блаже́нне, ѻ҆́нагѡ ꙗ҆ви́лсѧ є҆сѝ ѻ҆́бразъ добродѣ́телей неизмѣ́ненъ.

<rubric class="inline">Бг҃оро́диченъ:</rubric> <red>П</red>ое́мъ гдⷭ҇еви, и҆зъ дв҃ы благоизво́лившемꙋ воплоти́тисѧ безъ сѣ́мене, за на́ше спасе́нїе и҆ и҆збавле́нїе.

## Пѣ́снь г҃.

<rubric class="inline">І҆рмо́съ:</rubric> <irmos><red>Т</red>ы̀ є҆сѝ ѹ҆твержде́нїе притека́ющихъ къ тебѣ̀, гдⷭ҇и, ты̀ є҆сѝ свѣ́тъ ѡ҆мраче́нныхъ, и҆ пое́тъ тѧ̀ дꙋ́хъ мо́й.</irmos>

<red>И҆</red>зрѧ́днѡ ѹ҆па́слъ є҆сѝ влⷣки твоегѡ̀ ста́до: тѣ́мже ꙗ҆́кѡ ст҃и́телѧ вѣ́чнѡ тѧ̀ сла́витъ, а҆леѯа́ндре.

<red>В</red>о́ды спаси́тєльныѧ ѧ҆зы́комъ твои́мъ и҆сточи́лъ є҆сѝ, благоче́стна ѹ҆чє́нїѧ ста́дꙋ, і҆ѡа́нне блаже́нне.

<red>П</red>а́ѵле всеблаже́нне, и҆збра́нїѧ хрⷭ҇то́ва бы́лъ є҆сѝ сосꙋ́дъ свѣ́телъ, зва́нїемъ же и҆ житїе́мъ ꙗ҆́вѣ подо́бїе.

<rubric class="inline">Бг҃оро́диченъ:</rubric> <red>Т</red>ѧ̀ всѝ и҆́мамы прибѣ́жище и҆ стѣ́нꙋ на́шꙋ хрⷭ҇тїа́не, тѧ̀ славосло́вимъ немо́лчнѡ, безневѣ́стнаѧ.

<rubric>Конда́къ ст҃ы́хъ, гла́съ и҃:</rubric>

<red>Х</red>рⷭ҇то́вою любо́вїю распала́еми сла́внїи, и҆ ꙗ҆ре́мъ є҆гѡ̀ прїе́мшїи крⷭ҇тъ честны́й, подража́тели тогѡ̀ житїѧ̀ ꙗ҆ви́стесѧ, и҆ бжⷭ҇твенныѧ сла́вы є҆гѡ̀ прича́стницы бы́сте. А҆леѯа́ндре бг҃омꙋ́дре со і҆ѡа́нномъ чꙋ́днымъ и҆ па́ѵломъ сла́внымъ. Тѣ́мже прⷭ҇то́лꙋ є҆гѡ̀ предстоѧ́ще, прилѣ́жнѡ моли́тесѧ за дꙋ́шы на́шѧ.

<rubric>И҆ сѣда́ленъ прⷣте́чи. Сла́ва, ст҃ы́хъ, гла́съ д҃.</rubric>

<podoben>Подо́бенъ: <incipit><red>С</red>ко́рѡ предварѝ:</incipit></podoben>

<red>Ѻ҆</red>тцє́въ трисвѣ́тлаѧ свѣща̀ возсїѧ̀, вѣ́рныхъ составлє́нїѧ просвѣща́ющаѧ при́снѡ, къ бжⷭ҇твенномꙋ позна́нїю, разорѧ́ющи безбо́жныхъ нече́стїе всѐ, ѹ҆че́нїемъ премꙋ́дрости посрамлѧ́юще вкꙋ́пѣ, а҆леѯа́ндръ и҆ і҆ѡа́ннъ, съ ни́миже и҆ па́ѵелъ сла́вный.

<rubric>И҆ ны́нѣ, бг҃оро́диченъ:</rubric>

<red>Д</red>в҃о всенепоро́чнаѧ, ꙗ҆́же пресꙋ́щнаго бг҃а ро́ждшаѧ, со безпло́тными того̀ непреста́ннѡ молѝ, ѡ҆ставле́нїе прегрѣше́нїй, и҆ и҆справле́нїе житїѧ̀ да́ти на́мъ пре́жде конца̀, вѣ́рою и҆ любо́вїю пою́щымъ тѧ̀ по до́лгꙋ, є҆ди́на всепѣ́таѧ.

<rubric class="inline">Крⷭ҇тобг҃оро́диченъ:</rubric> <red>Д</red>в҃о пренепоро́чнаѧ мт҃и хрⷭ҇та̀ бг҃а, ѻ҆рꙋ́жїе про́йде твою̀ прест҃ꙋ́ю дш҃ꙋ, є҆гда̀ распина́ема ви́дѣла є҆сѝ во́лею, сн҃а и҆ бг҃а твоего̀: є҆го́же благослове́ннаѧ молѧ́щи не преста́й, проще́нїе прегрѣше́нїй на́мъ дарова́ти.

## Пѣ́снь д҃.

<rubric class="inline">І҆рмо́съ:</rubric> <irmos><red>Ѹ҆</red>слы́шахъ, гдⷭ҇и, смотре́нїѧ твоегѡ̀ та́инство, разꙋмѣ́хъ дѣла̀ твоѧ̑, и҆ просла́вихъ твоѐ бж҃ество̀.</irmos>

<red>В</red>о смра́днѣ мѣ́стѣ ѿве́рглъ є҆сѝ, по подо́бїю і҆ꙋ́ды преда́телѧ хрⷭ҇то́ва, съ ѧ҆зы́чнымъ вкꙋ́пѣ тече́нїемъ, по достоѧ́нїю, ѽ блаже́нне а҆леѯа́ндре!

<red>Ꙗ҆́</red>кѡ ма́слина плодови́та, въ домꙋ̀ бж҃їи стоѧ̀, вѣ́рꙋющыѧ въ ѻ҆́нь приве́лъ є҆сѝ, і҆ѡа́нне, пло́дъ зрѣ́лъ.

<red>С</red>мире́нїѧ крыло́ма вра́жїѧ сѣ́ти и҆збѣ́глъ є҆сѝ: тѣ́мже, прпⷣбне, возвыша́емь, нбⷭ҇ный граждани́нъ, па́ѵле, бы́лъ є҆сѝ.

<rubric class="inline">Бг҃оро́диченъ:</rubric> <red>Д</red>в҃ꙋ воспое́мъ, по ржⷭ҇твѣ̀ дв҃ꙋ пребы́вшꙋю, ꙗ҆́кѡ ро́ждшꙋю хрⷭ҇та̀ бг҃а, ѿ ле́сти мі́ръ и҆зба́вльшаго.

## Пѣ́снь є҃.

<rubric class="inline">І҆рмо́съ:</rubric> <irmos><red>Ѹ҆́</red>тренююще, вопїе́мъ тѝ, гдⷭ҇и, спаси́ ны: ты́ бо є҆сѝ бг҃ъ на́шъ, ра́звѣ тебє̀ и҆но́гѡ не вѣ́мы.</irmos>

<red>М</red>итрофа́новъ престо́лъ, а҆леѯа́ндре, ѹ҆краша́ѧ, и҆ пре́жде престо́ла просїѧ́лъ є҆сѝ во ѹ҆че́нїихъ свѧти́тельскихъ.

<red>А҆́</red>ще и҆ во смире́нїи, ѻ҆́ч҃е, пожи́лъ є҆сѝ, чꙋ́денъ ꙗ҆ви́лсѧ є҆сѝ въ нїке́и бг҃ослове́сными ѹ҆чє́нїи.

<red>С</red>лове́съ твои́хъ благода́ть ѹ҆твержда́етъ цр҃ковь, сто́лпъ тѧ̀, і҆ѡа́нне, правосла́вїѧ позна́вши.

<rubric class="inline">Бг҃оро́диченъ:</rubric> <red>Д</red>в҃ꙋ по ржⷭ҇твѣ̀ пое́мъ тѧ̀, бцⷣе: ты́ бо бг҃а сло́ва пло́тїю мі́рови родила̀ є҆сѝ.

## Пѣ́снь ѕ҃.

<rubric class="inline">І҆рмо́съ:</rubric> <irmos><red>Р</red>и́зꙋ мнѣ̀ пода́ждь свѣ́тлꙋ, ѡ҆дѣѧ́йсѧ свѣ́томъ, ꙗ҆́кѡ ри́зою, многомлⷭ҇тиве хрⷭ҇тѐ бж҃е на́шъ.</irmos>

<red>М</red>ꙋ́жески по хрⷭ҇то́вѣ побора́ѧ це́ркви, прострѣли́лъ є҆сѝ моли́твенными, ѻ҆́ч҃е, стрѣла́ми, преда́телѧ хрⷭ҇то́ва а҆́рїа, сла́вне.

<red>Ꙗ҆́</red>кѡ лоза̀ вїногра́да жи́зни, і҆ѡа́нне сла́вне, мно́гъ возрасти́лъ є҆сѝ влⷣцѣ твоемꙋ̀ пло́дъ, всеблаже́нне.

<red>Б</red>ѣжа́ти и҆зво́лилъ є҆сѝ благоче́стнѡ ѿ ца́рскагѡ гра́да, і҆кѡ́ннагѡ поклоне́нїѧ ѿмета́ющасѧ беззако́ннѡ, па́ѵле всече́стне.

<rubric class="inline">Бг҃оро́диченъ:</rubric> <red>Ꙗ҆́</red>же є҆ди́на сло́вомъ пло́тїю сло́ва ро́ждши, и҆зба́ви, мо́лимсѧ, ѿ сѣ́ти вра́жїѧ дꙋ́шы на́шѧ.

<rubric>Конда́къ, гла́съ д҃.</rubric>

<podoben>Подо́бенъ: <incipit><red>Ꙗ҆</red>ви́лсѧ є҆сѝ дне́сь:</incipit></podoben>

<red>И҆́</red>рѡдъ прⷣте́че, беззако́нновавъ, женѣ̀ подадѐ главꙋ̀ твою̀ честнꙋ́ю, є҆́йже покланѧ́ющесѧ весели́мсѧ: и҆рѡді́а же пла́четъ и҆ рыда́етъ, и҆ и҆́рѡдъ, и҆ плѧса́вшаѧ.

<rubric class="inline">І҆́косъ:</rubric> <red>Ѹ҆</red>гото́вимсѧ, бра́тїе, къ бжⷭ҇твенномꙋ пи́рꙋ: се́ бо прⷣте́чева бг҃оно́снаѧ глава̀, ꙗ҆́коже бра́шно чи́сто въ це́ркви предлага́етсѧ на́мъ, ꙗ҆́же крѡ́ви пролива́ющи, и҆сцѣлє́нїѧ же па́че и҆спꙋща́ющи, и҆ и҆̀же ѿ пїѧ́нства грѣхо́внагѡ болѧ́щыѧ, и҆сцѣлѧ́ющи лѣчба́ми по́стными. Никто́же ѹ҆́бѡ пи́щею тлѣ́нною да ѹ҆держи́тсѧ, и҆ лиши́тсѧ прⷣте́чи ны́нѣ бжⷭ҇твенныѧ пи́щи. Мі́ръ ѹ҆́бѡ весели́тсѧ, и҆рѡді́а же пла́четъ и҆ рыда́етъ, и҆ и҆́рѡдъ, и҆ плѧса́вшаѧ.

## Пѣ́снь з҃.

<rubric class="inline">І҆рмо́съ:</rubric> <irmos><red>Ѿ</red> і҆ꙋде́и доше́дше, ѻ҆́троцы въ вавѷлѡ́нѣ и҆ногда̀, вѣ́рою трⷪ҇ческою пла́мень пе́щный попра́ша, пою́ще: ѻ҆тцє́въ бж҃е, бл҃гослове́нъ є҆сѝ.</irmos>

<red>Т</red>аи́нникъ и҆́стиннѡ пребжⷭ҇твенныѧ трⷪ҇цы ꙗ҆ви́лсѧ є҆сѝ, пребога́те, чи́стѡ нетлѣ́ннѣй слꙋжи́лъ є҆сѝ, поѧ̀ ѿ се́рдца, а҆леѯа́ндре: ѻ҆тє́цъ на́шихъ бж҃е, бл҃гослове́нъ є҆сѝ.

<red>С</red>окро́вище тѧ̀ ѹ҆че́нїй и҆ и҆сто́чника чꙋде́съ хрⷭ҇то́съ показа̀, и҆сточа́юща бога́тство бг҃оразꙋ́мїѧ, і҆ѡа́нне, зовꙋ́щымъ: ѻ҆тє́цъ на́шихъ бж҃е, бл҃гослове́нъ є҆сѝ.

<red>Р</red>авноа́гг҃льное житїѐ, па́ѵлꙋ бжⷭ҇твенномꙋ, и҆ тебѣ̀ тезоимени́томꙋ, въ широтѣ́ же се́рдца и҆злїѧ́нїѧ премꙋ́дрости, и҆ въ ра́зꙋмѣ неизглаго́ланнѣмъ, тѧ̀ подсо́лнечнѣй все́й просла́ви, бг҃омꙋ́дре.

<rubric class="inline">Бг҃оро́диченъ:</rubric> <red>Ѿ</red> дв҃и́ческагѡ чре́ва вопло́щсѧ, ꙗ҆ви́лсѧ є҆сѝ на спасе́нїе на́ше. Тѣ́мже твою̀ мт҃рь вѣ́дꙋще бцⷣꙋ, благода́рственнѡ зове́мъ: ѻ҆тє́цъ на́шихъ бж҃е, бл҃гослове́нъ є҆сѝ.

## Пѣ́снь и҃.

<rubric class="inline">І҆рмо́съ:</rubric> <irmos><red>Н</red>а горѣ̀ ст҃ѣ́й просла́вльшасѧ, и҆ въ кꙋпинѣ̀ ѻ҆гне́мъ приснодв҃ы мѡѷсе́ови та́йнꙋ ꙗ҆́вльшаго, гдⷭ҇а по́йте, и҆ превозноси́те во всѧ̑ вѣ́ки.</irmos>

<red>Ѕ</red>лочести́ваго, моли́твою прилѣ́жною твое́ю, а҆́рїа ѹ҆би́въ, а҆леѯа́ндре бг҃омꙋ́дре, въ ме́рзскихъ мѣ́стѣхъ ѹ҆дави́лъ є҆сѝ ꙗ҆́коже дрꙋга́го і҆ꙋ́дꙋ, подо́бными ѻ҆́бразы ѿстꙋ́пльша ѕлѣ̀.

<red>Б</red>г҃обо́рецъ хрⷭ҇то́вꙋ ри́зꙋ раздра́вый, ꙗ҆́кѡ преда́тель, ни́цъ просѣ́десѧ посредѣ̀, и҆ ны́нѣ въ гее́ннѣ мꙋче́нїю подлежи́тъ, ꙗ҆́коже дрꙋгі́й і҆ꙋ́да, а҆́рїй безꙋ́мный, а҆леѯа́ндре треблаже́нне.

<red>В</red>оздержа́нїемъ ꙗ҆́кѡ безпло́тенъ ꙗ҆ви́лсѧ є҆сѝ, бдѣ́нми ꙗ҆́кѡ премно́гѡ, во ѹ҆че́нїихъ вы́нꙋ бы́лъ є҆сѝ, и҆ и҆сто́чникъ ра́йскїй бога́тъ, і҆ѡа́нне, во всѧ̑ вѣ́ки.

<rubric class="inline">Бг҃оро́диченъ:</rubric> <red>С</red>тра́шное твоѐ ржⷭ҇тво̀, бцⷣе, ка́кѡ воспое́тъ человѣ́ческое ликостоѧ́нїе: ꙗ҆́кѡ дв҃а пребыва́еши и҆ ро́ждши, вои́стиннꙋ па́че сло́ва, и҆ вы́ше вины̀ твоѧ̑ та̑йны, бг҃ороди́тельнице;

## Пѣ́снь ѳ҃.

<rubric class="inline">І҆рмо́съ:</rubric> <irmos><red>Т</red>ѧ̀ неискꙋсобра́чнꙋю мт҃рь бг҃а вы́шнѧгѡ, тѧ̀ па́че ѹ҆ма̀ ро́ждшꙋю сло́вомъ вои́стиннꙋ бг҃а, вы́шшꙋю пречⷭ҇тыхъ си́лъ, немо́лчными славословлє́нїи велича́емъ.</irmos>

<red>З</red>ако́ненъ бы́въ прпⷣбенъ ѹ҆чени́къ тво́й, и҆ живонѡ́снымъ твои̑мъ словесє́мъ повинꙋ́ѧсѧ а҆леѯа́ндръ, ст҃и́тель бы́въ, ѽ митрофа́не, кро́токъ и҆ цѣломꙋ́дръ, ны́нѣ по достоѧ́нїю ѹ҆блажа́етсѧ.

<red>Т</red>аи́нникъ и҆звѣ́стенъ бы́лъ є҆сѝ, ѻ҆́ч҃е, неизрече́нныхъ, ѽ бг҃облаже́нне і҆ѡа́нне всебога́те, и҆ тайново́децъ неизглаго́ланныхъ ѹ҆стро́илсѧ є҆сѝ. Тѣ́мже, ѻ҆́ч҃е, трⷪ҇цꙋ бж҃е́ственнꙋю проповѣ́далъ є҆сѝ.

<red>Т</red>ѧ̀ неѕло́бива и҆ прпⷣбна, ѻ҆́ч҃е, па́стырѧ, непоро́чна, чи́ста и҆ нескве́рна, цѣломꙋ́дренна же и҆ сла́вна, и҆́стины сло́ва и҆спра́вльша, по достоѧ́нїю, па́ѵле, почита́емъ.

<red>Ѽ</red> бг҃облаже́ннаѧ тро́ице ѻ҆тє́цъ чꙋ́дныхъ! Ны́нѣ на нб҃сѣ́хъ безсме́ртнымъ ѡ҆боже́на бж҃ество́мъ, є҆мꙋ́же на землѝ благоче́стнѡ послꙋжи́сте, моли́ти ѡ҆ ста́дѣ не преста́йте.

<rubric class="inline">Бг҃оро́диченъ:</rubric> <red>С</red>т҃а́ѧ всенепоро́чнаѧ, сосꙋ́де́ благово́нїѧ, молѝ хрⷭ҇та̀, є҆го́же родила̀ є҆сѝ, во́инствꙋ ѹ҆́бѡ побѣ̑днаѧ и҆ рабо́тнагѡ и҆́га да́ти ѡ҆сла́бꙋ лю́демъ твои̑мъ: тѧ́ бо непреста́ннѡ велича́емъ.

<rubric>Свѣти́ленъ прⷣте́чи.</rubric>

<rubric>На стїхо́внѣ стїхи̑ры ѻ҆ктѡ́иха. Сла́ва, гла́съ и҃:</rubric>

<red>П</red>рⷣте́че сп҃совъ, ты̀ царѧ̀ и҆з̾ѡбличи́лъ є҆сѝ беззако́нїѧ не дѣ́лати. Тѣ́мже и҆гра́нїе беззако́нныѧ жены̀, повинꙋ̀ и҆́рѡда ѿсѣщѝ твою̀ главꙋ̀: и҆ сегѡ̀ ра́ди ѿ востѡ́къ со́лнца да́же до за̑падъ хва́льнѡ и҆́мѧ твоѐ. Дерзнове́нїе и҆мѣ́ѧ ко гдⷭ҇ꙋ, прилѣ́жнѡ молѝ спасти́сѧ дꙋша́мъ на́шымъ.

<rubric>И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ:</rubric>

<podoben>Подо́бенъ: <incipit><red>Ѽ</red> пресла́внагѡ чꙋдесѐ!:</incipit></podoben>

<red>А҆́</red>гница, а҆́гнца ꙗ҆́кѡ ви́дѣ, на дре́вѣ просте́рта во́лею крⷭ҇тнѣмъ, вопїѧ́ше мт҃рски, болѣ́знꙋющи съ пла́чемъ: сн҃е мо́й, что̀ стра́нное сїѐ видѣ́нїе; всѣ̑мъ живо́тъ даѧ́й ꙗ҆́кѡ гдⷭ҇и, ка́кѡ ѹ҆мерщвлѧ́ешисѧ, долготерпѣли́ве, земны̑мъ подаѧ̀ воскресе́нїе; сла́влю твоѐ мно́гое, бж҃е мо́й, снизхожде́нїе.
