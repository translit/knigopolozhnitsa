---
title: "Бжⷭ҇твеннаѧ лїтꙋргі́а и҆́же во ст҃ы́хъ ѻ҆тца̀ на́шегѡ васі́лїа вели́кагѡ, а҆рхїепⷭ҇кпа кесарі́и каппадокі́йскїѧ"
navigation:
  key: service-service-9
  title: "Бжⷭ҇твеннаѧ лїтꙋргі́а и҆́же во ст҃ы́хъ ѻ҆тца̀ на́шегѡ васі́лїа вели́кагѡ, а҆рхїепⷭ҇кпа кесарі́и каппадокі́йскїѧ"
  parent: service-service
  order: 9
type: "service"
---

# Бжⷭ҇твеннаѧ лїтꙋргі́а и҆́же во ст҃ы́хъ ѻ҆тца̀ на́шегѡ васі́лїа вели́кагѡ, а҆рхїепⷭ҇кпа кесарі́и каппадокі́йскїѧ.

<rubric>Вѣ́ждь, ꙗ҆́кѡ сїѧ̀ бжⷭ҇твеннаѧ лїтꙋргі́а вели́кагѡ васі́лїа не всегда̀ пое́тсѧ, но во вре́мѧ ѹ҆чине́нное: си́рѣчь, въ недѣ́лѧхъ вели́кїѧ четыредесѧ́тницы, (кромѣ̀ недѣ́ли ва́їй:) и҆ во ст҃ы́й вели́кїй четверто́къ, въ вели́кꙋю сꙋббѡ́тꙋ: и҆ въ на́вечерїи ржⷭ҇тва̀ хрⷭ҇то́ва и҆ бг҃оѧвле́нїй, и҆ въ де́нь пра́здника ст҃а́гѡ васі́лїа. Сказа́нїе же и҆ ѹ҆ста́въ сегѡ̀ сщ҃еннодѣ́йствїѧ то́жде є҆́сть, є҆́же и҆ ст҃а́гѡ ї҆ѡа́нна златоꙋ́стагѡ.</rubric>

<rubric class="inline">Дїа́конъ:</rubric> <red>Б</red>л҃гословѝ, влады́ко.

<rubric class="inline">І҆ере́й:</rubric> <red>Б</red>л҃гослове́но црⷭ҇тво, ѻ҆ц҃а̀ и҆ сн҃а и҆ ст҃а́гѡ дх҃а, ны́нѣ и҆ при́снѡ, и҆ во вѣ́ки вѣкѡ́въ.

<rubric class="inline">Ли́къ:</rubric> <red>А҆</red>ми́нь.

<rubric class="inline">Дїа́конъ:</rubric> <red>М</red>и́ромъ гдⷭ҇ꙋ помо́лимсѧ.

<rubric class="inline">Ли́къ:</rubric> <red>Г</red>дⷭ҇и поми́лꙋй.

<red>Ѡ҆</red> свы́шнѣмъ ми́рѣ, и҆ сп҃се́нїи дꙋ́шъ на́шихъ, гдⷭ҇ꙋ помо́лимсѧ.

<rubric class="inline">Ли́къ:</rubric> <red>Г</red>дⷭ҇и поми́лꙋй.

<red>Ѡ҆</red> ми́рѣ всегѡ̀ мі́ра, бл҃гостоѧ́нїи ст҃ы́хъ бж҃їихъ цр҃кве́й, и҆ соедине́нїи всѣ́хъ, гдⷭ҇ꙋ помо́лимсѧ.

<rubric class="inline">Ли́къ:</rubric> <red>Г</red>дⷭ҇и поми́лꙋй.

<red>Ѡ҆</red> ст҃ѣ́мъ хра́мѣ се́мъ, и҆ съ вѣ́рою, бл҃гоговѣ́нїемъ и҆ стра́хомъ бж҃їимъ входѧ́щихъ во́нь, гдⷭ҇ꙋ помо́лимсѧ.

<rubric class="inline">Ли́къ:</rubric> <red>Г</red>дⷭ҇и поми́лꙋй.

<red>Ѡ҆</red> вели́комъ господи́нѣ и҆ ѻ҆тцѣ̀ на́шемъ ст҃ѣ́йшемъ патрїа́рхѣ <red>и҆́мⷬ҇къ</red>, и҆ ѡ҆ господи́нѣ на́шемъ преѡсщ҃е́ннѣйшемъ митрополі́тѣ <red>[</red><rubric class="inline">и҆лѝ:</rubric> а҆рхїепі́скопѣ, <rubric class="inline">и҆лѝ:</rubric> є҆пі́скопѣ<red>]</red> <red>и҆́мⷬ҇къ</red>, чⷭ҇тнѣ́мъ пресвѵ́терствѣ, во хрⷭ҇тѣ̀ дїа́конствѣ, ѡ҆ все́мъ при́чтѣ и҆ лю́дехъ, гдⷭ҇ꙋ помо́лимсѧ.

<rubric class="inline">Ли́къ:</rubric> <red>Г</red>дⷭ҇и поми́лꙋй.

<red>Ѡ҆</red> бг҃охрани́мѣй странѣ̀ на́шей, властѣ́хъ и҆ во́инствѣ є҆ѧ̀, гдⷭ҇ꙋ помо́лимсѧ.

<rubric class="inline">Ли́къ:</rubric> <red>Г</red>дⷭ҇и поми́лꙋй.

<red>Ѡ҆</red> гра́дѣ се́мъ <red>[</red><rubric class="inline">и҆лѝ:</rubric> ѡ҆ ве́си се́й, <rubric class="inline">и҆лѝ:</rubric> ѡ҆ ст҃ѣ́й ѡ҆би́тели се́й,<red>]</red> всѧ́комъ гра́дѣ, странѣ̀, и҆ вѣ́рою живꙋ́щихъ въ ни́хъ, гдⷭ҇ꙋ помо́лимсѧ.

<rubric class="inline">Ли́къ:</rubric> <red>Г</red>дⷭ҇и поми́лꙋй.

<red>Ѡ҆</red> бл҃горастворе́нїи воздꙋ́хѡвъ, ѡ҆ и҆з̾ѻби́лїи плодѡ́въ земны́хъ, и҆ вре́менѣхъ ми́рныхъ, гдⷭ҇ꙋ помо́лимсѧ.

<rubric class="inline">Ли́къ:</rubric> <red>Г</red>дⷭ҇и поми́лꙋй.

<red>Ѡ҆</red> пла́вающихъ, пꙋтеше́ствꙋющихъ, недꙋ́гꙋющихъ, стра́ждꙋщихъ, плѣне́нныхъ, и҆ ѡ҆ сп҃се́нїи и҆́хъ, гдⷭ҇ꙋ помо́лимсѧ.

<rubric class="inline">Ли́къ:</rubric> <red>Г</red>дⷭ҇и поми́лꙋй.

<red>Ѡ҆</red> и҆зба́витисѧ на́мъ ѿ всѧ́кїѧ ско́рби, гнѣ́ва и҆ нꙋ́жды, гдⷭ҇ꙋ помо́лимсѧ.

<rubric class="inline">Ли́къ:</rubric> <red>Г</red>дⷭ҇и поми́лꙋй.

<red>З</red>астꙋпѝ, сп҃сѝ, поми́лꙋй и҆ сохранѝ на́съ бж҃е, твое́ю бл҃года́тїю.

<rubric class="inline">Ли́къ:</rubric> <red>Г</red>дⷭ҇и поми́лꙋй.

<red>П</red>рест҃ꙋ́ю, пречⷭ҇тꙋю, пребл҃гослове́ннꙋю, сла́внꙋю влⷣчцꙋ на́шꙋ бцⷣꙋ и҆ приснодв҃ꙋ мр҃і́ю, со всѣ́ми ст҃ы́ми помѧнꙋ́вше, са́ми себѐ, и҆ дрꙋ́гъ дрꙋ́га, и҆ ве́сь живо́тъ на́шъ хрⷭ҇тꙋ̀ бг҃ꙋ предади́мъ.

<rubric class="inline">Ли́къ:</rubric> <red>Т</red>ебѣ̀ гдⷭ҇и.

<rubric>Сщ҃е́нникъ глаго́летъ та́йнѡ мл҃твꙋ пе́рвагѡ а҆нтїфѡ́на:</rubric>

<red>Г</red>дⷭ҇и бж҃е на́шъ, є҆гѡ́же держа́ва несказа́нна и҆ сла́ва непостижи́ма, є҆гѡ́же млⷭ҇ть безмѣ́рна и҆ чл҃колю́бїе неизрече́нно: са́мъ влⷣко, по бл҃гоꙋтро́бїю твоемꙋ̀, при́зри на ны̀ и҆ на ст҃ы́й хра́мъ се́й, и҆ сотворѝ съ на́ми и҆ молѧ́щимисѧ съ на́ми, бога̑тыѧ млⷭ҇ти твоѧ̑ и҆ щедрѡ́ты твоѧ̑.

<rubric>Возглаше́нїе:</rubric>

<red>Ꙗ҆́</red>кѡ подоба́етъ тебѣ̀ всѧ́каѧ сла́ва, че́сть, и҆ поклоне́нїе, ѻ҆ц҃ꙋ̀ и҆ сн҃ꙋ и҆ ст҃о́мꙋ дх҃ꙋ, ны́нѣ и҆ при́снѡ, и҆ во вѣ́ки вѣкѡ́въ.

<rubric class="inline">Ли́къ:</rubric> <red>А҆</red>ми́нь.

<rubric>И҆ пое́тсѧ пе́рвый а҆нтїфѡ́нъ ѿ пѣвцє́въ.</rubric>

<rubric>Дїа́конъ же поклони́всѧ ѹ҆стꙋпа́етъ ѿ мѣ́ста своегѡ̀, и҆ ѿше́дъ стои́тъ пред̾ і҆кѡ́ною хрⷭ҇то́вою, держѧ̀ и҆ ѡ҆ра́рь тремѝ пе́рсты десны́ѧ рꙋкѝ.</rubric>

<rubric>По и҆сполне́нїи же а҆нтїфѡ́на, прише́дъ дїа́конъ и҆ ста́въ на ѡ҆бы́чнѣмъ мѣ́стѣ и҆ поклони́всѧ, глаго́летъ:</rubric>

<red>П</red>а́ки и҆ па́ки ми́ромъ гдⷭ҇ꙋ помо́лимсѧ.

<rubric class="inline">Ли́къ:</rubric> <red>Г</red>дⷭ҇и поми́лꙋй.

<red>З</red>астꙋпѝ, сп҃сѝ, поми́лꙋй и҆ сохранѝ на́съ бж҃е, твое́ю бл҃года́тїю.

<rubric class="inline">Ли́къ:</rubric> <red>Г</red>дⷭ҇и поми́лꙋй.

<red>П</red>рест҃ꙋ́ю, пречⷭ҇тꙋю, пребл҃гослове́ннꙋю, сла́внꙋю влⷣчцꙋ на́шꙋ бцⷣꙋ и҆ приснодв҃ꙋ мр҃і́ю, со всѣ́ми ст҃ы́ми помѧнꙋ́вше, са́ми себѐ, и҆ дрꙋ́гъ дрꙋ́га, и҆ ве́сь живо́тъ на́шъ хрⷭ҇тꙋ̀ бг҃ꙋ предади́мъ.

<rubric class="inline">Ли́къ:</rubric> <red>Т</red>ебѣ̀ гдⷭ҇и.

## Мл҃тва втора́гѡ а҆нтїфѡ́на:

<red>Г</red>дⷭ҇и бж҃е на́шъ, сп҃сѝ лю́ди твоѧ̑, и҆ бл҃гословѝ достоѧ́нїе твоѐ, и҆сполне́нїе цр҃кве твоеѧ̀ сохранѝ, ѡ҆ст҃ѝ лю́бѧщыѧ бл҃голѣ́пїе до́мꙋ твоегѡ̀: ты̀ тѣ́хъ возпросла́ви бжⷭ҇твенною твое́ю си́лою, и҆ не ѡ҆ста́ви на́съ ѹ҆пова́ющихъ на тѧ̀.

<rubric class="inline">Возглаше́нїе:</rubric> <red>Ꙗ҆́</red>кѡ твоѧ̀ держа́ва, и҆ твоѐ є҆́сть црⷭ҇тво и҆ си́ла и҆ сла́ва, ѻ҆ц҃а̀ и҆ сн҃а и҆ ст҃а́гѡ дх҃а, ны́нѣ и҆ при́снѡ, и҆ во вѣ́ки вѣкѡ́въ.

<rubric class="inline">Ли́къ:</rubric> <red>А҆</red>ми́нь.

<rubric>И҆ пое́тсѧ подо́бнѣ ѿ пѣвцє́въ вторы́й а҆нтїфѡ́нъ: дїа́конъ же подо́бнѣ твори́тъ, ꙗ҆́коже и҆ въ пе́рвѣй мл҃твѣ.</rubric>

<rubric class="inline">Та́же дїа́конъ:</rubric> <red>П</red>а́ки и҆ па́ки ми́ромъ гдⷭ҇ꙋ помо́лимсѧ.

<rubric class="inline">Ли́къ:</rubric> <red>Г</red>дⷭ҇и поми́лꙋй.

<red>З</red>астꙋпѝ, сп҃сѝ, поми́лꙋй и҆ сохранѝ на́съ бж҃е, твое́ю бл҃года́тїю.

<rubric class="inline">Ли́къ:</rubric> <red>Г</red>дⷭ҇и поми́лꙋй.

<red>П</red>рест҃ꙋ́ю, пречⷭ҇тꙋю, пребл҃гослове́ннꙋю, сла́внꙋю влⷣчцꙋ на́шꙋ бцⷣꙋ и҆ приснодв҃ꙋ мр҃і́ю, со всѣ́ми ст҃ы́ми помѧнꙋ́вше, са́ми себѐ, и҆ дрꙋ́гъ дрꙋ́га, и҆ ве́сь живо́тъ на́шъ хрⷭ҇тꙋ̀ бг҃ꙋ предади́мъ.

<rubric class="inline">Ли́къ:</rubric> <red>Т</red>ебѣ̀ гдⷭ҇и.

## Мл҃тва тре́тїѧгѡ а҆нтїфѡ́на:

<red>И҆́</red>же ѻ҆́бщыѧ сїѧ̑ и҆ согла̑сныѧ дарова́вый на́мъ моли̑твы, и҆́же и҆ двѣма̀ и҆лѝ трє́мъ согласꙋ́ющымсѧ ѡ҆ и҆́мени твое́мъ прошє́нїѧ пода́ти ѡ҆бѣща́вый: са́мъ и҆ ны́нѣ ра̑бъ твои́хъ прошє́нїѧ къ поле́зномꙋ и҆спо́лни, подаѧ̀ на́мъ и҆ въ настоѧ́щемъ вѣ́цѣ позна́нїе твоеѧ̀ и҆́стины, и҆ въ бꙋ́дꙋщемъ живо́тъ вѣ́чный да́рꙋѧ.

<rubric class="inline">Возглаше́нїе:</rubric> <red>Ꙗ҆́</red>кѡ бл҃гъ и҆ чл҃колю́бецъ бг҃ъ є҆сѝ, и҆ тебѣ̀ сла́вꙋ возсыла́емъ, ѻ҆ц҃ꙋ̀ и҆ сн҃ꙋ и҆ ст҃о́мꙋ дх҃ꙋ, ны́нѣ и҆ при́снѡ, и҆ во вѣ́ки вѣкѡ́въ.

<rubric class="inline">Ли́къ:</rubric> <red>А҆</red>ми́нь.

<rubric>Здѣ̀ ѿверза́ютсѧ двє́ри на ма́лый вхо́дъ. </rubric>

<rubric>Пѣва́емꙋ же тре́тїемꙋ а҆нтїфѡ́нꙋ ѿ пѣвцє́въ, и҆лѝ бл҃же́ннамъ, а҆́ще є҆́сть недѣ́лѧ: є҆гда̀ прїи́дꙋтъ на Сла́вꙋ, сщ҃е́нникъ и҆ дїа́конъ, ста́вше пред̾ ст҃о́ю трапе́зою, творѧ́тъ покло́ны трѝ. Та́же прїе́мь сщ҃е́нникъ ст҃о́е є҆ѵⷢ҇лїе, дае́тъ дїа́конꙋ, и҆ и҆́дꙋтъ ѿ десны́ѧ страны̀ созадѝ прⷭ҇то́ла, и҆ та́кѡ и҆зше́дше сѣ́верною страно́ю, пред̾идꙋ́щымъ и҆̀мъ лампа́дамъ, творѧ́тъ ма́лый вхо́дъ, и҆ ста́вше на ѡ҆бы́чнѣмъ мѣ́стѣ, приклонѧ́ютъ ѻ҆́ба главы̑, и҆ дїа́конꙋ ре́кшꙋ:</rubric>

<red>Г</red>дⷭ҇ꙋ помо́лимсѧ,

<rubric>Глаго́летъ сщ҃е́нникъ мл҃твꙋ вхо́да та́йнѡ:</rubric>

<red>В</red>лⷣко гдⷭ҇и бж҃е на́шъ, ѹ҆ста́вивый нб҃сѣ́хъ чи́ны и҆ вѡ́инства а҆́гг҃лъ и҆ а҆рха̑гг҃лъ, въ слꙋже́нїе твоеѧ̀ сла́вы, сотворѝ со вхо́домъ на́шимъ вхо́дꙋ ст҃ы́хъ а҆́гг҃лѡвъ бы́ти, сослꙋжа́щихъ на́мъ, и҆ сославосло́вѧщихъ твою̀ бл҃гость.

<red>Ꙗ҆́</red>кѡ подоба́етъ тебѣ̀ всѧ́каѧ сла́ва, че́сть и҆ поклоне́нїе, ѻ҆ц҃ꙋ̀ и҆ сн҃ꙋ и҆ ст҃о́мꙋ дх҃ꙋ, ны́нѣ и҆ при́снѡ, и҆ во вѣ́ки вѣкѡ́въ, а҆ми́нь.

<rubric>Мл҃твѣ же сконча́вшейсѧ, глаго́летъ дїа́конъ ко сщ҃е́нникꙋ, показꙋ́ѧй къ восто́кꙋ десни́цею, держѧ̀ вкꙋ́пѣ и҆ ѡ҆ра́рь тремѝ пе́рсты:</rubric>

<red>Б</red>л҃гословѝ влады́ко, ст҃ы́й вхо́дъ.

<rubric>И҆ сщ҃е́нникъ, бл҃гословлѧ́ѧ, глаго́летъ:</rubric>

<red>Б</red>л҃гослове́нъ вхо́дъ ст҃ы́хъ твои́хъ, всегда̀, ны́нѣ и҆ при́снѡ, и҆ во вѣ́ки вѣкѡ́въ.

<rubric>Посе́мъ дїа́конъ подае́тъ є҆ва́нгелїе сщ҃е́нникꙋ и҆ целꙋ́етъ сщ҃е́нникъ є҆ѵⷢ҇лїе. И҆спо́лньшꙋсѧ же коне́чномꙋ тропарю̀, вхо́дитъ дїа́конъ посредѣ̀, и҆ ста́въ пред̾ і҆ере́емъ возвыша́етъ ма́лѡ рꙋ́цѣ, и҆ показꙋ́ѧй ст҃о́е є҆ѵⷢ҇лїе, глаго́летъ велегла́снѡ:</rubric>

<red>П</red>ремꙋ́дрость, про́сти.

<rubric>Та́же, сотвори́въ поклоне́нїе, вхо́дитъ во ст҃ы́й ѻ҆лта́рь дїа́конъ и҆ созадѝ є҆гѡ̀ сщ҃е́нникъ: и҆ дїа́конъ ѹ҆́бѡ полага́етъ ст҃о́е є҆ѵⷢ҇лїе на ст҃ѣ́й трапе́зѣ. Пѣвцы́ же пою́тъ: </rubric>

<red>П</red>рїиди́те, поклони́мсѧ и҆ припаде́мъ ко хрⷭ҇тꙋ̀. Сп҃си́ ны сн҃е бж҃їй, воскр҃сы́й и҆з̾ ме́ртвыхъ, пою́щыѧ тѝ: а҆ллилꙋ́їа. <rubric class="inline">Є҆ди́ножды.</rubric>

<rubric>А҆́ще же и҆́нъ де́нь, глаго́летсѧ примѣни́тельнѡ ко дню̀.</rubric>

<rubric>Та́же, ѡ҆бы̑чныѧ тропарѝ. Сщ҃е́нникъ же глаго́летъ мл҃твꙋ сїю̀:</rubric>

## Мл҃тва трист҃а́гѡ пѣ́нїѧ.

<versal>Б</versal>ж҃е ст҃ы́й, и҆́же во ст҃ы́хъ почива́ѧй, трист҃ы́мъ гла́сомъ ѿ серафі́мѡвъ воспѣва́емый и҆ ѿ херꙋві́мѡвъ славосло́вимый, и҆ ѿ всѧ́кїѧ нбⷭ҇ныѧ си́лы покланѧ́емый, и҆́же ѿ небытїѧ̀ во є҆́же бы́ти приведы́й всѧ́чєскаѧ, созда́вый человѣ́ка по ѡ҆́бразꙋ твоемꙋ̀ и҆ по подо́бїю, и҆ всѧ́кимъ твои́мъ дарова́нїемъ ѹ҆краси́вый: даѧ́й просѧ́щемꙋ премꙋ́дрость и҆ ра́зꙋмъ, и҆ не презира́ѧй согрѣша́ющагѡ, но полага́ѧй на сп҃се́нїе покаѧ́нїе, сподо́бивый на́съ, смире́нныхъ и҆ недосто́йныхъ ра̑бъ твои́хъ, и҆ въ ча́съ се́й ста́ти пред̾ сла́вою ст҃а́гѡ твоегѡ̀ же́ртвенника, и҆ до́лжное тебѣ̀ поклоне́нїе и҆ славосло́вїе приноси́ти: са́мъ влⷣко, прїимѝ и҆ ѿ ѹ҆́стъ на́съ грѣ́шныхъ трист҃ꙋ́ю пѣ́снь, и҆ посѣти́ ны бл҃гостїю твое́ю, простѝ на́мъ всѧ́кое согрѣше́нїе во́льное же и҆ нево́льное, ѡ҆ст҃ѝ на́шѧ дꙋ́шы и҆ тѣлеса̀, и҆ да́ждь на́мъ въ преподо́бїи слꙋжи́ти тебѣ̀ всѧ̑ дни̑ живота̀ на́шегѡ, мл҃твами ст҃ы́ѧ бцⷣы, и҆ всѣ́хъ ст҃ы́хъ, ѿ вѣ́ка тебѣ̀ бл҃гоꙋгоди́вшихъ.

<rubric>Є҆гда̀ же пѣвцы̀ прїи́дꙋтъ въ послѣ́днїй тропа́рь, глаго́летъ дїа́конъ ко і҆ере́ю, прикло́нь вкꙋ́пѣ главꙋ̀, и҆ ѡ҆ра́рь въ рꙋцѣ̀ держѧ̀ тремѝ пе́рсты:</rubric>

<red>Б</red>л҃гословѝ влады́ко, вре́мѧ трист҃а́гѡ.

<rubric>І҆ере́й же, зна́менꙋѧ є҆го̀, глаго́летъ:</rubric>

<red>Ꙗ҆́</red>кѡ ст҃ъ є҆сѝ бж҃е на́шъ, и҆ тебѣ̀ сла́вꙋ возсыла́емъ, ѻ҆ц҃ꙋ̀ и҆ сн҃ꙋ и҆ ст҃о́мꙋ дх҃ꙋ, ны́нѣ и҆ при́снѡ.

<rubric>Сконча́вшꙋсѧ же тропарю̀, прихо́дитъ дїа́конъ бли́зъ ст҃ы́хъ две́рїй, и҆ наво́дѧ ѡ҆раре́мъ, пе́рвѣе ѹ҆́бѡ ко і҆кѡ́нѣ хрⷭ҇то́вѣ глаго́летъ:</rubric>

<red>Г</red>дⷭ҇и, сп҃сѝ бл҃гочести̑выѧ, и҆ ѹ҆слы́ши ны̀.

<rubric>Та́же наво́дитъ ѡ҆раре́мъ, глаго́лѧ ко внѣ̀ стоѧ́щымъ велегла́снѡ:</rubric>

<red>И҆</red> во вѣ́ки вѣкѡ́въ.

<rubric class="inline">Ли́къ:</rubric> <red>А҆</red>ми́нь.

<rubric>Пѣва́емꙋ же трист҃о́мꙋ, глаго́лютъ и҆ са́ми, і҆ере́й же и҆ дїа́конъ, трист҃о́е: творѧ́ще вкꙋ́пѣ и҆ покло́ны трѝ пред̾ ст҃о́ю трапе́зою.</rubric>

<rubric>Та́же глаго́летъ дїа́конъ ко і҆ере́ю:</rubric>

<red>П</red>овелѝ влады́ко.

<rubric>И҆ ѿхо́дѧтъ къ го́рнемꙋ мѣ́стꙋ: и҆ сщ҃е́нникъ ѿходѧ̀ глаго́летъ:</rubric>

<red>Б</red>л҃гослове́нъ грѧды́й во и҆́мѧ гдⷭ҇не.

<rubric class="inline">Дїа́конъ:</rubric> <red>Б</red>л҃гословѝ влады́ко, го́рнїй прⷭ҇то́лъ.

<rubric class="inline">І҆ере́й же:</rubric> <red>Б</red>л҃гослове́нъ є҆сѝ на прⷭ҇то́лѣ сла́вы црⷭ҇твїѧ твоегѡ̀, сѣдѧ́й на херꙋві́мѣхъ, всегда̀, ны́нѣ и҆ при́снѡ, и҆ во вѣ́ки вѣкѡ́въ.

<rubric>(Вѣ́дательно, ꙗ҆́кѡ сщ҃е́нникꙋ не подоба́етъ на го́рнее мѣ́сто восходи́ти, нижѐ сѣдѣ́ти на не́мъ: но сѣдѣ́ти во странѣ̀ го́рнѧгѡ прⷭ҇то́ла, и҆з̾ ю҆́жныѧ страны̀.)</rubric>

<rubric>По и҆сполне́нїи трист҃а́гѡ, прише́дъ пред̾ ст҃ы̑ѧ двє́ри, дїа́конъ глаго́летъ:</rubric>

<red>В</red>о́нмемъ.

<rubric>І҆ере́й же возглаша́етъ: </rubric>

<red>М</red>и́ръ всѣ̑мъ.

<rubric class="inline">И҆ чте́цъ глаго́летъ:</rubric> <red>И҆</red> дꙋ́хови твоемꙋ̀.

<rubric class="inline">И҆ па́ки дїа́конъ:</rubric> <red>П</red>ремꙋ́дрость.

<rubric>И҆ чте́цъ, прокі́менъ, ѱало́мъ дв҃довъ.</rubric>

<rubric class="inline">Посе́мъ дїа́конъ:</rubric> <red>П</red>ремꙋ́дрость.

<rubric>И҆ чте́цъ надписа́нїе а҆пⷭ҇ла:</rubric>

<red>Д</red>ѣѧ́нїй ст҃ы́хъ а҆по́стѡлъ чте́нїе. <rubric class="inline">И҆лѝ:</rubric> <red>С</red>обо́рнагѡ посла́нїѧ і҆а́кѡвлѧ, <rubric class="inline">и҆лѝ</rubric> <red>П</red>етро́ва чте́нїе. <rubric class="inline">И҆лѝ:</rubric> <red>К</red>ъ ри́млѧнѡмъ, <rubric class="inline">и҆лѝ</rubric> <red>К</red>ъ корі́нѳѧнѡмъ, <rubric class="inline">и҆лѝ</rubric> <red>К</red>ъ гала́тѡмъ посла́нїѧ ст҃а́гѡ а҆пⷭ҇ла па́ѵла чте́нїе.

<rubric class="inline">И҆ па́ки дїа́конъ:</rubric> <red>В</red>о́нмемъ.

<rubric>А҆по́столꙋ же что́мꙋ, дїа́конъ прїе́мь кади́льницꙋ и҆ ѳѷмїа́мъ, прихо́дитъ къ сщ҃е́нникꙋ, и҆ прїе́мь бл҃гослове́нїе ѿ негѡ̀, кади́тъ ст҃ꙋ́ю трапе́зꙋ ѡ҆крестъ, и҆ ѻ҆лта́рь ве́сь, и҆ сщ҃е́нника.</rubric>

<rubric>А҆по́столꙋ же и҆спо́лньшꙋсѧ, глаго́летъ сщ҃е́нникъ:</rubric>

<red>М</red>и́ръ тѝ.

<rubric class="inline">Чте́цъ:</rubric> <red>И҆</red> дꙋ́хови твоемꙋ̀.

<rubric class="inline">Дїа́конъ:</rubric> <red>П</red>ремꙋ́дрость.

<rubric class="inline">Чте́цъ:</rubric> <red>А҆</red>ллилꙋ́їа.

<rubric>Сщ҃е́нникъ же, сто́ѧ пред̾ ст҃о́ю трапе́зою, глаго́летъ мл҃твꙋ сїю̀:</rubric>

<versal>В</versal>озсїѧ́й въ сердца́хъ на́шихъ, чл҃колю́бче влⷣко, твоегѡ̀ бг҃оразꙋ́мїѧ нетлѣ́нный свѣ́тъ, и҆ мы́слєнныѧ на́ши ѿве́рзи ѻ҆́чи, во є҆ѵⷢ҇льскихъ твои́хъ проповѣ́данїй разꙋмѣ́нїе: вложѝ въ на́съ и҆ стра́хъ бл҃же́нныхъ твои́хъ за́повѣдей, да плотскі̑ѧ по́хѡти всѧ̑ попра́вше, дꙋхо́вное жи́тельство про́йдемъ, всѧ̑, ꙗ҆́же ко бл҃гоꙋгожде́нїю твоемꙋ̀, и҆ мꙋ́дрствꙋюще и҆ дѣ́юще. Ты́ бо є҆сѝ просвѣще́нїе дꙋ́шъ и҆ тѣле́съ на́шихъ, хрⷭ҇тѐ бж҃е: и҆ тебѣ̀ сла́вꙋ возсыла́емъ, со безнача́льнымъ твои́мъ ѻ҆ц҃е́мъ, и҆ всест҃ы́мъ и҆ бл҃ги́мъ и҆ животворѧ́щимъ твои́мъ дх҃омъ, ны́нѣ и҆ при́снѡ, и҆ во вѣ́ки вѣкѡ́въ, а҆ми́нь.

<rubric>Дїа́конъ же, кади́льницꙋ ѿложи́въ на ѡ҆бы́чное мѣ́сто, прихо́дитъ къ сщ҃е́нникꙋ, и҆ подклони́въ є҆мꙋ̀ главꙋ̀ свою̀, держѧ̀ и҆ ѡ҆ра́рь кра́йними пе́рсты, и҆ ѹ҆казꙋ́ѧ на ст҃о́е є҆ѵⷢ҇лїе, глаго́летъ:</rubric>

<red>Б</red>л҃гословѝ влады́ко, бл҃говѣсти́телѧ ст҃а́гѡ а҆пⷭ҇ла и҆ є҆ѵⷢ҇лі́ста, <red>и҆́мⷬ҇къ</red>.

<rubric>Сщ҃е́нникъ, зна́менꙋѧ є҆го̀, глаго́летъ:</rubric>

<red>Б</red>г҃ъ, мл҃твами ст҃а́гѡ сла́внагѡ, всехва́льнагѡ а҆пⷭ҇ла и҆ є҆ѵⷢ҇лі́ста, <red>и҆́мⷬ҇къ</red> да да́стъ тебѣ̀ гл҃го́лъ бл҃говѣствꙋ́ющемꙋ си́лою мно́гою, во и҆сполне́нїе є҆ѵⷢ҇лїа возлю́бленнагѡ сн҃а своегѡ̀, гдⷭ҇а на́шегѡ і҆и҃са хрⷭ҇та̀.

<rubric>И҆ подае́тъ є҆мꙋ̀ ст҃о́е є҆ѵⷢ҇лїе.</rubric>

<rubric class="inline">Дїа́конъ же ре́къ:</rubric> <red>А҆</red>ми́нь.

<rubric>И҆ поклони́всѧ ст҃о́мꙋ є҆ѵⷢ҇лїю, во́зметъ є҆̀, и҆ и҆зше́дъ ст҃ы́ми две́рьми, предходѧ́щымъ є҆мꙋ̀ лампа́дамъ, прихо́дитъ и҆ стои́тъ на а҆мвѡ́нѣ, и҆лѝ на ѹ҆чине́нномъ мѣ́стѣ. І҆ере́й же, стоѧ̀ пред̾ ст҃о́ю трапе́зою и҆ зрѧ̀ къ за́падꙋ, возглаша́етъ:</rubric>

<red>П</red>ремꙋ́дрость, простѝ, ѹ҆слы́шимъ ст҃а́гѡ є҆ѵⷢ҇лїа.

<rubric class="inline">Та́же:</rubric> <red>М</red>и́ръ всѣ̑мъ.

<rubric class="inline">Лю́дїе:</rubric> <red>И҆</red> дꙋ́хови твоемꙋ̀.

<rubric class="inline">Дїа́конъ:</rubric> <rubric class="inline">Ѿ</rubric> <red>и҆́мⷬ҇къ</red> ст҃а́гѡ є҆ѵⷢ҇лїа чте́нїе.

<rubric class="inline">Ли́къ:</rubric> <red>С</red>ла́ва тебѣ̀ гдⷭ҇и, сла́ва тебѣ̀.

<rubric class="inline">Сщ҃е́нникъ:</rubric> <red>В</red>о́нмемъ.

<rubric class="inline">А҆́ще же сꙋ́ть два̀ дїакѡна, то є҆ди́нъ да глаго́летъ:</rubric> <red>П</red>ремꙋ́дрость, про́сти.

<rubric class="inline">Та́же, и҆:</rubric> <red>В</red>о́нмемъ.



<rubric>И҆спо́лнившꙋсѧ є҆ѵⷢ҇лїю, глаго́летъ сщ҃е́нникъ:</rubric>

<red>М</red>и́ръ тѝ бл҃говѣствꙋ́ющемꙋ.

<rubric class="inline">Ли́къ:</rubric> <red>С</red>ла́ва тебѣ̀ гдⷭ҇и, сла́ва тебѣ̀.

<rubric>И҆ ѿше́дъ дїа́конъ да́же до ст҃ы́хъ двере́й, ѿдае́тъ ст҃о́е є҆ѵⷢ҇лїе сщ҃е́нникꙋ, и҆ затворѧ́ютсѧ па́ки ст҃ы̑ѧ двє́ри. Дїа́конъ, ста́въ на ѡ҆бы́чнѣмъ мѣ́стѣ, начина́етъ си́це:</rubric>

<red>Р</red>це́мъ всѝ ѿ всеѧ̀ дꙋшѝ, и҆ ѿ всегѡ̀ помышле́нїѧ на́шегѡ рце́мъ.

<rubric class="inline">Ли́къ:</rubric> <red>Г</red>дⷭ҇и поми́лꙋй.

<red>Г</red>дⷭ҇и вседержи́телю, бж҃е ѻ҆тє́цъ на́шихъ, мо́лимъ ти сѧ, ѹ҆слы́ши и҆ поми́лꙋй.

<rubric class="inline">Ли́къ:</rubric> <red>Г</red>дⷭ҇и поми́лꙋй.

<red>П</red>оми́лꙋй на́съ бж҃е, по вели́цѣй млⷭ҇ти твое́й, мо́лимъ ти сѧ, ѹ҆слы́ши и҆ поми́лꙋй.

<rubric class="inline">Ли́къ:</rubric> <red>Г</red>дⷭ҇и поми́лꙋй, <rubric class="inline">три́жды.</rubric>

## Мл҃тва прилѣ́жнагѡ моле́нїѧ:

<red>Г</red>дⷭ҇и бж҃е на́шъ, прилѣ́жное сїѐ моле́нїе прїимѝ ѿ твои́хъ ра̑бъ, и҆ поми́лꙋй на́съ по мно́жествꙋ млⷭ҇ти твоеѧ̀, и҆ щедрѡ́ты твоѧ̑ низпослѝ на ны̀, и҆ на всѧ̑ лю́ди твоѧ̑, ча́ющыѧ ѿ тебѐ бога́тыѧ млⷭ҇ти.

<red>Є҆</red>щѐ мо́лимсѧ ѡ҆ вели́комъ господи́нѣ и҆ ѻ҆тцѣ̀ на́шемъ ст҃ѣ́йшемъ патрїа́рхѣ <red>и҆́мⷬ҇къ</red>, и҆ ѡ҆ господи́нѣ на́шемъ преѡсщ҃е́ннѣйшемъ митрополі́тѣ <red>[</red><rubric class="inline">и҆лѝ:</rubric> а҆рхїепі́скопѣ, <rubric class="inline">и҆лѝ:</rubric> є҆пі́скопѣ<red>]</red> <red>и҆́мⷬ҇къ</red>, и҆ ѡ҆ все́й во хрⷭ҇тѣ̀ бра́тїи на́шей.

<rubric class="inline">Ли́къ:</rubric> <red>Г</red>дⷭ҇и поми́лꙋй, <rubric class="inline">три́жды.</rubric>

<red>Є҆</red>щѐ мо́лимсѧ ѡ҆ бг҃охрани́мѣй странѣ̀ на́шей, властѣ́хъ и҆ во́инствѣ є҆ѧ̀, да ти́хое и҆ безмо́лвное житїѐ поживе́мъ во всѧ́комъ бл҃гоче́стїи и҆ чистотѣ̀.

<rubric class="inline">Ли́къ:</rubric> <red>Г</red>дⷭ҇и поми́лꙋй, <rubric class="inline">три́жды.</rubric>

<red>Є҆</red>щѐ мо́лимсѧ ѡ҆ бра́тїѧхъ на́шихъ, сщ҃е́нницѣхъ, сщ҃енномона́сѣхъ, и҆ все́мъ во хрⷭ҇тѣ̀ бра́тствѣ на́шемъ.

<rubric class="inline">Ли́къ:</rubric> <red>Г</red>дⷭ҇и поми́лꙋй, <rubric class="inline">три́жды.</rubric>

<red>Є҆</red>щѐ мо́лимсѧ ѡ҆ бл҃же́нныхъ и҆ приснопа́мѧтныхъ ст҃ѣ́йшихъ патрїа́рсѣхъ правосла́вныхъ, и҆ созда́телехъ ст҃а́гѡ хра́ма сегѡ̀ <red>[</red><rubric class="inline">а҆́ще во ѡ҆би́тели:</rubric> ст҃ы́ѧ ѻ҆би́тели сеѧ̀<red>]</red> и҆ ѡ҆ всѣ́хъ преждепочи́вшихъ ѻ҆тцѣ́хъ и҆ бра́тїѧхъ, здѣ̀ лежа́щихъ и҆ повсю́дꙋ, правосла́вныхъ.

<rubric class="inline">Ли́къ:</rubric> <red>Г</red>дⷭ҇и поми́лꙋй, <rubric class="inline">три́жды.</rubric>

<red>Є҆</red>щѐ мо́лимсѧ ѡ҆ млⷭ҇ти, жи́зни, ми́рѣ, здра́вїи, сп҃се́нїи, посѣще́нїи, проще́нїи и҆ ѡ҆ставле́нїи грѣхѡ́въ рабѡ́въ бж҃їихъ, бра́тїи ст҃а́гѡ хра́ма сегѡ̀ <red>[</red><rubric class="inline">а҆́ще во ѡ҆би́тели:</rubric> ст҃ы́ѧ ѡ҆би́тели сеѧ̀<red>]</red>.

<rubric class="inline">Ли́къ:</rubric> <red>Г</red>дⷭ҇и поми́лꙋй, <rubric class="inline">три́жды.</rubric>

<red>Є҆</red>щѐ мо́лимсѧ ѡ҆ плодоносѧ́щихъ и҆ добродѣ́ющихъ во ст҃ѣ́мъ и҆ всечⷭ҇тнѣ́мъ хра́мѣ се́мъ, трꙋжда́ющихсѧ, пою́щихъ и҆ предстоѧ́щихъ лю́дехъ, ѡ҆жида́ющихъ ѿ тебѐ вели́кїѧ и҆ бога́тыѧ млⷭ҇ти.

<rubric class="inline">Ли́къ:</rubric> <red>Г</red>дⷭ҇и поми́лꙋй, <rubric class="inline">три́жды.</rubric>

<rubric>Возглаша́етъ сщ҃е́нникъ: </rubric>

<red>Ꙗ҆́</red>кѡ млⷭ҇тивъ и҆ чл҃колю́бецъ бг҃ъ є҆сѝ, и҆ тебѣ̀ сла́вꙋ возсыла́емъ, ѻ҆ц҃ꙋ̀ и҆ сн҃ꙋ и҆ ст҃о́мꙋ дх҃ꙋ, ны́нѣ и҆ при́снѡ, и҆ во вѣ́ки вѣкѡ́въ.

<rubric class="inline">Ли́къ:</rubric> <red>А҆</red>ми́нь.



<rubric class="inline">Та́же дїа́конъ:</rubric> <red>П</red>омоли́тесѧ, ѡ҆глаше́ннїи, гдⷭ҇еви.

<rubric class="inline">Ли́къ:</rubric> <red>Г</red>дⷭ҇и поми́лꙋй.

<red>В</red>ѣ́рнїи, ѡ҆ ѡ҆глаше́нныхъ помо́лимсѧ, да гдⷭ҇ь поми́лꙋетъ и҆̀хъ.

<rubric class="inline">Ли́къ:</rubric> <red>Г</red>дⷭ҇и поми́лꙋй.

<red>Ѡ҆</red>гласи́тъ и҆̀хъ сло́вомъ и҆́стины.

<rubric class="inline">Ли́къ:</rubric> <red>Г</red>дⷭ҇и поми́лꙋй.

<red>Ѿ</red>кры́етъ и҆̀мъ є҆ѵⷢ҇лїе пра́вды.

<rubric class="inline">Ли́къ:</rubric> <red>Г</red>дⷭ҇и поми́лꙋй.

<red>С</red>оедини́тъ и҆̀хъ ст҃ѣ́й свое́й собо́рнѣй и҆ а҆пⷭ҇льстѣй цр҃кви.

<rubric class="inline">Ли́къ:</rubric> <red>Г</red>дⷭ҇и поми́лꙋй.

<red>С</red>п҃сѝ, поми́лꙋй, застꙋпѝ и҆ сохранѝ и҆̀хъ, бж҃е, твое́ю бл҃года́тїю.

<rubric class="inline">Ли́къ:</rubric> <red>Г</red>дⷭ҇и поми́лꙋй.

<red>Ѡ҆</red>глаше́ннїи, главы̑ ва́шѧ гдⷭ҇еви приклони́те.

<rubric class="inline">Ли́къ:</rubric> <red>Т</red>ебѣ̀ гдⷭ҇и.

## Мл҃тва ѡ҆ ѡ҆глаше́нныхъ:

<versal>Г</versal>дⷭ҇и бж҃е на́шъ, и҆́же на нб҃сѣ́хъ живы́й, и҆ призира́ѧй на всѧ̑ дѣла̀ твоѧ̀: при́зри на рабы̑ твоѧ̑ ѡ҆глашє́нныѧ, прикло́ньшыѧ своѧ̑ вы̑ѧ пред̾ тобо́ю, и҆ да́ждь и҆̀мъ ле́гкїй ꙗ҆ре́мъ, сотворѝ и҆̀хъ ѹ҆́ды чє́стны ст҃ы́ѧ твоеѧ̀ цр҃кве, и҆ сподо́би и҆̀хъ ба́ни пакибытїѧ̀, ѡ҆ставле́нїѧ грѣхѡ́въ, и҆ ѡ҆де́жди нетлѣ́нїѧ, въ позна́нїе тебѐ и҆́стиннагѡ бг҃а на́шегѡ.

<rubric class="inline">Возгла́съ:</rubric> <red>Д</red>а и҆ ті́и съ на́ми сла́вѧтъ пречⷭ҇тно́е и҆ великолѣ́пое и҆́мѧ твоѐ, ѻ҆ц҃а̀ и҆ сн҃а и҆ ст҃а́гѡ дх҃а, ны́нѣ и҆ при́снѡ, и҆ во вѣ́ки вѣкѡ́въ.

<rubric class="inline">Ли́къ:</rubric> <red>А҆</red>ми́нь.

<rubric>По возгла́сѣ же сщ҃е́нникъ развива́етъ а҆нтїми́нсъ по ѡ҆бы́чаю.</rubric>

<rubric class="inline">Дїа́конъ глаго́летъ:</rubric> <red>Є҆</red>ли́цы ѡ҆глаше́ннїи, и҆зыди́те.

<rubric>А҆́ще ли є҆́сть вторы́й дїа́конъ, возглаша́етъ и҆ то́й:</rubric>

<red>Ѡ҆</red>глаше́ннїи, и҆зыди́те.

<rubric class="inline">Та́же па́ки пе́рвый:</rubric> <red>Є҆</red>ли́цы ѡ҆глаше́ннїи, и҆зыди́те.

<red>Д</red>а ни кто̀ ѿ ѡ҆глаше́нныхъ: є҆ли́цы вѣ́рнїи, па́ки и҆ па́ки ми́ромъ гдⷭ҇ꙋ помо́лимсѧ.

<rubric class="inline">Ли́къ:</rubric> <red>Г</red>дⷭ҇и поми́лꙋй.

<rubric>А҆́ще ли же є҆ди́нъ є҆́сть то́чїю дїа́конъ, и҆лѝ а҆́ще і҆ере́й слꙋ́житъ без̾ дїа́кона, тогда̀ глаго́летъ си́це:</rubric>

<red>Є҆</red>ли́цы ѡ҆глаше́ннїи, и҆зыди́те: ѡ҆глаше́ннїи и҆зыди́те: є҆ли́цы ѡ҆глаше́ннїи, и҆зыди́те: да ни кто̀ ѿ ѡ҆глаше́нныхъ: є҆ли́цы вѣ́рнїи, па́ки и҆ па́ки ми́ромъ гдⷭ҇ꙋ помо́лимсѧ.

<rubric class="inline">Ли́къ:</rubric> <red>Г</red>дⷭ҇и поми́лꙋй.

## Мл҃тва вѣ́рныхъ пе́рваѧ:

<versal>Т</versal>ы̀ гдⷭ҇и показа́лъ є҆сѝ на́мъ вели́кое сїѐ сп҃се́нїѧ та́инство: ты̀ сподо́билъ є҆сѝ на́съ смире́нныхъ и҆ недосто́йныхъ ра̑бъ твои́хъ, бы́ти слꙋжи́телємъ ст҃а́гѡ твоегѡ̀ же́ртвенника. Ты̀ ѹ҆довлѝ на́съ си́лою ст҃а́гѡ твоегѡ̀ дх҃а въ слꙋ́жбꙋ сїю̀, да неѡсꙋжде́ннѡ ста́вше пред̾ ст҃о́ю сла́вою твое́ю, принесе́мъ тѝ же́ртвꙋ хвале́нїѧ: ты́ бо є҆сѝ дѣ́йствꙋѧй всѧ̑ во всѣ́хъ. Да́ждь гдⷭ҇и, и҆ ѡ҆ на́шихъ грѣсѣ́хъ, и҆ ѡ҆ людски́хъ невѣ́дѣнїихъ, прїѧ́тнѣй бы́ти же́ртвѣ на́шей, и҆ бл҃гопрїѧ́тнѣй пред̾ тобо́ю.

<rubric>Молѧ́щꙋсѧ сщ҃е́нникꙋ, дїа́конъ (а҆́ще є҆́сть) глаго́летъ є҆ктенїю̀ внѣ̀ ѻ҆лтарѧ̀:</rubric>

<red>З</red>астꙋпѝ, сп҃сѝ, поми́лꙋй и҆ сохранѝ на́съ бж҃е, твое́ю бл҃года́тїю.

<rubric class="inline">Ли́къ:</rubric> <red>Г</red>дⷭ҇и поми́лꙋй.

<rubric class="inline">Дїа́конъ:</rubric> <red>П</red>ремꙋ́дрость.

<rubric>Сщ҃е́нникъ, возгла́съ: </rubric>

<red>Ꙗ҆́</red>кѡ подоба́етъ тебѣ̀ всѧ́каѧ сла́ва, че́сть и҆ поклоне́нїе, ѻ҆ц҃ꙋ̀ и҆ сн҃ꙋ и҆ ст҃о́мꙋ дх҃ꙋ, ны́нѣ и҆ при́снѡ, и҆ во вѣ́ки вѣкѡ́въ.

<rubric class="inline">Ли́къ:</rubric> <red>А҆</red>ми́нь.

<rubric class="inline">И҆ па́ки дїа́конъ:</rubric> <red>П</red>а́ки и҆ па́ки ми́ромъ гдⷭ҇ꙋ помо́лимсѧ.

<rubric class="inline">Ли́къ:</rubric> <red>Г</red>дⷭ҇и поми́лꙋй.

<rubric>Є҆гда̀ сщ҃е́нникъ є҆ди́нъ слꙋ́житъ, си́хъ не глаго́летъ.</rubric>

<red>Ѡ҆</red> свы́шнѣмъ ми́рѣ, и҆ сп҃се́нїи дꙋ́шъ на́шихъ гдⷭ҇ꙋ помо́лимсѧ.

<rubric class="inline">Ли́къ:</rubric> <red>Г</red>дⷭ҇и поми́лꙋй.

<red>Ѡ҆</red> ми́рѣ всегѡ̀ мі́ра, бл҃гостоѧ́нїи ст҃ы́хъ бж҃їихъ цр҃кве́й, и҆ соедине́нїи всѣ́хъ, гдⷭ҇ꙋ помо́лимсѧ.

<rubric class="inline">Ли́къ:</rubric> <red>Г</red>дⷭ҇и поми́лꙋй.

<red>Ѡ҆</red> ст҃ѣ́мъ хра́мѣ се́мъ, и҆ съ вѣ́рою, бл҃гоговѣ́нїемъ и҆ стра́хомъ бж҃їимъ входѧ́щихъ во́нь, гдⷭ҇ꙋ помо́лимсѧ.

<rubric class="inline">Ли́къ:</rubric> <red>Г</red>дⷭ҇и поми́лꙋй.

<red>Ѡ҆</red> и҆зба́витисѧ на́мъ ѿ всѧ́кїѧ ско́рби, гнѣ́ва и҆ нꙋ́жды, гдⷭ҇ꙋ помо́лимсѧ.

<rubric class="inline">Ли́къ:</rubric> <red>Г</red>дⷭ҇и поми́лꙋй.

## Мл҃тва вѣ́рныхъ втора́ѧ:

<versal>Б</versal>ж҃е посѣти́вый въ млⷭ҇ти и҆ щедро́тахъ смире́нїе на́ше, поста́вивый на́съ смире́нныхъ и҆ грѣ́шныхъ и҆ недосто́йныхъ ра̑бъ твои́хъ пред̾ ст҃о́ю сла́вою твое́ю, слꙋжи́ти ст҃о́мꙋ же́ртвенникꙋ твоемꙋ̀: ты̀ ѹ҆крѣпѝ на́съ си́лою ст҃а́гѡ твоегѡ̀ дх҃а въ слꙋ́жбꙋ сїю̀, и҆ да́ждь на́мъ сло́во во ѿверзе́нїе ѹ҆́стъ на́шихъ, во є҆́же призыва́ти бл҃года́ть ст҃а́гѡ твоегѡ̀ дх҃а на хотѧ́щыѧ предложи́тисѧ да́ры.

<rubric>Дїа́конъ, (без̾ негѡ́же і҆ере́й глаго́летъ):</rubric>

<red>З</red>астꙋпѝ, сп҃сѝ, поми́лꙋй и҆ сохранѝ на́съ бж҃е, твое́ю бл҃года́тїю.

<rubric class="inline">Ли́къ:</rubric> <red>Г</red>дⷭ҇и поми́лꙋй.

<rubric class="inline">Дїа́конъ:</rubric> <red>П</red>ремꙋ́дрость.

<rubric class="inline">Возглаше́нїе:</rubric> <red>Ꙗ҆́</red>кѡ да под̾ держа́вою твое́ю всегда̀ храни́ми, тебѣ̀ сла́вꙋ возсыла́емъ, ѻ҆ц҃ꙋ̀ и҆ сн҃ꙋ и҆ ст҃о́мꙋ дх҃ꙋ, ны́нѣ и҆ при́снѡ, и҆ во вѣ́ки вѣкѡ́въ.

<rubric class="inline">Ли́къ:</rubric> <red>А҆</red>ми́нь.

<rubric>И҆ ѿверза́ютсѧ ст҃ы̑ѧ двє́ри.</rubric>

<rubric>Та́же, херꙋві́мстѣй пѣ́сни пѣва́емѣй, дїа́конъ, прїе́мь кади́льницꙋ и҆ ѳѷмїа́мъ вложи́въ, прихо́дитъ ко сщ҃е́нникꙋ, и҆ прїе́мь бл҃гослове́нїе ѿ негѡ̀, кади́тъ ст҃ꙋ́ю трапе́зꙋ ѡ҆́крестъ, и҆ ѻ҆лта́рь весь, и҆ і҆кѡноста́съ, та́же сщ҃е́нника, ли́ки и҆ лю́ди, глаго́летъ же и҆ н҃-й ѱало́мъ, и҆ тропарѝ ѹ҆мили́тєльныѧ, є҆ли́кѡ и҆зво́литъ. </rubric>

<rubric>Сщ҃е́нникъ же глаго́летъ та́йнѡ мл҃твꙋ сїю:</rubric>

<versal>Н</versal>икто́же досто́инъ ѿ свѧза́вшихсѧ плотски́ми похотьмѝ и҆ сластьмѝ приходи́ти, и҆лѝ прибли́житисѧ, и҆лѝ слꙋжи́ти тебѣ̀, цр҃ю̀ сла́вы: є҆́же бо слꙋжи́ти тебѣ̀, вели́ко и҆ стра́шно и҆ самѣ̑мъ нбⷭ҇нымъ си́ламъ. Но ѻ҆ба́че, неизрече́ннагѡ ра́ди и҆ безмѣ́рнагѡ твоегѡ̀ чл҃колю́бїѧ, непрело́жнѡ и҆ неизмѣ́ннѡ бы́лъ є҆сѝ чл҃вѣ́къ, и҆ а҆рхїере́й на́мъ бы́лъ є҆сѝ: и҆ слꙋже́бныѧ сеѧ̀ и҆ безкро́вныѧ же́ртвы сщ҃еннодѣ́йствїе пре́далъ є҆сѝ на́мъ, ꙗ҆́кѡ влⷣка всѣ́хъ. Ты́ бо є҆ди́нъ, гдⷭ҇и бж҃е на́шъ, влⷣчествꙋеши нбⷭ҇ными и҆ земны́ми: и҆́же на прⷭ҇то́лѣ херꙋві́мстѣ носи́мый: и҆́же серафі́мѡвъ гдⷭ҇ь, и҆ цр҃ь і҆и҃левъ: и҆́же є҆ди́нъ ст҃ъ, и҆ во ст҃ы́хъ почива́ѧй. Тѧ̀ ѹ҆̀бо молю̀ є҆ди́наго бл҃га́го и҆ бл҃гопослꙋ́шливаго: при́зри на мѧ̀ грѣ́шнаго и҆ непотре́бнаго раба̀ твоего̀, и҆ ѡ҆чи́сти мою̀ дꙋ́шꙋ и҆ се́рдце ѿ со́вѣсти лꙋка́выѧ: и҆ ѹ҆довли́ мѧ си́лою ст҃а́гѡ твоегѡ̀ дх҃а, ѡ҆блече́на бл҃года́тїю сщ҃е́нства, предста́ти ст҃ѣ́й твое́й се́й трапе́зѣ, и҆ сщ҃еннодѣ́йствовати ст҃о́е и҆ пречⷭ҇тое твоѐ тѣ́ло и҆ чⷭ҇тнꙋ́ю кро́вь: къ тебѣ́ бо прихождꙋ̀, прикло́нь мою̀ вы́ю, и҆ молю́ ти сѧ: да не ѿврати́ши лица̀ твоегѡ̀ ѿ менѐ, нижѐ ѿри́неши менѐ ѿ ѻ҆́трѡкъ твои́хъ: но сподо́би принесє́ннымъ тебѣ̀ бы́ти, мно́ю грѣ́шнымъ и҆ недосто́йнымъ рабо́мъ твои́мъ, дарѡ́мъ си̑мъ. Ты́ бо є҆сѝ приносѧ́й и҆ приноси́мый, и҆ прїе́млѧй и҆ раздава́емый, хрⷭ҇тѐ бж҃е на́шъ, и҆ тебѣ̀ сла́вꙋ возсыла́емъ, со безнача́льнымъ твои́мъ ѻ҆ц҃е́мъ, и҆ прест҃ы́мъ и҆ бл҃ги́мъ и҆ животворѧ́щимъ твои́мъ дх҃омъ, ны́нѣ и҆ при́снѡ, и҆ во вѣ́ки вѣкѡ́въ, а҆ми́нь.

<rubric>И҆спо́лньшымсѧ же мл҃твѣ и҆ кажде́нїю, сщ҃е́нникъ и҆ дїа́конъ, ставше пред̾ ст҃о́ю трапе́зою, глаго́лютъ херꙋві́мскꙋю пѣ́снь, три́жды: по ко́емждо же сконча́нїи, покланѧ́ютсѧ по є҆ди́нощи.</rubric>

<rubric class="inline">Сщ҃е́нникъ:</rubric> <red>И҆̀</red>же херꙋві́мы та́йнѡ ѡ҆бразꙋ́юще, и҆ животворѧ́щей трⷪ҇цѣ трист҃ꙋ́ю пѣ́снь припѣва́юще, всѧ́кое ны́нѣ жите́йское ѿложи́мъ попече́нїе.

<rubric class="inline">Дїа́конъ:</rubric> <red>Ꙗ҆́</red>кѡ да цр҃ѧ̀ всѣ́хъ под̾и́мемъ, а҆́гг҃льскими неви́димѡ дорѷноси́ма чи́нми. А҆ллилꙋ́їа, а҆ллилꙋ́їа, а҆ллилꙋ́їа.



<rubric>А҆ сїѐ въ вели́кїй четверто́къ то́чїю пое́тсѧ:</rubric>

<red>В</red>е́чери твоеѧ̀ та́йныѧ дне́сь, сн҃е бж҃їй, прича́стника мѧ̀ прїимѝ: не бо̀ врагѡ́мъ твои̑мъ та́йнꙋ повѣ́мъ, ни лобза́нїѧ тѝ да́мъ ꙗ҆́кѡ і҆ꙋ́да, но ꙗ҆́кѡ разбо́йникъ и҆сповѣ́даю тѧ̀: помѧни́ мѧ гдⷭ҇и, во црⷭ҇твїи твое́мъ. А҆ллилꙋ́їа, а҆ллилꙋ́їа, а҆ллилꙋ́їа.

<rubric>Въ вели́кꙋю же сꙋббѡ́тꙋ пою́тъ сїѐ:</rubric>

<red>Д</red>а молчи́тъ всѧ́каѧ пло́ть человѣ́ча, и҆ да стои́тъ со стра́хомъ и҆ тре́петомъ, и҆ ничто́же земно́е въ себѣ̀ да помышлѧ́етъ. Цр҃ь бо ца́рствꙋющихъ, и҆ гдⷭ҇ь госпо́дствꙋющихъ, прихо́дитъ закла́тисѧ, и҆ да́тисѧ въ снѣ́дь вѣ̑рнымъ. Предхо́дѧтъ же семꙋ̀ ли́цы а҆́гг҃льстїи, со всѧ́кимъ нача́ломъ и҆ вла́стїю, многоѻчи́тїи херꙋві́ми, и҆ шестокрила́тїи серафі́ми, ли́ца закрыва́юще и҆ вопїю́ще пѣ́снь: а҆ллилꙋ́їа, а҆ллилꙋ́їа, а҆ллилꙋ́їа.



<rubric>Та́же ѿхо́дѧтъ въ предложе́нїе, предходѧ́щꙋ дїа́конꙋ, и҆ кади́тъ і҆ере́й ст҃а̑ѧ, въ себѣ̀ молѧ́сѧ:</rubric>

<red>Б</red>ж҃е, ѡ҆чи́сти мѧ̀ грѣ́шнаго.

<rubric>Дїа́конъ глаго́летъ ко сщ҃е́нникꙋ:</rubric>

<red>В</red>озмѝ, влады́ко.

<rubric>И҆ сщ҃е́нникъ, взе́мъ воздꙋ́хъ, возлага́етъ на лѣ́вое ра́мо є҆гѡ̀, глаго́лѧ:</rubric>

<red>В</red>озми́те рꙋ́ки ва́шѧ во ст҃а̑ѧ, и҆ бл҃гослови́те гдⷭ҇а.

<rubric>Та́же ст҃ы́й ді́скосъ прїе́мь, возлага́етъ на главꙋ̀ дїа́кона, со всѧ́кимъ внима́нїемъ и҆ бл҃гоговѣ́нїемъ, и҆мѣ́етъ вкꙋ́пѣ дїа́конъ и҆ кади́льницꙋ на є҆ди́нѣмъ ѿ пе́рстѡвъ десны́ѧ рꙋкѝ. Са́мъ же ст҃ы́й поти́ръ въ рꙋ́цѣ прїе́млетъ: и҆ и҆схо́дѧтъ ѻ҆́ба сѣ́верною страно́ю молѧ́щесѧ, предходѧ́щымъ и҆̀мъ лампа́дамъ.</rubric>

<rubric>Дїа́конъ глаго́летъ: </rubric>

<red>В</red>ели́каго господи́на и҆ ѻ҆тца̀ на́шего <red>и҆́мⷬ҇къ</red>, ст҃ѣ́йшаго патрїарха моско́вскаго и҆ всеѧ̀ рꙋсѝ, и҆ господи́на на́шего преѡсщ҃е́ннѣйшаго <red>и҆́мⷬ҇къ</red>, митрополїта <red>[</red><rubric class="inline">и҆лѝ:</rubric> а҆рхїепі́скопа, <rubric class="inline">и҆лѝ:</rubric> є҆пі́скопа <rubric class="inline">є҆гѡ́же є҆́сть ѡ҆́бласть</rubric><red>]</red>, да помѧне́тъ гдⷭ҇ь бг҃ъ во црⷭ҇твїи свое́мъ, всегда̀, ны́нѣ и҆ при́снѡ, и҆ во вѣ́ки вѣкѡ́въ.

<rubric>Та́же сщ҃е́нникъ: </rubric>

<red>П</red>реѡсщ҃є́нныѧ митрополі́ты, а҆рхїепі́скопы и҆ є҆пі́скопы, и҆ ве́сь сщ҃е́нническїй и҆ мона́шескїй чи́нъ, и҆ при́четъ церко́вный, бра́тїю ст҃а́гѡ хра́ма сегѡ̀. Ва́съ и҆ всѣ́хъ правосла́вныхъ хрⷭ҇тїа́нъ, да помѧне́тъ гдⷭ҇ь бг҃ъ во црⷭ҇твїи свое́мъ, всегда̀, ны́нѣ и҆ при́снѡ, и҆ во вѣ́ки вѣкѡ́въ.

<rubric>Вше́дъ же дїа́конъ внꙋ́трь ст҃ы́хъ две́рїй, стои́тъ ѡ҆деснꙋ́ю: и҆ хотѧ́щꙋ сщ҃е́нникꙋ вни́ти, глаго́летъ къ немꙋ̀ дїа́конъ:</rubric>

<red>Д</red>а помѧне́тъ гдⷭ҇ь бг҃ъ сщ҃е́нство твоѐ во црⷭ҇твїи свое́мъ.

<rubric>И҆ сщ҃е́нникъ къ немꙋ̀: </rubric>

<red>Д</red>а помѧне́тъ гдⷭ҇ь бг҃ъ сщ҃еннодїа́конство твоѐ во црⷭ҇твїи свое́мъ, всегда̀, ны́нѣ и҆ при́снѡ, и҆ во вѣ́ки вѣкѡ́въ.



<rubric>И҆ сщ҃е́нникъ ѹ҆́бѡ поставлѧ́етъ ст҃ы́й поти́ръ на ст҃ꙋ́ю трапе́зꙋ: ст҃ы́й же ді́скосъ взе́мъ со главы̀ дїа́кона, поставлѧ́етъ и҆ то́й на ст҃ꙋ́ю трапе́зꙋ, глаго́лѧ:</rubric>

<red>Б</red>л҃гоѡбра́зный і҆ѡ́сифъ, со дре́ва сне́мъ пречⷭ҇тое тѣ́ло твоѐ, плащани́цею чи́стою ѡ҆бви́въ, и҆ бл҃гоꙋха́ньми во гро́бѣ но́вѣ закры́въ, положѝ.

<red>В</red>о гро́бѣ пло́тски, во а҆́дѣ же съ дш҃е́ю ꙗ҆́кѡ бг҃ъ, въ раи́ же съ разбо́йникомъ, и҆ на прⷭ҇то́лѣ бы́лъ є҆сѝ хрⷭ҇тѐ, со ѻ҆ц҃е́мъ и҆ дх҃омъ, всѧ̑ и҆сполнѧ́ѧй неѡпи́санный.

<red>Ꙗ҆́</red>кѡ живоно́сецъ, ꙗ҆́кѡ раѧ̀ краснѣ́йшїй, вои́стиннꙋ и҆ черто́га всѧ́кагѡ ца́рскагѡ показа́сѧ свѣтлѣ́йшїй, хрⷭ҇тѐ, гро́бъ тво́й, и҆сто́чникъ на́шегѡ воскрⷭ҇нїѧ.

<rubric>Та́же покро́вцы ѹ҆́бѡ взе́мъ ѿ сщ҃е́ннагѡ ді́скоса и҆ ст҃а́гѡ поти́ра, полага́етъ на є҆ди́нѣй странѣ̀ ст҃ы́ѧ трапе́зы: воздꙋ́хъ же ѿ дїа́конѧ ра́ма взе́мъ, и҆ покади́въ, покрыва́етъ и҆́мъ ст҃а̑ѧ, глаго́лѧ:</rubric>

<red>Б</red>л҃гоѡбра́зный і҆ѡ́сифъ, со дре́ва сне́мъ пречⷭ҇тое тѣ́ло твоѐ, плащани́цею чи́стою ѡ҆бви́въ, и҆ бл҃гоꙋха́ньми во гро́бѣ но́вѣ закры́въ, положѝ.

<rubric>И҆ прїе́мь кади́льницꙋ ѿ дїа́коновы рꙋкѝ, кади́тъ ст҃а̑ѧ три́жды, глаго́лѧ:</rubric>

<red>Ѹ҆</red>бл҃жѝ гдⷭ҇и, бл҃говоле́нїемъ твои́мъ сїѡ́на, и҆ да сози́ждꙋтсѧ стѣ́ны і҆ерⷭ҇ли̑мскїѧ: тогда̀ бл҃говоли́ши же́ртвꙋ пра́вды, возноше́нїе и҆ всесожега́ємаѧ, тогда̀ возложа́тъ на ѻ҆лта́рь тво́й тельцы̀.

<rubric>И҆ ѿда́въ кади́льницꙋ, и҆ ѡ҆пꙋсти́въ фелѡ́нь, приклони́въ же главꙋ̀, глаго́летъ дїа́конꙋ:</rubric>

<red>П</red>омоли́сѧ ѡ҆ мнѣ̀, бра́те и҆ сослꙋжи́телю.

<rubric class="inline">И҆ дїа́конъ къ немꙋ̀:</rubric> <red>Д</red>х҃ъ ст҃ы́й на́йдетъ на тѧ̀, и҆ си́ла вы́шнѧгѡ ѡ҆сѣни́тъ тѧ̀.

<rubric class="inline">И҆ сщ҃е́нникъ:</rubric> <red>Т</red>о́йже дх҃ъ содѣ́йствꙋетъ на́мъ всѧ̑ дни̑ живота̀ на́шегѡ.

<rubric>Та́же и҆ дїа́конъ, поклови́въ и҆ са́мъ главꙋ̀, держѧ̀ вкꙋ́пѣ и҆ ѡ҆ра́рь тремѝ пє́рсты десни́цы, глаго́летъ ко сщ҃е́нникꙋ:</rubric>

<red>П</red>омѧни́ и҆ мѧ̀, влады́ко ст҃ы́й.

<rubric class="inline">И҆ сщ҃е́нникъ:</rubric> <red>Д</red>а помѧне́тъ тѧ̀ гдⷭ҇ь бг҃ъ во црⷭ҇твїи свое́мъ, всегда̀, ны́нѣ и҆ при́снѡ, и҆ во вѣ́ки вѣкѡ́въ.

<rubric class="inline">И҆ дїа́конъ, ре́къ:</rubric> <red>А҆</red>ми́нь. <rubric class="inline">И҆ цѣлова́въ десни́цꙋ сщ҃е́нника, и҆схо́дитъ сѣ́верными две́рьми, и҆ ста́въ на ѡ҆бы́чнѣмъ мѣ́стѣ, глаго́летъ:</rubric>

<rubric class="inline">и҆лѝ:</rubric> спо́лнимъ моли́твꙋ на́шꙋ гдⷭ҇еви.

<rubric class="inline">Ли́къ:</rubric> <red>Г</red>дⷭ҇и поми́лꙋй.

<red>Ѡ҆</red> предложе́нныхъ чⷭ҇тны́хъ дарѣ́хъ, гдⷭ҇ꙋ помо́лимсѧ.

<rubric class="inline">Ли́къ:</rubric> <red>Г</red>дⷭ҇и поми́лꙋй.

<red>Ѡ҆</red> ст҃ѣ́мъ хра́мѣ се́мъ, и҆ съ вѣ́рою, бл҃гоговѣ́нїемъ и҆ стра́хомъ бж҃їимъ входѧ́щихъ во́нь, гдⷭ҇ꙋ помо́лимсѧ.

<rubric class="inline">Ли́къ:</rubric> <red>Г</red>дⷭ҇и поми́лꙋй.

<red>Ѡ҆</red> и҆зба́витисѧ на́мъ ѿ всѧ́кїѧ ско́рби, гнѣ́ва и҆ нꙋ́жды, гдⷭ҇ꙋ помо́лимсѧ.

<rubric class="inline">Ли́къ:</rubric> <red>Г</red>дⷭ҇и поми́лꙋй.

## Мл҃тва приноше́нїѧ, по поставле́нїи на ст҃ѣ́мъ прⷭ҇то́лѣ бжⷭ҇твенныхъ дарѡ́въ, ю҆́же сщ҃е́нникъ глаго́летъ та́йнѡ:

<versal>Г</versal>дⷭ҇и бж҃е на́шъ, созда́вый на́съ, и҆ введы́й въ жи́знь сїю̀, показа́вый на́мъ пꙋти̑ во сп҃се́нїе, дарова́вый на́мъ нбⷭ҇ныхъ та̑инъ ѡ҆крове́нїе: ты́ бо є҆сѝ положи́вый на́съ въ слꙋ́жбꙋ сїю̀, си́лою дх҃а твоегѡ̀ ст҃а́гѡ. Бл҃говолѝ ѹ҆̀бо гдⷭ҇и, бы́ти на́мъ слꙋжи́телємъ но́вагѡ твоегѡ̀ завѣ́та, слꙋга́мъ ст҃ы́хъ твои́хъ та́инствъ: прїимѝ на́съ приближа́ющихсѧ ст҃о́мꙋ твоемꙋ̀ же́ртвенникꙋ, по мно́жествꙋ млⷭ҇ти твоеѧ̀, да бꙋ́демъ досто́йни приноси́ти тебѣ̀ слове́снꙋю сїю̀ и҆ безкро́внꙋю же́ртвꙋ ѡ҆ на́шихъ согрѣше́нїихъ и҆ ѡ҆ людски́хъ невѣ́жествїихъ: ю҆́же прїе́мь во ст҃ы́й и҆ пренбⷭ҇ный, и҆ мы́сленный тво́й же́ртвенникъ, въ воню̀ бл҃гоꙋха́нїѧ, возниспослѝ на́мъ бл҃года́ть ст҃а́гѡ твоегѡ̀ дх҃а. При́зри на ны̀ бж҃е, и҆ ви́ждь на слꙋ́жбꙋ сїю̀ на́шꙋ, и҆ прїимѝ ю҆̀, ꙗ҆́коже прїѧ́лъ є҆сѝ а҆́велєвы да́ры, нѡ́євы жє́ртвы, а҆враа́мѡва всеплѡ́дїѧ, мѡѷсе́ѡва и҆ а҆арѡ́нѡва сщ҃є́нства, самꙋи́лѡва ми̑рнаѧ. Ꙗ҆́коже прїѧ́лъ є҆сѝ ѿ ст҃ы́хъ твои́хъ а҆пⷭ҇лъ и҆́стиннꙋю сїю̀ слꙋ́жбꙋ, си́це и҆ ѿ рꙋ́къ на́съ грѣ́шныхъ прїимѝ да́ры сїѧ̑ въ бл҃гости твое́й гдⷭ҇и: ꙗ҆́кѡ да сподо́бльшесѧ слꙋжи́ти без̾ поро́ка ст҃о́мꙋ твоемꙋ̀ же́ртвенникꙋ, ѡ҆брѧ́щемъ мздꙋ̀ вѣ́рныхъ и҆ мꙋ́дрыхъ строи́телей въ де́нь стра́шный воздаѧ́нїѧ твоегѡ̀ првⷣнагѡ.

<rubric>Дїа́конъ глаго́летъ:</rubric>

<red>З</red>астꙋпѝ, сп҃сѝ, поми́лꙋй и҆ сохранѝ на́съ бж҃е, твое́ю бл҃года́тїю.

<rubric class="inline">Ли́къ:</rubric> <red>Г</red>дⷭ҇и поми́лꙋй.

<red>Д</red>нѐ всегѡ̀ соверше́нна, свѧ́та, ми́рна и҆ безгрѣ́шна, ѹ҆ гдⷭ҇а про́симъ.

<rubric class="inline">Ли́къ:</rubric> <red>П</red>ода́й гдⷭ҇и.

<red>А҆́</red>гг҃ла ми́рна, вѣ́рна наста́вника, храни́телѧ дꙋ́шъ и҆ тѣле́съ на́шихъ, ѹ҆ гдⷭ҇а про́симъ.

<rubric class="inline">Ли́къ:</rubric> <red>П</red>ода́й гдⷭ҇и.

<red>П</red>роще́нїѧ и҆ ѡ҆ставле́нїѧ грѣхѡ́въ и҆ прегрѣше́нїй на́шихъ, ѹ҆ гдⷭ҇а про́симъ.

<rubric class="inline">Ли́къ:</rubric> <red>П</red>ода́й гдⷭ҇и.

<red>Д</red>о́брыхъ и҆ поле́зныхъ дꙋша́мъ на́шымъ, и҆ ми́ра мі́рови, ѹ҆ гдⷭ҇а про́симъ.

<rubric class="inline">Ли́къ:</rubric> <red>П</red>ода́й гдⷭ҇и.

<red>П</red>ро́чее вре́мѧ живота̀ на́шегѡ въ ми́рѣ и҆ покаѧ́нїи сконча́ти, ѹ҆ гдⷭ҇а про́симъ.

<rubric class="inline">Ли́къ:</rubric> <red>П</red>ода́й гдⷭ҇и.

<red>Х</red>рⷭ҇тїа́нскїѧ кончи́ны живота̀ на́шегѡ, безболѣ́знены, непосты́дны, ми́рны, и҆ до́брагѡ ѿвѣ́та на стра́шнѣмъ сꙋди́щи хрⷭ҇то́вѣ про́симъ.

<rubric class="inline">Ли́къ:</rubric> <red>П</red>ода́й гдⷭ҇и.

<red>П</red>рест҃ꙋ́ю, пречⷭ҇тꙋю, пребл҃гослове́ннꙋю, сла́внꙋю влⷣчцꙋ на́шꙋ бцⷣꙋ и҆ приснодв҃ꙋ мр҃і́ю со всѣ́ми ст҃ы́ми помѧнꙋ́вше, са́ми себѐ, и҆ дрꙋ́гъ дрꙋ́га, и҆ ве́сь живо́тъ на́шъ хрⷭ҇тꙋ̀ бг҃ꙋ предади́мъ.

<rubric class="inline">Ли́къ:</rubric> <red>Т</red>ебѣ̀ гдⷭ҇и.

<rubric class="inline">Возгла́съ:</rubric> <red>Щ</red>едро́тами є҆диноро́днагѡ сн҃а твоегѡ̀, съ ни́мже бл҃гослове́нъ є҆сѝ, со прест҃ы́мъ и҆ бл҃ги́мъ и҆ животворѧ́щимъ твои́мъ дх҃омъ, ны́нѣ и҆ при́снѡ, и҆ во вѣ́ки вѣкѡ́въ.

<rubric class="inline">Ли́къ:</rubric> <red>А҆</red>ми́нь.

<rubric class="inline">Сщ҃е́нникъ:</rubric> <red>М</red>и́ръ всѣ̑мъ.

<rubric class="inline">Ли́къ:</rubric> <red>И҆</red> дꙋ́хови твоемꙋ̀.

<rubric class="inline">Дїа́конъ:</rubric> <red>В</red>озлю́бимъ дрꙋ́гъ дрꙋ́га, да є҆диномы́слїемъ и҆сповѣ́мы.

<rubric class="inline">Ли́къ:</rubric> <red>Ѻ҆</red>ц҃а̀ и҆ сн҃а и҆ ст҃а́го дх҃а, трⷪ҇цꙋ є҆диносꙋ́щнꙋю и҆ нераздѣ́льнꙋю.

<rubric>Сщ҃е́нникъ покланѧ́етсѧ три́жды, глаго́лѧ та́йнѡ:</rubric>

<red>В</red>озлюблю̀ тѧ̀ гдⷭ҇и, крѣ́посте моѧ̀: гдⷭ҇ь ѹ҆твержде́нїе моѐ и҆ прибѣ́жище моѐ. <rubric class="inline">Три́жды.</rubric>

<rubric>И҆ дїа́конъ покланѧ́етсѧ три́жды, и҆ цѣлꙋ́етъ ѡ҆ра́рь сво́й, и҆ глаго́летъ велегла́снѡ:</rubric>

<red>Д</red>вє́ри, двє́ри, премꙋ́дростїю во́нмемъ.

<rubric>Сщ҃е́нникъ же воздвиза́етъ воздꙋ́хъ, и҆ держи́тъ над̾ ст҃ы́ми дармѝ. А҆́ще же и҆ні́и бꙋ́дꙋтъ сщ҃е́нницы слꙋжа́щїи, та́кожде воздвиза́ютъ ст҃ы́й воздꙋ́хъ, и҆ держа́тъ над̾ ст҃ы́ми дармѝ, потрѧса́юще, и҆ глаго́люще къ себѣ̀, ꙗ҆́коже и҆ лю́дїе, и҆сповѣ́данїе вѣ́ры:</rubric>

<red>В</red>ѣ́рꙋю во є҆ди́наго бг҃а ѻ҆ц҃а̀, вседержи́телѧ, творца̀ нб҃ꙋ и҆ землѝ, ви̑димымъ же всѣ̑мъ и҆ неви̑димымъ. И҆ во є҆ди́наго гдⷭ҇а і҆и҃са хрⷭ҇та̀, сн҃а бж҃їѧ, є҆диноро́днаго, и҆́же ѿ ѻ҆ц҃а̀ рожде́ннаго пре́жде всѣ́хъ вѣ̑къ: свѣ́та ѿ свѣ́та, бг҃а и҆́стинна ѿ бг҃а и҆́стинна, рожде́нна, не сотворе́нна, є҆диносꙋ́щна ѻ҆ц҃ꙋ̀, и҆́мже всѧ̑ бы́ша. На́съ ра́ди человѣ̑къ, и҆ на́шегѡ ра́ди сп҃се́нїѧ, сше́дшаго съ нб҃съ, и҆ воплоти́вшагосѧ ѿ дх҃а ст҃а и҆ мр҃і́и дв҃ы, и҆ вочл҃вѣ́чшасѧ. Распѧ́таго же за ны̀ при понті́йстѣмъ пїла́тѣ, и҆ страда́вша, и҆ погребе́нна. И҆ воскрⷭ҇шаго въ тре́тїй де́нь, по писа́нїємъ. И҆ возше́дшаго на нб҃са̀, и҆ сѣдѧ́ща ѡ҆деснꙋ́ю ѻ҆ц҃а̀. И҆ па́ки грѧдꙋ́щаго со сла́вою, сꙋди́ти живы̑мъ и҆ мє́ртвымъ: є҆гѡ́же црⷭ҇твїю не бꙋ́детъ конца̀. И҆ въ дх҃а ст҃а́го, гдⷭ҇а, животворѧ́щаго, и҆́же ѿ ѻ҆ц҃а̀ и҆сходѧ́щаго, и҆́же со ѻ҆ц҃е́мъ и҆ сн҃омъ спокланѧ́ема и҆ ссла́вима, гл҃го́лавшаго прⷪ҇ро́ки. Во є҆ди́нꙋ ст҃ꙋ́ю собо́рнꙋю и҆ а҆пⷭ҇льскꙋю цр҃ковь. И҆сповѣ́дꙋю є҆ди́но кр҃ще́нїе, во ѡ҆ставле́нїе грѣхѡ́въ. Ча́ю воскрⷭ҇нїѧ ме́ртвыхъ: И҆ жи́зни бꙋ́дꙋщагѡ вѣ́ка. <red>А҆</red>ми́нь.

<rubric>И҆ по сконча́нїи ст҃а́гѡ сѷмво́ла глаго́летъ дїа́конъ велегла́снѡ:</rubric>

<red>С</red>та́немъ до́брѣ, ста́немъ со стра́хомъ, во́нмемъ, ст҃о́е возноше́нїе въ ми́рѣ приноси́ти.

<rubric class="inline">Ли́къ:</rubric> <red>М</red>лⷭ҇ть ми́ра, же́ртвꙋ хвале́нїѧ.

<rubric class="inline">Сщ҃е́нникъ возгла́снѡ:</rubric> <red>Б</red>лгⷣть гдⷭ҇а на́шегѡ і҆и҃са хрⷭ҇та̀, и҆ любы̀ бг҃а и҆ ѻ҆ц҃а̀, и҆ прича́стїе ст҃а́гѡ дх҃а, бꙋ́ди со всѣ́ми ва́ми.

<rubric class="inline">Ли́къ:</rubric> <red>И҆</red> со дꙋ́хомъ твои́мъ.

<rubric class="inline">Сщ҃е́нникъ:</rubric> <red>Г</red>орѣ̀ и҆мѣ́имъ срⷣца̀.

<rubric class="inline">Ли́къ:</rubric> <red>И҆́</red>мамы ко гдⷭ҇ꙋ.

<rubric class="inline">Сщ҃е́нникъ:</rubric> <red>Б</red>л҃годари́мъ гдⷭ҇а.

<rubric class="inline">Ли́къ:</rubric> <red>Д</red>осто́йно и҆ пра́ведно є҆́сть покланѧ́тисѧ ѻ҆ц҃ꙋ̀ и҆ сн҃ꙋ и҆ ст҃о́мꙋ дх҃ꙋ, трⷪ҇цѣ є҆диносꙋ́щнѣй и҆ нераздѣ́льнѣй.



<rubric>Сщ҃е́нникъ прикло́ньсѧ мо́литсѧ та́йнѡ:</rubric>

<versal>С</versal>ы́й влⷣко, гдⷭ҇и бж҃е, ѻ҆́ч҃е вседержи́телю покланѧ́емый! Досто́йно ꙗ҆́кѡ вои́стиннꙋ, и҆ пра́ведно, и҆ лѣ́по великолѣ́пїю ст҃ы́ни твоеѧ̀, тебѐ хвали́ти, тебѐ пѣ́ти, тебѐ бл҃гослови́ти, тебѣ̀ кла́нѧтисѧ, тебѐ бл҃годари́ти, тебѐ сла́вити є҆ди́наго вои́стиннꙋ сꙋ́щаго бг҃а, и҆ тебѣ̀ приноси́ти се́рдемъ сокрꙋше́ннымъ и҆ дꙋ́хомъ смире́нїѧ слове́снꙋю сїю̀ слꙋ́жбꙋ на́шꙋ: ꙗ҆́кѡ ты̀ є҆сѝ дарова́вый на́мъ позна́нїе твоеѧ̀ и҆́стины. И҆ кто̀ дово́ленъ возглаго́лати си̑лы твоѧ̑, слы́шаны сотвори́ти всѧ̑ хвалы̑ твоѧ̑, и҆лѝ повѣ́дати всѧ̑ чꙋдеса̀ твоѧ̑ во всѧ́ко вре́мѧ влⷣко; Влⷣко всѣ́хъ, гдⷭ҇и нб҃сѐ и҆ землѝ, и҆ всеѧ̀ тва́ри, ви́димыѧ же и҆ неви́димыѧ: сѣдѧ́й на прⷭ҇то́лѣ сла́вы, и҆ призира́ѧй бє́здны, безнача́льне, неви́диме, непостижи́ме, неѡпи́санне, неизмѣ́нне, ѻ҆́ч҃е гдⷭ҇а на́шегѡ і҆и҃са хрⷭ҇та̀, вели́кагѡ бг҃а и҆ сп҃си́телѧ, ѹ҆пова́нїѧ на́шегѡ, и҆́же є҆́сть ѡ҆́бразъ твоеѧ̀ бл҃гости: печа́ть равноѡбра́знаѧ, въ себѣ̀ показꙋ́ѧ тѧ̀ ѻ҆ц҃а̀, сло́во живо́е, бг҃ъ и҆́стинный, превѣ́чнаѧ премⷣрость, живо́тъ, ѡ҆сщ҃е́нїе, си́ла, свѣ́тъ и҆́стинный, и҆́мже дх҃ъ ст҃ы́й ꙗ҆ви́сѧ: дх҃ъ и҆́стины, сыноположе́нїѧ дарова́нїе, ѡ҆брꙋче́нїе бꙋ́дꙋщагѡ наслѣ́дїѧ, нача́токъ вѣ́чныхъ бла̑гъ, животворѧ́щаѧ си́ла, и҆сто́чникъ ѡ҆сщ҃е́нїѧ, ѿ негѡ́же всѧ̀ тва́рь слове́снаѧ же и҆ ѹ҆́мнаѧ ѹ҆крѣплѧ́ема тебѣ̀ слꙋ́житъ, и҆ тебѣ̀ присносꙋ́щное возсыла́етъ славосло́вїе, ꙗ҆́кѡ всѧ́чєскаѧ рабѡ́тна тебѣ̀. Тебе́ бо хва́лѧтъ а҆́гг҃ли, а҆рха́гг҃ли, прⷭ҇то́ли, гдⷭ҇ьствїѧ, нача̑ла, вла̑сти, си̑лы и҆ многоѻчи́тїи херꙋві́ми: тебѣ̀ предстоѧ́тъ ѡ҆крестъ серафі́ми, ше́сть кри́лъ є҆ди́номꙋ, и҆ ше́сть кри́лъ є҆ди́номꙋ: и҆ двѣма̀ ѹ҆́бѡ покрыва́ютъ ли́ца своѧ̑, двѣма̀ же но́ги, и҆ двѣма̀ лета́юще, взыва́ютъ є҆ди́нъ ко дрꙋго́мꙋ, непреста́нными ѹ҆сты̀, немо́лчными славослове́ньми.

<rubric>Возгла́снѡ сщ҃е́нникъ: </rubric>

<red>П</red>обѣ́днꙋю пѣ́снь пою́ще, вопїю́ще, взыва́юще и҆ гл҃го́люще.

<rubric class="inline">Ли́къ:</rubric> <red>С</red>т҃ъ, ст҃ъ, ст҃ъ гдⷭ҇ь саваѡ́ѳъ, и҆спо́лнь нб҃о и҆ землѧ̀ сла́вы твоеѧ̀, ѡ҆са́нна въ вы́шнихъ, бл҃гослове́нъ грѧды́й во и҆́мѧ гдⷭ҇не, ѡ҆са́нна въ вы́шнихъ.

<rubric>И҆ здѣ̀ па́ки дїа́конъ, прїи́мъ ст҃ꙋ́ю ѕвѣзди́цꙋ ѿ ст҃а́гѡ ді́скоса, твори́тъ крⷭ҇та̀ ѡ҆́бразъ верхꙋ̀ є҆гѡ̀, и҆ цѣлова́въ ю҆̀ полага́етъ. Та́же прихо́дитъ, и҆ ста́нетъ на деснѣ́й странѣ̀: и҆ взе́мъ рїпі́дꙋ въ рꙋ́цѣ, ѡ҆ма́хиваетъ ти́хѡ со всѧ́кимъ внима́нїемъ и҆ стра́хомъ, верхꙋ̀ ст҃ы́хъ дарѡ́въ, ꙗ҆́кѡ не сѣ́сти мꙋ́хамъ, ни и҆но́мꙋ чесомꙋ̀ таково́мꙋ. А҆́ще же нѣ́сть рїпі́ды, твори́тъ сїѐ со є҆ди́нѣмъ покро́вцемъ.</rubric>

<rubric>Сщ҃е́нникъ мо́литсѧ та́йнѡ:</rubric>

<versal>С</versal>ъ си́ми бл҃же́нными си́лами, влⷣко чл҃колю́бче, и҆ мы̀ грѣ́шнїи вопїе́мъ и҆ глаго́лемъ: ст҃ъ є҆сѝ ꙗ҆́кѡ вои́стиннꙋ и҆ прест҃ъ, и҆ нѣ́сть мѣ́ры великолѣ́пїю ст҃ы́ни твоеѧ̀, и҆ прпⷣбенъ во всѣ́хъ дѣ́лѣхъ твои́хъ, ꙗ҆́кѡ пра́вдою и҆ сꙋдо́мъ и҆́стиннымъ всѧ̑ наве́лъ є҆сѝ на ны̀: созда́въ бо человѣ́ка пе́рсть взе́мъ ѿ землѝ, и҆ ѡ҆́бразомъ твои́мъ бж҃е поче́тъ, положи́лъ є҆сѝ въ раѝ сла́дости, безсме́ртїе жи́зни и҆ наслажде́нїе вѣ́чныхъ бла̑гъ, въ соблюде́нїе за́повѣдей твои́хъ ѡ҆бѣща́въ є҆мꙋ̀: но преслꙋ́шавша тебѐ и҆́стиннаго бг҃а, созда́вшаго є҆го̀, и҆ пре́лестїю ѕмі́евою привле́кшасѧ, ѹ҆мерщвле́на же свои́ми прегрѣше́ньми, и҆згна́лъ є҆сѝ є҆го̀ првⷣнымъ твои́мъ сꙋдо́мъ бж҃е, ѿ раѧ̀ въ мі́ръ се́й, и҆ ѿврати́лъ є҆сѝ въ зе́млю, ѿ неѧ́же взѧ́тъ бы́сть, ѹ҆строѧ́ѧ є҆мꙋ̀ пакибытїѧ̀ сп҃се́нїе, въ самѣ́мъ хрⷭ҇тѣ̀ твое́мъ. Не бо̀ ѿврати́лсѧ є҆сѝ созда́нїѧ твоегѡ̀ въ коне́цъ, є҆́же сотвори́лъ є҆сѝ, бл҃же: нижѐ забы́лъ є҆сѝ дѣла̀ рꙋ́къ твои́хъ, но посѣти́лъ є҆сѝ многоѡбра́знѣ, ра́ди млⷭ҇рдїѧ млⷭ҇ти твоеѧ̀. Прⷪ҇ро́ки посла́лъ є҆сѝ: сотвори́лъ є҆сѝ си̑лы ст҃ы́ми твои́ми, въ ко́емждо ро́дѣ бл҃гоꙋгоди́вшими тебѣ̀. Гл҃го́лалъ є҆сѝ на́мъ ѹ҆сты̀ ра̑бъ твои́хъ прⷪ҇ро́кѡвъ, предвозвѣща́ѧ на́мъ хотѧ́щее бы́ти сп҃се́нїе: зако́нъ да́лъ є҆сѝ въ по́мощь, а҆́гг҃лы поста́вилъ є҆сѝ храни́тели. Є҆гда́ же прїи́де и҆сполне́нїе време́нъ, гл҃го́лалъ є҆сѝ на́мъ самѣ́мъ сн҃омъ твои́мъ, и҆́мже и҆ вѣ́ки сотвори́лъ є҆сѝ: и҆́же сы́й сїѧ́нїе сла́вы твоеѧ̀, и҆ начерта́нїе ѵ҆поста́си твоеѧ̀, носѧ́ же всѧ̑ гл҃го́ломъ си́лы своеѧ̀, не хище́нїе непщева̀ є҆́же бы́ти ра́венъ тебѣ̀ бг҃ꙋ и҆ ѻ҆ц҃ꙋ̀: но бг҃ъ сы́й превѣ́чный, на землѝ ꙗ҆ви́сѧ, и҆ человѣ́кѡмъ споживѐ: и҆ ѿ дв҃ы ст҃ы́ѧ вопло́щсѧ, и҆стощѝ себѐ, зра́къ раба̀ прїе́мь, соѡбра́зенъ бы́въ тѣ́лꙋ смире́нїѧ на́шегѡ, да на́съ соѡбра́зны сотвори́тъ ѡ҆́бразꙋ сла́вы своеѧ̀. Поне́же бо человѣ́комъ грѣ́хъ вни́де въ мі́ръ, и҆ грѣхо́мъ сме́рть, бл҃говолѝ є҆диноро́дный тво́й сн҃ъ, сы́й въ нѣ́дрѣхъ тебѐ бг҃а и҆ ѻ҆ц҃а̀, бы́въ ѿ жены̀ ст҃ы́ѧ бцⷣы и҆ приснодв҃ы мр҃і́и, бы́въ под̾ зако́номъ, ѡ҆сꙋди́ти грѣ́хъ пло́тїю свое́ю: да во а҆да́мѣ ѹ҆мира́юще, ѡ҆животворѧ́тсѧ въ самѣ́мъ хрⷭ҇тѣ̀ твое́мъ: и҆ пожи́въ въ мі́рѣ се́мъ, да́въ повелѣ̑нїѧ сп҃си́тєльнаѧ, ѿста́вивъ на́съ пре́лести і҆́дѡльскїѧ, приведѐ въ позна́нїе тебѐ и҆́стиннагѡ бг҃а и҆ ѻ҆ц҃а̀: стѧжа́въ на́съ себѣ̀ лю́ди и҆збра́нны, ца́рское сщ҃е́нїе, ꙗ҆зы́къ ст҃ъ: и҆ ѡ҆чи́стивъ водо́ю, и҆ ѡ҆ст҃и́въ дх҃омъ ст҃ы́мъ, дадѐ себѐ и҆змѣ́нꙋ сме́рти, въ не́йже держи́ми бѣ́хомъ, про́дани под̾ грѣхо́мъ: и҆ соше́дъ крⷭ҇то́мъ во а҆́дъ, да и҆спо́лнитъ собо́ю всѧ̑, разрѣшѝ болѣ́зни сме́ртныѧ: и҆ воскр҃съ въ тре́тїй де́нь, и҆ пꙋ́ть сотвори́въ всѧ́кой пло́ти къ воскрⷭ҇нїю и҆з̾ ме́ртвыхъ, занѐ не бѧ́ше мо́щно держи́мꙋ бы́ти тлѣ́нїемъ нача́льникꙋ жи́зни, бы́сть начато́къ ѹ҆ме́ршихъ, перворожде́нъ и҆з̾ ме́ртвыхъ, да бꙋ́детъ са́мъ всѧ̑, во всѣ́хъ пе́рвенствꙋѧй: и҆ возше́дъ на нб҃са̀, сѣ́де ѡ҆деснꙋ́ю вели́чествїѧ твоегѡ̀ на высо́кихъ, и҆́же и҆ прїи́детъ возда́ти комꙋ́ждо по дѣлѡ́мъ є҆гѡ̀. Ѡ҆ста́ви же на́мъ воспомина̑нїѧ сп҃си́тельнагѡ своегѡ̀ страда́нїѧ сїѧ̑, ꙗ҆̀же предложи́хомъ по є҆гѡ̀ за́повѣдемъ: хотѧ́ бо и҆зы́ти на во́льнꙋю и҆ приснопа́мѧтнꙋю и҆ животворѧ́щꙋю свою̀ сме́рть, въ но́щь, въ ню́же предаѧ́ше себѐ за живо́тъ мі́ра, прїе́мь хлѣ́бъ на ст҃ы̑ѧ своѧ̑ и҆ пречⷭ҇тыѧ рꙋ́ки, показа́въ тебѣ̀ бг҃ꙋ и҆ ѻ҆ц҃ꙋ̀, бл҃годари́въ, бл҃гослови́въ, ѡ҆ст҃и́въ, преломи́въ,

<rubric>И҆ возгла́снѡ глаго́летъ сїѐ:</rubric>

<red>Д</red>адѐ ст҃ы̑мъ свои̑мъ ѹ҆ч҃никѡ́мъ и҆ а҆пⷭ҇лѡмъ, ре́къ: прїими́те, ꙗ҆ди́те, сїѐ є҆́сть тѣ́ло моѐ, є҆́же за вы̀ ломи́мое во ѡ҆ставле́нїе грѣхѡ́въ.

<rubric class="inline">Ли́къ пое́тъ:</rubric> <red>А҆</red>ми́нь.

<rubric>Семꙋ́ же глаго́лемꙋ, показꙋ́етъ сщ҃е́нникꙋ дїа́конъ ст҃ы́й ді́скосъ, держѧ̀ и҆ ѡ҆ра́рь тремѝ пе́рсты десни́цы. Подо́бнѣ, и҆ є҆гда̀ глаго́летъ сщ҃е́нникъ:</rubric>

<red>П</red>і́йте ѿ неѧ̀ всѝ:

<rubric>Споказꙋ́етъ и҆ са́мъ ст҃ы́й поти́ръ.</rubric>

<rubric>Сщ҃е́нникъ вта́й: </rubric>

<red>П</red>одо́бнѣ и҆ ча́шꙋ ѿ плода̀ ло́знагѡ прїе́мь, раствори́въ, бл҃годари́въ, бл҃гослови́въ, ѡ҆ст҃и́въ,

<rubric>И҆ па́ки возглаша́етъ сїѐ:</rubric>

<red>Д</red>адѐ ст҃ы̑мъ свои̑мъ ѹ҆ч҃никѡ́мъ и҆ а҆пⷭ҇лѡмъ, ре́къ: пі́йте ѿ неѧ̀ всѝ, сїѧ̀ є҆́сть кро́вь моѧ̀ но́вагѡ завѣ́та, ꙗ҆́же за вы̀ и҆ за мнѡ́ги и҆злива́емаѧ, во ѡ҆ставле́нїе грѣхѡ́въ.

<rubric class="inline">Ли́къ пое́тъ:</rubric> <red>А҆</red>ми́нь.

<rubric>Сщ҃е́нникъ приклони́въ главꙋ̀, мо́литсѧ вта́й:</rubric>

<versal>С</versal>їѐ твори́те въ моѐ воспомина́нїе: є҆ли́жды бо а҆́ще ꙗ҆́сте хлѣ́бъ се́й, и҆ ча́шꙋ сїю̀ пїе́те, мою̀ сме́рть возвѣща́ете, моѐ воскрⷭ҇нїе и҆сповѣ́даете. Помина́юще ѹ҆̀бо, влⷣко, и҆ мы̀ сп҃си́тєльнаѧ є҆гѡ̀ страда̑нїѧ, животворѧ́щїй крⷭ҇тъ, тридне́вное погребе́нїе, є҆́же и҆з̾ ме́ртвыхъ воскрⷭ҇нїе, є҆́же на нб҃са̀ возше́ствїе, є҆́же ѡ҆деснꙋ́ю тебѐ бг҃а и҆ ѻ҆ц҃а̀ сѣдѣ́нїе, и҆ сла́вное и҆ стра́шное є҆гѡ̀ второ́е прише́ствїе,

<rubric>Возглаша́етъ сщ҃е́нникъ:</rubric>

<red>Т</red>воѧ̑ ѿ твои́хъ тебѣ̀ приносѧ́ще, ѡ҆ всѣ́хъ и҆ за всѧ̑.

<rubric class="inline">Ли́къ:</rubric> <red>Т</red>ебѐ пое́мъ, тебѐ бл҃гослови́мъ, тебѣ̀ бл҃годари́мъ гдⷭ҇и, и҆ мо́лимъ ти сѧ, бж҃е на́шъ.

<rubric>Сщ҃е́нникъ приклони́въ главꙋ̀, мо́литсѧ вта́й:</rubric>

<versal>С</versal>егѡ̀ ра́ди влⷣко прест҃ы́й, и҆ мы̀ грѣ́шнїи и҆ недосто́йнїи рабѝ твоѝ, сподо́бльшїисѧ слꙋжи́ти ст҃о́мꙋ твоемꙋ̀ же́ртвенникꙋ, не ра́ди пра́вдъ на́шихъ, не бо̀ сотвори́хомъ что̀ бл҃го на землѝ, но ра́ди млⷭ҇ти твоеѧ̀ и҆ щедро́тъ твои́хъ, ꙗ҆̀же и҆злїѧ́лъ є҆сѝ бога́тнѡ на ны̀, дерза́юще приближа́емсѧ ст҃о́мꙋ твоемꙋ̀ же́ртвенникꙋ: и҆ предло́жше вмѣстоѡбра̑знаѧ ст҃а́гѡ тѣ́ла и҆ кро́ве хрⷭ҇та̀ твоегѡ̀, тебѣ̀ мо́лимсѧ, и҆ тебѐ призыва́емъ, ст҃е ст҃ы́хъ: бл҃говоле́нїемъ твоеѧ̀ бл҃гости, прїитѝ дх҃ꙋ твоемꙋ̀ ст҃о́мꙋ на ны̀, и҆ на предлежа́щыѧ да́ры сїѧ̑, и҆ бл҃гослови́ти ѧ҆̀, и҆ ѡ҆ст҃и́ти, и҆ показа́ти.

<rubric>Дїа́конъ полага́етъ рїпі́дꙋ, ю҆́же держа́ше, и҆лѝ покро́въ, и҆ прихо́дитъ бли́зъ сщ҃е́нника, и҆ покланѧ́ютсѧ ѻ҆́ба три́жды пред̾ ст҃о́ю трапе́зою, и҆ молѧ́щесѧ въ себѣ̀:</rubric>

<red>Б</red>ж҃е, ѡ҆чи́сти мѧ̀ грѣ́шнаго, и҆ поми́лꙋй мѧ̀.

<rubric class="inline">Сщ҃е́нникъ:</rubric> <red>Г</red>дⷭ҇и, и҆́же прест҃а́го твоего̀ дх҃а въ тре́тїй ча́съ а҆пⷭ҇лѡмъ твои̑мъ низпосла́вый, того̀ бл҃гі́й не ѿимѝ ѿ на́съ: но ѡ҆бновѝ на́съ молѧ́щихъ ти сѧ.

<rubric class="inline">Дїа́конъ сті́хъ:</rubric> <red>С</red>рⷣце чи́сто сози́жди во мнѣ̀ бж҃е, и҆ дх҃ъ пра́въ ѡ҆бновѝ во ѹ҆тро́бѣ мое́й.

<rubric class="inline">Сщ҃е́нникъ:</rubric> <red>Г</red>дⷭ҇и, и҆́же прест҃а́го твоего̀ дх҃а:

<rubric class="inline">Дїа́конъ сті́хъ:</rubric> <red>Н</red>е ѿве́ржи менѐ ѿ лица̀ твоегѡ̀, и҆ дх҃а твоегѡ̀ ст҃а́гѡ не ѿимѝ ѿ менѐ.

<rubric class="inline">Сщ҃е́нникъ:</rubric> <red>Г</red>дⷭ҇и, и҆́же прест҃а́го твоего̀ дх҃а:

<rubric>Та́же главꙋ̀ приклони́въ дїа́конъ, показꙋ́етъ ѡ҆раре́мъ ст҃ы́й хлѣ́бъ, и҆ глаго́летъ ти́химъ гла́сомъ:</rubric>

<red>Б</red>л҃гословѝ влады́ко, ст҃ы́й хлѣ́бъ.

<rubric>Сщ҃е́нникъ же, зна́менꙋѧ ст҃ы́й хлѣ́бъ, глаго́летъ:</rubric>

<red>Х</red>лѣ́бъ ѹ҆́бѡ се́й, са́мое чⷭ҇тно́е тѣ́ло гдⷭ҇а и҆ бг҃а и҆ сп҃са на́шегѡ і҆и҃са хрⷭ҇та̀.

<rubric class="inline">Дїа́конъ:</rubric> <red>А҆</red>ми́нь.

<rubric class="inline">И҆ па́ки дїа́конъ:</rubric> <red>Б</red>л҃гословѝ влады́ко, ст҃ꙋ́ю ча́шꙋ.

<rubric>Сщ҃е́нникъ же бл҃гословлѧ́ѧ глаго́летъ:</rubric>

<red>Ч</red>а́шꙋ же сїю̀, са́мꙋю чⷭ҇тнꙋ́ю кро́вь гдⷭ҇а и҆ бг҃а и҆ сп҃са на́шегѡ і҆и҃са хрⷭ҇та̀.

<rubric class="inline">Дїа́конъ:</rubric> <red>А҆</red>ми́нь.

<rubric class="inline">Сщ҃е́нникъ:</rubric> <red>И҆</red>злїѧ́ннꙋю за живо́тъ мі́ра.

<rubric class="inline">Дїа́конъ:</rubric> <red>А҆</red>ми́нь.

<rubric>И҆ па́ки дїа́конъ показꙋ́ѧ со ѡ҆раре́мъ ст҃а̑ѧ ѻ҆боѧ̀, глаго́летъ:</rubric>

<red>Б</red>л҃гословѝ влады́ко, ѻ҆боѧ̀.

<rubric>Сщ҃е́нникъ же, бл҃гословлѧ́ѧ ѻ҆боѧ̀ ст҃а̑ѧ рꙋко́ю, глаго́летъ:</rubric>

<red>П</red>реложи́въ дх҃омъ твои́мъ ст҃ы́мъ.

<rubric class="inline">Дїа́конъ:</rubric> <red>А҆</red>ми́нь, а҆ми́нь, а҆ми́нь.

<rubric>И҆ главꙋ̀ прикло́нь дїа́конъ, ко сщ҃е́нникꙋ глаго́летъ:</rubric>

<red>П</red>омѧни́ мѧ, ст҃ы́й влады́ко, грѣ́шнаго.

<rubric>Сщ҃е́нникъ же глаго́летъ:</rubric>

<red>Д</red>а помѧне́тъ тѧ̀ гдⷭ҇ь бг҃ъ во црⷭ҇твїи свое́мъ, всегда̀, ны́нѣ и҆ при́снѡ, и҆ во вѣ́ки вѣкѡ́въ.

<rubric class="inline">Дїа́конъ же ре́къ:</rubric> <red>А҆</red>ми́нь, <rubric class="inline">прехо́дитъ, на не́мже пе́рвѣе стоѧ́ше мѣ́стѣ.</rubric>

<rubric>Сщ҃е́нникъ же мо́литсѧ:</rubric>

<versal>Н</versal>а́съ же всѣ́хъ, ѿ є҆ди́нагѡ хлѣ́ба и҆ ча́ши причаща́ющихсѧ, соединѝ дрꙋ́гъ ко дрꙋ́гꙋ, во є҆ди́нагѡ дх҃а ст҃а́гѡ прича́стїе: и҆ ни є҆ди́наго на́съ въ сꙋ́дъ и҆лѝ во ѡ҆сꙋжде́нїе сотворѝ причасти́тисѧ ст҃а́гѡ тѣ́ла и҆ кро́ве хрⷭ҇та̀ твоегѡ̀: но да ѡ҆брѧ́щемъ млⷭ҇ть и҆ блгⷣть со всѣ́ми ст҃ы́ми ѿ вѣ́ка тебѣ̀ бл҃гоꙋгоди́вшими, пра́ѻтцы, ѻ҆тцы̀, патрїа́рхи, прⷪ҇ро́ки, а҆пⷭ҇лы, проповѣ́дники, бл҃говѣ́стники, мч҃нки, и҆сповѣ́дники, ѹ҆чи́тельми, и҆ со всѧ́кимъ дꙋ́хомъ првⷣнымъ въ вѣ́рѣ сконча́вшимсѧ.

<rubric>И҆ прїе́мь кади́ло, сщ҃е́нникъ глаго́летъ возгла́снѡ:</rubric>

<rubric class="inline">и҆лѝ:</rubric> зрѧ́днѡ ѡ҆ прест҃ѣ́й, пречⷭ҇тѣй, пребл҃гослове́ннѣй, сла́внѣй влⷣчцѣ на́шей бцⷣѣ и҆ приснодв҃ѣ мр҃і́и.

<rubric>И҆ кали́тъ пред̾ ст҃о́ю трапе́зою три́жды.</rubric>

<rubric>Та́же дїа́конъ кади́тъ ст҃ꙋ́ю трапе́зꙋ ѡ҆́крестъ и҆ помина́етъ, ꙗ҆́же хо́щетъ, ѹ҆со́пшыѧ и҆ живы̑ѧ.</rubric>

<rubric class="inline">Ли́къ пое́тъ:</rubric> <red>Ѡ҆</red> тебѣ̀ ра́дꙋетсѧ, бл҃года́тнаѧ, всѧ́каѧ тва́рь, а҆́гг҃льскїй собо́ръ и҆ человѣ́ческїй ро́дъ, ѡ҆сщ҃е́нный хра́ме и҆ раю̀ слове́сный, дѣ́вственнаѧ похвало̀, и҆з̾ неѧ́же бг҃ъ воплоти́сѧ, и҆ млⷣнецъ бы́сть, пре́жде вѣ̑къ сы́й бг҃ъ на́шъ: ложесна́ бо твоѧ̑ прⷭ҇то́лъ сотворѝ, и҆ чре́во твоѐ простра́ннѣе нб҃съ содѣ́ла. Ѡ҆ тебѣ̀ ра́дꙋетсѧ, бл҃года́тнаѧ, всѧ́каѧ тва́рь: сла́ва тебѣ̀.

<rubric>А҆́ще ли въ вели́кїй четверто́къ, и҆лѝ въ вели́кꙋю сꙋббѡ́тꙋ, тогда̀ пою́тъ і҆рмо́съ ѳ҃-ыѧ пѣ́сни, днѐ тогѡ̀.</rubric>

<rubric>І҆ере́й же прикло́ньсѧ мо́литсѧ:</rubric>

<red>Ѡ҆</red> ст҃ѣ́мъ і҆ѡа́ннѣ прⷪ҇ро́цѣ, прⷣте́чи и҆ крⷭ҇ти́тели, ѡ҆ ст҃ы́хъ сла́вныхъ и҆ всехва́льныхъ а҆пⷭ҇лѣхъ, ѡ҆ ст҃ѣ́мъ <red>и҆́мⷬ҇къ</red> є҆гѡ́же и҆ па́мѧть соверша́емъ, и҆ ѡ҆ всѣ́хъ ст҃ы́хъ твои́хъ: и҆́хже мл҃твами посѣтѝ на́съ, бж҃е.

<rubric class="inline">и҆лѝ:</rubric> помѧнѝ всѣ́хъ пре́жде ѹ҆со́пшихъ, ѡ҆ наде́жди воскрⷭ҇нїѧ жи́зни вѣ́чныѧ.

<rubric>Здѣ̀ сщ҃е́нникъ помина́етъ, и҆̀хже хо́щетъ, живы́хъ и҆ ѹ҆ме́ршихъ.</rubric>

<rubric>Ѡ҆ живы́хъ ѹ҆́бѡ глаго́летъ:</rubric>

<red>Ѡ҆</red> сп҃се́нїи, посѣще́нїи, ѡ҆ставле́нїи грѣхѡ́въ рабѡ́въ бж҃їихъ <red>и҆́мⷬ҇къ</red>.

<rubric>Ѡ҆ ѹ҆ме́ршихъ же глаго́летъ:</rubric>

<red>Ѡ҆</red> поко́и, и҆ ѡ҆ставле́нїи дꙋ́шъ ра̑бъ твои́хъ <red>и҆́мⷬ҇къ</red> на мѣ́стѣ свѣ́тлѣ, ѿѻнꙋ́дꙋже ѿбѣжѐ печа́ль, воздыха́нїе: ѹ҆поко́й, бж҃е на́шъ.

<rubric class="inline">и҆лѝ:</rubric> поко́й и҆́хъ, и҆дѣ́же присѣща́етъ свѣ́тъ лица̀ твоегѡ̀.

<rubric>По си́хъ глаго́летъ:</rubric>

<red>Є҆</red>щѐ мо́лимъ ти сѧ, помѧнѝ гдⷭ҇и, ст҃ꙋ́ю твою̀ собо́рнꙋю и҆ а҆пⷭ҇льскꙋю цр҃ковь, ю҆́же ѿ конє́цъ да́же до конє́цъ вселе́нныѧ, и҆ ѹ҆мирѝ ю҆̀, ю҆́же назда́лъ є҆сѝ чⷭ҇тно́ю кро́вїю хрⷭ҇та̀ твоегѡ̀: и҆ ст҃ы́й хра́мъ се́й ѹ҆твердѝ да́же до сконча́нїѧ вѣ́ка. Помѧнѝ гдⷭ҇и, и҆̀же да́ры сїѧ̑ тебѣ̀ прине́сшихъ, и҆ ѡ҆ ни́хже, и҆ и҆́миже, и҆ за ни́хже сїѧ̑ принесо́ша. Помѧнѝ гдⷭ҇и, плодоносѧ́щихъ и҆ добротворѧ́щихъ во ст҃ы́хъ твои́хъ цр҃квахъ, и҆ помина́ющихъ ѹ҆бѡ́гїѧ: возда́ждь и҆̀мъ бога́тыми твои́ми и҆ нбⷭ҇ными дарова́нїи: да́рꙋй и҆̀мъ вмѣ́стѡ земны́хъ нбⷭ҇наѧ, вмѣ́стѡ вре́менныхъ вѣ̑чнаѧ, вмѣ́стѡ тлѣ́нныхъ нетлѣ̑ннаѧ. Помѧнѝ гдⷭ҇и, и҆̀же въ пꙋсты́нѧхъ, и҆ гора́хъ, и҆ верте́пѣхъ, и҆ про́пастехъ земны́хъ. Помѧнѝ гдⷭ҇и, и҆̀же въ дѣ́вствѣ и҆ бл҃гоговѣ́нїи, и҆ по́стничествѣ, и҆ въ чи́стѣмъ жи́тельствѣ пребыва́ющихъ. Помѧнѝ гдⷭ҇и, всѧ́кое нача́ло и҆ вла́сть, и҆ и҆̀же въ пала́тѣ бра́тїю на́шꙋ, и҆ всѐ во́инство: благі̑ѧ во бл҃гости соблюдѝ, лꙋка̑выѧ бла́ги сотворѝ бл҃гостїю твое́ю. Помѧнѝ гдⷭ҇и, предстоѧ́щыѧ лю́ди, и҆ ра́ди бл҃госло́вныхъ ви́нъ ѡ҆ста́вльшихсѧ, и҆ поми́лꙋй и҆̀хъ и҆ на́съ, по мно́жествꙋ млⷭ҇ти твоеѧ̀: сокрѡ́вища и҆́хъ и҆спо́лни всѧ́кагѡ бл҃га: сꙋпрꙋ́жєства и҆́хъ въ ми́рѣ и҆ є҆диномы́слїи соблюдѝ: младе́нцы воспита́й, ю҆́ность наста́ви, ста́рость поддержѝ, малодꙋ̑шныѧ ѹ҆тѣ́ши, расточє́ныѧ соберѝ, прельщє́ныѧ ѡ҆братѝ, и҆ совокꙋпѝ ст҃ѣ́й твое́й собо́рнѣй и҆ а҆пⷭ҇льстѣй цр҃кви. Стꙋжа́ємыѧ ѿ дꙋхѡ́въ нечи́стыхъ свободѝ, пла́вающымъ спла́вай, пꙋтеше́ствꙋющымъ сше́ствꙋй, вдови́цамъ предста́ни, си́рыхъ защитѝ, плѣнє́ныѧ и҆зба́ви, недꙋ́гꙋющыѧ и҆сцѣлѝ. На сꙋди́щи, и҆ въ рꙋда́хъ, и҆ въ заточе́нїихъ, и҆ въ го́рькихъ рабо́тахъ, и҆ всѧ́кой ско́рби и҆ нꙋ́ждѣ и҆ ѡ҆бстоѧ́нїи сꙋ́щихъ, помѧнѝ бж҃е. И҆ всѣ́хъ тре́бꙋющихъ вели́кагѡ твоегѡ̀ бл҃гоꙋтро́бїѧ, и҆ лю́бѧщихъ на́съ, и҆ ненави́дѧщихъ, и҆ заповѣ́давшихъ на́мъ недостѡ́йнымъ моли́тисѧ ѡ҆ ни́хъ, и҆ всѧ̑ лю́ди твоѧ̑, помѧнѝ гдⷭ҇и бж҃е на́шъ, и҆ на всѧ̑ и҆злі́й бога́тꙋю твою̀ млⷭ҇ть: всѣ̑мъ подаѧ̀ ꙗ҆̀же ко сп҃се́нїю прошє́нїѧ. И҆ и҆́хже мы̀ не помѧнꙋ́хомъ, невѣ́дѣнїемъ и҆лѝ забве́нїемъ, и҆лѝ мно́жествомъ и҆ме́нъ, са́мъ помѧнѝ бж҃е, вѣ́дый коегѡ́ждо во́зрастъ и҆ и҆менова́нїе, вѣ́дый коего́ждо ѿ ѹ҆тро́бы ма́тере є҆гѡ̀. Ты́ бо є҆сѝ гдⷭ҇и, по́мощь безпомѡ́щнымъ, наде́жда безнадє́жнымъ, ѡ҆бꙋрева́ємымъ сп҃си́тель, пла́вающымъ приста́нище, недꙋ́гꙋющымъ вра́чь: са́мъ всѣ̑мъ всѧ̑ бꙋ́ди, вѣ́дый коего́ждо, и҆ проше́нїе є҆гѡ̀, до́мъ, и҆ потре́бꙋ є҆гѡ̀. И҆зба́ви гдⷭ҇и, гра́дъ се́й <red>[</red><rubric class="inline">и҆лѝ:</rubric> ве́сь сїю̀, <rubric class="inline">и҆лѝ:</rubric> стꙋ́ю ѡ҆би́тель сїю̀<red>]</red>, и҆ всѧ́кїй гра́дъ и҆ странꙋ̀, ѿ гла́да, гꙋби́тельства, трꙋ́са, пото́па, ѻ҆гнѧ̀, меча̀, наше́ствїѧ и҆ноплеме́нныхъ и҆ междоꙋсо́бныѧ бра́ни.

<rubric>И҆ возглаша́етъ сщ҃е́нникъ:</rubric>

<red>В</red>ъ пе́рвыхъ помѧнѝ гдⷭ҇и, вели́каго господи́на и҆ ѻ҆тца̀ на́шего <red>и҆́мⷬ҇къ</red> ст҃ѣ́йшаго патрїарха моско́вскаго и҆ всеѧ̀ рꙋсѝ, и҆ господи́на на́шего преѡсщ҃е́ннѣйшаго <red>и҆́мⷬ҇къ</red> митрополі́та <red>[</red><rubric class="inline">и҆лѝ</rubric> а҆рхїепі́скопа, <rubric class="inline">и҆лѝ</rubric> є҆пі́скопа <rubric class="inline">є҆гѡ́же є҆́сть ѡ҆́бласть</rubric><red>]</red>, и҆̀хже да́рꙋй ст҃ы̑мъ твои̑мъ цр҃квамъ въ ми́рѣ, цѣ́лыхъ, чⷭ҇тныхъ, здра́выхъ, долгоде́нствꙋющихъ, пра́вѡ пра́вѧщихъ сло́во твоеѧ̀ и҆́стины.

<rubric class="inline">И҆ ли́къ пое́тъ:</rubric> <red>И҆</red> всѣ́хъ и҆ всѧ̑.

<rubric>Сщ҃е́нникъ же мо́литсѧ вта́й:</rubric>

<red>П</red>омѧнѝ гдⷭ҇и, всѧ́ко є҆пі́скопство правосла́вныхъ, пра́вѡ пра́вѧщихъ сло́во твоеѧ̀ и҆́стины.

<red>П</red>омѧнѝ гдⷭ҇и, по мно́жествꙋ щедро́тъ твои́хъ, и҆ моѐ недосто́инство, прости́ ми всѧ́кое согрѣше́нїе, во́льное же и҆ нево́льное: и҆ да не мои́хъ ра́ди грѣхѡ́въ возбрани́ши бл҃года́ти ст҃а́гѡ твоегѡ̀ дх҃а ѿ предлежа́щихъ дарѡ́въ.

<red>П</red>омѧнѝ гдⷭ҇и пресвѵ́терство, є҆́же во хрⷭ҇тѣ̀ дїа́конство, и҆ ве́сь сщ҃е́нническїй чи́нъ, и҆ ни є҆ди́наго же на́съ посрами́ши, ѡ҆крестъ стоѧ́щихъ ст҃а́гѡ твоегѡ̀ же́ртвенника. Посѣтѝ на́съ бл҃гостїю твое́ю гдⷭ҇и, ꙗ҆ви́сѧ на́мъ бога́тыми твои́ми щедро́тами: бл҃горастворе́ны и҆ поле́зны воздꙋ́хи на́мъ да́рꙋй: дождѝ ми́рны землѝ къ плодоно́сїю да́рꙋй. Бл҃гословѝ вѣне́цъ лѣ́та бл҃гости твоеѧ̀: ѹ҆толѝ раздо́ры церкве́й, ѹ҆гасѝ шата̑нїѧ ꙗ҆зы́чєскаѧ, є҆реті́чєскаѧ воста̑нїѧ ско́рѡ разорѝ си́лою ст҃а́гѡ твоегѡ̀ дх҃а. Всѣ́хъ на́съ прїимѝ въ црⷭ҇тво твоѐ, сы́ны свѣ́та и҆ сы́ны днѐ показа́вый, тво́й ми́ръ и҆ твою̀ любо́вь да́рꙋй на́мъ гдⷭ҇и бж҃е на́шъ: всѧ̑ бо возда́лъ є҆сѝ на́мъ.

<rubric>Возглаша́етъ сщ҃е́нникъ:</rubric>

<red>И҆</red> да́ждь на́мъ є҆ди́нѣми ѹ҆сты̀ и҆ є҆ди́нѣмъ се́рдцемъ сла́вити и҆ воспѣва́ти пречⷭ҇тно́е и҆ великолѣ́пое и҆́мѧ твоѐ, ѻ҆ц҃а̀ и҆ сн҃а и҆ ст҃а́гѡ дх҃а, ны́нѣ и҆ при́снѡ, и҆ во вѣ́ки вѣкѡ́въ.

<rubric class="inline">Ли́къ:</rubric> <red>А҆</red>ми́нь.

<rubric>Сщ҃е́нникъ ѡ҆бра́щьсѧ ко две́ремъ и҆ бл҃гословлѧ́ѧ, глаго́летъ:</rubric>

<red>И҆</red> да бꙋ́дꙋтъ млⷭ҇ти вели́кагѡ бг҃а и҆ сп҃са на́шегѡ і҆и҃са хрⷭ҇та̀ со всѣ́ми ва́ми.

<rubric class="inline">Ли́къ:</rubric> <red>И҆</red> со дꙋ́хомъ твои́мъ.



<rubric>И҆ дїа́конъ и҆зше́дъ, а҆́ще є҆́сть: (а҆́ще же нѝ, то сщ҃е́нникъ,) и҆ ста́въ на ѡ҆бы́чнѣмъ мѣ́стѣ, глаго́летъ:</rubric>

<red>В</red>сѧ̑ ст҃ы̑ѧ помѧнꙋ́вше, па́ки и҆ па́ки ми́ромъ гдⷭ҇ꙋ помо́лимсѧ.

<rubric class="inline">Ли́къ:</rubric> <red>Г</red>дⷭ҇и поми́лꙋй.

<red>Ѡ҆</red> принесе́нныхъ, и҆ ѡ҆сщ҃е́нныхъ чⷭ҇тны́хъ дарѣ́хъ, гдⷭ҇ꙋ помо́лимсѧ.

<rubric class="inline">Ли́къ:</rubric> <red>Г</red>дⷭ҇и поми́лꙋй.

<red>Ꙗ҆́</red>кѡ да чл҃колю́бецъ бг҃ъ на́шъ, прїе́мь ѧ҆̀ во ст҃ы́й и҆ пренбⷭ҇ный и҆ мы́сленный сво́й же́ртвенникъ, въ воню̀ бл҃гоꙋха́нїѧ дх҃о́внагѡ, возниспо́слетъ на́мъ бжⷭ҇твеннꙋю бл҃года́ть, и҆ да́ръ ст҃а́гѡ дх҃а, помо́лимсѧ.

<rubric class="inline">Ли́къ:</rubric> <red>Г</red>дⷭ҇и поми́лꙋй.

<red>Ѡ҆</red> и҆зба́витисѧ на́мъ ѿ всѧ́кїѧ ско́рби, гнѣ́ва и҆ нꙋ́жды, гдⷭ҇ꙋ помо́лимсѧ.

<rubric class="inline">Ли́къ:</rubric> <red>Г</red>дⷭ҇и поми́лꙋй.

<rubric>Сщ҃е́нникъ мо́литсѧ вта́й:</rubric>

<versal>Б</versal>ж҃е на́шъ, бж҃е сп҃са́ти, ты̀ на́съ наꙋчѝ бл҃годари́ти тѧ̀ досто́йнѡ ѡ҆ бл҃годѣѧ́нїихъ твои́хъ, и҆̀хже сотвори́лъ є҆сѝ, и҆ твори́ши съ на́ми. Ты̀ бж҃е на́шъ, прїе́мый да́ры сїѧ̑, ѡ҆чи́сти на́съ ѿ всѧ́кїѧ скве́рны пло́ти и҆ дꙋ́ха, и҆ наꙋчѝ соверша́ти ст҃ы́ню въ стра́сѣ твое́мъ: ꙗ҆́кѡ да чи́стымъ свидѣ́тельствомъ со́вѣсти на́шеѧ, прїе́млюще ча́сть ст҃ы́нь твои́хъ, соедини́мсѧ ст҃о́мꙋ тѣ́лꙋ и҆ кро́ви хрⷭ҇та̀ твоегѡ̀: и҆ прїе́мше и҆̀хъ досто́йнѣ, и҆́мамы хрⷭ҇та̀ живꙋ́ща въ срⷣца́хъ на́шихъ, и҆ бꙋ́демъ хра́мъ ст҃а́гѡ твоегѡ̀ дх҃а. Є҆́й, бж҃е на́шъ, и҆ ни є҆ди́наго же на́съ пови́нна сотвори́ши стра̑шнымъ твои̑мъ си̑мъ и҆ нбⷭ҇нымъ та́йнамъ, нижѐ не́мощна дꙋше́ю и҆ тѣ́ломъ, ѿ є҆́же недосто́йнѣ си́хъ причаща́тисѧ: но да́ждь на́мъ да́же до послѣ́днѧгѡ на́шегѡ и҆здыха́нїѧ, досто́йнѣ прїима́ти ча́сть ст҃ы́нь твои́хъ въ напꙋ́тїе жи́зни вѣ́чныѧ, во ѿвѣ́тъ бл҃гопрїѧ́тенъ, и҆́же на стра́шнѣмъ сꙋди́щи хрⷭ҇та̀ твоегѡ̀: ꙗ҆́кѡ да и҆ мы̀ со всѣ́ми ст҃ы́ми, ѿ вѣ́ка тебѣ̀ бл҃гоꙋгоди́вшими, бꙋ́демъ прича̑стницы вѣ́чныхъ твои́хъ бла̑гъ, и҆̀хже ѹ҆гото́валъ є҆сѝ лю́бѧщымъ тѧ̀, гдⷭ҇и.

<rubric class="inline">Дїа́конъ:</rubric> <red>З</red>астꙋпѝ, сп҃сѝ, поми́лꙋй и҆ сохранѝ на́съ бж҃е, твое́ю бл҃года́тїю.

<rubric class="inline">Ли́къ:</rubric> <red>Г</red>дⷭ҇и поми́лꙋй.

<red>Д</red>нѐ всегѡ̀ соверше́нна, свѧ́та, ми́рна и҆ безгрѣ́шна, ѹ҆ гдⷭ҇а про́симъ.

<rubric class="inline">Ли́къ:</rubric> <red>П</red>ода́й гдⷭ҇и.

<red>А҆́</red>гг҃ла ми́рна, вѣ́рна наста́вника, храни́телѧ дꙋ́шъ и҆ тѣле́съ на́шихъ, ѹ҆ гдⷭ҇а про́симъ.

<rubric class="inline">Ли́къ:</rubric> <red>П</red>ода́й гдⷭ҇и.

<red>П</red>роще́нїѧ и҆ ѡ҆ставле́нїѧ грѣхѡ́въ и҆ прегрѣше́нїй на́шихъ, ѹ҆ гдⷭ҇а про́симъ.

<rubric class="inline">Ли́къ:</rubric> <red>П</red>ода́й гдⷭ҇и.

<red>Д</red>о́брыхъ и҆ поле́зныхъ дꙋша́мъ на́шымъ, и҆ ми́ра мі́рови, ѹ҆ гдⷭ҇а про́симъ.

<rubric class="inline">Ли́къ:</rubric> <red>П</red>ода́й гдⷭ҇и.

<red>П</red>ро́чее вре́мѧ живота̀ на́шегѡ въ ми́рѣ и҆ покаѧ́нїи сконча́ти, ѹ҆ гдⷭ҇а про́симъ.

<rubric class="inline">Ли́къ:</rubric> <red>П</red>ода́й гдⷭ҇и.

<red>Х</red>рⷭ҇тїа́нскїѧ кончи́ны живота̀ на́шегѡ, безболѣ́знены, непосты́дны, ми́рны и҆ до́брагѡ ѿвѣ́та на стра́шнѣмъ сꙋди́щи хрⷭ҇то́вѣ про́симъ.

<rubric class="inline">Ли́къ:</rubric> <red>П</red>ода́й гдⷭ҇и.

<red>С</red>оедине́нїе вѣ́ры, и҆ прича́стїе ст҃а́гѡ дх҃а и҆спроси́вше, са́ми себѐ, и҆ дрꙋ́гъ дрꙋ́га, и҆ ве́сь живо́тъ на́шъ хрⷭ҇тꙋ̀ бг҃ꙋ предади́мъ.

<rubric class="inline">Ли́къ:</rubric> <red>Т</red>ебѣ̀ гдⷭ҇и.

<rubric>Сщ҃е́нникъ возглаша́етъ:</rubric>

<red>И҆</red> сподо́би на́съ, влⷣко, со дерзнове́нїемъ, неѡсꙋжде́ннѡ смѣ́ти призыва́ти тебѐ нбⷭ҇наго бг҃а ѻ҆ц҃а̀, и҆ глаго́лати.

<rubric class="inline">Лю́дїе:</rubric> <red>Ѻ҆́</red>ч҃е на́шъ, и҆́же є҆сѝ на нб҃сѣ́хъ, да ст҃и́тсѧ и҆́мѧ твоѐ, да прїи́детъ црⷭ҇твїе твоѐ: да бꙋ́детъ во́лѧ твоѧ̀, ꙗ҆́кѡ на нб҃сѝ, и҆ на землѝ. Хлѣ́бъ на́шъ насꙋ́щный да́ждь на́мъ дне́сь: и҆ ѡ҆ста́ви на́мъ до́лги на́шѧ, ꙗ҆́коже и҆ мы̀ ѡ҆ставлѧ́емъ должникѡ́мъ на́шымъ: и҆ не введѝ на́съ во и҆скꙋше́нїе, но и҆зба́ви на́съ ѿ лꙋка́вагѡ.

<rubric class="inline">Сщ҃е́нникъ:</rubric> <red>Ꙗ҆́</red>кѡ твоѐ є҆́сть црⷭ҇тво, и҆ си́ла, и҆ сла́ва, ѻ҆ц҃а̀ и҆ сн҃а и҆ ст҃а́гѡ дх҃а, ны́нѣ и҆ при́снѡ, и҆ во вѣ́ки вѣкѡ́въ.

<rubric class="inline">Ли́къ:</rubric> <red>А҆</red>ми́нь.

<rubric class="inline">Сщ҃е́нникъ:</rubric> <red>М</red>и́ръ всѣ̑мъ.

<rubric class="inline">Ли́къ:</rubric> <red>И҆</red> дꙋ́хови твоемꙋ̀.

<rubric class="inline">Дїа́конъ:</rubric> <red>Г</red>лавы̑ ва́шѧ гдⷭ҇еви приклони́те.

<rubric class="inline">Ли́къ:</rubric> <red>Т</red>ебѣ̀ гдⷭ҇и.

<rubric>Сщ҃е́нникъ мо́литсѧ:</rubric>

<versal>В</versal>лⷣко гдⷭ҇и, ѻ҆́ч҃е щедро́тъ, и҆ бж҃е всѧ́кагѡ ѹ҆тѣше́нїѧ, прикло́ньшыѧ тебѣ̀ своѧ̑ главы̑ бл҃гословѝ, ѡ҆ст҃ѝ, соблюдѝ, ѹ҆крѣпѝ, ѹ҆твердѝ, ѿ всѧ́кагѡ дѣ́ла лꙋка́ва ѿста́ви, всѧ́комꙋ же дѣ́лꙋ бл҃го́мꙋ сочета́й, и҆ сподо́би неѡсꙋжде́ннѡ причасти́тисѧ пречⷭ҇тыхъ си́хъ и҆ животворѧ́щихъ твои́хъ та̑инъ, во ѡ҆ставле́нїе грѣхѡ́въ, въ дх҃а ст҃а́гѡ прича́стїе.

<rubric class="inline">Возгла́съ:</rubric> <red>Б</red>л҃года́тїю, и҆ щедро́тами, и҆ чл҃колю́бїемъ є҆диноро́днагѡ сн҃а твоегѡ̀, съ ни́мже бл҃гослове́нъ є҆сѝ, со прест҃ы́мъ и҆ бл҃ги́мъ и҆ животворѧ́щимъ твои́мъ дх҃омъ, ны́нѣ и҆ при́снѡ, и҆ во вѣ́ки вѣкѡ́въ.

<rubric class="inline">Ли́къ:</rubric> <red>А҆</red>ми́нь.

<rubric>Сщ҃е́нникъ же мо́литсѧ:</rubric>

<red>В</red>онмѝ, гдⷭ҇и і҆и҃се хрⷭ҇тѐ, бж҃е на́шъ, ѿ ст҃а́гѡ жили́ща твоегѡ̀, и҆ ѿ прⷭ҇то́ла сла́вы црⷭ҇твїѧ твоегѡ̀, и҆ прїидѝ во є҆́же ѡ҆ст҃и́ти на́съ, и҆́же горѣ̀ со ѻ҆ц҃е́мъ сѣдѧ́й, и҆ здѣ̀ на́мъ неви́димѡ спребыва́ѧй: и҆ сподо́би держа́вною твое́ю рꙋко́ю препода́ти на́мъ пречⷭ҇тое тѣ́ло твоѐ, и҆ чⷭ҇тнꙋ́ю кро́вь, и҆ на́ми всѣ̑мъ лю́демъ.

<rubric>Та́же покланѧ́етсѧ сщ҃е́нникъ, подо́бнѣ и҆ дїа́конъ, на не́мже стои́тъ мѣ́стѣ, глаго́люще та́йнѡ, три́жды:</rubric>

<red>Б</red>ж҃е, ѡ҆чи́сти мѧ̀ грѣ́шнаго, и҆ поми́лꙋй мѧ̀.

<rubric>Є҆гда́ же дїа́конъ ѹ҆ви́дитъ сщ҃е́нника простира́юща рꙋ́цѣ, и҆ прикаса́ющасѧ ст҃о́мꙋ хлѣ́бꙋ, ко є҆́же сотвори́ти ст҃о́е возноше́нїе, возглаша́етъ:</rubric>

<red>В</red>о́нмемъ.

<rubric>Сщ҃е́нникъ, возносѧ̀ ст҃ы́й хлѣ́бъ, возглаша́етъ:</rubric>

<red>С</red>т҃а̑ѧ ст҃ы̑мъ.

<rubric class="inline">Ли́къ:</rubric> <red>Є҆</red>ди́нъ ст҃ъ, є҆ди́нъ гдⷭ҇ь, і҆и҃съ хрⷭ҇то́съ, во сла́вꙋ бг҃а ѻ҆ц҃а̀, а҆ми́нь.

<rubric>И҆ пою́тъ ли́цы кїнѡні́къ днѐ, и҆лѝ ст҃а́гѡ. Дїа́конъ же вхо́дитъ во ст҃ы́й ѻ҆лта́рь, и҆ ста́въ ѡ҆деснꙋ́ю сщ҃е́нника держа́щагѡ ст҃ы́й хлѣ́бъ, глаго́летъ:</rubric>

<red>Р</red>аздробѝ влады́ко, ст҃ы́й хлѣ́бъ.

<rubric>Сщ҃е́нникъ же раздроблѧ́ѧ и҆̀ на четы́ре ча̑сти со внима́нїемъ и҆ бл҃гоговѣ́нїемъ, глаго́летъ:</rubric>

<red>Р</red>аздроблѧ́етсѧ и҆ раздѣлѧ́етсѧ а҆́гнецъ бж҃їй, раздроблѧ́емый и҆ нераздѣлѧ́емый, всегда̀ ꙗ҆до́мый и҆ никогда́же и҆ждива́емый, но причаща́ющыѧсѧ ѡ҆сщ҃а́ѧй.



<rubric>Ѡ҆ раздробле́нїи ст҃а́гѡ а҆́гнца.</rubric>

<rubric>Подоба́етъ тебѣ̀ вѣ́дати, ѽ і҆ере́е, ꙗ҆́кѡ раздроблѧ́ѧ ст҃ы́й а҆́гнецъ, полага́й ча̑сти кре́стнымъ зна́менїемъ до́лꙋ ко ст҃о́мꙋ ді́скосꙋ, закла́нїемъ же горѣ̀ ꙗ҆́коже пре́жде є҆гда̀ закала́шесѧ.</rubric>

<rubric>І҆И҃С, ѹ҆́бѡ полага́й на вы́шнѣй странѣ̀ ст҃а́гѡ ді́скоса, ꙗ҆̀же є҆́сть на восто́цѣ: Х҃С же, ѿ до́лꙋ, є҆́же є҆́сть на за́падѣ: а҆ є҆́же НІ, ѿ сѣ́верныѧ страны̀: КА же, съ полꙋ́денныѧ страны̀.</rubric>

<rubric>І҆И҃С ѹ҆́бѡ ча́сть взе́мъ, и҆сполнѧ́й ст҃ꙋ́ю ча́шꙋ. Х҃С же ча́сть раздроблѧ́й сщ҃е́нникѡмъ и҆ дїа́конѡмъ. Ты̑ѧ же двѣ̀ ча̑сти ст҃ы̑ѧ, є҆́же НІ, и҆ є҆́же, КА, прича́стникѡмъ да раздроблѧ́еши на ча̑сти ма̑лыѧ, є҆ли́кѡ бꙋ́детъ дово́льно по разсмотре́нїю твоемꙋ̀. А҆ ѿ ча́сти прест҃ы̑ѧ бцⷣы, и҆лѝ девѧти́хъ чинѡ́въ ст҃ы́хъ, и҆лѝ и҆ны́хъ є҆ли́кѡ во ст҃ѣ́мъ ді́скосѣ сꙋ́ть, ника́коже кого̀ да причасти́ши: то́чїю ѿ двою̀ ча̑стїю, ѡ҆ста́вшєю ст҃а́гѡ а҆́гнца, да причаща́еши.</rubric>

<rubric>Къ томꙋ́же тебѣ̀ вѣ́домо бꙋ́детъ и҆ ѡ҆ се́мъ, ꙗ҆́кѡ, є҆гда̀ растворѧ́еши ст҃ы́мъ ѹ҆кро́пцемъ бжⷭ҇твеннꙋю кро́вь влⷣчню, тогда̀ да влива́еши съ разсмотре́нїемъ, є҆ли́кѡ бы́ти дово́льно всѣ̑мъ хотѧ́щымъ причасти́тисѧ. Та́кожде и҆ ѿ вїна̀ и҆ воды̀, є҆гда̀ пробода́еши ст҃ы́й а҆́гнецъ, тогда̀ да влива́еши толи́кѡ, є҆ли́кѡ бы́ти дово́льно всѣ̑мъ: послѣди́ же ника́коже что̀ да влива́еши, но то́чїю ѿ растворе́нїѧ є҆ди́ною, є҆́же на Ст҃а̑ѧ ст҃ы̑мъ, и҆ та́кѡ причаща́й всѣ́хъ ѿ си́хъ.</rubric>



<rubric>Дїа́конъ же, показꙋ́ѧ ѡ҆раре́мъ ст҃ы́й поти́ръ, глаго́летъ:</rubric>

<red>И҆</red>спо́лни влады́ко, ст҃ы́й поти́ръ.

<rubric>Сщ҃е́нникъ же взе́мъ горѣ̀ лежа́щꙋю ча́стицꙋ, ꙗ҆́же І҆И҃С, твори́тъ съ не́ю кре́стъ верхꙋ̀ ст҃а́гѡ поти́ра, глаго́лѧ:</rubric>

<red>И҆</red>сполне́нїе дх҃а ст҃а́гѡ.

<rubric>И҆ та́кѡ влага́етъ во ст҃ы́й поти́ръ.</rubric>

<rubric class="inline">Дїа́конъ:</rubric> <red>А҆</red>ми́нь.

<rubric>И҆ прїе́млѧ теплотꙋ̀, глаго́летъ къ сщ҃е́нникꙋ:</rubric>

<red>Б</red>л҃гословѝ влады́ко, теплотꙋ̀.

<rubric>Сщ҃е́нникъ же бл҃гословлѧ́етъ, глаго́лѧ:</rubric>

<red>Б</red>л҃гослове́нна теплота̀ ст҃ы́хъ твои́хъ, всегда̀, ны́нѣ и҆ при́снѡ, и҆ во вѣ́ки вѣкѡ́въ, а҆ми́нь.

<rubric>И҆ дїа́конъ влива́етъ, є҆ли́кѡ дово́льно, крестоѡбра́знѡ внꙋ́трь ст҃а́гѡ поти́ра, глаго́лѧ:</rubric>

<red>Т</red>еплота̀ вѣ́ры и҆спо́лнь дх҃а ст҃а́гѡ, а҆ми́нь.

<rubric>И҆ ѿста́вивъ теплотꙋ̀, стои́тъ ма́лѡ пода́лѣ.</rubric>

<rubric>Сщ҃е́нникъ же глаго́летъ:</rubric>

<red>Д</red>їа́коне, пристꙋпѝ.

<rubric>И҆ прише́дъ дїа́конъ твори́тъ покло́нъ бл҃гоговѣ́йнѡ, просѧ̀ проще́нїѧ. Сщ҃е́нникъ же держѧ̀ ст҃ы́й хлѣ́бъ, дае́тъ дїа́конꙋ: и҆ цѣлова́въ дїа́конъ подаю́щꙋю є҆мꙋ̀ рꙋ́кꙋ, прїе́млетъ ст҃ы́й хлѣ́бъ, глаго́лѧ:</rubric>

<red>П</red>репода́ждь мѝ, влады́ко, чⷭ҇тно́е и҆ ст҃о́е тѣ́ло гдⷭ҇а и҆ бг҃а и҆ сп҃са на́шегѡ і҆и҃са хрⷭ҇та̀.

<rubric>Сщ҃е́нникъ же глаго́летъ:</rubric>

<rubric class="inline">И҆́мⷬ҇къ,</rubric> сщ҃еннодїа́конꙋ, преподае́тсѧ чⷭ҇тно́е и҆ ст҃о́е и҆ пречⷭ҇тое тѣ́ло гдⷭ҇а и҆ бг҃а и҆ сп҃са на́шегѡ і҆и҃са хрⷭ҇та̀, во ѡ҆ставле́нїе грѣхѡ́въ є҆гѡ̀, и҆ въ жи́знь вѣ́чнꙋю.

<rubric>И҆ ѿхо́дитъ созадѝ ст҃ы́ѧ трапе́зы, приклони́въ главꙋ̀, и҆ мо́литсѧ ꙗ҆́кѡ и҆ сщ҃е́нникъ.</rubric>

<rubric>Подо́бнѣ взе́мъ и҆ сщ҃е́нникъ є҆ди́нꙋ ча́стицꙋ ст҃а́гѡ хлѣ́ба, глаго́летъ:</rubric>

<red>Чⷭ҇</red>тно́е и҆ прест҃о́е тѣ́ло гдⷭ҇а и҆ бг҃а и҆ сп҃са на́шегѡ і҆и҃са хрⷭ҇та̀ преподае́тсѧ мнѣ̀, <red>и҆́мⷬ҇къ</red> сщ҃е́нникꙋ, во ѡ҆ставле́нїе грѣхѡ́въ мои́хъ, и҆ въ жи́знь вѣ́чнꙋю.

<rubric>И҆ приклони́въ главꙋ̀ мо́литсѧ, глаго́лѧ:</rubric>

<versal>В</versal>ѣ́рꙋю гдⷭ҇и и҆ и҆сповѣ́дꙋю, ꙗ҆́кѡ ты̀ є҆сѝ вои́стиннꙋ хрⷭ҇то́съ, сн҃ъ бг҃а жива́гѡ, прише́дый въ мі́ръ грѣ̑шныѧ сп҃стѝ, ѿ ни́хже пе́рвый є҆́смь а҆́зъ: є҆щѐ вѣ́рꙋю, ꙗ҆́кѡ сїѐ є҆́сть са́мое пречⷭ҇тое тѣ́ло твоѐ, и҆ сїѧ̀ є҆́сть са́маѧ чⷭ҇тна́ѧ кро́вь твоѧ̀. Молю́сѧ ѹ҆̀бо тебѣ̀: поми́лꙋй мѧ̀, и҆ прости́ ми прегрѣшє́нїѧ моѧ̑ вѡ́льнаѧ и҆ невѡ́льнаѧ, ꙗ҆̀же сло́вомъ, ꙗ҆̀же дѣ́ломъ, ꙗ҆̀же вѣ́дѣнїемъ и҆ невѣ́дѣнїемъ: и҆ сподо́би мѧ̀ неѡсꙋжде́ннѡ причасти́тисѧ пречⷭ҇тыхъ твои́хъ та́инствъ, во ѡ҆ставле́нїе грѣхѡ́въ и҆ въ жи́знь вѣ́чнꙋю, а҆ми́нь.

<rubric class="inline">Та́же:</rubric> <red>В</red>е́чери твоеѧ̀ та́йныѧ дне́сь, сн҃е бж҃їй, прича́стника мѧ̀ прїимѝ: не бо̀ врагѡ́мъ твои̑мъ та́йнꙋ повѣ́мъ, ни лобза́нїѧ тѝ да́мъ ꙗ҆́кѡ і҆ꙋ́да, но ꙗ҆́кѡ разбо́йникъ и҆сповѣ́даю тѧ̀: помѧни́ мѧ гдⷭ҇и, во црⷭ҇твїи твое́мъ.

<red>Д</red>а не въ сꙋ́дъ и҆лѝ во ѡ҆сꙋжде́нїе бꙋ́детъ мнѣ̀ причаще́нїе ст҃ы́хъ твои́хъ та̑инъ гдⷭ҇и, но во и҆сцѣле́нїе дꙋшѝ и҆ тѣ́ла.

<rubric>И҆ та́кѡ причаща́ютсѧ въ рꙋка́хъ держи́магѡ со стра́хомъ и҆ всѧ́цѣмъ ѹ҆тверже́нїемъ. Та́же сщ҃е́нникъ воскло́ньсѧ прїе́млетъ ѻ҆бѣ́ма рꙋка́ма съ покро́вцемъ ст҃ы́й поти́ръ, и҆ причаща́етсѧ три́жды и҆з̾ негѡ̀, глаго́лѧ:</rubric>

<red>Чⷭ҇</red>тны́ѧ и҆ ст҃ы́ѧ кро́ве гдⷭ҇а и҆ бг҃а и҆ сп҃са на́шегѡ і҆и҃са хрⷭ҇та̀, причаща́юсѧ а҆́зъ ра́бъ бж҃їй, сщ҃е́нникъ <red>и҆́мⷬ҇къ</red> во ѡ҆ставле́нїе грѣхѡ́въ мои́хъ, и҆ въ жи́знь вѣ́чнꙋю, а҆ми́нь.

<rubric>И҆ та́кѡ своѝ ѹ҆стнѣ̀, и҆ кра́й сщ҃е́ннагѡ поти́ра въ рꙋкꙋ̀ держи́мымъ, пла́томъ ѡ҆те́ръ, глаго́летъ:</rubric>

<rubric class="inline">Сѐ</rubric> прикоснꙋ́сѧ ѹ҆стна́мъ мои̑мъ, и҆ ѿи́метъ беззакѡ́нїѧ моѧ̑, и҆ грѣхѝ моѧ̑ ѡ҆чи́ститъ.

<rubric>Та́же призыва́етъ дїа́кона, глаго́лѧ:</rubric>

<red>Д</red>їа́коне, пристꙋпѝ.

<rubric>И҆ дїа́конъ прихо́дитъ и҆ покланѧ́етсѧ є҆ди́ною, глаго́лѧ:</rubric>

<red>С</red>ѐ прихождꙋ̀ къ безсме́ртномꙋ цр҃ю̀ и҆ бг҃ꙋ на́шемꙋ.

<rubric class="inline">И҆</rubric> <red>П</red>репода́ждь мѝ, влады́ко, чⷭ҇тнꙋю и҆ ст҃ꙋ́ю кро́вь гдⷭ҇а и҆ бг҃а и҆ сп҃са на́шегѡ і҆и҃са хрⷭ҇та̀.

<rubric>И҆ сщ҃е́нникъ глаго́летъ:</rubric>

<red>П</red>ричаща́етсѧ ра́бъ бж҃їй, дїа́конъ <red>и҆́мⷬ҇къ</red> чⷭ҇тны́ѧ и҆ ст҃ы́ѧ кро́ве гдⷭ҇а и҆ бг҃а и҆ сп҃са на́шегѡ і҆и҃са хрⷭ҇та̀, во ѡ҆ставле́нїе грѣхѡ́въ свои́хъ, и҆ въ жи́знь вѣ́чнꙋю.

<rubric>Причасти́вшꙋсѧ же дїа́конꙋ, глаго́летъ сщ҃е́нникъ:</rubric>

<red>С</red>ѐ прикоснꙋ́сѧ ѹ҆стна́мъ твои̑мъ, и҆ ѿи́метъ беззакѡ́нїѧ твоѧ̑, и҆ грѣхѝ твоѧ̑ ѡ҆чи́ститъ.

<rubric>Подоба́етъ вѣ́дати, ꙗ҆́кѡ, а҆́ще сꙋ́ть хотѧ́щїи причаща́тисѧ ст҃ы́хъ та̑инъ, раздроблѧ́етъ сщ҃е́нникъ двѣ̀ ча̑сти ст҃а́гѡ а҆́гнца ѡ҆ста́вшыѧ, є҆́же, НІ, и҆ є҆́же КА, на ма̑лыѧ ча̑стицы, ꙗ҆́кѡ бы́ти всѣ̑мъ прича́стникѡмъ дово́льно: и҆ та́кѡ влага́етъ и҆̀хъ во ст҃ꙋ́ю ча́шꙋ.</rubric>

<rubric>И покрыва́етъ ст҃ы́й поти́ръ покро́вцемъ, подо́бнѣ и҆ на ст҃ы́й ди́скосъ возлага́етъ ѕвѣзди́цꙋ и҆ покрѡ́вцы.</rubric>

<rubric>Таже глаго́летъ мл҃твꙋ:</rubric>

<versal>Б</versal>л҃годари́мъ тѧ̀, гдⷭ҇и бж҃е на́шъ, ѡ҆ причаще́нїи ст҃ы́хъ пречⷭ҇тыхъ, безсме́ртныхъ, и҆ нбⷭ҇ныхъ твои́хъ та̑инъ: и҆̀хже да́лъ є҆сѝ на́мъ во бл҃годѣѧ́нїе, и҆ ѡ҆сщ҃е́нїе, и҆ и҆сцѣле́нїе дꙋ́шъ и҆ тѣле́съ на́шихъ. Са́мъ влⷣко всѣ́хъ, да́ждь бы́ти на́мъ прича́стїю ст҃а́гѡ тѣ́ла и҆ кро́ве хрⷭ҇та̀ твоегѡ̀ въ вѣ́рꙋ непосты́днꙋ, въ любо́вь нелицемѣ́рнꙋ, въ преꙋмноже́нїе премꙋ́дрости, во и҆сцѣле́нїе дꙋшѝ и҆ тѣ́ла, во ѿгна́нїе всѧ́кагѡ сопроти́внагѡ, въ снабдѣ́нїе за́повѣдей твои́хъ, во ѿвѣ́тъ бл҃гопрїѧ́тенъ, и҆́же на стра́шнѣмъ сꙋди́щи хрⷭ҇та̀ твоегѡ̀.



<rubric>И҆ та́кѡ ѿверза́ютъ двє́ри ст҃а́гѡ ѻ҆лтарѧ̀. И҆ дїа́конъ, поклони́всѧ є҆ди́ною, прїе́млетъ поти́ръ со бл҃гоговѣ́нїемъ, и҆ прихо́дитъ во двє́ри, и҆ возносѧ̀ ст҃ы́й поти́ръ, показꙋ́етъ и҆̀ лю́демъ, глаго́лѧ:</rubric>

<red>С</red>о стра́хомъ бж҃їимъ и҆ вѣ́рою пристꙋпи́те.

<rubric class="inline">Ли́къ:</rubric> <red>Б</red>л҃гослове́нъ грѧды́й во и҆́мѧ гдⷭ҇не, бг҃ъ гдⷭ҇ь и҆ ꙗ҆ви́сѧ на́мъ.

<rubric>Та́же пристꙋпа́ютъ хотѧ́щїи причаща́тисѧ: и҆ та́кѡ и҆́дꙋтъ є҆ди́нъ по є҆ди́номꙋ, и҆ покланѧ́ютсѧ со всѧ́цѣмъ ѹ҆миле́нїемъ и҆ стра́хомъ, согбє́ннѣ рꙋ́цѣ къ пе́рсемъ и҆мꙋ́ще: та́же прїе́млетъ кі́йждо бжⷭ҇твєнныѧ та̑йны.</rubric>

<rubric>Сщ҃е́нникъ же причаща́ѧ є҆го̀, глаго́летъ:</rubric>

<red>П</red>ричаща́етсѧ ра́бъ бж҃їй, <red>и҆́мⷬ҇къ</red> чⷭ҇тна́гѡ и҆ ст҃а́гѡ тѣ́ла и҆ кро́ве гдⷭ҇а и҆ бг҃а и҆ сп҃са на́шегѡ і҆и҃са хрⷭ҇та̀, во ѡ҆ставле́нїе грѣхѡ́въ свои́хъ и҆ въ жи́знь вѣ́чнꙋю.

<rubric>И҆ дїа́конъ ѡ҆тира́етъ є҆мꙋ̀ ѹ҆стнѣ̀ пла́томъ: и҆ цѣлꙋ́етъ причасти́выйсѧ ст҃ꙋ́ю ча́шꙋ, и҆ поклони́всѧ ѿхо́дитъ.</rubric>

<rubric>И҆ та́кѡ причаща́ютсѧ всѝ.</rubric>

<rubric>По причаще́нїи же, вхо́дитъ і҆ере́й во ст҃ы́й ѻ҆лта́рь, и҆ поставлѧ́етъ ст҃а̑ѧ на ст҃ѣ́мъ прⷭ҇то́лѣ.</rubric>

<rubric>Тогда̀ прїе́мь дїа́конъ ст҃ы́й ді́скосъ верхꙋ̀ ст҃а́гѡ поти́ра, и҆ глаго́лѧ воскрⷭ҇ныѧ пѣ̑сни сїѧ̑:</rubric>

<red>В</red>оскрⷭ҇нїе хрⷭ҇то́во ви́дѣвше, поклони́мсѧ ст҃о́мꙋ гдⷭ҇ꙋ і҆и҃сꙋ, є҆ди́номꙋ безгрѣ́шномꙋ. Крⷭ҇тꙋ̀ твоемꙋ̀ покланѧ́емсѧ хрⷭ҇тѐ, и҆ ст҃о́е воскрⷭ҇нїе твоѐ пое́мъ и҆ сла́вимъ: ты́ бо є҆сѝ бг҃ъ на́шъ, ра́звѣ тебѐ и҆но́го не зна́емъ, и҆́мѧ твоѐ и҆менꙋ́емъ. Прїиди́те всѝ вѣ́рнїи, поклони́мсѧ ст҃о́мꙋ хрⷭ҇то́вꙋ воскрⷭ҇нїю: се́ бо прїи́де крⷭ҇то́мъ ра́дость всемꙋ̀ мі́рꙋ. Всегда̀ бл҃гословѧ́ще гдⷭ҇а, пое́мъ воскрⷭ҇нїе є҆гѡ̀: распѧ́тїе бо претерпѣ́въ, смⷬ҇тїю сме́рть разрꙋшѝ.

<red>С</red>вѣти́сѧ, свѣти́сѧ, но́вый і҆ерⷭ҇ли́ме, сла́ва бо гдⷭ҇нѧ на тебѣ̀ возсїѧ̀. Ликꙋ́й ны́нѣ и҆ весели́сѧ, сїѡ́не: ты́ же чⷭ҇таѧ, красꙋ́йсѧ бцⷣе, ѡ҆ воста́нїи ржⷭ҇тва̀ твоегѡ̀.

<red>Ѽ</red> па́сха ве́лїѧ и҆ сщ҃е́ннѣйшаѧ, хрⷭ҇тѐ! Ѽ мⷣросте, и҆ сло́ве бж҃їй, и҆ си́ло! Подава́й на́мъ и҆́стѣе тебѐ причаща́тисѧ, въ невече́рнѣмъ днѝ црⷭ҇твїѧ твоегѡ̀.

<rubric>Ѡ҆тира́етъ ст҃о́ю гꙋ́бою ѕѣлѡ̀ до́брѣ, со внима́нїемъ и҆ бл҃гоговѣ́нїемъ, глаго́лѧ словеса̀ сїѧ̑:</rubric>

<red>Ѿ</red>мы́й гдⷭ҇и, грѣхѝ помина́вшихсѧ здѣ̀ кро́вїю твое́ю чⷭ҇тно́ю, мл҃твами ст҃ы́хъ твои́хъ.

<rubric>Сщ҃е́нникъ же бл҃гословлѧ́етъ лю́ди, возглаша́ѧ:</rubric>

<red>С</red>п҃сѝ бж҃е лю́ди твоѧ̑, и҆ бл҃гословѝ достоѧ́нїе твоѐ.

<rubric>И҆ ѡ҆браща́етсѧ сщ҃е́нникъ къ ст҃ѣ́й трапе́зѣ, и҆ кади́тъ три́жды, глаго́лѧ въ себѣ̀:</rubric>

<red>В</red>ознеси́сѧ на нб҃са̀ бж҃е, и҆ по все́й землѝ сла́ва твоѧ̀.

<rubric class="inline">Ли́къ же пое́тъ:</rubric> <red>В</red>и́дѣхомъ свѣ́тъ и҆́стинный, прїѧ́хомъ дх҃а нбⷭ҇наго, ѡ҆брѣто́хомъ вѣ́рꙋ и҆́стиннꙋю, нераздѣ́льнѣй трⷪ҇цѣ покланѧ́емсѧ: та́ бо на́съ сп҃сла̀ є҆́сть.

<rubric>Та́же взе́мъ сщ҃е́нникъ ст҃ы́й ді́скосъ, возлага́етъ на главꙋ̀ дїа́кона: и҆ дїа́конъ прїе́мь и҆̀ со бл҃гоговѣ́нїемъ, зрѧ̀ внѣ̀ къ две́ремъ, ничто́же глаго́лѧ, ѿхо́дитъ въ предложе́нїе, и҆ поставлѧ́етъ и҆̀. </rubric>

<rubric>Сщ҃е́нникъ же поклони́всѧ, и҆ прїе́мь ст҃ы́й поти́ръ, и҆ ѡ҆бра́щьсѧ къ две́ремъ, зрѧ̀ на лю́ди, глаго́летъ та́йнѡ:</rubric>

<incipit><red>Б</red>л҃гослове́нъ бг҃ъ на́шъ:</incipit>

<rubric>И҆ возгла́снѡ:</rubric>

<red>В</red>сегда̀, ны́нѣ и҆ при́снѡ, и҆ во вѣ́ки вѣкѡ́въ.

<rubric class="inline">Ли́къ:</rubric> <red>А҆</red>ми́нь.

<red>Д</red>а и҆спо́лнѧтсѧ ѹ҆ста̀ на̑ша хвале́нїѧ твоегѡ̀ гдⷭ҇и, ꙗ҆́кѡ да пое́мъ сла́вꙋ твою̀, ꙗ҆́кѡ сподо́билъ є҆сѝ на́съ причасти́тисѧ ст҃ы̑мъ твои̑мъ, бжⷭ҇твєннымъ, безсмє́ртнымъ и҆ животворѧ́щымъ та́йнамъ: соблюдѝ на́съ во твое́й ст҃ы́ни ве́сь де́нь поꙋча́тисѧ пра́вдѣ твое́й. А҆ллилꙋ́їа, а҆ллилꙋ́їа, а҆ллилꙋ́їа.

<rubric>И҆ и҆зше́дъ дїа́конъ сѣ́верною две́рїю, и҆ ста́въ на ѡ҆бы́чнѣмъ мѣ́стѣ, глаго́летъ:</rubric>

<red>П</red>ро́сти прїи́мше бжⷭ҇твенныхъ, ст҃ы́хъ, пречⷭ҇тыхъ, безсме́ртныхъ, нбⷭ҇ныхъ и҆ животворѧ́щихъ, стра́шныхъ хрⷭ҇то́выхъ та̑инъ, досто́йнѡ бл҃годари́мъ гдⷭ҇а.

<rubric class="inline">Ли́къ:</rubric> <red>Г</red>дⷭ҇и поми́лꙋй.

<red>З</red>астꙋпѝ, сп҃сѝ, поми́лꙋй и҆ сохранѝ на́съ бж҃е, твое́ю бл҃года́тїю.

<rubric class="inline">Ли́къ:</rubric> <red>Г</red>дⷭ҇и поми́лꙋй.

<red>Д</red>е́нь ве́сь соверше́нъ, ст҃ъ, ми́ренъ и҆ безгрѣ́шенъ и҆спроси́вше, са́ми себѐ, и҆ дрꙋ́гъ дрꙋ́га, и҆ ве́сь живо́тъ на́шъ хрⷭ҇тꙋ̀ бг҃ꙋ предади́мъ.

<rubric class="inline">Ли́къ:</rubric> <red>Т</red>ебѣ̀ гдⷭ҇и.

<rubric>Сщ҃е́нникъ возглаша́етъ: </rubric>

<red>Ꙗ҆́</red>кѡ ты̀ є҆сѝ ѡ҆сщ҃е́нїе на́ше, и҆ тебѣ̀ сла́вꙋ возсыла́емъ, ѻ҆ц҃ꙋ̀ и҆ сн҃ꙋ и҆ ст҃о́мꙋ дх҃ꙋ, ны́нѣ и҆ при́снѡ, и҆ во вѣ́ки вѣкѡ́въ.

<rubric class="inline">Ли́къ:</rubric> <red>А҆</red>ми́нь.

<rubric class="inline">І҆ере́й:</rubric> <red>С</red>ъ ми́ромъ и҆зы́демъ.

<rubric class="inline">Ли́къ:</rubric> <red>Ѡ҆</red> и҆́мени гдⷭ҇ни.

<rubric class="inline">Дїа́конъ:</rubric> <red>Г</red>дⷭ҇ꙋ помо́лимсѧ.

<rubric class="inline">Ли́къ:</rubric> <red>Г</red>дⷭ҇и поми́лꙋй.

## Мл҃тва заамвѡ́ннаѧ, возглаша́емаѧ ѿ сщ҃е́нника:

<versal>Б</versal>л҃гословлѧ́ѧй бл҃гословѧ́щыѧ тѧ̀ гдⷭ҇и, и҆ ѡ҆сщ҃а́ѧй на тѧ̀ ѹ҆пова́ющыѧ, сп҃сѝ лю́ди твоѧ̑, и҆ бл҃гословѝ достоѧ́нїе твоѐ, и҆сполне́нїе цр҃кве твоеѧ̀ сохранѝ, ѡ҆ст҃ѝ лю́бѧщыѧ бл҃голѣ́пїе до́мꙋ твоегѡ̀: ты̀ тѣ́хъ возпросла́ви бжⷭ҇твенною твое́ю си́лою, и҆ не ѡ҆ста́ви на́съ ѹ҆пова́ющихъ на тѧ̀. Ми́ръ мі́рови твоемꙋ̀ да́рꙋй, цр҃квамъ твои̑мъ, сщ҃е́нникѡмъ, во́инствꙋ, и҆ всѣ̑мъ лю́демъ твои̑мъ: ꙗ҆́кѡ всѧ́кое даѧ́нїе бл҃го, и҆ всѧ́къ да́ръ соверше́нъ свы́ше є҆́сть сходѧ́й ѿ тебѐ ѻ҆ц҃а̀ свѣ́тѡвъ: и҆ тебѣ̀ сла́вꙋ, и҆ бл҃годаре́нїе, и҆ поклоне́нїе возсыла́емъ, ѻ҆ц҃ꙋ̀ и҆ сн҃ꙋ и҆ ст҃о́мꙋ дх҃ꙋ, ны́нѣ и҆ при́снѡ, и҆ во вѣ́ки вѣкѡ́въ.

<rubric class="inline">Та́же:</rubric> <incipit><red>Б</red>ꙋ́ди и҆́мѧ гдⷭ҇не:</incipit> <rubric class="inline">Три́жды.</rubric>

<rubric class="inline">И҆ ѱало́мъ л҃г:</rubric> <incipit><red>Б</red>л҃гословлю̀ гдⷭ҇а:</incipit>



<rubric>Мл҃твѣ же глаго́лемѣй, дїа́конъ стои́тъ на деснѣ́й странѣ̀ пред̾ ѡ҆́бразомъ влⷣки хрⷭ҇та̀, держѧ̀ ѡ҆ра́рь сво́й, главꙋ̀ прикло́нь, до соверше́нїѧ мл҃твы: се́й же сконча́вшейсѧ, сщ҃е́нникъ ѹ҆́бѡ вхо́дитъ ст҃ы́ми две́рьми, и҆ ѿше́дъ въ предложе́нїе, глаго́летъ настоѧ́щꙋю мл҃твꙋ:</rubric>

## Мл҃тва, глаго́лемаѧ внегда̀ потреби́ти ст҃а̑ѧ.

<versal data-diacritics="true">И҆</versal>спо́лнисѧ и҆ соверши́сѧ є҆ли́кѡ по на́шей си́лѣ, хрⷭ҇тѐ бж҃е на́шъ, твоегѡ̀ смотре́нїѧ та́инство: и҆мѣ́емъ бо смⷬ҇ти твоеѧ̀ па́мѧть, ви́дѣхомъ воскрⷭ҇нїѧ твоегѡ̀ ѡ҆́бразъ, напо́лнихомсѧ безконе́чныѧ твоеѧ̀ жи́зни, наслади́хомсѧ неистоща́емыѧ твоеѧ̀ пи́щи, є҆ѧ́же и҆ въ бꙋ́дꙋщемъ вѣ́цѣ всѣ̑мъ на́мъ сподо́битисѧ бл҃говолѝ, бл҃года́тїю безнача́льнагѡ твоегѡ̀ ѻ҆ц҃а̀, и҆ ст҃а́гѡ и҆ бл҃га́гѡ и҆ животворѧ́щагѡ твоегѡ̀ дх҃а, ны́нѣ и҆ при́снѡ, и҆ во вѣ́ки вѣкѡ́въ, а҆ми́нь.



<rubric>Дїа́конъ же, вше́дъ сѣ́верною страно́ю, потреблѧ́етъ ст҃а̑ѧ со стра́хомъ, и҆ со всѧ́кимъ ѹ҆твержде́нїемъ.</rubric>

<rubric>Сщ҃е́нникъ же и҆зше́дъ, дае́тъ лю́демъ а҆нті́дѡръ. По сконча́нїи же ѱалма̀, и҆ раздаѧ́нїи а҆нті́дѡра, глаго́летъ:</rubric>

<red>Б</red>лгⷭ҇ве́нїе гдⷭ҇не на ва́съ, тогѡ̀ бл҃года́тїю и҆ чл҃колю́бїемъ, всегда̀, ны́нѣ и҆ при́снѡ, и҆ во вѣ́ки вѣкѡ́въ.

<rubric class="inline">Ли́къ:</rubric> <red>А҆</red>ми́нь.

<rubric class="inline">Сщ҃е́нникъ:</rubric> <red>С</red>ла́ва тебѣ̀ хрⷭ҇тѐ бж҃е, ѹ҆пова́нїе на́ше, сла́ва тебѣ̀.

<rubric class="inline">Ли́къ:</rubric> <red>С</red>ла́ва, и҆ ны́нѣ: <red>Г</red>дⷭ҇и поми́лꙋй, <rubric class="inline">три́жды.</rubric> <red>Б</red>л҃гословѝ.

<rubric class="inline">Сщ҃е́нникъ:</rubric> <red>Х</red>рⷭ҇то́съ и҆́стинный бг҃ъ на́шъ, мл҃твами пречⷭ҇тыѧ своеѧ̀ мт҃ре <rubric class="inline">(и҆ прѡ́чаѧ)</rubric>, и҆́же во ст҃ы́хъ ѻ҆тца̀ на́шегѡ васі́лїа вели́кагѡ, а҆рхїепⷭ҇кпа кесарі́и каппадокі́йскїѧ: и҆ ст҃а́гѡ <red>и҆́мⷬ҇къ</red> <rubric class="inline">(є҆гѡ́же є҆́сть хра́мъ, и҆ є҆гѡ́же є҆́сть де́нь)</rubric>, и҆ всѣ́хъ ст҃ы́хъ, поми́лꙋетъ и҆ сп҃се́тъ на́съ, ꙗ҆́кѡ бл҃гъ и҆ чл҃колю́бецъ.

<rubric>Ли́къ же многолѣ́тствꙋетъ патрїа́рха.</rubric>

<rubric>И҆ сщ҃е́нникъ же, вше́дъ во ст҃ы́й ѻ҆лта́рь, глаго́летъ бл҃года́рственныѧ мл҃твы.</rubric>

<rubric class="inline">Та́же</rubric> <incipit><red>Н</red>ы́нѣ ѿпꙋща́еши:</incipit> <incipit><red>Трист҃о́е.</red></incipit> <rubric class="inline">По</rubric> <incipit><red>Ѻ҆́</red>ч҃е на́шъ:</incipit>

<rubric>Тропа́рь васі́лїа вели́кагѡ, гла́съ а҃:</rubric>

<red>В</red>о всю̀ зе́млю и҆зы́де вѣща́нїе твоѐ, ꙗ҆́кѡ прїе́мшꙋю сло́во твоѐ, и҆́мже бг҃олѣ́пнѡ наꙋчи́лъ є҆сѝ: є҆стество̀ сꙋ́щихъ ѹ҆ѧсни́лъ є҆сѝ, человѣ́чєскїѧ ѡ҆бы́чаи ѹ҆краси́лъ є҆сѝ: ца́рское сщ҃е́нїе, ѻ҆́тче прпⷣбне, молѝ хрⷭ҇та̀ бг҃а сп҃сти́сѧ дꙋша́мъ на́шымъ.

<rubric>Сла́ва, конда́къ, гла́съ д҃:</rubric>

<red>Ꙗ҆</red>ви́лсѧ є҆сѝ ѡ҆снова́нїе непоколеби́мое цр҃кве, подаѧ̀ всѣ́мъ некрадо́мое госпо́дство человѣ́кѡмъ, запечатлѣ́ѧ твои́ми велѣ́ньми, нб҃оѧвле́нне васі́лїе прпⷣбне.

<rubric>И҆ ны́нѣ, бг҃оро́диченъ:</rubric>

<red>П</red>редста́тельство хрⷭ҇тїа́нъ непосты́дное, хода́тайство ко творцꙋ̀ непрело́жное, не пре́зри грѣ́шныхъ моле́нїй гла́сы: но предварѝ, ꙗ҆́кѡ бл҃га́ѧ, на по́мощь на́съ, вѣ́рнѡ зовꙋ́щихъ тѝ: ѹ҆скорѝ на мл҃твꙋ, и҆ потщи́сѧ на ѹ҆моле́нїе, предста́тельствꙋющи при́снѡ бцⷣе, чтꙋ́щихъ тѧ̀.

<rubric>И҆лѝ а҆́ще хо́щеши, рцы̀ и҆ дню̀ тропа́рь.</rubric>

<red>Г</red>дⷭ҇и поми́лꙋй, <rubric class="inline">в҃і.</rubric>

<incipit><red>Чⷭ҇</red>тнѣ́йшꙋю:</incipit>

<rubric>Сла́ва, и҆ ны́нѣ:</rubric>

<rubric>И҆ твори́тъ ѿпꙋ́стъ, и҆ совлача́етсѧ сщ҃е́нныѧ ѡ҆де́жды.</rubric>

<rubric>Потреби́вшꙋ же дїа́конꙋ ст҃а̑ѧ со всѧ́кимъ ѡ҆пасе́нїемъ, ꙗ҆́кѡ ничемꙋ̀ ѿ ѕѣлѡ̀ дро́бнѣйшихъ па́сти крꙋпи́цъ, и҆лѝ ѡ҆ста́тисѧ, налїѧ́въ во ст҃ꙋ́ю ча́шꙋ ѿ вїна̀ и҆ воды̀, и҆ потреби́въ, и҆ сопрѧ́тавъ гꙋ́бою всю̀ мокротꙋ̀. Та́же слага́етъ ст҃ы̑ѧ сосꙋ́ды вкꙋ́пѣ, и҆ ѡ҆бвѧза́въ и҆́хъ, полага́етъ на ѡ҆бы́чнѣмъ мѣ́стѣ, глаго́лѧ: <incipit><red>Н</red>ы́нѣ ѿпꙋща́еши:</incipit> и҆ прѡ́чаѧ, ꙗ҆́коже и҆ сщ҃е́нникъ: и҆ ѡ҆мыва́етъ рꙋ́ки на ѡ҆бы́чнѣмъ мѣ́стѣ, и҆ поклони́всѧ вкꙋ́пѣ со сщ҃е́нникомъ, творѧ́тъ ѿпꙋ́стъ, и҆ бл҃годарѧ́ще бг҃а ѡ҆ всѣ́хъ и҆схо́дѧтъ.</rubric>

<rubric>Коне́цъ бжⷭ҇твенныѧ лїтꙋргі́и вели́кагѡ васі́лїа.</rubric>
