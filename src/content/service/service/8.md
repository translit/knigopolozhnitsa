---
title: "Ѿпꙋ́сты дне́внїи во всю̀ седми́цꙋ, по ѡ҆бы́чаю ст҃ы̑ѧ восто́чныѧ цр҃кве"
navigation:
  key: service-service-8
  title: "Ѿпꙋ́сты дне́внїи во всю̀ седми́цꙋ, по ѡ҆бы́чаю ст҃ы̑ѧ восто́чныѧ цр҃кве"
  parent: service-service
  order: 8
type: "service"
---

# Ѿпꙋ́сты дне́внїи во всю̀ седми́цꙋ, по ѡ҆бы́чаю ст҃ы̑ѧ восто́чныѧ цр҃кве.

<rubric>Въ сꙋббѡ́тꙋ ве́чера:</rubric>

<red>Х</red>рⷭ҇то́съ и҆́стинный бг҃ъ на́шъ, мл҃твами пречⷭ҇тыѧ своеѧ̀ мт҃ре, ст҃ы́хъ сла́вныхъ и҆ всехва́льныхъ а҆пⷭ҇лъ, и҆ ст҃а́гѡ <red>и҆́мⷬ҇къ</red> <rubric class="inline">(є҆гѡ́же є҆́сть хра́мъ)</rubric>, и҆ ст҃а́гѡ <red>и҆́мⷬ҇къ</red> <rubric class="inline">(є҆гѡ́же є҆́сть де́нь)</rubric>, ст҃ы́хъ првⷣныхъ бг҃оѻтє́цъ і҆ѡакі́ма и҆ а҆́нны, и҆ всѣ́хъ ст҃ы́хъ, поми́лꙋетъ и҆ сп҃се́тъ на́съ, ꙗ҆́кѡ бл҃гъ и҆ чл҃колю́бецъ.



<rubric>Въ недѣ́лю на ѹ҆́трени:</rubric>

<red>В</red>оскр҃сы́й и҆з̾ ме́ртвыхъ хрⷭ҇то́съ и҆́стинный бг҃ъ на́шъ, мл҃твами пречⷭ҇тыѧ своеѧ̀ мт҃ре, ст҃ы́хъ сла́вныхъ и҆ всехва́льныхъ а҆пⷭ҇лъ: <rubric class="inline">и҆ прѡ́чаѧ, ꙗ҆́коже вы́ше пи́сано є҆́сть.</rubric>



<rubric>Во ст҃ѣ́й лїтꙋргі́и ѿпꙋ́стъ то́йже, ꙗ҆́коже и҆ на ѹ҆́трени: приглаша́етъ же и҆ ст҃а́го, є҆гѡ́же быва́етъ лїтꙋргі́а, златоꙋ́стагѡ, и҆лѝ васі́лїа вели́кагѡ.</rubric>



<rubric>Въ недѣ́лю ве́чера, и҆ въ понедѣ́льникъ на ѹ҆́трени:</rubric>

<red>Х</red>рⷭ҇то́съ и҆́стинный бг҃ъ на́шъ, мл҃твами пречⷭ҇тыѧ своеѧ̀ мт҃ре, предста́тельствы чⷭ҇тны́хъ нбⷭ҇ныхъ си́лъ безпло́тныхъ: ст҃ы́хъ сла́вныхъ и҆ всехва́льныхъ а҆пⷭ҇лъ, <rubric class="inline">(и҆ ст҃ы́хъ хра́ма и҆ днѐ)</rubric>, ст҃ы́хъ првⷣныхъ бг҃оѻтє́цъ і҆ѡакі́ма и҆ а҆́нны, и҆ всѣ́хъ ст҃ы́хъ, поми́лꙋетъ и҆ сп҃се́тъ на́съ, ꙗ҆́кѡ бл҃гъ и҆ чл҃колю́бецъ.



<rubric>Въ понедѣ́льникъ ве́чера, и҆ во вто́рникъ на ѹ҆́трени:</rubric>

<red>Х</red>рⷭ҇то́съ и҆́стинный бг҃ъ на́шъ, мл҃твами пречⷭ҇тыѧ своеѧ̀ мт҃ре, чⷭ҇тна́гѡ сла́внагѡ прⷪ҇ро́ка, прⷣте́чи и҆ крⷭ҇ти́телѧ і҆ѡа́нна, ст҃ы́хъ сла́вныхъ и҆ всехва́льныхъ а҆пⷭ҇лъ: <rubric class="inline">и҆ прѡ́чаѧ.</rubric>



<rubric>Во вто́рникъ ве́чера, и҆ въ сре́дꙋ на ѹ҆́трени:</rubric>

<red>Х</red>рⷭ҇то́съ и҆́стинный бг҃ъ на́шъ, мл҃твами пречⷭ҇тыѧ своеѧ̀ мт҃ре, си́лою чⷭ҇тна́гѡ и҆ животворѧ́щагѡ крⷭ҇та̀, ст҃ы́хъ сла́вныхъ и҆ всехва́льныхъ а҆пⷭ҇лъ: <rubric class="inline">и҆ прѡ́чаѧ.</rubric>



<rubric>Въ сре́дꙋ ве́чера, и҆ въ четверто́къ на ѹ҆́трени:</rubric>

<red>Х</red>рⷭ҇то́съ и҆́стинный бг҃ъ на́шъ, мл҃твами пречⷭ҇тыѧ своеѧ̀ мт҃ре, ст҃ы́хъ сла́вныхъ и҆ всехва́льныхъ а҆пⷭ҇лъ: и҆́же во ст҃ы́хъ ѻ҆тца̀ на́шегѡ нїкола́а а҆рхїепⷭ҇копа, мѷрлѷкі́йскагѡ чꙋдотво́рца: <rubric class="inline">и҆ прѡ́чаѧ.</rubric>



<rubric>Въ четверто́къ ве́чера, и҆ въ пѧто́къ на ѹ҆́трени:</rubric>

<red>Х</red>рⷭ҇то́съ и҆́стинный бг҃ъ на́шъ, мл҃твами пречⷭ҇тыѧ своеѧ̀ мт҃ре, си́лою чⷭ҇тна́гѡ и҆ животворѧ́щагѡ крⷭ҇та̀, ст҃ы́хъ сла́вныхъ и҆ всехва́льныхъ а҆пⷭ҇лъ: <rubric class="inline">и҆ прѡ́чаѧ.</rubric>



<rubric>Въ пѧто́къ ве́чера, и҆ въ сꙋббѡ́тꙋ на ѹ҆́трени:</rubric>

<red>Х</red>рⷭ҇то́съ и҆́стинный бг҃ъ на́шъ, мл҃твами пречⷭ҇тыѧ своеѧ̀ мт҃ре, ст҃ы́хъ сла́вныхъ и҆ всехва́льныхъ а҆пⷭ҇лъ, ст҃ы́хъ сла́вныхъ и҆ добропобѣ́дныхъ мч҃нкѡвъ, прпⷣбныхъ и҆ бг҃оно́сныхъ ѻ҆тє́цъ на́шихъ, <rubric class="inline">(и҆ ст҃а́гѡ хра́ма и҆ днѐ),</rubric> ст҃ы́хъ првⷣныхъ бг҃оѻтє́цъ і҆ѡакі́ма и҆ а҆́нны, и҆ всѣ́хъ ст҃ы́хъ, поми́лꙋетъ и҆ сп҃се́тъ на́съ, ꙗ҆́кѡ бл҃гъ и҆ чл҃колю́бецъ.



<rubric>А҆ во всю̀ седми́цꙋ на ст҃ѣ́й лїтꙋргі́и быва́ютъ ѿпꙋ́сты, ꙗ҆́коже предписа́сѧ, на вече́рни и҆ на ѹ҆́трени по дне́хъ: то́чїю прилага́етсѧ и҆ ст҃а́гѡ и҆́мѧ, є҆гѡ́же є҆́сть лїтꙋргі́а, си́це:</rubric>

<red>И҆́</red>же во ст҃ы́хъ ѻ҆тца̀ на́шегѡ і҆ѡа́нна, а҆рхїепⷭ҇кпа кѡнстанті́нѧ гра́да, златоꙋ́стагѡ и҆лѝ вели́кагѡ васі́лїа, и҆лѝ григо́рїа двоесло́ва, па́пы ри́мскагѡ.



<rubric>А҆ въ повече́рїи, и҆ въ полꙋ́нощницѣ, и҆ въ часѣ́хъ, ма́лый ѿпꙋ́стъ быва́етъ во все́й седми́цѣ, си́це:</rubric>

<red>Х</red>рⷭ҇то́съ и҆́стинный бг҃ъ на́шъ, мл҃твами пречⷭ҇тыѧ своеѧ̀ мт҃ре, прпⷣбныхъ и҆ бг҃оно́сныхъ ѻ҆тє́цъ на́шихъ, и҆ всѣ́хъ ст҃ы́хъ, поми́лꙋетъ и҆ сп҃се́тъ на́съ, ꙗ҆́кѡ бл҃гъ и҆ чл҃колю́бецъ.



<rubric>То́чїю въ недѣ́лю на полꙋ́нощницѣ и҆ въ часѣ́хъ прилага́етсѧ въ нача́лѣ:</rubric>

<incipit><red>В</red>оскресы́й и҆з̾ ме́ртвыхъ:</incipit>



<rubric>Въ пѧто́къ ве́чера, и҆ въ сꙋббѡ́тꙋ на ѹ҆́трени, и҆ на лїтꙋргі́и, не подоба́етъ возглаша́ти на ѿпꙋ́стѣ:</rubric>

<red>С</red>и́лою чⷭ҇тна́гѡ и҆ животворѧ́щагѡ крⷭ҇та̀:



<rubric>Занѐ въ то́й де́нь крⷭ҇тꙋ̀ слꙋ́жбы никакі́ѧ нѣ́сть. Въ кото́рый бо де́нь воспомина́нїе и҆ слꙋ́жба чⷭ҇тна́гѡ крⷭ҇та̀ быва́етъ, тогда̀ и҆ по́стъ є҆́сть: ꙗ҆́коже въ средѣ̀ и҆ въ пѧтцѣ̀, и҆ въ воздви́женїе чⷭ҇тна́гѡ крⷭ҇та̀, подо́бнѣ и҆ въ недѣ́лю во ѿпꙋ́стѣ, крⷭ҇та̀ не воспомина́етсѧ, занѐ не по́стный де́нь є҆́сть: си́це держи́тъ чи́нъ и҆ ѡ҆бы́чай ст҃а́ѧ восто́чнаѧ цр҃ковь, во всѣ́хъ патрїархі́ахъ, и҆ ст҃ы́хъ ѻ҆би́телехъ, и҆ повсю́дꙋ.</rubric>



<rubric>Вѣ́домо бꙋ́ди и҆ ѡ҆ се́мъ: ꙗ҆́кѡ и҆дѣ́же є҆́сть хра́мъ сп҃са хрⷭ҇та̀, ржⷭ҇тво̀, и҆лѝ бг҃оѧвле́нїе, и҆лѝ вознесе́нїе, и҆ прѡ́чаѧ, въ седми́чномъ ѿпꙋ́стѣ не возглаша́ютсѧ никогда̀ пра́здничныѧ ѿпꙋ́сты, то́чїю возглаша́етсѧ пра́здничный ѿпꙋ́стъ въ де́нь пра́здника, и҆ до ѿда́нїѧ: а҆ во ве́сь го́дъ то́кмѡ:</rubric>

<red>Х</red>рⷭ҇то́съ и҆́стинный бг҃ъ на́шъ: <rubric class="inline">и҆ прѡ́чаѧ по дню̀.</rubric>
