---
title: "Чи́нъ лїті́и ѡ҆ ѹ҆со́пшихъ"
navigation:
  key: service-service-13
  title: "Чи́нъ лїті́и ѡ҆ ѹ҆со́пшихъ"
  parent: service-service
  order: 13
type: "service"
---

# Чи́нъ лїті́и ѡ҆ ѹ҆со́пшихъ.

<rubric>Вѣ́домо бꙋ́ди, ꙗ҆́кѡ во дне́хъ седми́цы по ѿпꙋ́стѣ вече́рни и҆ ѹ҆́трени, твори́мъ лїті́ю си́це:</rubric>

<rubric>Взе́мъ сщ҃е́нникъ кади́льницꙋ, и҆схо́дитъ въ притво́ръ, предходѧ́щема є҆мꙋ̀ лампа́дома. Мы́ же послѣ́дꙋемъ, пою́ще стїхи́рꙋ самогла́снꙋ ст҃а́гѡ, є҆гѡ́же є҆́сть хра́мъ, и҆схо́димъ въ притво́ръ цр҃ко́вный. И҆ по стїхи́рѣ, сщ҃е́нникъ возложи́въ на сѧ̀ є҆пїтрахи́ль, рече́тъ:</rubric>

<red>Б</red>л҃гослове́нъ бг҃ъ на́шъ, всегда̀, ны́нѣ и҆ при́снѡ, и҆ во вѣ́ки вѣкѡ́въ.

<rubric class="inline">Мы́ же:</rubric> <red>А҆</red>ми́нь.

<incipit><red>Трист҃о́е.</red></incipit> <rubric class="inline">По</rubric> <incipit><red>Ѻ҆́</red>ч҃е на́шъ:</incipit>

<rubric class="inline">Возгла́съ:</rubric> <incipit><red>Ꙗ҆́</red>кѡ твоѐ є҆́сть црⷭ҇тво:</incipit>

<rubric>И҆ тропарѝ сїѧ̑:</rubric>

<red>С</red>о дꙋ́хи првⷣныхъ сконча́вшихсѧ, дꙋ́шы ра̑бъ твои́хъ сп҃се ѹ҆поко́й, сохранѧ́ѧ и҆̀хъ во бл҃же́нной жи́зни, ꙗ҆́же ѹ҆ тебѐ чл҃колю́бче.

<red>В</red>ъ поко́ищи твое́мъ гдⷭ҇и, и҆дѣ́же всѝ ст҃і́и твоѝ ѹ҆покоева́ютсѧ, ѹ҆поко́й и҆ дꙋ́шы ра̑бъ твои́хъ, ꙗ҆́кѡ є҆ди́нъ є҆сѝ чл҃колю́бецъ.

<rubric class="inline">Сла́ва:</rubric> <red>Т</red>ы̀ є҆сѝ бг҃ъ соше́дый во а҆́дъ, и҆ ѹ҆́зы ѡ҆кова́нныхъ разрѣши́вый: са́мъ и҆ дꙋ́шы ра̑бъ твои́хъ ѹ҆поко́й.

<rubric class="inline">И҆ ны́нѣ:</rubric> <red>Є҆</red>ди́на чⷭ҇таѧ и҆ непоро́чнаѧ дв҃о, бг҃а без̾ сѣ́мене ро́ждшаѧ, молѝ сп҃сти́сѧ дꙋша́мъ и҆́хъ.

<rubric>Посе́мъ сщ҃е́нникъ глаго́летъ є҆ктенїю̀:</rubric>

<red>П</red>оми́лꙋй на́съ бж҃е, по вели́цѣй млⷭ҇ти твое́й, мо́лимъ ти сѧ, ѹ҆слы́ши и҆ поми́лꙋй.

<rubric class="inline">Ли́къ:</rubric> <red>Г</red>дⷭ҇и поми́лꙋй, <rubric class="inline">три́жды.</rubric>

<red>Є҆</red>щѐ мо́лимсѧ ѡ҆ ѹ҆покое́нїи дꙋ́шъ ѹ҆со́пшихъ рабѡ́въ бж҃їихъ, <red>и҆́мⷬ҇къ</red> и҆ ѡ҆ є҆́же прости́тисѧ и҆̀мъ всѧ́комꙋ прегрѣше́нїю, во́льномꙋ же и҆ нево́льномꙋ.

<rubric class="inline">Ли́къ:</rubric> <red>Г</red>дⷭ҇и поми́лꙋй, <rubric class="inline">три́жды.</rubric>

<red>Ꙗ҆́</red>кѡ да гдⷭ҇ь бг҃ъ ѹ҆чини́тъ дꙋ́шы и҆́хъ, и҆дѣ́же првⷣнїи ѹ҆покоѧ́ютсѧ.

<rubric class="inline">Ли́къ:</rubric> <red>Г</red>дⷭ҇и поми́лꙋй, <rubric class="inline">три́жды.</rubric>

<red>М</red>лⷭ҇ти бж҃їѧ, црⷭ҇тва нбⷭ҇нагѡ, и҆ ѡ҆ставле́нїѧ грѣхѡ́въ и҆́хъ, ѹ҆ хрⷭ҇та̀ безсме́ртнагѡ цр҃ѧ̀ и҆ бг҃а на́шегѡ про́симъ.

<rubric class="inline">Ли́къ:</rubric> <red>П</red>ода́й гдⷭ҇и.

<rubric class="inline">Дїа́конъ:</rubric> <red>Г</red>дⷭ҇ꙋ помо́лимсѧ.

<rubric class="inline">Ли́къ:</rubric> <red>Г</red>дⷭ҇и поми́лꙋй.

<rubric class="inline">Сщ҃е́нникъ:</rubric> <red>Б</red>ж҃е дꙋхѡ́въ, и҆ всѧ́кїѧ пло́ти, сме́рть попра́вый и҆ дїа́вола ѹ҆праздни́вый, и҆ живо́тъ мі́рꙋ твоемꙋ̀ дарова́вый: са́мъ гдⷭ҇и, поко́й дꙋ́шы ѹ҆со́пшихъ ра̑бъ твои́хъ <red>и҆́мⷬ҇къ</red> въ мѣ́стѣ свѣ́тлѣ, въ мѣ́стѣ ѕла́чнѣ, въ мѣ́стѣ поко́йнѣ, ѿню́дꙋже ѿбѣжѐ болѣ́знь, печа́ль и҆ воздыха́нїе: всѧ́кое согрѣше́нїе, содѣ́ѧнное и҆́ми сло́вомъ, и҆лѝ дѣ́ломъ, и҆лѝ помышле́нїемъ, ꙗ҆́кѡ бл҃гі́й чл҃колю́бецъ бг҃ъ, простѝ: ꙗ҆́кѡ нѣ́сть человѣ́къ, и҆́же жи́въ бꙋ́детъ, и҆ не согрѣши́тъ: ты́ бо є҆ди́нъ то́кмѡ без̾ грѣха̀, пра́вда твоѧ̀ пра́вда во вѣ́ки, и҆ сло́во твоѐ и҆́стина.

<rubric class="inline">Возгла́съ:</rubric> <red>Ꙗ҆́</red>кѡ ты̀ є҆сѝ воскрⷭ҇нїе и҆ живо́тъ и҆ поко́й ѹ҆со́пшихъ ра̑бъ твои́хъ <red>и҆́мⷬ҇къ</red> хрⷭ҇тѐ бж҃е на́шъ, и҆ тебѣ̀ сла́вꙋ возсыла́емъ, со безнача́льнымъ твои́мъ ѻ҆ц҃е́мъ, и҆ прест҃ы́мъ и҆ бл҃ги́мъ и҆ животворѧ́щимъ твои́мъ дх҃омъ, ны́нѣ и҆ при́снѡ, и҆ во вѣ́ки вѣкѡ́въ.

<rubric class="inline">Ли́къ:</rubric> <red>А҆</red>ми́нь.

<rubric>По возгла́сѣ сщ҃е́нникъ рече́тъ:</rubric>

<red>С</red>ла́ва тебѣ̀ хрⷭ҇тѐ бж҃е, ѹ҆пова́нїе на́ше, сла́ва тебѣ̀.

<rubric class="inline">И҆ мы̀:</rubric> <rubric class="inline">Сла́ва, и҆ ны́нѣ:</rubric> <red>Г</red>дⷭ҇и поми́лꙋй, <rubric class="inline">три́жды.</rubric> <red>Б</red>л҃гословѝ.

<rubric>Сщ҃е́нникъ ѿпꙋ́стъ:</rubric>

<red>В</red>оскр҃сы́й и҆з̾ ме́ртвыхъ хрⷭ҇то́съ и҆́стинный бг҃ъ на́шъ, мл҃твами пречⷭ҇тыѧ своеѧ̀ мт҃ре, ст҃ы́хъ сла́вныхъ и҆ всехва́льныхъ а҆пⷭ҇лъ, прпⷣбныхъ и҆ бг҃оно́сныхъ ѻ҆тє́цъ на́шихъ, и҆ всѣ́хъ ст҃ы́хъ, дꙋ́шы ѿ на́съ преста́вльшихсѧ ра̑бъ свои́хъ, въ селе́нїихъ првⷣныхъ ѹ҆чини́тъ, въ нѣ́дрѣхъ а҆враа́ма ѹ҆поко́итъ, и҆ съ првⷣными причте́тъ, и҆ на́съ поми́лꙋетъ, ꙗ҆́кѡ бл҃гъ и҆ чл҃колю́бецъ.

<rubric>По ѿпꙋ́стѣ всѧ̀ бра́тїѧ рекꙋ́тъ гла́сомъ:</rubric>

<red>В</red>ѣ́чнаѧ ва́ша па́мѧть, достобл҃же́ннїи ѻ҆тцы̀ и҆ бра́тїѧ на́шѧ приснопомина́емїи. <rubric class="inline">Три́жды.</rubric>

<rubric>Та́же рекꙋ́тъ пома́лꙋ и҆ поле́гкꙋ всѝ:</rubric>

<red>Б</red>г҃ъ да ѹ҆бл҃жи́тъ и҆ ѹ҆поко́итъ и҆̀хъ, и҆ на́съ поми́лꙋетъ, ꙗ҆́кѡ бл҃гъ и҆ чл҃колю́бецъ.
