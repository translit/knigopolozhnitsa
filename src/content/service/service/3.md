---
title: "Чи́нъ сщ҃е́нныѧ и҆ бжⷭ҇твенныѧ лїтꙋргі́и"
navigation:
  key: service-service-3
  title: "Чи́нъ сщ҃е́нныѧ и҆ бжⷭ҇твенныѧ лїтꙋргі́и"
  parent: service-service
  order: 3
type: "service"
---

# Чи́нъ сщ҃е́нныѧ и҆ бжⷭ҇твенныѧ лїтꙋргі́и.

<rubric>Хотѧ́й сщ҃е́нникъ бжⷭ҇твенное соверша́ти тайнодѣ́йствїе, до́лженъ є҆́сть пе́рвѣе ѹ҆́бѡ примире́нъ бы́ти со всѣ́ми, и҆ не и҆мѣ́ти что̀ на кого̀, и҆ се́рдце же, є҆ли́ка си́ла, ѿ лꙋка́выхъ блюстѝ помыслѡ́въ, воздержа́тисѧ же съ ве́чера, и҆ трезви́тисѧ да́же до вре́мене сщ҃еннодѣ́йствїѧ. Вре́мени же наста́вшꙋ, вхо́дитъ въ хра́мъ: и҆ соедини́всѧ со дїа́кономъ, творѧ́тъ вкꙋ́пѣ къ восто́кꙋ пред̾ ст҃ы́ми две́рьми поклонє́нїѧ трѝ.</rubric>

<rubric>Та́же глаго́летъ дїа́конъ:</rubric>

<red>Б</red>л҃гословѝ, влады́ко.

<rubric class="inline">Сщ҃е́нникъ:</rubric> <red>Б</red>л҃гослове́нъ бг҃ъ на́шъ, всегда̀, ны́нѣ и҆ при́снѡ, и҆ во вѣ́ки вѣкѡ́въ, а҆ми́нь.

<rubric>Начина́етъ глаго́лати дїа́конъ:</rubric>

<incipit><red>Ц</red>р҃ю̀ нбⷭ҇ный:</incipit> <incipit><red>Трист҃о́е.</red></incipit> <rubric class="inline">По</rubric> <incipit><red>Ѻ҆́</red>ч҃е на́шъ:</incipit>

<rubric class="inline">Сщ҃е́нникъ:</rubric> <incipit><red>Ꙗ҆́</red>кѡ твоѐ є҆́сть црⷭ҇тво:</incipit>

<rubric>Та́же глаго́лютъ:</rubric>

<red>П</red>оми́лꙋй на́съ гдⷭ҇и, поми́лꙋй на́съ: всѧ́кагѡ бо ѿвѣ́та недоꙋмѣ́юще, сїю̀ тѝ мл҃твꙋ ꙗ҆́кѡ влⷣцѣ грѣ́шнїи прино́симъ: поми́лꙋй на́съ.

<rubric class="inline">Сла́ва:</rubric> <red>Г</red>дⷭ҇и, поми́лꙋй на́съ, на тѧ́ бо ѹ҆пова́хомъ, не прогнѣ́вайсѧ на ны̀ ѕѣлѡ̀, нижѐ помѧнѝ беззако́нїй на́шихъ: но при́зри и҆ ны́нѣ ꙗ҆́кѡ бл҃гоꙋтро́бенъ, и҆ и҆зба́ви ны̀ ѿ вра̑гъ на́шихъ: ты́ бо є҆сѝ бг҃ъ на́шъ, и҆ мы̀ лю́дїе твоѝ, всѝ дѣла̀ рꙋкꙋ̀ твоє́ю, и҆ и҆́мѧ твоѐ призыва́емъ.

<rubric class="inline">И҆ ны́нѣ:</rubric> <red>М</red>лⷭ҇рдїѧ двє́ри ѿве́рзи на́мъ бл҃гослове́ннаѧ бцⷣе, надѣ́ющїисѧ на тѧ̀ да не поги́бнемъ, но да и҆зба́вимсѧ тобо́ю ѿ бѣ́дъ: ты́ бо є҆сѝ сп҃се́нїе ро́да хрⷭ҇тїа́нскагѡ.

<rubric>Та́же ѿхо́дѧтъ ко і҆кѡ́нѣ хрⷭ҇то́вѣ и҆ целꙋ́ютъ ю҆̀, глаго́люще:</rubric>

<red>П</red>речⷭ҇томꙋ твоемꙋ̀ ѡ҆́бразꙋ покланѧ́емсѧ бл҃гі́й, просѧ́ще проще́нїѧ прегрѣше́нїй на́шихъ хрⷭ҇тѐ бж҃е: во́лею бо бл҃говоли́лъ є҆сѝ пло́тїю взы́ти на крⷭ҇тъ, да и҆зба́виши, ꙗ҆̀же созда́лъ є҆сѝ, ѿ рабо́ты вра́жїѧ. Тѣ́мже бл҃года́рственнѡ вопїе́мъ тѝ: ра́дости и҆спо́лнилъ є҆сѝ всѧ̑ сп҃се на́шъ, прише́дый сп҃стѝ мі́ръ.

<rubric>Та́же цѣлꙋ́ютъ и҆ і҆кѡ́нꙋ бцⷣы, глаго́люще тропа́рь:</rubric>

<red>М</red>лⷭ҇рдїѧ сꙋ́щи и҆сто́чникъ, млⷭ҇ти сподо́би на́съ бцⷣе, при́зри на лю́ди согрѣши́вшыѧ, ꙗ҆вѝ ꙗ҆́кѡ при́снѡ си́лꙋ твою̀: на тѧ́ бо ѹ҆пова́юще, ра́дꙋйсѧ вопїе́мъ тѝ, ꙗ҆́коже не́когда гаврїи́лъ безпло́тныхъ а҆рхїстрати́гъ.

<rubric>Та́же прикло́нше главꙋ̀, глаго́лютъ сїю̀ мл҃твꙋ:</rubric>

<red>Г</red>дⷭ҇и, низпослѝ рꙋ́кꙋ твою̀ съ высоты̀ ст҃а́гѡ жили́ща твоегѡ̀, и҆ ѹ҆крѣпѝ мѧ̀ въ предлежа́щꙋю слꙋ́жбꙋ твою̀: да неѡсꙋжде́ннѡ предста́нꙋ стра́шномꙋ прⷭ҇то́лꙋ твоемꙋ̀, и҆ безкро́вное сщ҃еннодѣ́йствїе совершꙋ̀, ꙗ҆́кѡ твоѧ̀ є҆́сть си́ла и҆ сла́ва, во вѣ́ки вѣкѡ́въ, а҆ми́нь.

<rubric>Та́же творѧ́тъ и҆ къ ликѡ́мъ покло́ны по є҆ди́номꙋ, и҆ та́кѡ ѿхо́дѧтъ въ же́ртвенникъ, глаго́люще:</rubric>

<red>В</red>ни́дꙋ въ до́мъ тво́й, поклоню́сѧ ко хра́мꙋ ст҃о́мꙋ твоемꙋ̀ въ стра́сѣ твое́мъ. Гдⷭ҇и, наста́ви мѧ̀ пра́вдою твое́ю, вра̑гъ мои́хъ ра́ди и҆спра́ви пред̾ тобо́ю пꙋ́ть мо́й: ꙗ҆́кѡ нѣ́сть во ѹ҆стѣ́хъ и҆́хъ и҆́стины, се́рдце и҆́хъ сꙋ́етно, гро́бъ ѿве́рстъ горта́нь и҆́хъ, ѧ҆зы́ки свои́ми льща́хꙋ. Сꙋдѝ и҆̀мъ бж҃е, да ѿпадꙋ́тъ ѿ мы́слей свои́хъ, по мно́жествꙋ нече́стїѧ и҆́хъ и҆зри́ни ѧ҆̀, ꙗ҆́кѡ преѡгорчи́ша тѧ̀ гдⷭ҇и. И҆ да возвеселѧ́тсѧ всѝ ѹ҆пова́ющїи на тѧ̀, во вѣ́ки возра́дꙋютсѧ, и҆ всели́шисѧ въ ни́хъ, и҆ похва́лѧтсѧ ѡ҆ тебѣ̀ лю́бѧщїи и҆́мѧ твоѐ. Ꙗ҆́кѡ ты̀ бл҃гослови́ши првⷣника гдⷭ҇и, ꙗ҆́кѡ ѻ҆рꙋ́жїемъ бл҃говоле́нїѧ вѣнча́лъ є҆сѝ на́съ.

<rubric>Вше́дше же во ст҃и́лище, творѧ́тъ покло́ны трѝ пред̾ ст҃о́ю трапе́зою, и҆ цѣлꙋ́ютъ ст҃о́е є҆ѵⷢ҇лїе и҆ ст҃ꙋ́ю трапе́зꙋ. Та́же прїе́млютъ въ рꙋ́ки своѧ̑ кі́йждо стїха́рь сво́й, и҆ творѧ́тъ покло́ны трѝ къ восто́кꙋ, глаго́люще въ себѣ̀ кі́йждо:</rubric>

<red>Б</red>ж҃е, ѡ҆чи́сти мѧ̀ грѣ́шнаго, и҆ поми́лꙋй мѧ̀.

<rubric>Та́же прихо́дитъ къ сщ҃е́нникꙋ дїа́конъ, держѧ̀ въ десно́й рꙋцѣ̀ стїха́рь со ѡ҆раре́мъ, и҆ подклони́въ є҆мꙋ̀ главꙋ̀, глаго́летъ:</rubric>

<red>Б</red>л҃гословѝ, влады́ко, стїха́рь со ѡ҆раре́мъ.

<rubric class="inline">Сщ҃е́нникъ глаго́летъ:</rubric> <red>Б</red>л҃гослове́нъ бг҃ъ на́шъ, всегда̀, ны́нѣ и҆ при́снѡ, и҆ во вѣ́ки вѣкѡ́въ.

<rubric>Та́же ѿхо́дитъ къ себѣ̀ дїа́конъ, во є҆ди́нꙋ странꙋ̀ ст҃и́лища, и҆ ѡ҆блачи́тсѧ въ стїха́рь, молѧ́сѧ си́це:</rubric>

<red>В</red>озра́дꙋетсѧ дꙋша̀ моѧ̀ ѡ҆ гдⷭ҇ѣ, ѡ҆блече́ бо мѧ̀ въ ри́зꙋ сп҃се́нїѧ, и҆ ѡ҆де́ждею весе́лїѧ ѡ҆дѣ́ѧ мѧ̀: ꙗ҆́кѡ женихꙋ̀ возложѝ мѝ вѣне́цъ, и҆ ꙗ҆́кѡ невѣ́стꙋ ѹ҆краси́ мѧ красото́ю.

<rubric>И҆ ѡ҆ра́рь ѹ҆́бѡ цѣлова́въ, налага́етъ на лѣ́вое ра́мо. Нарꙋка̑вницы же налага́ѧ на рꙋ́ки, на деснꙋ́ю ѹ҆́бѡ, глаго́летъ:</rubric>

<red>Д</red>есни́ца твоѧ̀ гдⷭ҇и, просла́висѧ въ крѣ́пости: десна́ѧ твоѧ̀ рꙋка̀ гдⷭ҇и, сокрꙋшѝ врагѝ: и҆ мно́жествомъ сла́вы твоеѧ̀ сте́рлъ є҆сѝ сꙋпоста́ты.

<rubric>На лѣ́вꙋю же, глаго́летъ:</rubric>

<red>Р</red>ꙋ́цѣ твоѝ сотвори́стѣ мѧ̀ и҆ созда́стѣ мѧ̀: вразꙋми́ мѧ, и҆ наꙋчꙋ́сѧ за́повѣдемъ твои̑мъ.

<rubric>Та́же ѿше́дъ въ предложе́нїе, ѹ҆готовлѧ́етъ сщ҃є́ннаѧ. Ст҃ы́й ѹ҆́бѡ ді́скосъ поставлѧ́етъ ѡ҆ шꙋ́юю странꙋ̀, поти́ръ же, є҆́же є҆́сть ст҃ꙋ́ю ча́шꙋ, ѡ҆ деснꙋ́ю, и҆ прѡ́чаѧ съ ни́ми.</rubric>

<rubric>Сщ҃е́нникъ же си́це ѡ҆блачи́тсѧ: прїе́мь стїха́рь въ лѣ́вꙋю рꙋ́кꙋ, и҆ покло́нивсѧ три́жды къ восто́кꙋ, ꙗ҆́коже рече́сѧ, назна́менꙋетъ глаго́лѧ:</rubric>

<red>Б</red>л҃гослове́нъ бг҃ъ на́шъ, всегда̀, ны́нѣ и҆ при́снѡ, и҆ во вѣ́ки вѣкѡ́въ, а҆ми́нь.

<rubric>Та́же ѡ҆блачи́тсѧ, глаго́лѧ:</rubric>

<red>В</red>озра́дꙋетсѧ дꙋша̀ моѧ̀ ѡ҆ гдⷭ҇ѣ: <rubric class="inline">до конца̀.</rubric>

<rubric>Та́же прїе́мь є҆пїтрахи́ль, и҆ назна́менавъ, ѡ҆блача́етсѧ є҆́ю, глаго́лѧ:</rubric>

<red>Б</red>л҃гослове́нъ бг҃ъ, и҆злива́ѧй бл҃года́ть свою̀ на сщ҃е́нники своѧ̑: ꙗ҆́кѡ мѵ́ро на главѣ̀, сходѧ́щее на брадꙋ̀, брадꙋ̀ а҆арѡ́ню, сходѧ́щее на ѻ҆ме́ты ѡ҆де́жды є҆гѡ̀.

<rubric>Та́же прїе́мь поѧ́съ и҆ ѡ҆поѧсꙋ́ѧсѧ, глаго́летъ:</rubric>

<red>Б</red>л҃гослове́нъ бг҃ъ, препоѧсꙋ́ѧй мѧ̀ си́лою, и҆ положѝ непоро́ченъ пꙋ́ть мо́й, соверша́ѧй но́зѣ моѝ ꙗ҆́кѡ є҆ле́ни, и҆ на высо́кихъ поставлѧ́ѧй мѧ̀.

<rubric>Нарꙋка̑вницы же, ꙗ҆́кѡ вы́ше рече́сѧ. Та́же прїе́мь набе́дренникъ, а҆́ще и҆́мать, и҆ бл҃гослови́въ и҆̀, и҆ цѣлова́въ, глаго́летъ:</rubric>

<red>П</red>репоѧ́ши ме́чь тво́й по бедрѣ̀ твое́й си́льне, красото́ю твое́ю, и҆ добро́тою твое́ю, и҆ налѧцы̀, и҆ ѹ҆спѣва́й и҆ ца́рствꙋй, и҆́стины ра́ди и҆ кро́тости и҆ пра́вды, и҆ наста́витъ тѧ̀ ди́внѡ десни́ца твоѧ̀, всегда̀, ны́нѣ и҆ при́снѡ, и҆ во вѣ́ки вѣкѡ́въ, а҆ми́нь.

<rubric>Та́же прїе́мь фелѡ́нь и҆ бл҃гослови́въ, цѣлꙋ́етъ глаго́лѧ си́це:</rubric>

<red>С</red>щ҃е́нницы твоѝ гдⷭ҇и, ѡ҆блекꙋ́тсѧ въ пра́вдꙋ, и҆ прпⷣбнїи твоѝ ра́достїю возра́дꙋютсѧ, всегда̀, ны́нѣ и҆ при́снѡ, и҆ во вѣ́ки вѣкѡ́въ, а҆ми́нь.

<rubric>Та́же ѿше́дше въ предложе́нїе, ѹ҆мыва́ютъ рꙋ́ки, глаго́люще:</rubric>

<red>Ѹ҆</red>мы́ю въ непови́нныхъ рꙋ́цѣ моѝ, и҆ ѡ҆бы́дꙋ же́ртвенникъ тво́й гдⷭ҇и, є҆́же ѹ҆слы́шати мѝ гла́съ хвалы̀ твоеѧ̀, и҆ повѣ́дати всѧ̑ чꙋдеса̀ твоѧ̑. Гдⷭ҇и, возлюби́хъ бл҃голѣ́пїе до́мꙋ твоегѡ̀, и҆ мѣ́сто селе́нїѧ сла́вы твоеѧ̀: да не погꙋби́ши съ нечести́выми дꙋ́шꙋ мою̀, и҆ съ мꙋ́жи крове́й живота̀ моегѡ̀, и҆́хже въ рꙋка́хъ беззакѡ́нїѧ, десни́ца и҆́хъ и҆спо́лнисѧ мзды̀. А҆́зъ же неѕло́бїемъ мои́мъ ходи́хъ, и҆зба́ви мѧ̀ гдⷭ҇и, и҆ поми́лꙋй мѧ̀: нога̀ моѧ̀ ста̀ на правотѣ̀, въ це́рквахъ бл҃гословлю̀ тѧ̀, гдⷭ҇и.

<rubric>И҆ та́кѡ ѿхо́дѧтъ въ предложе́нїе.</rubric>

<rubric>Та́же поклонє́нїѧ трѝ пред̾ предложе́нїемъ сотво́рше, глаго́лютъ кі́йждо:</rubric>

<red>Б</red>ж҃е, ѡ҆чи́сти мѧ̀ грѣ́шнаго, и҆ поми́лꙋй мѧ̀.

<rubric class="inline">и҆:</rubric> <red>И҆</red>скꙋпи́лъ ны̀ є҆сѝ ѿ клѧ́твы зако́нныѧ чⷭ҇тно́ю твое́ю кро́вїю: на крⷭ҇тѣ̀ пригвозди́всѧ и҆ копїе́мъ пробо́дьсѧ: безсме́ртїе и҆сточи́лъ є҆сѝ человѣ́кѡмъ: сп҃се на́шъ, сла́ва тебѣ̀.



<rubric>Та́же глаго́летъ дїа́конъ:</rubric>

<red>Б</red>л҃гословѝ влады́ко.

<rubric>И҆ начина́етъ сщ҃е́нникъ:</rubric>

<red>Б</red>л҃гослове́нъ бг҃ъ на́шъ, всегда̀, ны́нѣ и҆ при́снѡ, и҆ во вѣ́ки вѣкѡ́въ.

<rubric class="inline">Дїа́конъ:</rubric> <red>А҆</red>ми́нь.

<rubric>Та́же прїе́млетъ сщ҃е́нникъ лѣ́вою ѹ҆́бѡ рꙋко́ю просфорꙋ̀, десно́ю же ст҃о́е копїѐ, и҆ зна́менꙋѧ и҆́мъ три́жды верхꙋ̀ печа́ти просфоры̀, глаго́летъ:</rubric>

<red>В</red>ъ воспомина́нїе гдⷭ҇а, и҆ бг҃а, и҆ сп҃са на́шегѡ і҆и҃са хрⷭ҇та̀. <rubric class="inline">Три́жды.</rubric>

<rubric>И҆ а҆́бїе водрꙋжа́етъ копїѐ въ деснꙋ́ю странꙋ̀ печа́ти, и҆ глаго́летъ рѣ́жѧ:</rubric>

<red>Ꙗ҆́</red>кѡ ѻ҆вча̀ на заколе́нїе веде́сѧ.

<rubric class="inline">Въ лѣ́вꙋю же:</rubric> <red>И҆</red> ꙗ҆́кѡ а҆́гнецъ непоро́ченъ прѧ́мѡ стригꙋ́щагѡ є҆го̀ безгла́сенъ, та́кѡ не ѿверза́етъ ѹ҆́стъ свои́хъ.

<rubric class="inline">Въ го́рнюю же странꙋ̀ печа́ти:</rubric> <red>В</red>о смире́нїи є҆гѡ̀ сꙋ́дъ є҆гѡ̀ взѧ́тсѧ.

<rubric class="inline">Въ до́льнюю же странꙋ̀:</rubric> <red>Р</red>о́дъ же є҆гѡ̀ кто̀ и҆сповѣ́сть;

<rubric class="inline">Дїа́конъ же, взира́ѧ бл҃гоговѣ́йнѡ на сицево́е та́инство, глаго́летъ на є҆ди́номъ ко́емждо рѣ́занїи:</rubric> <red>Г</red>дⷭ҇ꙋ помо́лимсѧ, <rubric class="inline">держѧ̀ и҆ ѡ҆ра́рь въ рꙋцѣ̀:</rubric> <rubric class="inline">По си́хъ глаго́летъ:</rubric> <red>В</red>озмѝ, влады́ко.

<rubric>Сщ҃е́нникъ же, вложи́въ ст҃о́е копїѐ ѿ ко́свенныѧ десны́ѧ страны̀ просфоры̀, взима́етъ ст҃ы́й хлѣ́бъ, глаго́лѧ си́це:</rubric>

<red>Ꙗ҆́</red>кѡ взе́млетсѧ ѿ землѝ живо́тъ є҆гѡ̀.

<rubric>И҆ положи́въ и҆̀ взна́къ на ст҃ѣ́мъ ді́скосѣ, ре́кшꙋ дїа́конꙋ:</rubric>

<red>П</red>ожрѝ, влады́ко.

<rubric>Жре́тъ є҆го̀ крⷭ҇тови́днѡ, си́це глаго́лѧ:</rubric>

<red>Ж</red>ре́тсѧ а҆́гнецъ бж҃їй, взе́млѧй грѣ́хъ мі́ра, за мїрскі́й живо́тъ и҆ сп҃се́нїе.

<rubric>И҆ ѡ҆браща́етъ дрꙋгꙋ́ю странꙋ̀ горѣ̀, и҆мꙋ́щꙋю крⷭ҇тъ. И҆ глаго́летъ дїа́конъ:</rubric>

<red>П</red>рободѝ, влады́ко.

<rubric>І҆ере́й же пробода́ѧ и҆̀ въ деснꙋ́ю странꙋ̀ ст҃ы́мъ копїе́мъ, глаго́летъ:</rubric>

<red>Є҆</red>ди́нъ ѿ вѡ́инъ копїе́мъ ре́бра є҆гѡ̀ прободѐ, и҆ а҆́бїе и҆зы́де кро́вь и҆ вода̀: и҆ ви́дѣвый свидѣ́тельствова, и҆ и҆́стинно є҆́сть свидѣ́тельство є҆гѡ̀.

<rubric>Дїа́конъ же, прїе́мь вїно̀ и҆ во́дꙋ, глаго́летъ ко сщ҃е́нникꙋ:</rubric>

<red>Б</red>л҃гословѝ влады́ко, ст҃о́е соедине́нїе.

<rubric>И҆ взе́мъ над̾ ни́ми бл҃гослове́нїе, влива́етъ во ст҃ы́й поти́ръ ѿ вїна̀ вкꙋ́пѣ и҆ воды̀.</rubric>

<rubric>Сщ҃е́нникъ же прїе́мь въ рꙋ́цѣ вторꙋ́ю просфорꙋ̀, глаго́летъ:</rubric>

<red>В</red>ъ че́сть и҆ па́мѧть пребл҃гослове́нныѧ влⷣчцы на́шеѧ бцⷣы и҆ приснодв҃ы мр҃і́и, є҆ѧ́же мл҃твами прїимѝ гдⷭ҇и, же́ртвꙋ сїю̀ въ пренбⷭ҇ный тво́й же́ртвенникъ.

<rubric>И҆ взе́мъ ча́стицꙋ, полага́етъ ю҆̀ ѡ҆деснꙋ́ю ст҃а́гѡ хлѣ́ба, бли́зъ среды̀ є҆гѡ̀, глаго́лѧ:</rubric>

<red>П</red>редста̀ цр҃и́ца ѡ҆деснꙋ́ю тебѐ, въ ри̑зы позлащє́нны ѡ҆дѣ́ѧна, преꙋкраше́нна.

<rubric>Та́же прїе́мь тре́тїю просфорꙋ̀, глаго́летъ:</rubric>

<red>Чⷭ҇</red>тна́гѡ сла́внагѡ прⷪ҇ро́ка, прⷣте́чи и҆ крⷭ҇ти́телѧ і҆ѡа́нна.

<rubric>И҆ взе́мъ пе́рвꙋю ча́стицꙋ, полага́етъ ю҆̀ ѡ҆ лѣ́вꙋю странꙋ̀ ст҃а́гѡ хлѣ́ба, творѧ́й нача́ло пе́рвагѡ чи́на.</rubric>

<rubric>Та́же глаго́летъ: </rubric>

<red>С</red>т҃ы́хъ сла́вныхъ прⷪ҇ро́кѡвъ: мѡѷсе́а и҆ а҆арѡ́на, и҆лїѝ и҆ є҆лїссе́а, дв҃да и҆ і҆ессе́а: ст҃ы́хъ трїе́хъ ѻ҆трокѡ́въ, и҆ данїи́ла прⷪ҇ро́ка, и҆ всѣ́хъ ст҃ы́хъ прⷪ҇ро́кѡвъ.

<rubric>И҆ взе́мъ ча́стицꙋ, полага́етъ ю҆̀ до́лѣ пе́рвыѧ бл҃гочи́ннѡ.</rubric>

<rubric>Та́же па́ки глаго́летъ: </rubric>

<red>С</red>т҃ы́хъ сла́вныхъ и҆ всехва́льныхъ а҆пⷭ҇лъ петра̀ и҆ па́ѵла, и҆ про́чихъ всѣ́хъ ст҃ы́хъ а҆пⷭ҇лѡвъ.

<rubric>И҆ та́кѡ полага́етъ тре́тїю ча́стицꙋ до́лѣ вторы́ѧ, скончава́ѧ пе́рвый чи́нъ.</rubric>

<rubric>Та́же глаго́летъ: </rubric>

<red>И҆</red>же во ст҃ы́хъ ѻ҆тє́цъ на́шихъ ст҃и́телей: васі́лїа вели́кагѡ, григо́рїа бг҃осло́ва, и҆ і҆ѡа́нна златоꙋ́стагѡ: а҆ѳана́сїа и҆ кѷрі́лла, нїкола́а мѷрлѷкі́йскагѡ, мїхаи́ла кі́евскагѡ, петра̀, а҆леѯі́а, і҆ѡ́ны, мака́рїа, фїлі́ппа, і҆́ѡва, є҆рмоге́на и҆ тѵ́хѡна моско́вскихъ: нїки́ты є҆пⷭ҇копа новгоро́дскагѡ, лео́нтїа є҆пⷭ҇копа росто́вскагѡ, и҆ всѣ́хъ ст҃ы́хъ ст҃и́телей.

<rubric>И҆ взе́мъ четве́ртꙋю ча́стицꙋ, полага́етъ ю҆̀ бли́зъ пе́рвыѧ ча́стицы, творѧ̀ второ́е нача́ло.</rubric>

<rubric>Та́же па́ки глаго́летъ: </rubric>

<red>С</red>т҃а́гѡ а҆пⷭ҇ла, первомч҃нка и҆ а҆рхїдїа́кона стефа́на: ст҃ы́хъ вели́кихъ мч҃нкѡвъ, дими́трїа, геѡ́ргїа, ѳео́дѡра тѵ́рѡна, ѳео́дѡра стратила́та, и҆ всѣ́хъ ст҃ы́хъ мꙋ́чєникъ: и҆ мч҃нцъ, ѳе́клы, варва́ры, кѷрїакі́и, є҆ѵфи́мїи и҆ параске́ѵы, є҆катері́ны, и҆ всѣ́хъ ст҃ы́хъ мꙋ́ченицъ.

<rubric>И҆ взе́мъ пѧ́тꙋю ча́стицꙋ, полага́етъ ю҆̀ до́лѣ пе́рвыѧ, сꙋ́щїѧ нача́ломъ втора́гѡ чи́на.</rubric>

<rubric>Та́же глаго́летъ: </rubric>

<red>П</red>рпⷣбныхъ и҆ бг҃оно́сныхъ ѻ҆тє́цъ на́шихъ, а҆нтѡ́нїа, є҆ѵѳѵ́мїа, са́ввы, ѻ҆нꙋ́фрїа, а҆ѳана́сїа а҆ѳѡ́нскагѡ, а҆нтѡ́нїа и҆ ѳеодо́сїа пече́рскихъ, се́ргїа ра́донежскагѡ, варлаа́ма хꙋты́нскагѡ, серафі́ма саро́вскагѡ, и҆ всѣ́хъ прпⷣбныхъ ѻ҆тє́цъ: и҆ прпⷣбныхъ ма́терей, пелагі́и, ѳеодо́сїи, а҆настасі́и, є҆ѵпраѯі́и, феѵрѡ́нїи, ѳеодꙋ́лїи, є҆ѵфросѵ́нїи, марі́и є҆гѵ́птѧныни, и҆ всѣ́хъ ст҃ы́хъ прпⷣбныхъ ма́терей.

<rubric>И҆ та́кѡ взе́мъ шестꙋ́ю ча́стицꙋ, полага́етъ ю҆̀ до́лѣ вторы́ѧ ча́стицы, во и҆сполне́нїе втора́гѡ чи́на.</rubric>

<rubric>По си́хъ же глаго́летъ: </rubric>

<red>С</red>т҃ы́хъ и҆ чꙋдотво́рцєвъ, безсре́брєникъ космы̀ и҆ дамїа́на, кѵ́ра и҆ і҆ѡа́нна, пантелеи́мона и҆ є҆рмола́а, и҆ всѣ́хъ ст҃ы́хъ безсре́бреникѡвъ.

<rubric>И҆ взе́мъ седмꙋ́ю ча́стицꙋ, полага́етъ ю҆̀ ве́рхъ, творѧ̀ тре́тїе нача́ло, по чи́нꙋ.</rubric>

<rubric>Та́же па́ки глаго́летъ: </rubric>

<red>С</red>т҃ы́хъ и҆ првⷣныхъ бг҃оѻтє́цъ і҆ѡакі́ма и҆ а҆́нны: и҆ ст҃а́гѡ, <red>и҆́мⷬ҇къ</red> <rubric class="inline">(є҆гѡ́же є҆́сть хра́мъ, и҆ є҆гѡ́же є҆́сть де́нь)</rubric>: ст҃ы́хъ равноапⷭ҇льныхъ меѳо́дїа и҆ кѷрі́лла, ѹ҆чи́телей слове́нскихъ: ст҃ы́хъ равноапⷭ҇льныхъ вели́кагѡ кнѧ́зѧ влади́мїра и҆ вели́кїѧ кнѧги́ни ѻ҆́льги: и҆ всѣ́хъ ст҃ы́хъ, и҆́хже мл҃твами посѣти́ ны, бж҃е.

<rubric>И҆ полага́етъ ѻ҆смꙋ́ю ча́стицꙋ до́лѣ пе́рвыѧ бл҃гочи́ннѡ.</rubric>

<rubric>Є҆ще́ же къ си̑мъ глаго́летъ: </rubric>

<red>И҆́</red>же во ст҃ы́хъ ѻ҆тца̀ на́шегѡ і҆ѡа́нна, а҆рхїепⷭ҇кпа кѡнстантїнопо́льскагѡ, златоꙋ́стагѡ.

<rubric>А҆́ще пое́тсѧ лїтꙋргі́а є҆гѡ̀: а҆́ще же пое́тсѧ вели́кагѡ васі́лїа, того̀ помина́етъ.</rubric>

<rubric>И҆ та́кѡ взе́мъ ѳ҃-ю ча́стицꙋ, полага́етъ ю҆̀ въ коне́цъ тре́тїѧгѡ чи́на во и҆сполне́нїе.</rubric>

<rubric>Та́же прїе́мь четве́ртꙋю просфорꙋ̀, глаго́летъ:</rubric>

<red>П</red>омѧнѝ влⷣко чл҃колю́бче, ст҃ѣ́йшыѧ правосла̑вныѧ патрїа́рхи и҆ вели́кагѡ господи́на и҆ ѻ҆тца̀ на́шегѡ ст҃ѣ́йшаго патрїа́рха <red>и҆́мⷬ҇къ</red> господи́на на́шего преѡсщ҃е́ннѣйшаго <red>и҆́мⷬ҇къ</red> и҆ всѧ́кое є҆пⷭ҇копство правосла́вныхъ, чⷭ҇тно́е пресвѵ́терство, во хрⷭ҇тѣ̀ дїа́конство, и҆ ве́сь сщ҃е́нническїй чи́нъ: <red>[</red><rubric class="inline">а҆́ще во ѡ҆би́тели:</rubric> а҆рхїмандрі́та, <rubric class="inline">и҆лѝ</rubric> и҆гꙋ́мена, <red>и҆́мⷬ҇къ</red><red>]</red>: бра́тїю и҆ сослꙋже́бники на́шѧ, сщ҃е́нники, дїа́коны, и҆ всю̀ бра́тїю на́шꙋ, ꙗ҆̀же призва́лъ є҆сѝ во твоѐ ѻ҆бще́нїе, твои́мъ бл҃гоꙋтро́бїемъ, всебл҃гі́й влⷣко.

<rubric>И҆ взе́мъ ча́стицꙋ, полага́етъ ю҆̀ до́лѣ ст҃а́гѡ хлѣ́ба.</rubric>

<rubric>Та́же помина́етъ странꙋ̀ на́шꙋ, глаго́лѧ си́це:</rubric>

<red>П</red>омѧнѝ гдⷭ҇и, бг҃охрани́мꙋю странꙋ̀ на́шꙋ и҆ правосла́вныхъ люде́й є҆ѧ̀.

<rubric>Та́же помина́етъ и҆ и҆̀хже и҆́мать живы́хъ по и҆́мени, и҆ на ко́еждо и҆́мѧ взима́етъ ча́стицꙋ, приглаго́лѧ:</rubric>

<red>П</red>омѧнѝ гдⷭ҇и, <red>и҆́мⷬ҇къ</red>.

<rubric>И҆ та́кѡ взе́мъ ча̑стицы, полага́етъ ѧ҆̀ до́лѣ ст҃а́гѡ хлѣ́ба.</rubric>

<rubric>Та́же взе́мъ пѧ́тꙋю просфорꙋ̀, глаго́летъ:</rubric>

<red>Ѡ҆</red> па́мѧти и҆ ѡ҆ставле́нїи грѣхѡ́въ ст҃ѣ́йшихъ патрїа́рхѡвъ правосла́вныхъ и҆ бл҃же́нныхъ созда́телей ст҃а́гѡ хра́ма сегѡ̀ <red>[</red><rubric class="inline">а҆́ще во ѡ҆би́тели:</rubric> ст҃ы́ѧ ѻ҆би́тели сеѧ̀<red>]</red>.

<rubric>Та́же помина́етъ рꙋкоположи́вшаго є҆го̀ а҆рхїере́а: и҆ дрꙋги́хъ, и҆̀хже хо́щетъ, ѹ҆со́пшихъ по и҆́мени. На ко́еждо и҆́мѧ взима́етъ ча́стицꙋ, приглаго́лѧ:</rubric>

<red>П</red>омѧнѝ гдⷭ҇и, <red>и҆́мⷬ҇къ</red>.

<rubric>И҆ коне́чнѣ глаго́летъ си́це:</rubric>

<red>И҆</red> всѣ́хъ въ наде́ждѣ воскрⷭ҇нїѧ, жи́зни вѣ́чныѧ и҆ твоегѡ̀ ѻ҆бще́нїѧ ѹ҆со́пшихъ, правосла́вныхъ ѻ҆тє́цъ и҆ бра́тїй на́шихъ, чл҃колю́бче гдⷭ҇и. <rubric class="inline">И҆ взима́етъ ча́стицꙋ.</rubric>

<rubric>По се́мъ глаго́летъ:</rubric>

<red>П</red>омѧнѝ гдⷭ҇и, и҆ моѐ недосто́инство, и҆ прости́ ми всѧ́кое согрѣше́нїе, во́льное же и҆ нево́льное.

<rubric>И҆ взима́етъ ча́стицꙋ. И҆ прїе́мь гꙋ́бꙋ, собира́етъ на ді́скосъ ча̑стицы до́лѣ ст҃а́гѡ хлѣ́ба, ꙗ҆́коже бы́ти во ѹ҆тверже́нїи, и҆ не и҆спа́днꙋти чесомꙋ̀.</rubric>

<rubric>Та́же дїа́конъ прїе́мь кади́льницꙋ, и҆ ѳѷмїа́мъ вложи́въ въ ню̀, глаго́летъ къ сщ҃е́нникꙋ:</rubric>

<red>Б</red>л҃гословѝ влады́ко, кади́ло.

<rubric>И҆ а҆́бїе са́мъ глаго́летъ:</rubric>

<red>Г</red>дⷭ҇ꙋ помо́лимсѧ.

<rubric>И҆ сщ҃е́нникъ мл҃твꙋ кади́ла:</rubric>

<red>К</red>ади́ло тебѣ̀ прино́симъ хрⷭ҇тѐ бж҃е на́шъ, въ воню̀ бл҃гоꙋха́нїѧ дх҃о́внагѡ, є҆́же прїе́мь въ пренбⷭ҇ный тво́й же́ртвенникъ, возниспослѝ на́мъ бл҃года́ть прест҃а́гѡ твоегѡ̀ дх҃а.

<rubric class="inline">Дїа́конъ:</rubric> <red>Г</red>дⷭ҇ꙋ помо́лимсѧ.

<rubric>Сщ҃е́нникъ, покади́въ ѕвѣзди́цꙋ, полага́етъ верхꙋ̀ ст҃а́гѡ хлѣ́ба, глаго́лѧ:</rubric>

<red>И҆</red> прише́дши ѕвѣзда̀ ста̀ верхꙋ̀, и҆дѣ́же бѣ̀ ѻ҆троча̀.

<rubric class="inline">Дїа́конъ:</rubric> <red>Г</red>дⷭ҇ꙋ помо́лимсѧ.

<rubric>І҆ере́й, покади́въ пе́рвый покро́вецъ, покрыва́етъ ст҃ы́й хлѣ́бъ съ ді́скосомъ, глаго́лѧ:</rubric>

<red>Г</red>дⷭ҇ь воцр҃и́сѧ, въ лѣ́потꙋ ѡ҆блече́сѧ: ѡ҆блече́сѧ гдⷭ҇ь въ си́лꙋ, и҆ препоѧ́сасѧ. И҆́бо ѹ҆твердѝ вселе́ннꙋю, ꙗ҆́же не подви́житсѧ. Гото́въ прⷭ҇то́лъ тво́й ѿто́лѣ, ѿ вѣ́ка ты̀ є҆сѝ. Воздвиго́ша рѣ́ки гдⷭ҇и, воздвиго́ша рѣ́ки гла́сы своѧ̑. Во́змꙋтъ рѣ́ки сотрє́нїѧ своѧ̑, ѿ гла́сѡвъ во́дъ мно́гихъ. Ди́вны высоты̑ морскі̑ѧ, ди́венъ въ высо́кихъ гдⷭ҇ь. Свидѣ̑нїѧ твоѧ̑ ѹ҆вѣ́ришасѧ ѕѣлѡ̀. До́мꙋ твоемꙋ̀ подоба́етъ ст҃ы́нѧ гдⷭ҇и, въ долготꙋ̀ дні́й.

<rubric class="inline">Дїа́конъ:</rubric> <red>Г</red>дⷭ҇ꙋ помо́лимсѧ.

<red>П</red>окры́й, влады́ко.

<rubric>І҆ере́й же, покади́въ вторы́й покро́вецъ, покрыва́етъ ст҃ы́й поти́ръ, глаго́лѧ:</rubric>

<red>П</red>окры̀ нб҃са̀ добродѣ́тель твоѧ̀ хрⷭ҇тѐ, и҆ хвалы̀ твоеѧ̀ и҆спо́лнь землѧ̀.

<rubric class="inline">Дїа́конъ:</rubric> <red>Г</red>дⷭ҇ꙋ помо́лимсѧ.

<red>П</red>окры́й, влады́ко.

<rubric>І҆ере́й же, покади́въ покро́въ, си́рѣчь воздꙋ́хъ, и҆ покрыва́ѧ ѻ҆боѧ̀, глаго́летъ:</rubric>

<red>П</red>окры́й на́съ кро́вомъ крилꙋ̀ твое́ю, и҆ ѿженѝ ѿ на́съ всѧ́каго врага̀ и҆ сꙋпоста́та. Ѹ҆мирѝ живо́тъ на́шъ гдⷭ҇и, поми́лꙋй на́съ, и҆ мі́ръ тво́й, и҆ сп҃сѝ дꙋ́шы на́шѧ, ꙗ҆́кѡ бл҃гъ и҆ чл҃колю́бецъ.

<rubric>Та́же прїе́мь сщ҃е́нникъ кади́льницꙋ, кади́тъ предложе́нїе, глаго́лѧ три́жды:</rubric>

<red>Б</red>л҃гослове́нъ бг҃ъ на́шъ, си́це бл҃говоли́вый, сла́ва тебѣ̀.

<rubric>Дїа́конъ же на ко́емждо глаго́летъ:</rubric>

<red>В</red>сегда̀, ны́нѣ и҆ при́снѡ, и҆ во вѣ́ки вѣкѡ́въ, а҆ми́нь.

<rubric>И҆ покланѧ́ютсѧ бл҃гоговѣ́йнѡ ѻ҆́ба, три́жды.</rubric>

<rubric>Та́же дїа́конъ глаго́летъ:</rubric>

<red>Ѡ҆</red> предложе́нныхъ чⷭ҇тны́хъ дарѣ́хъ, гдⷭ҇ꙋ помо́лимсѧ.

<rubric>Сщ҃е́нникъ же, прїемь кади́льницꙋ, глаго́летъ мл҃твꙋ предложе́нїѧ:</rubric>

<versal>Б</versal>ж҃е, бж҃е на́шъ, нбⷭ҇ный хлѣ́бъ, пи́щꙋ всемꙋ̀ мі́рꙋ, гдⷭ҇а на́шего и҆ бг҃а, і҆и҃са хрⷭ҇та̀ посла́вый, сп҃са и҆ и҆зба́вителѧ и҆ бл҃годѣ́телѧ, бл҃гословѧ́ща и҆ ѡ҆сщ҃а́юща на́съ, са́мъ бл҃гословѝ предложе́нїе сїѐ, и҆ прїимѝ є҆̀ въ пренбⷭ҇ный тво́й же́ртвенникъ. Помѧнѝ, ꙗ҆́кѡ бл҃гъ и҆ чл҃колю́бецъ, прине́сшихъ и҆ и҆́хже ра́ди принесо́ша: и҆ на́съ неѡсꙋжде́ны сохранѝ во сщ҃еннодѣ́ствїи бжⷭ҇твенныхъ твои́хъ та̑инъ.

<red>Ꙗ҆́</red>кѡ ст҃и́сѧ и҆ просла́висѧ пречⷭ҇тно́е и҆ великолѣ́пое и҆́мѧ твоѐ, ѻ҆ц҃а̀ и҆ сн҃а и҆ ст҃а́гѡ дх҃а, ны́нѣ и҆ при́снѡ, и҆ во вѣ́ки вѣкѡ́въ, а҆ми́нь.

<rubric>И҆ посе́мъ твори́тъ ѿпꙋ́стъ та́мѡ, глаго́лѧ си́це:</rubric>

<red>С</red>ла́ва тебѣ̀ хрⷭ҇тѐ бж҃е, ѹ҆пова́нїе на́ше, сла́ва тебѣ̀.

<rubric class="inline">Дїа́конъ:</rubric> <red>С</red>ла́ва, и҆ ны́нѣ:

<red>Г</red>дⷭ҇и поми́лꙋй, <rubric class="inline">три́жды.</rubric>

<red>Б</red>л҃гословѝ.

<rubric>Сщ҃е́нникъ глаго́летъ ѿпꙋ́стъ.</rubric>

<rubric>А҆́ще ѹ҆́бѡ є҆́сть недѣ́лѧ:</rubric>

<red>В</red>оскр҃сы́й и҆з̾ ме́ртвыхъ:

<rubric>А҆́ще ли же нѝ:</rubric>

<red>Х</red>рⷭ҇то́съ и҆́стинный бг҃ъ на́шъ, мл҃твами пречⷭ҇тыѧ своеѧ̀ мт҃ре, и҆́же во ст҃ы́хъ ѻ҆тца̀ на́шегѡ і҆ѡа́нна, а҆рхїепⷭ҇копа кѡнстантїнопо́льскагѡ, златоꙋ́стагѡ.

<rubric>А҆ще же соверша́етсѧ лїтꙋргі́а вели́кагѡ васі́лїа, глаго́летъ:</rubric>

<red>В</red>асі́лїа, а҆рхїепі́скопа кесарі́и каппадокі́йскїѧ, вели́кагѡ: и҆ всѣ́хъ ст҃ы́хъ, поми́лꙋетъ и҆ сп҃се́тъ на́съ, ꙗ҆́кѡ бл҃гъ и҆ чл҃колю́бецъ.

<rubric class="inline">Дїа́конъ:</rubric> <red>А҆</red>ми́нь.

<rubric>По ѿпꙋ́стѣ же кади́тъ дїа́конъ ст҃о́е предложе́нїе: та́же ѿхо́дитъ, и҆ кади́тъ ст҃ꙋ́ю трапе́зꙋ крꙋго́мъ крестови́днѡ, глаго́лѧ въ себѣ̀:</rubric>

<red>В</red>о гро́бѣ пло́тски, во а҆́дѣ же съ дш҃е́ю ꙗ҆́кѡ бг҃ъ, въ раи́ же съ разбо́йникомъ, и҆ на прⷭ҇то́лѣ бы́лъ є҆сѝ хрⷭ҇тѐ, со ѻ҆ц҃е́мъ и҆ дх҃омъ, всѧ̑ и҆сполнѧ́ѧй неѡпи́санный.

<rubric>Та́же ѱало́мъ н҃. И҆ покади́въ ст҃и́лище же и҆ хра́мъ ве́сь, вхо́дитъ па́ки во ст҃ы́й ѻ҆лта́рь, и҆ покади́въ ст҃ꙋ́ю трапе́зꙋ па́ки, и҆ сщ҃е́нника, кади́льницꙋ ѹ҆́бѡ ѿлага́етъ на мѣ́сто своѐ, са́мъ же прихо́дитъ ко і҆ере́ю. И҆ ста́вше вкꙋ́пѣ пред̾ ст҃о́ю трапе́зою, покланѧ́ютсѧ три́жды, въ себѣ̀ молѧ́щесѧ, и҆ глаго́люще:</rubric>

<red>Ц</red>р҃ю̀ нбⷭ҇ный, ѹ҆тѣ́шителю, дш҃е и҆́стины, и҆́же вездѣ̀ сы́й и҆ всѧ̑ и҆сполнѧ́ѧй, сокро́вище бл҃ги́хъ и҆ жи́зни пода́телю: прїидѝ и҆ всели́сѧ въ ны̀, и҆ ѡ҆чи́сти ны̀ ѿ всѧ́кїѧ скве́рны, и҆ сп҃сѝ бл҃же, дꙋ́шы на́шѧ.

<red>С</red>ла́ва въ вы́шнихъ бг҃ꙋ, и҆ на землѝ ми́ръ, въ человѣ́цѣхъ бл҃говоле́нїе. <rubric class="inline">Два́жды.</rubric>

<red>Г</red>дⷭ҇и, ѹ҆стнѣ̀ моѝ ѿве́рзеши, и҆ ѹ҆ста̀ моѧ̑ возвѣстѧ́тъ хвалꙋ̀ твою̀.

<rubric>Та́же цѣлꙋ́ютъ, сщ҃е́нникъ ѹ҆́бѡ ст҃о́е є҆ѵⷢ҇лїе, дїа́конъ же ст҃ꙋ́ю трапе́зꙋ. И҆ посе́мъ подклони́въ дїа́конъ свою̀ главꙋ̀ сщ҃е́нникꙋ, держѧ̀ и҆ ѡ҆ра́рь тремѝ пе́рсты десны́ѧ рꙋкѝ, глаго́летъ:</rubric>

<red>В</red>ре́мѧ сотвори́ти гдⷭ҇еви, влады́ко бл҃гословѝ.

<rubric>Сщ҃е́нникъ, зна́менꙋѧ є҆го̀, глаго́летъ:</rubric>

<red>Б</red>л҃гослове́нъ бг҃ъ на́шъ, всегда̀, ны́нѣ и҆ при́снѡ, и҆ во вѣ́ки вѣкѡ́въ.

<rubric class="inline">Та́же дїа́конъ:</rubric> <red>П</red>омоли́сѧ ѡ҆ мнѣ̀, влады́ко ст҃ы́й.

<rubric class="inline">Сщ҃е́нникъ:</rubric> <red>Д</red>а и҆спра́витъ гдⷭ҇ь стѡпы̀ твоѧ̑.

<rubric class="inline">И҆ па́ки дїа́конъ:</rubric> <red>П</red>омѧни́ мѧ, влады́ко ст҃ы́й.

<rubric class="inline">Сщ҃е́нникъ:</rubric> <red>Д</red>а помѧне́тъ тѧ̀ гдⷭ҇ь бг҃ъ во црⷭ҇твїи свое́мъ, всегда̀, ны́нѣ и҆ при́снѡ, и҆ во вѣ́ки вѣкѡ́въ.

<rubric class="inline">Дїа́конъ же:</rubric> <red>А҆</red>ми́нь.

<rubric>И҆ поклони́всѧ, и҆схо́дитъ сѣ́верными две́рьми, поне́же црⷭ҇кїѧ двє́ри до вхо́да не ѿверза́ютсѧ. И҆ ста́въ на ѡ҆бы́чнѣмъ мѣ́стѣ, прѧ́мѡ ст҃ы́хъ двере́й, покланѧ́етсѧ со бл҃гоговѣ́нїемъ, три́жды, глаго́лѧ въ себѣ̀:</rubric>

<red>Г</red>дⷭ҇и, ѹ҆стнѣ̀ моѝ ѿве́рзеши, и҆ ѹ҆ста̀ моѧ̑ возвѣстѧ́тъ хвалꙋ̀ твою̀.

<rubric>И҆ посе́мъ начина́етъ глаго́лати:</rubric>

<red>Б</red>л҃гословѝ, влады́ко.

<rubric class="inline">И҆ начина́етъ сщ҃е́нникъ:</rubric> <red>Б</red>л҃гослове́но црⷭ҇тво:

<rubric class="inline">Вѣ́дати подоба́етъ: а҆́ще без̾ дїа́кона слꙋ́житъ і҆ере́й: въ проскомі́дїи дїа́конскихъ сло́въ, и҆ на лїтꙋргі́и пред̾ є҆ѵⷢ҇лїемъ, и҆ на ѿвѣ́тъ є҆гѡ̀:</rubric> <red>Б</red>л҃гословѝ влады́ко, <rubric class="inline">и҆</rubric> <red>П</red>рободѝ влады́ко, <rubric class="inline">и҆</rubric> <red>В</red>ре́мѧ сотвори́ти, <rubric class="inline">да не глаго́летъ, то́чїю є҆ктєнїѝ и҆ чино́вное предложе́нїе. А҆́ще же собо́ромъ слꙋ́жатъ сщ҃е́ннїи мно́зи, дѣ́йство проскомі́дїи є҆ди́нъ і҆ере́й то́кмѡ да твори́тъ, и҆ глаго́летъ и҆з̾ѡбражє́ннаѧ: про́чїи же слꙋжи́тели ничто́же проскомі́дїи ѻ҆со́бнѡ да глаго́лютъ.</rubric>
