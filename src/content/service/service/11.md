---
title: "Бж҃е́ственнаѧ лїтꙋргі́а преждеѡсщ҃е́нныхъ"
navigation:
  key: service-service-11
  title: "Бж҃е́ственнаѧ лїтꙋргі́а преждеѡсщ҃е́нныхъ"
  parent: service-service
  order: 11
type: "service"
---

# Бж҃е́ственнаѧ лїтꙋргі́а преждеѡсщ҃е́нныхъ.

<rubric>Дїа́конъ по ѡ҆бы́чаю, ста́въ на а҆мвѡ́нѣ, возглаша́етъ:</rubric>

<red>Б</red>л҃гословѝ влады́ко.

<rubric>Сщ҃е́нникъ, стоѧ̀ пред̾ ст҃о́ю трапе́зою во ѻ҆лтарѣ̀, возгла́снѡ глаго́летъ:</rubric>

<red>Б</red>л҃гослове́но црⷭ҇тво, ѻ҆ц҃а̀ и҆ сн҃а и҆ ст҃а́гѡ дх҃а, ны́нѣ и҆ при́снѡ, и҆ во вѣ́ки вѣкѡ́въ.

<rubric class="inline">Ли́къ:</rubric> <red>А҆</red>ми́нь.

<incipit><red>П</red>рїиди́те, поклони́мсѧ:</incipit> <rubric class="inline">Три́жды.</rubric>

<rubric>И҆ предначина́тельный ѱало́мъ.</rubric>

<rubric>Сщ҃е́нникъ же глаго́летъ мл҃твы свѣти̑льничныѧ, си́рѣчь вечє́рнїѧ, съ четве́ртыѧ мл҃твы, занѐ трѝ пє́рвыѧ по є҆ктенїа́хъ глаго́лютсѧ. </rubric>

## Мл҃тва д҃.

<versal>Н</versal>емо́лчными пѣ́сньми и҆ непреста́нными славословле́ньми ѿ ст҃ы́хъ си́лъ воспѣва́емый, и҆спо́лни ѹ҆ста̀ на̑ша хвале́нїѧ твоегѡ̀, є҆́же пода́ти вели́чествїе и҆́мени твоемꙋ̀ ст҃о́мꙋ: и҆ да́ждь на́мъ ѹ҆ча́стїе и҆ наслѣ́дїе со всѣ́ми боѧ́щимисѧ тебѐ и҆́стиною, и҆ хранѧ́щими за́пѡвѣди твоѧ̑, мл҃твами ст҃ы́ѧ бцⷣы и҆ всѣ́хъ ст҃ы́хъ твои́хъ.

<red>Ꙗ҆́</red>кѡ подоба́етъ тебѣ̀ всѧ́каѧ сла́ва, че́сть и҆ поклоне́нїе, ѻ҆ц҃ꙋ̀ и҆ сн҃ꙋ и҆ ст҃о́мꙋ дх҃ꙋ, ны́нѣ и҆ при́снѡ, и҆ во вѣ́ки вѣкѡ́въ, а҆ми́нь.

## Мл҃тва є҃.

<versal>Г</versal>дⷭ҇и, гдⷭ҇и, пречⷭ҇тою твое́ю дла́нїю содержа́й всѧ́чєскаѧ, долготерпѧ́й на всѣ́хъ на́съ, и҆ ка́ѧйсѧ ѡ҆ ѕло́бахъ на́шихъ, помѧнѝ щедрѡ́ты твоѧ̑ и҆ млⷭ҇ть твою̀: посѣти́ ны твое́ю бл҃гостїю, и҆ да́ждь на́мъ и҆збѣжа́ти и҆ про́чее настоѧ́щагѡ днѐ, твое́ю бл҃года́тїю, ѿ разли́чныхъ ко́зней лꙋка́вагѡ, и҆ ненавѣ́тнꙋ жи́знь на́шꙋ соблюдѝ бл҃года́тїю всест҃а́гѡ твоегѡ̀ дх҃а.

<red>М</red>лⷭ҇тїю и҆ чл҃колю́бїемъ є҆диноро́днагѡ твоегѡ̀ сн҃а, съ ни́мже бл҃гослове́нъ є҆сѝ, со всест҃ы́мъ и҆ бл҃ги́мъ и҆ животворѧ́щимъ твои́мъ дх҃омъ, ны́нѣ и҆ при́снѡ, и҆ во вѣ́ки вѣкѡ́въ, а҆ми́нь.

## Мл҃тва ѕ҃.

<versal>Б</versal>ж҃е вели́кїй и҆ ди́вный, неисповѣди́мою бл҃гостїю и҆ бога́тымъ про́мысломъ ѹ҆правлѧ́ѧй всѧ́чєскаѧ: и҆ мїрска̑ѧ на́мъ бл҃га̑ѧ дарова́вый, и҆ спорꙋчи́вый на́мъ ѡ҆бѣща́нное црⷭ҇тво дарова́нными бл҃ги́ми: пꙋтесотвори́вый на́мъ и҆ днѐ преше́дшꙋю ча́сть ѿ всѧ́кагѡ ѹ҆клони́тисѧ ѕла̀: да́рꙋй на́мъ и҆ про́чее непоро́чнѡ соверши́ти пред̾ ст҃о́ю сла́вою твое́ю, пѣ́ти тѧ̀ є҆ди́наго бл҃га́го и҆ чл҃колюби́ваго бг҃а на́шего.

<red>Ꙗ҆́</red>кѡ ты̀ є҆сѝ бг҃ъ на́шъ, и҆ тебѣ̀ сла́вꙋ возсыла́емъ, ѻ҆ц҃ꙋ̀ и҆ сн҃ꙋ и҆ ст҃о́мꙋ дх҃ꙋ, ны́нѣ и҆ при́снѡ, и҆ во вѣ́ки вѣкѡ́въ, а҆ми́нь.

## Мл҃тва з҃.

<versal>Б</versal>ж҃е вели́кїй и҆ вы́шнїй, є҆ди́нъ и҆мѣ́ѧй безсме́ртїе, во свѣ́тѣ живы́й непристꙋ́пнѣмъ, всю̀ тва́рь премⷣростїю созда́вый, раздѣли́вый междꙋ̀ свѣ́томъ и҆ междꙋ̀ тьмо́ю, и҆ со́лнце положи́вый во ѡ҆́бласть днѐ, лꙋнꙋ́ же и҆ ѕвѣ́зды во ѡ҆бласть но́щи, сподо́бивый на́съ грѣ́шныхъ и҆ въ настоѧ́щїй ча́съ предвари́ти лицѐ твоѐ и҆сповѣ́данїемъ, и҆ вече́рнее тебѣ̀ славосло́вїе принестѝ: са́мъ чл҃колю́бче, и҆спра́ви моли́твꙋ на́шꙋ ꙗ҆́кѡ кади́ло пред̾ тобо́ю, и҆ прїимѝ ю҆̀ въ воню̀ бл҃гоꙋха́нїѧ: пода́ждь же на́мъ настоѧ́щїй ве́черъ, и҆ приходѧ́щꙋю но́щь ми́рнꙋ: ѡ҆блецы́ ны во ѡ҆рꙋ́жїе свѣ́та, и҆зба́ви ны̀ ѿ стра́ха нощна́гѡ и҆ всѧ́кїѧ ве́щи во тьмѣ̀ преходѧ́щїѧ: и҆ да́ждь со́нъ, є҆го́же во ѹ҆покое́нїе не́мощи на́шей дарова́лъ є҆сѝ, всѧ́кагѡ мечта́нїѧ дїа́волѧ ѿчꙋжде́нный. Є҆́й, влⷣко, бл҃ги́хъ пода́телю, да и҆ на ло́жахъ на́шихъ ѹ҆милѧ́ющесѧ, помина́емъ въ нощѝ и҆́мѧ твоѐ, и҆ поꙋче́нїемъ твои́хъ за́повѣдей просвѣща́еми, въ ра́дости дꙋше́внѣй воста́немъ къ славосло́вїю твоеѧ̀ бл҃гости, молє́нїѧ и҆ моли̑твы твоемꙋ̀ бл҃гоꙋтро́бїю приносѧ́ще ѡ҆ свои́хъ согрѣше́нїихъ и҆ всѣ́хъ люде́й твои́хъ, ꙗ҆̀же, мл҃твами ст҃ы́ѧ бцⷣы, млⷭ҇тїю посѣтѝ.

<red>Ꙗ҆́</red>кѡ бл҃гъ и҆ чл҃колю́бецъ бг҃ъ є҆сѝ, и҆ тебѣ̀ сла́вꙋ возсыла́емъ, ѻ҆ц҃ꙋ̀ и҆ сн҃ꙋ и҆ ст҃о́мꙋ дх҃ꙋ, ны́нѣ и҆ при́снѡ, и҆ во вѣ́ки вѣкѡ́въ, а҆ми́нь.



<rubric>И҆спо́лньшꙋсѧ же предначина́тельномꙋ ѱалмꙋ̀, глаго́летъ сщ҃е́нникъ, и҆лѝ дїа́конъ, а҆́ще є҆́сть, и҆зше́дъ сѣ́верною страно́ю и҆ ста́въ на ѡ҆бы́чнѣмъ мѣ́стѣ а҆мвѡ́на, є҆ктенїю̀ сїю̀:</rubric>

<red>М</red>и́ромъ гдⷭ҇ꙋ помо́лимсѧ.

<rubric class="inline">Ли́къ:</rubric> <red>Г</red>дⷭ҇и поми́лꙋй.

<red>Ѡ҆</red> свы́шнѣмъ ми́рѣ, и҆ сп҃се́нїи дꙋ́шъ на́шихъ, гдⷭ҇ꙋ помо́лимсѧ.

<rubric class="inline">Ли́къ:</rubric> <red>Г</red>дⷭ҇и поми́лꙋй.

<red>Ѡ҆</red> ми́рѣ всегѡ̀ мі́ра, бл҃гостоѧ́нїи ст҃ы́хъ бж҃їихъ цр҃кве́й, и҆ соедине́нїи всѣ́хъ, гдⷭ҇ꙋ помо́лимсѧ.

<rubric class="inline">Ли́къ:</rubric> <red>Г</red>дⷭ҇и поми́лꙋй.

<red>Ѡ҆</red> ст҃ѣ́мъ хра́мѣ се́мъ, и҆ съ вѣ́рою, бл҃гоговѣ́нїемъ и҆ стра́хомъ бж҃їимъ входѧ́щихъ во́нь, гдⷭ҇ꙋ помо́лимсѧ.

<rubric class="inline">Ли́къ:</rubric> <red>Г</red>дⷭ҇и поми́лꙋй.

<red>Ѡ҆</red> вели́комъ господи́нѣ и҆ ѻ҆тцѣ̀ на́шемъ ст҃ѣ́йшемъ патрїа́рхѣ <red>и҆́мⷬ҇къ</red>, и҆ ѡ҆ господи́нѣ на́шемъ преѡсщ҃е́ннѣйшемъ митрополі́тѣ <red>[</red><rubric class="inline">и҆лѝ:</rubric> а҆рхїепі́скопѣ, <rubric class="inline">и҆лѝ:</rubric> є҆пі́скопѣ<red>]</red> <red>и҆́мⷬ҇къ</red>, чⷭ҇тнѣ́мъ пресвѵ́терствѣ, во хрⷭ҇тѣ̀ дїа́конствѣ, ѡ҆ все́мъ при́чтѣ и҆ лю́дехъ, гдⷭ҇ꙋ помо́лимсѧ.

<rubric class="inline">Ли́къ:</rubric> <red>Г</red>дⷭ҇и поми́лꙋй.

<red>Ѡ҆</red> бг҃охрани́мѣй странѣ̀ на́шей, властѣ́хъ и҆ во́инствѣ є҆ѧ̀, гдⷭ҇ꙋ помо́лимсѧ.

<rubric class="inline">Ли́къ:</rubric> <red>Г</red>дⷭ҇и поми́лꙋй.

<red>Ѡ҆</red> гра́дѣ се́мъ <red>[</red><rubric class="inline">и҆лѝ:</rubric> ѡ҆ ве́си се́й, <rubric class="inline">и҆лѝ:</rubric> ѡ҆ ст҃ѣ́й ѡ҆би́тели се́й,<red>]</red> всѧ́комъ гра́дѣ, странѣ̀, и҆ вѣ́рою живꙋ́щихъ въ ни́хъ, гдⷭ҇ꙋ помо́лимсѧ.

<rubric class="inline">Ли́къ:</rubric> <red>Г</red>дⷭ҇и поми́лꙋй.

<red>Ѡ҆</red> бл҃горастворе́нїи воздꙋ́хѡвъ, ѡ҆ и҆з̾ѻби́лїи плодѡ́въ земны́хъ, и҆ вре́менѣхъ ми́рныхъ, гдⷭ҇ꙋ помо́лимсѧ.

<rubric class="inline">Ли́къ:</rubric> <red>Г</red>дⷭ҇и поми́лꙋй.

<red>Ѡ҆</red> пла́вающихъ, пꙋтеше́ствꙋющихъ, недꙋ́гꙋющихъ, стра́ждꙋщихъ, плѣне́нныхъ, и҆ ѡ҆ сп҃се́нїи и҆́хъ, гдⷭ҇ꙋ помо́лимсѧ.

<rubric class="inline">Ли́къ:</rubric> <red>Г</red>дⷭ҇и поми́лꙋй.

<red>Ѡ҆</red> и҆зба́витисѧ на́мъ ѿ всѧ́кїѧ ско́рби, гнѣ́ва и҆ нꙋ́жды, гдⷭ҇ꙋ помо́лимсѧ.

<rubric class="inline">Ли́къ:</rubric> <red>Г</red>дⷭ҇и поми́лꙋй.

<red>З</red>астꙋпѝ, сп҃сѝ, поми́лꙋй и҆ сохранѝ на́съ бж҃е, твое́ю бл҃года́тїю.

<rubric class="inline">Ли́къ:</rubric> <red>Г</red>дⷭ҇и поми́лꙋй.

<red>П</red>рест҃ꙋ́ю, пречⷭ҇тꙋю, пребл҃гослове́ннꙋю, сла́внꙋю влⷣчцꙋ на́шꙋ бцⷣꙋ и҆ приснодв҃ꙋ мр҃і́ю, со всѣ́ми ст҃ы́ми помѧнꙋ́вше, са́ми себѐ, и҆ дрꙋ́гъ дрꙋ́га, и҆ ве́сь живо́тъ на́шъ хрⷭ҇тꙋ̀ бг҃ꙋ предади́мъ.

<rubric class="inline">Ли́къ:</rubric> <red>Т</red>ебѣ̀ гдⷭ҇и.

## Мл҃тва пе́рвагѡ а҆нтїфѡ́на:

<versal>Г</versal>дⷭ҇и ще́дрый и҆ млⷭ҇тивый, долготерпѣли́ве и҆ многомлⷭ҇тиве, внꙋшѝ мл҃твꙋ на́шꙋ, и҆ вонмѝ гла́сꙋ моле́нїѧ на́шегѡ: сотворѝ съ на́ми зна́менїе во бл҃го, наста́ви на́съ на пꙋ́ть тво́й, є҆́же ходи́ти во и҆́стинѣ твое́й, возвеселѝ сердца̀ на̑ша, во є҆́же боѧ́тисѧ и҆́мене твоегѡ̀ ст҃а́гѡ: занѐ ве́лїй є҆сѝ ты̀ и҆ творѧ́й чꙋдеса̀, ты̀ є҆сѝ бг҃ъ є҆ди́нъ, и҆ нѣ́сть подо́бенъ тебѣ̀ въ бо́зѣхъ, гдⷭ҇и: си́ленъ въ млⷭ҇ти и҆ бл҃гъ въ крѣ́пости, во є҆́же помога́ти, и҆ ѹ҆тѣша́ти, и҆ сп҃са́ти всѧ̑ ѹ҆пова́ющыѧ во и҆́мѧ ст҃о́е твоѐ.

<rubric class="inline">Возгла́съ:</rubric> <red>Ꙗ҆́</red>кѡ подоба́етъ тебѣ̀ всѧ́каѧ сла́ва, че́сть и҆ поклоне́нїе, ѻ҆ц҃ꙋ̀ и҆ сн҃ꙋ и҆ ст҃о́мꙋ дх҃ꙋ, ны́нѣ и҆ при́снѡ, и҆ во вѣ́ки вѣкѡ́въ.

<rubric class="inline">Ли́къ:</rubric> <red>А҆</red>ми́нь.

<rubric>И҆ по возгла́сѣ, стїхосло́витсѧ:</rubric>

<incipit><red>К</red>о гдⷭ҇ꙋ внегда̀ скорбѣ́ти мѝ:</incipit>

<rubric>Быва́ємымъ и҆ покло́нѡмъ на а҆ллилꙋ́їа. На ко́емждо же а҆нтїфѡ́нѣ быва́етъ є҆ктенїа̀ ма́лаѧ ѿ дїа́кона: и҆ возгла́съ ѿ сщ҃е́нника. Наче́ншꙋсѧ же стїхосло́вїю, ѿхо́дитъ сщ҃е́нникъ во ст҃о́е предложе́нїе: и҆ взе́мъ преждеѡсщ҃е́нный хлѣ́бъ ѿ хлѣбоно́сца, полага́етъ и҆̀ со бл҃гоговѣ́нїемъ мно́гимъ во ст҃ы́й ді́скосъ, вложи́въ во ст҃ꙋ́ю ча́шꙋ вїно̀ и҆ во́дꙋ ѡ҆бы́чнѡ, ничто́же глаго́лѧ. И҆ взе́мъ кади́льницꙋ, кади́тъ ѕвѣзди́цꙋ и҆ покро́вы: и҆ покры́въ ѧ҆̀ ничто́же ѿню́дъ глаго́лѧ, нижѐ мл҃твꙋ предложе́нїѧ, но то́кмѡ:</rubric>

<red>М</red>л҃твами ст҃ы́хъ ѻ҆тє́цъ на́шихъ, гдⷭ҇и і҆и҃се хрⷭ҇тѐ бж҃е на́шъ, поми́лꙋй на́съ.

<rubric>Преждеѡсщ҃е́нна бо є҆́сть, и҆ соверше́нна сїѧ̀ же́ртва.</rubric>



<rubric class="inline">Дїа́конъ:</rubric> <red>П</red>а́ки и҆ па́ки ми́ромъ гдⷭ҇ꙋ помо́лимсѧ.

<rubric class="inline">Ли́къ:</rubric> <red>Г</red>дⷭ҇и поми́лꙋй.

<red>З</red>астꙋпѝ, сп҃сѝ, поми́лꙋй и҆ сохранѝ на́съ бж҃е, твое́ю бл҃года́тїю.

<rubric class="inline">Ли́къ:</rubric> <red>Г</red>дⷭ҇и поми́лꙋй.

<red>П</red>рест҃ꙋ́ю, пречⷭ҇тꙋю, пребл҃гослове́ннꙋю, сла́внꙋю влⷣчцꙋ на́шꙋ бцⷣꙋ и҆ приснодв҃ꙋ мр҃і́ю со всѣ́ми ст҃ы́ми помѧнꙋ́вше, са́ми себѐ, и҆ дрꙋ́гъ дрꙋ́га, и҆ ве́сь живо́тъ на́шъ хрⷭ҇тꙋ̀ бг҃ꙋ предади́мъ.

<rubric class="inline">Ли́къ:</rubric> <red>Т</red>ебѣ̀ гдⷭ҇и.

## Мл҃тва втора́гѡ а҆нтїфѡ́на:

<versal>Г</versal>дⷭ҇и, да не ꙗ҆́ростїю твое́ю ѡ҆бличи́ши на́съ, нижѐ гнѣ́вомъ твои́мъ нака́жеши на́съ: но сотворѝ съ на́ми по млⷭ҇ти твое́й, врачꙋ̀ и҆ и҆сцѣли́телю дꙋ́шъ на́шихъ. Наста́ви на́съ ко приста́нищꙋ хотѣ́нїѧ твоегѡ̀, просвѣтѝ ѻ҆́чи серде́цъ на́шихъ въ позна́нїе твоеѧ̀ и҆́стины: и҆ да́рꙋй на́мъ про́чее настоѧ́щагѡ днѐ ми́рное и҆ безгрѣ́шное, и҆ всѐ вре́мѧ живота̀ на́шегѡ мл҃твами ст҃ы́ѧ бцⷣы и҆ всѣ́хъ ст҃ы́хъ.

<rubric class="inline">Возгла́съ:</rubric> <red>Ꙗ҆́</red>кѡ твоѧ̀ держа́ва, и҆ твоѐ є҆́сть црⷭ҇тво, и҆ си́ла, и҆ сла́ва, ѻ҆ц҃а̀ и҆ сн҃а и҆ ст҃а́гѡ дх҃а, ны́нѣ и҆ при́снѡ, и҆ во вѣ́ки вѣкѡ́въ.

<rubric class="inline">Ли́къ:</rubric> <red>А҆</red>ми́нь.



<rubric class="inline">Дїа́конъ:</rubric> <red>П</red>а́ки и҆ па́ки ми́ромъ гдⷭ҇ꙋ помо́лимсѧ.

<rubric class="inline">Ли́къ:</rubric> <red>Г</red>дⷭ҇и поми́лꙋй.

<red>З</red>астꙋпѝ, сп҃сѝ, поми́лꙋй и҆ сохранѝ на́съ бж҃е, твое́ю бл҃года́тїю.

<rubric class="inline">Ли́къ:</rubric> <red>Г</red>дⷭ҇и поми́лꙋй.

<red>П</red>рест҃ꙋ́ю, пречⷭ҇тꙋю, пребл҃гослове́ннꙋю, сла́внꙋю влⷣчцꙋ на́шꙋ бцⷣꙋ и҆ приснодв҃ꙋ мр҃і́ю со всѣ́ми ст҃ы́ми помѧнꙋ́вше, са́ми себѐ, и҆ дрꙋ́гъ дрꙋ́га, и҆ ве́сь живо́тъ на́шъ хрⷭ҇тꙋ̀ бг҃ꙋ предади́мъ.

<rubric class="inline">Ли́къ:</rubric> <red>Т</red>ебѣ̀ гдⷭ҇и.

## Мл҃тва тре́тїѧгѡ а҆нтїфѡ́на:

<red>Г</red>дⷭ҇и бж҃е на́шъ, помѧнѝ на́съ грѣ́шныхъ и҆ непотре́бныхъ ра̑бъ твои́хъ, внегда̀ призыва́ти на́мъ ст҃о́е и҆́мѧ твоѐ, и҆ не посрамѝ на́съ ѿ ча́ѧнїѧ млⷭ҇ти твоеѧ̀: но да́рꙋй на́мъ гдⷭ҇и, всѧ̑ ꙗ҆̀же ко сп҃се́нїю прошє́нїѧ, и҆ сподо́би на́съ люби́ти и҆ боѧ́тисѧ тебѐ ѿ всегѡ̀ се́рдца на́шегѡ, и҆ твори́ти во всѣ́хъ во́лю твою̀.

<rubric class="inline">Возгла́съ:</rubric> <red>Ꙗ҆́</red>кѡ бл҃гъ и҆ чл҃колю́бецъ бг҃ъ є҆сѝ, и҆ тебѣ̀ сла́вꙋ возсыла́емъ, ѻ҆ц҃ꙋ̀ и҆ сн҃ꙋ и҆ ст҃о́мꙋ дх҃ꙋ, ны́нѣ и҆ при́снѡ, и҆ во вѣ́ки вѣкѡ́въ.

<rubric class="inline">Ли́къ:</rubric> <red>А҆</red>ми́нь.



<rubric class="inline">Дїа́конъ:</rubric> <red>П</red>а́ки и҆ па́ки ми́ромъ гдⷭ҇ꙋ помо́лимсѧ.

<rubric class="inline">Ли́къ:</rubric> <red>Г</red>дⷭ҇и поми́лꙋй.

<red>З</red>астꙋпѝ, сп҃сѝ, поми́лꙋй и҆ сохранѝ на́съ бж҃е, твое́ю бл҃года́тїю.

<rubric class="inline">Ли́къ:</rubric> <red>Г</red>дⷭ҇и поми́лꙋй.

<red>П</red>рест҃ꙋ́ю, пречⷭ҇тꙋю, пребл҃гослове́ннꙋю, сла́внꙋю влⷣчцꙋ на́шꙋ бцⷣꙋ и҆ приснодв҃ꙋ мр҃і́ю со всѣ́ми ст҃ы́ми помѧнꙋ́вше, са́ми себѐ, и҆ дрꙋ́гъ дрꙋ́га, и҆ ве́сь живо́тъ на́шъ хрⷭ҇тꙋ̀ бг҃ꙋ предади́мъ.

<rubric class="inline">Ли́къ:</rubric> <red>Т</red>ебѣ̀ гдⷭ҇и.

<rubric class="inline">Сщ҃е́нникъ возглаша́етъ:</rubric> <red>Ꙗ҆́</red>кѡ ты̀ є҆сѝ бг҃ъ на́шъ, бг҃ъ ми́ловати и҆ сп҃са́ти, и҆ тебѣ̀ сла́вꙋ возсыла́емъ, ѻ҆ц҃ꙋ̀ и҆ сн҃ꙋ и҆ ст҃о́мꙋ дх҃ꙋ, ны́нѣ и҆ при́снѡ, и҆ во вѣ́ки вѣкѡ́въ.

<rubric class="inline">Ли́къ:</rubric> <red>А҆</red>ми́нь.



<rubric>По каѳі́смѣ же, <incipit><red>Г</red>дⷭ҇и воззва́хъ:</incipit> во гла́съ самогла́сна днѐ. Поста́вимъ стїхѡ́въ і҃. И҆ повторѧ́емъ самогла́сенъ: та́же мч҃нченъ: и҆ трѝ подѡ́бны трїѡ́ди: и҆ трѝ мине́и, повторѧ́юще є҆ди́нъ. Сла́ва, и҆ ны́нѣ, бг҃оро́диченъ.</rubric>

<rubric>Вхо́дъ без̾ є҆ѵⷢ҇лїа. Є҆гда́ же и҆́мать чести́сѧ є҆ѵⷢ҇лїе, въ пра́зднованїе хра́ма, и҆лѝ ст҃а́гѡ, тогда̀ вхо́дъ твори́тъ со є҆ѵⷢ҇лїемъ.</rubric>

<rubric>И҆ дїа́конъ кади́тъ по чи́нꙋ: и҆ вхо́дъ съ кади́льницею.</rubric>

<rubric class="inline">Мл҃тва вхо́да:</rubric> <red>В</red>е́черъ, и҆ заꙋ́тра, и҆ полꙋ́дне, хва́лимъ, бл҃гослови́мъ, бл҃годари́мъ и҆ мо́лимсѧ тебѣ̀, влⷣко всѣ́хъ: и҆спра́ви моли́твꙋ на́шꙋ ꙗ҆́кѡ кади́ло пред̾ тобо́ю, и҆ не ѹ҆клонѝ серде́цъ на́шихъ въ словеса̀ и҆лѝ въ помышлє́нїѧ лꙋка́вствїѧ: но и҆зба́ви на́съ ѿ всѣ́хъ ловѧ́щихъ дꙋ́шы на́шѧ, ꙗ҆́кѡ къ тебѣ̀ гдⷭ҇и, гдⷭ҇и, ѻ҆́чи на́ши, и҆ на тѧ̀ ѹ҆пова́хомъ, да не посрами́ши на́съ, бж҃е на́шъ.

<red>Ꙗ҆́</red>кѡ подоба́етъ тебѣ̀ всѧ́каѧ сла́ва, че́сть и҆ поклоне́нїе, ѻ҆ц҃ꙋ̀ и҆ сн҃ꙋ и҆ ст҃о́мꙋ дх҃ꙋ, ны́нѣ и҆ при́снѡ, и҆ во вѣ́ки вѣкѡ́въ, а҆ми́нь.

<rubric>Та́же бл҃гословлѧ́етъ вхо́дъ.</rubric>

<rubric class="inline">И҆ возглаша́етъ дїа́конъ:</rubric> <red>П</red>ремꙋ́дрость, про́сти.

<rubric class="inline">Ли́къ же:</rubric> <red>С</red>вѣ́те ти́хїй ст҃ы́ѧ сла́вы, безсме́ртнагѡ, ѻ҆ц҃а̀ нбⷭ҇нагѡ, ст҃а́гѡ бл҃же́ннагѡ, і҆и҃се хрⷭ҇тѐ: прише́дше на за́падъ со́лнца, ви́дѣвше свѣ́тъ вече́рнїй, пое́мъ ѻ҆ц҃а̀, сн҃а и҆ ст҃а́го дх҃а, бг҃а. Досто́инъ є҆сѝ во всѧ̑ времена̀ пѣ́тъ бы́ти гла́сы прпⷣбными, сн҃е бж҃їй, живо́тъ даѧ́й: тѣ́мже мі́ръ тѧ̀ сла́витъ.

<rubric class="inline">Дїа́конъ:</rubric> <red>В</red>о́нмемъ.

<rubric class="inline">Сщ҃е́нникъ:</rubric> <red>М</red>и́ръ всѣ̑мъ.

<rubric class="inline">Дїа́конъ:</rubric> <red>П</red>ремꙋ́дрость.

<rubric>Чте́цъ, прокі́менъ, и҆ бытїѐ: И҆ вторы́й прокі́менъ.</rubric>

<rubric>Посе́мъ возглаша́етъ дїа́конъ:</rubric>

<red>П</red>овели́те.

<rubric>И҆ по и҆сполне́нїи сегѡ̀, держѧ̀ сщ҃е́нникъ свѣ́щникъ со свѣще́ю и҆ съ кади́льницею ѻ҆бѣ́ма рꙋка́ма, глаго́летъ возгла́снѡ, зрѧ̀ къ восто́кѡмъ:</rubric>

<red>П</red>ремꙋ́дрость, про́сти.

<rubric>Та́же ѡ҆братѧ́сѧ на за́падъ къ наро́дꙋ, глаго́летъ:</rubric>

<red>С</red>вѣ́тъ хрⷭ҇то́въ просвѣща́етъ всѣ́хъ.

<rubric class="inline">Чте́цъ:</rubric> <red>П</red>ри́тчей чте́нїе.

<rubric class="inline">Дїа́конъ:</rubric> <red>В</red>о́нмемъ.

<rubric>И҆ при́тча. И҆ по и҆сполне́нїи, глаго́летъ сщ҃е́нникъ:</rubric>

<red>М</red>и́ръ тѝ.

<rubric class="inline">Дїа́конъ:</rubric> <red>П</red>ремꙋ́дрость.

<rubric class="inline">Чте́цъ пое́тъ:</rubric> <red>Д</red>а и҆спра́витсѧ мл҃тва моѧ̀, ꙗ҆́кѡ кади́ло пред̾ тобо́ю, воздѣѧ́нїе рꙋкꙋ̀ мое́ю, же́ртва вече́рнѧѧ.

<rubric>И҆ по пѣ́нїи чтеца̀, ли́къ пое́тъ то́же.</rubric>

<rubric>Та́же, чте́цъ сті́хъ а҃:</rubric>

<red>Г</red>дⷭ҇и, воззва́хъ къ тебѣ̀, ѹ҆слы́ши мѧ̀, вонмѝ гла́сꙋ моле́нїѧ моегѡ̀, внегда̀ воззва́ти мѝ къ тебѣ̀.

<rubric class="inline">Ли́къ:</rubric> <incipit><red>Д</red>а и҆спра́витсѧ:</incipit>

<rubric>Чте́цъ, сті́хъ в҃:</rubric>

<red>П</red>оложѝ гдⷭ҇и, хране́нїе ѹ҆стѡ́мъ мои̑мъ, и҆ две́рь ѡ҆гражде́нїѧ ѡ҆ ѹ҆стна́хъ мои́хъ.

<rubric class="inline">Ли́къ:</rubric> <incipit><red>Д</red>а и҆спра́витсѧ:</incipit>

<rubric>Чте́цъ, сті́хъ г҃:</rubric>

<red>Н</red>е ѹ҆клонѝ се́рдце моѐ въ словеса̀ лꙋка́вствїѧ, непщева́ти вины̀ ѡ҆ грѣсѣ́хъ.

<rubric class="inline">Ли́къ:</rubric> <incipit><red>Д</red>а и҆спра́витсѧ:</incipit>

<rubric>И҆ па́ки чте́цъ пое́тъ:</rubric>

<red>Д</red>а и҆спра́витсѧ мл҃тва моѧ̀, ꙗ҆́кѡ кади́ло пред̾ тобо́ю.

<rubric class="inline">И҆ ли́къ пое́тъ:</rubric> <red>В</red>оздѣѧ́нїе рꙋкꙋ̀ мое́ю:

<rubric>Подоба́етъ вѣ́дати, є҆гда̀ чте́цъ пое́тъ: <incipit><red>Д</red>а и҆спра́витсѧ мл҃тва моѧ̀, ꙗ҆́кѡ кади́ло пред̾ тобо́ю:</incipit> всѝ лю́дїе сꙋ́щїи во хра́мѣ и҆ во ѻ҆лтарѣ̀, стоѧ́тъ на колѣ́нахъ молѧ́щесѧ. Є҆гда́ же начне́тъ: <incipit><red>В</red>оздѣ́ѧнїе рꙋкꙋ̀ мое́ю:</incipit> востаю́тъ. На про́чїихъ же стїха́хъ, <incipit><red>Д</red>а и҆спра́витсѧ,</incipit> пѣ́нїѧ, є҆гда̀ кото́рый ли́къ пое́тъ, и҆ всѧ̀ страна̀ стои́тъ: вторы́й же ли́къ и҆ страна̀ наро́да колѣ̑на приклонѧ́ютъ. І҆ере́й же стоѧ̀ во ѻ҆лтарѣ̀ пред̾ ст҃о́ю трапе́зою, прїѧ́въ кади́льницꙋ съ ѳѷмїа́момъ, и҆ кади́тъ: послѣди́ же на <incipit><red>Д</red>а и҆спра́витсѧ,</incipit> ѿда́въ кади́льницꙋ и҆ са́мъ і҆ере́й приклонѧ́етъ колѣ̑на молѧ́сѧ. И҆ по и҆сполне́нїи твори́мъ покло́ны трѝ.</rubric>



<rubric>Та́же дїа́конъ глаго́летъ є҆ктенїю̀: </rubric>

<red>Р</red>це́мъ всѝ ѿ всеѧ̀ дꙋшѝ, и҆ ѿ всегѡ̀ помышле́нїѧ на́шегѡ рце́мъ.

<rubric class="inline">Ли́къ:</rubric> <red>Г</red>дⷭ҇и поми́лꙋй.

<red>Г</red>дⷭ҇и вседержи́телю, бж҃е ѻ҆тє́цъ на́шихъ, мо́лимъ ти сѧ, ѹ҆слы́ши и҆ поми́лꙋй.

<rubric class="inline">Ли́къ:</rubric> <red>Г</red>дⷭ҇и поми́лꙋй.

<red>П</red>оми́лꙋй на́съ бж҃е, по вели́цѣй млⷭ҇ти твое́й, мо́лимъ ти сѧ, ѹ҆слы́ши и҆ поми́лꙋй.

<rubric class="inline">Ли́къ:</rubric> <red>Г</red>дⷭ҇и поми́лꙋй, <rubric class="inline">три́жды.</rubric>

## Мл҃тва прилѣ́жнагѡ моле́нїѧ:

<red>Г</red>дⷭ҇и бж҃е на́шъ, прилѣ́жное сїѐ моле́нїе прїимѝ ѿ твои́хъ ра̑бъ, и҆ поми́лꙋй на́съ по мно́жествꙋ млⷭ҇ти твоеѧ̀, и҆ щедрѡ́ты твоѧ̑ низпослѝ на ны̀, и҆ на всѧ̑ лю́ди твоѧ̑, ча́ющыѧ ѿ тебѐ бога́тыѧ млⷭ҇ти.

<red>Є҆</red>щѐ мо́лимсѧ ѡ҆ вели́комъ господи́нѣ и҆ ѻ҆тцѣ̀ на́шемъ ст҃ѣ́йшемъ патрїа́рхѣ <red>и҆́мⷬ҇къ</red>, и҆ ѡ҆ господи́нѣ на́шемъ преѡсщ҃е́ннѣйшемъ митрополі́тѣ <red>[</red><rubric class="inline">и҆лѝ:</rubric> а҆рхїепі́скопѣ, <rubric class="inline">и҆лѝ:</rubric> є҆пі́скопѣ<red>]</red> <red>и҆́мⷬ҇къ</red>, и҆ ѡ҆ все́й во хрⷭ҇тѣ̀ бра́тїи на́шей.

<rubric class="inline">Ли́къ:</rubric> <red>Г</red>дⷭ҇и поми́лꙋй, <rubric class="inline">три́жды.</rubric>

<red>Є҆</red>щѐ мо́лимсѧ ѡ҆ бг҃охрани́мѣй странѣ̀ на́шей, властѣ́хъ и҆ во́инствѣ є҆ѧ̀, да ти́хое и҆ безмо́лвное житїѐ поживе́мъ во всѧ́комъ бл҃гоче́стїи и҆ чистотѣ̀.

<rubric class="inline">Ли́къ:</rubric> <red>Г</red>дⷭ҇и поми́лꙋй, <rubric class="inline">три́жды.</rubric>

<red>Є҆</red>щѐ мо́лимсѧ ѡ҆ бра́тїѧхъ на́шихъ, сщ҃е́нницѣхъ, сщ҃енномона́сѣхъ, и҆ все́мъ во хрⷭ҇тѣ̀ бра́тствѣ на́шемъ.

<rubric class="inline">Ли́къ:</rubric> <red>Г</red>дⷭ҇и поми́лꙋй, <rubric class="inline">три́жды.</rubric>

<red>Є҆</red>щѐ мо́лимсѧ ѡ҆ бл҃же́нныхъ и҆ приснопа́мѧтныхъ ст҃ѣ́йшихъ патрїа́рсѣхъ правосла́вныхъ, и҆ созда́телехъ ст҃а́гѡ хра́ма сегѡ̀ <red>[</red><rubric class="inline">а҆́ще во ѡ҆би́тели:</rubric> ст҃ы́ѧ ѻ҆би́тели сеѧ̀<red>]</red> и҆ ѡ҆ всѣ́хъ преждепочи́вшихъ ѻ҆тцѣ́хъ и҆ бра́тїѧхъ, здѣ̀ лежа́щихъ и҆ повсю́дꙋ, правосла́вныхъ.

<rubric class="inline">Ли́къ:</rubric> <red>Г</red>дⷭ҇и поми́лꙋй, <rubric class="inline">три́жды.</rubric>

<red>Є҆</red>щѐ мо́лимсѧ ѡ҆ млⷭ҇ти, жи́зни, ми́рѣ, здра́вїи, сп҃се́нїи, посѣще́нїи, проще́нїи и҆ ѡ҆ставле́нїи грѣхѡ́въ рабѡ́въ бж҃їихъ, бра́тїи ст҃а́гѡ хра́ма сегѡ̀ <red>[</red><rubric class="inline">а҆́ще во ѡ҆би́тели:</rubric> ст҃ы́ѧ ѡ҆би́тели сеѧ̀<red>]</red>.

<rubric class="inline">Ли́къ:</rubric> <red>Г</red>дⷭ҇и поми́лꙋй, <rubric class="inline">три́жды.</rubric>

<red>Є҆</red>щѐ мо́лимсѧ ѡ҆ плодоносѧ́щихъ и҆ добродѣ́ющихъ во ст҃ѣ́мъ и҆ всечⷭ҇тнѣ́мъ хра́мѣ се́мъ, трꙋжда́ющихсѧ, пою́щихъ и҆ предстоѧ́щихъ лю́дехъ, ѡ҆жида́ющихъ ѿ тебѐ вели́кїѧ и҆ бога́тыѧ млⷭ҇ти.

<rubric class="inline">Ли́къ:</rubric> <red>Г</red>дⷭ҇и поми́лꙋй, <rubric class="inline">три́жды.</rubric>

<rubric>Возглаша́етъ сщ҃е́нникъ: </rubric>

<red>Ꙗ҆́</red>кѡ млⷭ҇тивъ и҆ чл҃колю́бецъ бг҃ъ є҆сѝ, и҆ тебѣ̀ сла́вꙋ возсыла́емъ, ѻ҆ц҃ꙋ̀ и҆ сн҃ꙋ и҆ ст҃о́мꙋ дх҃ꙋ, ны́нѣ и҆ при́снѡ, и҆ во вѣ́ки вѣкѡ́въ.

<rubric class="inline">Ли́къ:</rubric> <red>А҆</red>ми́нь.



<rubric>Па́ки дїа́конъ глаго́летъ є҆ктенїю̀:</rubric>

<red>П</red>омоли́тесѧ ѡ҆глаше́ннїи гдⷭ҇еви.

<rubric class="inline">Ли́къ:</rubric> <red>Г</red>дⷭ҇и поми́лꙋй.

<red>В</red>ѣ́рнїи ѡ҆ ѡ҆глаше́нныхъ помо́лимсѧ, да гдⷭ҇ь поми́лꙋетъ и҆̀хъ.

<rubric class="inline">Ли́къ:</rubric> <red>Г</red>дⷭ҇и поми́лꙋй.

<red>Ѡ҆</red>гласи́тъ и҆̀хъ сло́вомъ и҆́стины.

<rubric class="inline">Ли́къ:</rubric> <red>Г</red>дⷭ҇и поми́лꙋй.

<red>Ѿ</red>кры́етъ и҆̀мъ є҆ѵⷢ҇лїе пра́вды.

<rubric class="inline">Ли́къ:</rubric> <red>Г</red>дⷭ҇и поми́лꙋй.

<red>С</red>оедини́тъ и҆̀хъ ст҃ѣ́й свое́й собо́рнѣй и҆ а҆пⷭ҇льстѣй це́ркви.

<rubric class="inline">Ли́къ:</rubric> <red>Г</red>дⷭ҇и поми́лꙋй.

<red>С</red>п҃сѝ, поми́лꙋй, застꙋпѝ и҆ сохранѝ и҆̀хъ бж҃е, твое́ю бл҃года́тїю.

<rubric class="inline">Ли́къ:</rubric> <red>Г</red>дⷭ҇и поми́лꙋй.

<red>Ѡ҆</red>глаше́ннїи, главы̑ ва́шѧ гдⷭ҇еви приклони́те.

<rubric class="inline">Ли́къ:</rubric> <red>Т</red>ебѣ̀ гдⷭ҇и.

## Мл҃тва ѡ҆ ѡ҆глаше́нныхъ, пре́жде ст҃а́гѡ возноше́нїѧ:

<versal>Б</versal>ж҃е бж҃е на́шъ, созда́телю и҆ содѣ́телю всѣ́хъ, и҆́же всѣ̑мъ хотѧ́й сп҃сти́сѧ, и҆ въ ра́зꙋмъ и҆́стины прїитѝ, при́зри на рабы̑ твоѧ̑ ѡ҆глашє́нныѧ, и҆ и҆зба́ви и҆̀хъ дре́внїѧ пре́лести и҆ ко́зней сопроти́внагѡ: и҆ призовѝ и҆̀хъ въ жи́знь вѣ́чнꙋю, просвѣща́ѧ и҆́хъ дꙋ́шы и҆ тѣлеса̀, и҆ сопричита́ѧ и҆̀хъ слове́сномꙋ твоемꙋ̀ ста́дꙋ, на не́мже и҆́мѧ твоѐ ст҃о́е нарица́етсѧ.

<rubric class="inline">Возгла́снѡ:</rubric> <red>Д</red>а и҆ ті́и съ на́ми сла́вѧтъ пречⷭ҇тно́е и҆ великолѣ́пое и҆́мѧ твоѐ, ѻ҆ц҃а̀ и҆ сн҃а и҆ ст҃а́гѡ дх҃а, ны́нѣ и҆ при́снѡ, и҆ во вѣ́ки вѣкѡ́въ.

<rubric class="inline">Ли́къ:</rubric> <red>А҆</red>ми́нь.

<red>Є҆</red>ли́цы ѡ҆глаше́ннїи, и҆зыди́те: ѡ҆глаше́ннїи и҆зыди́те. Є҆ли́цы ѡ҆глаше́ннїи, и҆зыди́те, да ни кто̀ ѿ ѡ҆глаше́нныхъ, є҆ли́цы вѣ́рнїи, па́ки и҆ па́ки ми́ромъ гдⷭ҇ꙋ помо́лимсѧ.

<rubric class="inline">Ли́къ:</rubric> <red>Г</red>дⷭ҇и поми́лꙋй.

<rubric>Сїѧ̑ то́чїю глаго́лютсѧ да́же до тре́тїѧ и҆ четве́ртыѧ седми́цы поста̀: ѿ среды́ же средопо́стныѧ, по є҆́же рещѝ сщ҃е́нникꙋ: Да и҆ ті́и съ на́ми сла́вѧтъ: глаго́лютсѧ и҆ сїѧ̑ дїа́кѡнства ѿ дїа́кона, на преждеѡсщ҃е́нныхъ то́чїю лїтꙋргі́ахъ, а҆́ще и҆ пра́зднꙋемый де́нь, кромѣ̀ сꙋббѡ́тъ и҆ недѣ́ль.</rubric>

<red>Є҆</red>ли́цы ѡ҆глаше́ннїи, и҆зыди́те: ѡ҆глаше́ннїи, и҆зыди́те: є҆ли́цы ко просвѣще́нїю, пристꙋпи́те: помоли́тесѧ и҆̀же ко просвѣще́нїю.

<rubric class="inline">Ли́къ:</rubric> <red>Г</red>дⷭ҇и поми́лꙋй.

<red>В</red>ѣ́рнїи, ѡ҆ и҆̀же ко ст҃о́мꙋ просвѣще́нїю гото́вѧщихсѧ бра́тїѧхъ, и҆ сп҃се́нїи и҆́хъ, гдⷭ҇ꙋ помо́лимсѧ.

<rubric class="inline">Ли́къ:</rubric> <red>Г</red>дⷭ҇и поми́лꙋй.

<red>Ꙗ҆́</red>кѡ да гдⷭ҇ь бг҃ъ на́шъ ѹ҆тверди́тъ и҆̀хъ и҆ ѹ҆крѣпи́тъ.

<rubric class="inline">Ли́къ:</rubric> <red>Г</red>дⷭ҇и поми́лꙋй.

<red>П</red>росвѣти́тъ и҆̀хъ просвѣще́нїемъ ра́зꙋма и҆ бл҃гоче́стїѧ.

<rubric class="inline">Ли́къ:</rubric> <red>Г</red>дⷭ҇и поми́лꙋй.

<red>С</red>подо́битъ и҆̀хъ во вре́мѧ бл҃гопотре́бно ба́ни пакибытїѧ̀, ѡ҆ставле́нїѧ грѣхѡ́въ, и҆ ѡ҆де́жди нетлѣ́нїѧ.

<rubric class="inline">Ли́къ:</rubric> <red>Г</red>дⷭ҇и поми́лꙋй.

<red>П</red>ороди́тъ и҆̀хъ водо́ю и҆ дх҃омъ.

<rubric class="inline">Ли́къ:</rubric> <red>Г</red>дⷭ҇и поми́лꙋй.

<red>Д</red>а́рꙋетъ и҆̀мъ соверше́нїе вѣ́ры.

<rubric class="inline">Ли́къ:</rubric> <red>Г</red>дⷭ҇и поми́лꙋй.

<red>С</red>опричте́тъ и҆̀хъ ст҃о́мꙋ своемꙋ̀ и҆ и҆збра́нномꙋ ста́дꙋ.

<rubric class="inline">Ли́къ:</rubric> <red>Г</red>дⷭ҇и поми́лꙋй.

<red>С</red>п҃сѝ, поми́лꙋй, застꙋпѝ и҆ сохранѝ и҆̀хъ бж҃е, твое́ю бл҃года́тїю.

<rubric class="inline">Ли́къ:</rubric> <red>Г</red>дⷭ҇и поми́лꙋй.

<red>И҆̀</red>же ко просвѣще́нїю, главы̑ ва́шѧ гдⷭ҇еви приклони́те.

<rubric class="inline">Ли́къ:</rubric> <red>Т</red>ебѣ̀ гдⷭ҇и.

## Мл҃тва ѡ҆ гото́вѧщихсѧ ко ст҃о́мꙋ просвѣще́нїю:

<red>Ꙗ҆</red>вѝ влⷣко лицѐ твоѐ, на и҆̀же ко ст҃о́мꙋ просвѣще́нїю гото́вѧщихсѧ, и҆ жела́ющихъ грѣхо́внꙋю скве́рнꙋ ѿтрѧстѝ: ѡ҆зарѝ и҆́хъ помышле́нїе, и҆звѣстѝ ѧ҆̀ въ вѣ́рѣ, ѹ҆твердѝ въ наде́жди, совершѝ въ любвѝ, ѹ҆́ды чє́стны хрⷭ҇та̀ твоегѡ̀ покажѝ, да́вшагѡ себѐ и҆збавле́нїе ѡ҆ дꙋша́хъ на́шихъ.

<rubric class="inline">Возгла́съ:</rubric> <red>Ꙗ҆́</red>кѡ ты̀ є҆сѝ просвѣще́нїе на́ше, и҆ тебѣ̀ сла́вꙋ возсыла́емъ, ѻ҆ц҃ꙋ̀ и҆ сн҃ꙋ и҆ ст҃о́мꙋ дх҃ꙋ, ны́нѣ и҆ при́снѡ, и҆ во вѣ́ки вѣкѡ́въ.

<rubric class="inline">Ли́къ:</rubric> <red>А҆</red>ми́нь.

<rubric class="inline">Дїа́конъ:</rubric> <red>Є҆</red>ли́цы ко просвѣще́нїю, и҆зыди́те: и҆̀же ко просвѣще́нїю, и҆зыди́те. Є҆ли́цы ѡ҆глаше́ннїи, и҆зыди́те: да ни кто̀ ѿ ѡ҆глаше́нныхъ, є҆ли́цы вѣ́рнїи, па́ки и҆ па́ки ми́ромъ гдⷭ҇ꙋ помо́лимсѧ.

<rubric class="inline">Ли́къ:</rubric> <red>Г</red>дⷭ҇и поми́лꙋй.

<rubric>Да́же до здѣ̀, ꙗ҆̀же ѿ среды̀ средопо́стныѧ.</rubric>



## Мл҃тва вѣ́рныхъ пе́рваѧ:

<versal>Б</versal>ж҃е вели́кїй и҆ хва́льный, и҆́же животворѧ́щею хрⷭ҇та̀ твоегѡ̀ сме́ртїю, въ нетлѣ́нїе на́съ ѿ тлѣ́нїѧ преста́вивый, ты̀ всѧ̑ на̑ша чꙋ̑вства стра́стнагѡ ѹ҆мерщвле́нїѧ свободѝ, бл҃га́го тѣ̑мъ влады́кꙋ внꙋ́треннїй по́мыслъ приста́вивъ: и҆ ѻ҆́ко ѹ҆́бѡ да непрїѻ́бщно бꙋ́детъ всѧ́кагѡ лꙋка́вагѡ зрѣ́нїѧ, слꙋ́хъ же словесє́мъ пра̑зднымъ невхо́денъ, ѧ҆зы́къ же да ѡ҆чи́ститсѧ ѿ глагѡ́лъ неподо́бныхъ. Ѡ҆чи́сти же на́шѧ ѹ҆стнѣ̀ хва́лѧщыѧ тѧ̀ гдⷭ҇и, рꙋ́ки на́шѧ сотворѝ ѕлы́хъ ѹ҆́бѡ ѡ҆ша́ѧтисѧ дѣѧ́нїй, дѣ́йствовати же то́чїю ꙗ҆̀же тебѣ̀ бл҃гоꙋгѡ́днаѧ, всѧ̑ на́шѧ ѹ҆́ды и҆ мы́сль твое́ю ѹ҆твержда́ѧ бл҃года́тїю.

<rubric class="inline">Дїа́конъ:</rubric> <red>З</red>астꙋпѝ, сп҃сѝ, поми́лꙋй и҆ сохранѝ на́съ бж҃е, твое́ю бл҃года́тїю.

<rubric class="inline">Ли́къ:</rubric> <red>Г</red>дⷭ҇и поми́лꙋй.

<rubric class="inline">Дїа́конъ:</rubric> <red>П</red>ремꙋ́дрость.

<rubric>Сщ҃е́нникъ возглаша́етъ: </rubric>

<red>Ꙗ҆́</red>кѡ подоба́етъ тебѣ̀ всѧ́каѧ сла́ва, че́сть и҆ поклоне́нїе, ѻ҆ц҃ꙋ̀ и҆ сн҃ꙋ и҆ ст҃о́мꙋ дх҃ꙋ, ны́нѣ и҆ при́снѡ, и҆ во вѣ́ки вѣкѡ́въ.

<rubric class="inline">Ли́къ:</rubric> <red>А҆</red>ми́нь.

<rubric class="inline">Дїа́конъ:</rubric> <red>П</red>а́ки и҆ па́ки ми́ромъ гдⷭ҇ꙋ помо́лимсѧ.

<rubric class="inline">Ли́къ:</rubric> <red>Г</red>дⷭ҇и поми́лꙋй.

<red>Ѡ҆</red> свы́шнѣмъ ми́рѣ, и҆ сп҃се́нїи дꙋ́шъ на́шихъ, гдⷭ҇ꙋ помо́лимсѧ.

<rubric class="inline">Ли́къ:</rubric> <red>Г</red>дⷭ҇и поми́лꙋй.

<red>Ѡ҆</red> ми́рѣ всегѡ̀ мі́ра, бл҃гостоѧ́нїи ст҃ы́хъ бж҃їихъ цр҃квей, и҆ соедине́нїи всѣ́хъ, гдⷭ҇ꙋ помо́лимсѧ.

<rubric class="inline">Ли́къ:</rubric> <red>Г</red>дⷭ҇и поми́лꙋй.

<red>Ѡ҆</red> ст҃ѣ́мъ хра́мѣ се́мъ, и҆ съ вѣ́рою, бл҃гоговѣ́нїемъ и҆ стра́хомъ бж҃їимъ входѧ́щихъ во́нь, гдⷭ҇ꙋ помо́лимсѧ.

<rubric class="inline">Ли́къ:</rubric> <red>Г</red>дⷭ҇и поми́лꙋй.

<red>Ѡ҆</red> и҆зба́витисѧ на́мъ ѿ всѧ́кїѧ ско́рби, гнѣ́ва и҆ нꙋ́жды, гдⷭ҇ꙋ помо́лимсѧ.

<rubric class="inline">Ли́къ:</rubric> <red>Г</red>дⷭ҇и поми́лꙋй.

## Мл҃тва втора́ѧ вѣ́рныхъ:

<versal>В</versal>лⷣко ст҃ы́й пребл҃гі́й, мо́лимъ тѧ̀, въ млⷭ҇ти бога́таго, млⷭ҇тива бы́ти на́мъ грѣ̑шнымъ: и҆ досто́йны на́съ сотворѝ под̾ѧ́тїѧ є҆диноро́днагѡ твоегѡ̀ сн҃а и҆ бг҃а на́шегѡ, цр҃ѧ̀ сла́вы: се́ бо пречⷭ҇тое є҆гѡ̀ тѣ́ло, и҆ животворѧ́щаѧ кро́вь, въ настоѧ́щїй ча́съ входѧ́щаѧ, на та́йнѣй се́й предложи́тисѧ хо́щетъ трапе́зѣ, ѿ мно́жества во́инства нбⷭ҇нагѡ неви́димѡ дорѷноси́ма, и҆́хже прича́стїе неѡсꙋжде́ннѡ на́мъ да́рꙋй, да тѣ́ми мы́сленнымъ ѻ҆́комъ ѡ҆зарѧ́еми, сы́нове свѣ́та и҆ днѐ бꙋ́демъ.

<rubric class="inline">Дїа́конъ:</rubric> <red>З</red>астꙋпѝ, сп҃сѝ, поми́лꙋй и҆ сохранѝ на́съ бж҃е, твое́ю бл҃года́тїю.

<rubric class="inline">Ли́къ:</rubric> <red>Г</red>дⷭ҇и поми́лꙋй.

<rubric class="inline">Дїа́конъ:</rubric> <red>П</red>ремꙋ́дрость.

<rubric>Сщ҃е́нникъ возглаша́етъ: </rubric>

<red>П</red>о да́рꙋ хрⷭ҇та̀ твоегѡ̀, съ ни́мже бл҃гослове́нъ є҆сѝ, съ прест҃ы́мъ и҆ бл҃ги́мъ и҆ животворѧ́щимъ твои́мъ дх҃омъ, ны́нѣ и҆ при́снѡ, и҆ во вѣ́ки вѣкѡ́въ.

<rubric class="inline">Ли́къ:</rubric> <red>А҆</red>ми́нь.

<rubric class="inline">И҆ пое́тсѧ:</rubric> <red>Н</red>ы́нѣ си̑лы нбⷭ҇ныѧ съ на́ми неви́димѡ слꙋ́жатъ: се́ бо вхо́дитъ цр҃ь сла́вы, сѐ же́ртва та́йнаѧ соверше́на дорѷно́ситсѧ: вѣ́рою и҆ любо́вїю пристꙋпи́мъ, да прича̑стницы жи́зни вѣ́чныѧ бꙋ́демъ. А҆ллилꙋ́їа, а҆ллилꙋ́їа, а҆ллилꙋ́їа.

<rubric>Семꙋ́ же пѣва́емꙋ, вхо́дитъ дїа́конъ сѣ́верною страно́ю во ст҃ы́й ѻ҆лта́рь и҆ кади́тъ ст҃ꙋ́ю трапе́зꙋ, и҆ ст҃о́е предложе́нїе и҆ сщ҃е́нника, и҆ ста́вше вкꙋ́пѣ, глаго́лютъ: <incipit><red>Н</red>ы́нѣ си̑лы нбⷭ҇ныѧ:</incipit> три́жды. И҆ поклони́вшесѧ три́жды, ѿхо́дѧтъ и҆ прено́сѧтъ ст҃ы̑ѧ да́ры по ѡ҆бы́чаю: и҆дꙋ́ще же ничто́же глаго́лютъ. И҆ вше́дъ полага́етъ ѧ҆̀ сщ҃е́нникъ по ѡ҆бы́чаю на ст҃ѣ́й трапе́зѣ, и҆ покрыва́етъ воздꙋ́хомъ, ничесѡ́же глаго́лѧ над̾ ни́ми, то́чїю кади́тъ ѧ҆̀.</rubric>



<rubric>Та́же дїа́конъ, взе́мъ вре́мѧ, и҆схо́дитъ на ѡ҆бы́чное мѣ́сто, и҆ глаго́летъ дїа́конства:</rubric>

<red>И҆</red>спо́лнимъ вече́рнюю мл҃твꙋ на́шꙋ гдⷭ҇еви.

<rubric class="inline">Ли́къ:</rubric> <red>Г</red>дⷭ҇и поми́лꙋй.

<red>Ѡ҆</red> предложе́нныхъ и҆ преждеѡсщ҃е́нныхъ чⷭ҇тныхъ дарѣ́хъ, гдⷭ҇ꙋ помо́лимсѧ.

<rubric class="inline">Ли́къ:</rubric> <red>Г</red>дⷭ҇и поми́лꙋй.

<red>Ꙗ҆́</red>кѡ да чл҃колю́бецъ бг҃ъ на́шъ, прїе́мь ѧ҆̀ во ст҃ы́й, и҆ пренбⷭ҇ный, и҆ мы́сленный сво́й же́ртвенникъ, въ воню̀ бл҃гоꙋха́нїѧ дх҃о́внагѡ, возниспо́слетъ на́мъ бжⷭ҇твеннꙋю бл҃года́ть, и҆ да́ръ ст҃а́гѡ дх҃а, помо́лимсѧ.

<rubric class="inline">Ли́къ:</rubric> <red>Г</red>дⷭ҇и поми́лꙋй.

<red>Ѡ҆</red> и҆зба́витисѧ на́мъ ѿ всѧ́кїѧ ско́рби, гнѣ́ва и҆ нꙋ́жды, гдⷭ҇ꙋ помо́лимсѧ.

<rubric class="inline">Ли́къ:</rubric> <red>Г</red>дⷭ҇и поми́лꙋй.

<rubric>Сщ҃е́нникъ мо́литсѧ:</rubric>

<versal data-diacritics="true">И҆́</versal>же неизрече́нныхъ и҆ неви́димыхъ та̑инъ бж҃е, ѹ҆ негѡ́же сꙋ́ть сокрѡ́вища премꙋ́дрости и҆ ра́зꙋма ѹ҆тає́на: и҆́же слꙋже́нїе слꙋ́жбы сеѧ̀ ѿкры́вый на́мъ, и҆ положи́вый на́съ грѣ́шныхъ за мно́гое твоѐ чл҃колю́бїе, во є҆́же приноси́ти тебѣ̀ да́ры же и҆ жє́ртвы ѡ҆ на́шихъ грѣсѣ́хъ, и҆ ѡ҆ людски́хъ невѣ́дѣнїихъ: са́мъ неви́димый цр҃ю̀, творѧ́й вели̑каѧ и҆ неизслѣ́дѡваннаѧ, сла̑внаѧ же и҆ и҆зрѧ̑днаѧ, и҆̀мже нѣ́сть числа̀, при́зри на ны̀ недостѡ́йныѧ рабы̑ твоѧ̑, и҆̀же ст҃о́мꙋ семꙋ̀ же́ртвенникꙋ а҆́ки херꙋві́мскомꙋ твоемꙋ̀ предстоѧ́щыѧ прⷭ҇то́лꙋ на не́мже є҆диноро́дный тво́й сн҃ъ и҆ бг҃ъ на́шъ, предлежа́щими стра́шными почива́етъ та́инствы: и҆ всѧ́кїѧ на́съ и҆ вѣ̑рныѧ лю́ди твоѧ̑ свободи́въ нечистоты̀, ѡ҆ст҃ѝ всѣ́хъ на́съ дꙋ́шы и҆ тѣлеса̀, ѡ҆сщ҃е́нїемъ неѿе́млемымъ: да чи́стою со́вѣстїю, непосра́мленнымъ лице́мъ, просвѣще́ннымъ се́рдцемъ, бжⷭ҇твенныхъ си́хъ причаща́ющесѧ ст҃ы́нь, и҆ ѿ ни́хъ ѡ҆животворѧ́еми, соедини́мсѧ самомꙋ̀ хрⷭ҇тꙋ̀ твоемꙋ̀, и҆́стинномꙋ бг҃ꙋ на́шемꙋ, ре́кшемꙋ: ꙗ҆ды́й пло́ть мою̀, и҆ пїѧ́й кро́вь мою̀, во мнѣ̀ пребыва́етъ, и҆ а҆́зъ въ не́мъ, ꙗ҆́кѡ да все́льшꙋсѧ въ на́съ, и҆ ходѧ́щꙋ сло́вꙋ твоемꙋ̀ гдⷭ҇и, бꙋ́демъ хра́мъ прест҃а́гѡ и҆ покланѧ́емагѡ твоегѡ̀ дх҃а, и҆зба́влени всѧ́кїѧ дїа́вольскїѧ ко́зни, дѣѧ́нїемъ, и҆лѝ сло́вомъ, и҆лѝ мы́слїю дѣ́йствꙋемыѧ, и҆ полꙋчи́мъ ѡ҆бѣтова̑ннаѧ на́мъ бл҃га̑ѧ, со всѣ́ми ст҃ы́ми твои́ми, ѿ вѣ́ка тебѣ̀ бл҃гоꙋгоди́вшими.

<rubric class="inline">Дїа́конъ:</rubric> <red>З</red>астꙋпѝ, сп҃сѝ, поми́лꙋй и҆ сохранѝ на́съ бж҃е, твое́ю бл҃года́тїю.

<rubric class="inline">Ли́къ:</rubric> <red>Г</red>дⷭ҇и поми́лꙋй.

<red>В</red>е́чера всегѡ̀ соверше́нна, свѧ́та, ми́рна и҆ безгрѣ́шна, ѹ҆ гдⷭ҇а про́симъ.

<rubric class="inline">Ли́къ:</rubric> <red>П</red>ода́й гдⷭ҇и.

<red>А҆́</red>гг҃ла ми́рна, вѣ́рна наста́вника, храни́телѧ дꙋ́шъ и҆ тѣле́съ на́шихъ, ѹ҆ гдⷭ҇а про́симъ.

<rubric class="inline">Ли́къ:</rubric> <red>П</red>ода́й гдⷭ҇и.

<red>П</red>роще́нїѧ и҆ ѡ҆ставле́нїѧ грѣхѡ́въ и҆ прегрѣше́нїй на́шихъ, ѹ҆ гдⷭ҇а про́симъ.

<rubric class="inline">Ли́къ:</rubric> <red>П</red>ода́й гдⷭ҇и.

<red>Д</red>о́брыхъ и҆ поле́зныхъ дꙋша́мъ на́шымъ, и҆ ми́ра мі́рови, ѹ҆ гдⷭ҇а про́симъ.

<rubric class="inline">Ли́къ:</rubric> <red>П</red>ода́й гдⷭ҇и.

<red>П</red>ро́чее вре́мѧ живота̀ на́шегѡ въ ми́рѣ и҆ покаѧ́нїи сконча́ти, ѹ҆ гдⷭ҇а про́симъ.

<rubric class="inline">Ли́къ:</rubric> <red>П</red>ода́й гдⷭ҇и.

<red>Х</red>рⷭ҇тїа́нскїѧ кончи́ны живота̀ на́шегѡ, безболѣ́знены, непосты́дны, ми́рны и҆ до́брагѡ ѿвѣ́та на стра́шнѣмъ сꙋди́щи хрⷭ҇то́вѣ про́симъ.

<rubric class="inline">Ли́къ:</rubric> <red>П</red>ода́й гдⷭ҇и.

<red>С</red>оедине́нїе вѣ́ры, и҆ прича́стїе ст҃а́гѡ дх҃а и҆спроси́вше, са́ми себѐ, и҆ дрꙋ́гъ дрꙋ́га, и҆ ве́сь живо́тъ на́шъ хрⷭ҇тꙋ̀ бг҃ꙋ предади́мъ.

<rubric class="inline">Ли́къ:</rubric> <red>Т</red>ебѣ̀ гдⷭ҇и.

<rubric>Сщ҃е́нникъ возглаша́етъ: </rubric>

<red>И҆</red> сподо́би на́съ влⷣко, со дерзнове́нїемъ неѡсꙋжде́ннѡ смѣ́ти призыва́ти тебѐ нбⷭ҇наго бг҃а ѻ҆ц҃а̀, и҆ глаго́лати.

<rubric class="inline">Лю́дїе:</rubric> <red>Ѻ҆́</red>ч҃е на́шъ, и҆́же є҆сѝ на нб҃сѣ́хъ, да ст҃и́тсѧ и҆́мѧ твоѐ, да прїи́детъ црⷭ҇твїе твоѐ: да бꙋ́детъ во́лѧ твоѧ̀, ꙗ҆́кѡ на нб҃сѝ, и҆ на землѝ. Хлѣ́бъ на́шъ насꙋ́щный да́ждь на́мъ дне́сь, и҆ ѡ҆ста́ви на́мъ до́лги на́шѧ, ꙗ҆́коже и҆ мы̀ ѡ҆ставлѧ́емъ должникѡ́мъ на́шымъ: и҆ не введѝ на́съ во и҆скꙋше́нїе, но и҆зба́ви на́съ ѿ лꙋка́вагѡ.

<rubric>Сщ҃е́нникъ возглаша́етъ: </rubric>

<red>Ꙗ҆́</red>кѡ твоѐ є҆́сть црⷭ҇тво, и҆ си́ла, и҆ сла́ва, ѻ҆ц҃а̀ и҆ сн҃а и҆ ст҃а́гѡ дх҃а, ны́нѣ и҆ при́снѡ, и҆ во вѣ́ки вѣкѡ́въ.

<rubric class="inline">Ли́къ:</rubric> <red>А҆</red>ми́нь.

<rubric class="inline">Сщ҃е́нникъ:</rubric> <red>М</red>и́ръ всѣ̑мъ.

<rubric class="inline">Ли́къ:</rubric> <red>И҆</red> дꙋ́хови твоемꙋ̀.

<rubric class="inline">Дїа́конъ:</rubric> <red>Г</red>лавы̑ на́шѧ гдⷭ҇еви прикло́нимъ.

<rubric class="inline">Ли́къ:</rubric> <red>Т</red>ебѣ̀ гдⷭ҇и.

<rubric>Сщ҃е́нникъ преклонѧ́сѧ мо́литсѧ:</rubric>

<red>Б</red>ж҃е, є҆ди́ный бл҃гі́й и҆ бл҃гоꙋтро́бный, и҆́же въ высо́кихъ живы́й и҆ на смирє́нныѧ призира́ѧй: при́зри бл҃гоꙋтро́бнымъ ѻ҆́комъ на всѧ̑ лю́ди твоѧ̑, и҆ сохранѝ и҆̀хъ, и҆ сподо́би всѧ̑ ны̀ неѡсꙋжде́ннѡ причасти́тисѧ животворѧ́щихъ твои́хъ си́хъ та̑инъ: тебѣ́ бо своѧ̑ подклони́хомъ главы̑, ча́юще ѿ тебѐ бога́тыѧ млⷭ҇ти.

<rubric class="inline">Возгла́съ:</rubric> <red>Б</red>л҃года́тїю и҆ щедро́тами и҆ чл҃колю́бїемъ є҆диноро́днагѡ сн҃а твоегѡ̀, съ ни́мже бл҃гослове́нъ є҆сѝ, съ прест҃ы́мъ, и҆ бл҃ги́мъ, и҆ животворѧ́щимъ твои́мъ дх҃омъ, ны́нѣ и҆ при́снѡ, и҆ во вѣ́ки вѣкѡ́въ.

<rubric class="inline">Ли́къ:</rubric> <red>А҆</red>ми́нь.

<rubric>Сщ҃е́нникъ же мо́литсѧ:</rubric>

<red>В</red>онмѝ, гдⷭ҇и і҆и҃се хрⷭ҇тѐ, бж҃е на́шъ, ѿ ст҃а́гѡ жили́ща твоегѡ̀, и҆ ѿ прⷭ҇то́ла сла́вы црⷭ҇твїѧ твоегѡ̀, и҆ прїидѝ во є҆́же ѡ҆ст҃и́ти на́съ, и҆́же горѣ̀ со ѻ҆ц҃е́мъ сѣдѧ́й, и҆ здѣ̀ на́мъ неви́димѡ спребыва́ѧй: и҆ сподо́би держа́вною твое́ю рꙋко́ю препода́ти на́мъ пречⷭ҇тое тѣ́ло твоѐ, и҆ чⷭ҇тнꙋ́ю кро́вь, и҆ на́ми всѣ̑мъ лю́демъ.

<rubric>Та́же покланѧ́етсѧ сщ҃е́нникъ, подо́бнѣ и҆ дїа́конъ, на не́мже стои́тъ мѣ́стѣ, глаго́люще та́йнѡ, три́жды:</rubric>

<red>Б</red>ж҃е, ѡ҆чи́сти мѧ̀ грѣ́шнаго, и҆ поми́лꙋй мѧ̀.

<rubric>Сщ҃е́нникъ же, покровє́ннымъ сꙋ́щымъ бжⷭ҇твєннымъ дарѡ́мъ, вложи́въ рꙋ́кꙋ, каса́етсѧ животворѧ́щагѡ хлѣ́ба со бл҃гоговѣ́нїемъ и҆ стра́хомъ мно́гимъ. И҆ глаго́лющꙋ дїа́конꙋ:</rubric>

<red>В</red>о́нмемъ.

<rubric>Возглаша́етъ сщ҃е́нникъ: </rubric>

<red>П</red>реждеѡсщ҃є́ннаѧ ст҃а̑ѧ ст҃ы̑мъ.

<rubric class="inline">Ли́къ:</rubric> <red>Є҆</red>ди́нъ ст҃ъ, є҆ди́нъ гдⷭ҇ь, і҆и҃съ хрⷭ҇то́съ, во сла́вꙋ бг҃а ѻ҆ц҃а̀, а҆ми́нь.

<rubric>Та́же сщ҃е́нникъ ѿлага́етъ ст҃ы́й воздꙋ́хъ, и҆ твори́тъ по ѡ҆бы́чаю ст҃о́е прича́стїе бжⷭ҇твенныхъ дарѡ́въ.</rubric>

<rubric>Ли́къ же пое́тъ кїнони́къ:</rubric>

<red>В</red>кꙋси́те и҆ ви́дите, ꙗ҆́кѡ бл҃гъ гдⷭ҇ь: а҆ллилꙋ́їа, а҆ллилꙋ́їа, а҆ллилꙋ́їа.

<rubric>(А҆́ще ст҃а́гѡ, и҆лѝ хра́ма чте́нъ а҆пⷭ҇лъ и҆ є҆ѵⷢ҇лїе, и҆ дрꙋгі́й кїнони́къ пое́тсѧ, и҆́же ѹ҆ка́занъ.)</rubric>



<rubric>По ст҃о́мъ же причаще́нїи сщ҃е́нникъ мо́литсѧ та́йнѡ:</rubric>

<versal>Б</versal>л҃годари́мъ тѧ̀ сп҃са всѣ́хъ бг҃а ѡ҆ всѣ́хъ, и҆̀хже пода́лъ є҆сѝ на́мъ бл҃ги́хъ, и҆ ѡ҆ прича́стїи ст҃а́гѡ тѣ́ла и҆ кро́ве хрⷭ҇та̀ твоегѡ̀, и҆ мо́лимъ ти сѧ влⷣко чл҃колю́бче, сохранѝ на́съ под̾ кро́вомъ крилꙋ̀ твое́ю, и҆ да́ждь на́мъ да́же до послѣ́днѧгѡ на́шегѡ и҆здыха́нїѧ, досто́йнѣ причаща́тисѧ ст҃ы́нь твои́хъ, въ просвѣще́нїе дꙋшѝ и҆ тѣ́ла, въ црⷭ҇тва нбⷭ҇нагѡ наслѣ́дїе.

<rubric>Дїа́конъ же спрѧ́тавъ ст҃а̑ѧ по ѡ҆бы́чаю, и҆ взе́мъ ст҃ы́й поти́ръ, глаго́летъ:</rubric>

<red>С</red>о стра́хомъ бж҃їимъ, и҆ вѣ́рою пристꙋпи́те.

<rubric class="inline">Ли́къ же пое́тъ:</rubric> <red>Б</red>л҃гословлю̀ гдⷭ҇а на всѧ́кое вре́мѧ, хвала̀ є҆гѡ̀ во ѹ҆стѣ́хъ мои́хъ.

<rubric>Посе́мъ сщ҃е́нникъ глаго́летъ:</rubric>

<red>С</red>п҃сѝ бж҃е лю́ди твоѧ̑, и҆ бл҃гословѝ достоѧ́нїе твоѐ.

<rubric>И҆ ли́къ пое́тъ:</rubric>

<red>Х</red>лѣ́бъ нбⷭ҇ный, и҆ ча́шꙋ жи́зни вкꙋси́те, и҆ ви́дите, ꙗ҆́кѡ бл҃гъ гдⷭ҇ь. А҆ллилꙋ́їа, а҆ллилꙋ́їа, а҆ллилꙋ́їа.

<rubric>И҆ покади́въ ст҃а̑ѧ, ѿдае́тъ кади́ло дїа́конꙋ: и҆ взе́мъ ст҃ы́й ді́скосъ поставлѧ́етъ на главꙋ̀ дїа́коню и҆ дїа́конъ взе́мъ и҆ со бл҃гоговѣ́нїемъ, зрѧ̀ внѣ̀ въ двє́ри, ничто́же глаго́лѧ, ѿхо́дитъ ко предложе́нїю, и҆ поставлѧ́етъ и҆̀. Сщ҃е́нникъ же поклони́всѧ, взе́мъ ст҃ы́й поти́ръ, и҆ ѡ҆бра́щьсѧ въ двє́ри, зри́тъ къ лю́демъ, глаго́лѧ та́йнѡ:</rubric>

<incipit><red>Б</red>л҃гослове́нъ бг҃ъ на́шъ:</incipit>

<rubric class="inline">И҆ возгла́снѡ:</rubric> <red>В</red>сегда̀, ны́нѣ и҆ при́снѡ, и҆ во вѣ́ки вѣкѡ́въ.

<rubric>И҆ ѿно́сѧтъ ст҃а̑ѧ къ же́ртвенникꙋ.</rubric>

<rubric class="inline">Ли́къ:</rubric> <red>А҆</red>ми́нь.

<red>Д</red>а и҆спо́лнѧтсѧ ѹ҆ста̀ на́шѧ хвале́нїѧ твоегѡ̀ гдⷭ҇и, ꙗ҆́кѡ да пое́мъ сла́вꙋ твою̀, ꙗ҆́кѡ сподо́билъ є҆сѝ на́съ причасти́тисѧ ст҃ы̑мъ твои̑мъ, бжⷭ҇твєннымъ, безсмє́ртнымъ и҆ животворѧ́щымъ та́йнамъ: соблюдѝ на́съ во твое́й ст҃ы́ни, ве́сь де́нь поꙋча́тисѧ пра́вдѣ твое́й. А҆ллилꙋ́їа, а҆ллилꙋ́їа, а҆ллилꙋ́їа.

<rubric>Дїа́конъ глаго́летъ:</rubric>

<red>П</red>ро́сти прїи́мше бжⷭ҇твенныхъ, ст҃ы́хъ, пречⷭ҇тыхъ, безсме́ртныхъ, нбⷭ҇ныхъ и҆ животворѧ́щихъ стра́шныхъ хрⷭ҇то́выхъ та̑инъ, досто́йнѡ бл҃годари́мъ гдⷭ҇а.

<rubric class="inline">Ли́къ:</rubric> <red>Г</red>дⷭ҇и поми́лꙋй.

<red>З</red>астꙋпѝ, сп҃сѝ, поми́лꙋй и҆ сохранѝ на́съ бж҃е, твое́ю бл҃года́тїю.

<rubric class="inline">Ли́къ:</rubric> <red>Г</red>дⷭ҇и поми́лꙋй.

<red>В</red>е́чера всегѡ̀ соверше́нна, ст҃а, ми́рна и҆ безгрѣ́шна и҆спроси́вше, са́ми себѐ, и҆ дрꙋ́гъ дрꙋ́га, и҆ ве́сь живо́тъ на́шъ хрⷭ҇тꙋ̀ бг҃ꙋ предади́мъ.

<rubric class="inline">Ли́къ:</rubric> <red>Т</red>ебѣ̀ гдⷭ҇и.

<rubric>Сщ҃е́нникъ возглаша́етъ: </rubric>

<red>Ꙗ҆́</red>кѡ ты̀ є҆сѝ ѡ҆сщ҃е́нїе на́ше, и҆ тебѣ̀ сла́вꙋ возсыла́емъ, ѻ҆ц҃ꙋ̀ и҆ сн҃ꙋ и҆ ст҃о́мꙋ дх҃ꙋ, ны́нѣ и҆ при́снѡ, и҆ во вѣ́ки вѣкѡ́въ.

<rubric class="inline">Ли́къ:</rubric> <red>А҆</red>ми́нь.

<rubric class="inline">І҆ере́й:</rubric> <red>С</red>ъ ми́ромъ и҆зы́демъ.

<rubric class="inline">Ли́къ:</rubric> <red>Ѡ҆</red> и҆́мени гдⷭ҇ни.

<rubric class="inline">Дїа́конъ:</rubric> <red>Г</red>дⷭ҇ꙋ помо́лимсѧ.

<rubric class="inline">Ли́къ:</rubric> <red>Г</red>дⷭ҇и поми́лꙋй.

## Мл҃тва заамвѡ́ннаѧ возглаша́емаѧ:

<versal>В</versal>лⷣко вседержи́телю, и҆́же всю̀ тва́рь премꙋ́дростїю содѣ́лавъ, и҆ неизрече́ннымъ твои́мъ про́мысломъ и҆ мно́гою бл҃гостїю введы́й на́съ въ пречⷭ҇тны̑ѧ дни̑ сїѧ̑, ко ѡ҆чище́нїю дꙋша́мъ и҆ тѣ́лѡмъ, къ воздержа́нїю страсте́й, къ наде́жди воскрⷭ҇нїѧ: и҆́же четы́редесѧтьми де́ньми скрижа̑ли врꙋчи́въ, бг҃оначерта̑ннаѧ пи́смена, ѹ҆го́дникꙋ твоемꙋ̀ мѡѷсе́ови, пода́ждь и҆ на́мъ бл҃же, по́двигомъ до́брымъ подвиза́тисѧ, тече́нїе поста̀ соверши́ти, вѣ́рꙋ нераздѣ́льнꙋ соблюстѝ, главы̑ неви́димыхъ ѕмїє́въ сокрꙋши́ти, побѣди́телємъ же грѣха̀ ꙗ҆ви́тисѧ, и҆ неѡсꙋжде́ннѡ дости́гнꙋти поклони́тисѧ и҆ ст҃о́мꙋ воскрⷭ҇нїю. Ꙗ҆́кѡ бл҃гослови́сѧ, и҆ просла́висѧ пречⷭ҇тно́е и҆ великолѣ́пое и҆́мѧ твоѐ, ѻ҆ц҃а̀ и҆ сн҃а и҆ ст҃а́гѡ дх҃а, ны́нѣ и҆ при́снѡ, и҆ во вѣ́ки вѣкѡ́въ.

<rubric class="inline">Ли́къ:</rubric> <red>А҆</red>ми́нь.

<red>Б</red>ꙋ́ди и҆́мѧ гдⷭ҇не бл҃гослове́но: <rubric class="inline">Три́жды.</rubric>

<rubric class="inline">Сла́ва, и҆ ны́нѣ, ѱало́мъ л҃г:</rubric> <incipit><red>Б</red>л҃гословлю̀ гдⷭ҇а:</incipit>

## Мл҃тва глаго́лема, внегда̀ потреби́ти ст҃а̑ѧ:

<red>Г</red>дⷭ҇и бж҃е на́шъ, введы́й на́съ во всечⷭ҇тны̑ѧ дни̑ сїѧ̑, и҆ ѻ҆́бщники на́съ сотвори́въ стра́шныхъ твои́хъ та̑инъ, совокꙋпѝ на́съ слове́сномꙋ твоемꙋ̀ ста́дꙋ, и҆ наслѣ́дники покажѝ црⷭ҇твїѧ твоегѡ̀, ны́нѣ и҆ при́снѡ, и҆ во вѣ́ки вѣкѡ́въ, а҆ми́нь.

<rubric>Сщ҃е́нникъ же и҆схо́дитъ, и҆ ста́въ на ѡ҆бы́чнѣмъ мѣ́стѣ, раздае́тъ а҆нті́дѡръ.</rubric>

<rubric>По сконча́нїи же ѱалма̀ и҆ раздаѧ́нїи а҆нті́дѡра, глаго́летъ:</rubric>

<red>Б</red>лгⷭ҇ве́нїе гдⷭ҇не на ва́съ, тогѡ̀ бл҃года́тїю и҆ чл҃колю́бїемъ, всегда̀, ны́нѣ и҆ при́снѡ, и҆ во вѣ́ки вѣкѡ́въ.

<rubric class="inline">Ли́къ:</rubric> <red>А҆</red>ми́нь.

<rubric class="inline">Сщ҃е́нникъ:</rubric> <red>С</red>ла́ва тебѣ̀ хрⷭ҇тѐ бж҃е, ѹ҆пова́нїе на́ше, сла́ва тебѣ̀.

<rubric class="inline">Ли́къ:</rubric> <rubric class="inline">Сла́ва, и҆ ны́нѣ:</rubric> <red>Г</red>дⷭ҇и поми́лꙋй, <rubric class="inline">три́жды.</rubric> <red>Б</red>л҃гословѝ.

<rubric>Сщ҃е́нникъ: </rubric>

<red>Х</red>рⷭ҇то́съ и҆́стинный бг҃ъ на́шъ, мл҃твами пречⷭ҇тыѧ своеѧ̀ мт҃ре: <rubric class="inline">(и҆ прѡ́чаѧ по днѝ),</rubric> ст҃а́гѡ <red>и҆́мⷬ҇къ</red> <rubric class="inline">(є҆гѡ́же є҆́сть де́нь)</rubric>, и҆́же во ст҃ы́хъ ѻ҆тца̀ на́шегѡ григо́рїа двоесло́ва, па́пы ри́мскагѡ, и҆ всѣ́хъ ст҃ы́хъ, поми́лꙋетъ и҆ сп҃се́тъ на́съ, ꙗ҆́кѡ бл҃гъ и҆ чл҃колю́бецъ.



<rubric>Си́це же твори́тъ ѿпꙋ́стъ до стрⷭ҇тны́ѧ седми́цы: во стрⷭ҇тнꙋ́ю бо седми́цꙋ сво́й ѿпꙋ́стъ глаго́летсѧ. По ѿпꙋ́стѣ же, моли̑твы бл҃года̑рныѧ.</rubric>

<rubric class="inline">Та́же:</rubric> <incipit><red>Н</red>ы́нѣ ѿпꙋща́еши:</incipit> <incipit><red>Трист҃о́е.</red></incipit> <rubric class="inline">По</rubric> <incipit><red>Ѻ҆́</red>ч҃е на́шъ:</incipit>

<rubric>Тропа́рь, гла́съ д҃:</rubric>

<red>И҆́</red>же ѿ бг҃а свы́ше бжⷭ҇твеннꙋю бл҃года́ть воспрїе́мь, сла́вне григо́рїе, и҆ тогѡ̀ си́лою ѹ҆крѣплѧ́емь, є҆ѵⷢ҇льски ше́ствовати и҆зво́лилъ є҆сѝ: ѿѻнꙋ́дꙋже ѹ҆ хрⷭ҇та̀ возме́здїе трꙋдѡ́въ прїѧ́лъ є҆сѝ всебл҃же́нне: є҆го́же молѝ, да сп҃се́тъ дꙋ́шы на́шѧ.

<rubric>Сла́ва, конда́къ, гла́съ г҃:</rubric>

<red>П</red>одобонача́льникъ показа́лсѧ є҆сѝ нача́льника па́стырємъ хрⷭ҇та̀, и҆́нокѡвъ чреды̑, ѻ҆́тче григо́рїе, ко ѡ҆гра́дѣ нбⷭ҇нѣй наставлѧ́ѧ, и҆ ѿтꙋ́дꙋ наꙋчи́лъ є҆сѝ ста́до хрⷭ҇то́во за́повѣдемъ є҆гѡ̀: ны́нѣ же съ ни́ми ра́дꙋешисѧ, и҆ ликꙋ́еши въ нбⷭ҇ныхъ кро́вѣхъ.

<rubric>И҆ ны́нѣ, бг҃оро́диченъ:</rubric>

<red>П</red>редста́тельство хрⷭ҇тїа́нъ непосты́дное, хода́тайство ко творцꙋ̀ непрело́жное, не пре́зри грѣ́шныхъ моле́нїй гла́сы: но предварѝ ꙗ҆́кѡ бл҃га́ѧ на по́мощь на́съ, вѣ́рнѡ зовꙋ́щихъ тѝ: ѹ҆скорѝ на мл҃твꙋ, и҆ потщи́сѧ на ѹ҆моле́нїе, предста́тельствꙋющи при́снѡ бцⷣе, чтꙋ́щихъ тѧ̀.

<rubric>Коне́цъ бжⷭ҇твенныѧ лїтꙋргі́и преждеѡсщ҃е́нныхъ.</rubric>
