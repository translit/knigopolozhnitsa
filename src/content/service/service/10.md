---
title: "Чи́нъ бжⷭ҇твенныѧ лїтꙋргі́и преждеѡсщ҃е́нныхъ"
navigation:
  key: service-service-10
  title: "Чи́нъ бжⷭ҇твенныѧ лїтꙋргі́и преждеѡсщ҃е́нныхъ"
  parent: service-service
  order: 10
type: "service"
---

# Чи́нъ бжⷭ҇твенныѧ лїтꙋргі́и преждеѡсщ҃е́нныхъ.

<rubric>Во ст҃ꙋ́ю и҆ вели́кꙋю четыредесѧ́тницꙋ, є҆гда̀ и҆́мать сщ҃е́нникъ сотвори́ти преждеѡсщ҃е́ннꙋю, въ проскомі́дїи въ недѣ́лю, твори́тъ ꙗ҆́коже ѡ҆бы́чно. И҆ по є҆́же рѣ́зати пе́рвый хлѣ́бъ, и҆ жре́ти, и҆ пробода́ти, рѣ́жетъ и҆ дрꙋгі̑ѧ хлѣ́бы, глаго́лѧ на є҆ди́номъ ко́емждо сїѧ̑:</rubric>

<red>В</red>ъ воспомина́нїе: <red>Ꙗ҆́</red>кѡ ѻ҆вча̀: <rubric class="inline">и҆,</rubric> <red>Ж</red>ре́тсѧ: <rubric class="inline">и҆,</rubric> <red>Є҆</red>ди́нъ ѿ вѡ́инъ:

<rubric>Та́же влива́етъ во ст҃ꙋ́ю ча́шꙋ вїно̀ и҆ во́дꙋ, глаго́лѧ ѡ҆бы̑чнаѧ, и҆ покрыва́етъ ѧ҆̀ сщ҃е́нными покро́вцы, и҆ кади́тъ, глаго́лѧ мл҃твꙋ предложе́нїѧ. И҆ та́кѡ начина́етъ бжⷭ҇твеннꙋю лїтꙋргі́ю, и҆ и҆сполнѧ́етъ ю҆̀ ꙗ҆́кѡ ѡ҆бы́чно.</rubric>

<rubric class="inline">Є҆гда́ же и҆́мать назна́менати хлѣ́бы, по призыва́нїи дх҃а ст҃а́гѡ, глаго́летъ:</rubric> <red>С</red>отворѝ хлѣ́бъ ѹ҆́бѡ се́й: <rubric class="inline">є҆ди́нственнѣ, ꙗ҆́кѡ є҆ди́нъ є҆́сть хрⷭ҇то́съ: а҆ Хлѣ́бы сїѧ̑, мно́жественнымъ число́мъ, не глаго́лати.</rubric>

<rubric>И҆ є҆гда̀ и҆́мать вознестѝ, возноша́етъ всѧ̑ вкꙋ́пѣ, и҆ раздроблѧ́етъ приноси́мый пе́рвый хлѣ́бъ, и҆ полага́етъ ча́стицꙋ во ст҃ꙋ́ю ча́шꙋ, и҆ влива́етъ и҆ теплотꙋ̀ ꙗ҆́кѡ ѡ҆бы́чай.</rubric>

<rubric>Та́же взе́мъ ст҃ꙋ́ю лжи́цꙋ десно́ю рꙋко́ю, ѡ҆моча́етъ ю҆̀ во ст҃ѣ́й кро́ви. Лѣ́вою же рꙋко́ю є҆́млетъ кі́йждо хлѣ́бъ, и҆ нано́ситъ ст҃ꙋ́ю лжи́цꙋ, со ст҃о́ю кро́вїю, ѡ҆моче́ннꙋю, и҆ прикаса́етсѧ є҆́ю ст҃о́мꙋ хлѣ́бꙋ крⷭ҇тоѡбра́знѡ, во странꙋ̀, на не́йже начерта́сѧ крⷭ҇тъ, под̾ мѧ́гкостїю. И҆ полага́етъ и҆̀ въ хлѣбоно́сецъ. Та́же є҆́млетъ и҆ дрꙋгі̑ѧ, и҆ твори́тъ та́кожде на є҆ди́номъ ко́емждо, и҆ спрѧ́товаетъ и҆̀хъ всѣ́хъ въ хлѣбоно́сецъ. Та́же сщ҃е́нникъ мо́литсѧ ꙗ҆́кѡ ѡ҆бы́чно, и҆ причаща́етсѧ ꙗ҆́кѡ ѡ҆бы́чно, и҆ и҆сполнѧ́етъ бжⷭ҇твенное сщ҃еннодѣ́йствїе по ѹ҆чине́нномꙋ.</rubric>

<rubric>Є҆гда́ же и҆́мать сщ҃еннодѣ́йствовати преждеѡсщ҃е́ннꙋю, вше́дъ во ст҃и́лище ѡ҆блачи́тсѧ во сщ҃е́нническꙋю ѡ҆де́ждꙋ, назна́менꙋѧй, и҆ цѣлꙋ́ѧй то́кмѡ, ничто́же приглаго́лѧ, ра́звѣ:</rubric>

<red>Г</red>дⷭ҇ꙋ помо́лимсѧ, <rubric class="inline">над̾ є҆ди́ною ко́еюждо ѡ҆де́ждею.</rubric>

<rubric>И҆ взе́мъ дїа́конъ вре́мѧ и҆схо́дитъ, и҆ ста́въ на ѡ҆бы́чнѣмъ мѣ́стѣ, возглаша́етъ:</rubric>

<red>Б</red>л҃гословѝ влады́ко.

<rubric>Сщ҃е́нникъ же возглаша́етъ:</rubric>

<red>Б</red>л҃гослове́но црⷭ҇тво ѻ҆ц҃а̀ и҆ сн҃а и҆ ст҃а́гѡ дх҃а, ны́нѣ и҆ при́снѡ, и҆ во вѣ́ки вѣкѡ́въ.

<rubric class="inline">Ли́къ:</rubric> <red>А҆</red>ми́нь.

<rubric class="inline">И҆ а҆́бїе чте́цъ:</rubric> <incipit><red>П</red>рїиди́те, поклони́мсѧ:</incipit> <rubric class="inline">Три́жды.</rubric>

<rubric>И҆ глаго́летъ предначина́тельный ѱало́мъ. Сщ҃е́нникъ же глаго́летъ мл҃твы свѣти̑льничныѧ, си́рѣчь вечє́рнїѧ, съ четве́ртыѧ мл҃твы, занѐ трѝ пє́рвыѧ по є҆ктенїа́хъ глаго́лютсѧ. По и҆сполне́нїи же ѱалма̀, глаго́летъ дїа́конъ є҆ктенїю̀.</rubric>

<rubric>И҆ по возгла́сѣ, стїхосло́витсѧ:</rubric>

<incipit><red>К</red>о гдⷭ҇ꙋ внегда̀ скорбѣ́ти мѝ:</incipit>

<rubric>Быва́ємымъ и҆ покло́нѡмъ на а҆ллилꙋ́їа. На ко́емждо же а҆нтїфѡ́нѣ быва́етъ є҆ктенїа̀ ма́лаѧ ѿ дїа́кона: и҆ возгла́съ ѿ сщ҃е́нника. Наче́ншꙋсѧ же стїхосло́вїю, ѿхо́дитъ сщ҃е́нникъ во ст҃о́е предложе́нїе: и҆ взе́мъ преждеѡсщ҃е́нный хлѣ́бъ ѿ хлѣбоно́сца, полага́етъ и҆̀ со бл҃гоговѣ́нїемъ мно́гимъ во ст҃ы́й ді́скосъ, вложи́въ во ст҃ꙋ́ю ча́шꙋ вїно̀ и҆ во́дꙋ ѡ҆бы́чнѡ, ничто́же глаго́лѧ. И҆ взе́мъ кади́льницꙋ, кади́тъ ѕвѣзди́цꙋ и҆ покро́вы: и҆ покры́въ ѧ҆̀ ничто́же ѿню́дъ глаго́лѧ, нижѐ мл҃твꙋ предложе́нїѧ, но то́кмѡ:</rubric>

<red>М</red>л҃твами ст҃ы́хъ ѻ҆тє́цъ на́шихъ, гдⷭ҇и і҆и҃се хрⷭ҇тѐ бж҃е на́шъ, поми́лꙋй на́съ.

<rubric>Преждеѡсщ҃е́нна бо є҆́сть, и҆ соверше́нна сїѧ̀ же́ртва.</rubric>

<rubric class="inline">По каѳі́смѣ же,</rubric> <red>Г</red>дⷭ҇и воззва́хъ: <rubric class="inline">во гла́съ самогла́сна днѐ.</rubric>

<rubric>Поста́вимъ стїхѡ́въ і҃. И҆ повторѧ́емъ самогла́сенъ: та́же мч҃нченъ: и҆ трѝ подѡ́бны трїѡ́ди: и҆ трѝ мине́и, повторѧ́юще є҆ди́нъ. Сла́ва, и҆ ны́нѣ, бг҃оро́диченъ. Вхо́дъ без̾ є҆ѵⷢ҇лїа. Є҆гда́ же и҆́мать чести́сѧ є҆ѵⷢ҇лїе, въ пра́зднованїе хра́ма, и҆лѝ ст҃а́гѡ, тогда̀ вхо́дъ твори́тъ со є҆ѵⷢ҇лїемъ.</rubric>

<rubric class="inline">Дїа́конъ:</rubric> <red>П</red>ремꙋ́дрость, про́сти.

<rubric class="inline">И҆ пою́тъ:</rubric> <incipit><red>С</red>вѣ́те ти́хїй:</incipit>

<rubric class="inline">Дїа́конъ:</rubric> <red>В</red>о́нмемъ.

<rubric class="inline">Сщ҃е́нникъ:</rubric> <red>М</red>и́ръ всѣ̑мъ.

<rubric class="inline">Дїа́конъ:</rubric> <red>П</red>ремꙋ́дрость.

<rubric>Чте́цъ: прокі́менъ, и҆ бытїѐ. Вторы́й прокі́менъ.</rubric>

<rubric>И҆ посе́мъ возглаша́етъ дїа́конъ:</rubric>

<red>П</red>овели́те.

<rubric>Сщ҃е́нникъ же, взе́мъ ѻ҆бѣ́ма рꙋка́ма кади́льницꙋ и҆ свѣ́щникъ со свѣще́ю, стои́тъ пред̾ ст҃о́ю трапе́зою, зрѧ̀ къ восто́кѡмъ, и҆ назна́менꙋѧ крⷭ҇тъ, глаго́летъ:</rubric>

<red>П</red>ремꙋ́дрость, про́сти.

<rubric>Та́же ѡ҆братѧ́сѧ на за́падъ къ наро́дꙋ, глаго́летъ:</rubric>

<red>С</red>вѣ́тъ хрⷭ҇то́въ просвѣща́етъ всѣ́хъ.

<rubric class="inline">Чте́цъ:</rubric> <red>П</red>ри́тчей чте́нїе.

<rubric class="inline">Дїа́конъ:</rubric> <red>В</red>о́нмемъ.

<rubric>И҆ при́тча. И҆ по и҆сполне́нїи, глаго́летъ сщ҃е́нникъ:</rubric>

<red>М</red>и́ръ тѝ.

<rubric class="inline">Дїа́конъ:</rubric> <red>П</red>ремꙋ́дрость.

<rubric class="inline">Чте́цъ пое́тъ:</rubric> <red>Д</red>а и҆спра́витсѧ мл҃тва моѧ̀, ꙗ҆́кѡ кади́ло пред̾ тобо́ю, воздѣѧ́нїе рꙋкꙋ̀ мое́ю, же́ртва вече́рнѧѧ.

<rubric>И҆ по пѣ́нїи чтеца̀, ли́къ пое́тъ то́же.</rubric>

<rubric class="inline">Чте́цъ сті́хъ а҃:</rubric> <red>Г</red>дⷭ҇и, воззва́хъ къ тебѣ̀, ѹ҆слы́ши мѧ̀, вонмѝ гла́сꙋ моле́нїѧ моегѡ̀, внегда̀ воззва́ти мѝ къ тебѣ̀.

<rubric class="inline">Ли́къ:</rubric> <incipit><red>Д</red>а и҆спра́витсѧ:</incipit>

<rubric class="inline">Чте́цъ, сті́хъ в҃:</rubric> <red>П</red>оложѝ гдⷭ҇и, хране́нїе ѹ҆стѡ́мъ мои̑мъ, и҆ две́рь ѡ҆гражде́нїѧ ѡ҆ ѹ҆стна́хъ мои́хъ.

<rubric class="inline">Ли́къ:</rubric> <incipit><red>Д</red>а и҆спра́витсѧ:</incipit>

<rubric class="inline">Чте́цъ, сті́хъ г҃:</rubric> <red>Н</red>е ѹ҆клонѝ се́рдце моѐ въ словеса̀ лꙋка́вствїѧ, непщева́ти вины̀ ѡ҆ грѣсѣ́хъ.

<rubric class="inline">Ли́къ:</rubric> <incipit><red>Д</red>а и҆спра́витсѧ:</incipit>

<rubric>И҆ па́ки чте́цъ пое́тъ:</rubric>

<red>Д</red>а и҆спра́витсѧ мл҃тва моѧ̀, ꙗ҆́кѡ кади́ло пред̾ тобо́ю.

<rubric class="inline">И҆ ли́къ пое́тъ:</rubric> <red>В</red>оздѣѧ́нїе рꙋкꙋ̀ мое́ю:

<rubric>Подоба́етъ вѣ́дати, є҆гда̀ чте́цъ пое́тъ: <incipit><red>Д</red>а и҆спра́витсѧ мл҃тва моѧ̀, ꙗ҆́кѡ кади́ло пред̾ тобо́ю:</incipit> всѝ лю́дїе сꙋ́щїи во хра́мѣ и҆ во ѻ҆лтарѣ̀, стоѧ́тъ на колѣ́нахъ молѧ́щесѧ. Є҆гда́ же начне́тъ: <incipit><red>В</red>оздѣ́ѧнїе рꙋкꙋ̀ мое́ю:</incipit> востаю́тъ. На про́чїихъ же стїха́хъ, <incipit><red>Д</red>а и҆спра́витсѧ,</incipit> пѣ́нїѧ, є҆гда̀ кото́рый ли́къ пое́тъ, и҆ всѧ̀ страна̀ стои́тъ: вторы́й же ли́къ и҆ страна̀ наро́да колѣ̑на приклонѧ́ютъ. І҆ере́й же стоѧ̀ во ѻ҆лтарѣ̀ пред̾ ст҃о́ю трапе́зою, прїѧ́въ кади́льницꙋ съ ѳѷмїа́момъ, и҆ кади́тъ: послѣди́ же на <incipit><red>Д</red>а и҆спра́витсѧ,</incipit> ѿда́въ кади́льницꙋ и҆ са́мъ і҆ере́й приклонѧ́етъ колѣ̑на молѧ́сѧ. И҆ по и҆сполне́нїи твори́мъ покло́ны трѝ.</rubric>

<rubric>Та́же дїа́конъ глаго́летъ є҆ктенїю̀: и҆ прѡ́чаѧ.</rubric>

<rubric>Въ вели́кїй же вхо́дъ:</rubric>

<incipit><red>Н</red>ы́нѣ си̑лы нбⷭ҇ныѧ:</incipit>

<rubric>Мл҃тва херꙋві́мскаѧ не глаго́летсѧ. Но кадѧ̀ сщ҃е́нникъ, глаго́летъ пѧтдесѧ́тный ѱало́мъ. И҆ по происхожде́нїи ст҃ы́хъ дарѡ́въ, и҆сполнѧ́емꙋ: <incipit><red>Н</red>ы́нѣ си̑лы нбⷭ҇ныѧ:</incipit> полага́емъ покло́ны трѝ, ѿкрове́ни сꙋ́ще. Взе́млетъ же сщ҃е́нникъ покро́вы ѿ ст҃ы́хъ дарѡ́въ, и҆ покрыва́етъ ѧ҆̀ воздꙋ́хомъ. Є҆гда̀ же и҆́мать вознестѝ ст҃ы́й хлѣ́бъ, не ѿкрыва́етъ ст҃а̑ѧ: но є҆щѐ покровє́ннымъ бж҃є́ственнымъ сꙋ́щымъ дарѡ́мъ, вно́ситъ сщ҃е́нникъ рꙋ́кꙋ свою̀, со стра́хомъ мно́гимъ, и҆ прикаса́етсѧ бжⷭ҇твенномꙋ хлѣ́бꙋ со бл҃гоговѣ́нїемъ и҆ стра́хомъ. Глаго́лющꙋ дїа́конꙋ: Во́нмемъ. Возглаша́етъ сщ҃е́нникъ: Преждеѡсщ҃є́ннаѧ ст҃а̑ѧ ст҃ы̑мъ. И҆ прѡ́чаѧ по чи́нꙋ, соверша́етъ ст҃ꙋ́ю лїтꙋргі́ю, ꙗ҆́кѡ на рѧдꙋ̀ ѹ҆ка́зано.</rubric>

<rubric>Коне́цъ.</rubric>



<rubric>И҆з̾ѧвле́нїе ѡ҆ нѣ́кїихъ и҆справле́нїѧхъ въ слꙋже́нїи преждеѡсщ҃е́нныѧ лїтꙋргі́и.</rubric>

<rubric>Подоба́етъ вѣ́дати, ꙗ҆́кѡ въ преждеѡсщ҃е́нныхъ лїтꙋргі́ахъ пое́мꙋ: <incipit><red>Н</red>ы́нѣ си̑лы нбⷭ҇ныѧ:</incipit> сщ҃е́нникъ и҆ дїа́конъ ѿхо́дѧтъ въ предложе́нїе. И҆ взе́мъ сщ҃е́нникъ воздꙋ́хъ, полага́етъ на ра́мо дїа́конꙋ: ст҃ы́й же ді́скосъ съ бжⷭ҇твенными та́йнами прїе́млетъ десни́цею, и҆ поставлѧ́етъ на главꙋ̀ свою̀, поти́ръ же съ вїно́мъ, взе́мъ въ шꙋ́йцꙋ свою̀, при пе́рсехъ несе́тъ. Дїа́конъ же съ кади́льницею то́чїю предходѧ̀ кади́тъ ча́стѡ: и҆дꙋ́ще же ничто́же глаго́лютъ. Въ причаще́нїи же, по є҆́же рещѝ:</rubric>

<red>П</red>реждеѡсщ҃є́ннаѧ ст҃а̑ѧ ст҃ы̑мъ.

<rubric>Сщ҃е́нникъ ѿлага́етъ ст҃ы́й воздꙋ́хъ, дїа́конъ же вхо́дитъ во ст҃ы́й ѻ҆лта́рь, и҆ ста́въ бли́зъ сщ҃е́нника, глаго́летъ:</rubric>

<red>Р</red>аздробѝ влады́ко ст҃ы́й хлѣ́бъ.

<rubric>Сщ҃е́нникъ раздроблѧ́етъ є҆го̀ со мно́гимъ внима́нїемъ, на четы́ри ча̑сти, глаго́лѧ:</rubric>

<red>Р</red>аздроблѧ́етсѧ и҆ раздѣ́лѧетсѧ а҆́гнецъ бж҃їй, раздроблѧ́емый и҆ нераздѣлѧ́емый, всегда̀ ꙗ҆до́мый и҆ никогда́же и҆ждива́емый, но причаща́ющыѧсѧ ѡ҆сщ҃а́ѧй.

<rubric>И҆ влага́етъ ча́стицꙋ въ поти́ръ, ничто́же глаго́лѧ: и҆ дїа́конъ влива́етъ теплотꙋ̀ въ поти́ръ, ничто́же глаго́лѧ, и҆ стои́тъ ма́лѡ пода́лѣ. Сщ҃е́нникъ же глаго́летъ:</rubric>

<red>Д</red>їа́коне пристꙋпѝ:

<rubric>И҆ прише́дъ дїа́конъ. Твори́тъ покло́нъ бл҃гоговѣ́йнѡ, просѧ̀ проще́нїѧ, и҆ глаго́летъ:</rubric>

<red>С</red>ѐ прихождꙋ̀ къ безсме́ртномꙋ цр҃ю̀:

<rubric class="inline">И҆</rubric> <red>П</red>репода́ждь мнѣ̀, влады́ко, чⷭ҇тно́е и҆ ст҃о́е тѣ́ло и҆ кро́вь гдⷭ҇а и҆ бг҃а и҆ сп҃са на́шегѡ і҆и҃са хрⷭ҇та̀.

<rubric>Сщ҃е́нникъ взе́мъ ст҃ы́хъ та̑инъ є҆ди́нꙋ ча́стицꙋ, дае́тъ дїа́конꙋ, глаго́лѧ:</rubric>

<rubric class="inline">И҆́мⷬ҇къ</rubric>, сщ҃еннодїа́конꙋ преподае́тсѧ чⷭ҇тно́е и҆ ст҃о́е и҆ пречⷭ҇тое тѣ́ло и҆ кро́вь гдⷭ҇а и҆ бг҃а и҆ сп҃са на́шегѡ і҆и҃са хрⷭ҇та̀, во ѡ҆ставле́нїе грѣхѡ́въ є҆гѡ̀, и҆ въ жи́знь вѣ́чнꙋю.

<rubric>И҆ цѣлова́въ дїа́конъ подаю́щꙋю є҆мꙋ̀ рꙋ́кꙋ, ѿхо́дитъ и҆ стои́тъ созадѝ ст҃ы́ѧ трапе́зы, и҆ приклони́въ главꙋ̀, мо́литсѧ ꙗ҆́кѡ и҆ сщ҃е́нникъ.</rubric>

<red>В</red>е́рꙋю гдⷭ҇и, <rubric class="inline">и҆ про́чаѧ.</rubric>

<rubric>Подо́бнѣ взе́мъ и҆ сщ҃е́нникъ є҆ди́нꙋ ча́стицꙋ ст҃ы́хъ та̑инъ, глаго́летъ:</rubric>

<red>Чⷭ҇</red>тно́е и҆ прест҃о́е тѣ́ло и҆ кро́вь гдⷭ҇а и҆ бг҃а и҆ сп҃са на́шегѡ і҆и҃са хрⷭ҇та̀, преподае́тсѧ мнѣ̀, <red>и҆́мⷬ҇къ</red>, сщ҃е́нникꙋ, во ѡ҆ставле́нїе грѣхѡ́въ мои́хъ, и҆ въ жи́знь вѣ́чнꙋю.

<rubric>И҆ приклони́въ главꙋ̀, мо́литсѧ глаго́лѧ:</rubric>

<red>В</red>ѣ́рꙋю гдⷭ҇и, и҆ и҆сповѣ́дꙋю:

<rubric class="inline">И҆</rubric> <red>В</red>е́чери твоеѧ̀ та́йныѧ:

<rubric class="inline">И҆</rubric> <red>Д</red>а не въ сꙋ́дъ, и҆лѝ во ѡ҆сꙋжде́нїе: <rubric class="inline">всѐ до конца̀.</rubric>

<rubric>И҆ та́кѡ причаща́ютсѧ ст҃ы́хъ та̑инъ, со стра́хомъ и҆ всѧ́цѣмъ ѹ҆твержде́нїемъ. Та́же взе́мъ сщ҃е́нникъ гꙋ́бꙋ, ѡ҆тира́етъ рꙋ́кꙋ, глаго́лѧ:</rubric>

<red>С</red>ла́ва тебѣ̀ бж҃е: <rubric class="inline">три́жды.</rubric>

<rubric>И҆ цѣлова́въ гꙋ́бꙋ, положи́тъ на мѣ́сто. Та́же взе́млетъ ст҃ы́й поти́ръ съ покро́вцемъ ѻ҆бѣ́ма рꙋка́ма, пїе́тъ и҆з̾ негѡ̀, ничто́же глаго́лѧ: та́кѡ ѹ҆стнѣ̀, и҆ ст҃ы́й поти́ръ ѡ҆тира́етъ покро́вцемъ и҆́же въ рꙋка́хъ, и҆ поставлѧ́етъ є҆го̀ на ст҃ꙋ́ю трапе́зꙋ. И҆ прїе́мь а҆на́форꙋ ѹ҆мыва́етъ рꙋ́ки и҆ ѹ҆стнѣ̀, и҆ ста́въ ма́лѡ ко странѣ̀, глаго́летъ мл҃твꙋ бл҃годаре́нїѧ:</rubric>

<red>Б</red>л҃годари́мъ тѧ̀ сп҃са всѣ́хъ бг҃а: <rubric class="inline">до конца̀.</rubric>

<rubric>Дїа́конъ же тогда̀ и҆з̾ ча́ши не пїе́тъ, но по заамво́ннѣй мл҃твѣ, и҆ по потребле́нїи ѡ҆ста́вшихсѧ ча́стицъ ст҃ы́хъ та̑инъ.</rubric>

<rubric>А҆́ще же слꙋ́житъ є҆ди́нъ і҆ере́й без̾ дїа́кона, и҆ то́й по причаще́нїи ст҃ы́хъ та̑инъ, и҆з̾ ча́ши не пїе́тъ, но по соверше́нїи лїтꙋргі́и, и҆ по потребле́нїи ст҃ы́хъ та̑инъ.</rubric>

<rubric>Дїа́конъ же взе́мъ ст҃ы́й ді́скосъ, надно́ситъ верхꙋ̀ ст҃а́гѡ поти́рѧ, и҆ спрѧ́таетъ ст҃а̑ѧ, ничто́же глаго́лѧ, и҆ поклони́всѧ три́жды, ѿверза́етъ црⷭ҇каѧ врата̀.</rubric>
