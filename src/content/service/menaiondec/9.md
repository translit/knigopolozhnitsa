---
title: "Деке́мврїа з҃"
navigation:
  key: service-menaiondec-9
  title: "Деке́мврїа з҃"
  parent: service-menaiondec
  order: 9
type: "service"
---

# Деке́мврїа з҃.

<rubric>Прпⷣбнагѡ ѻ҆тца̀ на́шегѡ а҆нтѡ́нїа, сі́йскагѡ чꙋдотво́рца.</rubric>



<rubric>На ма́лѣй вече́рни стїхи̑ры, гла́съ а҃.</rubric>

<podoben>Подо́бенъ: <incipit><red>В</red>сехва́льнїи мꙋ́чєницы:</incipit></podoben>

<red>Ж</red>ела́ѧ ѹ҆лꙋчи́ти, а҆нтѡ́нїе блаже́нне, нбⷭ҇нꙋю добро́тꙋ, земна̑ѧ всѧ̑ преминꙋ́лъ є҆сѝ, и҆ ꙗ҆́кѡ безпло́тенъ подвиза́всѧ въ маловре́меннѣй жи́зни се́й, мы́слєнныѧ врагѝ крѣ́пкѡ побѣди́лъ є҆сѝ и҆ мꙋ́жески, и҆мѣ́ѧ посо́бїе ѻ҆рꙋ́жїе непобѣди́мое, ра́дꙋѧсѧ восте́клъ є҆сѝ къ присножела́емомꙋ тебѣ̀ блаже́нствꙋ. Тѣ́мже моли́сѧ, дарова́ти дꙋша́мъ на́шымъ ми́ръ и҆ ве́лїю ми́лость.

<red>М</red>їрска́гѡ пристра́стїѧ возгнꙋша́всѧ, сꙋ̑щаѧ мі́ра, ꙗ҆́кѡ не сꙋ̑щаѧ, вмѣни́лъ є҆сѝ, и҆ сегѡ̀ ра́ди ѿ всѣ́хъ ѹ҆праздни́всѧ, безмо́лвнѡ жи́ти и҆збра́лъ є҆сѝ, несмꙋ́тнымъ ѹ҆мо́мъ и҆ немѧте́жнымъ се́рдцемъ вы́нꙋ слꙋжа̀ бг҃ꙋ: ѿѻнꙋ́дꙋже и҆ сосꙋ́дъ ст҃а́гѡ дх҃а ѡ҆брѣ́лсѧ є҆сѝ, чистоты̀ ра́ди дꙋшѝ твоеѧ̀, є҆мꙋ́же моли́сѧ, поми́ловати дꙋ́шы на́шѧ.

<red>Б</red>жⷭ҇твенныѧ ра́дости и҆ весе́лїѧ дꙋхо́внагѡ и҆спо́лнена ꙗ҆ви́сѧ свѣтоно́снаѧ твоѧ̀ па́мѧть, ѻ҆́ч҃е а҆нтѡ́нїе: ѿѻнꙋ́дꙋже дꙋхѡ́внаѧ твоѧ̑ ча̑да, ра́достнѣ соше́дшесѧ, свѣ́тлѡ пра́зднꙋемъ, бг҃олѣ́пнꙋ сла́вꙋ воздаю́ще прославлѧ́ющемꙋ тѧ̀ бг҃ꙋ, вѣ́дꙋщемꙋ прославлѧ́ти ст҃ы̑ѧ своѧ̑ ѹ҆го́дники, є҆мꙋ́же моли́сѧ, спастѝ дꙋ́шы на́шѧ.

<rubric>Сла́ва, гла́съ и҃:</rubric>

<red>П</red>рїиди́те, ѻ҆тцы̀ и҆ бра́тїѧ, честно́е мона́шеское собра́нїе, дне́сь ѡ҆бстоѧ́ще всечестнꙋ́ю ра́кꙋ любе́знагѡ ѻ҆тца̀, благоче́стнѣ лобза́емъ: и҆ ра́достнѡ пою́ще ѱалѡ́мскаѧ пѣ̑нїѧ, во ѹ҆стѣ́хъ и҆мꙋ́ще дꙋхѡ́внаѧ словеса̀, любо́вїю принесе́мъ є҆мꙋ̀, ꙗ҆́кѡ вои́стиннꙋ мона́шескомꙋ ѹ҆добре́нїю и҆ прпⷣбныхъ сожи́телю. И҆ свѣ́тлѡ всепра́зднствєннаѧ сотворѧ́юще, си́це рце́мъ: ра́дꙋйсѧ, свѣти́льниче многосвѣ́тлый, возводѧ̀ ко хрⷭ҇тꙋ̀ мона́хѡвъ мно́жество: ра́дꙋйсѧ, похвало̀ на́ша и҆ ѹ҆твержде́нїе, и҆ всѣ̑мъ вѣ̑рнымъ благоꙋти́шное приста́нище спасе́нїѧ, болѧ́щихъ цѣли́телю, а҆нтѡ́нїе, всечестны́й ѻ҆́ч҃е на́шъ, не ѡ҆ста́ви на́съ си́рыхъ, но пребꙋ́ди съ на́ми ча̑ды твои́ми, ꙗ҆́коже ѡ҆бѣща́лсѧ є҆сѝ: и҆ не преста́й молѧ́сѧ прест҃ѣ́й трⷪ҇цѣ, ꙗ҆́кѡ да ми́лостива бꙋ́детъ на́мъ ѡ҆ грѣсѣ́хъ на́шихъ, и҆ спасе́тъ дꙋ́шы на́шѧ.

<rubric>И҆ ны́нѣ, бг҃оро́диченъ:</rubric>

<incipit><red>В</red>лⷣчце, прїимѝ моли̑твы ра̑бъ твои́хъ:</incipit>

<rubric>На стїхо́внѣ стїхи̑ры, гла́съ в҃.</rubric>

<podoben>Подо́бенъ: <incipit><red>Д</red>о́ме є҆ѵфра́ѳовъ:</incipit></podoben>

<red>П</red>и́щи ра́йскїѧ наслади́тисѧ возжелѣ́лъ є҆сѝ, гла́домъ и҆ жа́ждею и҆ста́илъ є҆сѝ пло́ть твою̀, и҆ сла́вою ѿ бг҃а вѣнча́нъ бы́ти восхотѣ́въ, земнꙋ́ю сла́вꙋ преѡби́дѣлъ є҆сѝ: ѿ негѡ́же и҆ просла́вилсѧ є҆сѝ, всебл҃же́нне.

<rubric class="inline">Сті́хъ:</rubric> <red>Б</red>лаже́нъ мꙋ́жъ, боѧ́йсѧ гдⷭ҇а, въ за́повѣдехъ є҆гѡ̀ восхо́щетъ ѕѣлѡ̀.

<red>Л</red>юбо́вїю бж҃їею ѹ҆крѣ́пльсѧ, бл҃же́нне а҆нтѡ́нїе, жела́нїе пло́ти ѹ҆мертви́лъ є҆сѝ: дꙋше́вное же ѻ҆́ко ѿ помы́сленныхъ прилѡ́гъ свобо́днѡ къ бг҃ꙋ возве́лъ є҆сѝ, и҆ всего̀ себѐ чи́ста предста́вилъ є҆сѝ бг҃ꙋ.

<rubric class="inline">Сті́хъ:</rubric> <red>Ч</red>естна̀ предъ гдⷭ҇емъ сме́рть прпⷣбныхъ є҆гѡ̀.

<red>С</red>вѣти́ло вели́кое ꙗ҆ви́сѧ на́мъ дне́сь, ст҃а́ѧ твоѧ̀ па́мѧть, прпⷣбне а҆нтѡ́нїе, мі́ръ ве́сь просвѣща́ющи зарѧ́ми и҆зрѧ́дныхъ чꙋде́съ твои́хъ, любо́вїю пра́зднꙋющымъ и҆сцѣлє́нїѧ неѡскꙋ́днѡ подава́ющи.

<rubric>Сла́ва, и҆ ны́нѣ, бг҃оро́диченъ, гла́съ и҆ подо́бенъ то́йже:</rubric>

<red>Г</red>о́рнїи тѧ̀ ли́цы, бцⷣе дв҃о, пою́тъ съ до́льными, славосло́вѧще непреста́ннѡ ржⷭ҇тво̀ твоѐ пречⷭ҇тое.

<rubric>Тропа́рь, гла́съ а҃:</rubric>

<red>Ж</red>ела́нїемъ дꙋхо́внымъ распали́всѧ, и҆ мѧте́жи мїрскі̑ѧ ѿри́нꙋвъ, ко є҆ди́номꙋ же бг҃ꙋ любо́вїю прилѣпи́лсѧ є҆сѝ, и҆ тогѡ̀ вседꙋ́шнѣ взыскꙋ́ѧ, во внꙋ́треннюю пꙋсты́ню ѿше́лъ є҆сѝ, при вода́хъ всели́всѧ. И҆дѣ́же во слеза́хъ и҆ трꙋдѣ́хъ пребыва́ѧ многолѣ́тное вре́мѧ, въ терпѣ́нїи мно́зѣмъ житїѐ а҆́гг҃льское проходи́лъ є҆сѝ, въ наставле́нїи бжⷭ҇твеннагѡ ра́зꙋма: и҆ мно́жество мона́хѡвъ собра́лъ є҆сѝ, мꙋ́дре, и҆̀хже посѣща́ѧ не ѡ҆ста́ви, а҆нтѡ́нїе прпⷣбне, ѻ҆́ч҃е на́шъ, прест҃ѣ́й трⷪ҇цѣ молѧ́сѧ ѿ ѕѡ́лъ всѧ́ческихъ и҆зба́вити и҆ спастѝ дꙋ́шы на́шѧ.

<rubric>Сла́ва, и҆ ны́нѣ, бг҃оро́диченъ:</rubric>

<incipit><red>Г</red>аврїи́лꙋ вѣща́вшꙋ:</incipit>



<rubric>На вели́цѣй вече́рни пое́мъ: <incipit><red>Б</red>л҃же́нъ мꙋ́жъ,</incipit> а҃-й а҆нтїфѡ́нъ.</rubric>

<rubric>На <incipit><red>Г</red>дⷭ҇и, воззва́хъ:</incipit> стїхи̑ры, гла́съ ѕ҃.</rubric>

<podoben>Подо́бенъ: <incipit><red>В</red>сѐ ѿло́жше:</incipit></podoben>

<red>В</red>сѧ̑ ѡ҆ста́вилъ є҆сѝ, къ нбⷭ҇нымъ возложи́въ ѹ҆́мъ тво́й, хрⷭ҇та̀ є҆ди́нагѡ въ слѣ́дъ ходи́ти возлюби́лъ є҆сѝ. Сегѡ̀ ра́ди безмо́лвнѡ жи́ти взыска́лъ є҆сѝ, ѹ҆клони́всѧ въ пꙋсты́ню, въ не́йже подвиза́всѧ, житїѐ а҆́гг҃льское притѧжа́лъ є҆сѝ, къ боре́нїю льсти́вагѡ посто́мъ и҆ моли́твами воѡрꙋжи́въ себѐ, и҆скꙋшє́нїѧ мнѡ́га претерпѣ́лъ є҆сѝ, и҆ вѣнцы̑ нетлѣ́нными ѡ҆богати́лсѧ є҆сѝ. Бл҃года́ть прїе́мъ ѿ бг҃а, и҆сцѣлѧ́еши недꙋ́ги разли̑чныѧ: тѣ́мъ прест҃о́мꙋ дх҃ꙋ, а҆нтѡ́нїе прпⷣбне, моли́сѧ, поми́ловатисѧ дꙋша́мъ на́шымъ.

<red>В</red>е́сь ѡ҆свѧще́нъ, бг҃оно́сецъ показа́лсѧ є҆сѝ, дре́внѧгѡ человѣ́ка совле́ксѧ съ похотьмѝ, и҆ во хрⷭ҇та̀ вои́стиннꙋ ѡ҆бле́къ себѐ, дꙋхо́внꙋю хра́минꙋ нерꙋкотворе́ннꙋю назда́лъ є҆сѝ, положи́въ ѡ҆снова́нїе добродѣ́телей: къ высотѣ̀ безстра́стїѧ дости́глъ є҆сѝ, ѹ҆ма̀ высо́кое смире́нїемъ возве́лъ є҆сѝ бг҃ꙋ, ѿ негѡ́же зна́нїѧ глꙋбо́кое воспрїѧ́лъ є҆сѝ, проразꙋмѣва́ти бꙋ̑дꙋщаѧ, ꙗ҆́кѡ настоѧ̑щаѧ, и҆ ѹ҆ма̀ сокровє́ннаѧ человѣ́кѡмъ пред̾глаго́лати. И҆ ны́нѣ прест҃ѣ́й трⷪ҇цѣ, бл҃же́нне, моли́сѧ ѡ҆ дꙋша́хъ на́шихъ.

<red>З</red>рѣ́ти жела́ѧ мы́сленнꙋю добро́тꙋ, чꙋ́вствєннаѧ всѧ̑ преминꙋ́лъ є҆сѝ, въ слеза́хъ и҆ воздыха́нїихъ живѧ̀ дни̑ своѧ̑, ѡ҆горчева́лъ є҆сѝ пло́ть твою̀ всено́щными бдѣ̑нїи и҆ ча́стыми колѣнопреклонє́нїи. И҆ сегѡ̀ ра́ди всѧ́къ ви́дъ добродѣ́телей проходи́лъ є҆сѝ, немощна̑ѧ ѡ҆полчє́нїѧ вра̑жїѧ ѡ҆бличи́въ, крѣпкодꙋ́шнымъ терпѣ́нїемъ, многоболѣ́зненнымъ страда́нїемъ къ неболѣ́знєннымъ дости́глъ є҆сѝ, и҆дѣ́же свѣ́тъ невече́рнїй и҆ а҆́гг҃лъ ликостоѧ́нїе. Съ ни́миже, прпⷣбне, хрⷭ҇тꙋ̀ со дерзнове́нїемъ моли́сѧ ѡ҆ спасе́нїи дꙋ́шъ на́шихъ.

<rubric>И҆́ны стїхи̑ры, гла́съ д҃.</rubric>

<podoben>Подо́бенъ: <incipit><red>З</red>ва́нный свы́ше:</incipit></podoben>

<red>Є҆</red>гда̀ бжⷭ҇твенное раче́нїе на́йде на тѧ̀, пребога́те, тогда̀ тѧ́жесть мі́ра ѿ дꙋшѝ твоеѧ̀ ѿри́нꙋвъ, вѣ́трило ѹ҆ма̀ ꙗ҆́кѡ легко̀ къ бг҃ꙋ впери́лъ є҆сѝ, кора́бль тво́й направлѧ́ѧ въ ти́хое приста́нище, и҆дѣ́же и҆ сподо́билсѧ є҆сѝ ст҃а́гѡ ѻ҆́браза мона́шескагѡ благоꙋкраше́нїѧ, и҆ та́мѡ ѹ҆чи́телемъ твои́мъ наставлѧ́емь, ѻ҆́бразы благоче́стїѧ сїѧ́ѧ, благи́ми нра̑вы ѹ҆краша́ѧсѧ, свѧще́нства, ꙗ҆́кѡ сосꙋ́дъ и҆збра́нъ, сподо́билсѧ є҆сѝ. Тѣ́мъ хрⷭ҇тꙋ̀ бг҃ꙋ моли́сѧ, спастѝ и҆ просвѣти́ти дꙋ́шы на́шѧ.

<red>Є҆</red>гда̀ любо́вь бж҃їѧ двиза́шесѧ въ се́рдцы твое́мъ, преблаже́нне, тогда̀ мі́ра сегѡ̀ сꙋетꙋ̀ и҆ преле́стное мꙋдрова́нїе въ ничто́же вмѣни́лъ є҆сѝ: въ пꙋсты́ню пресели́всѧ, и҆ въ не́й, ꙗ҆́кѡ безпло́тенъ, до́брымъ по́двигомъ подвиза́всѧ, неви́димыхъ врагѡ́въ ѡ҆полчє́нїѧ терпѣ́нїемъ твои́мъ всѧ̑ побѣди́лъ є҆сѝ. Но є҆мꙋ́же ѿ ю҆́ности твоеѧ̀ послꙋжи́лъ є҆сѝ, хрⷭ҇тꙋ̀ бг҃ꙋ моли́сѧ, спастѝ и҆ просвѣти́ти дꙋ́шы на́шѧ.

<red>Є҆</red>гда̀ бжⷭ҇твеннымъ манове́нїемъ пока́заннаго тебѣ̀ въ видѣ́нїи ѹ҆зрѣ́въ, крⷭ҇тнымъ зна́менїемъ воѡрꙋжа́юща тебѐ, тогда̀, прпⷣбне а҆нтѡ́нїе, и҆ ты̀, крⷭ҇то́мъ воѡрꙋжи́въ себѐ, вседꙋ́шнѡ хрⷭ҇тꙋ̀ послѣ́довалъ є҆сѝ, и҆ тогѡ̀ любо́вїю простира́ѧсѧ, кро́тость и҆ неѕло́бїе стѧжа́лъ є҆сѝ. Тѣ́мъ и҆ кро́ткихъ зе́млю наслѣ́довалъ є҆сѝ, ѿѻнꙋ́дꙋже и҆сто́чникъ цѣле́нїй пролива́еши приходѧ́щымъ тѝ съ вѣ́рою, прест҃ѣ́й трⷪ҇цѣ молѧ́сѧ, ю҆́же молѝ спастѝ и҆ просвѣти́ти дꙋ́шы на́шѧ.

<rubric>Сла́ва, гла́съ и҃:</rubric>

<red>П</red>рпⷣбне ѻ҆́ч҃е бг҃облаже́нне а҆нтѡ́нїе, жесто́кое твоѐ житїѐ и҆ трꙋды̀, ꙗ҆̀же по бг҃ꙋ, въ безмо́лвнѣмъ се́мъ ѹ҆едине́нїи, ꙗ҆́кѡ прїѧ́то бы́сть бг҃ꙋ: тогда̀ вседѣ́йствїемъ прест҃а́гѡ дх҃а стезѧ́ми пра́выми и҆справлѧ́лъ є҆сѝ жи́знь твою̀, и҆́миже дости́глъ є҆сѝ ѡ҆брѣстѝ бг҃ода́ненъ да́ръ свѣтолѣ́пный, свѧще́ннꙋю мздꙋ̀ трꙋдѡ́въ твои́хъ премꙋ́дрое сниска́нїе, пречꙋ́дный ѻ҆́бразъ є҆диносꙋ́щныѧ трⷪ҇цы: къ не́йже хода́тайствы твои́ми моли́твенными, дꙋше́внымъ ѻ҆́комъ взира́ѧ къ бжⷭ҇твꙋ̀ трисвѣ́тломꙋ, зарѧ́ми чꙋде́съ, па́че со́лнца, ве́сь мі́ръ ѡ҆зари́лъ є҆сѝ, тмꙋ̀ де́мѡнѡвъ дале́че прогонѧ́ѧ. Дне́сь же, и҆ по твое́мъ преставле́нїи бг҃ꙋ хотѧ́щꙋ наипа́че просла́вити тѧ̀, ѻ҆би́льна и҆сцѣлє́нїѧ и҆сточа́етъ съ вѣ́рою приходѧ́щымъ къ цѣльбоно́сномꙋ твоемꙋ̀ гро́бꙋ, благоꙋха́нїе подаѧ̀ прест҃а́гѡ дх҃а. Тѣ́мже, ꙗ҆́кѡ и҆мѣ́ѧ дерзнове́нїе, прилѣ́жнѡ моли́сѧ прест҃ѣ́й трⷪ҇цѣ, цр҃квамъ є҆диномышле́нїе и҆ правосла́вномꙋ наро́дꙋ на́шемꙋ здра́вїе неѡскꙋ́дное дарова́ти, и҆ на врагѝ крѣ́пкое ѡ҆долѣ́нїе и҆ спасе́нїе и҆спроси́ти дꙋша́мъ на́шымъ.

<rubric>И҆ ны́нѣ, бг҃оро́диченъ:</rubric>

<incipit><red>Ц</red>р҃ь нбⷭ҇ный за чл҃вѣколю́бїе:</incipit>

<rubric>Вхо́дъ, прокі́менъ днѐ, чтє́нїѧ г҃.</rubric>

<rubric>Премꙋ́дрости соломѡ́ни чте́нїе. (Глава̀ г҃.)</rubric>

<versal>П</versal>ра́ведныхъ дꙋ́шы въ рꙋцѣ̀ бж҃їей, и҆ не прико́снетсѧ и҆́хъ мꙋ́ка. Непщева́ни бы́ша во ѻ҆чесѣ́хъ безꙋ́мныхъ ѹ҆мре́ти, и҆ вмѣни́сѧ ѡ҆ѕлобле́нїе и҆схо́дъ и҆́хъ: и҆ є҆́же ѡ҆ на́съ ше́ствїе, сокрꙋше́нїе, ѻ҆ни́ же сꙋ́ть въ ми́рѣ. И҆́бо предъ лице́мъ человѣ́ческимъ а҆́ще и҆ мꙋ́кꙋ прїи́мꙋтъ, ѹ҆пова́нїе и҆́хъ безсме́ртїѧ и҆спо́лнено. И҆ вма́лѣ нака́зани бы́вше, вели́кими благодѣ́тельствовани бꙋ́дꙋтъ, ꙗ҆́кѡ бг҃ъ и҆скꙋсѝ ѧ҆̀, и҆ ѡ҆брѣ́те и҆̀хъ достѡ́йны себѣ̀. Ꙗ҆́кѡ зла́то въ горни́лѣ и҆скꙋсѝ и҆̀хъ, и҆ ꙗ҆́кѡ всепло́дїе же́ртвенное прїѧ́тъ ѧ҆̀. И҆ во вре́мѧ посѣще́нїѧ и҆́хъ возсїѧ́ютъ, и҆ ꙗ҆́кѡ и҆́скры по сте́блїю потекꙋ́тъ. Сꙋ́дѧтъ ꙗ҆зы́кѡмъ, и҆ ѡ҆блада́ютъ людьмѝ, и҆ воцр҃и́тсѧ гдⷭ҇ь въ ни́хъ во вѣ́ки. Надѣ́ющїисѧ на́нь разꙋмѣ́ютъ и҆́стинꙋ, и҆ вѣ́рнїи въ любвѝ пребꙋ́дꙋтъ є҆мꙋ̀: ꙗ҆́кѡ бл҃года́ть и҆ ми́лость въ преподо́бныхъ є҆гѡ̀, и҆ посѣще́нїе во и҆збра́нныхъ є҆гѡ̀.

<rubric>Премꙋ́дрости соломѡ́ни чте́нїе. (Глава̀ є҃.)</rubric>

<versal>П</versal>ра́вєдницы во вѣ́ки живꙋ́тъ, и҆ въ гдⷭ҇ѣ мзда̀ и҆́хъ, и҆ попече́нїе и҆́хъ ѹ҆ вы́шнѧгѡ. Сегѡ̀ ра́ди прїи́мꙋтъ црⷭ҇твїе благолѣ́пїѧ, и҆ вѣне́цъ добро́ты ѿ рꙋкѝ гдⷭ҇ни: занѐ десни́цею покры́етъ ѧ҆̀, и҆ мы́шцею защити́тъ и҆̀хъ. Прїи́метъ всеѻрꙋ́жїе рве́нїе своѐ, и҆ воѡрꙋжи́тъ тва́рь въ ме́сть врагѡ́мъ. Ѡ҆блече́тсѧ въ бронѧ̀ пра́вды, и҆ возложи́тъ шле́мъ, сꙋ́дъ нелицемѣ́ренъ: прїи́метъ щи́тъ непобѣди́мый преподо́бїе: поѡстри́тъ же напра́сный гнѣ́въ во ѻ҆рꙋ́жїе: спобо́ретъ же съ ни́мъ мі́ръ на безꙋ̑мныѧ: по́йдꙋтъ праволꙋ̑чныѧ стрѣ́лы мѡ́лнїины, и҆ ꙗ҆́кѡ ѿ благокрꙋ́гла лꙋ́ка ѻ҆блакѡ́въ на намѣ́ренїе полетѧ́тъ: и҆ ѿ каменоме́тныѧ ꙗ҆́рости, и҆спо́лнь падꙋ́тъ гра́ды: вознегодꙋ́етъ на ни́хъ вода̀ морска́ѧ, рѣ́ки же потопѧ́тъ ѧ҆̀ на́глѡ. Сопроти́въ ста́нетъ и҆̀мъ дꙋ́хъ си́лы, и҆ ꙗ҆́кѡ ви́хоръ развѣ́етъ и҆̀хъ: и҆ ѡ҆пꙋстоши́тъ всю̀ зе́млю беззако́нїе, и҆ ѕлодѣ́йство преврати́тъ престо́лы си́льныхъ. Слы́шите ѹ҆̀бо, ца́рїе, и҆ разꙋмѣ́йте: навы́кните, сꙋдїи̑ концє́въ землѝ. Внꙋши́те держа́щїи мно́жєства и҆ гордѧ́щїисѧ ѡ҆ наро́дѣхъ ꙗ҆зы̑къ: ꙗ҆́кѡ дана̀ є҆́сть ѿ гдⷭ҇а держа́ва ва́мъ, и҆ си́ла ѿ вы́шнѧгѡ.

<rubric>Премꙋ́дрости соломѡ́ни чте́нїе. (Глава̀ д҃.)</rubric>

<versal>П</versal>ра́ведникъ, а҆́ще пости́гнетъ сконча́тисѧ, въ поко́и бꙋ́детъ. Ста́рость бо честна̀ не многолѣ́тна, нижѐ въ числѣ̀ лѣ́тъ и҆счита́етсѧ: сѣди́на же є҆́сть мꙋ́дрость человѣ́кѡмъ, и҆ во́зрастъ ста́рости, житїѐ нескве́рное. Благоꙋго́денъ бг҃ови бы́въ, возлю́бленъ бы́сть, и҆ живы́й посредѣ̀ грѣ̑шникъ преста́вленъ бы́сть. Восхище́нъ бы́сть, да не ѕло́ба и҆змѣни́тъ ра́зꙋма є҆гѡ̀, и҆лѝ ле́сть прельсти́тъ дꙋ́шꙋ є҆гѡ̀. Раче́нїе бо ѕло́бы помрача́етъ дѡ́браѧ, и҆ паре́нїе по́хоти премѣнѧ́етъ ѹ҆́мъ неѕло́бивъ. Сконча́всѧ вма́лѣ, и҆спо́лни лѣ̑та дѡ́лга: ѹ҆го́дна бо бѣ̀ гдⷭ҇еви дꙋша̀ є҆гѡ̀: сегѡ̀ ра́ди потща́сѧ ѿ среды̀ лꙋка́вствїѧ: лю́дїе же ви́дѣвше, и҆ не разꙋмѣ́вше, нижѐ поло́жше въ помышле́нїи таково́е: ꙗ҆́кѡ благода́ть и҆ ми́лость въ преподо́бныхъ є҆гѡ̀, и҆ посѣще́нїе во и҆збра́нныхъ є҆гѡ̀.

<rubric>На лїті́и стїхи̑ры самогла́сны, гла́съ в҃:</rubric>

<red>С</red>тезе́ю присноживо́тною при́снѡ ходи́ти возжелѣ́лъ є҆сѝ бꙋ́дꙋщїѧ ра́ди ѻ҆́ныѧ присноблаже́нныѧ сла́вы: тогѡ̀ ра́ди, въ пꙋсты́нѧхъ пребыва́ѧ, слꙋжи́лъ є҆сѝ бг҃ꙋ, подо́бѧсѧ свѣти́лꙋ ѻ҆́номꙋ, вели́комꙋ а҆нтѡ́нїю: ꙗ҆́коже бо ѻ҆́нъ вели́кїй въ пꙋсты́нѧхъ є҆гѵ́петскихъ безмо́лвїѧ ра́ди всели́сѧ, та́коже и҆ ты̀, всеблаже́нне, дꙋше́внагѡ ра́ди безмо́лвїѧ, тѣлє́снаѧ чꙋ̑вства во внꙋ́треннихъ пꙋсты́нѧхъ си́хъ неисхо́днѣ затвори́лъ є҆сѝ. Но ѻ҆́нъ ѹ҆́бѡ дре́внихъ ст҃ы́хъ ѻ҆тцє́въ, въ постѣ̀ просїѧ́вшихъ, ѻ҆тє́цъ и҆ нача́льникъ бы́сть: ты́ же, прпⷣбне, въ послѣ̑днїѧ ро́ды сїѧ̑ возсїѧ́лъ є҆сѝ бг҃оꙋго́днымъ житїе́мъ твои́мъ, ѻ҆те́цъ, и҆ нача́льникъ бы́въ мона́хѡмъ. Є҆мꙋ́же бо въ житїѝ се́мъ наслѣ́дникъ и҆ ревни́тель бы́лъ є҆сѝ, си́це тогѡ̀ и҆ и҆менова́нїе ѿ дѣ́лъ прїе́мъ, съ ни́мже прест҃ѣ́й трⷪ҇цѣ моли́сѧ, спасти́сѧ дꙋша́мъ на́шымъ.

<red>П</red>рїиди́те, бг҃олюбе́зное ста́до, мона́шеское собра́нїе, съ празднолюбе́зными чи́нми хрⷭ҇тїа́нскагѡ мно́жества бг҃оимени́тыхъ люде́й бж҃їихъ, дне́сь восхва́лимъ хрⷭ҇то́ва рачи́телѧ, граждани́на пꙋсты́ннаго, мона́хѡмъ премꙋ́драго наста́вника, пꙋсты́нникѡвъ похвалꙋ̀ свѧтолѣ́пнꙋю, бжⷭ҇твєнныѧ пѣ̑сни принесе́мъ є҆мꙋ̀. Се́й бо ре́вность бжⷭ҇твеннꙋю въ се́рдцы прїе́мъ, мїрскꙋ́ю пре́лесть всю̀ ѡ҆ста́вивъ, хрⷭ҇тꙋ̀ послѣ́дова, трꙋды̑ по́стническими простира́ѧсѧ, де́мѡнскїѧ па̑гꙋбы побѣдѝ мꙋ́жески, дх҃а ст҃а́гѡ ѻ҆рꙋ́жїи непобѣди́мыми. Тѣ́мже, возше́дъ на лѣ́ствицꙋ добродѣ́телей, дости́же крꙋгѡ́въ ѻ҆́ныхъ нбⷭ҇ныхъ, и҆дѣ́же бг҃онача́льнымъ свѣ́томъ со а҆́гг҃льскими ли̑ки просвѣща́ѧсѧ, моли́твенникъ непреста́ненъ быва́етъ за дꙋ́шы на́шѧ.

<red>В</red>ъ ти́хое и҆ небꙋ́рное приста́нище безмо́лвїѧ вше́дъ, во ѿхо́днꙋю пꙋсты́ню бг҃олюбе́знꙋю, и҆дѣ́же съ бг҃омъ є҆ди́нъ безмо́лвствовалъ є҆сѝ, тѣ́снымъ пꙋте́мъ и҆ приско́рбнымъ присноше́ствовавъ, та́мѡ житїѐ а҆́гг҃льско проходи́лъ є҆сѝ, неꙋдобопокори́вое пло́ти возрази́въ воздержа́нїемъ, наꙋчи́въ сего̀ повинова́тисѧ благо́мꙋ по́мыслꙋ въ хотѣ̑нїѧ бж҃їѧ. Тѣ́мже свѣ́тъ безстра́стїѧ возсїѧ̀ тебѣ̀, въ не́мже ѹ҆зрѣ́лъ є҆сѝ присносꙋ́щнаго свѣ́та, хрⷭ҇та̀, бг҃а на́шего. Є҆го́же непреста́ннѡ моли́ти мо́лимсѧ, ѿ всѧ́кихъ ѕѡ́лъ на́съ и҆зба́вити, всечестно́е твоѐ ѹ҆спе́нїе пра́зднꙋющыѧ, и҆ спастѝ дꙋ́шы на́шѧ.

<rubric>Сла́ва, гла́съ ѕ҃:</rubric>

<red>Р</red>а́дꙋйтесѧ и҆ весели́тесѧ ѡ҆ гдⷭ҇ѣ, бг҃оизбра́нное ста́до бл҃же́нное, дꙋхѡ́внаѧ ча̑да преподо́бнагѡ, ꙗ҆́кѡ такова́го свѣти́льника ѻ҆тца̀ себѣ̀ и҆мꙋ́ще, и҆ ча̑да нареко́стесѧ, пресвѣ́тлымъ житїе́мъ свои́мъ ве́сь мі́ръ ѡ҆зари́вшаго: є҆го́же просла́ви бг҃ъ зна́мєнїи же и҆ чꙋдесы̀ свои́ми пресла́вными, ѻ҆би̑льна и҆сцѣлє́нїѧ неѡскꙋ́днѡ да́рꙋюща приходѧ́щымъ къ немꙋ̀ съ вѣ́рою. Тѣ́мже, ѡ҆бстоѧ́ще всечестнꙋ́ю ра́кꙋ є҆гѡ̀, мо́лимсѧ є҆мꙋ̀, глаго́люще: ѽ всебл҃же́нне а҆нтѡ́нїе, ѻ҆́ч҃е на́шъ, непреста́ннѡ молѝ всест҃ꙋ́ю трⷪ҇цꙋ, ста́до твоѐ спастѝ и҆ вѣ́рнѡ чтꙋ́щихъ пресвѧтꙋ́ю па́мѧть твою̀, и҆ трꙋды̀ твоѧ̑ и҆ терпѣ̑нїѧ любоче́стнѣ и҆мѣ́ющихъ, ꙗ҆̀же за хрⷭ҇та̀ под̾ѧ́лъ є҆сѝ, ꙗ҆́кѡ да то́й ми́лостивъ бꙋ́детъ на́мъ ѡ҆ грѣсѣ́хъ на́шихъ въ де́нь сꙋ́дный, и҆ спасе́тъ дꙋ́шы на́шѧ.

<rubric>И҆ ны́нѣ, бг҃оро́диченъ:</rubric>

<incipit><red>Т</red>воре́цъ и҆ и҆зба́витель:</incipit>

<rubric>На стїхо́внѣ стїхи̑ры, гла́съ є҃.</rubric>

<podoben>Подо́бенъ: <incipit><red>Р</red>а́дꙋйсѧ:</incipit></podoben>

<red>Р</red>а́дꙋйсѧ, всесвѧще́ннаѧ главо̀, прпⷣбне ѻ҆́ч҃е на́шъ а҆нтѡ́нїе, ѹ҆го́дниче хрⷭ҇то́въ присножела́нный, вы́шнихъ си́лъ ревни́телю и҆ собесѣ́дниче а҆́гг҃лѡвъ. На земли́ бо, въ пло́ти сы́й, безпло́тныхъ житїѐ проходи́лъ є҆сѝ, подо́бѧсѧ тѣ́хъ житїю́ же и҆ нра́вꙋ: съ ни́миже ны́нѣ въ присноблаже́ннѣмъ свѣ́тѣ пребыва́ѧ, наслажда́ѧсѧ зрѣ́нїй бжⷭ҇твенныхъ, хрⷭ҇тꙋ̀ бг҃ꙋ моли́сѧ, ми́ръ вселе́ннѣй дарова́ти, и҆ дꙋша́мъ на́шымъ ве́лїю ми́лость.

<rubric class="inline">Сті́хъ:</rubric> <red>Ч</red>естна̀ предъ гдⷭ҇емъ сме́рть прпⷣбныхъ є҆гѡ̀.

<red>Р</red>а́дꙋйсѧ, свѧще́нный ве́рше предо́брый, прпⷣбнымъ и҆ пра́вєднымъ совсе́льниче є҆динонра́вный. Тѣ́хъ бо житїю̀ послѣ́дствовавъ, страсте́й и҆гра̑нїѧ, ꙗ҆́кѡ сѣ́чивомъ, крⷭ҇та̀ зна́менїемъ посѣ́клъ є҆сѝ, свѣ́томъ пресвѣ́тлымъ, дх҃омъ ст҃ы́мъ ѡ҆зарѧ́емь, на свѣ́щницѣ добродѣ́телей всѧ̑ ѡ҆свѣща́еши, бл҃гоче́стїѧ ве́рше преизѧ́щный, ѹ҆кра́шенный дарова̑нїи бжⷭ҇твенными. Тѣ́мже хрⷭ҇тꙋ̀ бг҃ꙋ моли́сѧ, дарова́ти дꙋша́мъ на́шымъ ми́ръ и҆ ве́лїю ми́лость.

<rubric class="inline">Сті́хъ:</rubric> <red>Б</red>лаже́нъ мꙋ́жъ, боѧ́йсѧ гдⷭ҇а, въ за́повѣдехъ є҆гѡ̀ восхо́щетъ ѕѣлѡ̀.

<red>Р</red>а́дꙋйсѧ, свѧще́нный на́шъ наста́вниче, главо̀ предо́браѧ, ѹ҆ч҃ни̑къ твои́хъ ста́до и҆збра́нное, и҆̀хже бг҃олю́бнѣ въ пꙋсты́ни се́й собра́лъ є҆сѝ мꙋ́дрѣ, ѡ҆ ни́хже трꙋды̀ и҆ по́ты простира́ѧ, дꙋ́шꙋ твою̀ положи́лъ є҆сѝ: не ѡ҆ста́ви посѣща́ѧ, и҆ ѡ҆ и҆̀же вѣ́рою соверша́ющихъ па́мѧть твою̀ свѧтꙋ́ю, и҆ любоче́стнѣ почита́ющихъ всечестны̑ѧ твоѧ̑ мо́щи ст҃ы̑ѧ, хрⷭ҇тꙋ̀ моли́сѧ, и҆зба́вити всѣ́хъ на́съ всѧ́кагѡ гнѣ́ва и҆ томле́нїѧ, и҆ спасе́нїе дарова́ти дꙋша́мъ на́шымъ.

<rubric>Сла́ва, гла́съ и҃:</rubric>

<red>П</red>ꙋсты́нѧ, пре́жде непло́дствꙋющи, ны́нѣ же весели́тсѧ, зрѧ́щи въ себѣ̀ ста́до мона́хѡвъ, ѡ҆бстоѧ́щихъ всечестны́й гро́бъ пречꙋ́днагѡ ѻ҆тца̀ сегѡ̀ и҆ дꙋхо́внѡ веселѧ́щихсѧ, и҆̀же пра́зднствєннаѧ торжествꙋ́ютъ, глаго́лющи: ра́дꙋйсѧ, свѣти́льниче пресвѣ́тлый, и҆́же, чꙋдесы̀ сїѧ́ѧ, ѡ҆зарѧ́еши дꙋ́шы вѣ́рныхъ. Ра́дꙋйсѧ, ѻ҆́ч҃е всеблагі́й, ѹ҆мно́живый ча̑да въ пꙋсты́ни дꙋхо́вныхъ жела́нїй, ѡ҆ ни́хже, трꙋды̀ и҆ по́ты полага́ѧ, дꙋ́шꙋ твою̀ пре́далъ є҆сѝ бг҃ꙋ, є҆мꙋ́же моли́сѧ, свѧ́те а҆нтѡ́нїе, ѡ҆ на́съ, ча́дахъ твои́хъ, бл҃гоче́стнѣ па́мѧть твою̀ пра́зднꙋющихъ, и҆зба́вити ѿ навѣ̑тъ вра́жїихъ: ꙗ҆́кѡ да, до́брѣ сконча́вше жи́знь свою̀, дерзнове́нїе полꙋчи́мъ въ де́нь стра́шнагѡ и҆спыта́нїѧ.

<rubric class="inline">И҆ ны́нѣ:</rubric> <incipit><red>Б</red>езневѣ́стнаѧ дв҃о:</incipit>

<rubric>Тропа́рь, гла́съ а҃:</rubric>

<red>Ж</red>ела́нїемъ дꙋхо́внымъ распали́всѧ, и҆ мѧте́жи мїрскі̑ѧ ѿри́нꙋвъ, ко є҆ди́номꙋ же бг҃ꙋ любо́вїю прилѣпи́лсѧ є҆сѝ, и҆ тогѡ̀ вседꙋ́шнѣ взыскꙋ́ѧ, во внꙋ́треннюю пꙋсты́ню ѿше́лъ є҆сѝ, при вода́хъ всели́всѧ. И҆дѣ́же во слеза́хъ и҆ трꙋдѣ́хъ пребыва́ѧ многолѣ́тное вре́мѧ, въ терпѣ́нїи мно́зѣмъ житїѐ а҆́гг҃льское проходи́лъ є҆сѝ, въ наставле́нїи бжⷭ҇твеннагѡ ра́зꙋма: и҆ мно́жество мона́хѡвъ собра́лъ є҆сѝ, мꙋ́дре, и҆̀хже посѣща́ѧ не ѡ҆ста́ви, а҆нтѡ́нїе прпⷣбне, ѻ҆́ч҃е на́шъ, прест҃ѣ́й трⷪ҇цѣ молѧ́сѧ ѿ ѕѡ́лъ всѧ́ческихъ и҆зба́вити и҆ спастѝ дꙋ́шы на́шѧ.

<rubric>Сла́ва, и҆ ны́нѣ, бг҃оро́диченъ:</rubric>

<incipit><red>Г</red>аврїи́лꙋ вѣща́вшꙋ:</incipit>



<rubric>На ѹ҆́трени, на <incipit><red>Б</red>г҃ъ гдⷭ҇ь:</incipit> тропа́рь ст҃а́гѡ, два́жды.</rubric>

<rubric>Сла́ва, и҆ ны́нѣ, бг҃оро́диченъ:</rubric>

<rubric>По а҃-мъ стїхосло́вїи, сѣда́ленъ, гла́съ и҃:</rubric>

<red>М</red>но́гимъ воздержа́нїемъ, прпⷣбне, жи́знь твою̀ ѹ҆краси́въ, пꙋ́ть показа́лъ є҆сѝ, ведꙋ́щїй въ жи́знь добродѣ́тели смире́нїемъ: мі́ра бо ѿве́ргсѧ, и҆ всѧ̑, ꙗ҆̀же въ мі́рѣ кра̑снаѧ, преѡби́дѣвъ, є҆ѵⷢ҇льскимъ ѹ҆че́нїємъ послѣ́довалъ є҆сѝ: жесто́кимъ же житїе́мъ пло́ть твою̀ и҆знꙋрѧ́ѧ, го́рдаго ѕмі́ѧ воздержа́нїемъ ѹ҆би́лъ є҆сѝ. Тѣ́мже, на нб҃сѣ́хъ водворѧ́ѧсѧ, трисо́лнечномꙋ бжⷭ҇твꙋ̀ предстои́ши, прпⷣбне а҆нтѡ́нїе, молѝ хрⷭ҇та̀ бг҃а, согрѣше́нїй ѡ҆ставле́нїе дарова́ти чтꙋ́щымъ любо́вїю свѧтꙋ́ю па́мѧть твою̀. <rubric class="inline">Два́жды.</rubric>

<rubric>Сла́ва, и҆ ны́нѣ, бг҃оро́диченъ:</rubric>

<red>Н</red>бⷭ҇нꙋю две́рь и҆ кївѡ́тъ, прест҃ꙋ́ю го́рꙋ, свѣ́тлый ѻ҆́блакъ воспои́мъ, неѡпали́мꙋю кꙋпинꙋ̀, слове́сный ра́й, є҆́ѵы воззва́нїе, вселе́нныѧ всеѧ̀ вели́кое сокро́вище, ꙗ҆́кѡ спасе́нїе въ не́й содѣ́ласѧ мі́рꙋ и҆ ѡ҆ставле́нїе дре́внихъ согрѣше́нїй. Сегѡ̀ ра́ди вопїе́мъ є҆́й: моли́сѧ сн҃ꙋ твоемꙋ̀, прегрѣше́нїй ѡ҆ставле́нїе дарова́ти бл҃гоче́стнѡ покланѧ́ющымсѧ всест҃о́мꙋ ржⷭ҇твꙋ̀ твоемꙋ̀.

<rubric>По в҃-мъ стїхосло́вїи, сѣда́ленъ, гла́съ д҃:</rubric>

<red>Ѿ</red> ю҆́ности взе́мъ тво́й крⷭ҇тъ, бл҃гоче́стнѡ хрⷭ҇тꙋ̀ послѣ́довалъ є҆сѝ, ѹ҆вѧди́въ плотско́е мꙋдрова́нїе воздержа́нїемъ и҆ побѣ́дꙋ взе́мъ на дїа́вола, надъ страстьмѝ тѣле́сными воцари́лсѧ є҆сѝ. Тѣ́мже и҆ по кончи́нѣ и҆сточа́еши и҆сцѣлє́нїѧ вѣ́рою приходѧ́щымъ къ чꙋдотво́рномꙋ ѻ҆́бразꙋ всест҃ы́ѧ трⷪ҇цы и҆ къ твоемꙋ̀ цѣльбоно́сномꙋ гро́бꙋ: а҆нтѡ́нїе всече́стне, и҆спросѝ на́мъ ве́лїю ми́лость. <rubric class="inline">Два́жды.</rubric>

<rubric>Сла́ва, и҆ ны́нѣ, бг҃оро́диченъ:</rubric>

<red>Б</red>езневѣ́стнаѧ, чⷭ҇таѧ бцⷣе дв҃о, є҆ди́на предста́тельнице вѣ́рныхъ и҆ покро́въ, бѣ́дъ и҆ скорбе́й и҆ лю́тыхъ ѡ҆бстоѧ́нїй всѧ̑ и҆зба́ви, и҆̀же на тѧ̀ ѹ҆пова́нїе и҆мꙋ́щыѧ, ѻ҆трокови́це, и҆ дꙋ́шы на́шѧ спасѝ бжⷭ҇твенными мольба́ми твои́ми.

<rubric>По полѷеле́и сѣда́ленъ, гла́съ и҃:</rubric>

<red>В</red>ъ пꙋсты́ню, пребл҃же́нне, всели́лсѧ є҆сѝ, и҆ въ не́й проходѧ̀ жесто́кое жи́тельство, ꙗ҆́коже безпло́тенъ, жи́знь и҆справлѧ́ѧ, пло́ть твою̀ ѹ҆мертви́лъ є҆сѝ, и҆ поревнова́въ а҆нтѡ́нїа вели́кагѡ и҆зрѧ́дномꙋ жи́тельствꙋ, трⷪ҇цы слꙋжи́тель показа́лсѧ є҆сѝ преизѧ́щный. Тѣ́мже къ ре́вности тоѧ̀ бжⷭ҇твеннѣй ли́къ мона́шествꙋющихъ, сла́вне, совокꙋпи́лъ є҆сѝ, бг҃оно́се ѻ҆́ч҃е на́шъ а҆нтѡ́нїе: молѝ хрⷭ҇та̀ бг҃а, согрѣше́нїй ѡ҆ставле́нїе дарова́ти чтꙋ́щымъ любо́вїю свѧтꙋ́ю па́мѧть твою̀. <rubric class="inline">Два́жды.</rubric>

<rubric>Сла́ва, и҆ ны́нѣ, бг҃оро́диченъ:</rubric>

<red>Ꙗ҆́</red>кѡ дв҃ꙋ и҆ є҆ди́нꙋ въ жена́хъ, тѧ̀, безъ сѣ́мене ро́ждшꙋю бг҃а пло́тїю, всѝ ѹ҆блажа́емъ, ро́ди человѣ́честїи: ѻ҆́гнь бо всели́сѧ въ тѧ̀ бжⷭ҇тва̀, и҆ ꙗ҆́кѡ младе́нца, дои́ши зижди́телѧ и҆ гдⷭ҇а. Тѣ́мъ а҆́гг҃льскїй и҆ человѣ́ческїй ро́дъ досто́йнѡ сла́вимъ прест҃о́е рождество̀ твоѐ, и҆ согла́снѡ вопїе́мъ тѝ: молѝ хрⷭ҇та̀ бг҃а, согрѣше́нїй ѡ҆ставле́нїе дарова́ти покланѧ́ющымсѧ вѣ́рою прест҃о́мꙋ ржⷭ҇твꙋ̀ твоемꙋ̀.

<red>С</red>тепє́нна, а҃-й а҆нтїфѡ́нъ д҃-гѡ гла́са. Прокі́менъ: Честна̀ пред̾ гдⷭ҇емъ сме́рть прпⷣбныхъ є҆гѡ̀. <incipit><red>В</red>сѧ́кое дыха́нїе:</incipit> Сті́хъ: Хвали́те бг҃а во ст҃ы́хъ є҆гѡ̀. Є҆ѵⷢ҇лїе матѳе́а, зача́ло м҃г.

<rubric>По н҃-мъ ѱалмѣ̀ стїхи́ра, гла́съ ѕ҃:</rubric>

<red>П</red>ребл҃же́нне ѻ҆́ч҃е на́шъ а҆нтѡ́нїе, є҆гда̀ къ бг҃ꙋ во ѿше́ствїи твое́мъ ѿсю́дꙋ бг҃олюбе́зное собра́нїе ѹ҆чени̑къ твои́хъ нака́зовалъ є҆сѝ, ꙗ҆́кѡ ѻ҆ц҃ъ чадолюби́въ, вели́кꙋю глави́знꙋ соблюда́ти и҆ и҆спо́лнити бжⷭ҇твенныхъ прⷪ҇рѡ́къ и҆ зако́на, глаго́лѧ: пребыва́йте, ча̑да, въ соверше́нїи дх҃о́внагѡ ва́шегѡ и҆сполне́нїѧ, любо́вь и҆мѣ́ти и҆̀мъ къ бг҃ꙋ и҆ бли́жнемꙋ, и҆ є҆ли́ка си́ла, подвиза́тисѧ на ѻ҆́бщаго врага̀, внима́ющымъ своемꙋ̀ спасе́нїю, да полꙋча́тъ бꙋ́дꙋщее присноблаже́нствїе. Но ѹ҆́бѡ, всеблаже́нне, не преста́й молѧ́сѧ прест҃ѣ́й трⷪ҇цѣ, и҆ на́съ, чтꙋ́щихъ тѧ̀, сохрани́ти въ любвѝ тоѧ̀, ꙗ҆́кѡ да полꙋчи́мъ ѿ неѧ̀ вели́кꙋю ми́лость.

<rubric>Канѡ́нъ бцⷣѣ со і҆рмосо́мъ на ѕ҃. И҆ ст҃а́гѡ два̀ канѡ́на на и҃.</rubric>

<rubric>Пе́рвый канѡ́нъ: Гла́съ в҃.</rubric>

## Пѣ́снь а҃.

<rubric class="inline">І҆рмо́съ:</rubric> <irmos><red>Г</red>рѧди́те, лю́дїе, пои́мъ пѣ́снь хрⷭ҇тꙋ̀ бг҃ꙋ, раздѣ́льшемꙋ мо́ре, и҆ наста́вльшемꙋ лю́ди, ꙗ҆̀же и҆зведѐ и҆зъ рабо́ты є҆гѵ́петскїѧ, ꙗ҆́кѡ просла́висѧ.</irmos>

<red>Ѽ</red> трⷪ҇це всемилосе́рдаѧ, бж҃е пребл҃гі́й, ѻ҆́ч҃е, и҆ сн҃е, и҆ ст҃ы́й дш҃е, трист҃о́е є҆стество̀, немꙋ́дрыхъ наказа́телю! Пода́ждь просвѣще́нїе моемꙋ̀ неразꙋ́мїю, пѣ́снь воспѣ́ти твоемꙋ̀ слꙋжи́телю, въ наставле́нїи бжⷭ҇твеннагѡ твоегѡ̀ просвѣще́нїѧ.

<red>Ѿ</red> ма́тернѧ чре́ва прилѣпи́лсѧ є҆сѝ къ бг҃ꙋ, прпⷣбне, сегѡ̀ ра́ди жи́знь сїю̀ въ ничто́же вмѣни́въ, крⷭ҇тъ гдⷭ҇ень и҆зъ ю҆́ности твоеѧ̀ возжелѣ́лъ є҆сѝ носи́ти, и҆ всѧ̑ земна̑ѧ возненави́дѣвъ, въ нбⷭ҇наѧ приснѡблажє́нствїѧ взира́лъ є҆сѝ.

<red>Д</red>и́внѡ житїѐ твоѐ, бл҃же́нне, кꙋ́пнѡ же и҆ смире́нїе, є҆́же ѿ ю҆́ности стѧжа́лъ є҆сѝ. И҆ сегѡ̀ ра́ди ѿ всегѡ̀ мі́ра ѿлꙋчи́въ себѐ, и҆ а҆́гг҃льскимъ ѻ҆́бразомъ ѡ҆бле́ксѧ, бы́лъ є҆сѝ мона́хъ преди́венъ, цвѣтѧ̀ въ добродѣ́телехъ.

<rubric class="inline">Бг҃оро́диченъ:</rubric> <red>В</red>опло́щсѧ и҆зъ пречⷭ҇тыхъ ложе́снъ твои́хъ, дв҃о всечⷭ҇таѧ, бж҃їе сло́во, всѣ̑мъ и҆з̾ѧснѝ бг҃оразꙋ́мїѧ любо́вь: человѣ́ческое торжество̀ ли́кꙋ а҆́гг҃льскомꙋ совокꙋпи́въ, въ нбⷭ҇наѧ возведѐ.

<rubric>Дрꙋгі́й канѡ́нъ прпⷣбномꙋ. Гла́съ и҃.</rubric>

<rubric class="inline">І҆рмо́съ:</rubric> <irmos><red>К</red>олесницегони́телѧ фараѡ́нѧ погрꙋзѝ, чꙋдотворѧ́й и҆ногда̀ мѡѷсе́йскїй же́злъ, крⷭ҇тоѻбра́знѡ порази́въ, и҆ раздѣли́въ мо́ре, і҆и҃лѧ же бѣглеца̀, пѣшехо́дца спасѐ, пѣ́снь бг҃ови воспѣва́юща.</irmos>

<red>В</red>е́сь вседержи́телю бг҃ꙋ возложи́въ себѐ, бг҃омꙋ́дре, и҆ къ томꙋ̀ жела́нїемъ и҆ любо́вїю ѹ҆́мъ тво́й впери́въ: тогѡ̀ ра́ди безмѡ́лвнаѧ и҆ ѹ҆единє́ннаѧ мѣ̑ста возлюби́лъ є҆сѝ, да со хрⷭ҇то́мъ пребыва́ѧ, жи́знь вѣ́чнꙋю наслѣ́диши.

<red>Ѹ҆</red>пова́нїемъ на бг҃а всебл҃га́го ѹ҆крѣплѧ́емь, блаже́нне а҆нтѡ́нїе, къ бꙋ́дꙋщымъ благи̑мъ простира́лсѧ є҆сѝ, и҆ твое́й пло́ти неми́лостивъ, ѻ҆́ч҃е, бы́лъ є҆сѝ.

<red>Л</red>ꙋка́вый вра́гъ, ѻ҆па́снѡ вѣ́дый ꙗ҆́кѡ хо́щетъ тобо́ю и҆згна́нъ бы́ти ѿ мѣ́ста сегѡ̀ ст҃а́гѡ, сегѡ̀ ра́ди непра́вєдныѧ человѣ́ки воздвиза́етъ на тѧ̀: но сі́и ѹ҆́бѡ, ничто́же сотво́рше, вспѧ́ть бѣжа́ша, лꙋка́вый же побѣжде́нъ бы́сть ѻ҆рꙋ́жїемъ моли́твъ твои́хъ: бг҃ъ бо снабдѣва́ше тѧ̀.

<rubric class="inline">Бг҃оро́диченъ:</rubric> <red>Н</red>еискꙋсомꙋ́жнѡ хрⷭ҇та̀ родила̀ є҆сѝ, сꙋ́ща по на́мъ на́съ ра́ди, непремѣ́нна є҆стество́мъ, пречⷭ҇таѧ, и҆ невра́щна во ѻ҆бои́хъ пребы́вша. Є҆го́же молѝ непреста́ннѡ, грѣхѡ́въ мои́хъ дарова́ти и҆ напа́стей и҆збавле́нїе.

<rubric class="inline">Катава́сїа:</rubric> <irmos><red>Х</red>рⷭ҇то́съ ражда́етсѧ:</irmos>

## Пѣ́снь г҃.

<rubric class="inline">І҆рмо́съ:</rubric> <irmos><red>П</red>роцвѣла̀ є҆́сть пꙋсты́нѧ, ꙗ҆́кѡ крі́нъ, гдⷭ҇и, ꙗ҆зы́ческаѧ неплодѧ́щаѧ цр҃ковь, прише́ствїемъ твои́мъ, въ не́йже ѹ҆тверди́сѧ моѐ се́рдце.</irmos>

<red>В</red>ели́ко къ бг҃ꙋ дерзнове́нїе стѧжа́лъ є҆сѝ, преподо́бне, присносꙋ́щныѧ трⷪ҇цы ст҃о́мꙋ ѻ҆́бразꙋ, стѧжа̑нїи трꙋдѡ́въ твои́хъ, бл҃года́ть и҆спросѝ прест҃а́гѡ дх҃а: є҆го́же и҆зъ пла́мене пресла́внѡ и҆зы́ти сотвори́лъ є҆сѝ моли́твами твои́ми.

<red>В</red>ъ нача́лѣ ѡ҆снова́нїе добродѣ́телей, блаже́нне, положи́лъ є҆сѝ въ дꙋшѝ твое́й стра́хъ бж҃їй, и҆ на се́мъ ѡ҆снова́нїи назда́лъ є҆сѝ чи̑стыѧ добродѣ́тєли сохране́нїемъ бж҃їихъ за́повѣдей. И҆ сегѡ̀ ра́ди всели́лсѧ є҆сѝ въ вѣ̑чнаѧ блага̑ѧ, ꙗ҆̀же ѹ҆гото́ва бг҃ъ боѧ́щымсѧ є҆гѡ̀.

<red>В</red>ре́менныхъ и҆ до́льныхъ возгнꙋша́всѧ, высѡ́каѧ при́снѡ пребыва̑ющаѧ возлюби́лъ є҆сѝ, бжⷭ҇твеннымъ раче́нїемъ распала́ѧ благолюби́вꙋю твою̀ дꙋ́шꙋ, и҆ тогѡ̀ сотвори́въ живꙋ́щагѡ бг҃а во́лю, воспрїѧ́лъ є҆сѝ блага̑ѧ нбⷭ҇наѧ.

<rubric class="inline">Бг҃оро́диченъ:</rubric> <red>С</red>казꙋ́ѧ и҆ногда̀ сокрове́нное та́инство, ѻ҆трокови́це, тебѣ̀ дре́вле гаврїи́лъ, зовѧ́ше: ра́дꙋйсѧ, бж҃їѧ пала́то, въ ню́же всели́всѧ, ѡ҆божѝ всѧ̑ человѣ́ки, ꙗ҆́кѡ милосе́рдъ.

## И҆́нъ.

<rubric class="inline">І҆рмо́съ:</rubric> <irmos><red>Т</red>ы̀ є҆сѝ ѹ҆твержде́нїе притека́ющихъ къ тебѣ̀, гдⷭ҇и, ты̀ є҆сѝ свѣ́тъ ѡ҆мраче́нныхъ, и҆ пое́тъ тѧ̀ дꙋ́хъ мо́й.</irmos>

<red>Ѹ҆</red>тверди́въ твоѧ̑ помышлє́нїѧ, блаже́нне, ѹ҆пова́нїемъ на бг҃а, вра́жїихъ навѣ́тѡвъ ника́коже ѹ҆боѧ́сѧ, но мы́сленныхъ рѣ́къ стремлє́нїѧ, къ дꙋше́внѣй твое́й хра́минѣ приража̑ющаѧсѧ, возрази́лъ є҆сѝ ѡ҆ ка́мень терпѣ́нїѧ.

<red>Ж</red>ела́ѧ, прпⷣбне, насыща́тисѧ приснопребыва́ющїѧ сла́дости, бы̑лїи самора́сленными трилѣ́тное вре́мѧ проводи́лъ є҆сѝ жи́зни твоеѧ̀: тѣ́мже и҆ ны́нѣ полꙋчи́лъ є҆сѝ трапе́зꙋ ѻ҆́нꙋ неги́бнꙋщїѧ ꙗ҆́ди, но при́снѡ пребыва́ющїѧ въ жи́зни вѣ́чнѣй.

<red>В</red>о ѹ҆́мъ прїе́мъ црⷭ҇твїѧ нбⷭ҇нагѡ вѣ́чное наслажде́нїе, земна̑ѧ всѧ̑ пренебре́глъ є҆сѝ: и҆ сегѡ̀ ра́ди скѡ́рбнаѧ нашє́ствїѧ мнѡ́га, и҆ и҆згна̑нїѧ въ жи́зни се́й претерпѣ́лъ є҆сѝ, но ѿ всѣ́хъ си́хъ свободи́ тѧ тебѣ̀ жи́знь вѣ́чнꙋю дарова́вый.

<rubric class="inline">Бг҃оро́диченъ:</rubric> <red>Т</red>вою̀ по́мощь пода́ждь мѝ, рабꙋ̀ твоемꙋ̀ недосто́йномꙋ, дв҃о влⷣчце, и҆ вразꙋми́вши бжⷭ҇твенное сїѐ начина́нїе, сотворѝ ѿ недосто́йнагѡ достѡ́йнаѧ, и҆ и҆зба́ви бѣ́дъ и҆ скорбе́й и҆ прегрѣше́нїй мно́гихъ, ꙗ҆́кѡ ро́ждши всѣ́хъ и҆збавле́нїе.

<rubric>Сѣда́ленъ, гла́съ г҃:</rubric>

<red>М</red>ногомѧте́жїе мі́ра и҆ непостоѧ́ннꙋю сꙋетꙋ̀, ꙗ҆́кѡ пра́хъ, вмѣни́въ, къ премі̑рнымъ возве́лъ є҆сѝ ѹ҆́мъ тво́й, затво́ромъ безмо́лвїѧ воздержа́въ тѣлє́снаѧ чꙋ̑вства, и҆ стѧжа́въ жи́знь а҆́гг҃льскꙋ, бг҃ꙋ ѹ҆годи́лъ є҆сѝ, де́мѡнѡвъ па́гꙋбникъ, страсте́й и҆скорени́тель, человѣ́кѡвъ спаси́тель нело́женъ бы́лъ є҆сѝ. Тѣ́мже и҆ на́съ ѿ тлетво́рныхъ страсте́й и҆зба́ви, мо́лимсѧ, твою̀ па́мѧть при́снѡ въ пѣ́снехъ почита́ющихъ, блаже́нне а҆нтѡ́нїе, ѻ҆́ч҃е на́шъ. <rubric class="inline">Два́жды.</rubric>

<rubric>Сла́ва, и҆ ны́нѣ, бг҃оро́диченъ:</rubric>

<red>Ꙗ҆́</red>кѡ невоздѣ́ланнаѧ, дв҃о, лоза̀, краснѣ́йшїй гро́здъ прозѧбла̀ є҆сѝ, и҆сточа́ющъ на́мъ вїно̀ спасе́нїѧ, всѣ́хъ веселѧ́щее дꙋ́шы же и҆ тѣлеса̀. Тѣ́мже ꙗ҆́кѡ винꙋ́ тѧ до́брыхъ блажа́ще, при́снѡ со а҆́гг҃ломъ вопїе́мъ тѝ: ра́дꙋйсѧ, ѡ҆бра́дованнаѧ.

## Пѣ́снь д҃.

<rubric class="inline">І҆рмо́съ:</rubric> <irmos><red>П</red>ою́ тѧ, слꙋ́хомъ бо, гдⷭ҇и, ѹ҆слы́шахъ и҆ ѹ҆жасо́хсѧ: до менє́ бо и҆́деши, менѐ и҆щѧ̀ заблꙋ́ждшаго. Тѣ́мъ мно́гое твоѐ снизхожде́нїе, є҆́же на мѧ̀, прославлѧ́ю, многоми́лостиве.</irmos>

<red>К</red>о́ль бла́гѡ положи́лъ є҆сѝ во ѹ҆мѣ̀ твое́мъ, є҆́же прилѣплѧ́тисѧ бг҃ꙋ на́шемꙋ: сегѡ̀ ра́ди ѡ҆ста́вивъ всѧ̑, на землѝ сꙋ̑щаѧ, ѹ҆́мъ тво́й вседꙋ́шнѡ возложи́лъ є҆сѝ къ нбⷭ҇нымъ ѡ҆би́телемъ, въ безмо́лвїи мно́зѣ препровожда́лъ жи́знь твою̀: да никогда́же ѿто́ргнешисѧ сладча́йшагѡ твоегѡ̀ і҆и҃са.

<red>С</red>ме́рть, па́че всегѡ̀ житїѧ̀ сегѡ̀, и҆збра́лъ є҆сѝ, да хрⷭ҇тꙋ̀ жи́ти бꙋ́деши, сегѡ̀ ра́ди въ ме́ртвость повседне́внꙋю вдаѧ́лсѧ є҆сѝ, трꙋды̑ по́стническими ѹ҆мерщвлѧ́лъ є҆сѝ всѧ̑ ѹ҆́ды своѧ̑, и҆стни́въ пло́ть свою̀ посты̑ мно́гими.

<red>П</red>омина́ѧй, прпⷣбне, послѣ́днїй де́нь жи́зни сеѧ̀, прише́льца вмѣнѧ́лъ є҆сѝ себѐ въ мі́рѣ се́мъ бы́ти, на всѧ́къ де́нь гото́вилсѧ є҆сѝ ко и҆схожде́нїю, благи́ми дѣ́лы ѹ҆краша́ѧ дꙋ́шꙋ твою̀, ѡ҆жида́ѧ прише́ствїѧ влⷣки твоегѡ̀.

<rubric class="inline">Бг҃оро́диченъ:</rubric> <red>Б</red>г҃овидѣ́нїемъ просвѣ́щсѧ прⷪ҇ро́къ, ꙗ҆вле́ннѡ зри́тъ го́рꙋ бж҃їю бл҃гослове́ннꙋю, земны̑мъ ѹ҆краше́нїе, нбⷭ҇нымъ славосло́вїе бг҃олѣ́пное, є҆ди́нꙋ всепѣ́тꙋю.

## И҆́нъ.

<rubric class="inline">І҆рмо́съ:</rubric> <irmos><red>Ѹ҆</red>слы́шахъ, гдⷭ҇и, смотре́нїѧ твоегѡ̀ та́инство, разꙋмѣ́хъ дѣла̀ твоѧ̑, и҆ просла́вихъ твоѐ бж҃ество̀.</irmos>

<red>П</red>отѡ́ки сле́зными пꙋсты̑ни напои́лъ є҆сѝ, блаже́нне, сѣ́мѧ трꙋдѡ́въ твои́хъ сѣ́ѧ въ ни́хъ. Тѣ́мже и҆ стори́чный пло́дъ ра́достнѣ пожа́лъ є҆сѝ, вопїѧ̀: сла́ва си́лѣ твое́й, гдⷭ҇и.

<red>С</red>тена́нїемъ се́рдца и҆ ѹ҆миле́нїемъ мно́зѣмъ житїѧ̀ по́прище преше́дъ, мꙋ́дре, и҆ въ странꙋ̀ безстра́стїѧ преселѝ себѐ, въ не́йже свѣ́тъ прїе́мъ въ се́рдцы твое́мъ, непреста́ннѡ весели́шисѧ, неизрече́ннагѡ свѣ́та хрⷭ҇та̀ наслажда́ѧсѧ.

<red>М</red>олѧ́сѧ не преста́й, ѻ҆́ч҃е, ѡ҆ ста́дѣ твое́мъ, є҆го́же мно́гими трꙋды̑ и҆ пѡ́ты стѧжа́лъ є҆сѝ, и҆збавле́нїѧ просѧ̀ ѕлы́хъ ѡ҆бстоѧ́нїй и҆ скорбе́й всѧ́ческихъ: да тѧ̀ всѝ, ꙗ҆́кѡ ѻ҆ц҃а̀ чадолюби́ва, непреста́ннѡ воспѣва́емъ.

<rubric class="inline">Бг҃оро́диченъ:</rubric> <red>К</red>о́рень и҆зъ чре́слъ ца́рскихъ, цр҃ь всѣ́хъ, ꙗ҆́кѡ сꙋ́щꙋ возлюби́въ, и҆ вы́шшꙋ херꙋві̑мъ и҆ серафі̑мъ показа̀, ве́сь, бцⷣе, всели́сѧ въ тѧ̀.

## Пѣ́снь є҃.

<rubric class="inline">І҆рмо́съ:</rubric> <irmos><red>Х</red>ода́тай бг҃ꙋ и҆ человѣ́кѡмъ бы́лъ є҆сѝ, хрⷭ҇тѐ бж҃е: тобо́ю бо, влⷣко, къ свѣтонача́льникꙋ ѻ҆ц҃ꙋ̀ твоемꙋ̀, ѿ но́щи невѣ́дѣнїѧ приведе́нїе и҆́мамы.</irmos>

<red>Ꙗ҆́</red>кѡ дре́во благора́сленно, при и҆схо́дищахъ мно́гихъ во́дъ насажде́нъ бы́въ, ѻ҆́ч҃е, вѣ̑тви добродѣ́телей мнѡ́ги и҆зрасти́лъ є҆сѝ, подъ сѣ́нь твою̀ всѧ̑ прїе́млѧ, хотѧ́щыѧ спасе́нїѧ.

<red>П</red>ꙋчи́ною сле́зъ твои́хъ мо́ре грѣхо́вное потопи́лъ є҆сѝ, погрꙋжа́ѧ ѹ҆́мъ сво́й во глꙋбинꙋ̀ видѣ́нїй бжⷭ҇твенныхъ, и҆дѣ́же сокрове́нныхъ та̑инъ ꙗ҆́снѡ зри́тель бы́въ, проре́клъ є҆сѝ комꙋ́ждо напослѣ́докъ хотѧ̑щаѧ бы́ти и҆̀мъ.

<red>М</red>оли́твенникъ ꙗ҆́кѡ те́плъ въ жи́зни се́й прест҃ѣ́й трⷪ҇цѣ бы́лъ є҆сѝ, бл҃же́нне, хода̑тайствы твои́ми здра́вїе всѣ̑мъ подава́ѧ нескꙋ́дное. Тѣ́мъ и҆ ны́нѣ па́че въ моли́твꙋ предлага́емъ тѧ̀, просѧ́ще тобо́ю прїѧ́ти ми́лѡсти и҆ грѣхѡ́въ ѡ҆ставлє́нїѧ.

<rubric class="inline">Бг҃оро́диченъ:</rubric> <red>М</red>ои́хъ прегрѣше́нїй плени́цꙋ, влⷣчце, расто́ргни, твоего̀ сн҃а и҆ бг҃а молѧ́щи, и҆ томѧ́щїй грѣ́хъ, приснодв҃о, низложѝ: ꙗ҆́кѡ да пою́ тѧ всегда̀, всенепоро́чнаѧ, тобо́ю спаса́емь.

## И҆́нъ.

<rubric class="inline">І҆рмо́съ:</rubric> <irmos><red>В</red>скꙋ́ю мѧ̀ ѿри́нꙋлъ є҆сѝ ѿ лица̀ твоегѡ̀, свѣ́те незаходи́мый, и҆ покры́ла мѧ̀ є҆́сть чꙋжда́ѧ тма̀ ѻ҆каѧ́ннаго. Но ѡ҆брати́ мѧ, и҆ къ свѣ́тꙋ за́повѣдей твои́хъ пꙋти̑ моѧ̑ напра́ви, молю́сѧ.</irmos>

<red>П</red>и́щи малопрїѧ́тїемъ скꙋ́днымъ ѕѣлѡ̀ жела́нїе пло́ти ѡ҆бꙋзда́лъ є҆сѝ, во всено́щныхъ же славосло́вїихъ бжⷭ҇твенныхъ слове́съ дш҃ѝ слове́сное непоро́чнѡ бг҃ꙋ соблю́лъ є҆сѝ.

<red>Ц</red>рⷭ҇тво нбⷭ҇ное стѧжа́въ нището́ю самово́льною, ѿѻнꙋ́дꙋже и҆сточа́еши ѡ҆би̑льнаѧ дарова̑нїѧ дꙋхо́вныхъ и҆сцѣле́нїй вѣ́рнѡ почита́ющымъ всест҃ꙋ́ю твою̀ па́мѧть.

<red>С</red>вѣщꙋ̀ твою̀ дх҃о́внꙋю, чистоты̀ свѣти́ло вже́глъ є҆сѝ, бл҃же́нне, є҆ле́емъ ми́лости напоѧ́ѧ непреста́ннѡ. Тѣ́мъ дости́глъ є҆сѝ черто́га нбⷭ҇нагѡ, и҆дѣ́же є҆́сть жени́хъ ѻ҆́нъ, є҆го́же и҆змла́да возжелѣ́лъ є҆сѝ.

<rubric class="inline">Бг҃оро́диченъ:</rubric> <red>Х</red>ра́мъ ꙗ҆ви́ласѧ є҆сѝ че́стенъ, дв҃о мт҃и мр҃і́е, всѧ́чєскаѧ всеси́льнѡ и҆ премꙋ́дрѡ соста́вльшагѡ хрⷭ҇та̀, и҆ ѡ҆чи́стивша и҆ носѧ́ща: є҆го́же на́мъ ми́лостива сотворѝ ма́терними твои́ми мольба́ми.

## Пѣ́снь ѕ҃.

<rubric class="inline">І҆рмо́съ:</rubric> <irmos><red>В</red>ъ бе́зднѣ грѣхо́внѣй валѧ́ѧсѧ, неизслѣ́днꙋю милосе́рдїѧ твоегѡ̀ призыва́ю бе́зднꙋ: ѿ тлѝ, бж҃е, мѧ̀ возведѝ.</irmos>

<red>Ч</red>естно́е тѣ́ло твоѐ, прпⷣбне, мнѡ́га и҆сцѣлє́нїѧ, ꙗ҆́кѡ и҆сто́чникъ при́снѡ кипѧ́щь, и҆сточа́етъ вѣ́рою приходѧ́щымъ къ чꙋдотво́рномꙋ ѻ҆́бразꙋ всест҃ы́ѧ трⷪ҇цы и҆ къ цѣльбоно́сномꙋ твоемꙋ̀ гро́бꙋ.

<red>Н</red>епреста́нными твои́ми къ бг҃ꙋ, ѻ҆́ч҃е, моли́твами, крꙋгѡ́въ нбⷭ҇ныхъ дости́глъ є҆сѝ, и҆дѣ́же є҆́сть свѣ́тъ неизрече́нный и҆ наслажде́нїе првⷣныхъ, съ ни́миже предстои́ши трⷪ҇цѣ всѣ́хъ бг҃ꙋ, ѿѻнꙋ́дными свѣтлостьмѝ просвѣща́ѧсѧ.

<red>А҆</red>нтѡ́нїе прпⷣбне, а҆́ще и҆ напослѣ́докъ лѣ́тъ ѿ землѝ, ꙗ҆́кѡ сл҃нце, возсїѧ́лъ є҆сѝ, но дре́внихъ ѻ҆тє́цъ, пре́жде тебє̀ бы́вшихъ, че́сти и҆ да́ра ѿ бг҃а сподо́билсѧ є҆сѝ: бꙋ́дꙋтъ бо, речѐ гдⷭ҇ь, послѣ́дни пе́рвїи.

<rubric class="inline">Бг҃оро́диченъ:</rubric> <red>В</red>озсїѧ̀ и҆зъ тебє̀ мы́сленное сл҃нце, и҆ свѣ̑тлыѧ лꙋчѝ своегѡ̀ бж҃ества̀ всѣ̑мъ прострѐ, бцⷣе влⷣчце: тѣ́мъ тѧ̀ всѝ непреста́нными пѣ̑нїи велича́емъ.

## И҆́нъ.

<rubric class="inline">І҆рмо́съ:</rubric> <irmos><red>М</red>оли́твꙋ пролїю̀ ко гдⷭ҇ꙋ, и҆ томꙋ̀ возвѣщꙋ̀ печа̑ли моѧ̑, ꙗ҆́кѡ ѕѡ́лъ дꙋша̀ моѧ̀ и҆спо́лнисѧ, и҆ живо́тъ мо́й а҆́дꙋ прибли́жисѧ, и҆ молю́сѧ, ꙗ҆́кѡ і҆ѡ́на: ѿ тлѝ, бж҃е, возведи́ мѧ.</irmos>

<red>В</red>ъ пꙋсты́нѧхъ, ꙗ҆́кѡ пти́чищь, возгнѣзди́лсѧ є҆сѝ, прпⷣбне, ѿ всѣ́хъ хотѧ̀ є҆ди́номꙋ бг҃ꙋ є҆ди́нствовати: но, ꙗ҆́кѡ на свѣ́щницѣ, ꙗ҆́вѣ бы́ша всѣ̑мъ твоѧ̑ и҆справлє́нїѧ, бг҃ꙋ тѧ̀ прославлѧ́ющꙋ.

<red>Н</red>о́щь тебѣ̀, ꙗ҆́кѡ де́нь, бл҃же́нне, вмѣнѧ́шесѧ, и҆ де́нь, ꙗ҆́кѡ но́щь. Не да́лъ є҆сѝ поко́ѧ тѣлесѝ твоемꙋ̀, ни сна̀ ѻ҆чесє́мъ, ни вѣ́ждѡмъ дрема́нїѧ, до́ндеже дости́глъ є҆сѝ поко́ѧ нбⷭ҇нагѡ.

<red>С</red>о́нъ и҆ сѣ́нь житїѐ сїѐ, прпⷣбне вмѣни́лъ є҆сѝ, тѣ́мъ, и҆ на ничто́же ѡ҆браща́лсѧ є҆сѝ сꙋ́щихъ въ не́мъ: но всѐ твоѐ помышле́нїе и҆ дꙋ́шꙋ къ бꙋ́дꙋщымъ просте́рлъ є҆сѝ, и҆дѣ́же съ преподо́бными всѣ́ми ны́нѣ весели́шисѧ.

<rubric class="inline">Бг҃оро́диченъ:</rubric> <red>Р</red>асто́ргни мои́хъ прегрѣше́нїй рꙋкописа́нїе, ѡ҆держа́щихъ мѧ̀ печа́лей и҆ страсте́й разрѣше́нїе да́рꙋющи, и҆ соблюда́ющи вы́нꙋ неврежде́на, влⷣчце.

<rubric>Конда́къ, гла́съ и҃.</rubric>

<podoben>Подо́бенъ: <incipit><red>В</red>збра́нной:</incipit></podoben>

<red>Ѿ</red> ю҆́ности, прпⷣбне, пло́ть твою̀ въ постѣ́хъ и҆ моли́твахъ и҆стончи́лъ є҆сѝ, и҆ крⷭ҇тъ тво́й взе́мъ, хрⷭ҇тꙋ̀ послѣ́довалъ є҆сѝ. Тѣ́мже и҆ къ вы̑шнимъ тече́нїе ра́достнѡ соверши́лъ є҆сѝ, и҆дѣ́же со всѣ́ми ст҃ы́ми ст҃ѣ́й трⷪ҇цѣ предстои́ши: и҆ ны́нѣ ста́до твоѐ посѣща́ѧ, помина́й чтꙋ́щихъ прест҃ꙋ́ю па́мѧть твою̀, да всѝ благода́рнѣ вопїе́мъ тѝ: ра́дꙋйсѧ, бг҃омꙋ́дре а҆нтѡ́нїе, наста́вниче пꙋсты́нный.

<rubric class="inline">І҆́косъ:</rubric> <red>Є҆</red>ѵⷢ҇льскагѡ гла́са ревни́тель блаже́нне, ѡ҆брѣ́лсѧ є҆сѝ, всѧ̑ бо земна̑ѧ вмѣни́въ ѹ҆ме́ты, хрⷭ҇то́въ вослѣ́дователь въ жи́зни се́й и҆зѧ́щенъ бы́лъ є҆сѝ, ѿ негѡ́же и҆ ра́зꙋмомъ ѡ҆богати́всѧ дарова́нїй бжⷭ҇твенныхъ, вразꙋми́ ны вѣща́ти тебѣ̀ сицева̑ѧ: ра́дꙋйсѧ, бг҃оно́се, нбⷭ҇ный чл҃вѣ́че, земны́й а҆́гг҃ле: ра́дꙋйсѧ, чи́стый до́ме прест҃а́гѡ дх҃а: ра́дꙋйсѧ, ꙗ҆́кѡ въ жи́зни се́й слꙋжи́тель прест҃ы́ѧ трⷪ҇цы бы́лъ є҆сѝ: ра́дꙋйсѧ, ꙗ҆́кѡ моли́твами твои́ми ѻ҆би́тель твою̀ и҆зба́вилъ є҆сѝ невре́днꙋ ѿ ѻ҆́гненнагѡ возгорѣ́нїѧ: ра́дꙋйсѧ, ꙗ҆́кѡ пꙋсты́ню слеза́ми напои́въ, многопло́днꙋ сотвори́лъ є҆сѝ: ра́дꙋйсѧ, ꙗ҆́кѡ всено́щными бжⷭ҇твенными пѣснопѣ̑нїи сїю̀ просвѣти́лъ є҆сѝ: ра́дꙋйсѧ, ꙗ҆́кѡ въ не́й сѣ́мѧ бжⷭ҇твенное многотрꙋ́днѡ всѣ́ѧлъ є҆сѝ, є҆гѡ́же ѹ҆плодѝ бг҃ъ во мно́го: ра́дꙋйсѧ, ꙗ҆́кѡ въ то́й ѹ҆чени̑къ стада̀ собра́въ, стра́хꙋ бж҃їю наказа́лъ є҆сѝ: ра́дꙋйсѧ, ꙗ҆́кѡ моли́твами твои́ми нечи́стїи дꙋ́си ѿ чл҃вѣ̑къ ѿгони́ми быва́ютъ: ра́дꙋйсѧ, ꙗ҆́кѡ непреста́ннѡ мо́лишисѧ прест҃ѣ́й трⷪ҇цѣ ѡ҆ соверша́ющихъ благоче́стнѡ па́мѧть твою̀, є҆́же соблюсти́сѧ ѿ вра̑гъ ненавѣ̑тнымъ, да зове́мъ тѝ: ра́дꙋйсѧ, бг҃омꙋ́дре а҆нтѡ́нїе, пꙋсты́нный наста́вниче.

## Пѣ́снь з҃.

<rubric class="inline">І҆рмо́съ:</rubric> <irmos><red>Б</red>г҃опроти́вное велѣ́нїе беззако́ннꙋющагѡ мꙋчи́телѧ высо́къ пла́мень вознесло̀ є҆́сть. Хрⷭ҇то́съ же прострѐ бг҃очести̑вымъ ѻ҆трокѡ́мъ ро́сꙋ дꙋхо́внꙋю, сы́й бл҃гослове́нъ и҆ препросла́вленъ.</irmos>

<red>С</red>мире́нъ нра́въ и҆ ѻ҆бы́чай кро́токъ и҆мѣ́въ, блаже́нне, кро́ткомꙋ па́стырю хрⷭ҇тꙋ̀, ꙗ҆́кѡ ѻ҆вча̀ неѕло́биво, ѹ҆се́рднѡ послѣ́довалъ є҆сѝ. Є҆мꙋ́же непреста́ннѡ пое́ши со и҆збра́нными всѣ́ми: ѻ҆ц҃ъ на́шихъ бж҃е, бл҃гослове́нъ є҆сѝ.

<red>Ж</red>ела́ѧ наслади́тисѧ нбⷭ҇нагѡ хлѣ́ба, хрⷭ҇та̀, є҆го́же ꙗ҆ды́й никогда́же ѹ҆́мретъ, а҆́лчбою и҆ жа́ждею томи́лъ є҆сѝ пло́ть твою̀: є҆гѡ́же ны́нѣ, ѻ҆́ч҃е а҆нтѡ́нїе, насыща́ѧсѧ, и҆ на́мъ прича́стникѡмъ бы́ти ѻ҆́нагѡ моли́сѧ.

<red>С</red>вѣти́ло мі́ра въ послѣ́днемъ ро́дѣ се́мъ гдⷭ҇ь сотворѝ тѧ̀, ѻ҆́ч҃е, чꙋ́вствєннымъ ѻ҆чесє́мъ и҆ дꙋшє́внымъ тобо́ю да́рꙋетъ прозрѣ́нїе. Того̀ молѝ просвѣти́ти ны̀ свѣ́томъ за́повѣдей бжⷭ҇твенныхъ, пою́щыѧ: ѻ҆ц҃ъ на́шихъ бж҃е, бл҃гослове́нъ є҆сѝ.

<rubric class="inline">Бг҃оро́диченъ:</rubric> <red>Ѡ҆</red>бветша́вшыѧ ны̀ го́рькимъ дре́вле дре́ва вкꙋше́нїемъ, и҆ па́дшыѧ престꙋпле́нїемъ, пречи́стаѧ, ѡ҆бнови́ла є҆сѝ, зижди́телѧ, ро́ждши, сло́во ѵ҆поста́сное, дв҃о мт҃и, влⷣчце.

## И҆́нъ.

<rubric class="inline">І҆рмо́съ:</rubric> <irmos><red>Ѿ</red> і҆ꙋде́и доше́дше, ѻ҆́троцы въ вавѷлѡ́нѣ и҆ногда̀, вѣ́рою трⷪ҇ческою пла́мень пе́щный попра́ша, пою́ще: ѻ҆тцє́въ бж҃е, бл҃гослове́нъ є҆сѝ.</irmos>

<red>Ꙗ҆́</red>кѡ высо́къ ѹ҆́мъ, прпⷣбне, ѿ земны́хъ всѣ́хъ къ бг҃ꙋ и҆мѣ́ѧ, высо́къ въ добродѣ́телехъ ѡ҆брѣ́лсѧ є҆сѝ, и҆ къ вы̑шнимъ тече́нїе твоѐ и҆спра́вивъ, сла́виши съ ни́ми непреста́нными гла́сы прест҃ꙋ́ю трⷪ҇цꙋ: ѻ҆ц҃ъ на́шихъ бж҃е, благослове́нъ є҆сѝ.

<red>Н</red>и́щыѧ ми́лꙋѧ, а҆́лчꙋщыѧ пита́лъ є҆сѝ, жа́ждꙋщыѧ напаѧ́лъ є҆сѝ. Тѣ́мъ прїѧ̀ тебѐ въ вѣ̑чныѧ кро́вы, тебє̀ ра́ди въ ни́щихъ бы́вый. Є҆мꙋ́же пое́ши: ѻ҆ц҃ъ на́шихъ бж҃е, бл҃гослове́нъ є҆сѝ.

<red>Н</red>е ѹ҆страшѝ тебє̀, блаже́нне, долгота̀ лѣ́тнѧѧ, ни пꙋсты́нное ѡ҆ѕлобле́нїе, ни въ потре́бныхъ скꙋ́дость, ни разбѡ́йникъ наше́ствїе: но є҆ди́но предъ ѻ҆чи́ма и҆мѣ́ѧ, є҆́же хрⷭ҇та̀ ра́ди сме́рть прїѧ́ти въ пꙋсты́ни се́й, да хрⷭ҇тꙋ̀ жи́ти бꙋ́деши.

<rubric class="inline">Бг҃оро́диченъ:</rubric> <red>Ѹ҆</red>краси́ласѧ є҆сѝ дѣ́вства добро́тами, и҆ є҆́ѵы покры́ла є҆сѝ стꙋ́дъ ѕлоѻбра́зный, хрⷭ҇та̀ ро́ждшаѧ, ѡ҆дѣѧ́нїе безсме́ртїѧ да́рꙋющаго тебѐ чтꙋ́щымъ.

## Пѣ́снь и҃.

<rubric class="inline">І҆рмо́съ:</rubric> <irmos><red>В</red>ъ пе́щь ѻ҆́гненнꙋю ко ѻ҆трокѡ́мъ є҆врє́йскимъ снизше́дшаго, и҆ пла́мень въ ро́сꙋ прело́жшаго бг҃а, по́йте дѣла̀, ꙗ҆́кѡ гдⷭ҇а, и҆ превозноси́те во всѧ̑ вѣ́ки.</irmos>

<red>С</red>вѣтоно́снаѧ бл҃года́ть и҆ и҆сцѣле́нїй дарова̑нїѧ да́шасѧ ѿ бг҃а все́й странѣ̀ на́шей, прпⷣбне, чꙋдотво́рный ѻ҆́бразъ є҆диносꙋ́щныѧ трⷪ҇цы и҆ твоѧ̑ мо́щи ст҃ы̑ѧ. Є҆мꙋ́же покланѧ́ющесѧ, тѧ̀ почита́емъ.

<red>Ꙗ҆́</red>кѡ шипо́къ сладкоꙋха́нный, ѻ҆́ч҃е а҆нтѡ́нїе, гро́бъ тво́й мі́рꙋ ѡ҆брѣ́тесѧ. Къ немꙋ́же всѝ приходѧ́щїи дх҃о́вное благово́нїе въ сердца́хъ свои́хъ ѿ негѡ̀ ѡ҆б̾е́млютъ благопотре́бное ѕѣлѡ̀.

<red>В</red>сѣ̑мъ всѧ́къ, бл҃же́нне, благоче́стнѣ предложи́лъ є҆сѝ себѐ: ѻ҆́вѣмъ ѹ҆́бѡ и҆збавле́нїе подаѧ̀ ѿ всѧ́кихъ ѕлы́хъ ѡ҆бстоѧ́нїй, ѻ҆́вѣмъ же ѿ недꙋ̑гъ здра́вїе неѡскꙋ́дное, ѻ҆́вѣмъ же спасе́нїе предлага́ѧ, хотѧ́щымъ мона́шеское пребыва́нїе.

<rubric class="inline">Бг҃оро́диченъ:</rubric> <red>Ѹ҆</red>мертвѝ, бцⷣе, многоко́зненнаго врага̀, всю̀ тва́рь пре́жде тле́ю ѹ҆мертви́вшаго: ны́нѣ же тобо́ю ме́ртвїи на жи́знь взыдо́хомъ: родила́ бо є҆сѝ вои́стиннꙋ жи́знь бг҃а всѣ́хъ.

## И҆́нъ.

<rubric class="inline">І҆рмо́съ:</rubric> <irmos><red>Ц</red>р҃ѧ̀ нбⷭ҇наго, є҆го́же пою́тъ вѡ́и а҆́гг҃льстїи, хвали́те и҆ превозноси́те во всѧ̑ вѣ́ки.</irmos>

<red>А҆́</red>ще и҆ за́йде подъ зе́млю тѣ́ло твоѐ, но, ꙗ҆́кѡ со́лнце, дне́сь возсїѧ̀, всѧ̑ ѡ҆свѣща́ющее, хва́лѧщыѧ хрⷭ҇та̀ во вѣ́ки.

<red>М</red>ногосвѣ́тлое житїѧ̀ твоегѡ̀, бг҃облаже́нне а҆нтѡ́нїе, просвѣща́етъ дꙋшє́вныѧ ѻ҆́чи, и҆ и҆справлѧ́етъ стопы̑ къ добродѣ́тели хва́лѧщихъ хрⷭ҇та̀ во вѣ́ки.

<red>П</red>о сме́рти ꙗ҆вле́нїемъ твои́мъ ꙗ҆́кѡ прокаже́ннаго ѡ҆чи́стилъ є҆сѝ, та́кѡ, блаже́нне, и҆ менѐ, ѹ҆ѧ́звленна грѣхо́мъ, моли́твъ твои́хъ ѵ҆ссѡ́помъ ѡ҆чи́сти, пою́ща хрⷭ҇та̀ во вѣ́ки.

<rubric class="inline">Бг҃оро́диченъ:</rubric> <red>Н</red>а тѧ̀ наде́ждꙋ возложи́хъ, мт҃и приснодв҃о, спасе́нїѧ моегѡ̀, и҆ тѧ̀ предста́тельницꙋ и҆мѣ́ю жи́зни моеѧ̀, поѧ̀ хрⷭ҇та̀ во вѣ́ки.

## Пѣ́снь ѳ҃.

<rubric class="inline">І҆рмо́съ:</rubric> <irmos><red>Б</red>езнача́льна роди́телѧ сн҃ъ, бг҃ъ и҆ гдⷭ҇ь, вопло́щсѧ ѿ дв҃ы, на́мъ ꙗ҆ви́сѧ, ѡ҆мрачє́ннаѧ просвѣти́ти, собра́ти расточє́ннаѧ. Тѣ́мъ всепѣ́тꙋю бцⷣꙋ велича́емъ.</irmos>

<red>Т</red>ѣ́снымъ и҆ приско́рбнымъ на землѝ ше́ствовавъ пꙋте́мъ, простра́нства нбⷭ҇нагѡ ра́достнѣ дости́глъ є҆сѝ: и҆дѣ́же зри́ши ꙗ҆́снѣ прест҃ꙋ́ю трⷪ҇цꙋ со а҆́гг҃льскими ли̑ки.

<red>Ꙗ҆́</red>кѡ зла́то, и҆скꙋше́но въ горни́лѣ терпѣ́нїѧ, ꙗ҆ви́лсѧ є҆сѝ, блаже́нне, безъ всѧ́кагѡ ѕло́бы примѣ́са: и҆ тогѡ̀ ра́ди высотꙋ̀ дости́гъ добродѣ́телей, воспрїѧ́лъ є҆сѝ прест҃а́гѡ дх҃а ѡ҆заре́нїе.

<red>Ч</red>естна̀ вои́стиннꙋ сме́рть твоѧ̀, прпⷣбне: а҆́ще бо и҆ преста́вилсѧ є҆сѝ ѿ на́съ, но дꙋ́хомъ неѿстꙋ́пнѡ съ на́ми пребыва́еши, вѣ́рнѡ почита́ющими тѧ̀.

<rubric class="inline">Бг҃оро́диченъ:</rubric> <red>В</red>сѧ̑ сотво́ршаго матеролѣ́пнѡ въ твои́хъ нѣ́дрѣхъ носи́вши, марі́е дв҃о, ѿ рꙋки́ мѧ и҆зба́ви борца̀, ꙗ҆́кѡ, да спаса́емь тобо́ю, твоѧ̑ хвалю̀ вели̑чїѧ.

## И҆́нъ.

<rubric class="inline">І҆рмо́съ:</rubric> <irmos><red>В</red>ои́стиннꙋ бцⷣꙋ тѧ̀ и҆сповѣ́дꙋемъ, спасе́ннїи тобо́ю, дв҃о чⷭ҇таѧ, съ безпло́тными ли̑ки тѧ̀ велича́юще.</irmos>

<red>Є҆</red>ди́нагѡ лѣ́та ко ѻ҆сми́десѧтимъ въ тече́нїи твое́мъ не досконча́въ, блаже́нне, вы́шнее црⷭ҇твїе воспрїѧ́лъ є҆сѝ, со хрⷭ҇то́мъ црⷭ҇твꙋѧ во вѣ́ки.

<red>Ѡ҆</red>ста́вивъ земнꙋ́ю сла́вꙋ, къ нбⷭ҇нѣй взѧ́лсѧ є҆сѝ любо́вїю, и҆ ꙗ҆́кѡ а҆́гг҃лъ, въ жи́зни се́й бг҃ꙋ послꙋжи́въ, къ премі̑рнымъ дꙋховѡ́мъ преста́вилсѧ є҆сѝ, бжⷭ҇твеннымъ та́мѡ свѣ́томъ просвѣща́ѧсѧ.

<red>Р</red>ꙋ́ки, а҆нтѡ́нїе свѧ́те, къ прест҃ѣ́й трⷪ҇цѣ на мольбꙋ̀ прострѝ, ми́лостивное просѧ̀, и҆̀же съ любо́вїю пѣ́нїе тѝ сїѐ прине́сшымъ: и҆ и҆зба́ви всѣ́хъ напа́стей и҆ бѣ́дъ вѣ́рою соверша́ющихъ па́мѧть твою̀ ст҃ꙋ́ю.

<rubric class="inline">Бг҃оро́диченъ:</rubric> <red>П</red>ѣ́нїе съ пѣ́снїю и҆ хвале́нїе, и҆сплете́нное ѿ болѣ́зненны дꙋшѝ, принесо́хъ со стра́хомъ тебѣ̀, ро́ждшей хрⷭ҇та̀, є҆стество́мъ сꙋ́ща бг҃а: є҆го́же молѧ́щи, бцⷣе, благопрїѧ̑тна сотворѝ молє́нїѧ на̑ша, и҆ моли́твами твои́ми соблюдѝ лю́ди твоѧ̑.

<rubric>Свѣти́ленъ.</rubric>

<red>Т</red>воѐ ѹ҆спе́нїе въ пѣ́снехъ пра́зднꙋющихъ посѣща́й моли́твами твои́ми, ѡ҆ставле́нїе просѧ̀ грѣхо́вныхъ собла̑знъ и҆ и҆зба́вити всѣ́хъ ѿ разли́чныхъ напа́стей: да вси́ тѧ прославлѧ́емъ, бл҃же́нне а҆нтѡ́нїе. <rubric class="inline">Два́жды.</rubric>

<rubric>Сла́ва, и҆ ны́нѣ, бг҃оро́диченъ:</rubric>

<red>С</red>ъ бг҃омъ ѹ҆пова́нїе на тѧ̀, пречⷭ҇таѧ, возложи́хомъ, и҆зъ тебє̀ проше́дшемꙋ распѧ́томꙋ хрⷭ҇тꙋ̀, твои́ми къ немꙋ̀ мольба́ми неврє́дны да́же до конца̀ сохрани́ ны.

<rubric>На хвали́техъ стїхи̑ры на д҃, гла́съ и҃.</rubric>

<podoben>Подо́бенъ: <incipit><red>Ѽ</red> пресла́внагѡ чꙋдесѐ!:</incipit></podoben>

<red>П</red>рпⷣбне ѻ҆́ч҃е а҆нтѡ́нїе, ты̀ ѿ ю҆́ности хрⷭ҇тꙋ̀ послѣ́довати возлюби́въ, всѧ̑, ꙗ҆̀же на землѝ, мꙋдрова̑нїѧ ѿри́нꙋвъ, по́стническими трꙋды̑ бг҃ꙋ ѹ҆годи́лъ є҆сѝ, сла́бое по́мысла повинꙋ́ѧ дꙋ́хꙋ. И҆ ны́нѣ на нб҃сѣ́хъ со ст҃ы́ми всѣ́ми трⷪ҇цѣ предстои́ши, бжⷭ҇твєнныѧ да́ры ѿ неѧ̀ прїе́млѧ: ю҆́же молѝ, бл҃же́нне, ѡ҆ и҆̀же вѣ́рою пресвѧтꙋ́ю твою̀ па́мѧть почита́ющихъ. <rubric class="inline">Два́жды.</rubric>

<red>П</red>рпⷣбне ѻ҆́ч҃е а҆нтѡ́нїе, ты̀ стрꙋѧ́ми сле́зъ твои́хъ пꙋсты́ню безпло́днꙋю напои́лъ є҆сѝ, и҆ въ не́й плоды̀ преподо́бїѧ и҆ пра́вды и҆зрасти́лъ є҆сѝ: и҆ сегѡ̀ ра́ди всыновле́нїѧ да́ръ прїѧ́ти ѿ бг҃а сподо́билсѧ є҆сѝ, ст҃ы́мъ дх҃омъ просвѣща́емь, сокрове́нныхъ та̑инъ ꙗ҆́снѡ зри́тель ѡ҆брѣ́лсѧ є҆сѝ, сбытїѧ̀ послѣ́днихъ време́нъ сказа́тель нело́женъ бы́въ. Тѣ́мже моли́сѧ, спастѝ дꙋ́шы на́шѧ.

<red>П</red>рпⷣбне ѻ҆́ч҃е, блаже́нне а҆нтѡ́нїе, и҆́го хрⷭ҇то́во на ра́мо твоѐ взе́мъ, добродѣ́тели ве́рхъ ѹ҆се́рднѡ дости́глъ є҆сѝ, на не́мже ѹ҆твержде́на любо́вїю гдⷭ҇а ѹ҆зрѣ́лъ є҆сѝ, восхо́дъ тебѣ̀ къ нбⷭ҇нымъ ѻ҆би́телемъ и҆справлѧ́юща. Є҆мꙋ́же предстои́ши съ преподо́бными всѣ́ми, молѧ́сѧ спастѝ благоче́стнѣ вѣ́рꙋющыѧ въ прест҃ꙋ́ю трⷪ҇цꙋ, и҆ любоче́стнѣ почита́ющыѧ честны̑ѧ мо́щи твоѧ̑ трꙋдолюбє́зныѧ.

<rubric>Сла́ва, гла́съ ѕ҃:</rubric>

<red>Р</red>а́дꙋйсѧ, пꙋсты́не ст҃а́ѧ и҆ бг҃олюбе́знаѧ, и҆зрасти́вшаѧ ѻ҆ц҃а̀ сего̀ досточꙋ́днаго, и҆ воспита́вшаѧ самора́сленными свои́ми бы̑лїи, є҆гѡ́же житїе́мъ ѡ҆свѧти́вши ложесна̀ своѧ̑, небꙋ́рное приста́нище всѣ̑мъ вѣ̑рнымъ ѡ҆брѣ́тесѧ: то́й бо просла́ви бг҃а добродѣ́тельнымъ житїе́мъ свои́мъ, въ жи́зни се́й вѣ́рнѡ послꙋжи́въ є҆мꙋ̀. Сегѡ̀ ра́ди и҆ бг҃ъ просла́ви тогѡ̀ чꙋдесы̀ свои́ми бг҃одарова́нными, ѻ҆би̑льна и҆сцѣлє́нїѧ подава́етъ приходѧ́щымъ съ вѣ́рою къ цѣльбоно́сномꙋ ст҃о́мꙋ є҆гѡ̀ гро́бꙋ. Тѣ́мже и҆ мы̀, ѡ҆бстоѧ́ще всечестнꙋ́ю ра́кꙋ є҆гѡ̀, со стра́хомъ покланѧ́ющесѧ, благоче́стнѣ цѣлꙋ́емъ ст҃ы́й ѻ҆́бразъ свѧщеннолѣ́пнагѡ є҆гѡ̀ подо́бїѧ, и҆ любе́знѡ вопїе́мъ къ немꙋ̀: ѽ всебл҃же́нне ѻ҆́ч҃е на́шъ а҆нтѡ́нїе! Моли́сѧ неѿстꙋ́пнѡ прест҃ѣ́й трⷪ҇цѣ, во́инствꙋ дарова́ти на врагѝ посо́бїе и҆ крѣ́пкое ѡ҆долѣ́нїе и҆ хрⷭ҇тоимени̑тыѧ лю́ди ѿ ѕѡ́лъ спастѝ всѧ́ческихъ, и҆ дꙋша́мъ на́шымъ и҆спросѝ ми́ръ и҆ ве́лїю ми́лость.

<rubric>И҆ ны́нѣ:</rubric>

<incipit><red>Б</red>цⷣе, ты̀ є҆сѝ лоза̀:</incipit>

<rubric>Славосло́вїе вели́кое, и҆ ѿпꙋ́стъ.</rubric>



<rubric>На лїтꙋргі́и, Бл҃жє́нна, пѣ́снь г҃-ѧ и҆ ѕ҃-ѧ.</rubric>

<rubric class="inline">Прокі́менъ:</rubric> <red>Ч</red>естна̀ пред̾ гдⷭ҇емъ сме́рть прпⷣбныхъ є҆гѡ̀. А҆пⷭ҇лъ къ гала́тѡмъ, зача́ло сг҃і. Є҆ѵⷢ҇лїе матѳе́а зача́ло і҃. Прича́стенъ: Въ па́мѧть вѣ́чнꙋю.
