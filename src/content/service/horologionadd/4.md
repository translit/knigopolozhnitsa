---
title: "Тропарѝ и҆ кондакѝ пра́здникѡвъ, ѻ҆ктѡ́врїй"
navigation:
  key: service-horologionadd-4
  title: "Тропарѝ и҆ кондакѝ пра́здникѡвъ, ѻ҆ктѡ́врїй"
  parent: service-horologionadd
  order: 4
type: "service"
---

# Тропарѝ и҆ кондакѝ пра́здникѡвъ, ѻ҆ктѡ́врїй.

{fold-h2:Въ а҃ де́нь. Пра́зднꙋемъ покро́въ прест҃ы́ѧ бцⷣы.}

<rubric class="inline">Тропа́рь, гла́съ д҃:</rubric> <red>Д</red>не́сь благовѣ́рнїи лю́дїе свѣ́тлѡ пра́зднꙋемъ, <caesura></caesura>ѡ҆сѣнѧ́еми твои́мъ, бг҃ома́ти, прише́ствїемъ, <caesura></caesura>и҆ къ твоемꙋ̀ взира́юще пречⷭ҇томꙋ ѻ҆́бразꙋ, ѹ҆ми́льнѡ глаго́лемъ: <caesura></caesura>покры́й на́съ честны́мъ твои́мъ покро́вомъ, <caesura></caesura>и҆ и҆зба́ви на́съ ѿ всѧ́кагѡ ѕла̀, <caesura></caesura>молѧ́щи сн҃а твоего̀ хрⷭ҇та̀ бг҃а на́шего, <caesura></caesura>спастѝ дꙋ́шы на́шѧ.

<rubric class="inline">Конда́къ, гла́съ г҃.</rubric> <podoben>Подо́бенъ: <incipit><red>Д</red>в҃а дне́сь:</incipit></podoben> <red>Д</red>в҃а дне́сь предстои́тъ въ це́ркви, <caesura></caesura>и҆ съ ли̑ки ст҃ы́хъ неви́димѡ за ны̀ мо́литсѧ бг҃ꙋ: <caesura></caesura>а҆́гг҃ли со а҆рхїерє́и покланѧ́ютсѧ, <caesura></caesura>а҆пⷭ҇ли же со прⷪ҇рѡ́ки ликовствꙋ́ютъ: <caesura></caesura>на́съ бо ра́ди мо́литъ бцⷣа превѣ́чнаго бг҃а.

{/fold}

{fold-h2:Въ є҃-й де́нь. Ст҃и́телей петра̀, а҆леѯі́а, і҆ѡ́ны, фїлі́ппа и҆ є҆рмоге́на, митрополі́тѡвъ моско́вскихъ.}

<rubric class="inline">Тропа́рь, гла́съ д҃:</rubric> <red>П</red>ервопресто́льницы рѡссі́йстїи, <caesura></caesura>и҆́стиннїи храни́телїе а҆пⷭ҇льскихъ преда́нїй, <caesura></caesura>столпѝ непоколеби́мїи, правосла́вїѧ наста̑вницы, <caesura></caesura>пе́тре, а҆леѯі́е, і҆ѡ́но, фїлі́ппе и҆ є҆рмоге́не, <caesura></caesura>влⷣкꙋ всѣ́хъ моли́те, <caesura></caesura>ми́ръ вселе́ннѣй дарова́ти, <caesura></caesura>и҆ дꙋша́мъ на́шымъ ве́лїю ми́лость.

<rubric class="inline">Конда́къ, гла́съ г҃.</rubric> <podoben>Подо́бенъ: <incipit><red>Д</red>в҃а дне́сь:</incipit></podoben> <red>В</red>о ст҃и́телехъ благоче́стнѡ пожи́сте, <caesura></caesura>и҆ лю́ди къ бг҃оразꙋ́мїю наста́висте, <caesura></caesura>и҆ до́брѣ бг҃ꙋ ѹ҆годи́сте: <caesura></caesura>сегѡ̀ ра́ди ѿ негѡ̀ нетлѣ́нїемъ <caesura></caesura>и҆ чꙋдесы̀ просла́вистесѧ, <caesura></caesura>ꙗ҆́кѡ ѹ҆ч҃ницы̀ бж҃їѧ бл҃года́ти.

{/fold}

{fold-h2:Въ ѕ҃-й де́нь. Ст҃а́гѡ и҆ сла́внагѡ а҆пⷭ҇ла ѳѡмы̀.}

<rubric class="inline">Тропа́рь, гла́съ г҃:</rubric> <red>А҆</red>пⷭ҇ле ст҃ы́й ѳѡмо̀, <caesura></caesura>молѝ ми́лостиваго бг҃а, <caesura></caesura>да прегрѣше́нїй ѡ҆ставле́нїе <caesura></caesura>пода́стъ дꙋша́мъ на́шымъ.

<rubric class="inline">И҆́нъ тропа́рь, гла́съ в҃:</rubric> <red>Ѹ҆</red>ч҃ни́къ хрⷭ҇то́въ бы́въ, <caesura></caesura>бжⷭ҇твеннагѡ собо́ра а҆пⷭ҇льскагѡ соприча́стникъ: <caesura></caesura>невѣ́рствїемъ бо хрⷭ҇то́во воскресе́нїе и҆звѣсти́въ, <caesura></caesura>и҆ тогѡ̀ пречⷭ҇тꙋю стрⷭ҇ть ѡ҆сѧза́нїемъ ѹ҆вѣ́ривъ, <caesura></caesura>ѳѡмо̀ всехва́льне: <caesura></caesura>и҆ ны́нѣ на́мъ просѝ ми́ра и҆ ве́лїѧ ми́лости.

<rubric class="inline">Конда́къ, гла́съ д҃.</rubric> <podoben>Подо́бенъ: <incipit><red>Ꙗ҆</red>ви́лсѧ є҆сѝ дне́сь:</incipit></podoben> <red>П</red>ремꙋ́дрости бл҃года́ти и҆спо́лненъ, <caesura></caesura>хрⷭ҇то́въ а҆пⷭ҇лъ, <caesura></caesura>и҆ слꙋжи́тель и҆́стинный, <caesura></caesura>въ покаѧ́нїи вопїѧ́ше тебѣ̀: <caesura></caesura>ты̀ мо́й є҆сѝ бг҃ъ же и҆ гдⷭ҇ь.

{/fold}

{fold-h2:Въ ѳ҃-й де́нь. Ст҃а́гѡ а҆пⷭ҇ла і҆а́кѡва а҆лфе́ева.}

<rubric class="inline">Тропа́рь, гла́съ г҃:</rubric> <red>А҆</red>пⷭ҇ле ст҃ы́й, і҆а́кѡве, <caesura></caesura>молѝ ми́лостиваго бг҃а, <caesura></caesura>да прегрѣше́нїй ѡ҆ставле́нїе <caesura></caesura>пода́стъ дꙋша́мъ на́шымъ.

<rubric class="inline">Конда́къ, гла́съ в҃.</rubric> <podoben>Подо́бенъ: <incipit><red>Т</red>вє́рдыѧ:</incipit></podoben> <red>Т</red>ве́рдѡ мꙋ́дрости догма́ты въ дꙋ́шы благочести́выхъ вложи́вшаго, <caesura></caesura>похвала́ми да ѹ҆блажи́мъ, ꙗ҆́кѡ бг҃овѣща́телѧ всѝ і҆а́кѡва: <caesura></caesura>престо́лꙋ бо сла́вы влⷣчню предстоѧ̀, <caesura></caesura>и҆ со всѣ́ми а҆́гг҃лы ра́дꙋетсѧ, <caesura></caesura>молѧ̀ непреста́ннѡ ѡ҆ всѣ́хъ на́съ.

{/fold}

{fold-h2:Въ і҃-й де́нь. Преставле́нїе прпⷣбнагѡ а҆мвро́сїа, ста́рца ѻ҆́птинскагѡ.}

<rubric class="inline">Тропа́рь, гла́съ є҃:</rubric> <red>Ꙗ҆́</red>кѡ къ цѣле́бномꙋ и҆сто́чникꙋ <caesura></caesura>притека́емъ къ тебѣ̀, а҆мвро́сїе ѻ҆́тче на́шъ, <caesura></caesura>ты́ бо на пꙋ́ть сп҃се́нїѧ на́съ вѣ́рнѡ наставлѧ́еши, <caesura></caesura>моли́твами ѿ бѣ́дъ и҆ напа́стей ѡ҆хранѧ́еши, <caesura></caesura>въ тѣле́сныхъ и҆ дꙋше́вныхъ ско́рбехъ ѹ҆тѣша́еши, <caesura></caesura>па́че же смире́нїю, терпѣ́нїю и҆ любвѝ наꙋча́еши, <caesura></caesura>молѝ чл҃вѣколю́бца хрⷭ҇та̀ <caesura></caesura>и҆ застꙋ́пницꙋ ѹ҆се́рднꙋю <caesura></caesura>сп҃сти́сѧ дꙋша́мъ на́шымъ.

<rubric class="inline">Конда́къ, гла́съ в҃:</rubric> <red>З</red>авѣ́тъ пастыренача́льника и҆спо́лнивъ, <caesura></caesura>ста́рчества бл҃года́ть наслѣ́довалъ є҆сѝ, <caesura></caesura>болѣ́знꙋѧ се́рдцемъ ѡ҆ всѣ́хъ съ вѣ́рою притека́ющихъ къ тебѣ̀, <caesura></caesura>тѣ́мже и҆ мы̀, ча̑да твоѧ̑, съ любо́вїю вопїе́мъ тѝ: <caesura></caesura>ѻ҆́тче ст҃ы́й а҆мвро́сїе, <caesura></caesura>молѝ хрⷭ҇та̀ бг҃а сп҃сти́сѧ дꙋша́мъ на́шымъ.

{/fold}

{fold-h2:По а҃і-мъ днѝ сегѡ̀ мѣ́сѧца, въ прїидꙋ́щꙋю недѣ́лю. Па́мѧть соверша́емъ ст҃ы́хъ ѻ҆тє́цъ седма́гѡ собо́ра.}

<rubric class="inline">Тропа́рь, гла́съ и҃:</rubric> <red>П</red>репросла́вленъ є҆сѝ, хрⷭ҇тѐ бж҃е на́шъ, <caesura></caesura>свѣти̑ла на землѝ ѻ҆тцы̀ на́ши ѡ҆снова́вый, <caesura></caesura>и҆ тѣ́ми ко и҆́стиннѣй вѣ́рѣ всѧ̑ ны̀ наста́вивый, <caesura></caesura>многобл҃гоꙋтро́бне, сла́ва тебѣ̀.

<rubric class="inline">Конда́къ, гла́съ ѕ҃.</rubric> <podoben>Подо́бенъ: <incipit><red>Р</red>ꙋкопи́саннагѡ:</incipit></podoben> <red>И҆́</red>же и҆зъ ѻ҆ц҃а̀ возсїѧ́въ сн҃ъ неизрече́ннѡ, <caesura></caesura>и҆зъ жены̀ роди́сѧ сꙋгꙋ́бъ є҆стество́мъ, <caesura></caesura>є҆го́же ви́дѧще не ѿмета́емсѧ зра́ка и҆з̾ѡбраже́нїѧ: <caesura></caesura>но сїѐ благоче́стнѡ начерта́юще, <caesura></caesura>почита́емъ вѣ́рнѡ. <caesura></caesura>И҆ сегѡ̀ ра́ди и҆́стиннꙋю вѣ́рꙋ цр҃ковь держа́щи, <caesura></caesura>лобыза́етъ і҆кѡ́нꙋ вочл҃вѣ́ченїѧ хрⷭ҇то́ва.

{/fold}

{fold-h2:Въ г҃і-й де́нь. Пра́зднованїе прест҃ѣ́й бцⷣѣ, въ че́сть і҆кѡ́ны є҆ѧ̀ нарица́емыѧ і҆́верскїѧ.}

<rubric class="inline">Тропа́рь бцⷣѣ, гла́съ а҃:</rubric> <red>Д</red>е́рзость ненави́дѧщихъ ѻ҆́бразъ гдⷭ҇ень <caesura></caesura>и҆ держа́ва нечести́выхъ безбо́жнѡ въ нїке́ю прїи́де, <caesura></caesura>и҆ по́сланнїи безчеловѣ́чнѡ вдови́цꙋ, <caesura></caesura>бл҃гоче́стнѡ чтꙋ́щꙋю і҆кѡ́нꙋ бг҃ома́тере, и҆стѧзꙋ́ютъ. <caesura></caesura>Но та́ѧ но́щїю съ сы́номъ і҆кѡ́нꙋ въ мо́ре пꙋстѝ, вопїю́щи: <caesura></caesura>сла́ва тебѣ̀, чⷭ҇таѧ, <caesura></caesura>ꙗ҆́кѡ непроходи́мое мо́ре плещы̀ своѧ̑ подадѐ: <caesura></caesura>сла́ва правоше́ствїю твоемꙋ̀, є҆ди́на нетлѣ́ннаѧ.

<rubric class="inline">И҆́нъ тропа́рь, гла́съ то́йже:</rubric> <red>Ѿ</red> ст҃ы́ѧ і҆кѡ́ны твоеѧ̀, <caesura></caesura>ѽ влⷣчце бцⷣе, <caesura></caesura>и҆сцѣлє́нїѧ и҆ цѣльбы̑ подаю́тсѧ ѻ҆би́льнѡ, <caesura></caesura>съ вѣ́рою и҆ любо́вїю приходѧ́щымъ къ не́й: <caesura></caesura>та́кѡ и҆ мою̀ не́мощь посѣтѝ, <caesura></caesura>и҆ дꙋ́шꙋ мою̀ поми́лꙋй, бл҃га́ѧ, <caesura></caesura>и҆ тѣ́ло и҆сцѣлѝ бл҃года́тїю твое́ю, пречⷭ҇таѧ.

<rubric class="inline">Конда́къ, гла́съ и҃:</rubric> <red>А҆́</red>ще и҆ въ мо́ре вве́ржена бы́сть ст҃а́ѧ і҆кѡ́на твоѧ̀, бцⷣе, <caesura></caesura>ѿ вдови́цы, не могꙋ́щїѧ спастѝ сїю̀ ѿ врагѡ́въ: <caesura></caesura>но ꙗ҆ви́ласѧ є҆́сть храни́тельница а҆ѳѡ́на <caesura></caesura>и҆ врата́рница ѻ҆би́тели і҆́верскїѧ, врагѝ ѹ҆страша́ющаѧ и҆ въ правосла́внѣй рѡссі́йстѣй странѣ̀ <caesura></caesura>чтꙋ́щыѧ тѧ̀ ѿ всѣ́хъ бѣ́дъ и҆ напа́стей и҆збавлѧ́ющаѧ.

{/fold}

{fold-h2:Въ и҃і-й де́нь. Ст҃а́гѡ а҆пⷭ҇ла и҆ є҆ѵⷢ҇лі́ста лꙋкѝ.}

<rubric class="inline">Тропа́рь, гла́съ г҃:</rubric> <red>А҆</red>пⷭ҇ле ст҃ы́й и҆ є҆ѵⷢ҇лі́сте лꙋко̀, <caesura></caesura>молѝ ми́лостиваго бг҃а, <caesura></caesura>да прегрѣше́нїй ѡ҆ставле́нїе <caesura></caesura>пода́стъ дꙋша́мъ на́шымъ.

<rubric class="inline">И҆́нъ тропа́рь, гла́съ є҃:</rubric> <red>А҆</red>пⷭ҇тольскихъ дѣѧ́нїй сказа́телѧ, <caesura></caesura>и҆ є҆ѵⷢ҇лїа хрⷭ҇то́ва свѣ́тла списа́телѧ, <caesura></caesura>лꙋкꙋ̀ препѣ́таго <caesura></caesura>сла́вна сꙋ́ща хрⷭ҇то́вѣ цр҃кви, <caesura></caesura>пѣ́сньми свѧще́нными ст҃а́го а҆пⷭ҇ла похва́лимъ, <caesura></caesura>ꙗ҆́кѡ врача̀ сꙋ́ща, <caesura></caesura>человѣ́чєскїѧ не́мѡщи, <caesura></caesura>є҆стества̀ недꙋ́ги, и҆ ꙗ҆́зи дꙋ́шъ и҆сцѣлѧ́юща, <caesura></caesura>и҆ молѧ́щасѧ непреста́ннѡ за дꙋ́шы на́шѧ.

<rubric class="inline">Конда́къ, гла́съ в҃.</rubric> <podoben>Подо́бенъ: <incipit><red>Т</red>вє́рдыѧ:</incipit></podoben> <red>И҆́</red>стиннаго благоче́стїѧ проповѣ́дника, <caesura></caesura>и҆ та̑инъ неизрече́нныхъ ри́тора, <caesura></caesura>ѕвѣздꙋ̀ цр҃ко́внꙋю, лꙋкꙋ̀ бжⷭ҇твеннаго восхва́лимъ: <caesura></caesura>сло́во бо є҆го̀ и҆збра̀, съ па́ѵломъ мꙋ́дрымъ ꙗ҆зы́кѡвъ ѹ҆чи́телѧ, <caesura></caesura>є҆ди́нъ вѣ́дый сердє́чнаѧ.

{/fold}

{fold-h2:Въ к҃в-й де́нь. Пра́зднꙋемъ прест҃ѣ́й бцⷣѣ чꙋдотво́рныѧ і҆кѡ́ны каза́нскїѧ.}

<rubric class="inline">Тропа́рь, гла́съ д҃:</rubric> <red>З</red>астꙋ́пнице ѹ҆се́рднаѧ, <caesura></caesura>мт҃и гдⷭ҇а вы́шнѧгѡ. <caesura></caesura>За всѣ́хъ мо́лиши сн҃а твоего̀ хрⷭ҇та̀ бг҃а на́шего, <caesura></caesura>и҆ всѣ̑мъ твори́ши спасти́сѧ, <caesura></caesura>въ держа́вный тво́й покро́въ прибѣга́ющымъ. <caesura></caesura>Всѣ́хъ на́съ застꙋпѝ, ѽ гпⷭ҇жѐ цр҃и́це и҆ влⷣчце! <caesura></caesura>И҆̀же въ напа́стехъ и҆ ско́рбехъ, и҆ въ болѣ́знехъ ѡ҆бремене́нныхъ грѣхи̑ мно́гими, <caesura></caesura>предстоѧ́щихъ и҆ молѧ́щихсѧ тебѣ̀ <caesura></caesura>ѹ҆миле́нною дꙋше́ю, и҆ сокрꙋше́ннымъ се́рдцемъ, <caesura></caesura>предъ пречⷭ҇тымъ твои́мъ ѻ҆́бразомъ со слеза́ми, <caesura></caesura>и҆ невозвра́тнѡ наде́ждꙋ и҆мꙋ́щихъ на тѧ̀, <caesura></caesura>и҆збавле́нїѧ всѣ́хъ ѕѡ́лъ. <caesura></caesura>Всѣ̑мъ полє́знаѧ да́рꙋй, <caesura></caesura>и҆ всѧ̑ спасѝ, бцⷣе дв҃о: <caesura></caesura>ты́ бо є҆сѝ бжⷭ҇твенный покро́въ рабѡ́мъ твои̑мъ.

<rubric class="inline">Конда́къ, гла́съ и҃.</rubric> <podoben>Подо́бенъ: <incipit><red>В</red>збра́нной:</incipit></podoben> <red>П</red>ритеце́мъ, лю́дїе, къ ти́хомꙋ семꙋ̀ и҆ до́бромꙋ приста́нищꙋ, <caesura></caesura>ско́рой помо́щницѣ, гото́вомꙋ и҆ те́пломꙋ спасе́нїю, покро́вꙋ дв҃ы: <caesura></caesura>ѹ҆скори́мъ на моли́твꙋ, и҆ потщи́мсѧ на покаѧ́нїе: <caesura></caesura>и҆сточа́етъ бо на́мъ неѡскꙋ̑дныѧ ми́лѡсти пречⷭ҇таѧ бцⷣа, <caesura></caesura>предварѧ́етъ на по́мощь, и҆ и҆збавлѧ́етъ ѿ вели́кихъ бѣ́дъ и҆ ѕѡ́лъ, <caesura></caesura>благонра̑вныѧ и҆ бг҃обоѧ́щыѧсѧ рабы̑ своѧ̑.

{/fold}

{fold-h2:Въ к҃г-й де́нь. Ст҃а́гѡ а҆пⷭ҇ла і҆а́кѡва, бра́та бж҃їѧ.}

<rubric class="inline">Тропа́рь, гла́съ в҃:</rubric> <red>Ꙗ҆́</red>кѡ гдⷭ҇ень ѹ҆ч҃ни́къ, воспрїѧ́лъ є҆сѝ пра́ведне є҆ѵⷢ҇лїе: <caesura></caesura>ꙗ҆́кѡ мч҃никъ и҆́маши, є҆́же неѡпи́санное: <caesura></caesura>дерзнове́нїе, ꙗ҆́кѡ бра́тъ бж҃їй: <caesura></caesura>є҆́же моли́тисѧ, ꙗ҆́кѡ і҆ера́рхъ. <caesura></caesura>Молѝ хрⷭ҇та̀ бг҃а, спасти́сѧ дꙋша́мъ на́шымъ.

<rubric class="inline">Конда́къ, гла́съ д҃.</rubric> <podoben>Подо́бенъ: <incipit><red>В</red>ознесы́йсѧ:</incipit></podoben> <red>Ѻ҆́</red>ч҃ее є҆диноро́дное бг҃ъ сло́во, <caesura></caesura>прише́дшее къ на́мъ въ послѣ̑днїѧ дни̑, <caesura></caesura>і҆а́кѡве бжⷭ҇твенне, <caesura></caesura>пе́рваго тѧ̀ показа̀ <caesura></caesura>і҆ерꙋсалѵ́млѧнъ па́стырѧ и҆ ѹ҆чи́телѧ, <caesura></caesura>и҆ вѣ́рнаго строи́телѧ та́инствъ дх҃о́вныхъ: <caesura></caesura>тѣ́мже тѧ̀ всѝ чти́мъ, а҆пⷭ҇толе.

{/fold}

{fold-h2:Въ к҃д-й де́нь. Пра́зднованїе прест҃ѣ́й бцⷣѣ, въ че́сть і҆кѡ́ны є҆ѧ̀ всѣ́хъ скорбѧ́щихъ ра́дости.}

<rubric class="inline">Тропа́рь, гла́съ в҃:</rubric> <red>В</red>сѣ́хъ скорбѧ́щихъ ра́досте, <caesura></caesura>и҆ ѡ҆би́димыхъ застꙋ́пнице, <caesura></caesura>и҆ а҆́лчꙋщихъ пита́тельнице, <caesura></caesura>стра́нныхъ ѹ҆тѣше́нїе, <caesura></caesura>ѡ҆бꙋрева́емыхъ приста́нище, <caesura></caesura>больны́хъ посѣще́нїе, <caesura></caesura>немощны́хъ покро́ве и҆ застꙋ́пнице, <caesura></caesura>же́злъ ста́рости, <caesura></caesura>мт҃и бг҃а вы́шнѧгѡ ты̀ є҆сѝ, пречⷭ҇таѧ: <caesura></caesura>потщи́сѧ, мо́лимсѧ, сп҃сти́сѧ рабѡ́мъ твои̑мъ.

<rubric class="inline">И҆́нъ тропа́рь, гла́съ д҃:</rubric> <red>К</red>ъ бцⷣѣ прилѣ́жнѡ ны́нѣ притеце́мъ <caesura></caesura>грѣ́шнїи и҆ смире́ннїи, и҆ припаде́мъ, <caesura></caesura>въ покаѧ́нїи зовꙋ́ще и҆з̾ глꙋбины̀ дꙋшѝ: <caesura></caesura>влⷣчце, помозѝ, на ны̀ милосе́рдовавши: <caesura></caesura>потщи́сѧ, погиба́емъ ѿ мно́жества прегрѣше́нїй: <caesura></caesura>не ѿвратѝ твоѧ̑ рабы̑ тщы̀, <caesura></caesura>тѧ́ бо и҆ є҆ди́нꙋ наде́ждꙋ и҆́мамы.

<rubric class="inline">И҆́нъ тропа́рь, гла́съ то́йже:</rubric> <red>Н</red>е ѹ҆молчи́мъ никогда̀, бцⷣе, <caesura></caesura>си̑лы твоѧ̑ глаго́лати недосто́йнїи: <caesura></caesura>а҆́ще бо ты̀ не бы̀ предстоѧ́ла молѧ́щи, <caesura></caesura>кто̀ бы на́съ и҆зба́вилъ ѿ толи́кихъ бѣ́дъ; <caesura></caesura>кто́ же бы сохрани́лъ доны́нѣ свобѡ́дны; <caesura></caesura>не ѿстꙋ́пимъ, влⷣчце, ѿ тебє̀: <caesura></caesura>твоѧ̑ бо рабы̑ сп҃са́еши при́снѡ ѿ всѧ́кихъ лю́тыхъ.

<rubric class="inline">Конда́къ, гла́съ ѕ҃:</rubric> <red>Н</red>е и҆́мамы и҆ны́ѧ по́мощи, <caesura></caesura>не и҆́мамы и҆ны́ѧ наде́жды, <caesura></caesura>ра́звѣ тебє̀, влⷣчце: <caesura></caesura>ты̀ на́мъ помозѝ: <caesura></caesura>на тебѐ надѣ́емсѧ <caesura></caesura>и҆ тобо́ю хва́лимсѧ: <caesura></caesura>твои́ бо є҆смы̀ рабѝ, <caesura></caesura>да не постыди́мсѧ.

{/fold}

{fold-h2:Въ к҃ѕ-й де́нь. Ст҃а́гѡ великомꙋ́ченика дими́трїа мѷрото́чца.}

<rubric class="inline">Тропа́рь, гла́съ г҃:</rubric> <red>В</red>ели́ка ѡ҆брѣ́те въ бѣда́хъ тѧ̀ побо́рника вселе́ннаѧ, страстоте́рпче, <caesura></caesura>ꙗ҆зы́ки побѣжда́юща. <caesura></caesura>Ꙗ҆́коже ѹ҆́бѡ лѵ́евꙋ низложи́лъ є҆сѝ горды́ню, <caesura></caesura>и҆ на по́двигъ дерзнове́нна сотвори́въ не́стора, <caesura></caesura>та́кѡ, свѧ́те дими́трїе, <caesura></caesura>хрⷭ҇тꙋ̀ бг҃ꙋ моли́сѧ <caesura></caesura>дарова́ти на́мъ ве́лїю ми́лость.

<rubric class="inline">Конда́къ, гла́съ в҃:</rubric> <red>К</red>рове́й твои́хъ стрꙋѧ́ми, дими́трїе, <caesura></caesura>цр҃ковь бг҃ъ ѡ҆багрѝ, <caesura></caesura>да́вый тебѣ̀ крѣ́пость непобѣди́мꙋю, <caesura></caesura>и҆ соблюда́ѧ гра́дъ тво́й невреди́мь: <caesura></caesura>тогѡ́ бо є҆сѝ ѹ҆твержде́нїе.

{/fold}

{fold-h2:Въ то́йже де́нь, воспомина́нїе вели́кагѡ и҆ стра́шнагѡ трѧсе́нїѧ.}

<rubric class="inline">Тропа́рь, гла́съ и҃:</rubric> <red>П</red>ризира́ѧй на зе́млю, и҆ творѧ́й ю҆̀ трѧсти́сѧ, <caesura></caesura>и҆зба́ви ны̀ стра́шнагѡ трꙋ́са преще́нїѧ, хрⷭ҇тѐ бж҃е на́шъ, <caesura></caesura>и҆ низпослѝ на́мъ бога̑тыѧ ми́лѡсти твоѧ̑, <caesura></caesura>моли́твами бцⷣы, и҆ спаси́ ны.

<rubric class="inline">Конда́къ, гла́съ ѕ҃.</rubric> <podoben>Подо́бенъ: <incipit><red>Є҆́</red>же ѡ҆ на́съ:</incipit></podoben> <red>И҆</red>зба́ви трꙋ́са тѧ́жкагѡ всѣ́хъ на́съ, гдⷭ҇и, <caesura></caesura>и҆ ꙗ҆́звы нестерпи́мыѧ, грѣ̑хъ ра́ди на́шихъ. <caesura></caesura>Пощадѝ, гдⷭ҇и, правосла̑вныѧ лю́ди твоѧ̑, <caesura></caesura>ꙗ҆̀же стѧжа́лъ є҆сѝ твое́ю кро́вїю, влⷣко: <caesura></caesura>и҆ гра́дъ не преда́ждь въ поги́бель трꙋ́сомъ стра́шнымъ: <caesura></caesura>и҆но́гѡ бо ра́звѣ тебє̀ бг҃а не вѣ́мы, <caesura></caesura>и҆ воззовѝ пою́щымъ: <caesura></caesura>а҆́зъ є҆́смь съ ва́ми, и҆ никто́же на вы̀.

{/fold}
