---
title: "Тропарѝ и҆ кондакѝ пра́здникѡвъ, ма́їй"
navigation:
  key: service-horologionadd-11
  title: "Тропарѝ и҆ кондакѝ пра́здникѡвъ, ма́їй"
  parent: service-horologionadd
  order: 11
type: "service"
---

# Тропарѝ и҆ кондакѝ пра́здникѡвъ, ма́їй.

{fold-h2:Во в҃-й де́нь. Ст҃а́гѡ а҆ѳана́сїа вели́кагѡ, патрїа́рха а҆леѯандрі́йскагѡ.}

<rubric class="inline">Тропа́рь, гла́съ г҃:</rubric> <red>С</red>то́лпъ бы́лъ є҆сѝ правосла́вїѧ, <caesura></caesura>бжⷭ҇твенными догма̑ты подтвержда́ѧ цр҃ковь, <caesura></caesura>сщ҃еннонача́льниче а҆ѳана́сїе: <caesura></caesura>ѻ҆ц҃ꙋ́ бо сн҃а є҆диносꙋ́щна проповѣ́давъ, <caesura></caesura>посрами́лъ є҆сѝ а҆́рїа. <caesura></caesura>Ѻ҆́ч҃е прпⷣбне, <caesura></caesura>хрⷭ҇та̀ бг҃а молѝ, <caesura></caesura>дарова́ти на́мъ ве́лїю ми́лость.

<rubric class="inline">Конда́къ, гла́съ в҃.</rubric> <podoben>Подо́бенъ: <incipit><red>К</red>рове́й твои́хъ:</incipit></podoben> <red>П</red>равосла́вїѧ насади́въ ѹ҆чє́нїѧ, <caesura></caesura>ѕлосла́вїѧ тє́рнїѧ и҆зсѣ́клъ є҆сѝ, <caesura></caesura>ѹ҆мно́живъ сѣ́мѧ вѣ́ры, ѡ҆дожде́нїемъ дх҃а, преподо́бне: <caesura></caesura>тѣ́мже тѧ̀ пое́мъ, а҆ѳана́сїе.

{/fold}

{fold-h2:Въ то́йже де́нь, Ст҃ы́хъ мꙋ́чєникъ бори́са и҆ глѣ́ба.}

<rubric class="inline">Тропа́рь, гла́съ д҃:</rubric> <red>Д</red>не́сь цр҃кѡ́внаѧ разширѧ́ютсѧ нѣ̑дра, <caesura></caesura>прїе́млющїи бога́тство бж҃їѧ бл҃года́ти, <caesura></caesura>веселѧ́тсѧ рꙋ́сстїи собо́ри, <caesura></caesura>ви́дѧще пресла̑внаѧ чꙋдеса̀, <caesura></caesura>ꙗ҆̀же твори́те приходѧ́щымъ къ ва́мъ вѣ́рою, <caesura></caesura>ст҃і́и чꙋдотво́рцы бори́се и҆ глѣ́бе, <caesura></caesura>моли́те хрⷭ҇та̀ бг҃а, да сп҃се́тъ дꙋ́шы на́шѧ.

<rubric class="inline">И҆́нъ тропа́рь, гла́съ в҃:</rubric> <red>П</red>речⷭ҇тні́и и҆ цѣломꙋ́дреннїи, и҆ неѕло́бивїи страстоте́рпцы, <caesura></caesura>рѡма́не сла́вный и҆ даві́де чꙋ́дный, <caesura></caesura>и҆́го бо гдⷭ҇не є҆ѵⷢ҇льски на ра́мо взе́мше, <caesura></caesura>послѣ́довасте хрⷭ҇тꙋ̀, <caesura></caesura>и҆ кре́стъ є҆гѡ̀, ꙗ҆́кѡ ски́петръ, въ рꙋкꙋ̀ и҆мꙋ́ще, <caesura></caesura>врага̀ бра́та и҆ ѕла́го властолю́бца соѡдолѣ́сте, <caesura></caesura>и҆ то́й ны́нѣ въ гее́ннѣ мꙋ́читсѧ, <caesura></caesura>вы́ же ра́дꙋетесѧ, съ ли́ки а҆́гг҃льскими предстоѧ́ще ст҃ѣ́й трⷪ҇цѣ, <caesura></caesura>моли́тесѧ ѡ҆ держа́вѣ срѡ́дникъ ва́шихъ, бл҃гоꙋго́днѣй бы́ти, <caesura></caesura>и҆ сыновѡ́мъ рꙋ̑сскимъ сп҃сти́сѧ.

<rubric class="inline">И҆́нъ тропа́рь, гла́съ д҃:</rubric> <red>М</red>ч҃ницы гдⷭ҇ни спа́сшїисѧ, <caesura></caesura>пресла́внїи бл҃же́ннїи кнѧ́зи бори́се и҆ глѣ́бе, <caesura></caesura>трꙋжда́ющымсѧ бы́стрїи помѡ́щницы, <caesura></caesura>недꙋ̑жнымъ цѣли́тели, <caesura></caesura>вы́ бо бѡлѣ́зни врачꙋ́ете <caesura></caesura>притека́ющихъ въ цр҃ковь съ вѣ́рою. <caesura></caesura>Тѣ́мже и҆ мы̀ мо́лимсѧ: <caesura></caesura>ѿ бѣ́дъ и҆зба́вите на́съ, <caesura></caesura>чтꙋ́щихъ съ любо́вїю пренесе́нїе моще́й ва́шихъ.

<rubric class="inline">И҆́нъ тропа́рь, гла́съ и҃:</rubric> <red>Д</red>не́сь всѧ́каѧ дꙋша̀ вѣ́рныхъ весели́тсѧ, <caesura></caesura>въ пренесе́нїе чⷭ҇тны́хъ моще́й ва́шихъ, бори́се и҆ глѣ́бе, <caesura></caesura>слѣпы̑ѧ просвѣща́ете, нѣмы̑мъ ѹ҆ста̀ ѿверза́ете и҆ печа̑льныѧ ѹ҆тѣша́ете, <caesura></caesura>прїѧ́ли бо є҆стѐ ѿ хрⷭ҇та̀ бг҃а бл҃года́ть и҆сцѣле́нїй, <caesura></caesura>моли́тесѧ ѡ҆ дꙋша́хъ на́шихъ.

<rubric class="inline">Конда́къ, гла́съ д҃.</rubric> <podoben>Подо́бенъ: <incipit><red>Ꙗ҆</red>ви́лсѧ є҆сѝ дне́сь:</incipit></podoben> <red>Ꙗ҆</red>ви́сѧ дне́сь въ странѣ̀ рꙋ́сстѣй блгⷣть и҆сцѣле́нїѧ всѣ̑мъ, <caesura></caesura>къ ва́мъ, бл҃же́ннїи, приходѧ́щымъ и҆ вопїю́щымъ: <caesura></caesura>ра́дꙋйтесѧ, застꙋ̑пницы те́плїи.

<rubric class="inline">И҆́нъ конда́къ ст҃ы́хъ, гла́съ г҃:</rubric> <red>П</red>рїиди́те, всѝ рꙋ́сстїи собо́ри, <caesura></caesura>чꙋдотвѡ́рцꙋ и҆ мч҃никꙋ бори́са и҆ глѣ́ба восхва́лимъ, <caesura></caesura>зако́ннѡ бо пострада́вше, <caesura></caesura>побѣди́сте сопроти́внаго врага̀, <caesura></caesura>тѣ́мъ ст҃ы́мъ застꙋпле́нїемъ кнѧ́зи рꙋ́сстїи врагѝ побѣжда́ютъ, <caesura></caesura>тѣ́мъ па́мѧть є҆́ю ве́селѡ и҆ любо́вїю похва́лимъ, вопїю́ще: <caesura></caesura>за ны̀ моли́те ст҃ꙋ́ю трⷪ҇цꙋ, <caesura></caesura>ѹ҆мири́ти мі́ръ и҆ сп҃стѝ дꙋ́шы на́шѧ.

<rubric class="inline">И҆́нъ конда́къ ст҃ы́хъ, гла́съ д҃:</rubric> <red>Ѿ</red> гро́ба зна́мєнїѧ показа́сте во странѣ̀ рꙋ́сстѣй, <caesura></caesura>ꙗ҆ви́сѧ дне́сь бл҃года́ть и҆сцѣле́нїѧ <caesura></caesura>всѣ̑мъ, къ ва́мъ, страстоте́рпцы, притека́ющымъ съ вѣ́рою, <caesura></caesura>бори́се сла́вный со глѣ́бомъ чꙋ́днымъ. <caesura></caesura>Крѣ́пцы вѣ́рою, добропобѣ́днїи мч҃ницы, за хрⷭ҇та̀ под̾е́мше разли̑чныѧ мꙋ̑ки, <caesura></caesura>и҆ на мнѡ́га лѣ̑та сокровє́ни бы́ша ва́ши ст҃і́и мо́щи, <caesura></caesura>ны́нѣ же ꙗ҆влѧ́етесѧ ѿ землѝ, <caesura></caesura>возсїѧ́вше лꙋча́ми, ꙗ҆́кѡ бога́тство многоцѣ́нно, <caesura></caesura>и҆ въ цр҃ковь бж҃їю чⷭ҇тнѡ носи́ми, а҆рхїерє́й бж҃їихъ дла́ньми. <caesura></caesura>Тѣ́мже вопїе́мъ ва́мъ: <caesura></caesura>ра́дꙋйтесѧ, кнѧ́зи, рꙋ́сстїи застꙋ̑пницы.

{/fold}

{fold-h2:Въ г҃-й де́нь. Ѹ҆спе́нїе прпⷣбнагѡ ѳеодо́сїа, и҆гꙋ́мена монастырѧ̀ пече́рскагѡ.}

<rubric class="inline">Тропа́рь, гла́съ и҃:</rubric> <red>В</red>озвы́сивсѧ на добродѣ́тель, <caesura></caesura>и҆змла́да возлюби́въ мона́шеское житїѐ, <caesura></caesura>къ жела́нїю до́блественнѣ дости́гъ, всели́лсѧ є҆сѝ въ пеще́рꙋ, <caesura></caesura>и҆ ѹ҆краси́въ житїѐ твоѐ поще́нїемъ и҆ свѣ́тлостїю, <caesura></caesura>въ моли́твахъ ꙗ҆́кѡ безпло́тенъ пребыва́лъ є҆сѝ, <caesura></caesura>въ рѡссі́йстѣй землѝ ꙗ҆́кѡ свѣ́тлое свѣти́ло просїѧ́въ, ѻ҆́ч҃е ѳеодо́сїе, <caesura></caesura>молѝ хрⷭ҇та̀ бг҃а, спасти́сѧ дꙋша́мъ на́шымъ.

<rubric class="inline">Конда́къ, гла́съ г҃.</rubric> <podoben>Подо́бенъ: <incipit><red>Д</red>в҃а дне́сь:</incipit></podoben> <red>Ѕ</red>вѣздꙋ̀ рѡссі́йскꙋю дне́сь почти́мъ, <caesura></caesura>ѿ восто́ка возсїѧ́вшꙋю, и҆ на за́падъ прише́дшꙋю: <caesura></caesura>всю́ бо странꙋ̀ сїю̀ чꙋдесы̀ и҆ добро́тою ѡ҆богати́вшꙋ, и҆ всѧ̑ ны̀, <caesura></caesura>содѣ́ѧнїемъ и҆ бл҃года́тїю мона́шескагѡ ѹ҆ста́ва, <caesura></caesura>бл҃же́ннаго ѳеодо́сїа.

{/fold}

{fold-h2:Въ и҃-й де́нь. Ст҃а́гѡ а҆пⷭ҇ла и҆ є҆ѵⷢ҇лі́ста і҆ѡа́нна бг҃осло́ва.}

<rubric class="inline">Тропа́рь, гла́съ в҃:</rubric> <red>А҆</red>пⷭ҇ле, хрⷭ҇тꙋ̀ бг҃ꙋ возлю́бленне, <caesura></caesura>ѹ҆скорѝ и҆зба́вити лю́ди безѿвѣ́тны, <caesura></caesura>прїе́млетъ тѧ̀ припа́дающа, <caesura></caesura>и҆́же па́дша на пє́рси и҆зво́ливый: <caesura></caesura>є҆го́же молѝ, бг҃осло́ве, <caesura></caesura>и҆ належа́щїй ѻ҆́блакъ ꙗ҆зы́кѡвъ разгна́ти, <caesura></caesura>просѧ̀ на́мъ ми́ра и҆ ве́лїѧ ми́лости.

<rubric class="inline">Конда́къ, гла́съ в҃:</rubric> <red>В</red>ели̑чїѧ твоѧ̑, дѣ́вственниче, кто̀ повѣ́сть; <caesura></caesura>то́чиши бо чꙋдеса̀, и҆ и҆злива́еши и҆сцѣлє́нїѧ, <caesura></caesura>и҆ мо́лишисѧ ѡ҆ дꙋша́хъ на́шихъ, <caesura></caesura>ꙗ҆́кѡ бг҃осло́въ и҆ дрꙋ́гъ хрⷭ҇то́въ.

{/fold}

{fold-h2:Въ ѳ҃-й де́нь. Пренесе́нїе честны́хъ моще́й нїкола́а чꙋдотво́рца, ѿ мѵ́ръ въ ба́ръ гра́дъ.}

<rubric class="inline">Тропа́рь, гла́съ д҃:</rubric> <red>П</red>риспѣ̀ де́нь свѣ́тлагѡ торжества̀, <caesura></caesura>гра́дъ ба́рскїй ра́дꙋетсѧ, <caesura></caesura>и҆ съ ни́мъ вселе́ннаѧ всѧ̀ ликовствꙋ́етъ, <caesura></caesura>пѣ́сньми и҆ пѣ́ньми дꙋхо́вными: <caesura></caesura>дне́сь бо свѧще́нное торжество̀, <caesura></caesura>въ пренесе́нїе честны́хъ и҆ многоцѣле́бныхъ моще́й, <caesura></caesura>ст҃и́телѧ и҆ чꙋдотво́рца нїкола́а, <caesura></caesura>ꙗ҆́коже со́лнце незаходи́мое возсїѧ̀, свѣтоза́рными лꙋча́ми, <caesura></caesura>разгонѧ́ѧ тмꙋ̀ и҆скꙋше́нїй же и҆ бѣ́дъ <caesura></caesura>ѿ вопїю́щихъ вѣ́рнѡ: <caesura></caesura>спаса́й на́съ, ꙗ҆́кѡ предста́тель на́шъ, вели́кїй нїко́лае.

<rubric class="inline">Конда́къ гла́съ г҃.</rubric> <podoben>Подо́бенъ: <incipit><red>Д</red>в҃а дне́сь:</incipit></podoben> <red>В</red>зы́де ꙗ҆́кѡ ѕвѣзда̀ ѿ восто́ка до за́пада, <caesura></caesura>твоѧ̑ мо́щи, ст҃и́телю нїко́лае, <caesura></caesura>мо́ре же ѡ҆свѧти́сѧ ше́ствїемъ твои́мъ, <caesura></caesura>и҆ гра́дъ ба́рскїй прїе́млетъ тобо́ю благода́ть: <caesura></caesura>на́съ бо дѣ́лѧ ꙗ҆ви́лсѧ є҆сѝ чꙋдотво́рецъ и҆зѧ́щный, <caesura></caesura>преди́вный и҆ ми́лостивый.

{/fold}

{fold-h2:Въ і҃-й де́нь. Ст҃а́гѡ а҆пⷭ҇ла сі́мѡна зилѡ́та.}

<rubric class="inline">Тропа́рь, гла́съ г҃:</rubric> <red>А҆</red>пⷭ҇ле ст҃ы́й сі́мѡне, <caesura></caesura>молѝ ми́лостиваго бг҃а, <caesura></caesura>да прегрѣше́нїй ѡ҆ставле́нїе <caesura></caesura>пода́стъ дꙋша́мъ на́шымъ.

<rubric class="inline"> Конда́къ, гла́съ в҃.</rubric> <podoben>Подо́бенъ: <incipit><red>Т</red>вє́рдыѧ:</incipit></podoben> <red>И҆</red>звѣ́стнѡ премꙋ́дрости ѹ҆чє́нїѧ, въ дꙋша́хъ благоче́ствꙋющихъ поло́жшаго, <caesura></caesura>во хвале́нїи ѹ҆блажи́мъ, ꙗ҆́кѡ бг҃оглаго́ливаго всѝ сі́мѡна: <caesura></caesura>прⷭ҇то́лꙋ бо сла́вы ны́нѣ предстои́тъ, и҆ со безпло́тными весели́тсѧ, <caesura></caesura>молѧ́сѧ непреста́ннѡ ѡ҆ всѣ́хъ на́съ.

{/fold}

{fold-h2:Въ а҃і-й де́нь. Ст҃ы́хъ равноапⷭ҇льныхъ меѳо́дїа и҆ кѷрі́лла, ѹ҆чи́телей слове́нскихъ.}

<rubric class="inline">Тропа́рь, гла́съ д҃:</rubric> <red>Ꙗ҆́</red>кѡ а҆пⷭ҇лѡмъ є҆динонра́внїи <caesura></caesura>и҆ слове́нскихъ стра́нъ ѹ҆чи́телїе, <caesura></caesura>кѷрі́лле и҆ меѳо́дїе бг҃омꙋ́дрїи, <caesura></caesura>влⷣкꙋ всѣ́хъ моли́те, <caesura></caesura>всѧ̑ ꙗ҆зы́ки словє́нскїѧ ѹ҆тверди́ти въ правосла́вїи и҆ є҆диномы́слїи, <caesura></caesura>ѹ҆мири́ти мі́ръ, и҆ сп҃стѝ дꙋ́шы на́шѧ.

<rubric class="inline">Конда́къ, гла́съ г҃:</rubric> <red>С</red>щ҃е́ннꙋю дво́ицꙋ просвѣти́телей на́шихъ почти́мъ, <caesura></caesura>бж҃е́ственныхъ писа́нїй преложе́нїемъ и҆сто́чникъ бг҃опозна́нїѧ на́мъ и҆сточи́вшихъ, <caesura></caesura>и҆з̾ негѡ́же да́же додне́сь неѡскꙋ́днѡ почерпа́юще, <caesura></caesura>ѹ҆бл҃жа́емъ ва́съ, кѷрі́лле и҆ меѳо́дїе, <caesura></caesura>прⷭ҇то́лꙋ вы́шнѧгѡ предстоѧ́щихъ <caesura></caesura>и҆ те́плѣ молѧ́щихсѧ ѡ҆ дꙋша́хъ на́шихъ.

{/fold}

{fold-h2:Въ в҃і-й де́нь. Сщ҃енномч҃нка є҆рмоге́на, патрїа́рха моско́вскагѡ и҆ всеѧ́ рꙋсѝ.}

<rubric class="inline">Тропа́рь, гла́съ д҃:</rubric> <red>П</red>риспѣ̀ де́нь свѣ́тлагѡ торжества̀, <caesura></caesura>гра́дъ москва̀ ра́дꙋетсѧ, <caesura></caesura>и҆ съ ни́мъ рꙋ́сь правосла́внаѧ ликовствꙋ́етъ <caesura></caesura>пѣ́сньми и҆ пѣ́ньми дꙋхо́вными: <caesura></caesura>дне́сь бо сщ҃е́нное торжество̀ <caesura></caesura>въ ꙗ҆вле́нїи честны́хъ и҆ многоцѣле́бныхъ моще́й <caesura></caesura>ст҃и́телѧ и҆ чꙋдотво́рца є҆рмоге́на, <caesura></caesura>ꙗ҆́коже со́лнце незаходи́мое возсїѧ̀ свѣтоза́рными лꙋча́ми, <caesura></caesura>разгонѧ́ѧ тьмꙋ̀ и҆скꙋше́нїй же и҆ бѣ́дъ <caesura></caesura>ѿ вопїю́щихъ вѣ́рнѡ: <caesura></caesura>сп҃са́й на́съ, ꙗ҆́кѡ предста́тель на́шъ, вели́кїй є҆рмоге́не.

<rubric class="inline">Конда́къ, гла́съ ѕ҃:</rubric> <red>Т</red>емни́цею и҆ гла́домъ и҆знꙋрѧ́емь, <caesura></caesura>да́же до сме́рти вѣ́ренъ пребы́лъ є҆сѝ, бл҃же́нне є҆рмоге́не, <caesura></caesura>малодꙋ́шїе ѿ серде́цъ люде́й твои́хъ ѿгонѧ́ѧ <caesura></caesura>и҆ на ѻ҆́бщїй по́двигъ всѧ̑ призыва́ѧ. <caesura></caesura>Тѣ́мже и҆ нечести́выхъ мѧте́жъ низложи́лъ є҆сѝ и҆ странꙋ̀ на́шꙋ ѹ҆тверди́лъ є҆сѝ, <caesura></caesura>да всѝ зове́мъ тѝ: <caesura></caesura>ра́дꙋйсѧ, застꙋ́пниче рѡссі́йскїѧ землѝ.

{/fold}

{fold-h2:Въ є҃і-й де́нь. Прпⷣбнагѡ пахѡ́мїа вели́кагѡ.}

<rubric class="inline">Тропа́рь, гла́съ и҃:</rubric> <red>С</red>ле́зъ твои́хъ тече́ньми пꙋсты́ни безпло́дное воздѣ́лалъ є҆сѝ, <caesura></caesura>и҆ и҆̀же и҆зъ глꙋбины̀ воздыха́ньми, во сто̀ трꙋдѡ́въ ѹ҆плодоноси́лъ є҆сѝ, <caesura></caesura>и҆ бы́лъ є҆сѝ свѣти́льникъ вселе́ннѣй, сїѧ́ѧ чꙋдесы̀, пахѡ́мїе ѻ҆́ч҃е на́шъ, <caesura></caesura>молѝ хрⷭ҇та̀ бг҃а, спасти́сѧ дꙋша́мъ на́шымъ.

<rubric class="inline">Конда́къ, гла́съ в҃.</rubric> <podoben>Подо́бенъ: <incipit><red>В</red>ы́шнихъ и҆щѧ̀:</incipit></podoben> <red>С</red>вѣти́льникъ свѣ́телъ показа́лсѧ є҆сѝ въ концѣ́хъ, <caesura></caesura>пꙋсты́ню же гра́ды сотвори́лъ є҆сѝ мно́жествы мона́шескими: <caesura></caesura>са́мъ себѐ распе́нъ, кре́стъ тво́й на ра́мо взе́мъ, <caesura></caesura>и҆ воздержа́нїемъ тѣ́ло и҆знꙋри́лъ є҆сѝ, <caesura></caesura>молѧ̀ непреста́ннѡ ѡ҆ всѣ́хъ на́съ.

{/fold}

{fold-h2:Въ то́йже де́нь, ст҃и́телѧ и҆са́їи є҆пⷭ҇кпа, росто́вскагѡ чꙋдотво́рца.}

<rubric class="inline">Тропа́рь, гла́съ и҃:</rubric> <red>П</red>равосла́вїѧ наста́вниче, <caesura></caesura>благоче́стїѧ ѹ҆чи́телю и҆ чистоты̀, <caesura></caesura>росто́вꙋ пресвѣ́тлый свѣти́льниче, <caesura></caesura>ст҃и́телємъ бг҃одохнове́нное ѹ҆добре́нїе, <caesura></caesura>и҆са́їе премꙋ́дре: <caesura></caesura>ѹ҆че́нїемъ бо твои́мъ всѧ̑ рѡссі̑йскїѧ концы̀ просвѣти́лъ є҆сѝ бл҃года́тїю дꙋхо́вною, <caesura></caesura>ст҃и́телю бл҃же́нне, <caesura></caesura>молѝ хрⷭ҇та̀ бг҃а, да спасе́тъ дꙋ́шы на́шѧ.

<rubric class="inline">Конда́къ, гла́съ г҃.</rubric> <podoben>Подо́бенъ: <incipit><red>Д</red>в҃а дне́сь:</incipit></podoben> <red>Ꙗ҆́</red>кѡ гро́мъ, возгремѣ́лъ є҆сѝ, бжⷭ҇твенными твои́ми ѹ҆чє́нїи въ рѡссі́йстѣй землѝ, <caesura></caesura>и҆ ꙗ҆ви́лсѧ є҆сѝ свѣти́льникъ пресвѣ́телъ, <caesura></caesura>ѡ҆сїѧ́ѧ свѣ́томъ бг҃оразꙋ́мїѧ, и҆са́їе блаже́нне. <caesura></caesura>Тѣ́мже вопїе́мъ тѝ: <caesura></caesura>хрⷭ҇та̀ бг҃а молѝ непреста́ннѡ ѡ҆ всѣ́хъ на́съ.

{/fold}

{fold-h2:Въ то́йже де́нь, ѹ҆бїе́нїе благовѣ́рнагѡ царе́вича кнѧ́зѧ дими́трїа моско́вскагѡ.}

<rubric class="inline">Тропа́рь, гла́съ д҃:</rubric> <red>Ц</red>а́рскꙋю дїади́мꙋ ѡ҆багри́лъ є҆сѝ кро́вїю твое́ю, <caesura></caesura>бг҃омꙋ́дре мꙋ́чениче, <caesura></caesura>за ски́птръ крⷭ҇тъ въ рꙋкꙋ̀ прїи́мъ, <caesura></caesura>ꙗ҆ви́лсѧ є҆сѝ побѣдоно́сецъ, <caesura></caesura>и҆ же́ртвꙋ непоро́чнꙋю влⷣцѣ прине́слъ є҆сѝ себѐ: <caesura></caesura>ꙗ҆́кѡ бо а҆́гнецъ неѕло́бивъ ѿ раба̀ заколе́нъ є҆сѝ. <caesura></caesura>И҆ ны́нѣ ра́дꙋѧсѧ предстои́ши ст҃ѣ́й трⷪ҇цѣ, <caesura></caesura>моли́сѧ ѡ҆ держа́вѣ сро́дникѡвъ твои́хъ бг҃оꙋго́днѣй бы́ти, <caesura></caesura>и҆ сыновѡ́мъ рѡссі̑йскимъ спасти́сѧ.

<rubric class="inline">Конда́къ, гла́съ и҃:</rubric> <red>В</red>озсїѧ̀ дне́сь въ сла́внѣй па́мѧти твое́й, вѣ̑рнымъ весе́лїе, <caesura></caesura>ꙗ҆́кѡ бо доброра́сленный гре́знъ прозѧ́блъ є҆сѝ, <caesura></caesura>и҆ хрⷭ҇тꙋ̀ красе́нъ пло́дъ прине́слъ є҆сѝ себѐ. <caesura></caesura>Тѣ́мже и҆ по ѹ҆бїе́нїи твое́мъ соблюдѐ тѣ́ло твоѐ нетлѣ́но, <caesura></caesura>страда́льчески ѡ҆багре́ное кро́вїю. <caesura></caesura>Благоро́дне свѧ́те дими́трїе, <caesura></caesura>соблюда́й ѻ҆те́чество твоѐ, и҆ гра́дъ тво́й невреди́мь: <caesura></caesura>томꙋ́ бо є҆сѝ ѹ҆твержде́нїе.

{/fold}

{fold-h2:Въ к҃-й де́нь. Ѡ҆брѣ́тенїе моще́й ст҃и́телѧ а҆леѯі́а, митрополі́та моско́вскагѡ и҆ всеѧ̀ рѡссі́и, чꙋдотво́рца.}

<rubric class="inline">Тропа́рь, гла́съ, в҃:</rubric> <red>Ꙗ҆́</red>кѡ сокро́вище пребога́тое, многолѣ́тнѡ въ землѝ сокрове́нное, <caesura></caesura>чⷭ҇тны̑ѧ мо́щи твоѧ̑ ѡ҆брѣто́шасѧ чꙋдоточа́щыѧ, <caesura></caesura>всебл҃же́нне ѻ҆́ч҃е ст҃и́телю а҆леѯі́е: <caesura></caesura>ѿ ни́хже врачевство̀ прїе́млюще, ѡ҆богаща́емсѧ, <caesura></caesura>и҆ хрⷭ҇та̀ славосло́вимъ глаго́люще: <caesura></caesura>сла́ва прославлѧ́ющемꙋ ст҃ы̑ѧ своѧ̑.

<rubric class="inline">И҆́нъ тропа́рь, гла́съ д҃:</rubric> <red>А҆</red>пⷭ҇льскихъ прее́мникѡвъ а҆рхїере́євъ сопресто́льниче, <caesura></caesura>рѡссі́и всеѧ̀ па́стырю и҆ ѹ҆чи́телю, <caesura></caesura>всеблаже́нне ѻ҆́ч҃е а҆леѯі́е, <caesura></caesura>влⷣцѣ всѣ́хъ моли́сѧ, <caesura></caesura>ми́ръ па́ствѣ твое́й дарова́ти, <caesura></caesura>и҆ спасе́нїе дꙋша́мъ, <caesura></caesura>и҆ ве́лїю ми́лость.

<rubric class="inline">Конда́къ, гла́съ и҃:</rubric> <red>Ꙗ҆́</red>кѡ со́лнце незаходи́мое ѿ гро́ба возсїѧ̀ на́мъ, <caesura></caesura>ѿ мнѡ́гъ лѣ́тъ сокровє́нны честны̑ѧ твоѧ̑ мо́щи нетлѣ̑нны, ст҃и́телю а҆леѯі́е, <caesura></caesura>тобо́ю бл҃года́ть прїе́млемъ: <caesura></caesura>всю́ бо странꙋ̀ сїю̀, и҆ всѧ̑ ны̀ чꙋдесы̀ и҆ добро́тою ѡ҆богаща́еши <caesura></caesura>дѣ́йствомъ бл҃года́ти, да пое́мъ тѝ: <caesura></caesura>ра́дꙋйсѧ, ѻ҆́ч҃е, свѣти́ло рѡссі́и.

{/fold}

{fold-h2:Въ к҃а-й де́нь. Ст҃ы́хъ равноапо́столѡвъ кѡнстанті́на и҆ є҆ле́ны.}

<rubric class="inline">Тропа́рь, гла́съ и҃:</rubric> <red>К</red>рⷭ҇та̀ твоегѡ̀ ѻ҆́бразъ на нб҃сѝ ви́дѣвъ, <caesura></caesura>и҆ ꙗ҆́коже па́ѵелъ зва́нїе не ѿ человѣ̑къ прїе́мъ, <caesura></caesura>въ царѣ́хъ а҆по́столъ тво́й, гдⷭ҇и, <caesura></caesura>ца́рствꙋющїй гра́дъ въ рꙋцѣ̀ твое́й положѝ: <caesura></caesura>є҆го́же спаса́й всегда̀ въ ми́рѣ, моли́твами бг҃оро́дицы, <caesura></caesura>є҆ди́не чл҃вѣколю́бче.

<rubric class="inline">Конда́къ, гла́съ г҃.</rubric> <podoben>Подо́бенъ: <incipit><red>Д</red>в҃а дне́сь:</incipit></podoben> <red>К</red>ѡнстанті́нъ дне́сь съ ма́терїю є҆ле́ною <caesura></caesura>крⷭ҇тъ ꙗ҆влѧ́ютъ, всечестно́е дре́во, <caesura></caesura>всѣ́хъ ѹ҆́бѡ і҆ꙋде́євъ посрамле́нїе сꙋ́ще, <caesura></caesura>ѻ҆рꙋ́жїе же на проти̑вныѧ вѣ́рныхъ люде́й: <caesura></caesura>на́съ бо ра́ди ꙗ҆ви́сѧ зна́менїе ве́лїе, <caesura></caesura>и҆ во бранѣ́хъ гро́зное.

{/fold}

{fold-h2:Въ то́йже де́нь, срѣ́тенїе пречⷭ҇тыѧ бг҃оро́дицы чꙋдотво́рныѧ і҆кѡ́ны влади́мїрскїѧ.}

<rubric class="inline">Тропа́рь, гла́съ д҃:</rubric> <red>Д</red>не́сь свѣ́тлѡ красꙋ́етсѧ сла́внѣйшїй гра́дъ москва̀, <caesura></caesura>ꙗ҆́кѡ зарю̀ со́лнечнꙋю воспрїе́мши, влⷣчце, <caesura></caesura>чꙋдотво́рнꙋю твою̀ і҆кѡ́нꙋ, <caesura></caesura>къ не́йже ны́нѣ мы̀ притека́юще, и҆ молѧ́щесѧ тебѣ̀, взыва́емъ си́це: <caesura></caesura>ѽ пречꙋ́днаѧ влⷣчце бцⷣе! <caesura></caesura>Моли́сѧ и҆зъ тебє̀ воплоще́нномꙋ хрⷭ҇тꙋ̀ бг҃ꙋ на́шемꙋ, <caesura></caesura>да и҆зба́витъ гра́дъ се́й, и҆ всѧ̑ гра́ды и҆ страны̑ хрїстїа̑нскїѧ <caesura></caesura>невреди̑мы ѿ всѣ́хъ навѣ̑тъ вра́жїихъ, <caesura></caesura>и҆ спасе́тъ дꙋ́шы на́шѧ ꙗ҆́кѡ милосе́рдъ.

<rubric class="inline">Конда́къ, гла́съ и҃.</rubric> <podoben>Подо́бенъ: <incipit><red>В</red>збра́нной:</incipit></podoben> <red>В</red>збра́нной воево́дѣ побѣди́тєльнаѧ, <caesura></caesura>ꙗ҆́кѡ и҆зба́вльшесѧ ѿ ѕлы́хъ, <caesura></caesura>прише́ствїемъ твоегѡ̀ честна́гѡ ѻ҆́браза, влⷣчце бцⷣе, <caesura></caesura>свѣ́тлѡ сотворѧ́емъ празднество̀ срѣ́тенїѧ твоегѡ̀, и҆ ѻ҆бы́чнѡ зове́мъ тѝ: <caesura></caesura>ра́дꙋйсѧ невѣ́сто неневѣ́стнаѧ.

{/fold}

{fold-h2:Въ к҃г-й де́нь. Ѡ҆брѣ́тенїе честны́хъ моще́й ѻ҆ц҃а̀ на́шегѡ лео́нтїа, є҆пⷭ҇копа росто́вскагѡ.}

<rubric class="inline">Тропа́рь, гла́съ д҃:</rubric> <red>А҆</red>пⷭ҇лѡмъ соприча́стникъ, <caesura></caesura>и҆ къ бг҃ꙋ моле́бникъ вѣ́ренъ, <caesura></caesura>добродѣ́тельми возше́дъ на нбⷭ҇наѧ, <caesura></caesura>и҆ любо́вь возложи́лъ є҆сѝ къ лю́бѧщемꙋ тѧ̀, <caesura></caesura>и҆ невѣ̑рныѧ лю́ди ѡ҆брати́лъ є҆сѝ въ вѣ́рꙋ. <caesura></caesura>Тѣ́мъ ны́нѣ со а҆́гг҃лы ликꙋ́ѧ, <caesura></caesura>предстои́ши престо́лꙋ сла́вы всѣ́хъ цр҃ѧ̀ хрⷭ҇та̀ бг҃а: <caesura></caesura>моли́сѧ, ст҃и́телю лео́нтїе, <caesura></caesura>да спасе́тъ дꙋ́шы на́шѧ.

<rubric class="inline">Конда́къ, гла́съ д҃.</rubric> <podoben>Подо́бенъ: <incipit><red>Ꙗ҆</red>ви́лсѧ є҆сѝ:</incipit></podoben> <red>Ж</red>итїѧ̀ ра́ди чистоты̀ <caesura></caesura>всеви́децъ гдⷭ҇ь свѣ́тъ сво́й насадѝ въ дꙋшѝ твое́й, <caesura></caesura>вразꙋми́ти лю́ди мнѡ́гїѧ <caesura></caesura>твои́ми ѹ҆чє́нїи, <caesura></caesura>лео́нтїе преподо́бне.

{/fold}

{fold-h2:Въ к҃є-й де́нь. Тре́тїе ѡ҆брѣ́тенїе честны́ѧ главы̀, ст҃а́гѡ сла́внагѡ прⷪ҇ро́ка, прⷣте́чи и҆ крⷭ҇ти́телѧ і҆ѡа́нна.}

<rubric class="inline">Тропа́рь, гла́съ д҃:</rubric> <red>Ꙗ҆́</red>кѡ бж҃е́ственное сокро́вище, сокрове́нное въ землѝ, <caesura></caesura>хрⷭ҇то́съ ѿкры̀ главꙋ̀ твою̀ на́мъ, прⷪ҇ро́че и҆ прⷣте́че: <caesura></caesura>всѝ ѹ҆̀бо соше́дшесѧ въ сеѧ̀ ѡ҆брѣ́тенїе, <caesura></caesura>пѣ́сньми бг҃оглаго́ливыми сп҃са воспои́мъ, <caesura></caesura>спаса́юща на́съ ѿ тлѣ́нїѧ моли́твами твои́ми.

<rubric class="inline">Конда́къ, гла́съ ѕ҃.</rubric> <podoben>Подо́бенъ: <incipit><red>Є҆́</red>же ѡ҆ на́съ:</incipit></podoben> <red>С</red>вѣтоѧвле́нный и҆ бжⷭ҇твенный въ мі́рѣ сто́лпъ, <caesura></caesura>сл҃нца свѣти́льникъ, <caesura></caesura>прⷣте́ча главꙋ̀ свѣтоно́снꙋю и҆ бжⷭ҇твеннꙋю свою̀ <caesura></caesura>показа́вый въ концѣ́хъ, <caesura></caesura>ѡ҆свѧща́етъ то́й вѣ́рнѡ покланѧ́ющихсѧ <caesura></caesura>и҆ взыва́ющихъ: <caesura></caesura>хрⷭ҇то́въ премꙋ́дрый крⷭ҇ти́телю, спасѝ всѣ́хъ на́съ.

{/fold}

{fold-h2:Въ к҃и-й де́нь. Ст҃а́гѡ і҆гна́тїа, є҆пі́скопа росто́вскагѡ.}

<rubric class="inline">Тропа́рь, гла́съ д҃:</rubric> <red>Б</red>лаговѣ́рїѧ просвѣ́щсѧ ѹ҆че́нїи, <caesura></caesura>ст҃и́тельства прїе́мъ па́ствꙋ, <caesura></caesura>и҆ а҆пⷭ҇лѡвъ наслѣ́дникъ бы́въ: <caesura></caesura>тѣ́мъ прїѧ́лъ є҆сѝ ѿ бг҃а да́ръ чꙋде́съ, ст҃и́телю ѻ҆́ч҃е і҆гна́тїе, <caesura></caesura>молѝ хрⷭ҇та̀ бг҃а, <caesura></caesura>да спасе́тъ дꙋ́шы на́шѧ.

<rubric class="inline">Конда́къ, гла́съ д҃.</rubric> <podoben>Подо́бенъ: <incipit><red>Ꙗ҆</red>ви́лсѧ є҆сѝ дне́сь:</incipit></podoben> <red>Ꙗ҆</red>ви́сѧ дне́сь пресвѣ́тлаѧ па́мѧть твоѧ̀, <caesura></caesura>ст҃и́телю пребл҃же́нне і҆гна́тїе, <caesura></caesura>въ мі́рѣ свѣ́тлѡ сїѧ́ющи, и҆ ꙗ҆влѧ́ющи всѣ̑мъ бжⷭ҇твенное сїѧ́нїе.

{/fold}
