---
title: "Тропарѝ и҆ кондакѝ пра́здникѡвъ, і҆ꙋ́лїй"
navigation:
  key: service-horologionadd-13
  title: "Тропарѝ и҆ кондакѝ пра́здникѡвъ, і҆ꙋ́лїй"
  parent: service-horologionadd
  order: 13
type: "service"
---

# Тропарѝ и҆ кондакѝ пра́здникѡвъ, і҆ꙋ́лїй.

{fold-h2:Въ а҃-й де́нь. Ст҃ы́хъ и҆ чꙋдотво́рцєвъ космы̀ и҆ дамїа́на, въ ри́мѣ мꙋ́чившихсѧ.}

<rubric class="inline">Тропа́рь, гла́съ и҃:</rubric> <red>С</red>т҃і́и безсре́бреницы и҆ чꙋдотво́рцы космо̀ и҆ дамїа́не, <caesura></caesura>посѣти́те не́мѡщи на́шѧ: <caesura></caesura>тꙋ́не прїѧ́сте, тꙋ́не дади́те на́мъ.

<rubric class="inline">Конда́къ, гла́съ в҃:</rubric> <red>Б</red>л҃года́ть прїи́мше и҆сцѣле́нїй, <caesura></caesura>простира́ете здра́вїе сꙋ́щымъ въ нꙋ́ждахъ, вра́чеве, <caesura></caesura>чꙋдотво́рцы пресла́внїи: <caesura></caesura>но ва́шимъ посѣще́нїемъ ра́тникѡвъ де́рзѡсти низложи́те, <caesura></caesura>мі́ръ и҆сцѣлѧ́юще чꙋдесы̀.

{/fold}

{fold-h2:Во в҃-й де́нь. Положе́нїе чⷭ҇тны́ѧ ри́зы прест҃ы́ѧ влⷣчцы на́шеѧ бцⷣы ко влахе́рнѣ.}

<rubric class="inline">Тропа́рь, гла́съ и҃:</rubric> <red>Б</red>цⷣе приснодв҃о, <caesura></caesura>человѣ́кѡвъ покро́ве, <caesura></caesura>ри́зꙋ и҆ по́ѧсъ пречⷭ҇тагѡ твоегѡ̀ тѣлесѐ, <caesura></caesura>держа́вное гра́дꙋ твоемꙋ̀ ѡ҆бложе́нїе дарова́ла є҆сѝ, <caesura></caesura>безсѣ́меннымъ ржⷭ҇тво́мъ твои́мъ, нетлѣ́нна пребыва́ющи: <caesura></caesura>ѡ҆ тебѣ́ бо и҆ є҆стество̀ ѡ҆бновлѧ́етсѧ и҆ вре́мѧ. <caesura></caesura>Тѣ́мже мо́лимъ тѧ̀, ми́ръ гра́дꙋ твоемꙋ̀ дарова́ти <caesura></caesura>и҆ дꙋша́мъ на́шымъ ве́лїю ми́лость.

<rubric class="inline">Конда́къ, гла́съ д҃.</rubric> <podoben>Подо́бенъ: <incipit><red>В</red>ознесы́йсѧ:</incipit></podoben> <red>Ѡ҆</red>дѣѧ́нїе всѣ̑мъ вѣ̑рнымъ нетлѣ́нїѧ, бг҃облагода́тнаѧ чⷭ҇таѧ, <caesura></caesura>дарова́ла є҆сѝ, свѧще́ннꙋю ри́зꙋ твою̀, <caesura></caesura>є҆́юже свѧще́нное тѣ́ло твоѐ покрыва́ла є҆сѝ, <caesura></caesura>покро́ве всѣ́хъ человѣ́кѡвъ. <caesura></caesura>Є҆ѧ́же положе́нїе пра́зднꙋемъ любо́вїю, <caesura></caesura>и҆ вопїе́мъ со стра́хомъ тѝ, чⷭ҇таѧ: <caesura></caesura>ра́дꙋйсѧ, дв҃о, хрⷭ҇тїа́нъ похвало̀.

{/fold}

{fold-h2:Въ г҃-й де́нь. Пренесе́нїе моще́й ст҃и́телѧ фїлі́ппа, митрополі́та моско́вскагѡ, и҆ всеѧ̀ рѡссі́и чꙋдотво́рца.}

<rubric class="inline">Тропа́рь, гла́съ и҃:</rubric> <red>П</red>ервопресто́льникѡвъ прее́мниче, сто́лпе правосла́вїѧ, <caesura></caesura>и҆́стины побо́рниче, но́вый и҆сповѣ́дниче, <caesura></caesura>ст҃и́телю фїлі́ппе, положи́вый дꙋ́шꙋ за па́ствꙋ твою̀: <caesura></caesura>тѣ́мже ꙗ҆́кѡ и҆мѣ́ѧ дерзнове́нїе ко хрⷭ҇тꙋ̀, <caesura></caesura>молѝ за ѻ҆те́чество на́ше, за гра́дъ же и҆ лю́ди, <caesura></caesura>чтꙋ́щыѧ досто́йнѡ свѧтꙋ́ю па́мѧть твою̀.

<rubric class="inline">Конда́къ, гла́съ г҃.</rubric> <podoben>Подо́бенъ: <incipit><red>Д</red>в҃а дне́сь:</incipit></podoben> <red>П</red>равосла́вїѧ наста́вника, и҆ и҆́стины провозвѣ́стника, <caesura></caesura>златоꙋ́стаго ревни́телѧ, рѡссі́йскаго свѣти́льника, <caesura></caesura>фїлі́ппа премꙋ́драго восхва́лимъ, <caesura></caesura>пи́щею слове́съ свои́хъ разꙋ́мнѡ ча̑да своѧ̑ пита́юща: <caesura></caesura>то́й бо ѧ҆зы́комъ хвале́нїе поѧ́ше, <caesura></caesura>ѹ҆стна́ма же пѣ́нїе вѣща́ше, <caesura></caesura>ꙗ҆́кѡ таи́нникъ бж҃їѧ благода́ти.

{/fold}

{fold-h2:Въ д҃-й де́нь. Ст҃ы́хъ ца́рственных стрⷭ҇тоте́рпецъ: і҆мпера́тора нїко́лаѧ, і҆мператрі́цы а҆леѯа́ндры, царе́вича а҆леѯі́ѧ, вели́кихъ кн҃же́н ѻ҆́льги, татїа́ны, марі́и, а҆настасі́и, ѿ безбо́жныѧ вла́сти и҆збїе́нныхъ.}

<rubric class="inline">Тропа́рь, гла́съ д҃:</rubric> <red>Д</red>не́сь, бл҃говѣ́рнїи лю́дїе, свѣ́тлѡ почти́мъ <caesura></caesura>седмери́цꙋ чⷭ҇тнꙋ́ю ца́рственныхъ стрⷭ҇тоте́рпєцъ, <caesura></caesura>хрⷭ҇то́вꙋ є҆ди́нꙋ дома́шнюю цр҃ковь: <caesura></caesura>нїкола́а и҆ а҆леѯа́ндрꙋ, <caesura></caesura>а҆леѯі́ѧ, ѻ҆́льгꙋ, татїа́нꙋ, марі́ю и҆ а҆настасі́ю. <caesura></caesura>Ті́и бо, ѹ҆́зъ и҆ страда́нїй многоразли́чныхъ не ѹ҆боѧ́вшесѧ, <caesura></caesura>ѿ бг҃обо́рныхъ сме́рть и҆ порꙋга́нїе тѣле́съ прїѧ́ша <caesura></caesura>и҆ дерзнове́нїе ко гдⷭ҇ꙋ въ мл҃твѣ ѹ҆лꙋчи́ша. <caesura></caesura>Сегѡ̀ ра́ди къ ни́мъ съ любо́вїю возопїи́мъ: <caesura></caesura>ѽ ст҃і́и стрⷭ҇тоте́рпцы, <caesura></caesura>гла́сꙋ покаѧ́нїѧ и҆ стена́нїю наро́да на́шегѡ вонми́те, <caesura></caesura>зе́млю рѡссі́йскꙋю въ любвѝ къ правосла́вїю ѹ҆тверди́те, <caesura></caesura>ѿ междоꙋсо́бныѧ бра́ни сохрани́те, <caesura></caesura>ми́ръ мі́рови ѹ҆ бг҃а и҆спроси́те <caesura></caesura>и҆ дꙋша́мъ на́шымъ ве́лїю млⷭ҇ть.

<rubric class="inline">Конда́къ, гла́съ и҃:</rubric> <red>И҆</red>збра́ннїи цр҃е́мъ ца́рствꙋющихъ и҆ гдⷭ҇емъ госпо́дствꙋющихъ ѿ ро́да царе́й рѡссі́йскихъ, <caesura></caesura>бл҃говѣ́рнїи мч҃ницы, <caesura></caesura>мꙋ̑ки дꙋшє́вныѧ и҆ сме́рть тѣле́снꙋю за хрⷭ҇та̀ прїи́мшїи <caesura></caesura>и҆ вѣнцы̑ нбⷭ҇ными ѹ҆вѣнча́вшїисѧ, <caesura></caesura>къ ва́мъ, ꙗ҆́кѡ покрови́телємъ на́шымъ млⷭ҇тивымъ, <caesura></caesura>съ любо́вїю бл҃года́рнѣ вопїе́мъ: <caesura></caesura>ра́дꙋйтесѧ, ца́рственнїи стрⷭ҇тоте́рпцы, <caesura></caesura>за рꙋ́сь ст҃ꙋ́ю пред̾ бг҃омъ ѹ҆се́рднїи мл҃твєнницы.

{/fold}

{fold-h2:Въ є҃-й де́нь. Прпⷣбнагѡ ѻ҆тца̀ на́шегѡ а҆ѳана́сїа а҆ѳѡ́нскагѡ.}

<rubric class="inline">Тропа́рь, гла́съ г҃:</rubric> <red>Є҆́</red>же во пло́ти житїю̀ твоемꙋ̀ <caesura></caesura>ѹ҆диви́шасѧ а҆́гг҃льстїи чи́ни, <caesura></caesura>ка́кѡ съ тѣ́ломъ къ неви̑димымъ сплете́нїємъ и҆зше́лъ є҆сѝ, присносла́вне, <caesura></caesura>и҆ ѹ҆ѧзви́лъ є҆сѝ дє́мѡнскїѧ полкѝ. <caesura></caesura>Ѿѻнꙋ́дꙋже, а҆ѳана́сїе, <caesura></caesura>хрⷭ҇то́съ тебѣ̀ воздадѐ бога́тыми дарова́ньми: <caesura></caesura>сегѡ̀ ра́ди, ѻ҆́ч҃е, молѝ <caesura></caesura>спасти́сѧ дꙋша́мъ на́шымъ.

<rubric class="inline">Конда́къ, гла́съ и҃.</rubric> <podoben>Подо́бенъ: <incipit><red>В</red>збра́нной:</incipit></podoben> <red>Ꙗ҆́</red>кѡ невеще́ственныхъ сꙋще́ствъ зри́телѧ и҆зрѧ́дна, <caesura></caesura>и҆ дѣ́ѧтельна сказа́телѧ всеи́стинна, <caesura></caesura>взыва́етъ тѧ̀ ста́до твоѐ, бг҃оглаго́льниче: <caesura></caesura>не ѡ҆скꙋдѣ́й молѧ̀ ѡ҆ рабѣ́хъ твои́хъ, <caesura></caesura>и҆зба́витисѧ напа́стей и҆ ѡ҆бхожде́нїй, вопїю́щымъ тѝ: <caesura></caesura>ра́дꙋйсѧ, ѻ҆́ч҃е а҆ѳана́сїе.

{/fold}

{fold-h2:Въ то́йже де́нь, ѡ҆брѣ́тенїе честны́хъ моще́й прпⷣбнагѡ се́ргїа, ра́донежскагѡ чꙋдотво́рца.}

<rubric class="inline">Тропа́рь, гла́съ и҃:</rubric> <red>Ѿ</red> ю҆́ности воспрїѧ́лъ є҆сѝ хрⷭ҇та̀ въ дꙋшѝ твое́й, преподо́бне, <caesura></caesura>и҆ па́че всегѡ̀ вожделѣ́лъ є҆сѝ мїрска́гѡ мѧте́жа ѹ҆клони́тисѧ: <caesura></caesura>мꙋ́жески въ пꙋсты́ню всели́лсѧ є҆сѝ, <caesura></caesura>и҆ ча̑да послꙋша́шѧ въ не́й, плоды̀ смире́нїѧ возрасти́лъ є҆сѝ. <caesura></caesura>Тѣ́мъ бы́въ трⷪ҇цѣ вселе́нїе, <caesura></caesura>чꙋдесы̀ твои́ми всѣ́хъ просвѣти́лъ є҆сѝ, приходѧ́щихъ къ тебѣ̀ вѣ́рою, <caesura></caesura>и҆ и҆сцѣлє́нїѧ всѣ̑мъ подаѧ̀ ѻ҆би́льнѡ: <caesura></caesura>ѻ҆́ч҃е на́шъ се́ргїе, молѝ хрⷭ҇та̀ бг҃а, да спасе́тъ дꙋ́шы на́шѧ.

<rubric class="inline">Конда́къ, гла́съ и҃.</rubric> <podoben>Подо́бенъ: <incipit><red>В</red>збра́нной:</incipit></podoben> <red>Д</red>не́сь ꙗ҆́кѡ со́лнце пресвѣ́тло возсїѧ́вше ѿ землѝ <caesura></caesura>чєстны́ѧ мо́щи твоѧ̑, нетлѣ̑нны ѡ҆брѣто́шасѧ, <caesura></caesura>ꙗ҆́кѡ благоꙋха́нный цвѣ́тъ, мно́жествомъ чꙋде́съ сїѧ́юще, <caesura></caesura>и҆ всѣ̑мъ вѣ̑рнымъ и҆сточа́юще разли̑чнаѧ и҆сцѣлє́нїѧ, <caesura></caesura>и҆ веселѧ́ще и҆збра́нное твоѐ ста́до, <caesura></caesura>є҆́же мꙋ́дрѣ собра́въ, до́брѣ па́ствилъ є҆сѝ. <caesura></caesura>Ѡ҆ ни́хже и҆ ны́нѣ трⷪ҇цѣ предстои́ши молѧ́сѧ, <caesura></caesura>и҆ во́инствꙋ побѣди́тєльнаѧ на врагѝ дарова́ти, <caesura></caesura>да всѝ вопїе́мъ тѝ: <caesura></caesura>ра́дꙋйсѧ, се́ргїе бг҃омꙋ́дре.

{/fold}

{fold-h2:Въ и҃-й де́нь. Ꙗ҆вле́нїе ѻ҆́браза прест҃ы́ѧ бцⷣы во гра́дѣ каза́ни.}

<rubric class="inline">Тропа́рь, гла́съ д҃:</rubric> <red>З</red>астꙋ́пнице ѹ҆се́рднаѧ, <caesura></caesura>мт҃и гдⷭ҇а вы́шнѧгѡ, <caesura></caesura>за всѣ́хъ мо́лиши сн҃а твоего̀ хрⷭ҇та̀ бг҃а на́шего, <caesura></caesura>и҆ всѣ̑мъ твори́ши спасти́сѧ, <caesura></caesura>въ держа́вный тво́й покро́въ прибѣга́ющымъ. <caesura></caesura>Всѣ́хъ на́съ застꙋпѝ, ѽ гпⷭ҇жѐ цр҃и́це и҆ влⷣчце! <caesura></caesura>И҆̀же въ напа́стехъ и҆ ско́рбехъ, и҆ въ болѣ́знехъ ѡ҆бремене́нныхъ грѣхи̑ мно́гими, <caesura></caesura>предстоѧ́щихъ и҆ молѧ́щихсѧ тебѣ̀ ѹ҆миле́нною дꙋше́ю, <caesura></caesura>и҆ сокрꙋше́ннымъ се́рдцемъ <caesura></caesura>предъ пречⷭ҇тымъ твои́мъ ѻ҆́бразомъ со слеза́ми, <caesura></caesura>и҆ невозвра́тнѡ наде́ждꙋ и҆мꙋ́щихъ на тѧ̀, <caesura></caesura>и҆збавле́нїѧ всѣ́хъ ѕѡ́лъ, <caesura></caesura>всѣ̑мъ полє́знаѧ да́рꙋй, <caesura></caesura>и҆ всѧ̑ спасѝ, бцⷣе дв҃о: <caesura></caesura>ты́ бо є҆сѝ бжⷭ҇твенный покро́въ рабѡ́мъ твои̑мъ.

<rubric class="inline">Конда́къ, гла́съ и҃.</rubric> <podoben>Подо́бенъ: <incipit><red>В</red>збра́нной:</incipit></podoben> <red>П</red>ритеце́мъ лю́дїе къ ти́хомꙋ семꙋ̀ и҆ до́бромꙋ приста́нищꙋ, <caesura></caesura>ско́рой помо́щницѣ, гото́вомꙋ и҆ те́пломꙋ спасе́нїю, покро́вꙋ дв҃ы, <caesura></caesura>ѹ҆скори́мъ на моли́твꙋ, и҆ потщи́мсѧ на покаѧ́нїе: <caesura></caesura>и҆сточа́етъ бо на́мъ неѡскꙋ́дныѧ ми́лѡсти, пречⷭ҇таѧ бцⷣа, <caesura></caesura>предварѧ́етъ на по́мощь, и҆ и҆збавлѧ́етъ ѿ вели́кихъ бѣ́дъ и҆ ѕѡ́лъ, <caesura></caesura>благонра̑вныѧ и҆ бг҃обоѧ́щыѧсѧ рабы̑ своѧ̑.

{/fold}

{fold-h2:Въ і҃-й де́нь. Положе́нїе честны́ѧ ри́зы гдⷭ҇а на́шегѡ і҆и҃са хрⷭ҇та̀, въ гра́дѣ москвѣ̀.}

<rubric class="inline">Тропа́рь, гла́съ д҃:</rubric> <red>Д</red>не́сь притеце́мъ вѣ́рнїи, <caesura></caesura>къ бжⷭ҇твеннѣй и҆ цѣльбоно́снѣй ри́зѣ сп҃си́телѧ на́шегѡ бг҃а, <caesura></caesura>благоизво́лившагѡ сїю̀ пло́тїю носи́ти, <caesura></caesura>и҆ на крⷭ҇тѣ̀ ст҃ꙋ́ю свою̀ кро́вь и҆злїѧ́ти, <caesura></caesura>є҆́юже и҆скꙋпѝ на́съ ѿ рабо́ты вра́жїѧ. <caesura></caesura>Тѣ́мъ благодарѧ́ще вопїе́мъ є҆мꙋ̀: <caesura></caesura>спасѝ ѻ҆те́чество на́ше, <caesura></caesura>и҆ а҆рхїере́євъ, и҆ гра́дъ, и҆ всѧ̑ лю́ди, <caesura></caesura>чⷭ҇тно́ю твое́ю ри́зою защитѝ, <caesura></caesura>и҆ спасѝ дꙋ́шы на́шѧ, <caesura></caesura>ꙗ҆́кѡ чл҃вѣколю́бецъ.

<rubric class="inline">Конда́къ, гла́съ д҃:</rubric> <red>Ѡ҆</red>дѣѧ́нїе нетлѣ́нїѧ, сп҃си́тельнагѡ цѣле́нїѧ, <caesura></caesura>всѣ̑мъ человѣ́кѡмъ, влⷣко, дарова́лъ є҆сѝ <caesura></caesura>твоѐ бжⷭ҇твенное сокро́вище честнꙋ́ю ри́зꙋ, <caesura></caesura>ꙗ҆́же є҆́сть хїтѡ́нъ, <caesura></caesura>є҆́юже живоно́снꙋю и҆ ст҃ꙋ́ю пло́ть вочл҃вѣ́ченїѧ твоегѡ̀ <caesura></caesura>ѡ҆дѣ́ѧти благоволи́лъ є҆сѝ: <caesura></caesura>сїю̀ жела́нїемъ прїе́млюще свѣ́тлѡ пра́зднꙋемъ, <caesura></caesura>стра́хомъ же и҆ любо́вїю, ꙗ҆́кѡ бл҃года́телю воспѣва́юще, <caesura></caesura>зове́мъ тѝ, хрⷭ҇тѐ: <caesura></caesura>сохранѝ въ ми́рѣ ѻ҆те́чество на́ше, и҆ а҆рхїере́євъ, и҆ всѧ̑ лю́ди, <caesura></caesura>по вели́цѣй твое́й ми́лости.

{/fold}

{fold-h2:Въ то́йже де́нь, прпⷣбнагѡ а҆нтѡ́нїа пече́рскагѡ.}

<rubric class="inline">Тропа́рь, гла́съ д҃:</rubric> <red>Ѿ</red> мїрска́гѡ мѧте́жа и҆зше́дъ, <caesura></caesura>ѿверже́нїемъ же мі́ра є҆ѵⷢ҇льски хрⷭ҇тꙋ̀ послѣ́довалъ є҆сѝ: <caesura></caesura>и҆ равноа́гг҃льное житїѐ пожи́въ, <caesura></caesura>въ ти́хое приста́нище ст҃ы́ѧ горы̀ а҆ѳѡ́на дости́глъ є҆сѝ, <caesura></caesura>ѿѻнꙋ́дꙋже благослове́нїемъ ѻ҆тцє́въ въ го́рꙋ кі́ева прише́дъ, <caesura></caesura>и҆ та́мѡ трꙋдолю́бнѡ жи́знь соверши́въ, <caesura></caesura>ѻ҆те́чество твоѐ просвѣти́лъ є҆сѝ, <caesura></caesura>и҆ мно́жествꙋ мона́шествꙋющихъ стезю̀ ведꙋ́щꙋю къ нбⷭ҇номꙋ црⷭ҇твїю показа́въ, <caesura></caesura>хрⷭ҇тꙋ̀ сїѧ̑ приве́лъ є҆сѝ: <caesura></caesura>є҆го́же молѝ, а҆нтѡ́нїе прпⷣбне, <caesura></caesura>да спасе́тъ дꙋ́шы на́шѧ.

<rubric class="inline">Конда́къ, гла́съ и҃.</rubric> <podoben>Подо́бенъ: <incipit><red>В</red>озбра́нной:</incipit></podoben> <red>В</red>озложи́въ себѐ бг҃ꙋ, па́че всѣ́хъ возлю́бленномꙋ ѿ ю҆́ности, прпⷣбне, <caesura></caesura>томꙋ̀ ѿ всеѧ̀ дꙋшѝ любо́вїю послѣ́довалъ є҆сѝ: <caesura></caesura>мі́ра же тлѣ̑ннаѧ нивочто́же вмѣни́въ, <caesura></caesura>въ землѝ пеще́рꙋ содѣ́лалъ є҆сѝ, <caesura></caesura>и҆ въ не́й до́брѣ проти́вꙋ неви́димагѡ врага̀ ко́зней подвиза́всѧ, <caesura></caesura>ꙗ҆́кѡ свѣтоза́рное со́лнце во всѧ̑ концы̀ землѝ возсїѧ́лъ є҆сѝ: <caesura></caesura>ѿѻнꙋ́дꙋже веселѧ́сѧ преше́лъ є҆сѝ къ нбⷭ҇нымъ черто́гѡмъ. <caesura></caesura>И҆ ны́нѣ со а҆́гг҃лы влⷣчню престо́лꙋ предстоѧ̀, <caesura></caesura>помина́й на́съ чтꙋ́щихъ па́мѧть твою̀, да зове́мъ тѝ: <caesura></caesura>ра́дꙋйсѧ, а҆нтѡ́нїе ѻ҆́ч҃е на́шъ.

{/fold}

{fold-h2:Въ а҃і-й де́нь. Преставле́нїе бл҃же́нныѧ ѻ҆́льги, кнѧги́ни рѡссі́йскїѧ.}

<rubric class="inline">Тропа́рь, гла́съ а҃:</rubric> <red>К</red>рила́ми бг҃оразꙋ́мїѧ впери́вши тво́й ѹ҆́мъ, <caesura></caesura>возлетѣ́ла є҆сѝ превы́ше ви́димыѧ тва́ри, <caesura></caesura>взыска́вши бг҃а и҆ творца̀ всѧ́ческихъ: <caesura></caesura>и҆ того̀ ѡ҆брѣ́тши, па́ки рожде́нїе креще́нїемъ прїѧ́ла є҆сѝ: <caesura></caesura>дре́ва живо́тнагѡ наслажда́ющисѧ, нетлѣ́нна во вѣ́ки пребыва́еши, <caesura></caesura>ѻ҆́льго присносла́внаѧ.

<rubric class="inline">Конда́къ ѻ҆́льги, гла́съ д҃.</rubric> <podoben>Подо́бенъ: <incipit><red>Ꙗ҆</red>ви́лсѧ є҆сѝ дне́сь:</incipit></podoben> <red>В</red>оспое́мъ дне́сь бл҃годѣ́телѧ всѣ́хъ бг҃а, <caesura></caesura>просла́вльшаго въ рѡссі́и ѻ҆́льгꙋ бг҃омꙋ́дрꙋю, <caesura></caesura>да моли́твами є҆ѧ̀ <caesura></caesura>пода́стъ дꙋша́мъ на́шымъ <caesura></caesura>грѣхѡ́въ ѡ҆ставле́нїе.

{/fold}

{fold-h2:Въ є҃і-й де́нь. Ст҃а́гѡ равноапⷭ҇ла, вели́кагѡ кнѧ́зѧ влади́мїра.}

<rubric class="inline">Тропа́рь, гла́съ д҃:</rubric> <red>Ѹ҆</red>подо́билсѧ є҆сѝ кꙋпцꙋ̀, и҆́щꙋщемꙋ до́брагѡ би́сера, <caesura></caesura>славнодержа́вный влади́мїре, <caesura></caesura>на высотѣ̀ стола̀ сѣдѧ̀ ма́тере градѡ́въ, <caesura></caesura>бг҃оспаса́емагѡ кі́ева: <caesura></caesura>и҆спытꙋ́ѧ же и҆ посыла́ѧ къ ца́рскомꙋ гра́дꙋ <caesura></caesura>ѹ҆вѣ́дѣти правосла́внꙋю вѣ́рꙋ, <caesura></caesura>и҆ ѡ҆брѣ́лъ є҆сѝ безцѣ́нный би́серъ хрⷭ҇та̀, <caesura></caesura>и҆збра́вшаго тѧ̀ ꙗ҆́кѡ втора́го па́ѵла, <caesura></caesura>и҆ ѿтрѧ́сшаго слѣпотꙋ̀ во свѧтѣ́й кꙋпѣ́ли <caesura></caesura>дꙋше́внꙋю, вкꙋ́пѣ и҆ тѣле́снꙋю: <caesura></caesura>тѣ́мже пра́зднꙋемъ твоѐ ѹ҆спе́нїе <caesura></caesura>лю́дїе твоѝ сꙋ́ще. <caesura></caesura>Молѝ спасти́сѧ держа́вы твоеѧ̀ рѡссі́йскїѧ нача́льникѡмъ и҆ мно́жествꙋ владо́мыхъ.

<rubric class="inline">Конда́къ, гла́съ и҃:</rubric> <red>П</red>одо́бствовавъ вели́комꙋ а҆пⷭ҇лꙋ па́ѵлꙋ въ сѣди́нахъ, всесла́вне влади́мїре, <caesura></caesura>всѧ̑ ꙗ҆́кѡ младе́нчєскаѧ мꙋдрова̑нїѧ, ꙗ҆̀же ѡ҆ і҆́дѡлѣхъ тща̑нїѧ ѡ҆ста́вль, <caesura></caesura>ꙗ҆́кѡ мꙋ́жъ соверше́нный, ѹ҆краси́лсѧ є҆сѝ бжⷭ҇твеннагѡ креще́нїѧ багрѧни́цею: <caesura></caesura>и҆ ны́нѣ сп҃сꙋ хрⷭ҇тꙋ̀ въ весе́лїи предстоѧ̀, <caesura></caesura>молѝ спасти́сѧ держа́вы рѡссі́йскїѧ нача́льникѡмъ, и҆ мно́жествꙋ владо́мыхъ.

{/fold}

{fold-h2:Па́мѧть ст҃ы́хъ вселе́нскихъ шестѝ собо́рѡвъ.}

<rubric class="inline">Тропа́рь, гла́съ и҃:</rubric> <red>П</red>репросла́вленъ є҆сѝ хрⷭ҇тѐ бж҃е на́шъ, <caesura></caesura>свѣти̑ла на землѝ ѻ҆тцы̀ на́ши ѡ҆снова́вый, <caesura></caesura>и҆ тѣ́ми ко и҆́стиннѣй вѣ́рѣ всѧ̑ ны̀ наста́вивый: <caesura></caesura>многобл҃гоꙋтро́бне, сла́ва тебѣ̀.

<rubric class="inline">Конда́къ, гла́съ и҃.</rubric> <podoben>Подо́бенъ: <incipit><red>Ꙗ҆́</red>кѡ нача́тки:</incipit></podoben> <red>А҆</red>пⷭ҇лъ проповѣ́данїе, и҆ ѻ҆тє́цъ догма́ты, <caesura></caesura>цр҃кве є҆ди́нꙋ вѣ́рꙋ запечатлѣ́ша: <caesura></caesura>ꙗ҆́же и҆ ри́зꙋ носѧ́щи и҆́стины, <caesura></caesura>и҆стка́нꙋ ѿ є҆́же свы́ше бг҃осло́вїѧ, <caesura></caesura>и҆справлѧ́етъ и҆ сла́витъ благоче́стїѧ вели́кое та́инство.

{/fold}

{fold-h2:Въ ѳ҃і-й де́нь. Прпⷣбнагѡ серафі́ма саро́вскагѡ, чꙋдотво́рца.}

<rubric class="inline">Тропа́рь, гла́съ д҃:</rubric> <red>Ѿ</red> ю҆́ности хрⷭ҇та̀ возлюби́лъ є҆сѝ, бл҃же́нне, <caesura></caesura>и҆ томꙋ̀ є҆ди́номꙋ рабо́тати пла́меннѣ вожделѣ́въ, <caesura></caesura>непреста́нною моли́твою и҆ трꙋдо́мъ въ пꙋсты́ни подвиза́лсѧ є҆сѝ, <caesura></caesura>ѹ҆миле́ннымъ же се́рдцемъ любо́вь хрⷭ҇то́вꙋ стѧжа́въ, <caesura></caesura>и҆збра́нникъ возлю́бленъ бж҃їѧ мт҃ре ꙗ҆ви́лсѧ є҆сѝ. <caesura></caesura>Сегѡ̀ ра́ди вопїе́мъ тѝ: <caesura></caesura>сп҃са́й на́съ мл҃твами твои́ми, серафі́ме, прпⷣбне ѻ҆́тче на́шъ.

<rubric class="inline">Конда́къ, гла́съ в҃:</rubric> <red>М</red>і́ра красотꙋ̀ и҆ ꙗ҆̀же въ не́мъ тлѣ̑ннаѧ ѡ҆ста́вивъ, прпⷣбне, <caesura></caesura>въ саро́вскꙋю ѡ҆би́тель всели́лсѧ є҆сѝ: <caesura></caesura>и҆ та́мѡ а҆́гг҃льски пожи́въ, <caesura></caesura>мнѡ́гимъ пꙋ́ть бы́лъ є҆сѝ ко сп҃се́нїю: <caesura></caesura>сегѡ̀ ра́ди и҆ хрⷭ҇то́съ тебѐ, ѻ҆́тче серафі́ме, просла́ви, <caesura></caesura>и҆ да́ромъ и҆сцѣле́нїй и҆ чꙋде́съ ѡ҆богатѝ. <caesura></caesura>Тѣ́мже вопїе́мъ тѝ: <caesura></caesura>ра́дꙋйсѧ, серафі́ме, прпⷣбне ѻ҆́тче на́шъ.

{/fold}

{fold-h2:Въ к҃-й де́нь. Ст҃а́гѡ сла́внагѡ прⷪ҇ро́ка и҆лїѝ.}

<rubric class="inline">Тропа́рь, гла́съ д҃:</rubric> <red>В</red>о пло́ти а҆́гг҃лъ, <caesura></caesura>прⷪ҇ро́кѡвъ ѡ҆снова́нїе, <caesura></caesura>вторы́й прⷣте́ча прише́ствїѧ хрⷭ҇то́ва, и҆лїа̀ сла́вный, <caesura></caesura>свы́ше посла́вый є҆лїссе́еви бл҃года́ть, <caesura></caesura>недꙋ́ги ѿгонѧ́ти, <caesura></caesura>и҆ прокажє́нныѧ ѡ҆чища́ти: <caesura></caesura>тѣ́мже и҆ почита́ющымъ є҆го̀ то́читъ и҆сцѣлє́нїѧ.

<rubric class="inline">Конда́къ, гла́съ в҃:</rubric> <red>П</red>рⷪ҇ро́че и҆ прови́дче вели́кихъ дѣ́лъ бг҃а на́шегѡ, <caesura></caesura>и҆лїѐ великоимени́те, <caesura></caesura>вѣща́нїемъ твои́мъ ѹ҆ста́вивый водотѡ́чныѧ ѻ҆́блаки, <caesura></caesura>молѝ ѡ҆ на́съ є҆ди́наго чл҃вѣколю́бца.

{/fold}

{fold-h2:Въ к҃в-й де́нь. Свѧты́ѧ мѷроно́сицы и҆ равноапо́стольныѧ марі́и магдали́ны.}

<rubric class="inline">Тропа́рь, гла́съ а҃:</rubric> <red>Х</red>рⷭ҇тꙋ̀, на́съ ра́ди ѿ дв҃ы ро́ждшемꙋсѧ, <caesura></caesura>честна́ѧ магдали́на марі́а послѣ́довала є҆сѝ, <caesura></caesura>тогѡ̀ ѡ҆правда̑нїѧ и҆ зако́ны хранѧ́щи: <caesura></caesura>тѣ́мже дне́сь всесвѧтꙋ́ю твою̀ па́мѧть пра́зднꙋюще, <caesura></caesura>грѣхѡ́въ разрѣше́нїе <caesura></caesura>моли́твами твои́ми прїе́млемъ.

<rubric class="inline">Конда́къ, гла́съ г҃.</rubric> <podoben>Подо́бенъ: <incipit><red>Д</red>в҃а дне́сь:</incipit></podoben> <red>П</red>редстоѧ́щи пресла́внаѧ ѹ҆ крⷭ҇та̀ сп҃сова, со и҆ны́ми мно́гими, <caesura></caesura>и҆ мт҃ри гдⷭ҇ни состра́ждꙋщи, и҆ сле́зы точа́щи, <caesura></caesura>сїѐ въ похвалꙋ̀ приноша́ше, глаго́лющи: <caesura></caesura>что̀ сїѐ є҆́сть стра́нное чꙋ́до, <caesura></caesura>содержа́й всю̀ тва́рь, пострада́ти и҆зво́ли; <caesura></caesura>сла́ва держа́вѣ твое́й.

{/fold}

{fold-h2:Въ к҃г-й де́нь. Пра́зднованїе прест҃ѣ́й бцⷣѣ, въ че́сть є҆ѧ̀ і҆кѡ́ны поча́евскїѧ.}

<rubric class="inline">Тропа́рь, гла́съ є҃:</rubric> <red>П</red>ред̾ ст҃о́ю твое́ю і҆кѡ́ною, влⷣчце, <caesura></caesura>молѧ́щїисѧ и҆сцѣле́нїй сподоблѧ́ютсѧ, <caesura></caesura>вѣ́ры и҆́стинныѧ позна́нїе прїе́млютъ, <caesura></caesura>и҆ а҆га́рѧнскаѧ нашє́ствїѧ ѿража́ютъ. <caesura></caesura>Тѣ́мже и҆ на́мъ, къ тебѣ̀ припа́дающымъ, <caesura></caesura>грѣхѡ́въ ѡ҆ставле́нїе и҆спросѝ, <caesura></caesura>пѡ́мыслы бл҃гоче́стїѧ сердца̀ на̑ша просвѣтѝ, <caesura></caesura>и҆ къ сн҃ꙋ твоемꙋ̀ мл҃твꙋ вознесѝ <caesura></caesura>ѡ҆ сп҃се́нїи дꙋ́шъ на́шихъ.

<rubric class="inline">Конда́къ, гла́съ а҃:</rubric> <red>И҆</red>сто́чникъ и҆сцѣле́нїй и҆ вѣ́ры правосла́вныѧ ѹ҆твержде́нїе <caesura></caesura>поча́евскаѧ твоѧ̀ і҆кѡ́на, бцⷣе, ꙗ҆ви́сѧ: <caesura></caesura>тѣ́мже и҆ на́съ, къ не́й притека́ющихъ, <caesura></caesura>ѿ бѣ́дъ и҆ и҆скꙋше́нїй свободѝ, <caesura></caesura>ла́ѵрꙋ твою̀ неврѣди́мꙋ сохранѝ, <caesura></caesura>правосла́вїе во ѡ҆́крестъ стоѧ́щихъ страна́хъ ѹ҆твердѝ, <caesura></caesura>и҆ грѣхѝ разрѣшѝ моли́твєнникъ твои́хъ: <caesura></caesura>є҆ли̑ка бо хо́щеши, мо́жеши.

{/fold}

{fold-h2:Въ к҃д-й де́нь. Ст҃ы́хъ мꙋ́чєникъ бори́са и҆ глѣ́ба}

<rubric class="inline">Тропа́рь, гла́съ в҃:</rubric> <red>П</red>равди́ваѧ страстотє́рпца, <caesura></caesura>и҆ и҆́стиннаѧ є҆ѵⷢ҇лїа хрⷭ҇то́ва послꙋ́шатєлѧ, <caesura></caesura>цѣломꙋ́дренный рѡма́не, съ неѕло́бивымъ даві́домъ, <caesura></caesura>не сопроти́въ ста́ста врагꙋ̀ сꙋ́щꙋ бра́тꙋ, <caesura></caesura>ѹ҆бива́ющемꙋ тѣлеса̀ ва̑ша, <caesura></caesura>дꙋша́мъ же коснꙋ́тисѧ не могꙋ́ща: <caesura></caesura>да пла́четсѧ ѹ҆́бѡ ѕлы́й властолю́бецъ, <caesura></caesura>вы́ же ра́дꙋющесѧ съ ли́ки а҆́гг҃льскими, <caesura></caesura>предстоѧ́ще ст҃ѣ́й трⷪ҇цѣ, <caesura></caesura>моли́тесѧ ѡ҆ держа́вѣ сро́дникѡвъ ва́шихъ, бг҃оꙋго́днѣй бы́ти, <caesura></caesura>и҆ сыновѡ́мъ рѡссі́йскимъ спасти́сѧ.

<rubric class="inline">Конда́къ, гла́съ г҃.</rubric> <podoben>Подо́бенъ: <incipit><red>Д</red>в҃а дне́сь:</incipit></podoben> <red>В</red>озсїѧ̀ дне́сь пресла́внаѧ па́мѧть ва́ша, <caesura></caesura>благоро́днїи страстоте́рпцы хрⷭ҇то́вы, рѡма́не и҆ даві́де, <caesura></caesura>созыва́юще на́съ къ похвале́нїю хрⷭ҇та̀ бг҃а на́шегѡ. <caesura></caesura>Тѣ́мъ притека́юще къ ра́цѣ моще́й ва́шихъ, <caesura></caesura>и҆сцѣле́нїй да́ръ прїе́млемъ моли́твами ва́шими, ст҃і́и: <caesura></caesura>вы́ бо бжⷭ҇твеннїи вра́чеве є҆стѐ.

{/fold}

{fold-h2:Въ к҃є-й де́нь. Ѹ҆спе́нїе ст҃ы́ѧ а҆́нны, ма́тере ст҃ы́ѧ бцⷣы:}

<rubric class="inline">Тропа́рь, гла́съ д҃:</rubric> <red>Ж</red>и́знь ро́ждшꙋю во чре́вѣ носи́ла є҆сѝ, чⷭ҇тꙋю бг҃ома́терь, <caesura></caesura>бг҃омꙋ́драѧ а҆́нно. <caesura></caesura>Тѣ́мже къ прїѧ́тїю нбⷭ҇номꙋ, и҆дѣ́же веселѧ́щихсѧ жили́ще, <caesura></caesura>въ сла́вѣ ра́дꙋющисѧ ны́нѣ преста́виласѧ є҆сѝ, <caesura></caesura>чтꙋ́щымъ тѧ̀ любо́вїю <caesura></caesura>прегрѣше́нїй просѧ́щи ѡ҆чище́нїе, <caesura></caesura>присноблаже́ннаѧ.

<rubric class="inline">Конда́къ, гла́съ в҃.</rubric> <podoben>Подо́бенъ: <incipit><red>В</red>ы́шнихъ и҆щѧ̀:</incipit></podoben> <red>П</red>рароди́телей хрⷭ҇то́выхъ па́мѧть пра́зднꙋемъ, <caesura></caesura>тѣ́хъ вѣ́рнѡ просѧ́ще по́мощи, <caesura></caesura>и҆зба́витисѧ всѣ̑мъ ѿ всѧ́кїѧ ско́рби, зовꙋ́щымъ: <caesura></caesura>бг҃ъ на́шъ съ на́ми, си́хъ прославле́й, ꙗ҆́коже благоволѝ.

{/fold}

{fold-h2:Въ к҃з-й де́нь. Ст҃а́гѡ великомч҃ника и҆ цѣли́телѧ пантелеи́мона.}

<rubric class="inline">Тропа́рь, гла́съ г҃:</rubric> <red>С</red>трастоте́рпче ст҃ы́й и҆ цѣле́бниче пантелеи́моне, <caesura></caesura>молѝ ми́лостиваго бг҃а, <caesura></caesura>да прегрѣше́нїй ѡ҆ставле́нїе <caesura></caesura>пода́стъ дꙋша́мъ на́шымъ.

<rubric class="inline">Конда́къ, гла́съ є҃:</rubric> <red>П</red>одража́тель сы́й ми́лостивагѡ, <caesura></caesura>и҆ и҆сцѣле́нїй благода́ть ѿ негѡ̀ прїе́мъ, страстоте́рпче и҆ мч҃ниче хрⷭ҇та̀ бг҃а, <caesura></caesura>моли́твами твои́ми дꙋшє́вныѧ на́шѧ недꙋ́ги и҆сцѣлѝ, <caesura></caesura>ѿгонѧ̀ при́снѡ борца̀ собла́зны ѿ вопїю́щихъ вѣ́рнѡ: <caesura></caesura>спаси́ ны, гдⷭ҇и.

{/fold}

{fold-h2:Въ к҃и-й де́нь. Ꙗ҆вле́нїе і҆кѡ́ны смоле́нскїѧ, прест҃ы́ѧ влⷣчцы на́шеѧ бцⷣы.}

<rubric class="inline">Тропа́рь, гла́съ д҃:</rubric> <red>К</red>ъ бцⷣѣ прилѣ́жнѡ ны́нѣ притеце́мъ <caesura></caesura>грѣ́шнїи и҆ смире́ннїи, и҆ припаде́мъ, <caesura></caesura>въ покаѧ́нїи зовꙋ́ще и҆зъ глꙋбины̀ дꙋшѝ: <caesura></caesura>влⷣчце, помозѝ, на ны̀ милосе́рдовавши, <caesura></caesura>потщи́сѧ, погиба́емъ ѿ мно́жества прегрѣше́нїй, <caesura></caesura>не ѿвратѝ твоѧ̑ рабы̑ тщы̀, <caesura></caesura>тѧ́ бо и҆ є҆ди́нꙋ наде́ждꙋ и҆́мамы.

<rubric class="inline">Конда́къ, гла́съ ѕ҃:</rubric> <red>П</red>редста́тельство хрⷭ҇тїа́нъ непосты́дное, <caesura></caesura>хода́тайство ко творцꙋ̀ непрело́жное, <caesura></caesura>не пре́зри грѣ́шныхъ моле́нїй гла́сы: <caesura></caesura>но предварѝ, ꙗ҆́кѡ бл҃га́ѧ, на по́мощь на́съ, <caesura></caesura>вѣ́рнѡ зовꙋ́щихъ тѝ: <caesura></caesura>ѹ҆скорѝ на моли́твꙋ, и҆ потщи́сѧ на ѹ҆моле́нїе, <caesura></caesura>предста́тельствꙋющи при́снѡ, бцⷣе, чтꙋ́щихъ тѧ̀.

<rubric class="inline">И҆́нъ конда́къ, гла́съ ѕ҃:</rubric> <red>Н</red>е и҆́мамы и҆ны́ѧ по́мощи, <caesura></caesura>не и҆́мамы и҆ны́ѧ наде́жды, <caesura></caesura>ра́звѣ тебє̀, влⷣчце: <caesura></caesura>ты̀ на́мъ помозѝ, <caesura></caesura>на тебѐ надѣ́емсѧ, <caesura></caesura>и҆ тобо́ю хва́лимсѧ, <caesura></caesura>твои́ бо є҆смы̀ рабѝ, <caesura></caesura>да непостыди́мсѧ.

{/fold}

{fold-h2:Въ л҃-й де́нь. Мꙋ́ченика і҆ѡа́нна во́ина.}

<rubric class="inline">Тропа́рь, гла́съ д҃:</rubric> <red>В</red>себл҃га́гѡ бг҃а и҆ цр҃ѧ̀ <caesura></caesura>бл҃говѣ́рный ра́бъ и҆ во́инъ ꙗ҆ви́лсѧ є҆сѝ, і҆ѡа́нне чꙋдодѣ́телю: <caesura></caesura>пострада́въ бо ра́ди вѣ́ры мꙋ́жески, <caesura></caesura>бл҃же́ннѡ же сконча́въ тече́нїе, <caesura></caesura>зри́ши всетворца̀ гдⷭ҇а въ нб҃сѣ́хъ свѣтлѣ́йше. <caesura></caesura>Ѿ негѡ́же прїе́мъ дарова́нїе чꙋде́съ, <caesura></caesura>стра́ждꙋщымъ человѣ́кѡмъ во всѧ́кихъ напа́стехъ помога́еши: <caesura></caesura>ѹ҆крѣплѧ́еши во́ины въ ра́техъ: <caesura></caesura>ѿ врагѡ́въ плѣне́нїѧ, ра́нъ же и҆ внеза́пныхъ смерте́й и҆ ѿ бѣ́дъ лю́тыхъ и҆з̾има́еши. <caesura></caesura>Тѣ́мже молѝ влⷣкꙋ хрⷭ҇та̀, приснопа́мѧтне, <caesura></caesura>да во всѧ́комъ ѡ҆бстоѧ̑нїи сотвори́тъ на́мъ млⷭ҇ть, <caesura></caesura>и҆ не введе́тъ на́съ во и҆скꙋшє́нїѧ, <caesura></caesura>но сп҃се́тъ дꙋ́шы на́шѧ, ꙗ҆́кѡ чл҃вѣколю́бецъ.

<rubric class="inline">И҆́нъ тропа́рь, гла́съ и҃:</rubric> <red>Б</red>л҃же́нство є҆ѵⷢ҇льское возлюби́въ, бг҃омꙋ́дре і҆ѡа́нне, <caesura></caesura>чистотꙋ̀ се́рдца дѣ́вствомъ почти́лъ є҆сѝ. <caesura></caesura>Тѣ́мже сꙋетꙋ̀ мі́ра сегѡ̀ пренебре́гъ, <caesura></caesura>ѹ҆стреми́лсѧ є҆сѝ зрѣ́ти бг҃а, <caesura></caesura>и҆́же тѧ̀ просла́ви чꙋдесы̀ во врачева́нїи разли́чнѣ стра́ждꙋщихъ, <caesura></caesura>сегѡ̀ ра́ди мо́лимъ тѧ̀, <caesura></caesura>просѝ на́мъ ѹ҆ хрⷭ҇та̀ гдⷭ҇а всѧ́кихъ скорбе́й и҆збавле́нїѧ <caesura></caesura>и҆ полꙋче́нїѧ црⷭ҇тва нбⷭ҇нагѡ.

<rubric class="inline">Конда́къ, гла́съ ѕ҃:</rubric> <red>Б</red>л҃гочести́ваго во́ина хрⷭ҇то́ва, <caesura></caesura>побѣди́вшаго врагѝ дꙋшє́вныѧ и҆ тѣлє́сныѧ бг҃омꙋ́дреннѡ, <caesura></caesura>і҆ѡа́нна мч҃еника достодо́лжнѡ пѣ́сньми восхва́лимъ: <caesura></caesura>чꙋдодѣ́йствꙋѧ бо подае́тъ ѡ҆би́льнаѧ и҆сцѣлє́нїѧ стра́ждꙋщымъ лю́демъ, <caesura></caesura>и҆ мо́литсѧ гдⷭ҇ꙋ бг҃ꙋ <caesura></caesura>ѿ всѧ́кихъ бѣ́дъ сп҃стѝ правовѣ̑рныѧ.

{/fold}
