---
title: "Бг҃оро́дичны воскрⷭ҇ны на ѻ҆́смь гласѡ́въ во все́ лѣ́то пое́мїи ве́черъ на гдⷭ҇и воззва́хъ, и҆ на стїхо́внахъ, и҆ въ коне́цъ ѹ҆́трени, и҆̀же ѿ а҆лфави̑тъ"
navigation:
  key: service-horologionadd-18
  title: "Бг҃оро́дичны воскрⷭ҇ны на ѻ҆́смь гласѡ́въ"
  parent: service-horologionadd
  order: 18
type: "service"
---

# Бг҃оро́дичны воскрⷭ҇ны на ѻ҆́смь гласѡ́въ во все́ лѣ́то пое́мїи ве́черъ на гдⷭ҇и воззва́хъ, и҆ на стїхо́внахъ, и҆ въ коне́цъ ѹ҆́трени, и҆̀же ѿ а҆лфави̑тъ.

{fold-h2:Гла́съ а҃.}

## На Гдⷭ҇и воззва́хъ, бг҃оро́диченъ:

<red>В</red>семі́рнꙋю сла́вꙋ, <caesura></caesura>ѿ человѣ̑къ прозѧ́бшꙋю, <caesura></caesura>и҆ влⷣкꙋ ро́ждшꙋю, <caesura></caesura>нбⷭ҇нꙋю две́рь <caesura></caesura>воспои́мъ мр҃і́ю дв҃ꙋ, <caesura></caesura>безпло́тныхъ пѣ́снь, и҆ вѣ́рныхъ ѹ҆добре́нїе: <caesura></caesura>сїѧ́ бо ꙗ҆ви́сѧ нб҃о, и҆ хра́мъ бжⷭ҇тва̀: <caesura></caesura>сїѧ̀ прегражде́нїе вражды̀ разрꙋши́вши, <caesura></caesura>мі́ръ введѐ, и҆ црⷭ҇твїе ѿве́рзе. <caesura></caesura>Сїю̀ ѹ҆́бѡ и҆мꙋ́ще вѣ́ры ѹ҆твержде́нїе, <caesura></caesura>побо́рника и҆́мамы и҆з̾ неѧ̀ ро́ждшагосѧ гдⷭ҇а. <caesura></caesura>Дерза́йте ѹ҆́бѡ, дерза́йте лю́дїе бж҃їи: <caesura></caesura>и҆́бо то́й побѣди́тъ врагѝ, ꙗ҆́кѡ всеси́ленъ.

## На стїхо́внѣ бг҃оро́диченъ:

<red>С</red>ѐ и҆спо́лнисѧ и҆са́їино прорече́нїе, <caesura></caesura>дв҃а бо родила̀ є҆сѝ, <caesura></caesura>и҆ по ржⷭ҇твѣ̀ ꙗ҆́кѡ пре́жде ржⷭ҇тва̀ пребыла̀ є҆сѝ: <caesura></caesura>бг҃ъ бо бѣ̀ рожде́йсѧ, <caesura></caesura>тѣ́мже и҆ є҆стєства̀ новопресѣчѐ. <caesura></caesura>Но ѽ бг҃ома́ти, <caesura></caesura>молє́нїѧ твои́хъ рабѡ́въ, <caesura></caesura>въ твое́мъ хра́мѣ приноси̑маѧ тебѣ̀ не пре́зри: <caesura></caesura>но ꙗ҆́кѡ бл҃гоꙋтро́бнаго твои́ма рꙋка́ма носѧ́щи, <caesura></caesura>на твоѧ̑ рабы̑ ѹ҆милосе́рдисѧ, <caesura></caesura>и҆ молѝ сп҃сти́сѧ дꙋша́мъ на́шымъ.

## Бг҃оро́диченъ ѿпꙋсти́тельный:

<red>Г</red>аврїи́лꙋ вѣща́вшꙋ тебѣ̀, дв҃о, ра́дꙋйсѧ, <caesura></caesura>со стра́хомъ воплоща́шесѧ всѣ́хъ влⷣка, <caesura></caesura>въ тебѣ̀ ст҃ѣ́мъ кївѡ́тѣ, <caesura></caesura>ꙗ҆́коже речѐ првⷣный дв҃дъ: <caesura></caesura>ꙗ҆ви́ласѧ є҆сѝ ши́ршаѧ нб҃съ, <caesura></caesura>поноси́вши зижди́телѧ твоего̀. <caesura></caesura>Сла́ва все́льшемꙋсѧ въ тѧ̀: <caesura></caesura>сла́ва проше́дшемꙋ и҆з̾ тебѐ: <caesura></caesura>сла́ва свободи́вшемꙋ на́съ ржⷭ҇тво́мъ твои́мъ.

{/fold}

{fold-h2:Гла́съ в҃.}

## На Гдⷭ҇и воззва́хъ, бг҃оро́диченъ:

<red>П</red>ре́йде сѣ́нь зако́ннаѧ, <caesura></caesura>бл҃года́ти прише́дши: <caesura></caesura>ꙗ҆́коже бо кꙋпина̀ не сгара́ше ѡ҆палѧ́ема, <caesura></caesura>та́кѡ дв҃о родила̀ є҆сѝ, <caesura></caesura>и҆ дв҃а пребыла̀ є҆сѝ. <caesura></caesura>Вмѣ́стѡ столпа̀ ѻ҆́гненнагѡ, <caesura></caesura>пра́ведное возсїѧ̀ со́лнце: <caesura></caesura>вмѣ́стѡ мѡѷсе́а, хрⷭ҇то́съ, <caesura></caesura>сп҃се́нїе дꙋ́шъ на́шихъ.

## На стїхо́внѣ бг҃оро́диченъ:

<red>Ѽ</red> чꙋдесѐ но́вагѡ всѣ́хъ дре́внихъ чꙋде́съ! <caesura></caesura>Кто́ бо позна̀ мт҃рь без̾ мꙋ́жа ро́ждшꙋю, <caesura></caesura>и҆ на рꙋкꙋ̀ носѧ́щꙋю, всю̀ тва́рь содержа́щаго; <caesura></caesura>бж҃їе є҆́сть и҆зволе́нїе, ро́ждшеесѧ. <caesura></caesura>Є҆го́же ꙗ҆́кѡ млⷣнца пречⷭ҇таѧ, <caesura></caesura>твои́ма рꙋка́ма носи́вшаѧ, <caesura></caesura>и҆ мт҃рне дерзнове́нїе къ немꙋ̀ и҆мꙋ́щаѧ, <caesura></caesura>не преста́й молѧ́щи ѡ҆ чтꙋ́щихъ тѧ̀, <caesura></caesura>ѹ҆ще́дрити и҆ сп҃стѝ дꙋ́шы на́шѧ.

## Бг҃оро́диченъ ѿпꙋсти́тельный:

<red>В</red>сѧ̑ па́че смы́сла, <caesura></caesura>всѧ̑ пресла̑внаѧ твоѧ̑ бцⷣе, та̑инства, <caesura></caesura>чистотѣ̀ запеча́танной, и҆ дѣ́вствꙋ храни́мꙋ, <caesura></caesura>мт҃и позна́ласѧ є҆сѝ нело́жна, <caesura></caesura>бг҃а ро́ждши и҆́стиннаго: <caesura></caesura>того̀ молѝ сп҃сти́сѧ дꙋша́мъ на́шымъ.

{/fold}

{fold-h2:Гла́съ г҃.}

## На Гдⷭ҇и воззва́хъ, бг҃оро́диченъ:

<red>К</red>а́кѡ не диви́мсѧ <caesura></caesura>бг҃омꙋ́жномꙋ ржⷭ҇твꙋ̀ твоемꙋ̀, пречⷭ҇тна́ѧ; <caesura></caesura>и҆скꙋше́нїѧ бо мꙋ́жескагѡ не прїе́мши всенепоро́чнаѧ, <caesura></caesura>родила̀ є҆сѝ без̾ ѻ҆ц҃а̀ сн҃а пло́тїю <caesura></caesura>пре́жде вѣ̑къ ѿ ѻ҆ц҃а̀ рожде́ннаго без̾ мт҃ре, <caesura></caesura>ника́коже претерпѣ́вшаго и҆змѣне́нїѧ, <caesura></caesura>и҆лѝ смѣше́нїѧ, и҆лѝ раздѣле́нїѧ, <caesura></caesura>но ѻ҆бою̀ сꙋщєствꙋ̀ <caesura></caesura>сво́йство цѣ́ло сохра́ншаго. <caesura></caesura>Тѣ́мже мт҃и дв҃о влⷣчце, <caesura></caesura>того̀ молѝ сп҃сти́сѧ дꙋша́мъ, <caesura></caesura>правосла́внѡ бцⷣꙋ и҆сповѣ́дающихъ тѧ̀.

## На стїхо́внѣ бг҃оро́диченъ:

<red>Б</red>ез̾ сѣ́мене ѿ бж҃е́ственнагѡ дх҃а, <caesura></caesura>во́лею же ѻ҆́ч҃ею зачала̀ є҆сѝ сн҃а бж҃їѧ, <caesura></caesura>ѿ ѻ҆ц҃а̀ без̾ мт҃ре пре́жде вѣ̑къ сꙋ́ща: <caesura></caesura>на́съ же ра́ди, и҆з̾ тебѐ без̾ ѻ҆ц҃а̀ бы́вша, <caesura></caesura>пло́тїю родила̀ є҆сѝ, <caesura></caesura>и҆ млⷣнца млеко́мъ пита́ла є҆сѝ. <caesura></caesura>Тѣ́мже не преста́й моли́ти, <caesura></caesura>и҆зба́витисѧ ѿ бѣ́дъ дꙋша́мъ на́шымъ.

## Бг҃оро́диченъ ѿпꙋсти́тельный:

<red>Т</red>ѧ̀ хода́тайствовавшꙋю сп҃се́нїе ро́да на́шегѡ, <caesura></caesura>воспѣва́емъ бцⷣе дв҃о: <caesura></caesura>пло́тїю бо ѿ тебѐ воспрїѧ́тою сн҃ъ тво́й, и҆ бг҃ъ на́шъ, <caesura></caesura>крⷭ҇то́мъ воспрїи́мъ стрⷭ҇ть, <caesura></caesura>и҆зба́ви на́съ ѿ тлѝ ꙗ҆́кѡ чл҃вѣколю́бецъ.

{/fold}

{fold-h2:Гла́съ д҃.}

## На Гдⷭ҇и воззва́хъ, бг҃оро́диченъ:

<red>И҆́</red>же тебѐ ра́ди бг҃оѻте́цъ прⷪ҇ро́къ дв҃дъ <caesura></caesura>пѣ́сненнѡ ѡ҆ тебѣ̀ провозгласѝ, <caesura></caesura>вели̑чїѧ тебѣ̀ сотво́ршемꙋ: <caesura></caesura>предста̀ цр҃и́ца ѡ҆деснꙋ́ю тебѐ. <caesura></caesura>Тѧ́ бо мт҃рь, хода́таицꙋ живота̀ показа̀, <caesura></caesura>без̾ ѻ҆ц҃а̀ и҆з̾ тебѐ вочеловѣ́читисѧ бл҃говоли́вый бг҃ъ, <caesura></caesura>да сво́й па́ки ѡ҆бнови́тъ ѡ҆́бразъ, и҆стлѣ́вшїй страстьмѝ, <caesura></caesura>и҆ заблꙋ́ждшее горохи́щное ѡ҆брѣ́тъ ѻ҆вча̀, <caesura></caesura>на ра́мо воспрїи́мъ, ко ѻ҆ц҃ꙋ̀ принесе́тъ, <caesura></caesura>и҆ своемꙋ̀ хотѣ́нїю, съ нбⷭ҇ными совокꙋпи́тъ си́лами, <caesura></caesura>и҆ сп҃се́тъ бцⷣе, мі́ръ, <caesura></caesura>хрⷭ҇то́съ и҆мѣ́ѧй ве́лїю и҆ бога́тꙋю млⷭ҇ть.

## На стїхо́внѣ бг҃оро́диченъ:

<red>П</red>ри́зри на молє́нїѧ твои́хъ ра̑бъ всенепоро́чнаѧ, <caesura></caesura>ѹ҆толѧ́ющи лю̑таѧ на ны̀ воста̑нїѧ, <caesura></caesura>всѧ́кїѧ ско́рби на́съ и҆змѣнѧ́ющи: <caesura></caesura>тѧ́ бо є҆ди́нꙋ тве́рдое и҆ и҆звѣ́стное ѹ҆твержде́нїе и҆́мамы, <caesura></caesura>и҆ твоѐ предста́тельство стѧжа́хомъ. <caesura></caesura>Да не постыди́мсѧ влⷣчце, тѧ̀ призыва́ющїи, <caesura></caesura>потщи́сѧ на ѹ҆моле́нїе, тебѣ̀ вѣ́рнѡ вопїю́щихъ: <caesura></caesura>ра́дꙋйсѧ влⷣчце, всѣ́хъ по́моще, <caesura></caesura>ра́досте и҆ покро́ве, и҆ сп҃се́нїе дꙋ́шъ на́шихъ.

## Бг҃оро́диченъ ѿпꙋсти́тельный:

<red>Є҆́</red>же ѿ вѣ́ка ѹ҆тае́ное, <caesura></caesura>и҆ а҆́гг҃лѡмъ несвѣ́домое та́инство: <caesura></caesura>тобо́ю бцⷣе сꙋ́щымъ на землѝ ꙗ҆ви́сѧ бг҃ъ, <caesura></caesura>въ несли́тномъ соедине́нїи воплоща́емь, <caesura></caesura>и҆ крⷭ҇тъ во́лею на́съ ра́ди воспрїи́мъ, <caesura></caesura>и҆́мже воскр҃си́въ первозда́ннаго, <caesura></caesura>сп҃сѐ ѿ сме́рти дꙋ́шы на́шѧ.

{/fold}

{fold-h2:Гла́съ є҃.}

## На Гдⷭ҇и воззва́хъ, бг҃оро́диченъ:

<red>В</red>ъ чермнѣ́мъ мо́ри, <caesura></caesura>неискꙋсобра́чныѧ невѣ́сты ѡ҆́бразъ написа́сѧ и҆ногда̀: <caesura></caesura>та́мѡ мѡѷсе́й, раздѣли́тель воды̀: <caesura></caesura>здѣ́ же гаврїи́лъ, слꙋжи́тель чꙋдесѐ. <caesura></caesura>Тогда̀ глꙋбинꙋ̀ ше́ствова немо́креннѡ і҆и҃ль: <caesura></caesura>ны́нѣ же хрⷭ҇та̀ родѝ безсѣ́меннѡ дв҃а. <caesura></caesura>Мо́ре по проше́ствїи і҆и҃левѣ, пребы́сть непрохо́дно: <caesura></caesura>непоро́чнаѧ по ржⷭ҇твѣ̀ є҆мманꙋ́илевѣ, пребы́сть нетлѣ́нна. <caesura></caesura>Сы́й, и҆ пре́жде сы́й, <caesura></caesura>ꙗ҆вле́йсѧ ꙗ҆́кѡ чл҃вѣ́къ, <caesura></caesura>бж҃е поми́лꙋй на́съ.

## На стїхо́внѣ бг҃оро́диченъ:

<red>Х</red>ра́мъ и҆ две́рь є҆сѝ, <caesura></caesura>пала́та и҆ прⷭ҇то́лъ цр҃е́въ, <caesura></caesura>дв҃о всечⷭ҇тна́ѧ, <caesura></caesura>є҆́юже и҆зба́витель мо́й, хрⷭ҇то́съ гдⷭ҇ь, <caesura></caesura>во тьмѣ̀ спѧ́щымъ ꙗ҆ви́сѧ, <caesura></caesura>сл҃нце сы́й пра́вды, <caesura></caesura>просвѣти́ти хотѧ̀, ꙗ҆̀же созда̀ по ѡ҆́бразꙋ своемꙋ̀ рꙋко́ю свое́ю. <caesura></caesura>Тѣ́мже всепѣ́таѧ, <caesura></caesura>ꙗ҆́кѡ мт҃рне дерзнове́нїе къ немꙋ̀ стѧжа́вшаѧ, <caesura></caesura>непреста́ннѡ молѝ <caesura></caesura>сп҃сти́сѧ дꙋша́мъ на́шымъ.

## Бг҃оро́диченъ ѿпꙋсти́тельный:

<red>Р</red>а́дꙋйсѧ две́ре гдⷭ҇нѧ непроходи́маѧ: <caesura></caesura>ра́дꙋйсѧ стѣно̀ и҆ покро́ве притека́ющихъ къ тебѣ̀. <caesura></caesura>Ра́дꙋйсѧ, неѡбꙋрева́емое приста́нище, и҆ неискꙋсобра́чнаѧ, <caesura></caesura>ро́ждшаѧ пло́тїю творца̀ твоего̀ и҆ бг҃а: <caesura></caesura>молѧ́щи не ѡ҆скꙋдѣва́й ѡ҆ воспѣва́ющихъ, <caesura></caesura>и҆ кла́нѧющихсѧ ржⷭ҇твꙋ̀ твоемꙋ̀.

{/fold}

{fold-h2:Гла́съ ѕ҃.}

## На Гдⷭ҇и воззва́хъ, бг҃оро́диченъ:

<red>К</red>то̀ тебѐ не ѹ҆бл҃жи́тъ прест҃а́ѧ дв҃о; <caesura></caesura>кто́ ли не воспое́тъ твоегѡ̀ пречⷭ҇тагѡ ржⷭ҇тва̀; <caesura></caesura>безлѣ́тнѡ бо ѿ ѻ҆ц҃а̀ возсїѧ́вый сн҃ъ є҆диноро́дный, <caesura></caesura>то́йже ѿ тебѐ чⷭ҇тыѧ про́йде, <caesura></caesura>неизрече́ннѡ вопло́щьсѧ, <caesura></caesura>є҆стество́мъ бг҃ъ сы́й, <caesura></caesura>и҆ є҆стество́мъ бы́въ чл҃вѣ́къ на́съ ра́ди, <caesura></caesura>не во двою̀ лицꙋ̑ раздѣлѧ́емый, <caesura></caesura>но во двою̀ є҆стєствꙋ̀ несли́тнѡ познава́емый. <caesura></caesura>Того̀ молѝ чⷭ҇таѧ, всебл҃же́ннаѧ, <caesura></caesura>поми́ловатисѧ дꙋша́мъ на́шымъ.

## На стїхо́внѣ бг҃оро́диченъ:

<red>Т</red>воре́цъ и҆ и҆зба́витель мо́й пречⷭ҇таѧ, <caesura></caesura>хрⷭ҇то́съ гдⷭ҇ь и҆з̾ твои́хъ ложе́снъ проше́дъ, <caesura></caesura>въ мѧ̀ ѡ҆болкі́йсѧ, <caesura></caesura>пе́рвыѧ клѧ́твы а҆да́ма свободѝ. <caesura></caesura>Тѣ́мже тѝ всечⷭ҇таѧ, <caesura></caesura>ꙗ҆́кѡ бж҃їи мт҃ри же и҆ дв҃ѣ, <caesura></caesura>вои́стиннꙋ вопїе́мъ немо́лчнѡ: <caesura></caesura>ра́дꙋйсѧ а҆́гг҃льски, ра́дꙋйсѧ влⷣчце, <caesura></caesura>предста́тельство и҆ покро́ве, <caesura></caesura>и҆ сп҃се́нїе дꙋ́шъ на́шихъ.

## Бг҃оро́диченъ ѿпꙋсти́тельный:

<red>Б</red>л҃гослове́ннꙋю нарекі́й твою̀ мт҃рь, <caesura></caesura>прише́лъ є҆сѝ на стрⷭ҇ть во́льнымъ хотѣ́нїемъ, <caesura></caesura>возсїѧ́въ на крⷭ҇тѣ̀, взыска́ти хотѧ̀ а҆да́ма, <caesura></caesura>глаго́лѧ а҆́гг҃лѡмъ: сра́дꙋйтесѧ мнѣ̀, <caesura></caesura>ꙗ҆́кѡ ѡ҆брѣ́тесѧ поги́бшаѧ дра́хма, <caesura></caesura>всѧ̑ мꙋ́дрѣ ѹ҆стро́ивый бж҃е на́шъ, сла́ва тебѣ̀.

{/fold}

{fold-h2:Гла́съ з҃.}

## На Гдⷭ҇и воззва́хъ, бг҃оро́диченъ:

<red>М</red>т҃и ѹ҆́бѡ позна́ласѧ є҆сѝ, па́че є҆стества̀, бцⷣе, <caesura></caesura>пребыла́ же є҆сѝ дв҃а, па́че сло́ва и҆ ра́зꙋма: <caesura></caesura>и҆ чꙋдесѐ ржⷭ҇тва̀ твоегѡ̀ сказа́ти ѧ҆зы́къ не мо́жетъ. <caesura></caesura>Пресла́внꙋ бо сꙋ́щꙋ зача́тїю чⷭ҇таѧ, <caesura></caesura>непости́женъ є҆́сть ѡ҆́бразъ рожде́нїѧ: <caesura></caesura>и҆дѣ́же бо хо́щетъ бг҃ъ, побѣжда́етсѧ є҆стества̀ чи́нъ. <caesura></caesura>Тѣ́мже тѧ̀ всѝ, мт҃рь бж҃їю вѣ́дꙋще, <caesura></caesura>мо́лимъ ти сѧ прилѣ́жнѡ, <caesura></caesura>молѝ сп҃сти́сѧ дꙋша́мъ на́шымъ.

## На стїхо́внѣ бг҃оро́диченъ:

<red>П</red>од̾ кро́въ тво́й влⷣчце, <caesura></caesura>всѝ земноро́днїи прибѣга́юще, вопїе́мъ тѝ: <caesura></caesura>бцⷣе ѹ҆пова́нїе на́ше, <caesura></caesura>и҆зба́ви ны̀ ѿ безмѣ́рныхъ прегрѣше́нїй, <caesura></caesura>и҆ сп҃сѝ дꙋ́шы на́шѧ.

## Бг҃оро́диченъ ѿпꙋсти́тельный:

<red>Ꙗ҆́</red>кѡ на́шегѡ воскрⷭ҇нїѧ сокро́вище, <caesura></caesura>на тѧ̀ надѣ́ющыѧсѧ всепѣ́таѧ, <caesura></caesura>ѿ ро́ва и҆ глꙋбины̀ прегрѣше́нїй возведѝ: <caesura></caesura>ты́ бо пови̑нныѧ грѣхꙋ̀ сп҃сла̀ є҆сѝ, <caesura></caesura>ро́ждши сп҃се́нїе на́ше: <caesura></caesura>ꙗ҆́же пре́жде ржⷭ҇тва̀ дв҃а, и҆ въ ржⷭ҇твѣ̀ дв҃а, <caesura></caesura>и҆ по ржⷭ҇твѣ̀ па́ки пребыва́еши дв҃а.

{/fold}

{fold-h2:Гла́съ и҃.}

## На Гдⷭ҇и воззва́хъ, бг҃оро́диченъ:

<red>Ц</red>р҃ь нбⷭ҇ный <caesura></caesura>за чл҃вѣколю́бїе на землѝ ꙗ҆ви́сѧ, <caesura></caesura>и҆ съ человѣ́ки поживѐ: <caesura></caesura>ѿ дв҃ы бо чⷭ҇тыѧ пло́ть прїе́мый, <caesura></caesura>и҆ и҆з̾ неѧ̀ проше́дый съ воспрїѧ́тїемъ: <caesura></caesura>є҆ди́нъ є҆́сть сн҃ъ, сꙋгꙋ́бъ є҆стество́мъ, <caesura></caesura>но не ѵ҆поста́сїю. <caesura></caesura>Тѣ́мже соверше́нна того̀ бг҃а, <caesura></caesura>и҆ соверше́нна чл҃вѣ́ка вои́стиннꙋ проповѣ́дающе, <caesura></caesura>и҆сповѣ́дꙋемъ хрⷭ҇та̀ бг҃а на́шего: <caesura></caesura>є҆го́же молѝ мт҃и безневѣ́стнаѧ, <caesura></caesura>поми́ловатисѧ дꙋша́мъ на́шымъ.

## На стїхо́внѣ бг҃оро́диченъ:

<red>Б</red>езневѣ́стнаѧ дв҃о, <caesura></caesura>ꙗ҆́же бг҃а неизрече́ннѡ заче́нши пло́тїю, <caesura></caesura>мт҃и бг҃а вы́шнѧгѡ, <caesura></caesura>твои́хъ рабѡ́въ мольбы̑ прїимѝ всенепоро́чнаѧ, <caesura></caesura>всѣ̑мъ подаю́щи ѡ҆чище́нїе прегрѣше́нїй: <caesura></caesura>ны́нѣ на̑ша молє́нїѧ прїе́млющи, <caesura></caesura>молѝ сп҃сти́сѧ всѣ̑мъ на́мъ.

## Бг҃оро́диченъ ѿпꙋсти́тельный:

<red>И҆́</red>же на́съ ра́ди рожде́йсѧ ѿ дв҃ы, <caesura></caesura>и҆ распѧ́тїе претерпѣ́въ бл҃гі́й, <caesura></caesura>и҆спрове́ргїй сме́ртїю сме́рть, <caesura></caesura>и҆ воскрⷭ҇нїе ꙗ҆вле́й ꙗ҆́кѡ бг҃ъ, <caesura></caesura>не пре́зри ꙗ҆̀же созда́лъ є҆сѝ рꙋко́ю твое́ю: <caesura></caesura>ꙗ҆вѝ чл҃вѣколю́бїе твоѐ млⷭ҇тиве, <caesura></caesura>прїимѝ ро́ждшꙋю тѧ̀ бцⷣꙋ молѧ́щꙋюсѧ за ны̀: <caesura></caesura>и҆ сп҃сѝ сп҃се на́шъ, лю́ди ѿча̑ѧнныѧ.

{/fold}
