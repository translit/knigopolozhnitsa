---
title: "Тропарѝ и҆ кондакѝ пра́здникѡвъ, септе́мбрїй"
navigation:
  key: service-horologionadd-3
  title: "Тропарѝ и҆ кондакѝ пра́здникѡвъ, септе́мбрїй"
  parent: service-horologionadd
  order: 3
type: "service"
---

# Тропарѝ и҆ кондакѝ пра́здникѡвъ, септе́мбрїй.

{fold-h2:Въ а҃-й де́нь. Нача́ло і҆нді́кта, си́рѣчь но́вагѡ лѣ́та.}

<rubric class="inline">Тропа́рь і҆нді́кта, гла́съ в҃:</rubric> <red>В</red>сеѧ̀ тва́ри содѣ́телю, <caesura></caesura>времена̀ и҆ лѣ̑та во свое́й вла́сти положи́вый, <caesura></caesura>благословѝ вѣне́цъ лѣ́та бла́гости твоеѧ̀, гдⷭ҇и, <caesura></caesura>сохранѧ́ѧ въ ми́рѣ лю́ди и҆ гра́дъ тво́й, <caesura></caesura>моли́твами бцⷣы, и҆ спаси́ ны.

<rubric class="inline">Тропа́рь бцⷣы, гла́съ а҃:</rubric> <red>Р</red>а́дꙋйсѧ, ѡ҆бра́дованнаѧ бцⷣе дв҃о, <caesura></caesura>приста́нище и҆ предста́тельство ро́да человѣ́ческагѡ, <caesura></caesura>и҆зъ тебє́ бо воплоти́сѧ и҆зба́витель мі́ра: <caesura></caesura>є҆ди́на бо є҆сѝ мт҃и и҆ дв҃а, <caesura></caesura>присноблагослове́ннаѧ, и҆ препросла́вленнаѧ, <caesura></caesura>молѝ хрⷭ҇та̀ бг҃а ми́ръ дарова́ти все́й вселе́ннѣй.

<rubric class="inline">Конда́къ і҆нді́кта, гла́съ в҃:</rubric> <red>В</red>ъ вы́шнихъ живы́й, хрⷭ҇тѐ цр҃ю̀, <caesura></caesura>всѣ́хъ ви́димыхъ и҆ неви́димыхъ тво́рче и҆ зижди́телю, <caesura></caesura>и҆́же дни̑ и҆ нѡ́щи, времена̀ и҆ лѣ̑та сотвори́вый, <caesura></caesura>благословѝ ны́нѣ вѣне́цъ лѣ́та, <caesura></caesura>соблюдѝ и҆ сохранѝ въ ми́рѣ гра́дъ и҆ лю́ди твоѧ̑, <caesura></caesura>многоми́лостиве.

{/fold}

{fold-h2:Въ з҃-й де́нь. Предпра́зднство ржⷭ҇тва̀ прест҃ы́ѧ бцⷣы.}

<rubric class="inline">Тропа́рь, гла́съ д҃:</rubric> <red>Ѿ</red> ко́рене і҆ессе́ева, и҆ ѿ чре́слъ дв҃довыхъ, <caesura></caesura>бг҃оѻтрокови́ца марїа́мъ ражда́етсѧ дне́сь на́мъ: <caesura></caesura>ра́достїю бо ра́дꙋютсѧ всѧ́чєскаѧ и҆ ѡ҆бновлѧ́ютсѧ, <caesura></caesura>сра́дꙋйтесѧ кꙋ́пнѡ нб҃о и҆ землѧ̀, <caesura></caesura>восхвали́те ю҆̀ ѻ҆те́чєствїѧ ꙗ҆зы́кѡвъ. <caesura></caesura>І҆ѡакі́мъ весели́тсѧ, и҆ а҆́нна торжествꙋ́етъ, зовꙋ́щи: <caesura></caesura>непло́ды ражда́етъ бцⷣꙋ, и҆ пита́тельницꙋ жи́зни на́шеѧ.

<rubric class="inline">Конда́къ, гла́съ г҃.</rubric> <podoben>Подо́бенъ: <incipit><red>Д</red>в҃а дне́сь:</incipit></podoben> <red>Д</red>в҃а дне́сь, и҆ бцⷣа марі́а, <caesura></caesura>черто́гъ безконе́чный нбⷭ҇нагѡ жениха̀ ражда́етсѧ <caesura></caesura>ѿ непло́дове, бж҃їимъ совѣ́томъ, <caesura></caesura>колесни́ца сло́ва благоꙋкраша́етсѧ: <caesura></caesura>на сїе́ бо преднарече́сѧ, бжⷭ҇твеннаѧ две́рь, <caesura></caesura>и҆ мт҃и сꙋ́щїѧ жи́зни.

{/fold}

{fold-h2:Въ и҃-й де́нь. Ржⷭ҇тво̀ прест҃ы́ѧ бцⷣы.}

<rubric class="inline">Тропа́рь, гла́съ д҃:</rubric> <red>Р</red>жⷭ҇тво̀ твоѐ бцⷣе дв҃о, <caesura></caesura>ра́дость возвѣстѝ все́й вселе́ннѣй: <caesura></caesura>и҆зъ тебє́ бо возсїѧ̀ сл҃нце пра́вды, хрⷭ҇то́съ бг҃ъ на́шъ, <caesura></caesura>и҆ разрꙋши́въ клѧ́твꙋ, дадѐ благослове́нїе, <caesura></caesura>и҆ ѹ҆праздни́въ сме́рть, дарова̀ на́мъ живо́тъ вѣ́чный.

<rubric class="inline">Конда́къ, гла́съ д҃:</rubric> <red>І҆</red>ѡакі́мъ и҆ а҆́нна поноше́нїѧ безча́дства, <caesura></caesura>и҆ а҆да́мъ и҆ є҆́ѵа ѿ тлѝ сме́ртныѧ свободи́стасѧ пречⷭ҇таѧ, <caesura></caesura>во ст҃ѣ́мъ ржⷭ҇твѣ̀ твое́мъ. <caesura></caesura>То̀ пра́зднꙋютъ и҆ лю́дїе твоѝ, <caesura></caesura>вины̀ прегрѣше́нїй и҆зба́вльшесѧ, <caesura></caesura>внегда̀ зва́ти тѝ: <caesura></caesura>непло́ды ражда́етъ бцⷣꙋ, и҆ пита́тельницꙋ жи́зни на́шеѧ.

{/fold}

{fold-h2:Въ г҃і-й де́нь. Па́мѧть ѡ҆бновле́нїй хра́ма воскрⷭ҇нїѧ.}

<rubric class="inline">Тропа́рь, гла́съ д҃:</rubric> <red>Ꙗ҆́</red>коже вы́шнїѧ тве́рди благолѣ́пїе, <caesura></caesura>и҆ ни́жнюю споказа́лъ є҆сѝ красотꙋ̀ ст҃а́гѡ селе́нїѧ сла́вы твоеѧ̀, гдⷭ҇и, <caesura></caesura>ѹ҆твердѝ сїѐ во вѣ́къ вѣ́ка, <caesura></caesura>и҆ прїимѝ на̑ша въ не́мъ непреста́ннѡ приноси̑маѧ тебѣ̀ молє́нїѧ, бцⷣею, <caesura></caesura>всѣ́хъ животѐ и҆ воскресе́нїе.

<rubric class="inline">Конда́къ, гла́съ в҃.</rubric> <podoben>Подо́бенъ: <incipit><red>Т</red>вє́рдыѧ:</incipit></podoben> <red>Ѡ҆</red>бновлє́нїѧ дх҃а въ сердца́хъ, <caesura></caesura>и҆ просвѣще́нїемъ внꙋ́трєннимъ да́рꙋй, <caesura></caesura>вѣ́рою соверша́ющымъ свѧщє́ннаѧ ѡ҆бновлє́нїѧ хра́ма до́мꙋ твоегѡ̀, <caesura></caesura>є҆мꙋ́же благоволи́лъ є҆сѝ созда́тисѧ, въ твоѐ бжⷭ҇твенное и҆́мѧ, <caesura></caesura>є҆ди́не во ст҃ы́хъ прославлѧ́емый.

{/fold}

{fold-h2:Въ то́йже де́нь, предпра́зднство воздви́женїѧ честна́гѡ крⷭ҇та̀.}

<rubric class="inline">Тропа́рь, гла́съ д҃:</rubric> <red>Ж</red>ивотворѧ́щїй крⷭ҇тъ твоеѧ̀ бл҃гости, <caesura></caesura>є҆го́же дарова́лъ є҆сѝ на́мъ недостѡ́йнымъ, гдⷭ҇и, <caesura></caesura>тебѣ̀ прино́симъ въ моли́твꙋ, <caesura></caesura>спасѝ лю́ди, и҆ гра́дъ тво́й молѧ́щїйсѧ, бцⷣею, <caesura></caesura>є҆ди́не чл҃вѣколю́бче.

<rubric class="inline">Конда́къ, гла́съ д҃.</rubric> <podoben>Подо́бенъ: <incipit><red>Ꙗ҆</red>ви́лсѧ є҆сѝ:</incipit></podoben> <red>Н</red>е́бо многосвѣ́тлое цр҃ковь показа́сѧ, <caesura></caesura>всѧ̑ просвѣща́ющаѧ вѣ̑рныѧ, въ не́йже стоѧ́ще зове́мъ: <caesura></caesura>се́й до́мъ ѹ҆твердѝ, гдⷭ҇и.

{/fold}

{fold-h2:Въ д҃і-й де́нь. Всемі́рное воздви́женїе честна́гѡ и҆ животворѧ́щагѡ крⷭ҇та̀.}

<rubric class="inline">Тропа́рь, гла́съ а҃:</rubric> <red>С</red>пасѝ, гдⷭ҇и, лю́ди твоѧ̑, <caesura></caesura>и҆ благословѝ достоѧ́нїе твоѐ, <caesura></caesura>побѣ̑ды на сопроти̑вныѧ да́рꙋѧ, <caesura></caesura>и҆ твоѐ сохранѧ́ѧ крⷭ҇то́мъ твои́мъ жи́тельство.

<rubric class="inline">Конда́къ, гла́съ д҃.</rubric> <rubric class="inline">Подо́бенъ:</rubric> <red>В</red>ознесы́йсѧ на крⷭ҇тъ во́лею, <caesura></caesura>тезоимени́томꙋ твоемꙋ̀ но́вомꙋ жи́тельствꙋ, <caesura></caesura>щедрѡ́ты твоѧ̑ да́рꙋй, хрⷭ҇тѐ бж҃е. <caesura></caesura>Возвеселѝ на́съ си́лою твое́ю, <caesura></caesura>побѣ̑ды даѧ̀ на́мъ на сопоста́ты, <caesura></caesura>посо́бїе и҆мꙋ́щымъ твоѐ ѻ҆рꙋ́жїе ми́ра, <caesura></caesura>непобѣди́мꙋю побѣ́дꙋ.

{/fold}

{fold-h2:Въ к҃а-й де́нь. Ст҃и́телѧ дими́трїа, митрополі́та росто́вскагѡ.}

<rubric class="inline">Тропа́рь, гла́съ и҃:</rubric> <red>П</red>равосла́вїѧ ревни́телю, и҆ раско́ла и҆скорени́телю, <caesura></caesura>рѡссі́йскїй цѣле́бниче, и҆ но́вый къ бг҃ꙋ мл҃твенниче, <caesura></caesura>списа́ньми твои́ми бꙋ́ихъ ѹ҆цѣломꙋ́дрилъ є҆сѝ. <caesura></caesura>Цѣвни́це дх҃о́внаѧ, <caesura></caesura>дими́трїе бл҃же́нне, <caesura></caesura>молѝ хрⷭ҇та̀ бг҃а сп҃сти́сѧ дꙋша́мъ на́шымъ.

<rubric class="inline">Конда́къ, гла́съ и҃:</rubric> <red>Ѕ</red>вѣздꙋ̀ рѡссі́йскꙋю, ѿ кі́ева возсїѧ́вшꙋю <caesura></caesura>и҆ чрез̾ но́вградъ сѣ́верскїй въ росто́въ дости́гшꙋю, <caesura></caesura>всю́ же странꙋ̀ сїю̀ ѹ҆че́ньми и҆ чꙋдесы̀ ѡ҆зари́вшꙋю, <caesura></caesura>ѹ҆бл҃жи́мъ златослове́снаго ѹ҆чи́телѧ дими́трїа: <caesura></caesura>то́й бо всѣ́мъ всѧ̑ написа̀, ꙗ҆̀же къ наставле́нїю, <caesura></caesura>да всѣ́хъ прїѡбрѧ́щетъ, ꙗ҆́коже па́ѵелъ хрⷭ҇тꙋ̀, <caesura></caesura>и҆ сп҃се́тъ правовѣ́рїемъ дꙋ́шы на́шѧ.

{/fold}

{fold-h2:Въ к҃г-й де́нь. Зача́тїе крести́телѧ гдⷭ҇нѧ і҆ѡа́нна.}

<rubric class="inline">Тропа́рь, гла́съ д҃:</rubric> <red>П</red>е́рвѣе неражда́ющаѧ непло́ды возвесели́сѧ: <caesura></caesura>се́ бо зачала̀ є҆сѝ сл҃нца свѣти́льника ꙗ҆́вѣ, <caesura></caesura>просвѣща́ти и҆мꙋ́ща всю̀ вселе́ннꙋю, слѣпото́ю недꙋ́гꙋющꙋю. <caesura></caesura>Ликꙋ́й, заха́рїе, вопїѧ̀ со дерзнове́нїемъ: <caesura></caesura>прⷪ҇ро́къ вы́шнѧгѡ є҆́сть, хотѧ́й роди́тисѧ.

<rubric class="inline">Конда́къ, гла́съ а҃.</rubric> <podoben>Подо́бенъ: <incipit><red>Л</red>и́къ а҆́гг҃льскїй:</incipit></podoben> <red>В</red>есели́тсѧ свѣ́тлѡ заха́рїа вели́кїй, <caesura></caesura>со всесла́вною є҆лїсаве́тїю сопрꙋ́жницею, <caesura></caesura>досто́йнѡ зачина́юще і҆ѡа́нна прⷣте́чꙋ, <caesura></caesura>є҆го́же а҆рха́гг҃лъ благовѣстѝ ра́дꙋѧсѧ, <caesura></caesura>и҆ человѣ́цы достодо́лжнѡ почти́мъ, <caesura></caesura>ꙗ҆́кѡ таи́нника благода́ти.

{/fold}

{fold-h2:Въ к҃є-й де́нь. Преставле́нїе прпⷣбнагѡ се́ргїа ра́донежскагѡ.}

<rubric class="inline">Тропа́рь, гла́съ д҃:</rubric> <red>И҆́</red>же добродѣ́телей подви́жникъ, <caesura></caesura>ꙗ҆́кѡ и҆́стинный во́инъ хрⷭ҇та̀ бг҃а, <caesura></caesura>на стра̑сти вельмѝ подвиза́лсѧ є҆сѝ въ жи́зни вре́меннѣй, <caesura></caesura>въ пѣ́нїихъ, бдѣ́нїихъ же, и҆ поще́нїихъ ѻ҆́бразъ бы́въ твои̑мъ ѹ҆ченикѡ́мъ. <caesura></caesura>Тѣ́мже и҆ всели́сѧ въ тѧ̀ прест҃ы́й дх҃ъ, <caesura></caesura>є҆гѡ́же дѣ́йствїемъ свѣ́тлѡ ѹ҆кра́шенъ є҆сѝ: <caesura></caesura>но ꙗ҆́кѡ и҆мѣ́ѧ дерзнове́нїе ко ст҃ѣ́й трⷪ҇цѣ, <caesura></caesura>помина́й ста́до, є҆́же собра́лъ є҆сѝ, мꙋ́дре, <caesura></caesura>и҆ не забꙋ́ди, ꙗ҆́коже ѡ҆бѣща́лсѧ є҆сѝ, <caesura></caesura>посѣща́ѧ ча̑дъ твои́хъ, <caesura></caesura>се́ргїе прпⷣбне, ѻ҆́ч҃е на́шъ.

<rubric class="inline">Конда́къ, гла́съ и҃.</rubric> <podoben>Подо́бенъ: <incipit><red>В</red>збра́нной воево́дѣ:</incipit></podoben> <red>Х</red>рⷭ҇то́вою любо́вїю ѹ҆ѧзви́всѧ, прпⷣбне, <caesura></caesura>и҆ томꙋ̀ невозвра́тнымъ жела́нїемъ послѣ́довавъ, <caesura></caesura>всѧ́кое наслажде́нїе плотско́е возненави́дѣлъ є҆сѝ, <caesura></caesura>и҆ ꙗ҆́кѡ со́лнце ѻ҆те́чествꙋ твоемꙋ̀ возсїѧ́лъ є҆сѝ: <caesura></caesura>тѣ́мъ и҆ хрⷭ҇то́съ да́ромъ чꙋде́съ ѡ҆богати́ тѧ, <caesura></caesura>помина́й на́съ, чтꙋ́щихъ пресвѣ́тлꙋю па́мѧть твою̀, да зове́мъ тѝ: <caesura></caesura>ра́дꙋйсѧ, се́ргїе бг҃омꙋ́дре.

{/fold}

{fold-h2:Въ к҃ѕ-й де́нь. Преставле́нїе а҆пⷭ҇ла и҆ є҆ѵⷢ҇лі́ста і҆ѡа́нна бг҃осло́ва.}

<rubric class="inline">Тропа́рь, гла́съ в҃:</rubric> <red>А҆</red>пⷭ҇ле хрⷭ҇тꙋ̀ бг҃ꙋ возлю́бленне, <caesura></caesura>ѹ҆скорѝ и҆зба́вити лю́ди без̾ѿвѣ́тны: <caesura></caesura>прїе́млетъ тѧ̀ припа́дающа, <caesura></caesura>и҆́же па́дша на пе́рси прїе́мый. <caesura></caesura>Є҆го́же молѝ, бг҃осло́ве, <caesura></caesura>и҆ належа́щꙋю мглꙋ̀ ꙗ҆зы́кѡвъ разгна́ти, <caesura></caesura>просѧ̀ на́мъ ми́ра и҆ ве́лїѧ ми́лости.

<rubric class="inline">Конда́къ, гла́съ в҃:</rubric> <red>В</red>ели́чїѧ твоѧ̑, дѣ́вственниче, кто̀ повѣ́сть; <caesura></caesura>то́чиши бо чꙋдеса̀, и҆ и҆злива́еши и҆сцѣлє́нїѧ, <caesura></caesura>и҆ мо́лишисѧ ѡ҆ дꙋша́хъ на́шихъ, <caesura></caesura>ꙗ҆́кѡ бг҃осло́въ и҆ дрꙋ́гъ хрⷭ҇то́въ.

{/fold}

{fold-h2:Въ то́йже де́нь, ст҃и́телѧ тѵ́хѡна, патрїа́рха рѡссі́йскаго.}

<rubric class="inline">Тропа́рь, гла́съ а҃:</rubric> <red>А҆</red>пⷭ҇льскихъ преда́нїй ревни́телѧ <caesura></caesura>и҆ хрⷭ҇то́вы цр҃кве па́стырѧ до́браго, <caesura></caesura>дꙋ́шꙋ свою̀ за ѻ҆́вцы положи́вшаго, <caesura></caesura>жре́бїемъ бж҃їимъ и҆збра́ннаго <caesura></caesura>всерѡссі́йскагѡ патрїа́рха тѵ́хѡна восхва́лимъ, <caesura></caesura>и҆ къ немꙋ̀ съ вѣ́рою и҆ ѹ҆пова́нїемъ возопїи́мъ: <caesura></caesura>предста́тельствомъ ст҃и́тельскимъ ко гдⷭ҇ꙋ <caesura></caesura>цр҃ковь рꙋ́сскꙋю въ тишинѣ̀ соблюдѝ, <caesura></caesura>расточє́ннаѧ ча̑да є҆ѧ̀ во є҆ди́но ста́до соберѝ, <caesura></caesura>ѿстꙋпи́вшыѧ ѿ пра́выѧ вѣ́ры къ покаѧ́нїю ѡ҆братѝ, <caesura></caesura>странꙋ̀ на́шꙋ ѿ междоꙋсо́бныѧ бра́ни сохранѝ, <caesura></caesura>и҆ ми́ръ бж҃їй лю́демъ и҆спросѝ.

<rubric class="inline">И҆́нъ тропа́рь, гла́съ г҃:</rubric> <red>В</red>ъ годи́нꙋ тѧ́жкꙋю бг҃мъ и҆збра́нный, <caesura></caesura>въ соверше́нной ст҃ости и҆ любвѝ бг҃а просла́вилъ є҆сѝ, <caesura></caesura>во смире́нїи вели́чїе, въ простотѣ̀ и҆ кро́тости си́лꙋ бж҃їю ꙗ҆влѧ́ѧй, <caesura></caesura>положи́лъ є҆сѝ дш҃ꙋ за цр҃ковь, за лю́ди своѧ̀, <caesura></caesura>и҆сповѣ́дниче патрїа́рше, ст҃е тѵ́хѡне, <caesura></caesura>молѝ хрⷭ҇та̀ бг҃а, <caesura></caesura>є҆мꙋ́же сораспѧ́лсѧ є҆сѝ, <caesura></caesura>и҆ ны́нѣ спастѝ зе́млю рꙋ́сскꙋю и҆ па́ствꙋ твою̀.

<rubric class="inline">Конда́къ, гла́съ в҃:</rubric> <red>Т</red>и́хостїю нра́ва ѹ҆кра́шенъ, <caesura></caesura>кро́тость и҆ милосе́рдїе ка́ющымсѧ ꙗ҆влѧ́ѧй, <caesura></caesura>во и҆сповѣ́данїи правосла́вныѧ вѣ́ры и҆ любвѐ ко гдⷭ҇ꙋ <caesura></caesura>тве́рдъ и҆ непрекло́ненъ пребы́лъ є҆сѝ, <caesura></caesura>ст҃и́телю хрⷭ҇то́въ тѵ́хѡне. <caesura></caesura>Моли́сѧ ѡ҆ на́съ, да не разлꙋчи́мсѧ ѿ любвѐ бж҃їѧ, <caesura></caesura>ꙗ҆́же ѡ҆ хрⷭ҇тѐ і҆и҃сѣ, гдⷭ҇ѣ на́шемъ.

<rubric class="inline">И҆́нъ конда́къ, гла́съ є҃:</rubric> <red>С</red>лꙋже́нїе твоѐ и҆спо́лнено сто́номъ и҆ го́ремъ, <caesura></caesura>сщ҃енномꙋ́чениче тѵ́хѡне, патрїа́рше на́шъ, <caesura></caesura>но бы́лъ є҆сѝ пра́вило вѣ́ры и҆ ѻ҆́бразъ кро́тости, <caesura></caesura>побѣжда́ѧй ра́спри и҆ раздѣле́нїѧ, <caesura></caesura>си́лою смире́нїѧ и҆ любвѝ хрⷭ҇то́вой <caesura></caesura>противоста́лъ є҆сѝ ѕло́бѣ сатани́нской, <caesura></caesura>возгла́вилъ є҆сѝ до́брое во́инство но́выхъ мч҃ениковъ, <caesura></caesura>цр҃ковь рꙋ́сскꙋю ѹ҆тверди́вшихъ навѣ́ки.

{/fold}
