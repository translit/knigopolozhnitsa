---
title: "Трⷪ҇чны ѻ҆сьмѝ гласѡ́въ"
navigation:
  key: service-horologionadd-22
  title: "Трⷪ҇чны ѻ҆сьмѝ гласѡ́въ"
  parent: service-horologionadd
  order: 22
type: "service"
---

# Трⷪ҇чны ѻ҆сьмѝ гласѡ́въ.

<rubric>Вѣ́домо бꙋ́ди, ꙗ҆́кѡ въ концѣ̀ трⷪ҇чныхъ, глаго́лемъ си́це:</rubric>

<rubric class="inline">Въ понедѣ́льникъ:</rubric> <red>П</red>редста́тельствы безпло́тныхъ твои́хъ поми́лꙋй на́съ.

<rubric class="inline">Во вто́рникъ:</rubric> <red>М</red>л҃твами прⷣте́чи твоегѡ̀ поми́лꙋй на́съ.

<rubric class="inline">Въ сре́дꙋ и҆ въ пѧто́къ:</rubric> <red>С</red>и́лою крⷭ҇та̀ твоегѡ̀ сохранѝ на́съ гдⷭ҇и.

<rubric class="inline">Въ четверто́къ:</rubric> <red>М</red>л҃твами ст҃ы́хъ а҆пⷭ҇лъ твои́хъ, и҆ ст҃и́телѧ нїкола́а поми́лꙋй на́съ.

<rubric>А҆ ѹ҆ про́чихъ двою̀ трⷪ҇чнѡвъ глаго́лати, ꙗ҆́коже въ конца́хъ и҆́хъ пи́сано є҆́сть.</rubric>

{fold-h2:Пѣ̑сни трⷪ҇чны, гла́съ а҃.}

<red>П</red>лотски́ми ѡ҆бразова́нїи безпло́тныхъ си́лъ <caesura></caesura>къ мы́сленномꙋ и҆ невеще́ственномꙋ возводи́ми ѹ҆мꙋ̀, <caesura></caesura>и҆ трист҃о́ю пѣ́снїю трїѷпоста́снагѡ бж҃ества̀ прїе́млюще сїѧ́нїе, <caesura></caesura>херꙋві́мски возопїи́мъ є҆ди́номꙋ бг҃ꙋ: <caesura></caesura>ст҃ъ, ст҃ъ, ст҃ъ є҆сѝ бж҃е на́шъ.

<rubric class="inline">Сла́ва:</rubric> <red>С</red>о всѣ́ми нбⷭ҇ными си́лами: <caesura></caesura>херꙋві́мски сꙋ́щемꙋ въ вы́шнихъ возопїи́мъ, <caesura></caesura>трист҃ꙋ́ю возсыла́юще хвалꙋ̀: <caesura></caesura>ст҃ъ, ст҃ъ, ст҃ъ є҆сѝ бж҃е на́шъ, мл҃твами всѣ́хъ ст҃ы́хъ твои́хъ поми́лꙋй на́съ.

<rubric class="inline">И҆ ны́нѣ:</rubric> <red>В</red>оста́вше ѿ сна̀, припа́даемъ тѝ, бл҃же, <caesura></caesura>и҆ а҆́гг҃льскꙋю пѣ́снь вопїе́мъ тѝ, си́льне: <caesura></caesura>ст҃ъ, ст҃ъ, ст҃ъ є҆сѝ бж҃е, бцⷣею поми́лꙋй на́съ.

{/fold}

{fold-h2:Пѣ̑сни трⷪ҇чны, гла́съ в҃.}

<red>В</red>ы̑шнїѧ си̑лы подража́юще на землѝ, <caesura></caesura>побѣ́днꙋю пѣ́снь прино́симъ тѝ, бл҃же: <caesura></caesura>ст҃ъ, ст҃ъ, ст҃ъ є҆сѝ бж҃е на́шъ.

<rubric class="inline">Сла́ва:</rubric> <red>Н</red>есозда́нное є҆стество̀, всѣ́хъ зижди́телю, <caesura></caesura>ѹ҆стнѣ̀ на́ша ѿве́рзи, ꙗ҆́кѡ да возвѣсти́мъ хвалꙋ̀ твою̀ вопїю́ще: <caesura></caesura>ст҃ъ, ст҃ъ, ст҃ъ є҆сѝ бж҃е на́шъ, мл҃твами всѣ́хъ ст҃ы́хъ твои́хъ поми́лꙋй на́съ.

<rubric class="inline">И҆ ны́нѣ:</rubric> <red>Ѿ</red> ѻ҆дра̀ и҆ сна̀ воздви́глъ мѧ̀ є҆сѝ, гдⷭ҇и, <caesura></caesura>ѹ҆́мъ мо́й просвѣтѝ и҆ се́рдце, <caesura></caesura>и҆ ѹ҆стнѣ̀ моѝ ѿве́рзи, во є҆́же пѣ́ти тѧ̀ ст҃а́ѧ трⷪ҇це: <caesura></caesura>ст҃ъ, ст҃ъ, ст҃ъ є҆сѝ бж҃е, бцⷣею поми́лꙋй на́съ.

{/fold}

{fold-h2:Пѣ̑сни трⷪ҇чны, гла́съ г҃.}

<red>Т</red>рⷪ҇це є҆диносꙋ́щнаѧ и҆ нераздѣ́льнаѧ, <caesura></caesura>є҆ди́нице трїѷпоста́снаѧ и҆ соприсносꙋ́щнаѧ, <caesura></caesura>тебѣ̀ ꙗ҆́кѡ бг҃ꙋ а҆́гг҃льскꙋю пѣ́снь вопїе́мъ: <caesura></caesura>ст҃ъ, ст҃ъ, ст҃ъ є҆сѝ бж҃е на́шъ.

<rubric class="inline">Сла́ва:</rubric> <red>Ѻ҆</red>ц҃а̀ безнача́льна, сн҃а собезнача́льна, дх҃а соприсносꙋ́щна, <caesura></caesura>бж҃ество̀ є҆ди́но, <caesura></caesura>херꙋві́мски славосло́вити дерза́юще, глаго́лемъ: <caesura></caesura>ст҃ъ, ст҃ъ, ст҃ъ є҆сѝ бж҃е на́шъ, мл҃твами всѣ́хъ ст҃ы́хъ твои́хъ поми́лꙋй на́съ.

<rubric class="inline">И҆ ны́нѣ:</rubric> <red>Н</red>апра́снѡ сꙋдїѧ̀ прїи́детъ, и҆ коегѡ́ждо дѣѧ̑нїѧ ѡ҆бнажа́тсѧ, <caesura></caesura>но стра́хомъ зове́мъ въ полꙋ́нощи: <caesura></caesura>ст҃ъ, ст҃ъ, ст҃ъ є҆сѝ бж҃е на́шъ, бцⷣею поми́лꙋй на́съ.

{/fold}

{fold-h2:Пѣ̑сни трⷪ҇чны, гла́съ д҃.}

<red>Ѹ҆́</red>мныхъ твои́хъ слꙋ́гъ, приноси́ти сме́ртнїи пѣ́снь дерза́юще, глаго́лемъ: <caesura></caesura>ст҃ъ, ст҃ъ, ст҃ъ є҆сѝ бж҃е на́шъ.

<rubric class="inline">Сла́ва:</rubric> <red>Ꙗ҆́</red>кѡ чи́ни ны́нѣ а҆́гг҃льстїи на нб҃сѝ, <caesura></caesura>и҆ стоѧ̑нїѧ стра́хомъ человѣ́чєскаѧ и҆ землѝ, <caesura></caesura>побѣ́днꙋю пѣ́снь прино́симъ тѝ, бл҃же: <caesura></caesura>ст҃ъ, ст҃ъ, ст҃ъ є҆сѝ бж҃е на́шъ, мл҃твами всѣ́хъ ст҃ы́хъ твои́хъ поми́лꙋй на́съ.

<rubric class="inline">И҆ ны́нѣ:</rubric> <red>Б</red>езнача́льнаго твоего̀ ѻ҆ц҃а̀ <caesura></caesura>и҆ тебѐ хрⷭ҇тѐ бж҃е, <caesura></caesura>и҆ прест҃а́го твоего̀ дх҃а <caesura></caesura>херꙋві́мски славосло́вити дерза́юще глаго́лемъ: <caesura></caesura>ст҃ъ, ст҃ъ, ст҃ъ, є҆сѝ бж҃е на́шъ, бцⷣею поми́лꙋй на́съ.

{/fold}

{fold-h2:Пѣ̑сни трⷪ҇чны, гла́съ є҃.}

<red>П</red>ѣ́нїю вре́мѧ и҆ мл҃твѣ ча́съ, <caesura></caesura>прилѣ́жнѡ возопїи́мъ є҆ди́номꙋ бг҃ꙋ: <caesura></caesura>ст҃ъ, ст҃ъ, ст҃ъ є҆сѝ бж҃е на́шъ.

<rubric class="inline">Сла́ва:</rubric> <red>Ѡ҆</red>бразова́ти дерза́юще ѹ҆́мнаѧ твоѧ̑ вѡ́инства, <caesura></caesura>трⷪ҇це безнача́льнаѧ, <caesura></caesura>ѹ҆сты̀ недосто́йными вопїе́мъ: <caesura></caesura>ст҃ъ, ст҃ъ, ст҃ъ є҆сѝ бж҃е на́шъ, мл҃твами всѣ́хъ ст҃ы́хъ твои́хъ поми́лꙋй на́съ.

<rubric class="inline">И҆ ны́нѣ:</rubric> <red>И҆́</red>же въ ложесна̀ дв҃и́чєскаѧ вмѣсти́выйсѧ <caesura></caesura>и҆ нѣ́дръ ѻ҆ч҃скихъ не разлꙋчи́выйсѧ, <caesura></caesura>со а҆́гг҃лы и҆ на́съ хрⷭ҇тѐ бж҃е, прїимѝ вопїю́щихъ тѝ: <caesura></caesura>ст҃ъ, ст҃ъ, ст҃ъ є҆сѝ бж҃е на́шъ, бцⷣею поми́лꙋй на́съ.

{/fold}

{fold-h2:Пѣ̑сни трⷪ҇чны, гла́съ ѕ҃.}

<red>П</red>редстоѧ́ще со стра́хомъ херꙋві́ми <caesura></caesura>ѹ҆жаса́ющесѧ съ тре́петомъ серафі́ми, <caesura></caesura>трист҃ꙋ́ю пѣ́снь прино́сѧтъ немо́лчнымъ гла́сомъ. <caesura></caesura>Съ ни́миже и҆ мы̀ вопїе́мъ грѣ́шнїи: <caesura></caesura>ст҃ъ, ст҃ъ, ст҃ъ є҆сѝ бж҃е на́шъ.

<rubric class="inline">Сла́ва:</rubric> <red>Б</red>езпло́тными ѹ҆сты̀, немо́лчными славослове́ньми, <caesura></caesura>шестокри́льнїи вопїю́тъ тѝ трист҃ꙋ́ю пѣ́снь бж҃е на́шъ. <caesura></caesura>И҆ мы̀ и҆́же на землѝ, недосто́йными ѹ҆сты̀ хвалꙋ́ ти возсыла́емъ: <caesura></caesura>ст҃ъ, ст҃ъ, ст҃ъ є҆сѝ бж҃е на́шъ мл҃твами всѣ́хъ ст҃ы́хъ твои́хъ поми́лꙋй на́съ.

<rubric class="inline">И҆ ны́нѣ:</rubric> <red>Т</red>рⷪ҇чныѧ є҆ди́ницы бж҃ество̀ неслїѧ́ннымъ соедине́нїемъ сла́вимъ, <caesura></caesura>и҆ а҆́гг҃льскꙋю пѣ́снь вопїе́мъ: <caesura></caesura>ст҃ъ, ст҃ъ, ст҃ъ є҆сѝ бж҃е на́шъ, бцⷣею поми́лꙋй на́съ.

{/fold}

{fold-h2:Пѣ̑сни трⷪ҇чны, гла́съ з҃.}

<red>В</red>ы́шнею си́лою херꙋві́мски воспѣва́емый, <caesura></caesura>и҆ бж҃е́ственною сла́вою а҆́гг҃льски покланѧ́емый, <caesura></caesura>прїимѝ и҆ на́съ сꙋ́щихъ на землѝ, <caesura></caesura>недосто́йными ѹ҆стна́ми хвале́нїе тебѣ̀ возсыла́ющихъ: <caesura></caesura>ст҃ъ, ст҃ъ ст҃ъ є҆сѝ бж҃е на́шъ.

<rubric class="inline">Сла́ва:</rubric> <red>Ꙗ҆́</red>кѡ со́нъ лѣ́ность ѿложи́вши, дꙋшѐ, <caesura></caesura>и҆справле́нїе къ хвале́нїю покажѝ сꙋдїѝ, <caesura></caesura>и҆ со стра́хомъ возопі́й: <caesura></caesura>ст҃ъ, ст҃ъ, ст҃ъ є҆сѝ бж҃е на́шъ, мл҃твами всѣ́хъ ст҃ы́хъ твои́хъ поми́лꙋй на́съ.

<rubric class="inline">И҆ ны́нѣ:</rubric> <red>Н</red>епристꙋ́пномꙋ бж҃ествꙋ̀, во є҆ди́ницѣ трⷪ҇цѣ, <caesura></caesura>серафі́мскꙋю трист҃ꙋ́ю возсыла́юще хвалꙋ̀, со стра́хомъ возопїи́мъ: <caesura></caesura>ст҃ъ, бг҃ъ, ст҃ъ є҆сї бж҃е на́шъ, бцⷣею поми́лꙋй на́съ.

{/fold}

{fold-h2:Пѣ̑сни трⷪ҇чны, гла́съ и҃.}

<red>Н</red>а нб҃о сердца̀ и҆мꙋ́ще, а҆́гг҃льскїй подража́имъ чи́нъ, <caesura></caesura>и҆ со стра́хомъ сꙋдїѝ припаде́мъ, побѣ́днꙋю взыва́юще хвалꙋ̀: <caesura></caesura>ст҃ъ, ст҃ъ, ст҃ъ є҆сѝ бж҃е на́шъ.

<rubric class="inline">Сла́ва:</rubric> <red>З</red>рѣ́ти тебѐ не смѣ́юще херꙋві́ми, летѧ́ще <caesura></caesura>зовꙋ́тъ со восклица́нїемъ, бж҃е́ственнꙋю пѣ́снь трист҃а́гѡ гла́са, <caesura></caesura>съ ни́миже и҆ мы̀ вопїе́мъ тѝ: <caesura></caesura>ст҃ъ, ст҃ъ, ст҃ъ є҆сѝ бж҃е на́шъ, мл҃твами всѣ́хъ ст҃ы́хъ твои́хъ поми́лꙋй на́съ.

<rubric class="inline">И҆ ны́нѣ:</rubric> <red>С</red>лѧца́еми мно́жествомъ прегрѣше́нїй на́шихъ, <caesura></caesura>и҆ не смѣ́юще воззрѣ́ти на высотꙋ̀ нбⷭ҇нꙋю, <caesura></caesura>дꙋ́шꙋ съ тѣ́ломъ прекло́ньше, <caesura></caesura>со а҆́гг҃лы пѣ́снь вопїе́мъ тѝ: <caesura></caesura>ст҃ъ, ст҃ъ, ст҃ъ є҆сѝ бж҃е, бцⷣею поми́лꙋй на́съ.

{/fold}

<rubric>Та́же стїхосло́вимъ ѱалти́рь и҆ сѣда́льны по чи́нꙋ и҆́хъ: и҆ пѧтьдесѧ́тый ѱало́мъ.</rubric>
