---
title: "Бг҃оро́дичны ѻ҆сьмѝ гласѡ́въ, поє́мыѧ є҆гда́ є҆́сть сла́ва: ст҃о́мꙋ въ мине́и, и҆ ны́нѣ, по гла́сꙋ сїѧ̑"
navigation:
  key: service-horologionadd-19
  title: "Бг҃оро́дичны ѻ҆сьмѝ гласѡ́въ"
  parent: service-horologionadd
  order: 19
type: "service"
---

# Бг҃оро́дичны ѻ҆сьмѝ гласѡ́въ, поє́мыѧ є҆гда́ є҆́сть сла́ва: ст҃о́мꙋ въ мине́и, и҆ ны́нѣ, по гла́сꙋ сїѧ̑.

{fold-h2:Гла́съ а҃.}

## Въ недѣ́лю ве́чера бг҃оро́диченъ:

<red>Н</red>бⷭ҇ныхъ чинѡ́въ ра́дованїе, <caesura></caesura>на землѝ человѣ́кѡвъ крѣ́пкое предста́тельство, <caesura></caesura>пречⷭ҇таѧ дв҃о, <caesura></caesura>спаси́ ны, и҆̀же къ тебѣ̀ прибѣга́ющыѧ: <caesura></caesura>ꙗ҆́кѡ на тѧ̀ ѹ҆пова́нїе по бз҃ѣ, бцⷣе, возложи́хомъ.

## Въ понедѣ́льникъ ѹ҆́тра бг҃оро́диченъ:

<red>С</red>т҃ѣ́йшаѧ ст҃ы́хъ всѣ́хъ си́лъ, <caesura></caesura>честнѣ́йшаѧ всеѧ̀ тва́ри, бцⷣе, влⷣчце мі́ра, <caesura></caesura>спаси́ ны, сп҃са ро́ждшаѧ, <caesura></caesura>ѿ прегрѣше́нїй тмори́чныхъ и҆ бѣ́дъ, <caesura></caesura>ꙗ҆́кѡ блага́ѧ, моли́твами твои́ми.

## Въ понедѣ́льникъ ве́чера бг҃оро́диченъ:

<red>Д</red>в҃о всепѣ́таѧ, <caesura></caesura>ю҆́же къ тебѣ̀ та́йнꙋ мѡѷсе́й прⷪ҇ро́ческима ви́дѣ ѻ҆чи́ма, <caesura></caesura>кꙋпинꙋ̀ горѧ́щꙋ и҆ неѡпалѧ́емꙋ: <caesura></caesura>бж҃ества́ бо ѻ҆́гнь ѹ҆тро́бꙋ твою̀, чⷭ҇таѧ, не ѡ҆палѝ. <caesura></caesura>Тѣ́мже мо́лимъ тѧ̀, ꙗ҆́кѡ мт҃рь бг҃а на́шегѡ, <caesura></caesura>ми́ръ и҆спроси́ти мі́рови, и҆ ве́лїю ми́лость.

## Во вто́рникъ ѹ҆́тра бг҃оро́диченъ:

<red>Б</red>лꙋдни́цꙋ и҆ блꙋ́днаго а҆́зъ, и҆ разбо́йника побѣди́хъ, <caesura></caesura>и҆ мытарѧ̀ прегрѣше́нїй преминꙋ́хъ, и҆ нїнеѵі́тѧны. <caesura></caesura>Ѹ҆вы̀ мнѣ̀, что̀ бꙋ́дꙋ; <caesura></caesura>ка́кѡ ѹ҆бѣ́гнꙋ мꙋ́ки а҆́зъ ѻ҆каѧ́нный; <caesura></caesura>чⷭ҇таѧ, припа́даю тѝ, <caesura></caesura>ѹ҆ще́дри мѧ̀ ми́лостїю твое́ю, <caesura></caesura>ꙗ҆́коже ѻ҆́ныѧ сн҃ъ тво́й спа́слъ є҆́сть.

## Въ сре́дꙋ ве́чера бг҃оро́диченъ:

<red>Р</red>а́дꙋйсѧ, ра́дость пра́дѣдѡвъ, <caesura></caesura>а҆пⷭ҇толѡвъ, и҆ мꙋ́ченикѡвъ весе́лїе, <caesura></caesura>и҆ покро́въ на́съ, дв҃о, твои́хъ рабѡ́въ.

## Въ четверто́къ ѹ҆́тра бг҃оро́диченъ:

<red>Р</red>а́дꙋйсѧ, бг҃оро́дице дв҃о, <caesura></caesura>ра́дꙋйсѧ, похвало̀ всеѧ̀ вселе́нныѧ, <caesura></caesura>ра́дꙋйсѧ, пречⷭ҇таѧ мт҃и бж҃їѧ благослове́ннаѧ.

## Въ пѧто́къ ве́чера бг҃оро́диченъ:

<red>В</red>ои́стиннꙋ па́че ѹ҆ма̀ <caesura></caesura>чꙋ̑днаѧ твоѧ̑ вели̑чїѧ, ржⷭ҇тва̀ твоегѡ̀, бг҃оневѣ́сто, <caesura></caesura>ꙗ҆́же проповѣ́даша прⷪ҇ро́цы всѝ, <caesura></caesura>всѧ̑ пресла̑внаѧ, <caesura></caesura>зача́тїе и҆ ржⷭ҇тво̀, всепѣ́таѧ, недомы́сленно, и҆ несказа́нно, <caesura></caesura>и҆́мже мі́ръ спа́слъ є҆́сть, ꙗ҆́кѡ милосе́рдъ.

## Въ сꙋббѡ́тꙋ ѹ҆́тра бг҃оро́диченъ:

<red>Р</red>а́дꙋйсѧ ѿ на́съ, ст҃а́ѧ бцⷣе дв҃о, <caesura></caesura>чи́стый сосꙋ́де всеѧ̀ вселе́нныѧ, <caesura></caesura>свѣщѐ неꙋгаси́маѧ, вмѣсти́лище невмѣсти́магѡ, <caesura></caesura>хра́ме неѡбори́мый: <caesura></caesura>ра́дꙋйсѧ, и҆зъ неѧ́же роди́сѧ а҆́гнецъ бж҃їй, <caesura></caesura>взе́млѧй грѣхѝ всегѡ̀ мі́ра.

{/fold}

{fold-h2:Гла́съ в҃.}

## Въ недѣ́лю ве́чера бг҃оро́диченъ:

<red>Р</red>а́дꙋйсѧ, мр҃і́е бцⷣе, хра́ме неразрꙋши́мый, <caesura></caesura>па́че же ст҃ы́й, ꙗ҆́коже вопїе́тъ прⷪ҇ро́къ: <caesura></caesura>свѧ́тъ хра́мъ тво́й, ди́венъ въ пра́вдѣ.

## Въ понедѣ́льникъ ѹ҆́тра бг҃оро́диченъ:

<red>Н</red>а тѧ̀ ѹ҆пова́нїе, бцⷣе, возложи́хомъ, <caesura></caesura>ча́ѧнїѧ да не ѿпаде́мъ, <caesura></caesura>спасѝ на́съ ѿ бѣ́дъ, помо́щнице недоꙋмѣ́ємымъ, <caesura></caesura>и҆ сопроти́вныхъ совѣ́ты разорѝ: <caesura></caesura>ты́ бо є҆сѝ на́ше спасе́нїе, <caesura></caesura>благослове́ннаѧ.

## Въ понедѣ́льникъ ве́чера бг҃оро́диченъ:

<red>Н</red>епроходи̑маѧ врата̀ та́йнѡ запеча́тствѡваннаѧ, <caesura></caesura>благослове́ннаѧ бцⷣе дв҃о, <caesura></caesura>прїимѝ молє́нїѧ на̑ша, <caesura></caesura>и҆ принесѝ твоемꙋ̀ сн҃ꙋ и҆ бг҃ꙋ, <caesura></caesura>да спасе́тъ тобо́ю дꙋ́шы на́шѧ.

## Во вто́рникъ ѹ҆́тра бг҃оро́диченъ:

<red>Р</red>а́дꙋйсѧ, мр҃і́е бг҃оро́дице, хра́ме неразрꙋши́мый, <caesura></caesura>па́че же ст҃ы́й, ꙗ҆́коже вопїе́тъ прⷪ҇ро́къ: <caesura></caesura>ст҃ъ хра́мъ тво́й, ди́венъ въ пра́вдѣ.

## Въ сре́дꙋ ве́чера бг҃оро́диченъ:

<red>Ꙗ҆́</red>кѡ плодови́та ма́слина <caesura></caesura>дв҃а и҆зрастѝ тебѐ, <caesura></caesura>плода̀ живо́тнаго, <caesura></caesura>плодоноси́ти мі́рови <caesura></caesura>ве́лїю и҆ бога́тꙋю ми́лость.

## Въ четверто́къ ѹ҆́тра бг҃оро́диченъ:

<red>В</red>сѐ ѹ҆пова́нїе моѐ <caesura></caesura>на тѧ̀ возлага́ю, мт҃и бж҃їѧ, <caesura></caesura>сохрани́ мѧ подъ кро́вомъ твои́мъ.

## Въ пѧто́къ ве́чера бг҃оро́диченъ:

<red>С</red>пасѝ ѿ бѣ́дъ рабы̑ твоѧ̑, бцⷣе дв҃о, <caesura></caesura>ꙗ҆́кѡ всѝ по бз҃ѣ къ тебѣ̀ прибѣга́емъ, <caesura></caesura>ꙗ҆́кѡ къ нерꙋши́мѣй стѣнѣ̀ и҆ предста́тельствꙋ.

## Въ сꙋббѡ́тꙋ ѹ҆́тра бг҃оро́диченъ:

<red>П</red>рїиди́те, мт҃рь свѣ́та, пѣ́сньми немо́лчными зовꙋ́ще, <caesura></caesura>всѝ просла́вимъ, <caesura></caesura>та́ бо родѝ спасе́нїе на́ше: <caesura></caesura>и҆ ра́дꙋйсѧ, принесе́мъ ꙗ҆́кѡ є҆ди́ной ро́ждшей всѣ́хъ нача́льнѣйшаго, <caesura></caesura>и҆́же пре́жде вѣ̑къ бг҃а: <caesura></caesura>ра́дꙋйсѧ, ꙗ҆́же є҆́ѵꙋ па́дшꙋю па́ки назда́вшаѧ: <caesura></caesura>ра́дꙋйсѧ, пречⷭ҇таѧ дв҃о неискꙋсобра́чнаѧ.

{/fold}

{fold-h2:Гла́съ г҃.}

## Въ недѣ́лю ве́чера бг҃оро́диченъ:

<red>Б</red>цⷣе предста́тельнице всѣ́хъ молѧ́щихсѧ тебѣ̀, <caesura></caesura>тобо́ю дерза́емъ, и҆ тобо́ю хва́лимсѧ, <caesura></caesura>и҆ къ тебѣ̀ всѐ ѹ҆пова́нїе на́ше є҆́сть, <caesura></caesura>молѝ ро́ждшагосѧ и҆зъ тебє̀ за непотрє́бныѧ рабы̑ твоѧ̑.

## Въ понедѣ́льникъ ѹ҆́тра бг҃оро́диченъ:

<red>С</red>т҃опервочⷭ҇таѧ похвало̀ сꙋ́щи нбⷭ҇ныхъ чинѡ́въ, <caesura></caesura>а҆пⷭ҇толѡвъ пѣ́нїе, <caesura></caesura>и҆ прⷪ҇ро́кѡвъ сбытїѐ, <caesura></caesura>влⷣчце, прїимѝ моли̑твы на́шѧ.

## Въ понедѣ́льникъ ве́чера бг҃оро́диченъ:

<red>В</red>ъ жена́хъ ст҃а́ѧ бцⷣе <caesura></caesura>мт҃и безневѣ́стнаѧ, <caesura></caesura>молѝ, є҆го́же родила̀ є҆сѝ, цр҃ѧ̀ и҆ бг҃а: <caesura></caesura>да спасе́тъ на́съ, ꙗ҆́кѡ чл҃вѣколю́бецъ.

## Во вто́рникъ ѹ҆́тра бг҃оро́диченъ:

<red>Б</red>езъ сѣ́мене зачала̀ є҆сѝ <caesura></caesura>ѿ дх҃а ст҃а́гѡ, <caesura></caesura>и҆ славосло́вѧще воспѣва́емъ тѧ̀: <caesura></caesura>ра́дꙋйсѧ, прест҃а́ѧ дв҃о.

## Въ сре́дꙋ ве́чера бг҃оро́диченъ:

<red>В</red>ельмѝ согрѣша́юща мѧ̀, ѻ҆трокови́це, <caesura></caesura>и҆схитѝ вели́кою твое́ю моли́твою пла́мене нꙋ́жнагѡ, <caesura></caesura>и҆ и҆спра́ви, чⷭ҇таѧ, твои́ми мольба́ми, <caesura></caesura>ко спасє́ннымъ стезѧ́мъ наставлѧ́ющи мѧ̀ <caesura></caesura>мт҃рними твои́ми моли́твами.

## Въ четверто́къ ѹ҆́тра бг҃оро́диченъ:

<red>Б</red>езъ сѣ́мене зачала̀ є҆сѝ <caesura></caesura>ѿ дх҃а ст҃а́гѡ, <caesura></caesura>и҆ славосло́вѧще воспѣва́емъ тѧ̀: <caesura></caesura>ра́дꙋйсѧ, прест҃а́ѧ дв҃о.

## Въ пѧто́къ ве́чера бг҃оро́диченъ:

<red>В</red>ъ жена́хъ ст҃а́ѧ бцⷣе <caesura></caesura>мт҃и безневѣ́стнаѧ, <caesura></caesura>молѝ, є҆го́же родила̀ є҆сѝ, цр҃ѧ̀ и҆ бг҃а: <caesura></caesura>да спасе́тъ на́съ, ꙗ҆́кѡ чл҃вѣколю́бецъ.

## Въ сꙋббѡ́тꙋ ѹ҆́тра бг҃оро́диченъ:

<red>Б</red>езъ сѣ́мене зачала̀ є҆сѝ <caesura></caesura>ѿ дх҃а ст҃а́гѡ, <caesura></caesura>и҆ славосло́вѧще воспѣва́емъ тѧ̀: <caesura></caesura>ра́дꙋйсѧ, прест҃а́ѧ дв҃о.

{/fold}

{fold-h2:Гла́съ д҃.}

## Въ недѣ́лю ве́чера бг҃оро́диченъ:

<red>Р</red>а́дꙋйсѧ, свѣ́та ѻ҆́блаче: <caesura></caesura>ра́дꙋйсѧ, свѣ́щниче свѣ́тлый: <caesura></caesura>ра́дꙋйсѧ, рꙋ́чко, въ не́йже ма́нна: <caesura></caesura>ра́дꙋйсѧ, же́зле а҆арѡ́новъ: <caesura></caesura>ра́дꙋйсѧ, кꙋпино̀ неѡпали́маѧ: <caesura></caesura>ра́дꙋйсѧ, черто́же: ра́дꙋйсѧ прⷭ҇то́ле: <caesura></caesura>ра́дꙋйсѧ, горо̀ ст҃а́ѧ: <caesura></caesura>ра́дꙋйсѧ, прибѣ́жище: <caesura></caesura>ра́дꙋйсѧ, бжⷭ҇твеннаѧ трапе́зо: <caesura></caesura>ра́дꙋйсѧ, две́ре та́йнаѧ, <caesura></caesura>ра́дꙋйсѧ, всѣ́хъ ра́досте.

## Въ понедѣ́льникъ ѹ҆́тра бг҃оро́диченъ:

<red>Б</red>цⷣе, всѣ́хъ цр҃и́це, <caesura></caesura>правосла́вныхъ похвало̀, <caesura></caesura>є҆реті́чествꙋющихъ шата̑нїѧ разорѝ, <caesura></caesura>и҆ ли́ца и҆́хъ посрамѝ, <caesura></caesura>не кла́нѧющихсѧ, нижѐ чтꙋ́щихъ, пречⷭ҇таѧ, <caesura></caesura>чⷭ҇тны́й тво́й ѻ҆́бразъ.

## Въ понедѣ́льникъ ве́чера бг҃оро́диченъ:

<red>И҆</red>зба́ви на́съ ѿ нꙋ́ждъ на́шихъ, <caesura></caesura>мт҃и хрⷭ҇та̀ бг҃а, <caesura></caesura>ро́ждшаѧ всѣ́хъ творца̀, <caesura></caesura>да всѝ зове́мъ тѝ: <caesura></caesura>ра́дꙋйсѧ, є҆ди́но предста́тельство дꙋ́шъ на́шихъ.

## Во вто́рникъ ѹ҆́тра бг҃оро́диченъ:

<red>Ѿ</red> всѣ́хъ бѣ́дъ рабы̑ твоѧ̑ сохранѧ́й, <caesura></caesura>благослове́ннаѧ бцⷣе: <caesura></caesura>да тѧ̀ сла́вимъ наде́ждꙋ дꙋ́шъ на́шихъ.

## Въ сре́дꙋ ве́чера бг҃оро́диченъ:

<red>И҆</red>мꙋ́ще тѧ̀, бцⷣе, ѹ҆пова́нїе и҆ предста́тельство, <caesura></caesura>вра́жїихъ навѣ̑тъ не ѹ҆бои́мсѧ, <caesura></caesura>ꙗ҆́кѡ спаса́еши дꙋ́шы на́шѧ.

## Въ четверто́къ ѹ҆́тра бг҃оро́диченъ:

<red>Т</red>ѧ̀ стѣ́нꙋ стѧжа́хомъ, бцⷣе пречⷭ҇таѧ, <caesura></caesura>и҆ благоꙋти́шное приста́нище, и҆ ѹ҆твержде́нїе. <caesura></caesura>Тѣ́мже молю́сѧ <caesura></caesura>и҆́же въ житїѝ ѡ҆бꙋрева́емь: <caesura></caesura>ѡ҆кормѝ и҆ спаси́ мѧ.

## Въ пѧто́къ ве́чера бг҃оро́диченъ:

<red>С</red>вѣщѐ неꙋгаси́маѧ, прⷭ҇то́ле пра́ведный, <caesura></caesura>пречⷭ҇таѧ влⷣчце, <caesura></caesura>молѝ спасти́сѧ дꙋша́мъ на́шымъ.

## Въ сꙋббѡ́тꙋ ѹ҆́тра бг҃оро́диченъ:

<red>Є҆</red>ди́на чⷭ҇таѧ и҆ пречⷭ҇таѧ дв҃о, <caesura></caesura>ꙗ҆́же бг҃а безсѣ́меннѡ ро́ждшаѧ, <caesura></caesura>молѝ спасти́сѧ дꙋша́мъ на́шымъ.

{/fold}

{fold-h2:Гла́съ є҃.}

## Въ недѣ́лю ве́чера бг҃оро́диченъ:

<red>С</red>тра́шно и҆ пресла́вно, и҆ ве́лїе та́инство, <caesura></caesura>невмѣсти́мый во чре́вѣ вмѣсти́сѧ, <caesura></caesura>и҆ мт҃и по ржⷭ҇твѣ̀ па́ки пребы́сть дв҃а: <caesura></caesura>бг҃а бо родѝ и҆зъ неѧ̀ воплоще́нна. <caesura></caesura>Томꙋ̀ возопїи́мъ, томꙋ̀ пѣ́снь рце́мъ, <caesura></caesura>со а҆́гг҃лы воспѣва́юще: <caesura></caesura>ст҃ъ є҆сѝ, хрⷭ҇тѐ бж҃е, <caesura></caesura>и҆́же на́съ ра́ди вочл҃вѣ́чивыйсѧ, сла́ва тебѣ̀.

## Въ понедѣ́льникъ ѹ҆́тра бг҃оро́диченъ:

<red>Ѡ҆</red>бра́дованнаѧ, хода́тайствꙋй твои́ми моли́твами, <caesura></caesura>и҆ и҆спросѝ дꙋша́мъ на́шымъ мно́жество щедро́тъ, <caesura></caesura>и҆ ѡ҆чище́нїе мно́гихъ прегрѣше́нїй, мо́лимсѧ.

## Въ понедѣ́льникъ ве́чера бг҃оро́диченъ:

<red>Ѹ҆</red>толѝ болѣ̑зни <caesura></caesura>многовоздыха́ющїѧ дꙋшѝ моеѧ̀, <caesura></caesura>ѹ҆толи́вшаѧ всѧ́кꙋ сле́зꙋ ѿ лица̀ землѝ: <caesura></caesura>ты́ бо человѣ́кѡвъ болѣ̑зни ѿго́ниши, <caesura></caesura>и҆ грѣ́шныхъ скѡ́рби разрꙋша́еши. <caesura></caesura>Тебе́ бо всѝ стѧжа́хомъ наде́ждꙋ и҆ ѹ҆твержде́нїе, <caesura></caesura>прест҃а́ѧ мт҃и дв҃о.

## Во вто́рникъ ѹ҆́тра бг҃оро́диченъ:

<red>Ѡ҆</red>бра́дованнаѧ, хода́тайствꙋй твои́ми моли́твами, <caesura></caesura>и҆ и҆спросѝ дꙋша́мъ на́шымъ мно́жество щедро́тъ, <caesura></caesura>и҆ ѡ҆чище́нїе мно́гихъ прегрѣше́нїй, мо́лимсѧ.

## Въ сре́дꙋ ве́чера бг҃оро́диченъ:

<red>Б</red>л҃жи́мъ тѧ̀, бцⷣе дв҃о, <caesura></caesura>и҆ сла́вимъ тѧ̀, вѣ́рнїи, по до́лгꙋ, <caesura></caesura>гра́дъ непоколеби́мый, стѣ́нꙋ неѡбори́мꙋю, <caesura></caesura>тве́рдꙋю предста́тельницꙋ <caesura></caesura>и҆ прибѣ́жище дꙋ́шъ на́шихъ.

## Въ четверто́къ ѹ҆́тра бг҃оро́диченъ:

<red>Б</red>л҃жи́мъ тѧ̀, бцⷣе дв҃о, <caesura></caesura>ꙗ҆́кѡ и҆зъ тебє̀ возсїѧ̀ сл҃нце пра́вды хрⷭ҇то́съ, <caesura></caesura>и҆мѣ́ѧй ве́лїю ми́лость.

## Въ пѧто́къ ве́чера бг҃оро́диченъ:

<red>Т</red>ебѣ̀ мо́лимсѧ ꙗ҆́кѡ бж҃їи мт҃ри: <caesura></caesura>бл҃гослове́ннаѧ, молѝ <caesura></caesura>ѡ҆ спасе́нїи дꙋ́шъ на́шихъ.

## Въ сꙋббѡ́тꙋ ѹ҆́тра бг҃оро́диченъ:

<red>Ѽ</red>ле ѻ҆каѧ́ннаѧ дꙋшѐ! <caesura></caesura>Кі́й ѿвѣ́тъ и҆́маши рещѝ сꙋдїѝ во ѻ҆́нъ ча́съ, <caesura></caesura>є҆гда̀ прⷭ҇то́ли поста́вѧтсѧ на сꙋдѣ̀, <caesura></caesura>и҆ сꙋдїѧ̀ прїи́детъ ѿ нб҃съ, <caesura></caesura>соше́дъ со тма́ми а҆́гг҃льскими; <caesura></caesura>є҆гда̀ сѧ́детъ на сꙋди́щи, <caesura></caesura>прю̀ сотвори́ти съ рабы̀ непотре́бными, подо́бными мнѣ̀, <caesura></caesura>что̀ ѿвѣща́ти и҆́маши; <caesura></caesura>что́ же принестѝ тогда̀; <caesura></caesura>пои́стиннѣ ничто́же, ѹ҆́мъ и҆ тѣ́ло ѡ҆скверни́вши твоѐ. <caesura></caesura>Тѣ́мже припадѝ къ дв҃ѣ, и҆ зовѝ непреста́ннѡ, <caesura></caesura>пода́ти тебѣ̀ бога́тнѡ грѣхѡ́въ проще́нїе.

{/fold}

{fold-h2:Гла́съ ѕ҃.}

## Въ недѣ́лю ве́чера бг҃оро́диченъ:

<red>А҆</red>рха́гг҃льски воспои́мъ, вѣ́рнїи, <caesura></caesura>нбⷭ҇ный черто́гъ, и҆ две́рь запеча́таннꙋ вои́стиннꙋ: <caesura></caesura>ра́дꙋйсѧ, є҆ѧ́же ра́ди ѿрастѐ на́мъ сп҃съ всѣ́хъ хрⷭ҇то́съ, <caesura></caesura>жизнода́вецъ и҆ бг҃ъ: <caesura></caesura>низложѝ, влⷣчце, мꙋчи́тели, <caesura></caesura>безбѡ́жныѧ врагѝ на́шѧ, <caesura></caesura>рꙋко́ю твое́ю, пречⷭ҇таѧ, <caesura></caesura>ѹ҆пова́нїе хрⷭ҇тїа́нъ.

## Въ понедѣ́льникъ ѹ҆́тра бг҃оро́диченъ:

<red>А҆</red>рха́гг҃льское сло́во прїѧ́ла є҆сѝ, <caesura></caesura>и҆ херꙋві́мскїй прⷭ҇то́лъ показа́ласѧ є҆сѝ, <caesura></caesura>и҆ на ѡ҆б̾ѧ́тїихъ твои́хъ носи́ла є҆сѝ, бцⷣе, <caesura></caesura>наде́ждꙋ дꙋ́шъ на́шихъ.

## Въ понедѣ́льникъ ве́чера бг҃оро́диченъ:

<red>Н</red>икто́же притека́ѧй къ тебѣ̀ <caesura></caesura>посра́мленъ ѿ тебє̀ и҆схо́дитъ, <caesura></caesura>пречⷭ҇таѧ бцⷣе дв҃о: <caesura></caesura>но про́ситъ бл҃года́ти, <caesura></caesura>и҆ прїе́млетъ дарова́нїе къ поле́зномꙋ проше́нїю.

## Во вто́рникъ ѹ҆́тра бг҃оро́диченъ:

<red>В</red>ели́кихъ дарова́нїй, чⷭ҇таѧ дв҃о бг҃ома́ти, <caesura></caesura>ты̀ сподо́биласѧ є҆сѝ, <caesura></caesura>ꙗ҆́кѡ родила̀ є҆сѝ пло́тїю є҆ди́наго ѿ трⷪ҇цы хрⷭ҇та̀ жизнода́вца, <caesura></caesura>во спасе́нїе дꙋ́шъ на́шихъ.

## Въ сре́дꙋ ве́чера бг҃оро́диченъ:

<red>Ѻ҆́</red>ко се́рдца моегѡ̀ <caesura></caesura>воспꙋща́ю къ тебѣ̀, влⷣчце, <caesura></caesura>не пре́зри ма́лагѡ моегѡ̀ воздыха́нїѧ, <caesura></caesura>въ ча́съ, є҆гда̀ сꙋ́дитъ сн҃ъ тво́й мі́рꙋ, <caesura></caesura>бꙋ́ди мѝ покро́въ и҆ помо́щница.

## Въ четверто́къ ѹ҆́тра бг҃оро́диченъ:

<red>П</red>реложе́нїе скорбѧ́щихъ, <caesura></caesura>премѣне́нїе болѧ́щихъ є҆сѝ, бцⷣе всепѣ́таѧ, <caesura></caesura>спасѝ гра́дъ и҆ лю́ди, <caesura></caesura>бори́мыхъ ѹ҆мире́нїе, ѡ҆бꙋрева́емыхъ тишина̀, <caesura></caesura>є҆ди́на предста́тельнице вѣ́рныхъ.

## Въ пѧто́къ ве́чера бг҃оро́диченъ:

<red>М</red>оли́твами ро́ждшїѧ тѧ̀, хрⷭ҇тѐ, <caesura></caesura>мч҃никъ твои́хъ и҆ а҆пⷭ҇лъ, и҆ прⷪ҇рѡ́къ, и҆ ст҃и́телей, <caesura></caesura>прпⷣбныхъ и҆ првⷣныхъ, и҆ всѣ́хъ ст҃ы́хъ, <caesura></caesura>ѹ҆со́пшыѧ рабы̑ твоѧ̑ ѹ҆поко́й.

## Въ сꙋббѡ́тꙋ ѹ҆́тра бг҃оро́диченъ:

<red>Б</red>г҃а и҆зъ тебє̀ воплоти́вшагосѧ <caesura></caesura>разꙋмѣ́хомъ, бцⷣе дв҃о: <caesura></caesura>того̀ молѝ ѡ҆ спасе́нїи дꙋ́шъ на́шихъ.

{/fold}

{fold-h2:Гла́съ з҃.}

## Въ недѣ́лю ве́чера бг҃оро́диченъ:

<red>Є҆́</red>же ра́дꙋйсѧ, тебѣ̀ зове́мъ со а҆́гг҃ломъ, бг҃оневѣ́сто, <caesura></caesura>черто́гъ и҆ две́рь, и҆ прⷭ҇то́лъ ѻ҆́гненный нарица́юще тебѐ, <caesura></caesura>и҆ несѣко́мꙋю го́рꙋ, и҆ кꙋпинꙋ̀ неѡпали́мꙋю.

## Въ понедѣ́льникъ ѹ҆́тра бг҃оро́диченъ:

<red>Ѹ҆</red>мирѝ мл҃твами бцⷣы жи́знь на́шꙋ, <caesura></caesura>вопїю́щихъ тѝ: <caesura></caesura>ми́лостиве гдⷭ҇и, сла́ва тебѣ̀.

## Въ понедѣ́льникъ ве́чера бг҃оро́диченъ:

<red>Р</red>а́дꙋйсѧ, сл҃нца ѻ҆́блаче мы́сленнагѡ и҆ неизрече́ннагѡ влⷣчце: <caesura></caesura>ра́дꙋйсѧ, всесвѣ́тлаѧ свѣщѐ: <caesura></caesura>ра́дꙋйсѧ, свѣ́щниче всезлаты́й. <caesura></caesura>Тобо́ю, прест҃а́ѧ, є҆́ѵа и҆зба́висѧ ѿ клѧ́твы. <caesura></caesura>Но ꙗ҆́кѡ и҆мꙋ́щи дерзнове́нїе <caesura></caesura>ко бл҃гопремѣ́нномꙋ сн҃ꙋ твоемꙋ̀ и҆ бг҃ꙋ, <caesura></caesura>мт҃рнею твое́ю моли́твою <caesura></caesura>не ѡ҆скꙋдѣ́й моли́тисѧ, пречⷭ҇таѧ.

## Во вто́рникъ ѹ҆́тра бг҃оро́диченъ:

<red>Ц</red>вѣ́тъ хрⷭ҇тѐ, прозѧ́блъ є҆сѝ ѿ дв҃ы: <caesura></caesura>и҆ просвѣти́лъ є҆сѝ ро́дъ человѣ́ческїй: <caesura></caesura>гдⷭ҇и, сла́ва тебѣ̀.

## Въ сре́дꙋ ве́чера бг҃оро́диченъ:

<red>Є҆</red>ди́нꙋ по ржⷭ҇твѣ̀ пречⷭ҇тꙋю дв҃ꙋ воспои́мъ, <caesura></caesura>ꙗ҆́кѡ мт҃рь бг҃а сло́ва, <caesura></caesura>глаго́люще: сла́ва тебѣ̀.

## Въ четверто́къ ѹ҆́тра бг҃оро́диченъ:

<red>Р</red>оди́лсѧ є҆сѝ ѿ дв҃ы несказа́ннѡ, хрⷭ҇тѐ, <caesura></caesura>и҆ просвѣти́лъ є҆сѝ сꙋ́щыѧ во тмѣ̀, вопїю́щыѧ: <caesura></caesura>гдⷭ҇и, сла́ва тебѣ̀.

## Въ пѧто́къ ве́чера бг҃оро́диченъ:

<red>Ꙗ҆́</red>же є҆ди́на невмѣсти́маго прїи́мши, <caesura></caesura>и҆ ро́ждши бг҃а сло́ва воплоще́нна, <caesura></caesura>молѝ спасти́сѧ дꙋша́мъ на́шымъ.

## Въ сꙋббѡ́тꙋ ѹ҆́тра бг҃оро́диченъ:

<red>М</red>олѝ, дв҃о, <caesura></caesura>со а҆пⷭ҇лы и҆ мꙋ́ченики, <caesura></caesura>ѡ҆брѣстѝ на сꙋдѣ̀ преста́вльшымсѧ <caesura></caesura>ве́лїю ми́лость.

{/fold}

{fold-h2:Гла́съ и҃.}

## Въ недѣ́лю ве́чера бг҃оро́диченъ:

<red>А҆</red>рха́гг҃ла гаврїи́ла гла́съ воспрїи́мше, рце́мъ: <caesura></caesura>ра́дꙋйсѧ, мт҃и бж҃їѧ, <caesura></caesura>ꙗ҆́же жизнода́вца хрⷭ҇та̀ мі́рꙋ ро́ждши.

## Въ понедѣ́льникъ ѹ҆́тра бг҃оро́диченъ:

<red>Н</red>бⷭ҇наѧ пою́тъ тѧ̀, <caesura></caesura>ѡ҆бра́дованнаѧ мт҃и безневѣ́стнаѧ, <caesura></caesura>и҆ мы̀ славосло́вимъ неизслѣ́дованное твоѐ ржⷭ҇тво̀, бцⷣе, <caesura></caesura>молѝ спасти́сѧ дꙋша́мъ на́шымъ.

## Въ понедѣ́льникъ ве́чера бг҃оро́диченъ:

<red>Р</red>а́дꙋйсѧ, вселе́нныѧ похвало̀: <caesura></caesura>ра́дꙋйсѧ, хра́ме гдⷭ҇ень: <caesura></caesura>ра́дꙋйсѧ, горо̀ приѡсѣне́ннаѧ: <caesura></caesura>ра́дꙋйсѧ, всѣ́хъ прибѣ́жище: <caesura></caesura>ра́дꙋйсѧ, свѣ́щниче златы́й: <caesura></caesura>ра́дꙋйсѧ, сла́во правосла́вныхъ чⷭ҇тна́ѧ: <caesura></caesura>ра́дꙋйсѧ, мр҃і́е мт҃и хрⷭ҇та̀ бг҃а: <caesura></caesura>ра́дꙋйсѧ, раю̀: ра́дꙋйсѧ, бжⷭ҇твеннаѧ трапе́зо: <caesura></caesura>ра́дꙋйсѧ, сѣ́не: ра́дꙋйсѧ, рꙋ́чко всезлата́ѧ: <caesura></caesura>ра́дꙋйсѧ, всѣ́хъ ѹ҆пова́нїе.

## Во вто́рникъ ѹ҆́тра бг҃оро́диченъ:

<red>К</red>ро́въ тво́й, бцⷣе дв҃о, <caesura></caesura>врачество̀ є҆́сть дх҃о́вное: <caesura></caesura>въ ѻ҆́нь бо прибѣга́юще, <caesura></caesura>ѿ дꙋше́вныхъ недꙋ̑гъ и҆збавлѧ́емсѧ.

## Въ сре́дꙋ ве́чера бг҃оро́диченъ:

<red>А҆́</red>зъ, дв҃о ст҃а́ѧ бцⷣе, <caesura></caesura>къ покро́вꙋ твоемꙋ̀ прибѣга́ю, <caesura></caesura>вѣ́мъ, ꙗ҆́кѡ ѡ҆брѧ́щꙋ тобо́ю спасе́нїе, <caesura></caesura>мо́жеши бо, чⷭ҇таѧ, помощѝ мнѣ̀.

## Въ четверто́къ ѹ҆́тра бг҃оро́диченъ:

<red>И҆</red>схи́ти мѧ̀, влⷣчце, <caesura></caesura>рꙋкѝ ѕмі́ѧ человѣкоꙋбі́йцы, <caesura></caesura>хотѧ́ща мѧ̀ лꙋка́вствомъ поглоти́ти до конца̀: <caesura></caesura>сокрꙋшѝ чє́люсти є҆гѡ̀, молю́ тѧ, <caesura></caesura>и҆ кѡ́зни разорѝ, <caesura></caesura>ꙗ҆́кѡ да и҆збы́въ ѿ ногте́й є҆гѡ̀, <caesura></caesura>велича́ю застꙋпле́нїе твоѐ.

## Въ пѧто́къ ве́чера бг҃оро́диченъ:

<red>Ч</red>тⷭ҇аѧ дв҃о, <caesura></caesura>сло́ва врата̀, бг҃а на́шегѡ мт҃и, <caesura></caesura>молѝ спасти́сѧ на́мъ.

## Въ сꙋббѡ́тꙋ ѹ҆́тра бг҃оро́диченъ:

<red>В</red>лⷣчце, прїимѝ моли̑твы ра́бъ твои́хъ, <caesura></caesura>и҆ и҆зба́ви на́съ <caesura></caesura>ѿ всѧ́кїѧ нꙋ́жды и҆ печа́ли.

{/fold}
