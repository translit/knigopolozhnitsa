---
title: "Тропарѝ и҆ кондакѝ во ст҃ꙋ́ю пѧтдесѧ́тницꙋ"
navigation:
  key: service-horologionadd-16
  title: "Тропарѝ и҆ кондакѝ во ст҃ꙋ́ю пѧтдесѧ́тницꙋ"
  parent: service-horologionadd
  order: 16
type: "service"
---

# Тропарѝ и҆ кондакѝ во ст҃ꙋ́ю пѧтдесѧ́тницꙋ.

{fold-h2:Ѡ҆ часѣ́хъ свѧты́ѧ па́схи и҆ всеѧ̀ свѣ́тлыѧ седми́цы.}

<rubric>Подоба́етъ вѣ́дати, ꙗ҆́кѡ ѿ сегѡ̀ днѐ ст҃ы́ѧ и҆ вели́кїѧ недѣ́ли па́схи, да́же до сꙋббѡ́ты, часы̀ и҆ повече́рїе си́це пою́тсѧ.</rubric>

<rubric class="inline">Наче́ншꙋ і҆ере́ю:</rubric> <red>Б</red>л҃гослове́нъ бг҃ъ на́шъ, всегда̀, ны́нѣ и҆ при́снѡ и҆ во вѣ́ки вѣкѡ́въ.

<rubric class="inline">И҆ мы̀:</rubric> <red>А҆</red>ми́нь.

## И҆ настоѧ́щїй тропа́рь, во гла́съ є, три́жды:

<red>Х</red>рⷭ҇то́съ воскре́се и҆з̾ ме́ртвыхъ, <caesura></caesura>сме́ртїю сме́рть попра́въ, <caesura></caesura>и҆ сꙋ́щымъ во гробѣ́хъ живо́тъ дарова́въ.

## Та́же глаго́лемъ три́жды:

<red>В</red>оскрⷭ҇нїе хрⷭ҇то́во ви́дѣвше, <caesura></caesura>поклони́мсѧ ст҃о́мꙋ гдⷭ҇ꙋ і҆и҃сꙋ, <caesura></caesura>є҆ди́номꙋ безгрѣ́шномꙋ. <caesura></caesura>Крⷭ҇тꙋ̀ твоемꙋ̀ покланѧ́емсѧ хрⷭ҇тѐ, <caesura></caesura>и҆ ст҃о́е воскрⷭ҇нїе твоѐ пое́мъ и҆ сла́вимъ: <caesura></caesura>ты́ бо є҆сѝ бг҃ъ на́шъ, <caesura></caesura>ра́звѣ тебѐ и҆но́гѡ не зна́емъ, <caesura></caesura>и҆́мѧ твоѐ и҆менꙋ́емъ. <caesura></caesura>Прїиди́те всѝ вѣ́рнїи, <caesura></caesura>поклони́мсѧ ст҃о́мꙋ хрⷭ҇то́вꙋ воскрⷭ҇нїю: <caesura></caesura>се́ бо прїи́де крⷭ҇то́мъ ра́дость всемꙋ̀ мі́рꙋ. <caesura></caesura>Всегда̀ бл҃гословѧ́ще гдⷭ҇а, <caesura></caesura>пое́мъ воскрⷭ҇нїе є҆гѡ̀: <caesura></caesura>распѧ́тїе бо претерпѣ́въ, <caesura></caesura>сме́ртїю сме́рть разрꙋшѝ.

## Та́же ѵ҆пакоѝ, гла́съ д҃, є҆ди́нощи:

<red>П</red>редвари́вшыѧ ѹ҆́тро ꙗ҆̀же ѡ҆ марі́и, <caesura></caesura>и҆ ѡ҆брѣ́тшыѧ ка́мень ѿвале́нъ ѿ гро́ба, <caesura></caesura>слы́шахꙋ ѿ а҆́гг҃ла: во свѣ́тѣ присносꙋ́щнѣмъ сꙋ́щаго <caesura></caesura>съ ме́ртвыми что̀ и҆́щете ꙗ҆́кѡ человѣ́ка; <caesura></caesura>ви́дите грѡ́бныѧ пелєны̀, тецы́те, и҆ мі́рꙋ проповѣ́дите, <caesura></caesura>ꙗ҆́кѡ воста̀ гдⷭ҇ь, ѹ҆мертви́вый сме́рть, <caesura></caesura>ꙗ҆́кѡ є҆́сть сн҃ъ бг҃а, сп҃са́ющагѡ ро́дъ человѣ́ческїй.

## Посе́мъ конда́къ, гла́съ и҃, є҆ди́нощи:

<red>А҆́</red>ще и҆ во гро́бъ снизше́лъ є҆сѝ, безсме́ртне, <caesura></caesura>но а҆́довꙋ разрꙋши́лъ є҆сѝ си́лꙋ, <caesura></caesura>и҆ воскрⷭ҇лъ є҆сѝ ꙗ҆́кѡ побѣди́тель, хрⷭ҇тѐ бж҃е, <caesura></caesura>жена́мъ мѷроно́сицамъ вѣща́вый, ра́дꙋйтесѧ: <caesura></caesura>и҆ твои́мъ а҆пⷭ҇лѡмъ ми́ръ да́рꙋѧй, <caesura></caesura>па́дшымъ подаѧ́й воскрⷭ҇нїе.

## Та́же и҆ се́й тропа́рь, є҆ди́нощи:

<red>В</red>о гро́бѣ пло́тски, во а҆́дѣ же съ дꙋше́ю ꙗ҆́кѡ бг҃ъ, <caesura></caesura>въ раи́ же съ разбо́йникомъ и҆ на прⷭ҇то́лѣ бы́лъ є҆сѝ хрⷭ҇тѐ со ѻ҆ц҃е́мъ и҆ дх҃омъ, <caesura></caesura>всѧ̑ и҆сполнѧ́ѧй неѡпи́санный.

<rubric class="inline">Сла́ва:</rubric> <red>Ꙗ҆́</red>кѡ живоно́сецъ, ꙗ҆́кѡ раѧ̀ краснѣ́йшїй, <caesura></caesura>вои́стиннꙋ и҆ черто́га всѧ́кагѡ ца́рскагѡ показа́сѧ свѣтлѣ́йшїй хрⷭ҇тѐ гро́бъ тво́й, и҆сто́чникъ на́шегѡ воскрⷭ҇нїѧ.

<rubric class="inline">И҆ ны́нѣ, бг҃оро́диченъ:</rubric> <red>В</red>ы́шнѧгѡ ѡ҆сщ҃е́нное бж҃е́ственное селе́нїе, ра́дꙋйсѧ. <caesura></caesura>Тобо́ю бо даде́сѧ ра́дость бцⷣе, зовꙋ́щымъ: <caesura></caesura>бл҃гослове́на ты̀ въ жена́хъ є҆сѝ всенепоро́чнаѧ влⷣчце.

<rubric class="inline">Та́же,</rubric> <red>Г</red>дⷭ҇и поми́лꙋй, <rubric class="inline">м҃.</rubric>

<red>С</red>ла́ва ѻ҆ц҃ꙋ̀ и҆ сн҃ꙋ и҆ ст҃о́мꙋ дх҃ꙋ, и҆ ны́нѣ и҆ при́снѡ и҆ во вѣ́ки вѣкѡ́въ, а҆ми́нь.

<red>Чⷭ҇</red>тнѣ́йшꙋю херꙋві̑мъ, <caesura></caesura>и҆ сла́внѣйшꙋю без̾ сравне́нїѧ серафі̑мъ, <caesura></caesura>без̾ и҆стлѣ́нїѧ бг҃а сло́ва ро́ждшꙋю, <caesura></caesura>сꙋ́щꙋю бцⷣꙋ тѧ̀ велича́емъ.

<red>И҆́</red>менемъ гдⷭ҇нимъ бл҃гословѝ ѻ҆́ч҃е.

<rubric class="inline">І҆ере́й:</rubric> <red>М</red>л҃твами ст҃ы́хъ ѻ҆тє́цъ на́шихъ, гдⷭ҇и і҆и҃се хрⷭ҇тѐ бж҃е на́шъ, поми́лꙋй на́съ.

<rubric class="inline">Мы́ же рече́мъ:</rubric> <red>А҆</red>ми́нь.

## И҆ па́ки глаго́лемъ подо́бнѣ:

<red>Х</red>рⷭ҇то́съ воскре́се и҆з̾ ме́ртвыхъ, <caesura></caesura>сме́ртїю сме́рть попра́въ, <caesura></caesura>и҆ сꙋ́щымъ во гробѣ́хъ живо́тъ дарова́въ. <rubric class="inline">Три́жды.</rubric>

<red>С</red>ла́ва, и҆ ны́нѣ:

<red>Г</red>дⷭ҇и поми́лꙋй. <rubric class="inline">Три́жды.</rubric>

<red>Б</red>лгⷭ҇вѝ.

<rubric>И҆ ѿпꙋ́стъ.</rubric>

{/fold}

{fold-h2:Недѣ́лѧ а҆нтїпа́схи.}

<rubric class="inline">Тропа́рь, гла́съ з҃:</rubric> <red>З</red>апеча́танꙋ гро́бꙋ, <caesura></caesura>живо́тъ ѿ гро́ба возсїѧ́лъ є҆сѝ хрⷭ҇тѐ бж҃е, <caesura></caesura>и҆ две́ремъ заключє́ннымъ, ѹ҆ченикѡ́мъ предста́лъ є҆сѝ, <caesura></caesura>всѣ́хъ воскресе́нїе: <caesura></caesura>дх҃ъ пра́вый тѣ́ми ѡ҆бновлѧ́ѧ на́мъ, <caesura></caesura>по вели́цѣй твое́й ми́лости.

<rubric class="inline">Конда́къ, гла́съ и҃:</rubric> <red>Л</red>юбопы́тною десни́цею, <caesura></caesura>жизнопода́тєльнаѧ твоѧ̑ ре́бра ѳѡма̀ и҆спыта̀ хрⷭ҇тѐ бж҃е: <caesura></caesura>созаключє́ннымъ бо две́ремъ ꙗ҆́кѡ вше́лъ є҆сѝ, <caesura></caesura>съ про́чими а҆пⷭ҇лы вопїѧ́ше тебѣ̀: <caesura></caesura>гдⷭ҇ь є҆сѝ и҆ бг҃ъ мо́й.

{/fold}

{fold-h2:Недѣ́лѧ тре́тїѧ по па́сцѣ, ст҃ы́хъ же́нъ мѷроно́сицъ.}

<rubric class="inline">Тропа́рь, гла́съ в҃:</rubric> <red>Є҆</red>гда̀ снизше́лъ є҆сѝ къ сме́рти, животѐ безсме́ртный, <caesura></caesura>тогда̀ а҆́дъ ѹ҆мертви́лъ є҆сѝ блиста́нїемъ бж҃ества̀. <caesura></caesura>Є҆гда́ же и҆ ѹ҆ме́ршыѧ ѿ преиспо́днихъ воскр҃си́лъ є҆сѝ, <caesura></caesura>всѧ̑ си̑лы нбⷭ҇ныѧ взыва́хꙋ: <caesura></caesura>жизнода́вче хрⷭ҇тѐ бж҃е на́шъ, сла́ва тебѣ̀.

<rubric class="inline">Сла́ва:</rubric> <red>Б</red>л҃гоѻбра́зный і҆ѡ́сифъ, съ дре́ва сне́мъ пречⷭ҇тое тѣ́ло твоѐ, <caesura></caesura>плащани́цею чи́стою ѡ҆бви́въ, и҆ вонѧ́ми <caesura></caesura>во гро́бѣ но́вѣ покры́въ положѝ: <caesura></caesura>но тридне́венъ воскре́слъ є҆сѝ гдⷭ҇и, <caesura></caesura>подаѧ́й мі́рови ве́лїю ми́лость.

<rubric class="inline">И҆ ны́нѣ:</rubric> <red>М</red>ѷроно́сицамъ жена́мъ, при гро́бѣ предста́въ а҆́гг҃лъ вопїѧ́ше: <caesura></caesura>мѵ̑ра мє́ртвымъ сꙋ́ть прили̑чна, <caesura></caesura>хрⷭ҇то́съ же и҆стлѣ́нїѧ ꙗ҆ви́сѧ чꙋ́ждь. <caesura></caesura>Но возопі́йте: воскре́се гдⷭ҇ь, <caesura></caesura>подаѧ́й мі́рови ве́лїю ми́лость.

<rubric class="inline">Конда́къ, гла́съ в҃:</rubric> <red>Р</red>а́доватисѧ мѷроно́сицамъ повелѣ́лъ є҆сѝ, <caesura></caesura>пла́чь прамт҃ре є҆́ѵы ѹ҆толи́лъ є҆сѝ <caesura></caesura>воскрⷭ҇нїемъ твои́мъ хрⷭ҇тѐ бж҃е, <caesura></caesura>а҆пⷭ҇лѡмъ же твои̑мъ проповѣ́дати повелѣ́лъ є҆сѝ: <caesura></caesura>сп҃съ воскре́се ѿ гро́ба.

{/fold}

{fold-h2:Недѣ́лѧ четве́ртаѧ по па́сцѣ, разсла́бленнагѡ.}

<rubric class="inline">Тропа́рь воскрⷭ҇нъ, гла́съ г҃:</rubric> <red>Д</red>а веселѧ́тсѧ нбⷭ҇наѧ, <caesura></caesura>да ра́дꙋютсѧ земна̑ѧ: <caesura></caesura>ꙗ҆́кѡ сотворѝ держа́вꙋ <caesura></caesura>мы́шцею свое́ю гдⷭ҇ь, <caesura></caesura>попра̀ сме́ртїю сме́рть, <caesura></caesura>пе́рвенецъ ме́ртвыхъ бы́сть, <caesura></caesura>и҆з̾ чре́ва а҆́дова и҆зба́ви на́съ, <caesura></caesura>и҆ подадѐ мі́рови ве́лїю млⷭ҇ть.

<rubric class="inline">Конда́къ разсла́бленнагѡ, гла́съ г҃.</rubric> <rubric class="inline">Подо́бенъ:</rubric> <red>Д</red>ꙋ́шꙋ мою̀ гдⷭ҇и, во грѣсѣ́хъ всѧ́ческихъ, <caesura></caesura>и҆ безмѣ́стными дѣѧ́ньми лю́тѣ разсла́бленꙋ, <caesura></caesura>воздви́гни бж҃е́ственнымъ твои́мъ предста́тельствомъ, <caesura></caesura>ꙗ҆́коже и҆ разсла́бленнаго воздви́глъ є҆сѝ дре́вле, <caesura></caesura>да зовꙋ́ ти спаса́емь: <caesura></caesura>ще́дрый, сла́ва хрⷭ҇тѐ держа́вѣ твое́й.

{/fold}

{fold-h2:Преполове́нїе пѧтдесѧ́тницы.}

<rubric class="inline">Тропа́рь, гла́съ и҃:</rubric> <red>П</red>реполови́вшꙋсѧ пра́здникꙋ, <caesura></caesura>жа́ждꙋщꙋю дꙋ́шꙋ мою̀ бл҃гоче́стїѧ напо́й вода́ми, <caesura></caesura>ꙗ҆́кѡ всѣ̑мъ сп҃се возопи́лъ є҆сѝ: <caesura></caesura>жа́ждай да грѧде́тъ ко мнѣ̀ и҆ да пїе́тъ, <caesura></caesura>и҆сто́чниче жи́зни на́шеѧ хрⷭ҇тѐ бж҃е, сла́ва тебѣ̀.

<rubric class="inline">Конда́къ, гла́съ д҃.</rubric> <podoben>Подо́бенъ: <incipit><red>В</red>ознесы́йсѧ:</incipit></podoben> <red>П</red>ра́здникꙋ зако́нномꙋ преполовлѧ́ющꙋсѧ, <caesura></caesura>всѣ́хъ тво́рче влⷣко, <caesura></caesura>къ предстоѧ́щымъ глаго́лалъ є҆сѝ хрⷭ҇тѐ бж҃е: <caesura></caesura>прїиди́те и҆ почерпи́те во́дꙋ безсме́ртїѧ. <caesura></caesura>Тѣ́мже тебѣ̀ припа́даемъ, и҆ вѣ́рнѡ вопїе́мъ: <caesura></caesura>щедро́ты твоѧ̀ да́рꙋй на́мъ, <caesura></caesura>ты́ бо є҆сѝ и҆сто́чникъ жи́зни на́шеѧ.

{/fold}

{fold-h2:Недѣ́лѧ пѧ́таѧ по па́сцѣ, самарѧны́ни.}

<rubric class="inline">Тропа́рь воскрⷭ҇нъ, гла́съ д҃:</rubric> <red>С</red>вѣ́тлꙋю воскрⷭ҇нїѧ про́повѣдь <caesura></caesura>ѿ а҆́гг҃ла ѹ҆вѣ́дѣвшѧ гдⷭ҇ни ѹ҆ч҃нцы, <caesura></caesura>и҆ пра́дѣднее ѡ҆сꙋжде́нїе ѿве́ргшѧ, <caesura></caesura>а҆пⷭ҇лѡмъ хва́лѧщѧсѧ глаго́лахꙋ: <caesura></caesura>и҆спрове́ржесѧ сме́рть, <caesura></caesura>воскр҃се хрⷭ҇то́съ бг҃ъ, <caesura></caesura>да́рꙋѧй мі́рови ве́лїю млⷭ҇ть.

<rubric class="inline">Тропа́рь преполове́нїѧ, гла́съ и҃:</rubric> <red>П</red>реполови́вшꙋсѧ пра́здникꙋ, <caesura></caesura>жа́ждꙋщꙋю дꙋ́шꙋ мою̀ бл҃гоче́стїѧ напо́й вода́ми, <caesura></caesura>ꙗ҆́кѡ всѣ̑мъ сп҃се возопи́лъ є҆сѝ: <caesura></caesura>жа́ждай да грѧде́тъ ко мнѣ̀ и҆ да пїе́тъ, <caesura></caesura>и҆сто́чниче жи́зни на́шеѧ хрⷭ҇тѐ бж҃е, сла́ва тебѣ̀.

<rubric class="inline">Конда́къ самарѧны́ни, гла́съ и҃.</rubric> <podoben>Подо́бенъ: <incipit><red>Ꙗ҆́</red>кѡ нача́тки:</incipit></podoben> <red>В</red>ѣ́рою прише́дшаѧ на кла́дѧзь самарѧны́нѧ, <caesura></caesura>ви́дѣ тѧ̀ премꙋ́дрости во́дꙋ, <caesura></caesura>є҆́юже напои́вшисѧ ѻ҆би́льнѡ, <caesura></caesura>црⷭ҇твїе вы́шнее наслѣ́дова вѣ́чнѡ, <caesura></caesura>ꙗ҆́кѡ присносла́внаѧ.

<rubric class="inline">Конда́къ преполове́нїѧ, гла́съ д҃.</rubric> <podoben>Подо́бенъ: <incipit><red>В</red>ознесы́йсѧ:</incipit></podoben> <red>П</red>ра́здникꙋ зако́нномꙋ преполовлѧ́ющꙋсѧ, <caesura></caesura>всѣ́хъ тво́рче влⷣко, <caesura></caesura>къ предстоѧ́щымъ глаго́лалъ є҆сѝ хрⷭ҇тѐ бж҃е: <caesura></caesura>прїиди́те и҆ почерпи́те во́дꙋ безсме́ртїѧ. <caesura></caesura>Тѣ́мже тебѣ̀ припа́даемъ, и҆ вѣ́рнѡ вопїе́мъ: <caesura></caesura>щедро́ты твоѧ̀ да́рꙋй на́мъ, <caesura></caesura>ты́ бо є҆сѝ и҆сто́чникъ жи́зни на́шеѧ.

{/fold}

{fold-h2:Недѣ́лѧ шеста́ѧ по па́сцѣ, ѡ҆ слѣпо́мъ.}

<rubric class="inline">Тропа́рь воскрⷭ҇нъ, гла́съ є҃:</rubric> <red>С</red>обезнача́льное сло́во ѻ҆ц҃ꙋ̀ и҆ дх҃ови, <caesura></caesura>ѿ дв҃ы ро́ждшеесѧ на сп҃се́нїе на́ше, <caesura></caesura>воспои́мъ вѣ́рнїи и҆ поклони́мсѧ: <caesura></caesura>ꙗ҆́кѡ бл҃говолѝ пло́тїю взы́ти на крⷭ҇тъ, <caesura></caesura>и҆ сме́рть претерпѣ́ти, <caesura></caesura>и҆ воскр҃си́ти ѹ҆ме́ршыѧ <caesura></caesura>сла́внымъ воскрⷭ҇нїемъ свои́мъ.

<rubric class="inline">Конда́къ, гла́съ д҃.</rubric> <podoben>Подо́бенъ: <incipit><red>Ꙗ҆</red>ви́лсѧ є҆сѝ дне́сь:</incipit></podoben> <red>Д</red>ꙋше́вныма ѻ҆чи́ма ѡ҆слѣпле́нъ, <caesura></caesura>къ тебѣ̀ хрⷭ҇тѐ прихождꙋ̀, <caesura></caesura>ꙗ҆́коже слѣпы́й ѿ рожде́нїѧ, <caesura></caesura>покаѧ́нїемъ зовꙋ́ ти: <caesura></caesura>ты̀ сꙋ́щихъ во тмѣ̀ свѣ́тъ пресвѣ́тлый.

{/fold}

{fold-h2:Ѿда́нїе пра́здника па́схи.}

<rubric class="inline">Тропа́рь воскрⷭ҇нъ, гла́съ є҃:</rubric> <red>С</red>обезнача́льное сло́во ѻ҆ц҃ꙋ̀ и҆ дх҃ови, <caesura></caesura>ѿ дв҃ы ро́ждшеесѧ на сп҃се́нїе на́ше, <caesura></caesura>воспои́мъ вѣ́рнїи и҆ поклони́мсѧ: <caesura></caesura>ꙗ҆́кѡ бл҃говолѝ пло́тїю взы́ти на крⷭ҇тъ, <caesura></caesura>и҆ сме́рть претерпѣ́ти, <caesura></caesura>и҆ воскр҃си́ти ѹ҆ме́ршыѧ <caesura></caesura>сла́внымъ воскрⷭ҇нїемъ свои́мъ.

<rubric class="inline">Конда́къ слѣпа́гѡ, гла́съ д҃.</rubric> <podoben>Подо́бенъ: <incipit><red>Ꙗ҆</red>ви́лсѧ є҆сѝ дне́сь:</incipit></podoben> <red>Д</red>ꙋше́вныма ѻ҆чи́ма ѡ҆слѣпле́нъ, <caesura></caesura>къ тебѣ̀ хрⷭ҇тѐ прихождꙋ̀, <caesura></caesura>ꙗ҆́коже слѣпы́й ѿ рожде́нїѧ, <caesura></caesura>покаѧ́нїемъ зовꙋ́ ти: <caesura></caesura>ты̀ сꙋ́щихъ во тмѣ̀ свѣ́тъ пресвѣ́тлый.

<rubric class="inline">Конда́къ па́сцѣ, гла́съ и҃:</rubric> <red>А҆́</red>ще и҆ во гро́бъ снизше́лъ є҆сѝ безсме́ртне, <caesura></caesura>но а҆́довꙋ разрꙋши́лъ є҆сѝ си́лꙋ, <caesura></caesura>и҆ воскре́слъ є҆сѝ ꙗ҆́кѡ побѣди́тель хрⷭ҇тѐ бж҃е, <caesura></caesura>жена́мъ мѷроно́сицамъ вѣща́вый: ра́дꙋйтесѧ, <caesura></caesura>и҆ твои́мъ а҆пⷭ҇лѡмъ ми́ръ да́рꙋѧй, <caesura></caesura>па́дшымъ подаѧ́й воскресе́нїе.

{/fold}

{fold-h2:Вознесе́нїе гдⷭ҇а бг҃а и҆ сп҃са на́шегѡ і҆и҃са хрⷭ҇та̀.}

<rubric class="inline">Тропа́рь, гла́съ д҃:</rubric> <red>В</red>озне́слсѧ є҆сѝ во сла́вѣ хрⷭ҇тѐ бж҃е на́шъ, <caesura></caesura>ра́дость сотвори́вый ѹ҆ченикѡ́мъ <caesura></caesura>ѡ҆бѣтова́нїемъ ст҃а́гѡ дх҃а, <caesura></caesura>и҆звѣщє́ннымъ и҆̀мъ бы́вшымъ благослове́нїемъ, <caesura></caesura>ꙗ҆́кѡ ты̀ є҆сѝ сн҃ъ бж҃їй, и҆зба́витель мі́ра.

<rubric class="inline">Конда́къ самогла́сенъ, гла́съ ѕ҃:</rubric> <red>Є҆́</red>же ѡ҆ на́съ и҆спо́лнивъ смотре́нїе, <caesura></caesura>и҆ ꙗ҆̀же на землѝ соедини́въ нбⷭ҇нымъ, <caesura></caesura>возне́слсѧ є҆сѝ во сла́вѣ хрⷭ҇тѐ бж҃е на́шъ, <caesura></caesura>ника́коже ѿлꙋча́ѧсѧ, <caesura></caesura>но пребыва́ѧ неѿстꙋ́пный, <caesura></caesura>и҆ вопїѧ̀ лю́бѧщымъ тѧ̀: <caesura></caesura>а҆́зъ є҆́смь съ ва́ми, и҆ никто́же на вы̀.

{/fold}

{fold-h2:Недѣ́лѧ седма́ѧ по па́сцѣ, ст҃ы́хъ ти҃і, бг҃оно́сныхъ ѻ҆ц҃ъ, и҆̀же въ нїке́и.}

<rubric class="inline">Тропа́рь воскре́сенъ, гла́съ ѕ҃:</rubric> <red>А҆́</red>гг҃льскїѧ си̑лы на гро́бѣ твое́мъ, <caesura></caesura>и҆ стрегꙋ́щїи ѡ҆мертвѣ́ша: <caesura></caesura>и҆ стоѧ́ше мр҃і́а во гро́бѣ, <caesura></caesura>и҆́щꙋщи пречⷭ҇тагѡ тѣ́ла твоегѡ̀. <caesura></caesura>Плѣни́лъ є҆сѝ а҆́дъ, не и҆скꙋси́всѧ ѿ негѡ̀: <caesura></caesura>срѣ́тилъ є҆сѝ дв҃ꙋ да́рꙋѧй живо́тъ. <caesura></caesura>Воскр҃сы́й и҆з̾ ме́ртвыхъ, гдⷭ҇и, сла́ва тебѣ̀.

<rubric class="inline">Та́же тропа́рь вознесе́нїѧ, гла́съ д҃:</rubric> <red>В</red>озне́слсѧ є҆сѝ во сла́вѣ хрⷭ҇тѐ бж҃е на́шъ, <caesura></caesura>ра́дость сотвори́вый ѹ҆ченикѡ́мъ <caesura></caesura>ѡ҆бѣтова́нїемъ ст҃а́гѡ дх҃а, <caesura></caesura>и҆звѣщє́ннымъ и҆̀мъ бы́вшымъ благослове́нїемъ, <caesura></caesura>ꙗ҆́кѡ ты̀ є҆сѝ сн҃ъ бж҃їй, и҆зба́витель мі́ра.

<rubric class="inline">И҆ тропа́рь ѻ҆ц҃є́въ, гла́съ и҃:</rubric> <red>П</red>репросла́вленъ є҆сѝ хрⷭ҇тѐ бж҃е на́шъ, <caesura></caesura>свѣти̑ла на землѝ ѻ҆ц҃ы̀ на́ши ѡ҆снова́вый, <caesura></caesura>и҆ тѣ́ми ко и҆́стиннѣй вѣ́рѣ всѧ̑ ны̀ наста́вивый: <caesura></caesura>многобл҃гоꙋтро́бне, сла́ва тебѣ̀.

<rubric class="inline">Конда́къ ѻ҆тцє́въ, гла́съ и҃.</rubric> <podoben>Подо́бенъ: <incipit><red>Ꙗ҆́</red>кѡ нача́тки:</incipit></podoben> <red>А҆</red>пⷭ҇лъ проповѣ́данїе, и҆ ѻ҆тє́цъ догма́ты, <caesura></caesura>цр҃кви є҆ди́нꙋ вѣ́рꙋ запечатлѣ́ша, <caesura></caesura>ꙗ҆́же и҆ ри́зꙋ носѧ́щи и҆́стины, <caesura></caesura>и҆стка́нꙋ ѿ є҆́же свы́ше бг҃осло́вїѧ, <caesura></caesura>и҆справлѧ́етъ и҆ сла́витъ благоче́стїѧ вели́кое та́инство.

<rubric class="inline">И҆ конда́къ вознесе́нїѧ самогла́сенъ, гла́съ ѕ҃:</rubric> <red>Є҆́</red>же ѡ҆ на́съ и҆спо́лнивъ смотре́нїе, <caesura></caesura>и҆ ꙗ҆̀же на землѝ соедини́въ нбⷭ҇нымъ, <caesura></caesura>возне́слсѧ є҆сѝ во сла́вѣ хрⷭ҇тѐ бж҃е на́шъ, <caesura></caesura>ника́коже ѿлꙋча́ѧсѧ, <caesura></caesura>но пребыва́ѧ неѿстꙋ́пный, <caesura></caesura>и҆ вопїѧ̀ лю́бѧщымъ тѧ̀: <caesura></caesura>а҆́зъ є҆́смь съ ва́ми, и҆ никто́же на вы̀.

{/fold}

{fold-h2:Сꙋббѡ́та ст҃ы́ѧ пѧтдесѧ́тницы.}

<rubric class="inline">Тропа́рь, гла́съ и҃:</rubric> <red>Г</red>лꙋбино́ю мꙋ́дрости человѣколю́бнѡ всѧ̀ стро́ѧй, <caesura></caesura>и҆ поле́зное всѣ̑мъ подава́ѧй, <caesura></caesura>є҆ди́не содѣ́телю, ѹ҆поко́й гдⷭ҇и дꙋ́шы ра̑бъ твои́хъ: <caesura></caesura>на тѧ́ бо ѹ҆пова́нїе возложи́ша, <caesura></caesura>творца̀ и҆ зижди́телѧ и҆ бг҃а на́шего.

<rubric class="inline">Конда́къ, гла́съ и҃:</rubric> <red>С</red>о ст҃ы́ми ѹ҆поко́й <caesura></caesura>хрⷭ҇тѐ <caesura></caesura>дꙋ́шы ра́бъ твои́хъ, <caesura></caesura>и҆дѣ́же нѣ́сть болѣ́знь, ни печа́ль, <caesura></caesura>ни воздыха́нїе, <caesura></caesura>но жи́знь безконе́чнаѧ.

<rubric class="inline">Бг҃оро́диченъ, гла́съ то́йже:</rubric> <red>Т</red>ебѐ и҆ стѣ́нꙋ, и҆ приста́нище и҆́мамы, <caesura></caesura>и҆ моли́твенницꙋ благопрїѧ́тнꙋ къ бг҃ꙋ, <caesura></caesura>є҆го́же родила̀ є҆сѝ, бцⷣе безневѣ́стнаѧ, вѣ́рныхъ спасе́нїе.

{/fold}

{fold-h2:Недѣ́лѧ ст҃ы́ѧ пентико́стїи.}

<rubric class="inline">Тропа́рь, гла́съ и҃:</rubric> <red>Б</red>л҃гослове́нъ є҆сѝ хрⷭ҇тѐ бж҃е на́шъ, <caesura></caesura>и҆́же премꙋ́дры ловцы̀ ꙗ҆вле́й, <caesura></caesura>низпосла́въ и҆̀мъ дх҃а ст҃а́го, <caesura></caesura>и҆ тѣ́ми ѹ҆ловле́й вселе́ннꙋю, <caesura></caesura>человѣколю́бче сла́ва тебѣ̀.

<rubric class="inline">Конда́къ, гла́съ то́йже:</rubric> <red>Є҆</red>гда̀ снизше́дъ ѧ҆зы́ки слїѧ̀, <caesura></caesura>раздѣлѧ́ше ꙗ҆зы́ки вы́шнїй: <caesura></caesura>є҆гда́ же ѻ҆́гненныѧ ѧ҆зы́ки раздаѧ́ше, <caesura></caesura>въ соедине́нїе всѧ̑ призва̀, <caesura></caesura>и҆ согла́снѡ сла́вимъ всест҃а́го дх҃а.

{/fold}

{fold-h2:Недѣ́лѧ всѣ́хъ ст҃ы́хъ.}

<rubric class="inline">Тропа́рь воскре́сный, гла́съ и҃:</rubric> <red>С</red>ъ высоты̀ снизше́лъ є҆сѝ благоꙋтро́бне, <caesura></caesura>погребе́нїе прїѧ́лъ є҆сѝ тридне́вное, <caesura></caesura>да на́съ свободи́ши страсте́й, <caesura></caesura>животѐ и҆ воскресе́нїе на́ше, <caesura></caesura>гдⷭ҇и сла́ва тебѣ̀.

<rubric class="inline">И҆ ст҃ы̑мъ тропа́рь, гла́съ д҃:</rubric> <red>И҆́</red>же во все́мъ мі́рѣ мч҃нкъ твои́хъ, <caesura></caesura>ꙗ҆́кѡ багрѧни́цею и҆ вѵ́ссомъ <caesura></caesura>кровьмѝ цр҃ковь твоѧ̀ ѹ҆краси́вшисѧ, <caesura></caesura>тѣ́ми вопїе́тъ тѝ хрⷭ҇тѐ бж҃е: <caesura></caesura>лю́демъ твои̑мъ щедрѡ́ты твоѧ̀ низпослѝ, <caesura></caesura>ми́ръ жи́тельствꙋ твоемꙋ̀ да́рꙋй, <caesura></caesura>и҆ дꙋша́мъ на́шымъ ве́лїю ми́лость.

<rubric class="inline">Конда́къ, гла́съ и҃:</rubric> <red>Ꙗ҆́</red>кѡ нача́тки є҆стества̀, насади́телю тва́ри, <caesura></caesura>вселе́ннаѧ прино́ситъ тѝ гдⷭ҇и бг҃онѡ́сныѧ мꙋ́ченики. <caesura></caesura>Тѣ́хъ моли́твами въ ми́рѣ глꙋбо́цѣ <caesura></caesura>цр҃ковь твою̀, жи́тельство твоѐ, <caesura></caesura>бцⷣею соблюдѝ многоми́лостиве.

{/fold}

{fold-h2:Недѣ́лѧ в҃-ѧ по пѧтдесѧ́тницѣ, всѣ́хъ ст҃ы́хъ, въ землѝ рѡссі́йстѣй просїѧ́вшихъ.}

<rubric class="inline">Тропа́рь воскрⷭ҇нъ, гла́съ а҃:</rubric> <red>К</red>а́мени запеча́танꙋ ѿ і҆ꙋдє́й, <caesura></caesura>и҆ во́инѡмъ стрегꙋ́щымъ пречⷭ҇тое тѣ́ло твоѐ, <caesura></caesura>воскрⷭ҇лъ є҆сѝ тридне́вный, сп҃се, <caesura></caesura>да́рꙋѧй мі́рови жи́знь. <caesura></caesura>Сегѡ̀ ра́ди си̑лы нбⷭ҇ныѧ вопїѧ́хꙋ тѝ, жизнода́вче: <caesura></caesura>сла́ва воскрⷭ҇нїю твоемꙋ̀, хрⷭ҇тѐ: <caesura></caesura>сла́ва црⷭ҇твїю твоемꙋ̀: <caesura></caesura>сла́ва смотре́нїю твоемꙋ̀, є҆ди́не чл҃вѣколю́бче.

<rubric class="inline">И҆ тропа́рь ст҃ы́хъ, гла́съ и҃:</rubric> <red>Ꙗ҆́</red>коже пло́дъ кра́сный твоегѡ̀ сп҃си́тельнагѡ сѣ́ѧнїѧ, <caesura></caesura>землѧ̀ рѡссі́йскаѧ прино́ситъ тѝ, гдⷭ҇и, <caesura></caesura>всѧ̑ ст҃ы̑ѧ въ то́й просїѧ́вшыѧ. <caesura></caesura>Тѣ́хъ мл҃твами въ ми́рѣ глꙋбо́цѣ <caesura></caesura>цр҃ковь и҆ странꙋ̀ на́шꙋ бцⷣею соблюдѝ, многомлⷭ҇тиве.

<rubric class="inline">Конда́къ воскре́сенъ, гла́съ а҃.</rubric> <podoben>Подо́бенъ: <incipit><red>Є҆</red>гда̀ прїи́деши:</incipit></podoben> <red>В</red>оскрⷭ҇лъ є҆сѝ ꙗ҆́кѡ бг҃ъ и҆з̾ гро́ба во сла́вѣ, <caesura></caesura>и҆ мі́ръ совоскр҃си́лъ є҆сѝ, <caesura></caesura>и҆ є҆стество̀ человѣ́ческое ꙗ҆́кѡ бг҃а воспѣва́етъ тѧ̀, и҆ сме́рть и҆счезѐ: <caesura></caesura>а҆да́мъ же ликꙋ́етъ влⷣко, <caesura></caesura>є҆́ѵа ны́нѣ ѿ ѹ҆́зъ и҆збавлѧ́ема ра́дꙋетсѧ зовꙋ́щи: <caesura></caesura>ты̀ є҆сѝ, и҆́же всѣ̑мъ подаѧ̀ хрⷭ҇тѐ воскрⷭ҇нїе.

<rubric class="inline">И҆ конда́къ ст҃ы́хъ, гла́съ г҃.</rubric> <podoben>Подо́бенъ: <incipit><red>Д</red>в҃а дне́сь:</incipit></podoben> <red>Д</red>не́сь ли́къ ст҃ы́хъ, въ землѝ на́шей бг҃ꙋ ѹ҆годи́вшихъ, предстои́тъ въ цр҃кви <caesura></caesura>и҆ неви́димѡ за ны̀ мо́литсѧ бг҃ꙋ. <caesura></caesura>А҆́гг҃ли съ ни́мъ славосло́вѧтъ, <caesura></caesura>и҆ всѝ ст҃і́и цр҃кве хрⷭ҇то́вы є҆мꙋ̀ спра́зднꙋютъ, <caesura></caesura>ѡ҆ на́съ бо мо́лѧтъ всѝ кꙋ́пно <caesura></caesura>превѣ́чнаго бг҃а.

{/fold}
