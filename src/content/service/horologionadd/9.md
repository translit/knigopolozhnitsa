---
title: "Тропарѝ и҆ кондакѝ пра́здникѡвъ, ма́ртъ"
navigation:
  key: service-horologionadd-9
  title: "Тропарѝ и҆ кондакѝ пра́здникѡвъ, ма́ртъ"
  parent: service-horologionadd
  order: 9
type: "service"
---

# Тропарѝ и҆ кондакѝ пра́здникѡвъ, ма́ртъ.

{fold-h2:Въ ѳ҃-й де́нь. Ст҃ы́хъ м҃ мч҃никъ, въ севасті́йстѣмъ є҆́зерѣ мꙋ́чившихсѧ.}

<rubric class="inline">Тропа́рь гла́съ а҃:</rubric> <red>Б</red>олѣ́зньми ст҃ы́хъ, и҆́миже ѡ҆ тебѣ̀ пострада́ша, <caesura></caesura>ѹ҆моле́нъ бꙋ́ди, гдⷭ҇и, <caesura></caesura>и҆ всѧ̑ на́шѧ болѣ̑зни и҆сцѣлѝ, <caesura></caesura>чл҃вѣколю́бче, мо́лимсѧ.

<rubric class="inline">Конда́къ, гла́съ ѕ҃.</rubric> <podoben>Подо́бенъ: <incipit><red>Є҆́</red>же ѡ҆ на́съ:</incipit></podoben> <red>В</red>сѐ во́инство мі́ра ѡ҆ста́вльше, <caesura></caesura>на нб҃сѣ́хъ влⷣцѣ прилѣпи́стесѧ, <caesura></caesura>страстоте́рпцы гдⷭ҇ни четы́редесѧть: <caesura></caesura>сквозѣ̀ ѻ҆́гнь бо и҆ во́дꙋ проше́дше, блаже́ннїи, <caesura></caesura>досто́йнѡ воспрїѧ́сте сла́вꙋ съ небе́съ <caesura></caesura>и҆ вѣнцє́въ мно́жество.

{/fold}

{fold-h2:Въ в҃і-й де́нь. Ст҃и́телѧ григо́рїа двоесло́ва, па́пы ри́мскагѡ.}

<rubric class="inline">Тропа́рь, гла́съ д҃:</rubric> <red>И҆́</red>же ѿ бг҃а свы́ше бжⷭ҇твеннꙋю бл҃года́ть воспрїе́мъ, сла́вне григо́рїе, <caesura></caesura>и҆ тогѡ̀ си́лою ѹ҆крѣплѧ́емь, є҆ѵⷢ҇льски ше́ствовати и҆зво́лилъ є҆сѝ. <caesura></caesura>Ѿѻнꙋ́дꙋже ѹ҆ хрⷭ҇та̀ возме́здїе трꙋдѡ́въ прїѧ́лъ є҆сѝ, всебл҃же́нне: <caesura></caesura>є҆го́же молѝ, да сп҃се́тъ дꙋ́шы на́шѧ.

<rubric class="inline">Конда́къ, гла́съ г҃:</rubric> <red>П</red>одобонача́льникъ показа́лсѧ є҆сѝ нача́льника па́стырємъ хрⷭ҇та̀, <caesura></caesura>и҆́нокѡвъ чреды̑, ѻ҆́тче григо́рїе, <caesura></caesura>ко ѡ҆гра́дѣ нбⷭ҇нѣй наставлѧ́ѧ, <caesura></caesura>и҆ ѿтꙋ́дꙋ наꙋчи́лъ є҆сѝ ста́до хрⷭ҇то́во за́повѣдемъ є҆гѡ̀: <caesura></caesura>ны́нѣ же съ ни́ми ра́дꙋешисѧ, <caesura></caesura>и҆ ликꙋ́еши въ нбⷭ҇ныхъ кро́вѣхъ.

{/fold}

{fold-h2:Въ д҃і-й де́нь. Преподо́бнагѡ венеді́кта.}

<rubric class="inline">Тропа́рь, гла́съ а҃:</rubric> <red>П</red>ꙋсты́нный жи́тель и҆ въ тѣлесѝ а҆́гг҃лъ, <caesura></caesura>и҆ чꙋдотво́рецъ ꙗ҆ви́лсѧ є҆сѝ бг҃оно́се ѻ҆́тче на́шъ венеді́кте: <caesura></caesura>посто́мъ, бдѣ́нїемъ, мл҃твою нбⷭ҇наѧ дарова̑нїѧ прїи́мъ, <caesura></caesura>и҆сцѣлѧ́еши недꙋ̑жныѧ, и҆ дꙋ́шы вѣ́рою притека́ющихъ тѝ. <caesura></caesura>Сла́ва да́вшемꙋ тѝ крѣ́пость: <caesura></caesura>сла́ва вѣнча́вшемꙋ тѧ̀: <caesura></caesura>сла́ва дѣ́йствꙋющемꙋ тобо́ю всѣ̑мъ и҆сцѣлє́нїѧ.

<rubric class="inline">Конда́къ, гла́съ ѕ҃:</rubric> <red>Б</red>л҃года́тїю бж҃їею ѡ҆богати́лсѧ є҆сѝ, <caesura></caesura>дѣ́лы же и҆звѣсти́лъ є҆сѝ зва́нїе: <caesura></caesura>и҆ ꙗ҆ви́лсѧ є҆сѝ, венеді́кте, ѹ҆го́дниче хрⷭ҇та̀ бг҃а <caesura></caesura>въ мл҃твахъ и҆ постѣ́хъ, дарова́нїй бж҃їѧ дх҃а и҆спо́лненъ: <caesura></caesura>и҆ бы́лъ є҆сѝ недꙋ̑жнымъ и҆сцѣли́тель <caesura></caesura>и҆ прогони́тель врагѡ́мъ, <caesura></caesura>и҆ застꙋ́пникъ ско́рый дꙋша́мъ на́шымъ.

{/fold}

{fold-h2:Въ к҃д-й де́нь. Предпра́зднство благовѣ́щенїѧ прест҃ы́ѧ бцⷣы:}

<rubric class="inline">Тропа́рь, гла́съ д҃:</rubric> <red>Д</red>не́сь всемі́рныѧ ра́дости нача́тки <caesura></caesura>предпра́зднственное воспѣ́ти повелѣва́ютъ: <caesura></caesura>се́ бо гаврїи́лъ прихо́дитъ, <caesura></caesura>дв҃ѣ носѧ̀ благовѣ́стїе, <caesura></caesura>и҆ къ не́й вопїе́тъ: <caesura></caesura>ра́дꙋйсѧ, благода́тнаѧ, <caesura></caesura>гдⷭ҇ь съ тобо́ю.

<rubric class="inline">Конда́къ, гла́съ и҃.</rubric> <podoben>Подо́бенъ: <incipit><red>В</red>збра́нной:</incipit></podoben> <red>В</red>сѣ̑мъ земны̑мъ нача́ло спасе́нїѧ на́шегѡ ты̀ є҆сѝ, бцⷣе дв҃о: <caesura></caesura>бж҃їй бо слꙋжи́тель съ нб҃съ по́сланъ предста́ти тебѣ̀, <caesura></caesura>вели́кїй чинонача́льникъ гаврїи́лъ, <caesura></caesura>ра́дость ѡ҆бра́дованнꙋю тѝ принесѐ. <caesura></caesura>Тѣ́мъ всѝ зове́мъ тѝ: <caesura></caesura>ра́дꙋйсѧ, невѣ́сто неневѣ́стнаѧ.

{/fold}

{fold-h2:Въ к҃є-й де́нь. Бл҃говѣ́щенїе прест҃ы́ѧ бцⷣы. }

<rubric class="inline">Тропа́рь, гла́съ д҃:</rubric> <red>Д</red>не́сь спасе́нїѧ на́шегѡ глави́зна, <caesura></caesura>и҆ є҆́же ѿ вѣ́ка та́инства ꙗ҆вле́нїе: <caesura></caesura>сн҃ъ бж҃їй, сн҃ъ дв҃ы быва́етъ, <caesura></caesura>и҆ гаврїи́лъ благода́ть благовѣствꙋ́етъ. <caesura></caesura>Тѣ́мже и҆ мы̀ съ ни́мъ бцⷣѣ возопїи́мъ: <caesura></caesura>ра́дꙋйсѧ, бл҃года́тнаѧ, <caesura></caesura>гдⷭ҇ь съ тобо́ю.

<rubric class="inline">Конда́къ, гла́съ и҃:</rubric> <red>В</red>збра́нной воево́дѣ побѣди́тєльнаѧ, <caesura></caesura>ꙗ҆́кѡ и҆зба́вльшесѧ ѿ ѕлы́хъ, <caesura></caesura>благода́рствєннаѧ восписꙋ́емъ тѝ рабѝ твоѝ, бцⷣе: <caesura></caesura>но ꙗ҆́кѡ и҆мꙋ́щаѧ держа́вꙋ непобѣди́мꙋю, <caesura></caesura>ѿ всѧ́кихъ на́съ бѣ́дъ свободѝ, да зове́мъ тѝ: <caesura></caesura>ра́дꙋйсѧ, невѣ́сто неневѣ́стнаѧ.

{/fold}
