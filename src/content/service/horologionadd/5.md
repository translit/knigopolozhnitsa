---
title: "Тропарѝ и҆ кондакѝ пра́здникѡвъ, ное́мврїй"
navigation:
  key: service-horologionadd-5
  title: "Тропарѝ и҆ кондакѝ пра́здникѡвъ, ное́мврїй"
  parent: service-horologionadd
  order: 5
type: "service"
---

# Тропарѝ и҆ кондакѝ пра́здникѡвъ, ное́мврїй.

{fold-h2:Въ а҃-й де́нь. Безсре́бреникѡвъ космы̀ и҆ дамїа́на, и҆̀же ѿ а҆сі́и.}

<rubric class="inline">Тропа́рь, гла́съ и҃:</rubric> <red>С</red>т҃і́и безсре́брєницы и҆ чꙋдотво́рцы, космо̀ и҆ дамїа́не, <caesura></caesura>посѣти́те не́мѡщи на́шѧ: <caesura></caesura>тꙋ́не прїѧ́сте, тꙋ́не дади́те на́мъ.

<rubric class="inline">Конда́къ, гла́съ в҃.</rubric> <podoben>Подо́бенъ: <incipit><red>Т</red>вє́рдыѧ:</incipit></podoben> <red>Б</red>л҃года́ть прїи́мше и҆сцѣле́нїй, <caesura></caesura>простира́ете здра́вїе сꙋ́щымъ въ нꙋ́ждахъ, <caesura></caesura>вра́чеве, чꙋдотво́рцы пресла́внїи: <caesura></caesura>но ва́шимъ посѣще́нїемъ ра́тникѡвъ де́рзѡсти низложи́те, <caesura></caesura>мі́ръ и҆сцѣлѧ́юще чꙋдесы̀.

{/fold}

{fold-h2:Въ и҃-й де́нь. Собо́ръ а҆рхїстрати́га мїхаи́ла, и҆ про́чихъ безпло́тныхъ си́лъ.}

<rubric class="inline">Тропа́рь, гла́съ д҃:</rubric> <red>Н</red>бⷭ҇ныхъ во́инствъ а҆рхїстрати́зи, <caesura></caesura>мо́лимъ ва́съ при́снѡ мы̀ недосто́йнїи: <caesura></caesura>да ва́шими моли́твами ѡ҆градитѐ на́съ <caesura></caesura>кро́вомъ кри́лъ невеще́ственныѧ ва́шеѧ сла́вы, <caesura></caesura>сохранѧ́юще ны̀ припа́дающыѧ прилѣ́жнѡ и҆ вопїю́щыѧ: <caesura></caesura>ѿ бѣ́дъ и҆зба́вите ны̀, <caesura></caesura>ꙗ҆́кѡ чинонача́льницы вы́шнихъ си́лъ.

<rubric class="inline">Конда́къ, гла́съ в҃:</rubric> <red>А҆</red>рхїстрати́зи бж҃їи, <caesura></caesura>слꙋжи́телїе бж҃е́ственныѧ сла́вы, <caesura></caesura>а҆́гг҃лѡвъ нача́льницы и҆ человѣ́кѡвъ наста́вницы, <caesura></caesura>поле́зное на́мъ проси́те и҆ ве́лїю ми́лость, <caesura></caesura>ꙗ҆́кѡ безпло́тныхъ а҆рхїстрати́зи.

{/fold}

{fold-h2:Въ г҃і-й де́нь. И҆́же во свѧты́хъ ѻ҆ц҃а̀ на́шегѡ і҆ѡа́нна златоꙋ́стагѡ.}

<rubric class="inline">Тропа́рь, гла́съ и҃:</rubric> <red>Ѹ҆́</red>стъ твои́хъ, ꙗ҆́коже свѣ́тлость ѻ҆гнѧ̀, возсїѧ́вши бл҃года́ть, вселе́ннꙋю просвѣтѝ: <caesura></caesura>не сребролю́бїѧ мі́рови сокрѡ́вища сниска̀, <caesura></caesura>высотꙋ̀ на́мъ смиреномꙋ́дрїѧ показа̀. <caesura></caesura>Но твои́ми словєсы̀ наказꙋ́ѧ, <caesura></caesura>ѻ҆́ч҃е і҆ѡа́нне златоꙋ́сте, <caesura></caesura>молѝ сло́ва хрⷭ҇та̀ бг҃а, спасти́сѧ дꙋша́мъ на́шымъ.

<rubric class="inline">Конда́къ, гла́съ ѕ҃.</rubric> <podoben>Подо́бенъ: <incipit><red>Є҆́</red>же ѡ҆ на́съ и҆спо́лнивъ:</incipit></podoben> <red>Ѿ</red> нб҃съ прїѧ́лъ є҆сѝ бжⷭ҇твеннꙋю бл҃года́ть, <caesura></caesura>и҆ твои́ми ѹ҆стна́ми всѧ̑ ѹ҆чи́ши <caesura></caesura>покланѧ́тисѧ въ трⷪ҇цѣ є҆ди́номꙋ бг҃ꙋ, <caesura></caesura>і҆ѡа́нне златоꙋ́сте, всебл҃же́нне прпⷣбне, <caesura></caesura>досто́йнѡ хва́лимъ тѧ̀: <caesura></caesura>є҆си́ бо наста́вникъ, <caesura></caesura>ꙗ҆́кѡ бжⷭ҇твєннаѧ ꙗ҆влѧ́ѧ.

{/fold}

{fold-h2:Въ д҃і-й де́нь. Ст҃а́гѡ и҆ всехва́льнагѡ а҆пⷭ҇ла фїлі́ппа.}

<rubric class="inline">Тропа́рь, гла́съ г҃:</rubric> <red>А҆</red>пⷭ҇ле ст҃ы́й фїлі́ппе, <caesura></caesura>молѝ ми́лостиваго бг҃а, <caesura></caesura>да прегрѣше́нїй ѡ҆ставле́нїе <caesura></caesura>пода́стъ дꙋша́мъ на́шымъ.

<rubric class="inline">И҆́нъ тропа́рь, гла́съ г҃:</rubric> <red>Б</red>лагоꙋкраша́етсѧ вселе́ннаѧ, <caesura></caesura>є҆ѳїо́пїа ликовствꙋ́етъ, <caesura></caesura>ꙗ҆́кѡ вѣнце́мъ красꙋ́ема, <caesura></caesura>тобо́ю просвѣти́вшисѧ, <caesura></caesura>свѣ́тлѡ торжествꙋ́етъ па́мѧть твою̀, <caesura></caesura>бг҃оглаго́ливе фїлі́ппе: <caesura></caesura>всѧ̑ бо вѣ́ровати хрⷭ҇тꙋ̀ наꙋчи́лъ є҆сѝ, <caesura></caesura>и҆ тече́нїе соверши́въ досто́йнѡ є҆ѵⷢ҇лїа. <caesura></caesura>Тѣ́мъ дерзнове́ннѡ вари́тъ є҆ѳїо́пскаѧ рꙋка̀ бг҃ꙋ: <caesura></caesura>є҆го́же молѝ дарова́ти на́мъ ве́лїю ми́лость.

<rubric class="inline">Конда́къ, гла́съ и҃.</rubric> <podoben>Подо́бенъ: <incipit><red>Ꙗ҆́</red>кѡ нача́тки:</incipit></podoben> <red>Ѹ҆</red>ч҃ни́къ и҆ дрꙋ́гъ тво́й подража́тель стрⷭ҇ти твоеѧ̀, <caesura></caesura>вселе́ннѣй бг҃а тѧ̀ проповѣ́да, бг҃оглаго́ливый фїлі́ппъ: <caesura></caesura>тогѡ̀ моли́твами ѿ врагѡ́въ пребеззако́нныхъ <caesura></caesura>цр҃ковь твою̀ и҆ всѧ́къ гра́дъ тво́й бцⷣею соблюдѝ, многоми́лостиве.

{/fold}

{fold-h2:Въ ѕ҃і-й де́нь. Ст҃а́гѡ а҆пⷭ҇ла и҆ є҆ѵⷢ҇лі́ста матѳе́а.}

<rubric class="inline">Тропа́рь, гла́съ г҃:</rubric> <red>А҆</red>пⷭ҇ле ст҃ы́й и҆ є҆ѵⷢ҇лі́сте матѳе́е, <caesura></caesura>молѝ ми́лостиваго бг҃а, <caesura></caesura>да прегрѣше́нїй ѡ҆ставле́нїе <caesura></caesura>пода́стъ дꙋша́мъ на́шымъ.

<rubric class="inline">И҆́нъ тропа́рь, гла́съ г҃:</rubric> <red>Ѹ҆</red>се́рднѡ ѿ мы́тницы, къ зва́вшемꙋ влⷣцѣ хрⷭ҇тꙋ̀, <caesura></caesura>ꙗ҆́вльшꙋсѧ на землѝ человѣ́кѡмъ на бл҃гость, <caesura></caesura>томꙋ̀ послѣ́довавъ, а҆пⷭ҇лъ и҆збра́нный ꙗ҆ви́лсѧ є҆сѝ, <caesura></caesura>и҆ благовѣ́стникъ є҆ѵⷢ҇лїа вселе́ннѣй велегла́сенъ. <caesura></caesura>Сегѡ̀ ра́ди чти́мъ честнꙋ́ю па́мѧть твою̀, матѳе́е бг҃оглаго́ливе: <caesura></caesura>молѝ ми́лостиваго бг҃а, <caesura></caesura>да грѣхѡ́въ ѡ҆ставле́нїе пода́стъ дꙋша́мъ на́шымъ.

<rubric class="inline">Конда́къ, гла́съ д҃.</rubric> <podoben>Подо́бенъ: <incipit><red>В</red>ознесы́йсѧ:</incipit></podoben> <red>М</red>ыта́рства и҆́го ѿве́ргъ, <caesura></caesura>пра́вды и҆́гꙋ припрѧ́глсѧ є҆сѝ, <caesura></caesura>и҆ ꙗ҆ви́лсѧ є҆сѝ кꙋпе́цъ всеизрѧ́днѣйшїй, <caesura></caesura>бога́тство прине́съ, ю҆́же съ высоты̀ премꙋ́дрость. <caesura></caesura>Ѿѻнꙋ́дꙋже проповѣ́далъ є҆сѝ и҆́стины сло́во, <caesura></caesura>и҆ ѹ҆ны́лыхъ воздви́глъ є҆сѝ дꙋ́шы, <caesura></caesura>написа́въ ча́съ сꙋ́дный.

{/fold}

{fold-h2:Въ к҃а-й де́нь. Вхо́дъ во хра́мъ прест҃ы́ѧ бцⷣы.}

<rubric class="inline">Тропа́рь, гла́съ д҃:</rubric> <red>Д</red>не́сь благоволе́нїѧ бж҃їѧ пред̾ѡбраже́нїе, <caesura></caesura>и҆ человѣ́кѡвъ спасе́нїѧ проповѣ́данїе, <caesura></caesura>въ хра́мѣ бж҃їи ꙗ҆́снѡ дв҃а ꙗ҆влѧ́етсѧ <caesura></caesura>и҆ хрⷭ҇та̀ всѣ̑мъ предвозвѣща́етъ. <caesura></caesura>То́й и҆ мы̀ велегла́снѡ возопїи́мъ: <caesura></caesura>ра́дꙋйсѧ, смотре́нїѧ зижди́телева и҆сполне́нїе.

<rubric class="inline">Конда́къ, гла́съ д҃.</rubric> <podoben>Подо́бенъ: <incipit><red>В</red>ознесы́йсѧ:</incipit></podoben> <red>П</red>речⷭ҇тый хра́мъ сп҃совъ, <caesura></caesura>многоцѣ́нный черто́гъ и҆ дв҃а, <caesura></caesura>сщ҃е́нное сокро́вище сла́вы бж҃їѧ, <caesura></caesura>дне́сь вво́дитсѧ въ до́мъ гдⷭ҇ень, благода́ть совводѧ́щи, <caesura></caesura>ꙗ҆́же въ дс҃ѣ бжⷭ҇твенномъ, <caesura></caesura>ю҆́же воспѣва́ютъ а҆́гг҃ли бж҃їи: <caesura></caesura>сїѧ̀ є҆́сть селе́нїе нбⷭ҇ное.

{/fold}

{fold-h2:Въ к҃г-й де́нь. Благовѣ́рнагѡ вели́кагѡ кнѧ́зѧ а҆леѯа́ндра не́вскагѡ}

<rubric class="inline">Тропа́рь, гла́съ д҃:</rubric> <red>Ꙗ҆́</red>кѡ благочести́вагѡ ко́рене <caesura></caesura>пречестна́ѧ ѻ҆́трасль бы́лъ є҆сѝ, блаже́нне а҆леѯа́ндре: <caesura></caesura>ꙗ҆ви́ бо тѧ̀ хрⷭ҇то́съ, <caesura></caesura>ꙗ҆́кѡ нѣ́кое бжⷭ҇твенное сокро́вище рѡссі́йстѣй землѝ, <caesura></caesura>но́ваго чꙋдотво́рца, пресла́вна и҆ бг҃опрїѧ́тна. <caesura></caesura>И҆ дне́сь, соше́дшесѧ въ па́мѧть твою̀ вѣ́рою и҆ любо́вїю, <caesura></caesura>во ѱалмѣ́хъ и҆ пѣ́нїихъ ра́дꙋющесѧ, сла́вимъ гдⷭ҇а, <caesura></caesura>да́вшаго тебѣ̀ бл҃года́ть и҆сцѣле́нїй: <caesura></caesura>є҆го́же молѝ спастѝ гра́дъ се́й, <caesura></caesura>и҆ держа́вѣ рѡссі́йстей бг҃оꙋго́днѣй бы́ти, <caesura></caesura>и҆ сыновѡ́мъ рѡссі́йскимъ спасти́сѧ.

<rubric class="inline">Конда́къ, гла́съ и҃.</rubric> <podoben>Подо́бенъ: <incipit><red>Ꙗ҆́</red>кѡ нача́тки:</incipit></podoben> <red>Ꙗ҆́</red>кѡ ѕвѣздꙋ́ тѧ пресвѣ́тлꙋ почита́емъ, <caesura></caesura>ѿ восто́ка возсїѧ́вшꙋю и҆ на за́падъ прише́дшꙋю: <caesura></caesura>всю́ бо странꙋ̀ сїю̀ чꙋдесы̀ и҆ добро́тою ѡ҆богаща́еши, <caesura></caesura>и҆ просвѣща́еши вѣ́рою чтꙋ́щыѧ па́мѧть твою̀, а҆леѯа́ндре блаже́нне: <caesura></caesura>сегѡ̀ ра́ди дне́сь пра́зднꙋемъ твоѐ ѹ҆спе́нїе, лю́дїе твоѝ сꙋ́щїи. <caesura></caesura>Молѝ спастѝ ѻ҆те́чество твоѐ <caesura></caesura>и҆ всѧ̑ притека́ющыѧ къ ра́цѣ моще́й твои́хъ, и҆ вѣ́рнѡ вопїю́щыѧ тѝ: <caesura></caesura>ра́дꙋйсѧ, гра́дꙋ на́шемꙋ ѹ҆твержде́нїе.

{/fold}

{fold-h2:Въ к҃д-й де́нь. Ст҃ы́ѧ великомꙋ́ченицы є҆катері́ны}

<rubric class="inline">Тропа́рь, гла́съ д҃:</rubric> <red>А҆́</red>гница твоѧ̀, і҆и҃се, є҆катері́на <caesura></caesura>зове́тъ ве́лїимъ гла́сомъ: <caesura></caesura>тебѐ, женишѐ мо́й, люблю̀, <caesura></caesura>и҆ тебѐ и҆́щꙋщи страда́льчествꙋю, <caesura></caesura>и҆ сраспина́юсѧ и҆ спогреба́юсѧ креще́нїю твоемꙋ̀, <caesura></caesura>и҆ страждꙋ̀ тебє̀ ра́ди, ꙗ҆́кѡ да црⷭ҇твꙋю въ тебѣ̀, <caesura></caesura>и҆ ѹ҆мира́ю за тѧ̀, да и҆ живꙋ̀ съ тобо́ю: <caesura></caesura>но ꙗ҆́кѡ же́ртвꙋ непоро́чнꙋю прїими́ мѧ, съ любо́вїю поже́ршꙋюсѧ тебѣ̀: <caesura></caesura>тоѧ̀ моли́твами, ꙗ҆́кѡ ми́лостивъ, спасѝ дꙋ́шы на́шѧ.

<rubric class="inline">И҆́нъ тропа́рь, гла́съ д҃:</rubric> <red>Д</red>обродѣ́тельми, ꙗ҆́кѡ лꙋча́ми со́лнечными, <caesura></caesura>просвѣти́ла є҆сѝ невѣ̑рныѧ мꙋдрецы̀. <caesura></caesura>И҆ ꙗ҆́коже пресвѣ́тлаѧ лꙋна̀ ходѧ́щымъ въ нощѝ, <caesura></caesura>невѣ́рїѧ тмꙋ̀ ѿгна́ла є҆сѝ, <caesura></caesura>и҆ цари́цꙋ ѹ҆вѣ́рила є҆сѝ, <caesura></caesura>вкꙋ́пѣ же и҆ мꙋчи́телѧ ѡ҆бличи́ла є҆сѝ, <caesura></caesura>бг҃озва́ннаѧ невѣ́сто, бл҃же́ннаѧ є҆катері́но, <caesura></caesura>жела́нїемъ востекла̀ є҆сѝ въ нбⷭ҇ный черто́гъ, <caesura></caesura>къ прекра́сномꙋ женихꙋ̀ хрⷭ҇тꙋ̀, <caesura></caesura>и҆ ѿ негѡ̀ ца́рскимъ вѣнце́мъ вѣнча́ласѧ є҆сѝ: <caesura></caesura>є҆мꙋ́же со а҆́гг҃лы предстоѧ́щи, <caesura></caesura>за ны̀ моли́сѧ, <caesura></caesura>творѧ́щыѧ пречестнꙋ́ю па́мѧть твою̀.

<rubric class="inline">Конда́къ, гла́съ в҃.</rubric> <podoben>Подо́бенъ: <incipit><red>В</red>ы́шнихъ и҆щѧ̀:</incipit></podoben> <red>Л</red>и́къ честны́й бжⷭ҇твеннѣ мꙋчениколю́бцы <caesura></caesura>воздви́гните ны́нѣ, <caesura></caesura>почита́юще всемꙋ́дрꙋю є҆катері́нꙋ: <caesura></caesura>сїѧ́ бо въ три́знищи хрⷭ҇та̀ проповѣ́да, и҆ ѕмі́ѧ попра̀, <caesura></caesura>ри́торѡвъ ра́зꙋмы ѹ҆кроти́вши.

{/fold}

{fold-h2:Въ к҃з-й де́нь. Пра́зднꙋемъ по бз҃ѣ зна́менїе, бы́вшее пречⷭ҇тою бцⷣею въ вели́комъ новѣ́градѣ.}

<rubric class="inline">Тропа́рь, гла́съ д҃:</rubric> <red>Ꙗ҆́</red>кѡ неѡбори́мꙋю стѣ́нꙋ и҆ и҆сто́чникъ чꙋде́съ <caesura></caesura>стѧжа́вше тѧ̀ рабѝ твоѝ, <caesura></caesura>бцⷣе пречⷭ҇таѧ, <caesura></caesura>сопроти́вныхъ ѡ҆полчє́нїѧ низлага́емъ. <caesura></caesura>Тѣ́мже мо́лимъ тѧ̀: <caesura></caesura>ми́ръ гра́дꙋ твоемꙋ̀ да́рꙋй, <caesura></caesura>и҆ дꙋша́мъ на́шымъ ве́лїю ми́лость.

<rubric class="inline">Конда́къ, гла́съ д҃.</rubric> <podoben>Подо́бенъ: <incipit><red>Ꙗ҆</red>ви́лсѧ є҆сѝ дне́сь:</incipit></podoben> <red>Ч</red>естна́гѡ ѻ҆́браза твоегѡ̀ зна́менїе <caesura></caesura>пра́зднꙋюще лю́дїе твоѝ, бг҃ороди́тельнице, <caesura></caesura>и҆́мже ди́внꙋю побѣ́дꙋ на сопроти̑вныѧ гра́дꙋ твоемꙋ̀ дарова́ла є҆сѝ. <caesura></caesura>Тѣ́мже тебѣ̀ вѣ́рою взыва́емъ: <caesura></caesura>ра́дꙋйсѧ, дв҃о, хрⷭ҇тїа́нъ похвало̀.

{/fold}

{fold-h2:Въ л҃-й де́нь. Ст҃а́гѡ и҆ всехва́льнагѡ а҆пⷭ҇ла а҆ндре́а первозва́ннагѡ.}

<rubric class="inline">Тропа́рь, гла́съ д҃:</rubric> <red>Ꙗ҆́</red>кѡ а҆пⷭ҇лѡвъ первозва́нный <caesura></caesura>и҆ верхо́внагѡ сꙋ́щїй бра́тъ <caesura></caesura>влⷣцѣ всѣ́хъ, а҆ндре́е, моли́сѧ, <caesura></caesura>ми́ръ вселе́ннѣй дарова́ти, <caesura></caesura>и҆ дꙋша́мъ на́шымъ ве́лїю ми́лость.

<rubric class="inline">Конда́къ, гла́съ в҃.</rubric> <podoben>Подо́бенъ: <incipit><red>В</red>ъ мл҃твахъ:</incipit></podoben> <red>М</red>ꙋ́жества тезоимени́таго бг҃оглаго́льника, <caesura></caesura>и҆ цр҃кве возслѣ́дователѧ верхо́внаго, <caesura></caesura>петро́ва сро́дника восхва́лимъ: <caesura></caesura>занѐ ꙗ҆́коже дре́вле семꙋ̀, <caesura></caesura>и҆ ны́нѣ на́мъ воззва̀: <caesura></caesura>прїиди́те, ѡ҆брѣто́хомъ жела́емаго.

{/fold}
