---
title: "Є҆ѯапостїла́рїи всеѧ́ седми́цы, самопѣ́снѡ"
navigation:
  key: service-horologionadd-24
  title: "Є҆ѯапостїла́рїи всеѧ́ седми́цы, самопѣ́снѡ"
  parent: service-horologionadd
  order: 24
type: "service"
---

# Є҆ѯапостїла́рїи всеѧ́ седми́цы, самопѣ́снѡ.

<rubric>Въ понедѣ́льникъ, гла́съ д҃:</rubric>

<red>Н</red>е́бо ѕвѣзда́ми ѹ҆краси́вый ꙗ҆́кѡ бг҃ъ, <caesura></caesura>и҆ твои́ми а҆́гг҃лы всю̀ зе́млю просвѣти́вый, <caesura></caesura>содѣ́телю всѣ́хъ, пою́щыѧ тѧ̀ сп҃са́й.

<rubric class="inline">Бг҃оро́диченъ:</rubric> <red>С</red>ла́дость а҆́гг҃лѡвъ, скорбѧ́щихъ ра́дость, <caesura></caesura>хрⷭ҇тїа́нъ предста́тельница дв҃о мт҃и гдⷭ҇нѧ, <caesura></caesura>застꙋпѝ на́съ, и҆ и҆зба́ви вѣ́чныхъ мꙋ́къ.



<rubric>Во вто́рникъ, гла́съ д҃:</rubric>

<red>П</red>рⷣте́чꙋ і҆ѡа́нна, и҆ крⷭ҇ти́телѧ сп҃сова, <caesura></caesura>во прⷪ҇ро́цѣхъ прⷪ҇ро́ка, и҆ пꙋсты́ни воспита́нїе, <caesura></caesura>є҆лїсаве́тино рожде́нїе восхва́лимъ всѝ.

<rubric class="inline">Бг҃оро́диченъ:</rubric> <red>С</red>ла́дость а҆́гг҃лѡвъ, скорбѧ́щихъ ра́дость, <caesura></caesura>хрⷭ҇тїа́нъ предста́тельница дв҃о мт҃и гдⷭ҇нѧ, <caesura></caesura>застꙋпѝ на́съ, и҆ и҆зба́ви вѣ́чныхъ мꙋ́къ.



<rubric>Въ сре́дꙋ и҆ пѧто́къ, гла́съ в҃:</rubric>

<red>К</red>рⷭ҇тъ храни́тель всеѧ̀ вселе́ннаѧ, <caesura></caesura>крⷭ҇тъ красота̀ цр҃кве, <caesura></caesura>крⷭ҇тъ царе́й держа́ва, <caesura></caesura>крⷭ҇тъ вѣ́рныхъ ѹ҆твержде́нїе, <caesura></caesura>крⷭ҇тъ а҆́гг҃лѡвъ сла́ва и҆ де́мѡнѡвъ ꙗ҆́зва.

<rubric class="inline">Крⷭ҇тобг҃оро́диченъ:</rubric> <red>Ѹ҆</red> крⷭ҇та̀ предстоѧ́щи, тѧ̀ безсѣ́меннѡ ро́ждшаѧ, <caesura></caesura>и҆ рыда́ющи вопїѧ́ше: <caesura></caesura>ѹ҆вы̀ сладча́йшее ча́до, <caesura></caesura>ка́кѡ заше́лъ є҆сѝ ѿ ѻ҆́чїю мое́ю; <caesura></caesura>ка́кѡ въ ме́ртвыхъ вмѣни́лсѧ є҆сѝ;



<rubric>Въ четверто́къ, гла́съ в҃: Подо́бенъ: Жєны̀ ѹ҆слы́шите:</rubric>

<red>В</red>о всю̀ подсо́лнечнꙋю те́кше <caesura></caesura>проповѣ́дасте хрⷭ҇то́во ѿ дв҃ы ст҃о́е воплоще́нїе вои́стиннꙋ, <caesura></caesura>ѿ пре́лести ѡ҆браща́юще ꙗ҆зы́ки, <caesura></caesura>и҆ просвѣща́юще, и҆ всѧ̑ наꙋча́юще <caesura></caesura>трⷪ҇цꙋ почита́ти ст҃ꙋ́ю, <caesura></caesura>а҆пⷭ҇ли сп҃сѡвы.

<rubric class="inline">Подо́бны:</rubric> <red>В</red>ели́каго началопа́стырѧ, и҆ і҆ера́рха всѝ, <caesura></caesura>предсѣда́телѧ мѷрлѷкі́йскаго нїкола́а хва́лимъ: <caesura></caesura>мнѡ́ги бо мꙋ́жи сп҃сѐ, <caesura></caesura>непра́веднѡ ѹ҆мре́ти и҆мꙋ́щыѧ, <caesura></caesura>царю̀ ꙗ҆влѧ́етсѧ со а҆ѵла́вїемъ во снѣ̀, <caesura></caesura>рѣшѧ̀ непра́ведное и҆зрече́нїе.

<rubric class="inline">Бг҃оро́диченъ:</rubric> <red>М</red>р҃і́е чистѣ́йшаѧ, злата́ѧ кади́льнице, <caesura></caesura>невмѣсти́магѡ бж҃ества̀ прїѧ́телище бы́вшее, <caesura></caesura>въ не́мже ѻ҆ц҃ъ бл҃говолѝ, сн҃ъ же всели́сѧ, <caesura></caesura>и҆ дх҃ъ ст҃ы́й ѡ҆сѣни́въ тѧ̀ ѻ҆трокови́це <caesura></caesura>показа̀ бцⷣꙋ.



<rubric>Въ сꙋббѡ́тꙋ, гла́съ д҃:</rubric>

<red>И҆́</red>же и҆ ме́ртвыми и҆ живы́ми ѡ҆блада́ѧй ꙗ҆́кѡ бг҃ъ, <caesura></caesura>и҆ ст҃ы́ми твои́ми всю̀ зе́млю просвѣти́вый, <caesura></caesura>содѣ́телю всѣ́хъ, пою́щыѧ тѧ̀ сп҃са́й.

<rubric class="inline">Бг҃оро́диченъ:</rubric> <red>М</red>ы̀ ѡ҆ тебѣ̀ хва́лимсѧ бцⷣе, <caesura></caesura>и҆ къ бг҃ꙋ тѧ̀ и҆́мамы предста́тельство, <caesura></caesura>прострѝ рꙋ́кꙋ твою̀ неѡбори́мꙋю, <caesura></caesura>и҆ сокрꙋшѝ врагѝ на́шѧ, <caesura></caesura>твои̑мъ низпослѝ рабѡ́мъ по́мощь ѿ ст҃а́гѡ.
