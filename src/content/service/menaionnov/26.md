---
title: "Ное́мврїа ѳ҃і"
navigation:
  key: service-menaionnov-26
  title: "Ное́мврїа ѳ҃і"
  parent: service-menaionnov
  order: 26
type: "service"
---

# Ное́мврїа ѳ҃і.

<rubric>Ст҃а́гѡ прⷪ҇ро́ка а҆вді́а.</rubric>

<rubric>И҆ ст҃а́гѡ мч҃ника варлаа́ма.</rubric>



<rubric>На <incipit><red>Г</red>дⷭ҇и, воззва́хъ:</incipit> стїхи̑ры прⷪ҇ро́ка, гла́съ а҃.</rubric>

<podoben>Подо́бенъ: <incipit><red>В</red>сехва́льнїи мч҃ницы:</incipit></podoben>

<red>П</red>рїѧ́телище дх҃а свѣ́тлое, а҆вді́е, бы́въ, и҆ ѿ негѡ̀ просвѣща́емь бг҃ови́днѣйше, прⷪ҇ро́чествїѧ ѻ҆́бразомъ, и҆ бꙋ́дꙋщихъ прозна́нїемъ, и҆ зна́нїемъ и҆́стины ѡ҆богати́лсѧ є҆сѝ. И҆ ны́нѣ моли́сѧ, дарова́ти дꙋша́мъ на́шымъ ми́ръ и҆ ве́лїю ми́лость.

<red>И҆́</red>миже воѡбража́етсѧ бг҃ъ пе́рвыми сво́йствы, и҆ сꙋ́щественными ѹ҆каза̑нїи, си́хъ сла́внїи и҆ честні́и прⷪ҇ро́цы, причаще́нїемъ и҆ благода́тїю, второ́е по да́рꙋ причаща́ютсѧ, просвѣща́ющꙋ гдⷭ҇ꙋ ѹ҆го́дники своѧ̑ свое́ю свѣ́тлостїю.

<red>Н</red>езаходи́магѡ и҆сполнѧ́емь свѣ́та, и҆ сла́вꙋ ви́дѧ, па́че ѹ҆ма̀ и҆ смы́сла, и҆ предстоѧ̀ влⷣцѣ всѣ́хъ, ꙗ҆́кѡ прⷪ҇ро́къ сла́вный, и҆ бжⷭ҇твенный бг҃овѣща́тель бы́въ. Того̀ молѝ, дарова́ти дꙋша́мъ на́шымъ ми́ръ и҆ ве́лїю ми́лость.

<rubric>И҆́ны стїхи̑ры, ст҃а́гѡ варлаа́ма, гла́съ д҃.</rubric>

<podoben>Подо́бенъ: <incipit><red>Ꙗ҆́</red>кѡ до́блѧ:</incipit></podoben>

<red>С</red>толпа̀ твердѣ́йшїй, и҆ мѣ́ди крѣпча́йшїй, и҆ желѣ́за бы́лъ є҆сѝ мощнѣ́йшїй: ѿстꙋпа́етъ бо жго́мо, и҆ а҆́бїе разрꙋша́емо си́хъ ко́еждо ѻ҆гне́мъ, тогѡ̀ нꙋ́ждею побѣжда́емо, твоѧ́ же непрекло́нна десни́ца просте́рта ѹ҆́глїємъ жгꙋ́щымъ пресла́внѡ преѡдолѣ̀, всемꙋ́дре.

<red>С</red>вѧще́нникъ ꙗ҆́коже бы́въ, и҆ бг҃ꙋ предстоѧ̀, и҆ къ томꙋ̀, блаже́нне, приходѧ̀, не чꙋжде́ю кро́вїю, свое́ю же наипа́че, и҆ рꙋко́ю мч҃ническою благово́нїѧ кади́ло прине́слъ є҆сѝ, не де́мѡнскимъ пре́лестемъ, хрⷭ҇тꙋ́ же сп҃сꙋ и҆ влⷣцѣ и҆ при́снѡ црⷭ҇твꙋющемꙋ.

<red>С</red>вѧще́нника приносѧ́ща, и҆ а҆́гнца приноси́маго, того́жде ѻ҆бою́дꙋ тѧ̀, всехва́льне, ра́достнѡ и҆менꙋ́емъ, ꙗ҆́кѡ сꙋ́ща ѻ҆боѐ тебѐ сама́го бг҃ꙋ, ꙗ҆́кѡ всенепоро́чное заколе́нїе, всесоже́гъ ѻ҆́гненнымъ мꙋче́нїемъ. Є҆го́же молѝ спастѝ чтꙋ́щыѧ при́снѡ всесла́внꙋю па́мѧть твою̀.

<rubric>Сла́ва, и҆ ны́нѣ, бг҃оро́диченъ:</rubric>

<red>Т</red>ꙋ́чами дх҃а прест҃а́гѡ, пречⷭ҇таѧ, мою̀ мы́сль ѡ҆росѝ, ꙗ҆́же ка́плю ро́ждшаѧ хрⷭ҇та̀, неизче́тнѡ, безмѣ̑рнаѧ беззакѡ́нїѧ человѣ́кѡвъ щедро́тами и҆змы́вшꙋю: и҆зсꙋшѝ и҆сто́чникъ страсте́й мои́хъ, и҆ пото́ка мѧ̀ сподо́би сла́дости жи́зни при́снѡ моли́твами твои́ми.

<rubric class="inline">Крⷭ҇тобг҃оро́диченъ:</rubric> <red>А҆́</red>гнца и҆ па́стырѧ тѧ̀, на дре́вѣ ꙗ҆́кѡ ви́дѣ, а҆́гница ро́ждшаѧ рыда́ше, и҆ ма́терски тебѣ̀ вѣща́ше: сн҃е возжелѣ́нне, ка́кѡ на дре́вѣ крⷭ҇тнѣмъ повѣ́шенъ є҆сѝ, долготерпѣли́ве; ка́кѡ рꙋ́цѣ и҆ но́зѣ твоѝ, сло́ве, пригвозди́шасѧ ѿ беззако́нныхъ и҆ кро́вь твою̀ и҆злїѧ́лъ є҆сѝ, влⷣко;

<rubric>Тропа́рь мч҃ника, гла́съ д҃:</rubric>

<red>М</red>ч҃никъ тво́й, гдⷭ҇и, варлаа́мъ, во страда́нїи свое́мъ вѣне́цъ прїѧ́тъ нетлѣ́нный, ѿ тебє̀ бг҃а на́шегѡ: и҆мѣ́ѧй бо крѣ́пость твою̀, мꙋчи́телей низложѝ, сокрꙋшѝ и҆ де́мѡнѡвъ немощны̑ѧ де́рзѡсти. Тогѡ̀ моли́твами спасѝ дꙋ́шы на́шѧ.



<rubric>На ѹ҆́трени канѡ́нъ ѻ҆ктѡ́иха є҆ди́нъ: и҆ ст҃ы́хъ два̀.</rubric>

<rubric>Канѡ́нъ прⷪ҇ро́ка, ѳеофа́ново, гла́съ є҃, є҆гѡ́же краегране́сїе: <acrostic><red>П</red>розорли́вагѡ а҆вді́а пою̀ сла́вꙋ.</acrostic></rubric>



## Пѣ́снь а҃.

<rubric class="inline">І҆рмо́съ:</rubric> <irmos><red>С</red>п҃си́телю бг҃ꙋ, въ мо́ри лю́ди немо́крыми нога́ми наста́вльшемꙋ, и҆ фараѡ́на со всево́инствомъ пото́пльшемꙋ, томꙋ̀ є҆ди́номꙋ пои́мъ, ꙗ҆́кѡ просла́висѧ.</irmos>

<red>С</red>п҃си́телю бг҃ꙋ прⷪ҇ро́чески предстоѧ̀ ны́нѣ, со дерзнове́нїемъ моли́сѧ, свѣща́тельными лꙋча́ми просвѣща́ти, вѣ́рою, бг҃одохнове́нне, тѧ̀ блажа́щыѧ.

<red>И҆́</red>же всѧ̑ ꙗ҆́вѣ прозна́тельнѡ зрѧ́й, твоегѡ̀ се́рдца немꙋ́тное и҆ чи́стое и҆ свѣтоза́рное, блаже́нне, ви́дѧ, проро́ка бг҃опрїѧ́тна тѧ̀ поставлѧ́етъ.

<red>В</red>идѣ̑нїѧ ви́дѣвъ и҆́стиннѡ, ѿ бг҃а тебѣ̀ и҆з̾ѧвлѧ́ємаѧ, проповѣ́далъ є҆сѝ ѕлоче́стїе бра́тїй и҆ па́гꙋбꙋ лю́тꙋю, и҆ тѣ́хъ пра́ведное, бл҃же́нне, и҆зкорене́нїе.

<rubric class="inline">Бг҃оро́диченъ:</rubric> <red>С</red>па́сшїисѧ твои́мъ, бг҃ороди́тельнице чⷭ҇таѧ, безсѣ́меннымъ рождество́мъ, мо́лимъ тѧ̀: мїрскі́ѧ напа́сти и҆зба́ви ны̀, согла́снѡ зовꙋ́щыѧ пѣ́снь побѣ́днꙋю.

<rubric>И҆́нъ канѡ́нъ мꙋ́ченика, ѳеофа́ново, гла́съ д҃, є҆гѡ́же краегране́сїе: <acrostic><red>Т</red>ерпѣли̑выѧ твоѧ̑, варлаа́ме, пою̀ болѣ̑зни.</acrostic></rubric>



## Пѣ́снь а҃.

<rubric class="inline">І҆рмо́съ:</rubric> <irmos><red>В</red>оспою̀ тебѣ̀, гдⷭ҇и бж҃е мо́й, ꙗ҆́кѡ и҆зве́лъ є҆сѝ лю́ди и҆зъ рабо́ты є҆гѵ́петскїѧ, покры́лъ же є҆сѝ колесни̑цы фараѡ́новы и҆ си́лꙋ.</irmos>

<red>Т</red>воегѡ̀ страда́нїѧ свѣтлостьмѝ ѡ҆зарѧ́емь, на́съ, вѣ́рою чтꙋ́щихъ па́мѧть твою̀, соблюдѝ, варлаа́ме, моли́твами твои́ми.

<red>Ѻ҆́</red>гнь ѹ҆гаси́вый нече́стїѧ, бг҃оче́стїѧ и҆звѣ́стнѡ ѻ҆гне́мъ бг҃одохнове́ннымъ, да почти́тсѧ пѣснопѣ́сньми варлаа́мъ чꙋ́дный.

<red>Ѡ҆</red> благоче́стїи подвиза́всѧ, вѣнчено́сче варлаа́ме, вѣнце́мъ сла́вы ны́нѣ досто́йнѡ почествова́лсѧ є҆сѝ, десни́цею вседержи́телевою.

<red>К</red>рѣ́пость тебѣ̀ дарова̀ влⷣка, на разли̑чныѧ ра̑ны, всебл҃же́нне мꙋ́чениче: сегѡ̀ ра́ди побѣди́лъ є҆сѝ безбо́жныхъ свирѣ́пство.

<rubric class="inline">Бг҃оро́диченъ:</rubric> <red>Л</red>ѣ́ствица ꙗ҆ви́ласѧ є҆сѝ нбⷭ҇наѧ, є҆́юже сни́де къ на́мъ сло́во, дв҃о, ю҆́же дре́вле прови́дѣ і҆а́кѡвъ, пра́ѻтецъ тво́й.

## Пѣ́снь г҃.

<rubric class="inline">І҆рмо́съ:</rubric> <irmos><red>С</red>и́лою крⷭ҇та̀ твоегѡ̀, хрⷭ҇тѐ, ѹ҆твердѝ моѐ помышле́нїе, во є҆́же пѣ́ти и҆ сла́вити спаси́тельное твоѐ вознесе́нїе.</irmos>

<red>В</red>о́дъ та́инственныхъ рѣка̀, и҆зъ пꙋчи́ны происходѧ̀ дарѡ́въ дх҃а, бг҃овѣща́телю, бы́лъ є҆сѝ.

<red>Х</red>отѣ́нїемъ и҆ про́мысломъ бж҃їимъ, провозвѣща́ти бꙋ̑дꙋщаѧ предложи́лсѧ є҆сѝ, достосла́вне.

<red>П</red>росвѣща́емь бжⷭ҇твеннымъ свѣ́томъ и҆ нбⷭ҇нымъ, провозвѣсти́лъ є҆сѝ бꙋ́дꙋщее ꙗ҆зы́кѡмъ спасе́нїе, всебл҃же́нне.

<rubric class="inline">Бг҃оро́диченъ:</rubric> <red>В</red>сели́сѧ сло́во въ тѧ̀, дв҃о мт҃и, спаса́етъ же бцⷣꙋ мꙋ́дрствꙋющыѧ тѧ̀, хода́тайствомъ твои́мъ, всенепоро́чнаѧ.

## И҆́нъ.

<rubric class="inline">І҆рмо́съ:</rubric> <irmos><red>Л</red>ꙋ́къ си́льныхъ и҆знемо́же, и҆ немощствꙋ́ющїи препоѧ́сашасѧ си́лою: сегѡ̀ ра́ди ѹ҆тверди́сѧ въ гдⷭ҇ѣ се́рдце моѐ.</irmos>

<red>В</red>е́сь пло́тскїй сою́зъ и҆ сочета́нїе твои́хъ ѹ҆дѡ́въ разрѣша́шесѧ: но крѣ́пость соблюде́сѧ твоеѧ̀ дꙋшѝ нерасте́рзана.

<red>С</red>тремле́нїе благомо́щнѡ претерпѣ́лъ є҆сѝ стрꙋ́жꙋщихъ твоѧ̑ ре́бра, всебл҃же́нне, терпѣ́нїе ю҆́ношеское крѣ́пкѡ показа́въ.

<red>К</red>то̀ твоѐ крѣ́пкое и҆ си́льное, и҆ по́мысла неꙋжа́сное мꙋдрова́нїе похвала́ми похва́литъ по досто́инствꙋ, всебл҃же́нне;

<rubric class="inline">Бг҃оро́диченъ:</rubric> <red>Ѹ҆</red>ста́висѧ тлѧ̀ сме́рти во ѵ҆поста́сной пло́тїю жи́зни, пречⷭ҇таѧ, человѣ́кѡмъ ꙗ҆́вльшейсѧ и҆зъ чре́ва твоегѡ̀, бг҃оневѣ́стнаѧ.

<rubric>Сѣда́ленъ прⷪ҇ро́ка, гла́съ а҃.</rubric>

<podoben>Подо́бенъ: <incipit><red>Г</red>ро́бъ тво́й, сп҃се:</incipit></podoben>

<red>В</red>ели́кїй а҆вді́й, бжⷭ҇твенными сїѧ̑нїи ѹ҆́мъ свѣтови́дный стѧжа́въ, сказꙋ́етъ бꙋ̑дꙋщаѧ, дх҃омъ ст҃ы́мъ вѣща́ѧ. Сего̀ дне́сь, благочестивомꙋ́дреннѡ чтꙋ́ще, соверша́емъ свѧще́ннꙋю є҆гѡ̀ па́мѧть, сердца̀ просвѣща́ющꙋю.

<rubric>Сла́ва, мч҃ника, гла́съ д҃.</rubric>

<podoben>Подо́бенъ: <incipit><red>В</red>ознесы́йсѧ:</incipit></podoben>

<red>П</red>ла́мень нече́стїѧ ѹ҆гаси́въ, и҆ росо́ю бг҃озна́нїѧ вже́глъ вѣ́рныхъ сердца̀, ны́нѣ да почти́тсѧ вѣ́рнѡ варлаа́мъ сла́вный пѣ́сньми бжⷭ҇твенными: се́й бо посрамѝ і҆́дѡльскꙋю ле́сть, и҆ побѣ́дный вѣне́цъ взе́мъ, всѣ̑мъ про́ситъ грѣхѡ́въ ѡ҆ставле́нїѧ.

<rubric>И҆ ны́нѣ, бг҃оро́диченъ:</rubric>

<red>И҆́</red>же на прⷭ҇то́лѣ херꙋві́мстѣмъ сѣдѧ́й, и҆ въ нѣ́дрѣхъ ѻ҆́ч҃ихъ пребыва́ѧй, ꙗ҆́кѡ на прⷭ҇то́лѣ ст҃ѣ́мъ сѣди́тъ свое́мъ, влⷣчце, въ нѣ́дрѣхъ твои́хъ: вопло́щсѧ бо бг҃ъ вои́стиннꙋ, воцр҃и́сѧ надъ всѣ́ми ꙗ҆зы́ки, и҆ разꙋ́мнѡ ны́нѣ пои́мъ є҆мꙋ̀. Є҆го́же ѹ҆молѝ спасти́сѧ рабѡ́мъ твои̑мъ.

<rubric class="inline">Крⷭ҇тобг҃оро́диченъ:</rubric> <red>И҆</red>зъ безнача́льнагѡ ѻ҆ц҃а̀ рожде́ннаго, напослѣ́докъ тѧ̀ пло́тїю ро́ждшаѧ, на крⷭ҇тѣ̀ ви́сѧща зрѧ́щи, хрⷭ҇тѐ, ѹ҆вы̀ мнѣ̀, любе́знѣйшїй і҆и҃се, вопїѧ́ше: ка́кѡ, сла́вимый ꙗ҆́кѡ бг҃ъ ѿ а҆́гг҃лъ, ѿ беззако́нныхъ ны́нѣ человѣ̑къ, сн҃е, хотѧ̀ распина́ешисѧ; пою́ тѧ, долготерпѣли́ве.

## Пѣ́снь д҃.

<rubric class="inline">І҆рмо́съ:</rubric> <irmos><red>Ѹ҆</red>слы́шахъ слꙋ́хъ си́лы крⷭ҇та̀, ꙗ҆́кѡ ра́й ѿве́рзесѧ и҆́мъ, и҆ возопи́хъ: сла́ва си́лѣ твое́й, гдⷭ҇и.</irmos>

<red>П</red>рⷪ҇ро́чества бл҃года́ть, ѿ страсте́й ꙗ҆́кѡ пред̾ѡчи́стивъ твою̀ дꙋ́шꙋ, дх҃омъ ст҃ы́мъ прїе́мъ, возопи́лъ є҆сѝ: сла́ва си́лѣ твое́й, гдⷭ҇и.

<red>П</red>рⷪ҇ро́къ а҆вді́й, заре́ю свѣтода́тельныѧ мо́лнїи ѡ҆зарѧ́емь, просвѣтѝ на́съ зва́ти тебѣ̀: сла́ва си́лѣ твое́й, гдⷭ҇и.

<red>Н</red>евѣстокраси́тель ꙗ҆ви́лсѧ є҆сѝ, всебл҃же́нне, цр҃ко́вный, ѿ сїѡ́на проповѣ́давъ сп҃са и҆зы́ти, є҆мꙋ́же зове́мъ: сла́ва си́лѣ твое́й, гдⷭ҇и.

<rubric class="inline">Бг҃оро́диченъ:</rubric> <red>С</red>обезнача́льное и҆ соприсносꙋ́щное сло́во ѻ҆́ч҃ее родила̀ є҆сѝ, чⷭ҇таѧ, бг҃олѣ́пнѡ, є҆мꙋ́же зове́мъ: сла́ва си́лѣ твое́й, гдⷭ҇и.

## И҆́нъ.

<rubric class="inline">І҆рмо́съ:</rubric> <irmos><red>Т</red>воегѡ̀ на землѝ ꙗ҆вле́нїѧ, хрⷭ҇тѐ бж҃е, проповѣ́даѧ проро́къ прише́ствїе, съ весе́лїемъ вопїѧ́ше: сла́ва си́лѣ твое́й, гдⷭ҇и.</irmos>

<red>В</red>иті́йское скверносло́вїе ѿри́нꙋвъ, ѹ҆че́нїе же а҆пⷭ҇льское прїе́мъ и҆́стинное, сла́вне, свидѣ́тель и҆́стинный бы́лъ є҆сѝ.

<red>И҆́</red>же ѻ҆гнѧ̀ си́льнѣйшее произволе́нїе стѧжа́въ, мꙋчи́телей безꙋ́мїе низложи́въ, зове́ши: сла́ва си́лѣ твое́й, гдⷭ҇и.

<red>Ѡ҆</red> хрⷭ҇тѣ̀ да́же до сме́рти, терпѣливодꙋ́шне, ѻ҆гню̀ и҆ мꙋ́камъ проти́вилсѧ є҆сѝ, велегла́снѡ поѧ̀: сла́ва си́лѣ твое́й, гдⷭ҇и.

<red>С</red>и́льнѣйшимъ преꙋсе́рдїемъ, всебл҃же́нне, ѡ҆бдержи́мь, пре́лесть попра́лъ є҆сѝ бг҃омꙋ́дреннѡ, поѧ̀: сла́ва си́лѣ твое́й, гдⷭ҇и.

<rubric class="inline">Бг҃оро́диченъ:</rubric> <red>В</red>опло́щсѧ ѿ дв҃ы безпло́тный, на зе́млю къ человѣ́кѡмъ прїи́де. Тѣ́мже вѣ́рою зове́мъ: сла́ва си́лѣ твое́й, гдⷭ҇и.

<rubric>По́ѣ́снь є҃.</rubric>

<rubric class="inline">І҆рмо́съ:</rubric> <irmos><red>Ѹ҆́</red>тренююще, вопїе́мъ тѝ, гдⷭ҇и, спаси́ ны: ты́ бо є҆сѝ бг҃ъ на́шъ, ра́звѣ бо тебє̀ и҆но́гѡ незна́емъ.</irmos>

<red>Ѹ҆́</red>треневавъ ко гдⷭ҇ꙋ, прїѧ́лъ є҆сѝ съ нб҃сѐ да́ръ дх҃а прест҃а́гѡ, всехва́льне.

<red>С</red>помо́щника житїѐ бжⷭ҇твенное стѧжа́въ, ви́дѣти сподо́билсѧ є҆сѝ неви́димѡ разꙋмѣва́емаго.

<red>В</red>озсїѧ̀ тебѣ̀ свѣ́тъ, всеблаже́нне, ꙗ҆́кѡ прⷪ҇ро́кꙋ, и҆ тогѡ̀ сꙋпрꙋ́жница тебѣ̀ весе́лїе дарова́сѧ.

<rubric class="inline">Бг҃оро́диченъ:</rubric> <red>Х</red>отѣ́нїемъ всѧ́ческаѧ, пречⷭ҇таѧ, сотвори́вый, и҆зъ тебє̀ созда́сѧ, є҆́же по на́мъ, пребжⷭ҇твенный.

## И҆́нъ.

<rubric class="inline">І҆рмо́съ:</rubric> <irmos><red>В</red>озсїѧ́вый свѣ́тъ, и҆ просвѣти́вый ѹ҆́тро, и҆ показа́вый де́нь, сла́ва тебѣ̀, сла́ва тебѣ̀, і҆и҃се, сн҃е бж҃їй.</irmos>

<red>П</red>оказа́вый на́мъ свои́хъ стрⷭ҇те́й свидѣ́телѧ, вопїю́ща: сла́ва тебѣ̀, сла́ва тебѣ̀, і҆и҃се, сн҃е бж҃їй.

<red>Т</red>ерпѣ́нїю твоемꙋ̀ мно́гомꙋ, мзда̀ и҆ побѣ́ды вѣне́цъ и҆сплете́сѧ, сла́ва тебѣ̀, сла́ва тебѣ̀, зовꙋ́щꙋ, і҆и҃се, сн҃е бж҃їй.

<red>С</red>трѣ́лы глагѡ́лъ твои́хъ въ сердца̀ вра̑жїѧ вонзи́лъ є҆сѝ, зовы́й: сла́ва тебѣ̀, сла́ва тебѣ̀, і҆и҃се, сн҃е бж҃їй.

<rubric class="inline">Бг҃оро́диченъ:</rubric> <red>С</red>т҃ꙋ́ю го́рꙋ, чⷭ҇таѧ, и҆ ꙗ҆́кѡ ски́нїю высоча́йшагѡ мꙋ́дрствꙋюще тѧ̀, дв҃о, сла́ва тебѣ̀, зове́мъ, бцⷣе, на́ше ѹ҆пова́нїе.

## Пѣ́снь ѕ҃.

<rubric class="inline">І҆рмо́съ:</rubric> <irmos><red>Ѡ҆</red>бы́де мѧ̀ бе́здна, гро́бъ мнѣ̀ ки́тъ бы́сть, а҆́зъ же возопи́хъ къ тебѣ̀ чл҃вѣколю́бцꙋ, и҆ спасе́ мѧ десни́ца твоѧ̀, гдⷭ҇и.</irmos>

<red>С</red>и́лою дх҃а бжⷭ҇твеннагѡ зрѣ́лъ є҆сѝ, прⷪ҇ро́че, бꙋ̑дꙋщаѧ, ѻ҆́бразы прїе́млѧ бжⷭ҇твенныхъ ꙗ҆вле́нїй, ꙗ҆́кѡ въ зерца́лѣ дꙋшѝ свѣ́тлостїю.

<red>Ѹ҆</red>молѝ гдⷭ҇а, прⷪ҇ро́че всебл҃же́нне, моли́твами твои́ми, вѣ́рою соверша́ющымъ па́мѧть твою̀, просѧ̀ прегрѣше́нїй дарова́ти проще́нїе.

<red>Ѹ҆</red>ми́лостивисѧ рабѡ́мъ твои̑мъ, и҆ си̑мъ прегрѣше́нїй проще́нїе пода́ждь, чл҃вѣколю́бче, и҆мѣ́ѧй молѧ́щаго тѧ̀ твоего̀ прⷪ҇ро́ка, мі́рꙋ тебѐ провозвѣсти́вшаго.

<rubric class="inline">Бг҃оро́диченъ:</rubric> <red>В</red>сѧ́чєскаѧ носѧ́й сло́вомъ, бжⷭ҇твенною си́лою, ѡ҆б̾ѧ̑тїи твои́ми но́ситсѧ, неискꙋсобра́чнаѧ: є҆го́же ны́нѣ молѝ спасти́сѧ дꙋша́мъ на́шымъ.

## И҆́нъ.

<rubric class="inline">І҆рмо́съ:</rubric> <irmos><red>В</red>озопѝ, проѡбразꙋ́ѧ погребе́нїе тридне́вное, прⷪ҇ро́къ і҆ѡ́на, въ ки́тѣ молѧ́сѧ: ѿ тлѝ и҆зба́ви мѧ̀, і҆и҃се, цр҃ю̀ си́лъ.</irmos>

<red>Д</red>а бїю́тсѧ десни́цею разжже́нною ли́ца де́мѡнскаѧ, сердца́ же вѣ́рныхъ да взыгра́ютсѧ, и҆ безпло́тныхъ ли́цы свѣ́тлѡ да веселѧ́тсѧ.

<red>Ѹ҆</red>краша́ютсѧ до́брыхъ твои́хъ пѡ́двигъ побѣ̑ды и҆ ѡ҆долѣ́нїѧ, и҆ страда́льчєскаѧ зрѧ́щихъ натрижнє́нїѧ, перворожде́нныхъ и҆збра́нное и҆ свѣтоно́сное торжество̀.

<red>В</red>оста́ните, до́брїи ны́нѣ живопи́сцы, мч҃ника ѻ҆́бразъ ва́шими благохи́тростьми ѹ҆краси́те, подвигополо́жника ꙗ҆́вственнѡ въ не́мъ начерта́юще.

<rubric class="inline">Бг҃оро́диченъ:</rubric> <red>В</red>есели́тсѧ ѡ҆ тебѣ̀, бг҃ома́ти всепѣ́таѧ, прамт҃и, дре́внїѧ клѧ́твы ржⷭ҇тво́мъ твои́мъ и҆зба́вльшисѧ, и҆ сме́ртнагѡ го́рькагѡ ѡ҆сꙋжде́нїѧ.

<rubric>Конда́къ мч҃ника, гла́съ д҃.</rubric>

<podoben>Подо́бенъ: <incipit><red>Ꙗ҆</red>ви́лсѧ є҆сѝ:</incipit></podoben>

<red>Ꙗ҆</red>ви́лсѧ є҆сѝ преꙋдивле́нъ крѣ́постїю всесожже́нїѧ, лїва́нъ благово́ненъ себѐ прине́слъ є҆сѝ же́ртвꙋ хрⷭ҇тꙋ̀, и҆ вѣне́цъ по́чести прїи́мъ, варлаа́ме, при́снѡ молѝ за ны̀, страда́льче.

## Пѣ́снь з҃.

<rubric class="inline">І҆рмо́съ:</rubric> <irmos><red>В</red>ъ пещѝ ѻ҆́гненнѣй пѣсносло́вцы спасы́й ѻ҆́троки, благослове́нъ бг҃ъ ѻ҆ц҃ъ на́шихъ.</irmos>

<red>П</red>реесте́ственна и҆́стиннѡ прⷪ҇рѡ́къ твои́хъ сла́ва, бл҃гослове́нный бж҃е ѻ҆тє́цъ на́шихъ.

<red>С</red>ъ бг҃омъ ѡ҆бита́ти сподо́бивсѧ, воспѣва́еши: бл҃гослове́нъ бг҃ъ ѻ҆тє́цъ на́шихъ.

<red>В</red>о прⷪ҇ро́цѣхъ твои́хъ бжⷭ҇твеннꙋю бл҃года́ть твою̀ ꙗ҆влѧ́еши, бл҃гослове́нный бж҃е ѻ҆тє́цъ на́шихъ.

<rubric class="inline">Бг҃оро́диченъ:</rubric> <red>И҆</red>зба́вленнїи твои́мъ ржⷭ҇тво́мъ, пречⷭ҇таѧ дв҃о, пѣснопое́мъ: бл҃гослове́нъ бг҃ъ ѻ҆тє́цъ на́шихъ.

## И҆́нъ.

<rubric class="inline">І҆рмо́съ:</rubric> <irmos><red>Ѻ҆</red>ц҃ъ на́шихъ бж҃е, не посрамѝ на́съ, но да́рꙋй на́мъ со дерзнове́нїемъ вопи́ти тебѣ̀: бл҃гослове́нъ є҆сѝ, бж҃е ѻ҆ц҃ъ на́шихъ.</irmos>

<red>С</red>ъ мꙋ́ченическими ли̑ки, ꙗ҆́кѡ непобѣди́мь мꙋ́ченикъ, сподо́билсѧ є҆сѝ хрⷭ҇тꙋ̀ велегла́снѡ зва́ти: бл҃гослове́нъ бг҃ъ ѻ҆тє́цъ на́шихъ.

<red>С</red>о свѣща́ми свѣ́тлыми въ бжⷭ҇твенный черто́гъ вше́лъ є҆сѝ, хрⷭ҇тꙋ̀, великомч҃ниче, зовѧ̀, бл҃гослове́нъ бг҃ъ ѻ҆тє́цъ на́шихъ.

<red>К</red>рѣпча́йшꙋ ѻ҆гнѧ̀ десни́цꙋ стѧжа́въ, предста́тель десны́й твоемꙋ̀ влⷣцѣ, зове́ши: бл҃гослове́нъ бг҃ъ ѻ҆тє́цъ на́шихъ.

<rubric class="inline">Бг҃оро́диченъ:</rubric> <red>И҆</red>зба́вленнїи твои́мъ пречⷭ҇тымъ ржⷭ҇тво́мъ, пое́мъ тѧ̀ вѣ́рнїи, непреста́ннѡ зовꙋ́ще: бл҃гослове́нъ, пречⷭ҇таѧ, пло́дъ чре́ва твоегѡ̀.

## Пѣ́снь и҃.

<rubric class="inline">І҆рмо́съ:</rubric> <irmos><red>И҆</red>зъ ѻ҆ц҃а̀ пре́жде вѣ̑къ рожде́ннаго сн҃а и҆ бг҃а, и҆ въ послѣ̑днѧѧ лѣ̑та воплоще́ннаго ѿ дв҃ы мт҃ре, свѧще́нницы, по́йте, лю́дїе, превозноси́те во всѧ̑ вѣ́ки.</irmos>

<red>Ѿ</red> бг҃а просвѣ́щшесѧ, прⷪ҇ро́цы провозвѣща́ютъ бꙋ́дꙋщихъ зна́нїе, бг҃омꙋ́дреннѡ взыва́юще: свѧще́нницы, по́йте, лю́дїе, превозноси́те во всѧ̑ вѣ́ки.

<red>Ꙗ҆́</red>коже зарѧ̀ въ пꙋчи́нѣ, во тмѣ̀ сꙋ́щыѧ просвѣти́лъ є҆сѝ, бжⷭ҇твенными лꙋча́ми, бг҃овѣща́телю, ѡ҆зарѧ́емь, зовы́й: свѧще́нницы, по́йте, лю́дїе, превозноси́те во всѧ̑ вѣ́ки.

<rubric class="inline">Бг҃оро́диченъ:</rubric> <red>П</red>о бжⷭ҇твенномꙋ сꙋществꙋ̀ ѻ҆ц҃ꙋ̀ твоемꙋ̀ є҆диносꙋ́щне, и҆ на́мъ є҆диноесте́ственъ ꙗ҆ви́лсѧ є҆сѝ, воплоти́всѧ ѿ неискꙋсомꙋ́жныѧ мт҃ре. Тѣ́мъ тѧ̀ пое́мъ, хрⷭ҇тѐ, и҆ благослови́мъ во всѧ̑ вѣ́ки.

## И҆́нъ.

<rubric class="inline">І҆рмо́съ:</rubric> <irmos><red>В</red>сѧ̑ дѣла̀ бж҃їѧ, и҆ всѧ̀ тва́рь благослови́те гдⷭ҇а прпⷣбнїи и҆ смире́ннїи се́рдцемъ по́йте є҆го̀ и҆ превозноси́те во всѧ̑ вѣ́ки.</irmos>

<red>В</red>сѐ низложи́лъ є҆сѝ вра́жїе всеѻрꙋ́жїе, варлаа́ме достосла́вне, попали́лъ є҆сѝ і҆́дѡльскꙋю ле́сть, зовы́й: тѧ̀ превозно́симъ, хрⷭ҇тѐ, во вѣ́ки.

<red>Ѹ҆</red>кра́шенъ благолѣ́пнѡ, хрⷭ҇тꙋ̀ предста́лъ є҆сѝ, страда́льче приснопа́мѧтне, кро́вїю мч҃ническою ѡ҆червле́нꙋ носѧ̀ багрѧни́цꙋ, и҆ влⷣкꙋ поѧ̀ во вѣ́ки.

<red>Б</red>лагоче́стїѧ ѻ҆гне́мъ разжже́нъ, ꙗ҆́кѡ те́рнїе попали́лъ є҆сѝ всѧ̑ де́мѡнскаѧ мечта̑нїѧ, зовы́й: тѧ̀ превозно́симъ, хрⷭ҇тѐ, во вѣ́ки.

<rubric class="inline">Бг҃оро́диченъ:</rubric> <red>Б</red>лагословѧ́щїи тѧ̀ вѣ́рнѡ ѿ гдⷭ҇а благословлѧ́ютсѧ, всенепоро́чнаѧ: ражда́еши бо благословѧ́щаго тва́рь влⷣкꙋ, є҆го́же превозно́симъ, чⷭ҇таѧ, во всѧ̑ вѣ́ки.

## Пѣ́снь ѳ҃.

<rubric class="inline">І҆рмо́съ:</rubric> <irmos><red>Т</red>ѧ̀ па́че ѹ҆ма̀ и҆ словесѐ мт҃рь бж҃їю, въ лѣ́то безлѣ́тнаго неизрече́ннѡ ро́ждшꙋю, вѣ́рнїи є҆диномꙋ́дреннѡ велича́емъ.</irmos>

<red>С</red>ло́вомъ бжⷭ҇твеннымъ и҆ дѣѧ́нїемъ ѹ҆краша́емь, впери́всѧ дх҃омъ, прⷪ҇ро́че чꙋ́дный, бꙋ̑дꙋщаѧ зрѣ́ти сподо́билсѧ є҆сѝ.

<red>И҆</red>дѣ́же прⷪ҇ро́честїи ли́цы вселѧ́емь, и҆ ст҃ы́хъ свѣ́тлѡсти, молѝ гдⷭ҇а, спастѝ вѣ́рою благохва́лѧщыѧ тѧ̀, сла́вне.

<red>В</red>е́сь бг҃ꙋ те́плѣ прилѣжа̀, чи́стѡ бесѣ́довалъ є҆сѝ бж҃е́ственными ꙗ҆влє́нїи, и҆́хже и҆ ны́нѣ наслажда́ешисѧ, всебл҃же́нне.

<rubric class="inline">Бг҃оро́диченъ:</rubric> <red>Т</red>ѧ̀ свѣ́та свѣти́льникъ пое́мъ, чⷭ҇таѧ, тѧ̀ и҆ скрижа́ль бл҃года́ти, сло́во воплоще́нное прїе́мшꙋ вѣ́дѧще, велича́емъ.

## И҆́нъ.

<rubric class="inline">І҆рмо́съ:</rubric> <irmos><red>К</red>а́мень нерꙋкосѣ́чный ѿ несѣко́мыѧ горы̀ тебє̀, дв҃о, краеꙋго́льный ѿсѣче́сѧ, хрⷭ҇то́съ, совокꙋпи́вый разстоѧ̑щаѧсѧ є҆стєства̀. Тѣ́мъ веселѧ́щесѧ, тѧ̀, бцⷣе, велича́емъ.</irmos>

<red>З</red>ако́нъ похвале́нїй побѣжда́етсѧ подвигѡ́въ твои́хъ вели́чествомъ, є҆ди́нъ влⷣка хрⷭ҇то́съ тѧ̀ сла́вити вѣ́сть бжⷭ҇твенною свѣ́тлостїю, є҆го́же прилѣ́жнѡ молѝ, ѡ҆ вѣ́рою воспѣва́ющихъ тѧ̀.

<red>В</red>сего̀ тебѐ сама́го гдⷭ҇ꙋ же́ртвꙋ жи́вꙋ прине́слъ, ве́сь тогѡ̀ црⷭ҇твїѧ снаслѣ́дникъ ꙗ҆ви́лсѧ є҆сѝ и҆ прича́стникъ, и҆ съ ни́мъ ра́дꙋѧсѧ ны́нѣ црⷭ҇твꙋеши, приснопа́мѧтне.

<red>З</red>а твою̀, сп҃се, любо́вь, кро́вїю да́же и҆ до сме́рти, мечꙋ̀ и҆ ѻ҆гню̀ и҆ мꙋ́камъ бжⷭ҇твенный мч҃никъ противоѡполчи́всѧ, є҆́же ѹ҆ тебє̀, чл҃вѣколю́бче, безсме́ртїе прїе́мъ, наслажда́етсѧ.

<rubric class="inline">Бг҃оро́диченъ:</rubric> <red>Т</red>ѧ̀ застꙋ́пницꙋ мі́ра и҆ бг҃ома́терь дв҃ꙋ, всеѧ̀ жи́зни моеѧ̀ предста́тельницꙋ и҆ спасе́нїе, ра́дꙋѧсѧ, предлага́ю: ты́ бо бг҃а ро́ждшаѧ, спаса́ти мо́жеши пою́щыѧ тѧ̀.

<rubric>Свѣти́ленъ.</rubric>

<podoben>Подо́бенъ: <incipit><red>Ѹ҆</red>ченикѡ́мъ зрѧ́щымъ:</incipit></podoben>

<red>А҆</red>вді́е прⷪ҇ро́че, ликꙋ́й и҆ весели́сѧ, твои́хъ глагѡ́лъ зрѧ̀ сбытїѐ. Тѣ́мже, трⷪ҇цѣ предстоѧ̀, соверша́ющыѧ свѣтоно́снꙋю твою̀ па́мѧть, помѧнѝ и҆ тебѐ чтꙋ́щыѧ, всебл҃же́нне.

<rubric class="inline">Бг҃оро́диченъ:</rubric> <red>И҆</red>зъ пречⷭ҇тыхъ чре́слъ твои́хъ проше́дшаго бг҃а сло́ва неизрече́ннѡ, дв҃о мт҃и, ви́дѧщи распина́ема, взыва́ла є҆сѝ: сла́ва неизрече́нномꙋ твоемꙋ̀ строе́нїю, сп҃се мо́й, и҆́мже мі́ръ тво́й спаса́еши.
