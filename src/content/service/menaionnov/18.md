---
title: "Ное́мврїа д҃і"
navigation:
  key: service-menaionnov-18
  title: "Ное́мврїа д҃і"
  parent: service-menaionnov
  order: 18
type: "service"
---

# Ное́мврїа д҃і.

<rubric>Ст҃а́гѡ и҆ всехва́льнагѡ а҆пⷭ҇ла фїлі́ппа.</rubric>



<rubric>На вече́рни пое́мъ, <incipit><red>Б</red>л҃же́нъ мꙋ́жъ:</incipit> а҃-й а҆нтїфѡ́нъ.</rubric>

<rubric>На <incipit><red>Г</red>дⷭ҇и, воззва́хъ:</incipit> стїхи̑ры, а҆пⷭ҇ла, на и҃. Гла́съ ѕ҃. </rubric>

<podoben>Подо́бенъ: <incipit><red>В</red>сѐ ѿло́жше:</incipit></podoben>

<red>Д</red>ѣѧ́нїе ѹ҆́бѡ восхожде́нїе и҆́стиннагѡ видѣ́нїѧ, видѣ́нїе же коне́цъ бг҃олюби́вагѡ дѣѧ́нїѧ, бл҃же́нне, положи́въ, хрⷭ҇та̀ моли́лъ є҆сѝ, ѻ҆́ч҃ꙋю сла́вꙋ показа́ти тебѣ̀ неизрече́ннꙋю: и҆́бо жела́етъ всѧ́ко слове́сное є҆стество̀, сла́вне, бг҃а соста́вльшаго, и҆ жела́емаго полꙋчи́лъ є҆сѝ, тогѡ̀ а҆́бїе прїе́мь печа́ть сн҃а: є҆го́же со дерзнове́нїемъ молѝ ѡ҆ дꙋша́хъ на́шихъ. <rubric class="inline">Три́жды.</rubric>

<red>Б</red>жⷭ҇твенными восхождє́нїи всегда̀ наꙋча́емь, ꙗ҆́кѡ мѡѷсе́й пе́рвѣе, бг҃а ви́дѣти возжелѣ́лъ є҆сѝ: и҆ мы́сленнѡ ви́дѣлъ є҆сѝ тогѡ̀ ѻ҆́бразъ, прїе́мъ къ подо́бїю. Ѻ҆ц҃а́ бо ско́рое ѹ҆вѣ́дѣнїе сн҃ъ и҆ ѹ҆каза́нїе: сн҃а же и҆ роди́телѧ є҆ди́но сꙋщество̀ зна́етсѧ, и҆ ѿ всѣ́хъ то́ждество возно́ситсѧ че́стнѡ, и҆ црⷭ҇тво и҆ си́ла, сла́ва и҆ поклоне́нїе. <rubric class="inline">Три́жды.</rubric>

<red>Ѻ҆</red>рга́нъ брѧца́ѧ бжⷭ҇твенными вдохнове́ньми и҆ сказа̑нїи ст҃а́гѡ дх҃а бы́лъ є҆сѝ, и҆ премі́рное пѣснопоѧ̀ въ мі́рѣ сп҃сово є҆ѵⷢ҇лїе ѻ҆́гненнымъ ѧ҆зы́комъ твои́мъ: всю́ бо ле́сть попали́лъ є҆сѝ, ꙗ҆́кѡ ве́щь ѹ҆добосожига́емꙋ, и҆ ꙗ҆́кѡ травꙋ̀ земнꙋ́ю ѹ҆вѧда́емꙋ: сꙋ́щаго же надъ всѣ́ми влⷣкꙋ и҆ гдⷭ҇а хрⷭ҇та̀ вселе́ннѣй проповѣ́далъ є҆сѝ, фїлі́ппе бг҃ови́дче. <rubric class="inline">Два́жды.</rubric>

<rubric>Сла́ва, гла́съ ѕ҃:</rubric>

<rubric class="inline">Вѷзанті́ево:</rubric> <red>В</red>ели́кагѡ, фїлі́ппе, свѣ́та блиста̑нїи разже́гсѧ, всемі́рный возсїѧ́лъ є҆сѝ свѣти́льникъ, ѻ҆ц҃а́ же свѣ́тѡвъ, въ сн҃ѣ взыска́въ, ѡ҆брѣ́лъ є҆сѝ: во свѣ́тѣ бо свѣ́тъ ѡ҆брѣта́етсѧ. И҆́бо то́й печа́ть равноѻбра́зна, ꙗ҆влѧ́ѧ началоѻбра́зное: є҆го́же, а҆пⷭ҇ле, молѝ, запеча́тствѡваннымъ бжⷭ҇твенною спасти́сѧ кро́вїю.

<rubric>И҆ ны́нѣ, бг҃оро́диченъ:</rubric>

<incipit><red>К</red>то̀ тебѐ не ѹ҆блажи́тъ:</incipit>

<rubric>Вхо́дъ. Прокі́менъ днѐ. И҆ чтє́нїѧ трѝ.</rubric>

<rubric>Собо́рнагѡ посла́нїѧ петро́ва чте́нїе. (Заⷱ҇: н҃и.)</rubric>

<versal>П</versal>е́тръ, а҆пⷭ҇лъ і҆и҃съ хрⷭ҇то́въ, и҆збра̑ннымъ прише́льцємъ разсѣ́ѧнїѧ, по́нта, галаті́и, каппадокі́и, а҆сі́и и҆ вїѳѷні́и, по прозрѣ́нїю бг҃а ѻ҆ц҃а̀, во ст҃ы́ни дх҃а, въ послꙋша́нїе и҆ кропле́нїе кро́ве і҆и҃съ хрⷭ҇то́вы, бл҃года́ть ва́мъ и҆ ми́ръ да ѹ҆мно́житсѧ. Бл҃гослове́нъ бг҃ъ и҆ ѻ҆ц҃ъ гдⷭ҇а на́шегѡ і҆и҃съ хрⷭ҇та̀, и҆́же по мно́зѣй свое́й ми́лости порожде́й на́съ во ѹ҆пова́нїе жи́во, воскрⷭ҇нїемъ і҆и҃съ хрⷭ҇то́вымъ ѿ ме́ртвыхъ, въ наслѣ́дїе нетлѣ́нно, и҆ нескве́рно, и҆ неꙋвѧда́емо, соблюде́но на нб҃сѣ́хъ ва́съ ра́ди: и҆̀же си́лою бж҃їею соблюде́ни вѣ́рою, во спасе́нїе гото́вое ꙗ҆ви́тисѧ во вре́мѧ послѣ́днее. Ѡ҆ не́мже ра́дꙋйтесѧ, ма́лѡ ны́нѣ, а҆́ще лѣ́по є҆́сть, приско́рбни бы́вше въ разли́чныхъ напа́стехъ: Да и҆скꙋше́нїе ва́шеѧ вѣ́ры, многочестнѣ́йше зла́та ги́бнꙋща, ѻ҆гне́мъ же и҆скꙋше́на, ѡ҆брѧ́щетсѧ въ похвалꙋ̀ и҆ че́сть и҆ сла́вꙋ, во ѿкрове́нїи і҆и҃съ хрⷭ҇то́вѣ: є҆го́же не ви́дѣвше лю́бите, и҆ на него́же ны́нѣ не зрѧ́ще, вѣ́рꙋюще же, ра́дꙋетесѧ ра́достїю неизглаго́ланною и҆ просла́вленною, прїе́млюще кончи́нꙋ вѣ́рѣ ва́шей спасе́нїе дꙋша́мъ: ѡ҆ не́мже спасе́нїи взыска́ша и҆ и҆спыта́ша прⷪ҇ро́цы, и҆̀же ѡ҆ ва́шей бл҃года́ти прореко́ша, и҆спыта́юще, въ каково̀ и҆лѝ въ ко́е вре́мѧ ꙗ҆влѧ́ше въ ни́хъ дх҃ъ хрⷭ҇то́въ, пре́жде свидѣ́тельствꙋѧ ѡ҆ хрⷭ҇то́выхъ стрⷭ҇те́хъ, ꙗ҆̀же по си́хъ сла́вахъ: И҆̀мже ѿкры́сѧ, ꙗ҆́кѡ не и҆̀мъ самѣ̑мъ, но на́мъ слꙋжа́хꙋ сїѧ̑, ꙗ҆̀же ны́нѣ возвѣсти́шасѧ ва́мъ благовѣствова́вшими ва́мъ дх҃омъ ст҃ы́мъ, по́сланнымъ съ нб҃сѐ, въ нѧ́же жела́ютъ а҆́гг҃ли прини́кнꙋти. Тѣ́мже, возлю́бленнїи, препоѧ́савше чрє́сла помышле́нїѧ ва́шегѡ, трезвѧ́щесѧ, соверше́ннѣ ѹ҆пова́йте на приноси́мꙋю ва́мъ бл҃года́ть, ѿкрове́нїемъ і҆и҃съ хрⷭ҇то́вымъ. Ꙗ҆́кѡ ча̑да послꙋша́нїѧ, не преѡбразꙋ́ющесѧ пе́рвыми невѣ́дѣнїѧ ва́шегѡ похотѣ́нїи: но по зва́вшемꙋ вы̀ ст҃о́мꙋ, и҆ са́ми свѧ́ти во все́мъ житїѝ бꙋ́дите. Занѐ пи́сано є҆́сть: свѧ́ти бꙋ́дите, ꙗ҆́кѡ а҆́зъ свѧ́тъ є҆́смь. И҆ а҆́ще ѻ҆ц҃а̀ называ́ете нелицемѣ́рнѡ сꙋдѧ́ща комꙋ́ждо по дѣ́лꙋ, со стра́хомъ житїѧ̀ ва́шегѡ вре́мѧ жи́тельствꙋйте: вѣ́дѧще, ꙗ҆́кѡ не и҆стлѣ́ннымъ сребро́мъ, и҆лѝ зла́томъ и҆зба́вистесѧ ѿ сꙋ́етнагѡ ва́шегѡ житїѧ̀ ѻ҆тцы̀ пре́даннагѡ. Но чⷭ҇тно́ю кро́вїю, ꙗ҆́кѡ а҆́гнца непоро́чна, и҆ пречⷭ҇та хрⷭ҇та̀, Пред̾ꙋвѣ́дѣнаго ѹ҆́бѡ пре́жде сложе́нїѧ мі́ра, ꙗ҆́вльшасѧ же въ послѣ̑днѧѧ лѣ̑та ва́съ ра́ди. И҆̀же є҆гѡ̀ ра́ди вѣ́рꙋете въ бг҃а, воздви́гшаго є҆го̀ и҆зъ ме́ртвыхъ, и҆ сла́вꙋ є҆мꙋ̀ да́вша, ꙗ҆́кѡ да вѣ́ра ва́ша и҆ ѹ҆пова́нїе бꙋ́детъ на бг҃а. Дꙋ́шы ва́шѧ ѡ҆чи́стивше въ послꙋша́нїе и҆́стины дх҃омъ, въ братолю́бїе нелицемѣ́рно, ѿ чи́ста се́рдца дрꙋ́гъ дрꙋ́га люби́те прилѣ́жнѡ: порожде́ни не ѿ сѣ́мене и҆стлѣ́нна, но неистлѣ́нна, сло́вомъ жива́гѡ бг҃а и҆ пребыва́юща во вѣ́ки. Занѐ всѧ́ка пло́ть ꙗ҆́кѡ трава̀, и҆ всѧ́ка сла́ва человѣ́ча, ꙗ҆́кѡ цвѣ́тъ тра́вный: и҆́зсше трава̀, и҆ цвѣ́тъ є҆ѧ̀ ѿпадѐ: глаго́лъ же гдⷭ҇ень пребыва́етъ во вѣ́ки: се́ же є҆́сть глаго́лъ, благовѣствова́нный въ ва́съ. Ѿло́жше ѹ҆̀бо всѧ́кꙋ ѕло́бꙋ, и҆ всѧ́кꙋ ле́сть, и҆ лицемѣ́рїе и҆ за́висть, и҆ всѧ̑ клеветы̑, ꙗ҆́кѡ новорожде́ни младе́нцы, слове́сное и҆ неле́стное млеко̀ возлюби́те, ꙗ҆́кѡ да ѡ҆ не́мъ возрасте́те во спасе́нїе. Поне́же вкꙋси́сте, ꙗ҆́кѡ бл҃гъ гдⷭ҇ь. Къ немꙋ́же приходѧ́ще, ка́меню жи́вꙋ, ѿ человѣ̑къ ѹ҆́бѡ ѹ҆ничиже́нꙋ, ѿ бг҃а же и҆збра́ннꙋ, че́стнꙋ, и҆ са́ми ꙗ҆́кѡ ка́менїе жи́во зижди́тесѧ въ хра́мъ дꙋхо́венъ, ст҃и́тельство свѧ́то, возноси́ти жє́ртвы дꙋхѡ́вны, благопрїѧ́тны бг҃ови і҆и҃съ хрⷭ҇то́мъ. Занѐ пи́сано є҆́сть въ писа́нїи: сѐ полага́ю въ сїѡ́нѣ ка́мень краеꙋго́ленъ, и҆збра́нъ, че́стенъ: и҆ вѣ́рꙋѧй въ ѻ҆́нь, не постыди́тсѧ.

<rubric>Собо́рнагѡ посла́нїѧ петро́ва чте́нїе. (Заⷱ҇: н҃ѳ.)</rubric>

<versal>В</versal>озлю́бленнїи, хрⷭ҇то́съ пострада̀ по на́съ, на́мъ ѡ҆ста́вль ѻ҆́бразъ, да послѣ́дꙋемъ стопа́мъ є҆гѡ̀. И҆́же грѣха̀ не сотворѝ, ни ѡ҆брѣ́тесѧ ле́сть во ѹ҆стѣ́хъ є҆гѡ̀: и҆́же ѹ҆корѧ́емь, проти́вꙋ не ѹ҆карѧ́ше: стражда̀, не преща́ше: предаѧ́ше же сꙋдѧ́щемꙋ пра́веднѡ. И҆́же грѣхѝ на́шѧ са́мъ вознесѐ на тѣ́лѣ свое́мъ на дре́во, да ѿ грѣ̑хъ и҆збы́вше, пра́вдою поживе́мъ, є҆гѡ́же ꙗ҆́звою и҆сцѣлѣ́сте. Бѣ́сте бо ꙗ҆́кѡ ѻ҆́вцы заблꙋ́ждшыѧ, не и҆мꙋ́ще па́стырѧ: но возврати́стесѧ ны́нѣ къ па́стырю, и҆ посѣти́телю дꙋ́шъ ва́шихъ. Та́кожде же и҆ жєны̀ повинꙋ́ющесѧ свои̑мъ мꙋжє́мъ, да и҆ а҆́ще нѣ́цыи не повинꙋ́ютсѧ сло́вꙋ, же́нскимъ житїе́мъ безъ сло́ва плѣне́ни бꙋ́дꙋтъ, ви́дѣвше є҆́же со стра́хомъ чи́сто житїѐ ва́ше. И҆̀мже да бꙋ́детъ не внѣ̑шнѧѧ плетє́нїѧ вла̑съ, и҆ ѡ҆бложє́нїѧ зла́та, и҆лѝ ѡ҆дѣѧ́нїѧ ри́зъ лѣ́пота, но потае́нный се́рдца человѣ́къ, въ неистлѣ́нїи кро́ткагѡ и҆ молчали́вагѡ дꙋ́ха, є҆́же є҆́сть предъ бг҃омъ многоцѣ́нно. Та́кѡ бо и҆ногда̀ и҆ свѧты̑ѧ жєны̀, ѹ҆пова́ющыѧ на бг҃а, ѹ҆краша́хꙋ себѐ, повинꙋ́ющесѧ свои̑мъ мꙋжє́мъ: ꙗ҆́коже са́рра послꙋ́шаше а҆враа́ма, господи́на того̀ зовꙋ́щи: є҆ѧ́же бы́сте ча̑да, благотворѧ́ще и҆ не боѧ́щесѧ ни є҆ди́нагѡ стра́ха. Мꙋ́жїе та́кожде, вкꙋ́пѣ живꙋ́ще съ свои́ми жена́ми по ра́зꙋмꙋ, ꙗ҆́кѡ немощнѣ́йшемꙋ сосꙋ́дꙋ же́нскомꙋ воздаю́ще че́сть, ꙗ҆́кѡ и҆ снаслѣ̑дницы бл҃года́тныѧ жи́зни, во є҆́же не прекраща́тисѧ моли́твамъ ва́шымъ. Коне́цъ же, всѝ є҆диномꙋ́дрени бꙋ́дите, ми́лостиви, братолю́бцы, милосе́рдни, благоꙋтро́бни, мꙋдролю́бцы, смиреномꙋ́дри: не воздаю́ще ѕла̀ за ѕло̀, и҆лѝ досажде́нїѧ за досажде́нїе: сꙋпроти́вное же благословѧ́ще, вѣ́дѧше, ꙗ҆́кѡ на сѐ зва́ни бы́сте, да благослове́нїе наслѣ́дите.

<rubric>Собо́рнагѡ посла́нїѧ петро́ва чте́нїе. (Заⷱ҇: ѯ҃а.)</rubric>

<versal>В</versal>озлю́бленнїи, хрⷭ҇тꙋ̀ пострада́вшꙋ за ны̀ пло́тїю, и҆ вы̀ въ тꙋ́ же мы́сль воѡрꙋжи́тесѧ, занѐ пострада́вый пло́тїю, преста̀ ѿ грѣха̀. Во є҆́же не ктомꙋ̀ въ человѣ́чєскїѧ по́хѡти, но въ во́лю бж҃їю, про́чее во пло́ти жи́ти вре́мѧ. Довлѣ́етъ бо ва́мъ мимоше́дшее вре́мѧ житїѧ̀, во́лю ꙗ҆зы́ческꙋю твори́вшымъ, хо́ждшымъ въ нечистота́хъ, въ по́хотехъ, въ скотоло́жствѣ, въ по́мыслѣхъ, въ пїѧ́нствѣ, въ коѕлогласова́нїихъ, въ лихоима́нїи и҆ бг҃оме́рзскихъ і҆дѡлослꙋже́нїихъ. Ѡ҆ не́мже дивѧ́тсѧ, не сходѧ́щымсѧ ва́мъ въ то́же блꙋда̀ разлїѧ́нїе, хꙋ́лѧще: и҆̀же воздадѧ́тъ сло́во, гото́вꙋ сꙋ́щемꙋ сꙋди́ти живы̑мъ и҆ мє́ртвымъ. На се́ бо и҆ мє́ртвымъ благовѣсти́сѧ, да сꙋ́дъ ѹ҆́бѡ прїи́мꙋтъ по человѣ́кꙋ пло́тїю, поживꙋ́тъ же по бз҃ѣ дꙋ́хомъ. Всѣ̑мъ же кончи́на прибли́жисѧ: ѹ҆цѣломꙋ́дритесѧ ѹ҆̀бо, и҆ трезви́тесѧ въ моли́твахъ. Пре́жде же всѣ́хъ дрꙋ́гъ ко дрꙋ́гꙋ любо́вь прилѣ́жнꙋ и҆мѣ́йте, занѐ любо́вь покрыва́етъ мно́жество грѣхѡ́въ. Страннолю́бцы дрꙋ́гъ ко дрꙋ́гꙋ, безъ ропта́нїй. Кі́йждо, ꙗ҆́коже прїѧ́тъ дарова́нїе, междꙋ̀ себє̀ си̑мъ слꙋжа́ще ꙗ҆́кѡ до́брїи строи́телїе разли́чныѧ бл҃года́ти бж҃їѧ. А҆́ще кто̀ глаго́летъ, ꙗ҆́кѡ словеса̀ бж҃їѧ: а҆́ще кто̀ слꙋ́житъ, ꙗ҆́кѡ ѿ крѣ́пости, ю҆́же подае́тъ бг҃ъ: да ѡ҆ все́мъ сла́витсѧ бг҃ъ і҆и҃съ хрⷭ҇то́мъ, є҆мꙋ́же є҆́сть сла́ва и҆ держа́ва во вѣ́ки вѣкѡ́въ, а҆ми́нь.

<rubric>На лїті́и стїхи́ра хра́ма, и҆ а҆пⷭ҇ла, гла́съ д҃.</rubric>

<podoben>Подо́бенъ: <incipit><red>Ꙗ҆́</red>кѡ до́блѧ:</incipit></podoben>

<red>Т</red>ро́стїю бл҃года́ти ѿ глꙋбины̀ сꙋ́етства человѣ́ки и҆звле́клъ є҆сѝ, досточꙋ́дне, ѹ҆ч҃телѧ ма́нїемъ повинꙋ́всѧ, фїлі́ппе, провѣ́щшагѡ по всемꙋ̀ твоѐ разꙋмѣ́нїе, и҆ а҆пⷭ҇ла, и҆ че́стна бг҃оглаго́льника, тѧ̀, всебл҃же́нне, показа́вша тогѡ̀ непостижи́магѡ бжⷭ҇тва̀.

<red>Д</red>х҃а сїѧ́нїе на тѧ̀ сни́де во ѻ҆́гненнѣ ви́дѣ, и҆ тѧ̀, блаже́нне, бжⷭ҇твенное прїѧ́телище содѣ́ла, ско́рѡ ѿгонѧ́ща безбо́жїѧ мглꙋ̀, и҆ мі́ръ просвѣща́юща сїѧ́нїемъ всемꙋ́дрыхъ твои́хъ слове́съ, тайноглаго́льниче, а҆пⷭ҇лѡвъ ѹ҆краше́нїе, хрⷭ҇то́въ самови́дче, блаже́нне.

<red>М</red>о́лнїѧми проповѣ́данїѧ во тмѣ̀ сѣдѧ́щыѧ невѣ́дѣнїѧ, сла́вне, просвѣти́въ, показа́лъ є҆сѝ сы́ны влⷣки и҆ бг҃а, вѣ́ры ра́ди. Є҆гѡ́же стрⷭ҇те́мъ ревнова́лъ є҆сѝ и҆ сме́рти, и҆ сла́вы бы́лъ є҆сѝ наслѣ́дникъ, ꙗ҆́кѡ мꙋ́дръ и҆ бг҃оглаго́ливъ, ꙗ҆́кѡ ѹ҆ч҃ни́къ и҆́стины.

<rubric>Сла́ва, гла́съ в҃:</rubric>

<red>Ѡ҆</red>ста́вивъ земна̑ѧ, послѣ́довалъ є҆сѝ хрⷭ҇тꙋ̀, и҆ зна́менавсѧ дохнове́нїемъ ст҃а́гѡ дх҃а, по́сланъ бы́въ ѿ негѡ̀ въ ꙗ҆зы́ки поги́бшыѧ, ѡ҆браща́ти человѣ́ки во свѣ́тъ бг҃озна́нїѧ, а҆пⷭ҇ле фїлі́ппе: и҆ сконча́въ по́двиги бжⷭ҇твенныѧ твоеѧ̀ стра́сти и҆ мꙋ́къ разли́чныхъ, дꙋ́шꙋ твою̀ хрⷭ҇тꙋ̀ пре́далъ є҆сѝ: того̀ молѝ, всеблаже́нне, дарова́ти на́мъ ве́лїю ми́лость.

<rubric>И҆ ны́нѣ, бг҃оро́диченъ:</rubric>

<red>В</red>сѐ ѹ҆пова́нїе моѐ на тѧ̀ возлага́ю, мт҃и бж҃їѧ, сохрани́ мѧ подъ кро́вомъ твои́мъ.

<rubric>На стїхо́внѣ стїхи̑ры, гла́съ а҃.</rubric>

<podoben>Подо́бенъ: <incipit><red>Н</red>бⷭ҇ныхъ чинѡ́въ:</incipit></podoben>

<red>Н</red>бⷭ҇ныхъ твои́хъ вѣща́нїй и҆зглашє́нїѧ на землѝ, всебл҃же́нне, разгласи́шасѧ, и҆ сїю̀ и҆спо́лни догма́тѡвъ, и҆́миже сн҃а ѻ҆ц҃ꙋ̀ и҆ дх҃ꙋ, бг҃осло́вѧще, а҆пⷭ҇ле, та́йнѡ, є҆диносꙋ́щна сла́вимъ.

<rubric class="inline">Сті́хъ:</rubric> <red>В</red>о всю̀ зе́млю и҆зы́де вѣща́нїе и҆́хъ, и҆ въ концы̀ вселе́нныѧ глаго́лы и҆́хъ.

<red>Ꙗ҆́</red>кѡ свѣтоно́сца тѧ̀ всѝ а҆пⷭ҇лѡвъ хрⷭ҇то́выхъ, и҆ свѣ́тлаго свѣти́льника честны́ѧ цр҃кве, фїлі́ппе треблаже́нне, и҆мꙋ́ще ны́нѣ, дꙋша́ми просвѣща́емсѧ и҆ ѿ бѣ́дъ ѕлолю́тыхъ и҆збавлѧ́емсѧ, моли́твами твои́ми, всехва́льне.

<rubric class="inline">Сті́хъ:</rubric> <red>Н</red>б҃са̀ повѣ́даютъ сла́вꙋ бж҃їю, творе́нїе же рꙋкꙋ̀ є҆гѡ̀ возвѣща́етъ тве́рдь.

<red>К</red>рⷭ҇то́мъ по́двигъ страда́нїѧ сконча́вый, побѣ́ды вѣнцы̑ ѡ҆дѣ́ѧлсѧ є҆сѝ, фїлі́ппе, досто́йнѣ: съ ни́миже, вше́дъ въ гѡ́рнѧѧ црⷭ҇твїѧ, спредстои́ши, а҆пⷭ҇ле, хрⷭ҇тꙋ̀, и҆ мо́лишисѧ спасти́сѧ на́мъ.

<rubric>Сла́ва, гла́съ в҃:</rubric>

<red>Ч</red>а́шы а҆рѡма̑тъ въ мі́рѣ лани̑ты твоѧ̑, мꙋ́дре, ꙗ҆ви́шасѧ, а҆пⷭ҇ле фїлі́ппе, почерпа́ющыѧ вѣ̑рнымъ пи́во жизнотво́рное. Дѣѧ̑нїѧ бо въ видѣ̑нїѧ восхожде́нїе и҆мы́й, хрⷭ҇та̀ послѣ́дователь и҆ привѣ́тствователь бы́лъ є҆сѝ: непло́днꙋю и҆ безча́днꙋю ꙗ҆зы́кѡвъ цр҃ковь ѹ҆краси́лъ є҆сѝ поꙋче́ньми, благоча́дствꙋющꙋ въ не́мъ. Є҆́йже и҆ ны́нѣ молѝ и҆зба́витисѧ нꙋ́ждъ и҆ ѡ҆бстоѧ́нїѧ: мо́жеши бо ѡ҆ бз҃ѣ мно́гѡ, приближа́ѧсѧ є҆мꙋ̀.

<rubric>И҆ ны́нѣ, бг҃оро́диченъ:</rubric>

<incipit><red>Ѽ</red> чꙋдесѐ но́вагѡ:</incipit>

<rubric>Тропа́рь, гла́съ ѕ҃:</rubric>

<red>А҆</red>пⷭ҇ле ст҃ы́й фїлі́ппе, молѝ ми́лостиваго бг҃а, да прегрѣше́нїй ѡ҆ставле́нїе пода́стъ дꙋша́мъ на́шымъ.

<rubric>И҆лѝ се́й, гла́съ то́йже:</rubric>

<red>Б</red>лагоꙋкраша́етсѧ вселе́ннаѧ, є҆ѳїо́пїа ликовствꙋ́етъ, ꙗ҆́кѡ вѣнце́мъ красꙋ́ема, тобо́ю просвѣти́вшисѧ, свѣ́тлѡ торжествꙋ́етъ па́мѧть твою̀, бг҃оглаго́ливе фїлі́ппе: всѧ̑ бо вѣ́ровати хрⷭ҇тꙋ̀ наꙋчи́лъ є҆сѝ, и҆ тече́нїе соверши́въ досто́йнѡ є҆ѵⷢ҇лїа. Тѣ́мъ дерзнове́ннѡ вари́тъ є҆ѳїо́пскаѧ рꙋка̀ бг҃ꙋ: є҆го́же молѝ дарова́ти на́мъ ве́лїю ми́лость.

<rubric>Сла́ва, и҆ ны́нѣ, бг҃оро́диченъ:</rubric>

<incipit><red>Т</red>ѧ̀ хода́тайствовавшꙋю:</incipit>



<rubric>На ѹ҆́трени, на <incipit><red>Б</red>г҃ъ гдⷭ҇ь:</incipit> тропа́рь а҆пⷭ҇ла, два́жды.</rubric>

<rubric>Сла́ва, и҆ ны́нѣ, бг҃оро́диченъ: По а҃-й каѳі́смѣ, сѣда́ленъ, гла́съ а҃.</rubric>

<podoben>Подо́бенъ: <incipit><red>Г</red>ро́бъ тво́й:</incipit></podoben>

<red>А҆</red>пⷭ҇ле хрⷭ҇то́въ и҆ самови́дче, и҆ мч҃ниче фїлі́ппе премꙋ́дре, дрꙋ́же бж҃їй блаже́нне, и҆̀же вѣ́рою пра́зднꙋющыѧ честнꙋ́ю твою̀ па́мѧть, свободѝ ѿ ѡ҆бдержа́щихъ прегрѣше́нїй моли́твами твои́ми, и҆ нбⷭ҇ное наслѣ́дїе полꙋчи́ти сподо́би. <rubric class="inline">Два́жды.</rubric>

<rubric>Сла́ва, и҆ ны́нѣ, бг҃оро́диченъ:</rubric>

<red>К</red>ꙋпинꙋ̀, ю҆́же мѡѷсе́й неѡпа́льнꙋ ви́дѣ, го́рꙋ бж҃їю, ст҃ы́й ѻ҆́блакъ, сѣ́нь нескве́рнꙋю, бг҃опрїѧ́тнꙋю трапе́зꙋ, пала́тꙋ высоча́йшагѡ цр҃ѧ̀, всесвѣ́тлꙋю и҆ непрохо́днꙋю две́рь, дв҃о, пое́мъ тѧ̀.

<rubric>По в҃-й каѳі́смѣ, сѣда́ленъ, гла́съ є҃.</rubric>

<podoben>Подо́бенъ: <incipit><red>С</red>обезнача́льное сло́во:</incipit></podoben>

<red>Ѹ҆</red>ч҃ни́къ словесѐ, и҆́стины проповѣ́дникъ, ꙗ҆́кѡ стрѣла̀ по́сланъ бы́лъ є҆сѝ, просвѣща́ѧ сꙋ́щыѧ во тмѣ̀ лю́тѣй, свѧ́те а҆пⷭ҇ле, и҆ безбо́жїѧ мглꙋ̀ ѿгонѧ̀ ѿ землѝ, и҆ всѧ̑ благовѣ́рꙋющыѧ сы́ны днѐ показа́лъ є҆сѝ, хрⷭ҇то́въ ви́дче, свѧ́те фїлі́ппе. <rubric class="inline">Два́жды.</rubric>

<rubric>Сла́ва, и҆ ны́нѣ, бг҃оро́диченъ:</rubric>

<red>И҆́</red>же ѹ҆пова́нїе на тѧ̀, дв҃о пречⷭ҇таѧ, непоткнове́нное и҆мꙋ́ще, покро́въ сꙋ́щи, ѿ разли́чныхъ напа́стей и҆ ѡ҆бстоѧ́нїй и҆ бѣ́дъ лю́тыхъ свободи́ ны, молѧ́щи сн҃а твоего̀ со а҆пⷭ҇лы є҆гѡ̀, и҆ спасѝ всѧ̑, воспѣва́ющыѧ тѧ̀.

<rubric>По полѷеле́и сѣда́ленъ, гла́съ и҃.</rubric>

<podoben>Подо́бенъ: <incipit><red>П</red>ремꙋ́дрости и҆ сло́ва:</incipit></podoben>

<red>І҆́</red>дѡльскꙋю ле́сть низложи́лъ є҆сѝ, сп҃совы стрⷭ҇ти возжелѣ́въ, фїлі́ппе сла́вне: ꙗ҆ви́лсѧ є҆сѝ мі́рꙋ, нбⷭ҇наѧ всѣ̑мъ и҆сточа́ѧ чꙋдеса̀, и҆ ꙗ҆зы́кѡвъ бы́въ, всебл҃же́нне, а҆пⷭ҇лъ. Тѣ́мъ твою̀ па́мѧть досто́йнѡ чти́мъ, пѣсносло́вѧще: гдⷭ҇нь а҆пⷭ҇ле, молѝ хрⷭ҇та̀ бг҃а, грѣхѡ́въ ѡ҆ставле́нїе дарова́ти пра́зднꙋющымъ любо́вїю свѧтꙋ́ю па́мѧть твою̀. <rubric class="inline">Два́жды.</rubric>

<rubric>Сла́ва, и҆ ны́нѣ, бг҃оро́диченъ:</rubric>

<red>В</red>ъ напа̑сти многоплетє́нныѧ впа́дъ ѿ вра̑гъ ви́димыхъ и҆ неви́димыхъ, бꙋ́рею ѡ҆держи́мъ безчи́сленныхъ согрѣше́нїй мои́хъ: и҆, ꙗ҆́кѡ къ те́пломꙋ застꙋпле́нїю и҆ покро́вꙋ моемꙋ̀, чⷭ҇таѧ, ко приста́нищꙋ притека́ю твоеѧ̀ бл҃гости, тѣ́мже, пречⷭ҇таѧ, и҆зъ тебє̀ воплоще́нномꙋ безсѣ́меннѡ, моли́сѧ прилѣ́жнѡ ѡ҆ всѣ́хъ рабѣ́хъ твои́хъ, непреста́ннѡ молѧ́щихтисѧ, бцⷣе пречⷭ҇таѧ, молѧ́щи є҆го̀ при́снѡ, согрѣше́нїй ѡ҆ставле́нїе дарова́ти воспѣва́ющымъ досто́йнѡ сла́вꙋ твою̀.

<red>С</red>тепє́нна, а҃-й а҆нтїфѡ́нъ д҃-гѡ гла́са. Прокі́менъ, гла́съ д҃: <incipit><red>В</red>о всю̀ зе́млю:</incipit> Сті́хъ: Нб҃са̀ повѣ́даютъ: <incipit><red>В</red>сѧ́кое дыха́нїе:</incipit> Є҆ѵⷢ҇лїе, і҆ѡа́нна, зача́ло ѯ҃з. По н҃-мъ ѱалмѣ̀ стїхи́ра, гла́съ ѕ҃. Самогла́сенъ:

<red>П</red>ремꙋ́дрый ло́вче, ст҃ы́й ѹ҆ч҃ничѐ, дѣ́лателю сп҃совъ и҆ сказа́телю тогѡ̀ стрⷭ҇те́й, и҆́же тва́рь вѣ́рою ѡ҆бте́къ, и҆ прельщє́нныѧ ꙗ҆зы́ки собра́въ и҆ бг҃ꙋ приве́дъ, ꙗ҆́кѡ кади́ло до́брое, на нб҃са̀ возведе́сѧ. Тѣ́мже, предстоѧ̀ сꙋдїѝ, молѝ и҆зба́витисѧ на́мъ ѿ беззако́нїй на́шихъ, и҆ въ де́нь сꙋ́дный и҆зба́витисѧ мꙋче́нїѧ.

<rubric>Канѡ́нъ бцⷣы, со і҆рмосо́мъ на ѕ҃: и҆ а҆пⷭ҇ла на и҃, ѳеофа́нъ, гла́съ ѕ҃, є҆гѡ́же краегране́сїе: <acrostic><red>С</red>ла́внаго фїлі́ппа пою̀ благолѣ́пнѡ.</acrostic></rubric>



## Пѣ́снь а҃.

<rubric class="inline">І҆рмо́съ:</rubric> <irmos><red>Ꙗ҆́</red>кѡ по сꙋ́хꙋ пѣшеше́ствовавъ і҆и҃ль по бе́зднѣ стопа́ми, гони́телѧ фараѡ́на ви́дѧ потоплѧ́ема, бг҃ꙋ побѣ́днꙋю пѣ́снь пои́мъ, вопїѧ́ше.</irmos>

<red>П</red>ресвѣ́тлыми лꙋча́ми хрⷭ҇то́вы бжⷭ҇твенныѧ свѣ́тлости наслажда́ѧсѧ ꙗ҆́снѡ, бг҃опроповѣ́дниче фїлі́ппе, твои́ми по прича́стїю зарѧ́ми на́съ просвѣтѝ.

<red>Ѻ҆́</red>ч҃ꙋю тебѣ̀ сла́вꙋ собо́ю показа́вый, фїлі́ппе, ли́кꙋ ѹ҆ченикѡ́въ тѧ̀ хрⷭ҇то́съ вчинѝ, твою̀ провѣ́дый добродѣ́тель, бг҃облаже́нне.

<red>Н</red>ы́нѣ не въ гада́нїихъ зри́ши, нижѐ сѣ́нехъ, нижѐ зерца́лѣхъ, всемꙋ́дре, и҆сто́чника благи́хъ, жела́нїй коне́чное, хрⷭ҇та̀, но лице́мъ зри́ши ꙗ҆́вственнѡ къ лицꙋ̀.

<rubric class="inline">Бг҃оро́диченъ:</rubric> <red>Ѡ҆</red>скꙋдѣ́вшымъ нача́льникѡмъ ѿ колѣ́на і҆ꙋ́дова, пречⷭ҇таѧ, сн҃ъ тво́й и҆ бг҃ъ прише́дъ, во́ждь землѝ концє́мъ и҆́стиннѡ ны́нѣ воцр҃и́сѧ.

<rubric class="inline">Катава́сїа:</rubric> <irmos><incipit><red>Ѿ</red>ве́рзꙋ ѹ҆ста̀ моѧ̑:</incipit></irmos>

## Пѣ́снь г҃.

<rubric class="inline">І҆рмо́съ:</rubric> <irmos><red>Н</red>ѣ́сть свѧ́тъ, ꙗ҆́коже ты̀, гдⷭ҇и бж҃е мо́й, вознесы́й ро́гъ вѣ́рныхъ твои́хъ, бл҃же, и҆ ѹ҆тверди́вый на́съ на ка́мени и҆сповѣ́данїѧ твоегѡ̀.</irmos>

<red>Т</red>ы̀ и҆спо́лненъ свѣ́та дѣ́ѧтельнагѡ видѣ́нїѧ, свѣ́тꙋ вели́комꙋ бы́вшꙋ съ на́ми, сподо́билсѧ є҆сѝ хрⷭ҇тꙋ̀ слꙋжи́ти, фїлі́ппе бг҃оглаго́ливе.

<red>С</red>тепе́нь догма́тѡвъ благочести́выхъ, твоѐ тайново́дствїе благочести́вѡ ꙗ҆ви́сѧ: тѣ́мъ бо сн҃а позна́хомъ соесте́ственна и҆ соедине́нна сꙋ́ща роди́телю.

<red>С</red>вѣ́щникъ бы́лъ є҆сѝ зла́тъ, сїѧ́ѧ человѣ́кѡмъ присносꙋ́щный свѣ́тъ, и҆ просвѣща́ющъ и҆́мъ вселе́ннꙋю ꙗ҆́вѣ позна́нїемъ, фїлі́ппе всеизѧ́щнѣйше.

<rubric class="inline">Бг҃оро́диченъ:</rubric> <red>Н</red>а тѧ̀, прест҃а́ѧ чⷭ҇таѧ, надѣ́ѧвсѧ, да не ѿпадꙋ̀ твоегѡ̀ ча́ѧнїѧ: но, ꙗ҆́кѡ мт҃и ми́лостивнаѧ чл҃вѣколюби́вагѡ бг҃а, сѣте́й мѧ̀ врага̀ и҆зба́ви.

<rubric>Сѣда́ленъ, гла́съ и҃.</rubric>

<podoben>Подо́бенъ: <incipit><red>П</red>ремꙋ́дрости:</incipit></podoben>

<red>Т</red>ꙋчено́сенъ ѻ҆́блакъ дꙋхо́вный и҆́стиннѡ показа́лсѧ є҆сѝ сꙋ́щымъ на землѝ, напаѧ́ѧ, ꙗ҆́кѡ ни́вꙋ, та́инственнѡ сердца̀ на̑ша! Проте́къ сло́вомъ, напаѧ́еши концы̀, и҆ до́ждь пролива́еши мѵ́ра ѿ ра́ки. Тѣ́мъ дохнꙋ́въ невѣ̑рнымъ сердца́мъ воню̀ дх҃а, въ ни́хже сокро́вищствовалъ є҆сѝ, а҆пⷭ҇ле фїлі́ппе: моли́сѧ хрⷭ҇тꙋ̀ бг҃ꙋ, грѣхѡ́въ ѡ҆ставле́нїе дарова́ти пра́зднꙋющымъ любо́вїю свѧтꙋ́ю па́мѧть твою̀.

<rubric>Сла́ва, подо́бенъ то́йже:</rubric>

<red>І҆́</red>дѡльскꙋю ле́сть низложи́лъ є҆сѝ, сп҃совы стрⷭ҇ти возжелѣ́въ, фїлі́ппе сла́вне, ꙗ҆ви́лсѧ є҆сѝ мі́рꙋ, нбⷭ҇наѧ всѣ̑мъ и҆сточа́ѧ чꙋдеса̀, и҆ ꙗ҆зы́кѡвъ бы́въ, всеблаже́нне, а҆пⷭ҇лъ. Тѣ́мъ твою̀ па́мѧть досто́йнѡ чти́мъ, пѣсносло́вѧще: гдⷭ҇енъ а҆пⷭ҇ле, молѝ хрⷭ҇та̀ бг҃а, грѣхѡ́въ ѡ҆ставле́нїе дарова́ти пра́зднꙋющымъ любо́вїю свѧтꙋ́ю па́мѧть твою̀.

<rubric>И҆ ны́нѣ, бг҃оро́диченъ:</rubric>

<red>В</red>ъ напа̑сти многоплетє́нныѧ впа́дъ ѿ вра̑гъ ви́димыхъ и҆ неви́димыхъ, бꙋ́рею ѡ҆держи́мь безчи́сленныхъ согрѣше́нїй мои́хъ: и҆ ꙗ҆́кѡ къ те́пломꙋ застꙋпле́нїю и҆ покро́вꙋ моемꙋ̀, чⷭ҇таѧ, ко приста́нищꙋ притека́ю твоеѧ̀ бл҃гости. Тѣ́мже, пречⷭ҇таѧ, и҆зъ тебє̀ воплоще́нномꙋ безсѣ́меннѡ моли́сѧ прилѣ́жнѡ ѡ҆ всѣ́хъ рабѣ́хъ твои́хъ, непреста́ннѡ молѧ́щихтисѧ, бцⷣе пречⷭ҇таѧ, молѧ́щи є҆го̀ при́снѡ, согрѣше́нїй ѡ҆ставле́нїе дарова́ти воспѣва́ющымъ досто́йнѡ сла́вꙋ твою̀.

## Пѣ́снь д҃.

<rubric class="inline">І҆рмо́съ:</rubric> <irmos><red>Х</red>рⷭ҇то́съ, моѧ̀ си́ла, бг҃ъ и҆ гдⷭ҇ь, честна́ѧ цр҃ковь бг҃олѣ́пнѡ пое́тъ, взыва́ющи ѿ смы́сла чи́ста, ѡ҆ гдⷭ҇ѣ пра́зднꙋющи.</irmos>

<red>С</red>о́лнца селе́нїе, хрⷭ҇та̀ сꙋ́щагѡ свѣ́та, и҆ хра́мъ показа́лсѧ є҆сѝ вмѣсти́теленъ тогѡ̀ свѣ́тлости, и҆ нб҃о, сла́вꙋ бж҃їю человѣ́кѡмъ повѣ́даѧ.

<red>В</red>о и҆стлѣ́вшее страстьмѝ человѣ́чество ты̀ вложе́нъ, бж҃їѧ со́ль, ѿ хрⷭ҇та̀, тогѡ̀ и҆зсꙋшѝ гни́лость лю́тꙋю, бг҃овѣща́телю достосла́вне.

<red>С</red>и́лою, фїлі́ппе, хрⷭ҇то́вою ѹ҆крѣплѧ́емь, де́мѡнскагѡ полка̀ и҆ ѕловѣ́рныхъ ꙗ҆ви́лсѧ є҆сѝ си́льншїй, сꙋ́щымъ на землѝ вопїѧ̀ жи́зни бжⷭ҇твенныѧ благовѣ́стїе.

<rubric class="inline">Бг҃оро́диченъ:</rubric> <red>П</red>риста́нище благоти́хое хрⷭ҇то́съ ꙗ҆вѝ вѣ́рою и҆ любо́вїю тѧ̀, и҆́стиннꙋю влⷣчцꙋ всенепоро́чнꙋю, ѿ со́вѣсти чи́стыѧ бцⷣꙋ проповѣ́дающымъ.

## Пѣ́снь є҃.

<rubric class="inline">І҆рмо́съ:</rubric> <irmos><red>Б</red>ж҃їимъ свѣ́томъ твои́мъ, бл҃же, ѹ҆́тренюющихъ тѝ дꙋ́шы любо́вїю ѡ҆зарѝ, молю́сѧ, тѧ̀ вѣ́дѣти, сло́ве бж҃їй, и҆́стиннаго бг҃а, ѿ мра́ка грѣхо́внагѡ взыва́юща.</irmos>

<red>Ꙗ҆́</red>да дꙋшегꙋби́тельнагѡ вра́жїѧ враче́бными твои́ми дла́ньми, бг҃оглаго́ливе, и҆зсꙋши́въ смертоно́сною глꙋбино́ю держи̑мыѧ, лю́тыѧ болѣ́зни и҆збавлѧ́ѧ.

<red>Ѻ҆</red>гнедохнове́ненъ ве́сь ꙗ҆ви́лсѧ є҆сѝ паракли́товымъ наше́ствїемъ и҆ бл҃года́тїю, фїлі́ппе: и҆ззѧ́бшыѧ безбо́жїѧ зимо́ю теплото́ю вѣ́ры ѡ҆животвори́лъ є҆сѝ.

<red>Б</red>ли́зъ бы́лъ є҆сѝ хрⷭ҇та̀, дае́мыѧ тѝ зарѝ несре́дственнѡ прїе́млѧ, просвѣща́ѧ къ тебѣ̀ притека́ющыѧ, и҆ приводѧ̀ ты̑ѧ содѣ́телю твоемꙋ̀.

<rubric class="inline">Бг҃оро́диченъ:</rubric> <red>С</red>ло́вомъ всѧ̑ содѣ́тельствꙋѧ, и҆ мꙋ́дрымъ про́мысломъ ѡ҆кормлѧ́ѧ є҆ди́нъ, ꙗ҆́кѡ хо́щетъ, гдⷭ҇ь, за бл҃гоꙋтро́бїе зи́ждетсѧ и҆зъ тебє̀, и҆ пло́ть несказа́ннѡ, пречⷭ҇таѧ, быва́етъ.

## Пѣ́снь ѕ҃.

<rubric class="inline">І҆рмо́съ:</rubric> <irmos><red>Ꙗ҆́</red>тъ бы́сть, но не ѹ҆держа́нъ въ пе́рсехъ ки́товыхъ і҆ѡ́на: тво́й бо ѻ҆́бразъ носѧ̀, страда́вшагѡ и҆ погребе́нїю да́вшагѡсѧ, ꙗ҆́кѡ ѿ черто́га, ѿ ѕвѣ́рѧ и҆зы́де, приглаша́ше же кꙋстѡді́и, хранѧ́щїи сꙋ́єтнаѧ и҆ лѡ́жнаѧ, ми́лость сїю̀ ѡ҆ста́вили є҆стѐ.</irmos>

<red>Ѡ҆</red>держа́щꙋ и҆ гꙋбѧ́щꙋю зрѧ̀ пре́лесть вра́жїю человѣ́ческїй ро́дъ, твоѧ̑ стрѣ́лы и҆з̾ѻщрє́нныѧ а҆пⷭ҇лы напрѧ́гъ и҆спꙋсти́лъ є҆сѝ, и҆ разве́рзлъ є҆сѝ брє́ннаѧ ѹ҆ста̀ ѕмі́ева, всѣ́хъ ѿ тогѡ̀ вре́да и҆ тлѝ, сп҃се, и҆сцѣлѧ́ѧ.

<red>В</red>ы́шнимъ сїѧ́нїемъ блиста́ѧ, ꙗ҆ви́лсѧ є҆сѝ, ꙗ҆́коже мо́лнїѧ, вселе́ннѣй свѣтѧ̀, и҆ ꙗ҆́кѡ гора̀, сла́дость и҆ска́пающаѧ, ꙗ҆́кѡ роса̀ бжⷭ҇твеннаѧ, съ нб҃сѐ па́дающаѧ, ꙗ҆́кѡ а҆пⷭ҇лъ и҆збра́нъ, дванадесѧточи́сленный по́лкъ и҆сполнѧ́ѧ ѹ҆ч҃никѡ́въ хрⷭ҇то́выхъ, всебл҃же́нне.

<red>Н</red>аꙋчи́всѧ твоеѧ̀ та́йны глꙋбинѣ̀ бжⷭ҇твенный ѹ҆ч҃ни́къ, ꙗ҆́кѡ рѣкꙋ̀ мі́ра, наводнѧ́ющꙋ сла́дости пото́къ, ꙗ҆́кѡ потоплѧ́ющꙋю волнꙋ̀, сла́вꙋ ꙗ҆зы́кѡвъ, тѧ̀ проповѣ́да велегла́снѡ, и҆ твоѐ сла́вное и҆стоща́нїе, бла́же, є҆́же ѡ҆ на́съ благовѣстѝ.

<rubric class="inline">Бг҃оро́диченъ:</rubric> <red>Ѹ҆</red>мерщвлѧ́ємыѧ и҆ ги́бнꙋющыѧ всѧ̑ сме́ртїю человѣ́ки, ты̀, хрⷭ҇та̀ ро́ждши нетлѣ́нное безсме́ртїе, призвала̀ є҆сѝ къ жи́зни вѣ́чнѣй, и҆ просвѣти́ла є҆сѝ ѡ҆мрачє́нныѧ, и҆ свободи́ла є҆сѝ, разрѣши́вши ѹ҆́зы ѿведе́нїѧ на́шегѡ, всепѣ́таѧ.

<rubric>Конда́къ, гла́съ и҃.</rubric>

<podoben>Подо́бенъ: <incipit><red>Ꙗ҆́</red>кѡ нача́тки:</incipit></podoben>

<red>Ѹ҆</red>ч҃ни́къ и҆ дрꙋ́гъ тво́й подража́тель стрⷭ҇ти твоеѧ̀, вселе́ннѣй бг҃а тѧ̀ проповѣ́да, бг҃оглаго́ливый фїлі́ппъ: тогѡ̀ моли́твами ѿ врагѡ́въ пребеззако́нныхъ цр҃ковь твою̀ и҆ всѧ́къ гра́дъ тво́й бцⷣею соблюдѝ, многоми́лостиве.

<rubric class="inline">І҆́косъ:</rubric> <red>С</red>трꙋю̀ сло́ва пода́ждь мѝ, гдⷭ҇и, водно́е є҆стество̀ содѣ́ѧвый, се́рдце моѐ ѹ҆крѣпѝ, бл҃гоꙋтро́бне, и҆́же зе́млю ѹ҆тверди́вый сло́вомъ твои́мъ, и҆ просвѣтѝ моѐ помышле́нїе, свѣ́томъ, ꙗ҆́кѡ ри́зою, ѡ҆дѣва́ѧйсѧ, да глаго́лю и҆ пою̀ подоба̑ющаѧ, и҆ досто́йнѡ восхвалю̀ твоего̀ ѹ҆го́дника, многоми́лостиве.

## Пѣ́снь з҃.

<rubric class="inline">І҆рмо́съ:</rubric> <irmos><red>Ѻ҆́</red>троцы въ вавѷлѡ́нѣ пе́щнагѡ пла́мене не ѹ҆боѧ́шасѧ, но посредѣ̀ пла́мене вве́ржени, ѡ҆роша́еми поѧ́хꙋ: бл҃гослове́нъ є҆сѝ, гдⷭ҇и, бж҃е ѻ҆тє́цъ на́шихъ.</irmos>

<red>Ꙗ҆́</red>кѡ свѣ́тъ посла́лсѧ є҆сѝ стрѣлы̀ подо́бїемъ, а҆пⷭ҇ле, свѣтоза́рными блиста̑нїи просвѣща́ѧ вѣ́рою зовꙋ́щыѧ: бл҃гослове́нъ є҆сѝ, гдⷭ҇и, бж҃е ѻ҆тє́цъ на́шихъ.

<red>Б</red>ога́тыми свѣтоли̑тїи бжⷭ҇твеннагѡ, бл҃же́нне, проповѣ́данїѧ сїѧ́ѧ свѣ́тлѡ, во тмѣ̀ сꙋ́щыѧ пѣснопѣ́ти просвѣти́лъ є҆сѝ: бл҃гослове́нъ є҆сѝ, гдⷭ҇и, бж҃е ѻ҆тє́цъ на́шихъ.

<red>В</red>иті̑йскаѧ бꙋеслѡ́вїѧ и҆ слове́снꙋю всю̀ лю́тость крѣ́пкимъ сло́вомъ вѣ́ры побѣди́въ, пѣ́лъ є҆сѝ: бл҃гослове́нъ є҆сѝ, гдⷭ҇и, бж҃е ѻ҆тє́цъ на́шихъ.

<rubric class="inline">Бг҃оро́диченъ:</rubric> <red>В</red>ъ є҆стества́хъ пресꙋ́щественнѡ, дв҃о, двꙋ́хъ родила̀ є҆сѝ соедине́нныхъ, чⷭ҇таѧ, неслїѧ́ннѡ хрⷭ҇та̀, є҆мꙋ́же зове́мъ: бл҃гослове́нъ є҆сѝ, гдⷭ҇и, бж҃е ѻ҆тє́цъ на́шихъ.

## Пѣ́снь и҃.

<rubric class="inline">І҆рмо́съ:</rubric> <irmos><red>З</red>а зако́ны ѻ҆те́чєскїѧ бл҃же́ннїи въ вавѷлѡ́нѣ ю҆́ношы, предбѣ́дствꙋюще, царю́ющагѡ ѡ҆плева́ша повелѣ́нїе безꙋ́мное, и҆ совокꙋ́плени, и҆́мже не свари́шасѧ ѻ҆гне́мъ, держа́вствꙋющемꙋ досто́йнꙋю воспѣва́хꙋ пѣ́снь: гдⷭ҇а по́йте дѣла̀, и҆ превозноси́те во всѧ̑ вѣ́ки.</irmos>

<red>С</red>вѣ́та тѧ̀ мі́ра совершѝ ѻ҆ч҃ь свѣ́тъ, сло́во ѵ҆поста́сное, и҆збра́вый а҆пⷭ҇ла ѿ мі́ра, требл҃же́нне: и҆ воѡрꙋжи́въ бжⷭ҇твенною си́лою свое́ю, посла̀ ꙗ҆́кѡ ѻ҆рꙋ́жника непобѣди́ма, вопїю́ща: гдⷭ҇а по́йте дѣла̀, и҆ превозноси́те во всѧ̑ вѣ́ки.

<red>С</red>и́лою бжⷭ҇твенною ѹ҆крѣплѧ́емь, а҆пⷭ҇ле, проти̑вныѧ полкѝ побѣди́лъ є҆сѝ, свирѣ́пое ѡ҆полче́нїе тѣ́хъ разрꙋши́въ: ми́ръ бо, неѿѧ́тный жре́бїй, взе́мъ, ми́рное ѹ҆строе́нїе насади́лъ є҆сѝ мі́рꙋ, гдⷭ҇а воспѣва́йте дѣла̀, вопїѧ̀, и҆ превозноси́те во всѧ̑ вѣ́ки.

<red>В</red>се́ю любо́вїю прилѣпи́лсѧ є҆сѝ воплоще́нномꙋ сло́вꙋ бж҃їю, а҆пⷭ҇ле, ѹ҆ч҃ни́къ тогѡ̀ бы́въ, и҆ бж҃їй слꙋга̀, и҆ тайноглаго́льникъ: ѿѻнꙋ́дꙋже, ѿ негѡ̀ по́сланъ во ꙗ҆зы́ки, проповѣ́далъ є҆сѝ є҆гѡ̀ прише́ствїе, гдⷭ҇а по́йте, вопїѧ̀, и҆ превозноси́те во всѧ̑ вѣ́ки.

<rubric class="inline">Бг҃оро́диченъ:</rubric> <red>В</red>е́сь соедини́сѧ па́че ра́зꙋма неизмѣ́ннѡ всемꙋ̀ человѣ́чествꙋ, пребжⷭ҇твенный во ѹ҆тро́бѣ твое́й, всест҃а́ѧ дв҃о. Тѣ́мже во двꙋ̀ є҆стєствꙋ̀ зна́етсѧ хрⷭ҇то́съ, є҆ди́нъ сы́й ѻ҆боѐ. Є҆мꙋ́же пою́ще, вопїе́мъ: гдⷭ҇а по́йте дѣла̀, и҆ превозноси́те во всѧ̑ вѣ́ки.

## Пѣ́снь ѳ҃.

<rubric class="inline">І҆рмо́съ:</rubric> <irmos><red>Б</red>г҃а человѣ́кѡмъ не возмо́жно ви́дѣти, на него́же не смѣ́ютъ чи́ни а҆́гг҃льстїи взира́ти: тобо́ю бо, всечⷭ҇таѧ, ꙗ҆ви́сѧ человѣ́кѡмъ сло́во воплоще́нно. Є҆го́же велича́юще, съ нбⷭ҇ными вѡ́и тѧ̀ ѹ҆бл҃жа́емъ.</irmos>

<red>Н</red>ы́нѣ неизрече́нныѧ сла́вы и҆ свѣ́та невече́рнѧгѡ сподо́бивсѧ, и҆дѣ́же неизглаго́ланное є҆́сть весе́лїе, и҆дѣ́же ра́дость непреста́ннаѧ въ цр҃кви перворожде́нныхъ, и҆дѣ́же пра́ведныхъ селє́нїѧ. За всѧ̑ хрⷭ҇тїа́ны моли́сѧ, фїлі́ппе всемꙋ́дре.

<red>Ѹ҆</red>кра́шенъ добро́тою ѹ҆́мнагѡ благолѣ́пїѧ, и҆ црⷭ҇твїѧ вѣнце́мъ ѡ҆бложе́нъ, бг҃омꙋ́дре, и҆ бога́тыми свѣтодаѧ̑нїи, фїлі́ппе, просвѣща́емь пресꙋ́щественнагѡ свѣ́та сїѧ́ньми, ра́дꙋѧсѧ влⷣки твоегѡ̀ престо́лꙋ, блаже́нне, предстои́ши.

<red>С</red>о а҆пⷭ҇лы всѣ́ми честны́ми, и҆ прⷪ҇рѡ́ки и҆ страстотє́рпцы, фїлі́ппе, прпⷣбными, і҆ера̑рхи и҆ пра́ведными, съ бцⷣею молѝ разрѣше́нїе грѣхѡ́въ мно́гихъ и҆ прегрѣше́нїй да́ти ѡ҆чище́нїе вѣ́рою свѣтоно́снꙋю и҆ бжⷭ҇твеннꙋю па́мѧть соверша́ющымъ твою̀.

<rubric class="inline">Бг҃оро́диченъ:</rubric> <red>В</red>оплоще́нно сло́во, пре́жде безпло́тно сꙋ́що, дв҃о мт҃и, родила̀ є҆сѝ. Сегѡ̀ ра́ди тѧ̀ гдⷭ҇ьственнѡ бцⷣꙋ всѝ благоче́стнѡ сла́вимъ, и҆́стиннѣйшее тебѣ̀ нарица́нїе приносѧ́ще, чⷭ҇таѧ: ты́ бо вѣ́рныхъ спасе́нїѧ ко́рень пребыва́еши.

<rubric>Свѣти́ленъ:</rubric>

<podoben>Подо́бенъ: <incipit><red>Д</red>х҃омъ во ст҃и́лищи:</incipit></podoben>

<red>Т</red>ече́нїе кра́сныхъ твои́хъ но́гъ, фїлі́ппе, возврати́въ, къ ше́ствїю нбⷭ҇номꙋ возше́лъ є҆сѝ ра́дꙋѧсѧ, и҆ трⷪ҇цѣ предста́въ, во ѻ҆ц҃ѣ̀ ви́диши сн҃а и҆ дх҃а бжⷭ҇твеннаго. Сегѡ̀ ра́ди вѣ́рою всесвѧще́ннꙋю твою̀ и҆ бжⷭ҇твеннꙋю пра́зднꙋемъ па́мѧть. <rubric class="inline">Два́жды.</rubric>

<rubric>Сла́ва, и҆ ны́нѣ, бг҃оро́диченъ:</rubric>

<red>С</red>тра́шнагѡ и҆спыта́нїѧ воспомина́ю ча́съ: мно́жество бо дѣ́лъ мои́хъ ѹ҆жаса́етъ и҆ ѹ҆страша́етъ мѧ̀. Но ѹ҆ще́дри, пречⷭ҇таѧ, те́плою твое́ю моли́твою, и҆ да́ждь мѝ спасе́нїе: є҆ли́кѡ бо хо́щеши, и҆ твори́ши, ꙗ҆́кѡ бг҃а ро́ждши, бл҃гослове́ннаѧ марі́е.

<rubric>На хвали́техъ стїхи̑ры, на д҃, гла́съ и҃.</rubric>

<podoben>Подо́бенъ: <incipit><red>Ѽ</red> пресла́внагѡ чꙋдесѐ!:</incipit></podoben>

<red>Ѽ</red> пресла́внагѡ чꙋдесѐ! Ры̑бы и҆ногда̀ ловѧ́й а҆пⷭ҇лъ, человѣ́кѡвъ лове́цъ бы́сть, бг҃опроизведе́нный, слове́съ мре́жею ꙗ҆зы́ки ѹ҆ловѝ, крⷭ҇та̀ ѹ҆́дицею мі́ръ возвлечѐ. Ѽ каковꙋ̀ лови́твꙋ бг҃ꙋ принесѐ бг҃одѣ́латель! Є҆гѡ́же па́мѧть ны́нѣ пра́зднꙋемъ.

<red>Ѽ</red> пресла́внагѡ чꙋдесѐ! Ѿ бг҃а по́сланъ посредѣ̀ волкѡ́въ, ꙗ҆́кѡ ѻ҆вча̀, небоѧ́зненнѡ прохожда́ше а҆пⷭ҇лъ фїлі́ппъ, ѕвѣ́ри а҆́гнцы вѣ́рою ꙗ҆вѝ, мі́ръ бжⷭ҇твеннѡ престїхі́йствова. Ѽ дѣ́лъ вѣ́ры! Ѽ си́лъ и҆зѧ́щнѣйшихъ! Є҆гѡ́же моли́твами, хрⷭ҇тѐ, спасѝ дꙋ́шы на́шѧ, ꙗ҆́кѡ є҆ди́нъ бл҃гоꙋтро́бенъ.

<red>Ѽ</red> пресла́внагѡ чꙋдесѐ! Кла́дѧзь, точа́щїй жи́знь, мꙋ́дростнымъ черпа́нїемъ, сꙋ́щымъ въ мі́рѣ бы́сть а҆пⷭ҇лъ фїлі́ппъ. Ѿ негѡ́же стрꙋи̑ догма́тѡвъ и҆схо́дѧтъ, ѿ ни́хже чꙋде́съ быстрины̑ пїе́мъ. Ѽ кѡли́ка содѣ́ѧ стра̑шнаѧ чꙋдеса̀ бг҃одѣ́латель! Є҆гѡ́же па́мѧть вѣ́рою сла́вимъ.

<rubric>Гла́съ в҃. Самогла́сна:</rubric>

<red>Н</red>бⷭ҇наѧ ча́ша ꙗ҆ви́лсѧ є҆сѝ мꙋ́дрости, дх҃а бо показа́лсѧ є҆сѝ ѻ҆би́тель кра́снаѧ, и҆ и҆зре́клъ є҆сѝ добродѣ́телей и҆́стинꙋ, земны̑ѧ ѹ҆лови́въ ѹ҆́мною ѹ҆́дицею мꙋ́дрости бж҃їѧ. Тѣ́мъ мо́лимъ тѧ̀, а҆пⷭ҇ле фїлі́ппе, моли́сѧ ѡ҆ дꙋша́хъ на́шихъ.

<rubric>Сла́ва, гла́съ г҃:</rubric>

<red>Р</red>ы́бъ лови́твꙋ въ человѣ́чꙋ лови́твꙋ преложи́въ, сꙋ́щыѧ во глꙋбинѣ̀ пре́лести, не́водомъ и҆звле́къ та́инственнымъ, фїлі́ппе а҆пⷭ҇ле, ве́сь мі́ръ ѹ҆лови́лъ є҆сѝ, и҆ ѹ҆ч҃телю твоемꙋ̀ хрⷭ҇тꙋ̀ приве́лъ є҆сѝ. Тѣ́мъ мо́лимъ тѧ̀: моли́сѧ є҆мꙋ̀ непреста́ннѡ, спастѝ дꙋ́шы на́шѧ, вѣ́рнѡ творѧ́щихъ всечестнꙋ́ю па́мѧть твою̀.

<rubric>И҆ ны́нѣ, бг҃оро́диченъ:</rubric>

<red>Б</red>цⷣе, предста́тельнице всѣ́хъ молѧ́щихсѧ тебѣ̀, тобо́ю дерза́емъ, и҆ тобо́ю хва́лимсѧ, и҆ къ тебѣ̀ всѐ ѹ҆пова́нїе на́ше є҆́сть, молѝ ро́ждшагосѧ и҆зъ тебє̀, за непотрє́бныѧ рабы̑ твоѧ̑.

<rubric>Славосло́вїе вели́кое. Тропа́рь.</rubric>

<rubric>Сла́ва, и҆ ны́нѣ, бг҃оро́диченъ:</rubric>

<incipit><red>Т</red>ѧ̀ хода́тайствовавшꙋю:</incipit>

<rubric>И҆ ѿпꙋ́стъ.</rubric>



<rubric>На лїтꙋргі́и, Бл҃жє́нна а҆пⷭ҇ла, пѣ́снь г҃ и҆ ѕ҃.</rubric>

<rubric>Прокі́менъ, гла́съ и҃:</rubric>

<red>В</red>о всю̀ зе́млю и҆зы́де вѣща́нїе и҆́хъ, и҆ въ концы̀ вселе́нныѧ глаго́лы и҆́хъ.

<rubric class="inline">Сті́хъ:</rubric> <red>Н</red>б҃са̀ повѣ́даютъ сла́вꙋ бж҃їю: А҆пⷭ҇лъ къ корі́нѳѧнѡмъ, зача́ло рл҃а.

<rubric class="inline">А҆ллилꙋ́їа, гла́съ а҃:</rubric> <red>И҆</red>сповѣ́дѧтъ нб҃са̀ чꙋдеса̀ твоѧ̑, гдⷭ҇и.

<rubric>Є҆ѵⷢ҇лїе і҆ѡа́нна, зача́ло ѕ҃.</rubric>

<rubric class="inline">Прича́стенъ:</rubric> <incipit><red>В</red>о всю̀ зе́млю и҆зы́де вѣща́нїе и҆́хъ:</incipit>
