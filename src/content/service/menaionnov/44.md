---
title: "Ное́мврїа к҃и"
navigation:
  key: service-menaionnov-44
  title: "Ное́мврїа к҃и"
  parent: service-menaionnov
  order: 44
type: "service"
---

# Ное́мврїа к҃и.

<rubric>Ст҃а́гѡ прпⷣбномꙋ́ченика стефа́на но́вагѡ:</rubric>

<rubric>И҆ ст҃а́гѡ мꙋ́ченика і҆рина́рха.</rubric>



<rubric>На <incipit><red>Г</red>дⷭ҇и, воззва́хъ:</incipit> стїхи̑ры прпⷣбнагѡ, на ѕ҃. Гла́съ ѕ҃.</rubric>

<podoben>Подо́бенъ: <incipit><red>В</red>сѐ ѿло́жше:</incipit></podoben>

<red>В</red>е́сь ѿ ю҆́ности возложи́лсѧ є҆сѝ влⷣцѣ, пло́ти кромѣ̀ бы́въ, и҆ мїрскі́ѧ любвѐ, свѧще́ннѣйше, мона́хъ и҆зѧ́щнѣйшїй бы́въ, стефа́не, и҆ прїѧ́телище бжⷭ҇твеннагѡ дх҃а: и҆́бо заключи́лсѧ є҆сѝ, бл҃же́нне, въ хи́жѣ тѣснѣ́йшей, впери́лъ є҆сѝ ѹ҆́мъ къ нбⷭ҇нымъ, зрѣ́ти неизрече́ннꙋю добро́тꙋ хрⷭ҇та̀ цр҃ѧ̀ и҆ бг҃а, є҆гѡ́же кла́нѧѧсѧ ѻ҆́бразꙋ, пострада́лъ є҆сѝ крѣпча́йше.

<red>Ч</red>еты́редесѧть дні́й, ꙗ҆́кѡ влⷣка, пости́лсѧ є҆сѝ, въ темни́цѣ блюдо́мь, тебѐ сама́го ко страда́нїю ѹ҆гото́валъ є҆сѝ, свѧще́нне стефа́не, мона́хѡвъ ѹ҆твержде́нїе, и҆ мꙋ́ченикѡвъ ѹ҆добре́нїе. Тѣ́мъ тѧ̀ ꙗ҆́кѡ ѕвѣ́ри неми́лостивїи напа́дше, ꙗ҆́коже неѕло́биваго а҆́гнца влекꙋ́ще, непра́веднѡ растерза́хꙋ, и҆ со беззако́нными положи́вше, страда́вша крѣ́пкѡ, и҆ со дерзнове́нїемъ молѧ́щасѧ ѡ҆ дꙋша́хъ на́шихъ.

<red>Л</red>ю́дїе пребеззако́ннїи, пребеззако́нїю повинꙋ́ющесѧ пребеззако́ннагѡ царѧ̀, прпⷣбне, ка́менемъ тебѐ ꙗ҆́кѡ первострада́льца и҆ честна́го стефа́на, неща́днѡ поби́ша, и҆ главꙋ̀ твою̀ свѧтꙋ́ю, ѻ҆́ч҃е, сокрꙋши́ша, по ѹ҆́лицамъ же влекꙋ́ще сꙋро́вѣйше, и҆злїѧ́ша ѹ҆трѡ́бы твоѧ̑, всебл҃же́нне, нижѐ по сме́рти ѹ҆щедрѧ́юще тѧ̀. Ѽ твоегѡ̀ мꙋ́жества! Ѽ нра́ва! Ѽ мно́гагѡ терпѣ́нїѧ! И҆́мже прїѧ́лъ є҆сѝ, стефа́не, вѣне́цъ неꙋвѧда́емый.

<rubric>Сла́ва, гла́съ ѕ҃.</rubric>

<rubric class="inline">Стꙋді́тово:</rubric> <red>Ѿ</red> младе́нства бг҃ꙋ возложи́лсѧ є҆сѝ, свѧще́ннѣйше стефа́не, ꙗ҆́коже вели́кїй прⷪ҇ро́къ самꙋи́лъ, и҆ на го́рꙋ возше́дъ, мона́шески ѹ҆годи́лъ є҆сѝ є҆мꙋ̀, па́ки ко страда́нїю ѡ҆бнажи́лсѧ є҆сѝ мꙋ́жески, и҆ за ѻ҆́бразъ є҆гѡ̀ и҆згна̑нїѧ и҆ скѡ́рби под̾ѧ́лъ є҆сѝ терпѣли́внѣйше, и҆ ѹ҆́зы и҆ темни̑цы претерпѣ́лъ є҆сѝ, влачи́мь и҆ бїе́мь, и҆ ка́менїемъ побива́емь, и҆ главо́ю сокрꙋша́емь, вѣнцє́въ сподо́билсѧ є҆сѝ ѿ хрⷭ҇та̀ бг҃а. Того̀ молѝ, любо́вїю соверша́ющымъ твою̀ присночестнꙋ́ю па́мѧть, и҆зба́витисѧ ѿ страсте́й и҆ и҆скꙋше́нїй и҆ бꙋ́дꙋщїѧ ско́рби, и҆ спасти́сѧ дꙋша́мъ на́шымъ.

<rubric>И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ.</rubric>

<podoben>Подо́бенъ: <incipit><red>В</red>сѐ ѿло́жше:</incipit></podoben>

<red>А҆́</red>гнца своего̀ а҆́гница нескве́рнаѧ дре́вле, и҆ непоро́чнаѧ влⷣчца, на дре́вѣ крⷭ҇тнѣмъ ꙗ҆́кѡ ѹ҆зрѣ̀, мт҃рски восклица́ше, и҆ дивѧ́щисѧ вопїѧ́ше: ча́до сладча́йшее, что̀ зрѣ́нїе сїѐ но́вое и҆ пресла́вное; ка́кѡ со́нмъ безблагода́тный сꙋди́щꙋ пїла́товꙋ предаде́ тѧ, и҆ ѡ҆сꙋжда́етъ на сме́рть живота̀ всѧ́ческихъ; но воспѣва́ю твоѐ неизрече́нное, сло́ве, снизхожде́нїе.

<rubric>На стїхо́внѣ ѻ҆ктѡ́иха. Сла́ва, гла́съ и҃:</rubric>

<red>Є҆́</red>же по ѻ҆́бразꙋ соблю́дъ невреди́мѡ, препⷣбне ѻ҆́ч҃е, ѡ҆ хрⷭ҇то́вѣ ѻ҆́бразѣ противоста́лъ є҆сѝ мꙋ́жественнѣйше, не ѹ҆боѧ́всѧ гноеимени́тагѡ преще́нїй: но дꙋ́ха мече́мъ того̀ ѹ҆би́лъ є҆сѝ. Тѣ́мъ дерзнове́нїе стѧжа́въ къ бг҃ꙋ, спасѝ па́ствꙋ твою̀ ѿ є҆ресе́й всѣ́хъ, стефа́не многострада́льне.

<rubric>И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ:</rubric>

<podoben>Подо́бенъ: <incipit><red>Ѽ</red> пресла́внагѡ чꙋдесѐ!:</incipit></podoben>

<red>Ч</red>то̀ зри́мое видѣ́нїе, є҆́же мои́ми ѻ҆чесы̀ ви́дитсѧ, ѽ влⷣко; содержа́й всю̀ тва́рь на дре́во воздви́женъ бы́въ, и҆ ѹ҆мира́еши всѣ̑мъ даѧ́й жи́знь, бцⷣа пла́чꙋщи глаго́лаше, є҆гда̀ ѹ҆зрѣ̀ на крⷭ҇тѣ̀ возвыша́ема, сꙋ́щаго и҆зъ неѧ̀ неизрече́ннѡ возсїѧ́вшаго бг҃а и҆ чл҃вѣ́ка.

<rubric>Тропа́рь, гла́съ д҃:</rubric>

<red>П</red>о́стнически предподвиза́всѧ на горѣ̀, ѹ҆́мнаѧ врагѡ́въ ѡ҆полчє́нїѧ всеѻрꙋ́жїемъ крⷭ҇та̀ погꙋби́лъ є҆сѝ, всебл҃же́нне, па́ки же ко страда́льчествꙋ мꙋ́жески воѡрꙋжи́лсѧ є҆сѝ, ѹ҆би́въ копрѡнѵ́ма мече́мъ вѣ́ры: и҆ ѻ҆бои́хъ ра́ди вѣнча́лсѧ є҆сѝ ѿ бг҃а, прпⷣбномꙋ́чениче стефа́не приснопа́мѧтне.

<rubric>Сла́ва, и҆ ны́нѣ, бг҃оро́диченъ, и҆лѝ крⷭ҇тобг҃оро́диченъ.</rubric>

<rubric>Слꙋ́жба ст҃а́гѡ мꙋ́ченика і҆рина́рха пое́тсѧ на повече́рїи.</rubric>

<rubric>Канѡ́нъ, гла́съ ѕ҃, є҆гѡ́же краегране́сїе: <acrostic><red>М</red>и́рнꙋю мнѣ̀ пода́ждь, мч҃ниче, бл҃года́ть.</acrostic></rubric>



## Пѣ́снь а҃.

<rubric class="inline">І҆рмо́съ:</rubric> <irmos><red>Ꙗ҆́</red>кѡ по сꙋ́хꙋ пѣшеше́ствовавъ і҆и҃ль по бе́зднѣ стопа́ми, гони́телѧ фараѡ́на ви́дѧ потоплѧ́ема, бг҃ꙋ побѣ́днꙋю пѣ́снь пои́мъ, вопїѧ́ше.</irmos>

<red>Ѿ</red> собла̑знъ жите́йскихъ и҆ страсте́й, стꙋжа́ющихъ мѝ, ѹ҆мирѝ мо́й ѹ҆́мъ, страда́льче і҆рина́рхе, твою̀ похвали́ти па́мѧть ти́хѡ сподо́би.

<red>С</red>трꙋѧ́ми крове́й твои́хъ пла́мень гони́телей ѹ҆гаси́въ, напои́лъ є҆сѝ помышлє́нїѧ вѣ́рныхъ, возрасти́ти жела́нїе живота̀ вѣ́чнагѡ благоче́стнѡ, мꙋ́чениче і҆рина́рхе.

<red>С</red>вѧщенопобѣ̑дныѧ вѣнцы̀, ꙗ҆́кѡ страда́лецъ прїе́мъ, і҆рина́рхе, преложи́лсѧ є҆сѝ ѿ землѝ къ ми́рꙋ нера́тномꙋ, и҆ свѣ́тꙋ и҆ животꙋ̀ и҆́стинномꙋ, бл҃же́ннѣйше.

<rubric class="inline">Бг҃оро́диченъ:</rubric> <red>Н</red>евмѣсти́мое сло́во, во твое́мъ чре́вѣ вмѣще́но ро́ждши, бг҃овмѣсти́маѧ ски́нїѧ, ѹ҆тѣснѧ́ющаго мѧ̀ лю́тыхъ треволне́нїѧ ѕлы́хъ, чⷭ҇таѧ, и҆зба́ви.

## Пѣ́снь г҃.

<rubric class="inline">І҆рмо́съ:</rubric> <irmos><red>Н</red>ѣ́сть свѧ́тъ, ꙗ҆́коже ты̀, гдⷭ҇и бж҃е мо́й, вознесы́й ро́гъ вѣ́рныхъ твои́хъ, бл҃же, и҆ ѹ҆тверди́вый на́съ на ка́мени и҆сповѣ́данїѧ твоегѡ̀.</irmos>

<red>В</red>жилѧ́ешисѧ крѣ́постїю бжⷭ҇твенною, и҆ грѧде́ши къ подвигѡ́мъ ѹ҆се́рднѡ, всебл҃же́нне, терпѧ̀ ра̑ны, и҆ растерза̑нїѧ гонѧ́щихъ, страстоте́рпче мч҃ниче до́блественнѣйше.

<red>К</red>рѣ́пость тѝ дае́тъ хрⷭ҇то́съ, вели́кїй страстополо́жникъ, погꙋби́ти пре́лесть и҆ посрами́ти врага̀, хва́лѧщасѧ безстꙋ́днѡ, и҆ сꙋ́етнѡ, мꙋ́чениче, свирѣ́пѣющаго.

<red>Н</red>изложѝ болѣ́зньми мꙋ́жественными ѕлонача́льнаго ѕмі́ѧ, ли́къ ст҃ы́хъ пострада́въ крѣ́пкѡ, и҆ ра̑ны и҆ ѹ҆́зы претерпѣ́въ, си́лою бжⷭ҇твеннагѡ дх҃а.

<rubric class="inline">Бг҃оро́диченъ:</rubric> <red>Ю҆́</red>же ви́дѣ дре́вле і҆а́кѡвъ ѿ землѝ досѧ́жꙋщꙋ къ небе́снѣй высотѣ̀ бжⷭ҇твеннꙋю лѣ́ствицꙋ, ꙗ҆́вѣ марі́ю, чⷭ҇тꙋю, влⷣчню воспои́мъ пала́тꙋ.

## Пѣ́снь д҃.

<rubric class="inline">І҆рмо́съ:</rubric> <irmos><red>Х</red>рⷭ҇то́съ, моѧ̀ си́ла, бг҃ъ и҆ гдⷭ҇ь, честна́ѧ цр҃ковь бг҃олѣ́пнѡ пое́тъ, взыва́ющи ѿ смы́сла чи́ста, ѡ҆ гдⷭ҇ѣ пра́зднꙋющи.</irmos>

<red>З</red>ако́ннѡ поте́клъ є҆сѝ, зако́ннѡ пострада́лъ є҆сѝ, и҆ зако́ннѡ вѣнча́лсѧ є҆сѝ, бж҃їимъ зако́номъ ѹ҆крѣплѧ́емь, и҆ непревре́дна тебѐ сама́го соблюда́ѧ, блаже́ннѣйше.

<red>Н</red>е терпѧ̀, сла́вне, въ пре́лести ходи́ти, къ бг҃орожде́нїю, ꙗ҆́кѡ смы́сленъ, ра́дꙋѧсѧ ѹ҆стреми́лсѧ є҆сѝ, свѣ́тъ разꙋ́мный прїе́мъ, и҆ свѣти́льникъ показꙋ́ѧсѧ.

<red>Ѿ</red>ню́дъ не покры̀ глꙋбина̀ прїе́мши тѧ̀, всеблаже́нне мч҃ниче, позна́вши тѧ̀ бжⷭ҇твенныхъ стрⷭ҇те́й всеи́стиннѣйшагѡ хрⷭ҇та̀ бжⷭ҇твеннаго свидѣ́телѧ, і҆рина́рхе.

<red>С</red>вѧщеннодѣ́йствꙋемы, и҆ предзакала́емы, и҆ стрꙋ́жемы кꙋ́пнѡ, и҆ ѻ҆гне́мъ ѿсю́дꙋ пали́мы, не ѿверго́стесѧ хрⷭ҇та̀, страстотє́рпицы досточꙋ̑дныѧ.

<rubric class="inline">Бг҃оро́диченъ:</rubric> <red>Д</red>в҃а пребыла̀ є҆сѝ по ржⷭ҇твѣ̀, ꙗ҆́коже была̀ є҆сѝ пре́жде ржⷭ҇тва̀, ꙗ҆́кѡ бг҃а сло́ва родила̀ є҆сѝ и҆зба́вльшаго ны̀ хода́тайствомъ твои́мъ, всенепоро́чнаѧ.

## Пѣ́снь є҃.

<rubric class="inline">І҆рмо́съ:</rubric> <irmos><red>Б</red>ж҃їимъ свѣ́томъ твои́мъ, бл҃же, ѹ҆́тренюющихъ тѝ дꙋ́шы любо́вїю ѡ҆зарѝ, молю́сѧ, тѧ̀ вѣ́дѣти, сло́ве бж҃їй, и҆́стиннаго бг҃а, ѿ мра́ка грѣхо́внагѡ взыва́юща.</irmos>

<red>К</red>опїе́мъ ѹ҆ѧзви́сѧ вра́гъ, терпѣ́нїѧ крѣ́пкагѡ доблемꙋ́дреннагѡ мꙋ́ченика, и҆ тогѡ̀ пѧта́мъ покори́сѧ, и҆ смѣ́хъ ви́дитсѧ и҆ посрамлѧ́етсѧ.

<red>Н</red>ога̀ твоѧ̀ ста̀ прⷪ҇ро́чески, мꙋ́чениче, на пра́вости ꙗ҆́вѣ, непревра́тнымъ мꙋдрова́нїемъ подпина́ющи многоко́зненнаго, и҆ стезѧ́ми мꙋче́нїѧ ѹ҆добрѧ́ема.

<red>Т</red>ы̀ ѕло́бꙋ гонѧ́щихъ, неѕло́бивъ и҆ про́стъ ꙗ҆ви́сѧ, мꙋ́чениче, ѿри́нꙋлъ є҆сѝ, і҆рина́рхе, и҆ конча́нїемъ твоеѧ̀ кро́ве вѣнцы̀ нетлѣ́нїѧ вѣнча́лсѧ є҆сѝ.

<rubric class="inline">Бг҃оро́диченъ:</rubric> <red>Ѹ҆</red>разꙋмѣ́въ и҆здале́ча та́инственнѡ прⷪ҇ро́кѡвъ бг҃освѣ́тлый ли́къ, дв҃о бг҃оневѣ́стнаѧ, бжⷭ҇твеннагѡ ржⷭ҇тва̀ твоегѡ̀ глꙋбинꙋ̀ неизрече́ннꙋю, ѻ҆́бразы свѧще́нными тѧ̀ проначерта̀.

## Пѣ́снь ѕ҃.

<rubric class="inline">І҆рмо́съ:</rubric> <irmos><red>Ж</red>ите́йское мо́ре воздвиза́емое зрѧ̀ напа́стей бꙋ́рею, къ ти́хомꙋ приста́нищꙋ твоемꙋ̀ прите́къ, вопїю́ ти: возведѝ ѿ тлѝ живо́тъ мо́й, многоми́лостиве.</irmos>

<red>В</red>озше́дъ на во́ды ѡ҆кормлѧ́емь рꙋко́ю живонача́льною, і҆рина́рхе, и҆ спа́слсѧ є҆сѝ си́ми, гони́телей погрꙋзи́въ ѕлоче́стїѧ, моли́твою прилѣ́жною, свѧще́ннѣйше.

<red>М</red>а́лыми и҆скꙋпи́вше вели̑каѧ, на вели̑ка себѐ са̑мыѧ преда́ша мꙋчє́нїѧ свѧщє́нныѧ жєны̀, лестца̀ є҆́ѵина дх҃омъ ѹ҆мертви́вше, ѕмі́ѧ началоѕло́бнагѡ.

<red>Ѻ҆́</red>троцы ст҃і́и, а҆́гнцы чи́стїи, и҆ приноше́нїѧ совершє́ннаѧ, на́съ ра́ди пожре́нномꙋ ꙗ҆́кѡ же́ртва и҆́стинномꙋ а҆́гницꙋ приведе́ни бы́ша, въ воню̀ благово́нїѧ веселѧ́щесѧ.

<rubric class="inline">Бг҃оро́диченъ:</rubric> <red>С</red>ѐ ны́нѣ воплоти́сѧ ѿ крове́й твои́хъ чⷭ҇тыхъ, дв҃ома́ти, гдⷭ҇ь, и҆ человѣ́кѡмъ соединѧ́етсѧ кромѣ̀ враще́нїѧ, за неизглаго́ланнꙋю ми́лость, на́ше спасе́нїе содѣ́ловаѧ.

<red>Г</red>дⷭ҇и, поми́лꙋй, <rubric class="inline">три́жды.</rubric>

<rubric>Сла́ва, и҆ ны́нѣ: Сѣда́ленъ, гла́съ а҃.</rubric>

<podoben>Подо́бенъ: <incipit><red>Г</red>ро́бъ тво́й:</incipit></podoben>

<red>М</red>и́ръ тебѣ̀ мно́гъ прибы́сть, мꙋ́чениче, пости́гшꙋ врага̀, и҆ побѣди́вшꙋ пре́лести ра́ть бжⷭ҇твенною благода́тїю, крѣ́пкѡ пострада́вшꙋ тѝ. Тѣ́мже вѣ́рою тѧ̀ мо́лимъ: всѧ́кагѡ вре́да и҆зба́ви ст҃ꙋ́ю твою̀ па́мѧть чтꙋ́щихъ, і҆рина́рхе.

## Пѣ́снь з҃.

<rubric class="inline">І҆рмо́съ:</rubric> <irmos><red>Р</red>осода́тельнꙋ ѹ҆́бѡ пе́щь содѣ́ла а҆́гг҃лъ прпⷣбнымъ ѻ҆трокѡ́мъ, халдє́и же ѡ҆палѧ́ющее велѣ́нїе бж҃їе мꙋчи́телѧ ѹ҆вѣща̀ вопи́ти: бл҃гослове́нъ є҆сѝ, бж҃е ѻ҆тє́цъ на́шихъ.</irmos>

<red>Л</red>юбвѐ є҆́же къ пло́ти распрѧ́гъ тво́й ѹ҆́мъ, блаже́ннѣйше, пали́мь и҆ ѻ҆гне́мъ жго́мь, мꙋ́дре, ѻ҆́троческꙋю вопїѧ́лъ є҆сѝ пѣ́снь: бл҃гослове́нъ є҆сѝ, гдⷭ҇и бж҃е ѻ҆ц҃ъ на́шихъ.

<red>Ѹ҆</red>блаже́нъ бы́сть ѻ҆трокѡ́въ бжⷭ҇твенный собо́ръ, и҆ же́нъ седмочи́сленный ли́къ ст҃ы́й, строга̑нїѧ, ѻ҆́гнь и҆ ра̑ны крѣ́пкѡ претерпѣ́вше кꙋ́пнѡ, и҆ нбⷭ҇ныхъ бла̑гъ сподоблѧ́еми.

<red>Ѿ</red>гонѧ́ютсѧ ѿ є҆ди́нагѡ твоегѡ̀ призыва́нїѧ лꙋка́вїи дꙋ́си, ѹ҆вѣ́дѣвше тѧ̀ страда́льца непобѣ́дна хрⷭ҇то́ва, і҆рина́рхе, пою́ща те́плѣ: бл҃гослове́нъ є҆сѝ, гдⷭ҇и бж҃е ѻ҆тє́цъ на́шихъ.

<rubric class="inline">Бг҃оро́диченъ:</rubric> <red>Ѹ҆</red>ны́нїемъ мѧ̀ ѡ҆бдержи́ма воздви́гни къ дѣ́йствꙋ, пречⷭ҇таѧ, бжⷭ҇твенныхъ дѣѧ́нїй, ѹ҆крѣплѧ́ющи мѧ̀ на врагѝ, при́снѡ борю́щыѧ мѧ̀ лю́тѣ, и҆ проти́вными помышлє́нїи льстѧ́щыѧ мѧ̀.

## Пѣ́снь и҃.

<rubric class="inline">І҆рмо́съ:</rubric> <irmos><red>И҆</red>зъ пла́мене преподѡ́бнымъ ро́сꙋ и҆сточи́лъ є҆сѝ, и҆ пра́веднагѡ же́ртвꙋ водо́ю попали́лъ є҆сѝ: всѧ̑ бо твори́ши, хрⷭ҇тѐ, то́кмѡ є҆́же хотѣ́ти. Тѧ̀ превозно́симъ во всѧ̑ вѣ́ки.</irmos>

<red>К</red>ро́вными течє́нїи є҆щѐ ка́плѧ, и҆ ра́нъ добро́тою ѹ҆добрѧ́емь, побѣдотво́рцꙋ ꙗ҆ви́лсѧ є҆сѝ, і҆рина́рхе, побѣ́ды по́чєсти ѿ негѡ̀ прїе́млѧ.

<red>В</red>озвы́сивсѧ любо́вїю вседержи́телевою, гони́телей вознесе́нꙋю горды́ню низложи́лъ є҆сѝ, и҆ і҆́дѡльское смири́лъ є҆сѝ киче́нїе, мꙋ́чениче страстоте́рпче і҆рина́рхе всебл҃же́нне.

<red>М</red>илосе́рдїѧ мѧ̀ бжⷭ҇твеннагѡ, мꙋ́чениче, сподо́би, и҆скꙋше́нїй и҆ бѣ́дъ и҆збавлѧ́ѧ, вѣ́рою тѧ̀ те́плою чтꙋ́щаго, і҆рина́рхе, и҆ подъ покро́въ тво́й прибыва́ющаго.

<rubric class="inline">Бг҃оро́диченъ:</rubric> <red>Р</red>а́дꙋйсѧ, ст҃а́ѧ горо̀ и҆ бг҃опрохо́днаѧ неизрече́нныхъ веще́й: ра́дꙋйсѧ, ꙗ҆вле́нїе и҆ слы́шанїе стра́шное, неꙋдобови́димое видѣ́нїе: ра́дꙋйсѧ, па́дшихъ воззва́нїе, дв҃о.

## Пѣ́снь ѳ҃.

<rubric class="inline">І҆рмо́съ:</rubric> <irmos><red>Б</red>г҃а человѣ́кѡмъ не возмо́жно ви́дѣти, на него́же не смѣ́ютъ чи́ни а҆́гг҃льстїи взира́ти: тобо́ю бо, всечⷭ҇таѧ, ꙗ҆ви́сѧ человѣ́кѡмъ сло́во воплоще́нно. Є҆го́же велича́юще, съ нбⷭ҇ными вѡ́и тѧ̀ ѹ҆бл҃жа́емъ.</irmos>

<red>С</red>а́мое послѣ́днее и҆ кра́шнѣйшее жела́нїй пости́глъ є҆сѝ, бг҃омꙋ́дре і҆рина́рхе, и҆ прича́стїемъ бг҃ъ бы́лъ є҆сѝ, поѧ̀ съ безтѣле́сными: ст҃ъ, ст҃ъ, ст҃ъ, трⷪ҇це вседѣ́тельнаѧ и҆ всеси́льнаѧ.

<red>И҆</red>збѣ́гъ сѣ́тей ловѧ́щихъ тѧ̀, ко гнѣздꙋ̀ нбⷭ҇номꙋ воспочи́лъ є҆сѝ, сла́вне, и҆ мꙋ́ченикѡвъ совокꙋпи́лсѧ є҆сѝ во́инствѡмъ, съ тобо́ю сострада́вшими. Тѣ́мже чти́мъ па́мѧть ва́шꙋ, прера́достнѡ торжествꙋ́юще.

<red>К</red>рѣ́пость и҆ си́лꙋ хрⷭ҇та̀ полага́ѧ, лю́тꙋю мꙋ́къ преплы́въ пꙋчи́нꙋ, и҆ вы́шнѧгѡ приста́нища дости́глъ є҆сѝ, ве́сь ѹ҆кра́шенъ, ве́сь дх҃а свѣтоли̑тїи ѻ҆би́льнѡ ѡ҆блива́емь.

<rubric class="inline">Бг҃оро́диченъ:</rubric> <red>Р</red>азꙋмѣ́ти чꙋ́до непости́жное ржⷭ҇тва̀ твоегѡ̀, дв҃омт҃и, не могꙋ́ще, молча́нїемъ сїѐ па́че сла́вимъ: и҆ тебѐ славосло́вимъ всеблаже́ннꙋю є҆ди́нꙋ, и҆ до́брꙋю въ жена́хъ, ѽ всенепоро́чнаѧ!

<rubric>Стїхи̑ры, гла́съ ѕ҃.</rubric>

<podoben>Подо́бенъ: <incipit><red>Т</red>ридне́венъ:</incipit></podoben>

<rubric class="inline">Припѣ́въ:</rubric> <refrain><red>С</red>т҃ы́й мꙋ́чениче і҆рина́рхе, молѝ бг҃а ѡ҆ на́съ.</refrain>

<red>П</red>о́двиги честна́гѡ страда́льца, и҆ болѣ̑зни ѻ҆рꙋ́жника хрⷭ҇то́ва благохва́лѧще по до́лгꙋ, вѣ́рнїи, возопїи́мъ гдⷭ҇ꙋ: тогѡ̀ моли́твами всѧ́кїѧ нꙋ́жды и҆зба́ви ны̀.

<red>М</red>и́ръ мно́гъ ѿ гдⷭ҇а страда́вшꙋ тѝ бы́сть, и҆ бꙋ́рю проше́дшꙋ лю́тыхъ, і҆рина́рхе всеблаже́нне, до́блїй во́ине и҆ моли́твенниче ѡ҆ благохва́лѧщихъ тѧ̀.

<rubric>Сла́ва:</rubric>

<red>С</red>пострада̀ съ тобо́ю же́нъ ли́къ и҆ дѣте́й бжⷭ҇твенное собра́нїе, со ст҃ы́мъ а҆ка́кїемъ крѣ́пкѡ соверша́юще по́двигъ, пре́лесть ѹ҆малѧ́юще, і҆рина́рхе блаже́нне.

<rubric>И҆ ны́нѣ, бг҃оро́диченъ:</rubric>

<red>З</red>астꙋ́пница и҆ покро́въ мо́й ты̀ є҆сѝ, всенепоро́чнаѧ бцⷣе: тѧ́ бо и҆́мамъ помо́щницꙋ въ ско́рбехъ и҆ недꙋ́зѣхъ и҆ тѣснота́хъ, и҆ тѧ̀ прославлѧ́ю всепѣ́тꙋю.

<rubric class="inline">Крⷭ҇тобг҃оро́диченъ:</rubric> <red>Л</red>ю́ди беззако́ннѣйшыѧ, безъ пра́вды пригвожда́ющыѧ тѧ̀ на дре́вѣ, дв҃а и҆ чⷭ҇таѧ мт҃и твоѧ̀ зрѧ́щи, ꙗ҆́коже сѷмеѡ́нъ проречѐ, ѹ҆тро́бою, сп҃се, ѹ҆ѧзвлѧ́шесѧ.



<rubric>На ѹ҆́трени ѻ҆́ба канѡ́на ѻ҆ктѡ́иха:</rubric>

<rubric>И҆ преподо́бнагѡ, на ѕ҃. І҆ѡ́сифъ. Гла́съ ѕ҃. Є҆гѡ́же краегране́сїе: <acrostic><red>Х</red>рⷭ҇то́съ вѣнча́етъ тѧ̀ мꙋ́ченическимъ вѣнце́мъ, блаже́нне.</acrostic></rubric>



## Пѣ́снь а҃.

<rubric class="inline">І҆рмо́съ:</rubric> <irmos><red>Ꙗ҆́</red>кѡ по сꙋ́хꙋ пѣшеше́ствовавъ і҆и҃ль, по бе́зднѣ стопа́ми, гони́телѧ фараѡ́на ви́дѧ потоплѧ́ема, бг҃ꙋ побѣ́днꙋю пѣ́снь, пои́мъ, вопїѧ́ше.</irmos>

<red>Р</red>а́достнѡ ты̀ проше́дъ тѣ́снꙋю стезю̀ поста̀, мꙋче́нїѧ широто́ю вра̑жїѧ попали́лъ є҆сѝ стремлє́нїѧ, и҆ простра́ннꙋю жи́знь, блаже́нне, наслѣ́довалъ є҆сѝ.

<red>К</red>о́рень тѧ̀, непло́дный пре́жде, пло́дствꙋетъ, а҆́нны тезоимени́тый, ꙗ҆́кѡ дре́вле самꙋи́ла, и҆ да́вшемꙋ тѧ̀ дае́тъ бг҃ꙋ, житїѧ̀ твоегѡ̀, мꙋ́дре, благода́ть зна́менающи.

<red>В</red>ъ свѧще́ннѣйшїй бжⷭ҇твенный мона́хѡвъ прише́дъ чи́нъ, ꙗ҆́кѡ свѣтлѣ́йшаѧ ѕвѣзда̀ добродѣ́тельми возсїѧ́лъ є҆сѝ, вѣ̑рныѧ ѡ҆зарѧ́ѧ та́инственнѡ, прпⷣбне стефа́не.

<red>С</red>тѣсни́въ тѣ́ло заключе́нїемъ тѣ́снагѡ до́мꙋ, впери́лъ є҆сѝ ѹ҆́мъ къ нбⷭ҇нымъ, мꙋ́дре, восхождє́нїи до́брѣ распространѧ́ѧсѧ.

<rubric class="inline">Бг҃оро́диченъ:</rubric> <red>Н</red>епрохо́днꙋю две́рь, чи́стый чистоты̀ хра́мъ, до́брꙋю въ жена́хъ, ст҃ꙋ́ю влⷣчцꙋ, гла̑сы свѧще́нными, свѧще́ннїи лю́дїе просла́вимъ.

## Пѣ́снь г҃.

<rubric class="inline">І҆рмо́съ:</rubric> <irmos><red>Н</red>ѣ́сть свѧ́тъ, ꙗ҆́коже ты̀, гдⷭ҇и бж҃е мо́й, вознесы́й ро́гъ вѣ́рныхъ твои́хъ, бл҃же, и҆ ѹ҆тверди́вый на́съ на ка́мени и҆сповѣ́данїѧ твоегѡ̀.</irmos>

<red>Ѹ҆́</red>мъ тво́й зрѣ́нїемъ къ бг҃ꙋ ѹ҆добрѧ́емь, ѻ҆́ч҃е, краснѣ́йшїй ꙗ҆ви́сѧ, и҆ бл҃года́ти всѧ́кїѧ и҆спо́лненъ вои́стиннꙋ, и҆ бжⷭ҇твенныѧ свѣ́тлости прича́стникъ.

<red>Ч</red>естнѣ́й і҆кѡ́нѣ хрⷭ҇то́вѣ, и҆ тогѡ̀ ро́ждшїѧ покланѧ́ѧсѧ, блаже́нне, царѧ̀ ѕлочести́вагѡ повелѣ́нїе ме́рзское возненави́дѣ, си́лою бжⷭ҇твеннагѡ дх҃а.

<red>Ж</red>елѣ́зы тебѐ, желѣ́зно и҆мꙋ́ща се́рдце, пребезꙋ́мный свѧза́въ, ѿсыла́етъ въ темни́цꙋ, ꙗ҆́кѡ храни́телѧ хрⷭ҇то́выхъ догма̑тъ, стефа́не всеблаже́нне.

<red>Т</red>воѧ̑ кра̑сныѧ ꙗ҆́вственнѡ и҆мѣ́лъ є҆сѝ, прпⷣбне, но́ги, мꙋче́нїѧ къ стезѧ́мъ стꙋпа́ющыѧ свѣ́тлѡ, и҆ главы̑ вра̑жїѧ сокрꙋша́ющыѧ, стефа́не многострада́льне.

<rubric class="inline">Бг҃оро́диченъ:</rubric> <red>И҆</red>зъ тебє̀, є҆ди́ныѧ чⷭ҇тыѧ пребжⷭ҇твенное сло́во воплоти́сѧ, ꙗ҆́кѡ вѣ́сть, и҆ спасе́ ны ѿ тлѝ, покланѧ́ющыѧсѧ, за милосе́рдїе, бжⷭ҇твенномꙋ є҆гѡ̀ снизхожде́нїю.

<rubric>Конда́къ, гла́съ и҃.</rubric>

<podoben>Подо́бенъ: <incipit><red>В</red>збра́нной:</incipit></podoben>

<red>Т</red>рⷪ҇цы рачи́телѧ и҆ бжⷭ҇твеннаго стефа́на восхва́лимъ вѣ́рнѡ пѣ́сньми, празднолю́бцы, ѿ се́рдца, ꙗ҆́кѡ почествова́вша начерта́нїе кра́сное влⷣки, и҆ мт҃ре є҆гѡ̀, и҆ согла́снѡ ны́нѣ ѿ любвѐ возопїи́мъ є҆мꙋ̀, ра́дꙋющесѧ: ра́дꙋйсѧ, ѻ҆́ч҃е присносла́вне.

<rubric>Та́же сѣда́ленъ, гла́съ а҃.</rubric>

<podoben>Подо́бенъ: <incipit><red>Г</red>ро́бъ тво́й, сп҃се:</incipit></podoben>

<red>К</red>ро́вь твоѧ̀ мꙋ́дре, та́йнѡ зове́тъ ѿ землѝ къ бг҃ꙋ, ꙗ҆́коже а҆́велева, бг҃омꙋ́дре, ꙗ҆́снѡ бо проповѣ́да хрⷭ҇то́во вочл҃вѣ́ченїе. Тѣ́мже посрами́лъ є҆сѝ і҆кѡнора́тныхъ пре́лесть, и҆ преше́лъ є҆сѝ въ нбⷭ҇ныѧ черто́ги, молѝ спастѝ на́съ.

<rubric>Сла́ва, Подо́бенъ то́йже:</rubric>

<red>П</red>още́нїемъ просвѣти́всѧ, ꙗ҆́кѡ зла́то въ горни́лѣ ѡ҆блиста́лъ є҆сѝ, мꙋ́дре, зако́ннымъ страда́нїемъ: и҆ вѣне́цъ прїѧ́лъ є҆сѝ твоемꙋ̀ зва́нїю подо́бенъ. Тѣ́мъ ра́дꙋющесѧ всесвѧтꙋ́ю твою̀ па́мѧть пра́зднꙋемъ, твоѧ̑ по́двиги почита́юще, приснопа́мѧтне стефа́не.

<rubric>И҆ ны́нѣ, бг҃оро́диченъ:</rubric>

<red>Б</red>езневѣ́стнаѧ чⷭ҇таѧ бцⷣе дв҃о, є҆ди́на вѣ́рныхъ предста́тельнице и҆ покро́ве, бѣ́дъ и҆ скорбе́й, и҆ лю́тыхъ ѡ҆бстоѧ́нїй всѧ̑ и҆зба́ви, на тѧ̀ ѹ҆пова́нїе, ѻ҆трокови́це, и҆мꙋ́щыѧ: и҆ дꙋ́шы на́шѧ спасѝ бжⷭ҇твенными моли́твами твои́ми.

<rubric class="inline">Крⷭ҇тобг҃оро́диченъ:</rubric> <red>З</red>рѧ́щи тѧ̀, хрⷭ҇тѐ, всенепоро́чнаѧ мт҃и, ме́ртва на крⷭ҇тѣ̀ просте́рта, вопїѧ́ше: сн҃е мо́й собезнача́льне ѻ҆ц҃ꙋ̀ и҆ дх҃ꙋ, что̀ неизрече́нное твоѐ сїѐ строе́нїе, и҆́мже спа́слъ є҆сѝ, пречⷭ҇тыхъ рꙋ́къ твои́хъ, ще́дре, созда́нїе;

## Пѣ́снь д҃.

<rubric class="inline">І҆рмо́съ:</rubric> <irmos><red>Х</red>рⷭ҇то́съ, моѧ̀ си́ла, бг҃ъ и҆ гдⷭ҇ь, честна́ѧ цр҃ковь бг҃олѣ́пнѡ пое́тъ, взыва́ющи ѿ смы́сла чи́ста, ѡ҆ гдⷭ҇ѣ пра́зднꙋющи.</irmos>

<red>С</red>вѣ́томъ дх҃а просвѣща́емь, мольба́ми бжⷭ҇твенными, слѣпы̑мъ свѣ́тъ, ѻ҆́ч҃е, по́далъ є҆сѝ, твоего̀ влⷣкꙋ и҆ бг҃а подража́въ, бг҃одохнове́нне.

<red>В</red>и́дѣнъ бы́лъ є҆сѝ и҆здале́ча пла́вающими въ мо́ри, ѡ҆кормлѧ́ѧ ты́ѧ, бл҃же́нне, къ ти́хомꙋ приста́нищꙋ, бж҃е́ственною благода́тїю, призыва́ющыѧ твоѐ вѣ́рнѡ, ѻ҆́ч҃е стефа́не, и҆́мѧ.

<red>С</red>вѧщеннодѣ́йствꙋемь, ꙗ҆́коже заколе́нїе свѧще́нное прине́слсѧ є҆сѝ тебє̀ ра́ди пожре́нномꙋ, стефа́не, и҆ перворожде́нныхъ во ѻ҆би́телехъ воспочи́лъ є҆сѝ ра́дꙋѧсѧ.

<red>Ч</red>естны́мъ твои́мъ глаго́ломъ, пре́жде на по́лы сꙋхі́й здра́въ ꙗ҆ви́сѧ ве́сь, ѹ҆диви́всѧ, мч҃ниче, да́нной тѝ благода́ти съ высоты̀ ѻ҆би́льнѡ, человѣ́кѡвъ на и҆справле́нїе.

<rubric class="inline">Бг҃оро́диченъ:</rubric> <red>Н</red>а тѧ̀, пренепоро́чнаѧ, спасе́нїѧ моегѡ̀ надє́жды возложи́хъ, къ твоемꙋ̀ покро́вꙋ прибѣго́хъ: бꙋ́ди мѝ, ѻ҆трокови́це, помо́щница, лю́тыхъ и҆збавлѧ́ющи мѧ̀.

## Пѣ́снь є҃.

<rubric class="inline">І҆рмо́съ:</rubric> <irmos><red>Б</red>ж҃їимъ свѣ́томъ твои́мъ, бл҃же, ѹ҆́тренюющихъ тѝ дꙋ́шы любо́вїю ѡ҆зарѝ, молю́сѧ, тѧ̀ вѣ́дѣти, сло́ве бж҃їй, и҆́стиннаго бг҃а, ѿ мра́ка грѣхо́внагѡ взыва́юща.</irmos>

<red>М</red>ꙋ́ченическими вѣнча̀ почестьмѝ, по́стничєскїѧ твоѧ̑ трꙋды̀ и҆́стиннѡ, прпⷣбне стефа́не, подвигополо́жникъ є҆ди́нъ бг҃ъ на́шъ, на ѹ҆бі̑йцы ѹ҆крѣпи́вый тѧ̀.

<red>П</red>одвиза́ѧсѧ благосла́внѡ, со мно́жествомъ мꙋ́чєникъ въ темни́цахъ приѡбща́ѧсѧ, мꙋ́чениче, ѡ҆брѣ́лсѧ є҆сѝ: тѧ́ бо ꙗ҆́кѡ ѕвѣ́зды незаходи́мое со́лнце, ѡ҆бстоѧ́ще пребо́льше просвѣща́хꙋсѧ.

<red>Г</red>лагѡ́лы бжⷭ҇твенными свѧщє́нныѧ и҆сповѣ́дники и҆ подража́тели бжⷭ҇твенныхъ стрⷭ҇те́й, ѹ҆блажа́емъ трѝ ста̀ и҆ четы́редесѧть и҆ два̀ безбо́жныхъ пора́товавшыѧ.

<red>В</red>ласѡ́въ ѿѧ́тїе рꙋга́тельнѡ, ѹ҆ше́съ ѿрѣ́занїе и҆ рꙋ́къ, ѹ҆де́съ же бжⷭ҇твенныхъ пожже́нїе, по і҆кѡ́нѣ хрⷭ҇то́вѣ под̾ѧ́ше мно́жество прпⷣбныхъ благосла́внѣйшее.

<rubric class="inline">Бг҃оро́диченъ:</rubric> <red>П</red>рест҃а́ѧ, ꙗ҆́же бг҃а є҆ди́на на землѝ ꙗ҆́кѡ и҆́стиннѡ прест҃а́го ро́ждшаѧ, тѧ̀ бцⷣꙋ при́снѡ проповѣ́дающыѧ ѡ҆свѧтѝ и҆ спасѝ хода́тайствомъ твои́мъ.

## Пѣ́снь ѕ҃.

<rubric class="inline">І҆рмо́съ:</rubric> <irmos><red>Ж</red>ите́йское мо́ре воздвиза́емое зрѧ̀ напа́стей бꙋ́рею, къ ти́хомꙋ приста́нищꙋ твоемꙋ̀ прите́къ, вопїю́ ти: возведѝ ѿ тлѝ живо́тъ мо́й, многоми́лостиве.</irmos>

<red>С</red>лове́съ твои́хъ си́лы ѕло́бы ѡ҆брѣта́тель претерпѣ́ти не возмо́же: тѣ́мже ю҆́замъ тѧ̀, стефа́не, и҆ ра́намъ, сме́рти же нꙋ́жднѣй сꙋ́ровѡ льсте́цъ предадѐ.

<red>Ꙗ҆́</red>кѡ хлѣ́бъ пеко́мъ ѻ҆гне́мъ, и҆ за но́зѣ неми́лостивнѡ повѣ́шаемь, всесоже́глсѧ є҆сѝ, па́ѵле, и҆ бг҃ꙋ же́ртва прине́слсѧ є҆сѝ, соводворе́нїѧ мꙋ́чєникъ сподоблѧ́емь.

<red>З</red>ако́ннѡ пострада́вше заключе́ни, и҆ ѹ҆давле́нїемъ житїѐ ѡ҆ста́вльше, во є҆фе́сѣ прпⷣбнїи мона́си, ѻ҆́смь къ три́десѧтимъ, ꙗ҆̀же вѣ́рою и҆ любо́вїю ѹ҆блажа́емъ.

<red>К</red>рѣ́пкѡ сꙋдѧ́щемꙋ проти́вилсѧ є҆сѝ, и҆ ра́нами ра́нимꙋ твоемꙋ̀ тѣ́лꙋ, ѹ҆мре́ти и҆зво́лилъ є҆сѝ за хрⷭ҇та̀ є҆ди́наго безсме́ртнаго, достосла́вне пе́тре великоимени́тый.

<rubric class="inline">Бг҃оро́диченъ:</rubric> <red>Є҆</red>ди́нꙋ всепѣ́тꙋю и҆ до́брꙋю въ жена́хъ бг҃ороди́тельницꙋ, хрⷭ҇тїа́нъ стѣ́нꙋ неѡбори́мꙋю, пречⷭ҇тꙋю влⷣчцꙋ, несомнѣ́ннымъ се́рдцемъ ѹ҆блажа́емъ.

<rubric>Конда́къ, гла́съ г҃.</rubric>

<podoben>Подо́бенъ: <incipit><red>Д</red>в҃а дне́сь:</incipit></podoben>

<red>И҆</red>зъ непло́дна, прпⷣбне, ко́рене возрастѐ вѣ́твь, первострада́льцꙋ тезоимени́те, мона́хѡвъ наста́вникъ вели́къ, ѻ҆́ч҃е, ꙗ҆ви́лсѧ є҆сѝ, и҆ ꙗ҆́рости не ѹ҆боѧ́всѧ царѧ̀, не хотѧ́ща хрⷭ҇то́въ чествова́ти ѻ҆́бразъ: сегѡ̀ ра́ди сконча́всѧ, мꙋ́ченическїй вѣне́цъ прїѧ́лъ є҆сѝ, стефа́не.

<rubric class="inline">І҆́косъ:</rubric> <red>И҆́</red>же за́висти ѻ҆те́цъ и҆ бг҃а чꙋ́ждь, и҆скꙋшє́нїѧ тебѣ̀ мнѡ́га, и҆ треволнє́нїѧ воздви́же, не терпѧ̀ зрѣ́ти твоегѡ̀ бжⷭ҇твеннагѡ житїѧ̀ и҆ пра́вагѡ твоегѡ̀ непреткнове́ннагѡ ше́ствїѧ. Ме́рзскїй лꙋка̑вствїѧ на тѧ̀ сшива́етъ, мнѣ́всѧ бы́ти ѹ҆чени́къ, ꙗ҆́коже і҆ꙋ́да пре́жде, и҆ тебѐ въ рꙋ́ки беззако́нныхъ, ѻ҆́ч҃е, потща́сѧ вложи́ти, хрⷭ҇та̀ проповѣ́дающа свѣ́тлѡ, и҆ тогѡ̀ ѻ҆́бразꙋ любо́вїю кла́нѧющасѧ: тогѡ̀ ра́ди мч҃ническїй вѣне́цъ прїѧ́лъ є҆сѝ, стефа́не.

## Пѣ́снь з҃.

<rubric class="inline">І҆рмо́съ:</rubric> <irmos><red>Р</red>осода́тельнꙋ ѹ҆́бѡ пе́щь содѣ́ла а҆́гг҃лъ преподѡ́бнымъ ѻ҆трокѡ́мъ, халдє́и же ѡ҆палѧ́ющее велѣ́нїе бж҃їе, мꙋчи́телѧ ѹ҆вѣща̀ вопи́ти: бл҃гослове́нъ є҆сѝ, бж҃е ѻ҆тє́цъ на́шихъ.</irmos>

<red>В</red>озвѣсти́сѧ тебѣ̀ коне́цъ, блаже́нне, вседѣ́тельнымъ хотѣ́нїемъ: тѣ́мже бо́льшемꙋ постꙋ̀ вда́лъ є҆сѝ себѐ, и҆ и҆ ѿ сла́вы въ сла́вꙋ прехо́диши, ѹ҆бїе́нъ за хрⷭ҇та̀, сꙋ́щаго надъ всѣ́ми бг҃а.

<red>Т</red>езоиме́ннѡ первострада́льцꙋ просла́вилсѧ є҆сѝ: и҆́бо каменꙋ́емь неми́лостивнѡ, и҆ влачи́мь и҆ бїе́мь, кровьмѝ и҆спо́лнилъ є҆сѝ зе́млю: и҆ дꙋ́шꙋ твою̀ гдⷭ҇ꙋ ра́дꙋѧсѧ преда́лъ є҆сѝ.

<red>Н</red>а сто́гнахъ, мꙋ́чениче стефа́не, гра́дскихъ неми́лостивнѡ влачи́мь, ѹ҆гла́дилъ є҆сѝ мꙋче́нїѧ стезю̀ вѣ̑рнымъ: на ню́же настꙋпа́ющїи крѣ́пкѡ, къ нбⷭ҇номꙋ гра́дꙋ ꙗ҆́вѣ доидо́ша.

<rubric class="inline">Бг҃оро́диченъ:</rubric> <red>С</red>вѧще́ннѣйшїи прⷪ҇ро́цы провозвѣсти́ша, чⷭ҇таѧ, ꙗ҆вле́ннѣйше та́инство честна́гѡ твоегѡ̀ ржⷭ҇тва̀: и҆ ны́нѣ мы̀ сбытїѐ свѣ́тлѡ разꙋмѣ́юще, благоче́стнѡ тѧ̀ ѹ҆блажа́емъ.

## Пѣ́снь и҃.

<rubric class="inline">І҆рмо́съ:</rubric> <irmos><red>И҆</red>зъ пла́мене прпⷣбнымъ ро́сꙋ и҆сточи́лъ є҆сѝ, и҆ пра́веднагѡ же́ртвꙋ водо́ю попали́лъ є҆сѝ: всѧ̑ бо твори́ши, хрⷭ҇тѐ, то́кмѡ є҆́же хотѣ́ти. Тѧ̀ превозно́симъ во всѧ̑ вѣ́ки.</irmos>

<red>С</red>вирѣ́пѣйше, ꙗ҆́коже ѕвѣ́рїе, восхи́тиша хрⷭ҇то́ва а҆́гнца бїю́щїи ѹ҆бива́юще, и҆ съ мꙋ́жи беззако́нными спогреба́юще, пребеззако́нїемъ живꙋ́щїи.

<red>Н</red>еми́лостивнѡ твою̀ главꙋ̀ вра́гъ сокрꙋшѝ, ю҆́же бг҃ъ въ высоча́йшихъ вѣнце́мъ вѣнча̀ побѣди́тельнымъ, вѣне́чниче многострада́льне, сла́ва мꙋ́ченикѡвъ и҆ всѣ́хъ прпⷣбныхъ.

<red>Т</red>ерпѣли́внѡ мꙋчи́телю противлѧ́ѧсѧ бг҃омꙋ́дрый а҆ндре́й, ра́нами раздроблѧ́етсѧ и҆ неми́лостивнѡ ѹ҆мерщвлѧ́етсѧ пра́ведный, поѧ̀ влⷣцѣ хрⷭ҇тꙋ̀ во вѣ́ки.

<red>С</red>т҃ѣ́йшїй до́мъ ѹ҆жѐ бы́въ, и҆́же надъ всѣ́ми ст҃ы́ми воспочива́ющаго, во твое́мъ и҆мѣ́лъ є҆сѝ се́рдцѣ живꙋ́ща, многострада́льне стефа́не во всѧ̑ вѣ́ки.

<rubric class="inline">Бг҃оро́диченъ:</rubric> <red>К</red>ропле́нїемъ бжⷭ҇твенныѧ кро́ве, бг҃облагода́тнаѧ, и҆зъ ре́бръ и҆стоще́нныѧ сн҃а твоегѡ̀ и҆ бг҃а, лꙋка́вымъ грѣхо́мъ прибы́вшꙋю мнѣ̀ скве́рнꙋ, молю́сѧ тебѣ̀, ѡ҆мы́й, дв҃о.

## Пѣ́снь ѳ҃.

<rubric class="inline">І҆рмо́съ:</rubric> <irmos><red>Б</red>г҃а человѣ́кѡмъ невозмо́жно ви́дѣти, на него́же несмѣ́ютъ чи́ни а҆́гг҃льстїи взира́ти: тобо́ю бо, всечⷭ҇таѧ, ꙗ҆ви́сѧ человѣ́кѡмъ сло́во воплоще́нно, є҆го́же велича́юще, съ нбⷭ҇ными вѡ́и тѧ̀ ѹ҆блажа́емъ.</irmos>

<red>В</red>и́дѣвъ ра́дꙋѧсѧ а҆́гг҃лѡвъ чи́ны, патрїа́рхѡвъ, преподо́бныхъ, прⷪ҇ро́кѡвъ, страда́льцєвъ, а҆пⷭ҇лѡвъ же и҆ пра́ведныхъ всѣ́хъ, бг҃одохнове́нне: съ ни́миже совокꙋплѧ́ѧсѧ, помѧнѝ, застꙋпѝ на землѝ чи́стѣ ѹ҆блажа́ющихъ тѧ̀.

<red>Ꙗ҆́</red>кѡ свѣ́тъ, ꙗ҆́кѡ ѹ҆́тро, ꙗ҆́кѡ вели́кое со́лнце, ꙗ҆́кѡ нб҃о, наѕвѣ́зденное чꙋде́съ свѣтлостьмѝ, и҆ ꙗ҆́звами свѧты́ми бы́лъ є҆сѝ, всѣ́хъ помышлє́нїѧ благохва́лѧщихъ тѧ̀, стефа́не, ѹ҆краша́ѧ и҆́стиннѡ, мч҃ниче многострада́льне.

<red>Т</red>ве́рдыми по́стничества пѡ́двиги низложи́въ тмы̀ нача̑ла, ѻ҆́ч҃е, пре́жде, и҆ въ послѣ̑днѧѧ пострада́въ крѣ́пкѡ, всеконе́чнѣй па́гꙋбѣ сїѧ̑ преда́въ, стефа́не, мꙋ́ченикѡвъ добро́то и҆ прпⷣбныхъ похвало̀.

<red>Т</red>воѧ̀ пресла́внаѧ па́мѧть дне́сь пресвѣ́тлыми зарѧ́ми дарѡ́въ дх҃а ѡ҆зарѧ́етъ земна̑ѧ и҆сполнє́нїѧ, ю҆́же ра́достнѡ ны́нѣ пра́зднꙋющыѧ просвѣтѝ и҆ ѡ҆свѧти́ ны, бг҃облаже́нне стефа́не.

<rubric class="inline">Бг҃оро́диченъ:</rubric> <red>С</red>вѣ́та прїѧ́телище, бг҃ора́дованнаѧ, свѧщенномꙋ́ченикѡвъ и҆́стинно ѹ҆твержде́нїе и҆ прпⷣбныхъ всѣ́хъ похвало̀, спаси́ ны ѿ бѣ́дъ и҆ ѡ҆бстоѧ́нїй, и҆ врагѡ́въ наше́ствїѧ, воспѣва́ющыѧ тѧ̀.

<rubric>Свѣти́ленъ:</rubric>

<podoben>Подо́бенъ: <incipit><red>Д</red>х҃омъ во ст҃и́лищи:</incipit></podoben>

<red>Б</red>олѣ́зньми по́стническими началоѕло́бнаго ѕмі́ѧ до конца̀ ѹ҆мертви́лъ є҆сѝ на концѣ́хъ же вѣне́цъ мꙋче́нїѧ взе́мъ, стефа́не всехва́льне, поклоне́нїе подаѧ̀ честны̑мъ ѻ҆бразѡ́мъ, ꙗ҆́кѡ вѣ́дый на первоѻбра́зное ꙗ҆́вѣ преходи́ти, всеблаже́нне.

<rubric>Сла́ва, и҆ ны́нѣ, бг҃оро́диченъ:</rubric>

<red>Н</red>еизрече́ннагѡ ржⷭ҇тва̀ была̀ є҆сѝ всенепоро́чнаѧ невѣ́ста, ꙗ҆́кѡ сꙋ́щи чистѣ́йшїй хра́мъ, бцⷣе: свѣ́та бо превѣ́чнаго, въ тѧ̀ все́льшагосѧ родила̀ є҆сѝ бг҃а сло́ва. Пою́ще твоѐ ѹ҆̀бо ржⷭ҇тво̀, велича́емъ досто́йнѡ тебѐ, всенепоро́чнаѧ ѻ҆трокови́це.



<rubric>На лїтꙋргі́и, Бл҃жє́нна ѻ҆ктѡ́иха на д҃: и҆ ст҃а́гѡ пѣ́снь г҃-ѧ, на д҃.</rubric>

<rubric>Прокі́менъ, гла́съ и҃:</rubric>

<red>В</red>осхва́лѧтсѧ прпⷣбнїи во сла́вѣ, и҆ возра́дꙋютсѧ на ло́жахъ свои́хъ.

<rubric class="inline">Сті́хъ:</rubric> <red>В</red>оспо́йте гдⷭ҇еви пѣ́снь но́вꙋ.

<rubric>А҆пⷭ҇лъ къ тїмоѳе́ю, зача́ло сч҃а.</rubric>

<rubric class="inline">А҆ллилꙋ́їа, гла́съ и҃:</rubric> <red>Б</red>лаже́нъ мꙋ́жъ боѧ́йсѧ гдⷭ҇а:

<rubric class="inline">Сті́хъ:</rubric> <red>С</red>и́льно на землѝ бꙋ́детъ сѣ́мѧ є҆гѡ̀.

<rubric>Є҆ѵⷢ҇лїе матѳе́а, зача́ло л҃з.</rubric>

<rubric class="inline">Прича́стенъ:</rubric> <incipit><red>В</red>ъ па́мѧть вѣ́чнꙋю:</incipit>
