---
title: "Ное́мврїа к҃ѕ"
navigation:
  key: service-menaionnov-39
  title: "Ное́мврїа к҃ѕ"
  parent: service-menaionnov
  order: 39
type: "service"
---

# Ное́мврїа к҃ѕ.

<rubric>Ѡ҆свѧще́нїе хра́ма свѧта́гѡ великомꙋ́ченика геѡ́ргїа, и҆́же въ кі́евѣ предъ враты̀ ст҃ы́ѧ софі́и.</rubric>



<rubric>Ве́черъ, <incipit><red>Б</red>лаже́нъ мꙋ́жъ:</incipit> На <incipit><red>Г</red>дⷭ҇и, воззва́хъ:</incipit> стїхи̑ры, гла́съ д҃.</rubric>

<podoben>Подо́бенъ: <incipit><red>Ꙗ҆́</red>кѡ до́блѧ:</incipit></podoben>

<red>С</red>трада́лецъ ди́вный, во́инъ хра́брый непобѣди́мь, и҆ свѣти́льникъ всемі́рный, по́двиги страда́нїй твои́хъ всѧ̑ просвѣща́ѧ мі́ра концы̀, ѿгонѧ́ѧ мра́къ де́мѡнѡвъ лю́тый, геѡ́ргїе страстоте́рпче, ѹ҆добре́нїе мꙋ́ченикѡвъ, и҆ сограждани́нъ нбⷭ҇ныхъ во́инствъ.

<red>П</red>ресловꙋ́щїй въ мꙋ́жествѣ, красе́нъ въ во́зрастѣ бы́въ, въ словесѣ́хъ и҆ дѣ́лѣхъ ѿ всѣ́хъ преꙋдивлѧ́емь, хра́борски ѿлꙋчи́всѧ къ подвигѡ́мъ мꙋче́нїѧ за хрⷭ҇та̀, небоѧ́зненнѡ на врагѝ воздви́глъ є҆сѝ побѣ́ды, вели́кими твои́ми страда̑нїи: сегѡ̀ ра́ди тѧ̀, геѡ́ргїе, во хвале́нїи чти́мъ ра́достнѡ, досточꙋ́дне, красота̀ мꙋ́ченикѡвъ и҆ похвала̀.

<red>Н</red>а высотꙋ̀ нбⷭ҇нꙋю ра́дꙋѧсѧ возше́лъ є҆сѝ, въ прекра́снꙋю ѻ҆де́ждꙋ ѡ҆блече́нъ, ѿ твои́хъ страда́льческихъ крове́й ѡ҆багре́нꙋю, цр҃ю̀ всѣ́хъ предста́въ, живонача́льною десни́цею вѣнча́емь. Тѣ́мже дне́сь, геѡ́ргїе великострада́льче, твою̀ па́мѧть свѣтоза́рнꙋю соверша́ющымъ и҆спросѝ просвѣще́нїе и҆ спасе́нїе дꙋ́шъ на́шихъ.

<rubric>Сла́ва, гла́съ ѕ҃. Самогла́сенъ:</rubric>

<red>Д</red>не́сь прїиди́те празднолю́бнїи собо́ри, страстоте́рпца чⷭ҇тно́е торжество̀ свѣ́тлѡ пра́зднꙋемъ: и҆́бо неви́димаго врага̀ низложѝ, зако́ннѡ по хрⷭ҇тѣ̀ пострада́въ, и҆ досто́йнѡ прїѧ̀ побѣ́ды ѿ сп҃са вѣне́цъ, и҆ ны́нѣ на небесѣ́хъ со а҆́гг҃лы ра́дꙋѧсѧ, трⷪ҇цѣ свѣ́тлѡ предстои́тъ. Тѣ́мже и҆ мы̀ пѣ́сньми хвале́нїѧ воспое́мъ: ра́дꙋйсѧ, тве́рдый страда́льче непобѣди́мый, ра́дꙋйсѧ, хра́брый ѻ҆рꙋ́жниче хрⷭ҇то́въ: ра́дꙋйсѧ, многобо́жїѧ льстѝ потреби́телю, и҆ и҆́стинныѧ вѣ́ры свѣ́тлый побо́рниче. Но, ѽ страстоте́рпцєвъ ѹ҆краше́нїе геѡ́ргїе! Моли́сѧ гдⷭ҇ꙋ, и҆зба́витисѧ на́мъ ви́димыхъ и҆ неви́димыхъ вра̑гъ, и҆ спасти́сѧ дꙋша́мъ на́шымъ.

<rubric>И҆ ны́нѣ, бг҃оро́диченъ:</rubric>

<incipit><red>К</red>то̀ тебѐ не ѹ҆блажи́тъ:</incipit>

<rubric>Вхо́дъ. Прокі́менъ днѐ. Чтє́нїѧ трѝ.</rubric>

<rubric>Прⷪ҇ро́чества и҆са́їина чте́нїе. (Глава̀ м҃г.)</rubric>

<versal>Т</versal>а́кѡ гл҃го́летъ гдⷭ҇ь: всѝ ꙗ҆зы́цы собра́шасѧ вкꙋ́пѣ, и҆ соберꙋ́тсѧ кнѧ́зи ѿ ни́хъ: кто̀ возвѣсти́тъ сїѧ̑ въ ни́хъ; и҆лѝ ꙗ҆̀же ѿ нача́ла, кто̀ слы̑шана сотвори́тъ ва́мъ; да приведꙋ́тъ свидѣ́тели своѧ̑ и҆ ѡ҆правдѧ́тсѧ, и҆ да ѹ҆слы́шатъ, и҆ да рекꙋ́тъ и҆́стинꙋ. Бꙋ́дите мѝ свидѣ́тели, и҆ а҆́зъ свидѣ́тель, глаго́летъ гдⷭ҇ь бг҃ъ, и҆ ѻ҆́трокъ, є҆го́же и҆збра́хъ, да позна́ете и҆ вѣ́рꙋете мѝ, и҆ разꙋмѣ́ете, ꙗ҆́кѡ а҆́зъ є҆́смь: пре́жде менє̀ не бы́сть и҆́нъ бо́гъ и҆ по мнѣ̀ не бꙋ́детъ. А҆́зъ є҆́смь бг҃ъ, и҆ нѣ́сть ра́звѣ менє̀ спаса́ѧй. А҆́зъ возвѣсти́хъ и҆ спасо́хъ, ѹ҆ничижи́хъ, и҆ не бѣ̀ въ ва́съ чꙋ́ждїй. Вы̀ мнѣ̀ свидѣ́тели, и҆ а҆́зъ гдⷭ҇ь бг҃ъ: и҆ є҆щѐ ѿ нача́ла а҆́зъ є҆́смь, и҆ нѣ́сть ѿ рꙋ́къ мои́хъ и҆збавлѧ́ѧй. Сотворю̀, и҆ кто̀ ѿврати́тъ то̀; Си́це гл҃го́летъ гдⷭ҇ь бг҃ъ, и҆збавлѧ́ѧй ва́съ ст҃ы́й і҆и҃левъ.

<rubric>Премꙋ́дрости соломѡ́ни чте́нїе. (Глава̀ г҃.)</rubric>

<versal>П</versal>ра́ведныхъ дꙋ́шы въ рꙋцѣ̀ бж҃їей, и҆ не прико́снетсѧ и҆́хъ мꙋ́ка. Непщева́ни бы́ша во ѻ҆чесѣ́хъ безꙋ́мныхъ ѹ҆мре́ти, и҆ вмѣни́сѧ ѡ҆ѕлобле́нїе и҆схо́дъ и҆́хъ: и҆ є҆́же ѿ на́съ ше́ствїе, сокрꙋше́нїе, ѻ҆ни́ же сꙋ́ть въ ми́рѣ. И҆́бо предъ лице́мъ человѣ́ческимъ а҆́ще и҆ мꙋ́кꙋ прїи́мꙋтъ, ѹ҆пова́нїе и҆́хъ безсме́ртїѧ и҆спо́лнено, и҆ вма́лѣ нака́зани бы́вше, вели́кими благодѣ́тельствовани бꙋ́дꙋтъ, ꙗ҆́кѡ бг҃ъ и҆скꙋсѝ ѧ҆̀, и҆ ѡ҆брѣ́те и҆̀хъ достѡ́йны себѣ̀. Ꙗ҆́кѡ зла́то въ горни́лѣ и҆скꙋсѝ и҆̀хъ, и҆ ꙗ҆́кѡ всепло́дїе же́ртвенное прїѧ́тъ ѧ҆̀. И҆ во вре́мѧ посѣще́нїѧ и҆́хъ возсїѧ́ютъ, и҆ ꙗ҆́кѡ и҆́скры по сте́блїю потекꙋ́тъ. Сꙋ́дѧтъ ꙗ҆зы́кѡмъ, и҆ ѡ҆блада́ютъ людьмѝ, и҆ воцр҃и́тсѧ гдⷭ҇ь въ ни́хъ во вѣ́ки. Надѣ́ющїисѧ на́нь разꙋмѣ́ютъ и҆́стинꙋ, и҆ вѣ́рнїи въ любвѝ пребꙋ́дꙋтъ є҆мꙋ̀: ꙗ҆́кѡ бл҃года́ть и҆ ми́лость въ преподо́бныхъ є҆гѡ̀, и҆ посѣще́нїе во и҆збра́нныхъ є҆гѡ̀.

<rubric>Премꙋ́дрости соломѡ́ни чте́нїе. (Глава̀ д҃.)</rubric>

<versal>П</versal>ра́ведникъ, а҆́ще пости́гнетъ сконча́тисѧ, въ поко́и бꙋ́детъ. Ста́рость бо честна̀ не многолѣ́тна, нижѐ въ числѣ̀ лѣ́тъ и҆счита́етсѧ: сѣди́на же є҆́сть мꙋ́дрость человѣ́кѡмъ, и҆ во́зрастъ ста́рости, житїѐ нескве́рное. Благоꙋго́денъ бг҃ови бы́въ, возлю́бленъ бы́сть, и҆ живы́й посредѣ̀ грѣ̑шникъ преста́вленъ бы́сть. Восхище́нъ бы́сть, да не ѕло́ба и҆змѣни́тъ ра́зꙋма є҆гѡ̀, и҆лѝ ле́сть прельсти́тъ дꙋ́шꙋ є҆гѡ̀. Раче́нїе бо ѕло́бы помрача́етъ дѡ́браѧ, и҆ паре́нїе по́хоти премѣнѧ́етъ ѹ҆́мъ неѕло́бивъ. Сконча́всѧ вма́лѣ, и҆спо́лни лѣ̑та дѡ́лга: ѹ҆го́дна бо бѣ̀ гдⷭ҇еви дꙋша̀ є҆гѡ̀: сегѡ̀ ра́ди потща́сѧ ѿ среды̀ лꙋка́вствїѧ: лю́дїе же ви́дѣвше, и҆ не разꙋмѣ́вше, нижѐ поло́жше въ помышле́нїи таково́е: ꙗ҆́кѡ благода́ть и҆ ми́лость въ преподо́бныхъ є҆гѡ̀, и҆ посѣще́нїе во и҆збра́нныхъ є҆гѡ̀.

<rubric>На стїхо́внѣ стїхи̑ры, гла́съ и҃.</rubric>

<podoben>Подо́бенъ: <incipit><red>Ѽ</red> пресла́внагѡ чꙋдесѐ!:</incipit></podoben>

<red>З</red>а всѣ́хъ жи́знь стра́ждеши, кро́вь твою̀ и҆злива́ѧ, страстоте́рпче геѡ́ргїе, кро́вь свою̀ тебє̀ ра́ди и҆злїѧ́вшемꙋ, приве́лсѧ є҆сѝ хрⷭ҇тꙋ̀, блаже́нне: тѣ́мъ ѻ҆́бщника своеѧ̀ сла́вы сотвори́ тѧ, и҆ црⷭ҇тва соприча́стника, ꙗ҆́кѡ мꙋ́жествовавша крѣ́пкѡ на льсти́ваго, и҆ сегѡ̀ ѹ҆хищрє́нїѧ до конца̀ низложи́вшаго.

<rubric class="inline">Сті́хъ:</rubric> <red>П</red>рвⷣникъ, ꙗ҆́кѡ фі́нїѯъ, процвѣте́тъ, ꙗ҆́кѡ ке́дръ, и҆́же въ лїва́нѣ, ѹ҆мно́житсѧ.

<red>Б</red>лагоче́стїѧ сто́лпъ бы́лъ є҆сѝ, ѡ҆снова́нъ тве́рдѡ на ка́мени вѣ́ры, и҆скꙋше́нїй вѣ̑тры непоколе́блемь, мꙋче́нїй мно́гихъ, блаже́нне: съ лю́тою бо ꙗ҆́ростїю вразѝ тебѣ̀ прирази́шасѧ, тща́щесѧ низложи́ти, и҆ не возмого́ша крѣ́пости твоеѧ̀, но посра́млени падо́ша: побѣди́тельнымъ бо ѿ хрⷭ҇та̀ вѣнце́мъ, ѹ҆краси́тисѧ возжелѣ́лъ є҆сѝ.

<rubric class="inline">Сті́хъ:</rubric> <red>Н</red>асажде́ни въ домꙋ̀ гдⷭ҇ни, во дво́рѣхъ бг҃а на́шегѡ процвѣтꙋ́тъ.

<red>В</red>опло́щшемꙋсѧ хрⷭ҇тꙋ̀ бг҃ꙋ на́шемꙋ, и҆ стра́стїю крⷭ҇тною низложи́вшемꙋ ѿстꙋ́пника, во́льнымъ тогѡ̀ страстє́мъ, стрⷭ҇тоте́рпче геѡ́ргїе, поревнова́въ, и҆ ра́нами протѧза́емь, хва́лѧщагосѧ неви́димаго врага̀, съ пло́тїю, мч҃ниче, побѣди́въ, на зе́млю низложи́лъ є҆сѝ.

<rubric>Сла́ва, гла́съ д҃. Самогла́сенъ:</rubric>

<red>П</red>рїиди́те вѣ́рныхъ собо́ри, прїиди́те, пра́здникъ соста́вимъ: и҆́бо пресвѣ́тлаѧ па́мѧть дне́сь ꙗ҆ви́сѧ страстоте́рпца геѡ́ргїа, на̑ша просвѣща́етъ неви́димѡ сердца̀, добродѣ́тельми блиста́ющи. Тѣ́мже є҆диномꙋ́дреннѡ воспѣва́юще рце́мъ: ра́дꙋйсѧ, во́ине вели́кагѡ цр҃ѧ̀ хрⷭ҇та̀: ра́дꙋйсѧ, пресвѣ́тлаѧ похвало̀ вѣ́ры: ра́дꙋйсѧ, всесвѣ́тле и҆ пребога́те: ѡ҆ на́съ, пребл҃же́нне, всѣ́хъ влⷣкꙋ хрⷭ҇та̀ бг҃а молѝ, сохранє́ннымъ бы́ти ѿ и҆скꙋше́нїй лꙋка́вагѡ, и҆ спастѝ дꙋ́шы на́шѧ.

<rubric>И҆ ны́нѣ, бг҃оро́диченъ:</rubric>

<incipit><red>П</red>ри́зри на молє́нїѧ:</incipit>

<rubric>Тропа́рь, гла́съ д҃:</rubric>

<red>Д</red>не́сь блажа́тъ тѧ̀ мі́ра концы̀, бжⷭ҇твенныхъ чꙋде́съ и҆спо́лншесѧ, и҆ землѧ̀ ра́дꙋетсѧ напи́вшисѧ кро́ве твоеѧ̀: хрⷭ҇тоимени́тїи же лю́дїе гра́да кі́ева, ѡ҆свѧще́нїемъ бжⷭ҇твеннагѡ хра́ма твоегѡ̀, ра́достїю возвесели́шасѧ, страстоте́рпче геѡ́ргїе, сосꙋ́де и҆збра́нный ст҃а́гѡ дх҃а, ѹ҆го́дниче хрⷭ҇то́въ. Є҆го́же молѝ, съ вѣ́рою и҆ мольбо́ю приходѧ́щымъ во ст҃ы́й тво́й хра́мъ, да́ти ѡ҆чище́нїе грѣхѡ́въ, ѹ҆мири́ти мі́ръ, и҆ спастѝ дꙋ́шы на́шѧ.

<rubric>Сла́ва, и҆ ны́нѣ, бг҃оро́диченъ:</rubric>

<incipit><red>Є҆́</red>же ѿ вѣ́ка ѹ҆тае́ное:</incipit>

<rubric>На <incipit><red>Б</red>г҃ъ гдⷭ҇ь:</incipit> тропа́рь два́жды. Сла́ва, и҆ ны́нѣ, бг҃оро́диченъ:</rubric>

<rubric>По а҃-мъ стїхосло́вїи сѣда́ленъ, гла́съ д҃:</rubric>

<red>С</red>трастоте́рпца дне́сь геѡ́ргїа благоче́стнѡ сотворѧ́емъ пра́зднество, ѡ҆свѧще́нїе хра́ма: ꙗ҆́кѡ непреста́ннѡ мо́литсѧ гдⷭ҇ꙋ, всѣ̑мъ да́ти ми́ръ, и҆ спасе́нїе дꙋша́мъ на́шымъ. <rubric class="inline">Два́жды.</rubric>

<rubric>Сла́ва, и҆ ны́нѣ, бг҃оро́диченъ:</rubric>

<red>Т</red>е́плое застꙋпле́нїе сꙋ́щымъ въ бѣда́хъ, на́шꙋ помо́щницꙋ, и҆ къ бг҃ꙋ премѣне́нїе: є҆ѧ́же ра́ди тлѝ и҆зба́вихомсѧ, бцⷣꙋ вѣ́рнїи ѹ҆блажа́емъ.

<rubric>По в҃-мъ стїхосло́вїи сѣда́ленъ, гла́съ а҃.</rubric>

<podoben>Подо́бенъ: <incipit><red>Л</red>и́къ а҆́гг҃льскїй:</incipit></podoben>

<red>З</red>емно́е во́инство и҆ че́сть ѿри́нꙋлъ є҆сѝ, ꙗ҆́кѡ ско́рѡ ги́бнꙋщꙋю, на нб҃сѣ́хъ со а҆́гг҃льскими вѡ́и бы́ти возжелѣ́въ, и҆ сла́вы при́снѡ вѣ́чнѡ пребыва́ющїѧ. Тѣ́мже мнѡ́ги мꙋ̑ки претерпѣ́въ, сме́рть прїѧ́лъ є҆сѝ: сегѡ̀ ра́ди дне́сь всесвѧтꙋ́ю твою̀ па́мѧть пра́зднꙋюще, хрⷭ҇тꙋ̀ прино́симъ хвалꙋ̀, требл҃же́нне геѡ́ргїе. <rubric class="inline">Два́жды.</rubric>

<rubric>Сла́ва, и҆ ны́нѣ, бг҃оро́диченъ:</rubric>

<red>М</red>т҃рь тѧ̀ бж҃їю мо́лимъ всѝ, и҆ дв҃ꙋ вои́стиннꙋ, въ щедрѡ́ты твоѧ̑ вопїе́мъ, любо́вїю прибѣга́юще въ твою̀ бла́гость: тѧ́ бо и҆́мамы грѣ́шнїи застꙋ́пницꙋ, тебѐ стѧжа́хомъ въ напа́стехъ спасе́нїе, є҆ди́нꙋ пречи́стꙋю.

<rubric>По полѷеле́и сѣда́ленъ, гла́съ и҃.</rubric>

<podoben>Подо́бенъ: <incipit><red>П</red>ремꙋ́дрости:</incipit></podoben>

<red>Ꙗ҆́</red>кѡ лꙋчы̀ блиста́нїй чꙋде́съ, всѧ̑ просвѣща́еши мі́ра концы̀, ꙗ҆́кѡ ѕвѣзда̀ пресвѣ́тлаѧ, и҆ краснѡ̀ благоꙋха́еши, ꙗ҆́кѡ бжⷭ҇твенный ра́й, при́снѡ дꙋ́шы на́шѧ весели́ши, и҆ ѿго́ниши недꙋ́ги. Тѣ́мже тѧ̀, бл҃же́нне, по до́лгꙋ пое́мъ, и҆ любо́вїю чти́мъ честнꙋ́ю па́мѧть твою̀, великомꙋ́чениче геѡ́ргїе: молѝ хрⷭ҇та̀ бг҃а, согрѣше́нїй ѡ҆ставле́нїе дарова́ти чтꙋ́щымъ любо́вїю свѧтꙋ́ю па́мѧть твою̀. <rubric class="inline">Два́жды.</rubric>

<rubric>Сла́ва, и҆ ны́нѣ, бг҃оро́диченъ:</rubric>

<red>П</red>ремꙋ́дрость и҆ сло́во въ твое́мъ чре́вѣ заче́нши, неѡпа́льнѡ, мт҃и бж҃їѧ, мі́рꙋ родила̀ є҆сѝ, мі́ръ содержа́щаго: и҆ во ѡ҆б̾ѧ́тїѧхъ понесла̀ є҆сѝ всѧ̑ носѧ́щаго, пита́телѧ всѣ́хъ, и҆ творца̀ тва́ри. Тѣ́мже молю́ тѧ, всест҃а́ѧ дв҃о, и҆ вѣ́рнѡ сла́влю тѧ̀, и҆зба́витисѧ мнѣ̀ прегрѣше́нїй: и҆ въ де́нь сꙋда̀, є҆гда̀ предста́ти и҆́мамъ предъ лице́мъ созда́телѧ моегѡ̀, влⷣчце дв҃о чⷭ҇таѧ, твою̀ по́мощь тогда̀ пода́ждь мѝ: всѧ̑ бо мо́жеши, є҆ли̑ка хо́щеши, всепѣ́таѧ.

<rubric>Степє́нна, а҃-й а҆нтїфѡ́нъ д҃-гѡ гла́са.</rubric>

<rubric class="inline">Прокі́менъ:</rubric> <red>П</red>рвⷣникъ, ꙗ҆́кѡ фі́нїѯъ, процвѣте́тъ, ꙗ҆́кѡ ке́дръ, и҆́же въ лїва́нѣ, ѹ҆мно́житсѧ.

<rubric class="inline">Сті́хъ:</rubric> <red>Н</red>асажде́ни въ домꙋ̀ гдⷭ҇ни:

<incipit><red>В</red>сѧ́кое дыха́нїе:</incipit>

<rubric>Є҆ѵⷢ҇лїе лꙋкѝ, зача́ло ѯ҃г.</rubric>

<rubric>По н҃-мъ ѱалмѣ̀ стїхи́ра, гла́съ ѕ҃. Самогла́сна:</rubric>

<red>Д</red>не́сь вселе́ннаѧ всѧ̀ страстоте́рпца просвѣща́етсѧ зарѧ́ми, и҆ хрⷭ҇то́ва цр҃ковь цвѣты̀ ѹ҆краша́ема, геѡ́ргїе, вопїе́тъ тебѣ̀: ѹ҆го́дниче хрⷭ҇то́въ и҆ застꙋ́пниче те́плый, не преста́й молѧ́сѧ ѡ҆ рабѣ́хъ твои́хъ.

<rubric>Канѡ́нъ бцⷣы на ѕ҃. И҆ ст҃а́гѡ на и҃, гла́съ д҃.</rubric>

## Пѣ́снь а҃.

<rubric class="inline">І҆рмо́съ:</rubric> <irmos><red>В</red>оспою̀ тебѣ̀, гдⷭ҇и бж҃е мо́й, ꙗ҆́кѡ и҆зве́лъ є҆сѝ лю́ди и҆зъ рабо́ты є҆гѵ́петскїѧ, покры́лъ же є҆сѝ колесни̑цы фараѡ́новы и҆ си́лꙋ.</irmos>

<red>В</red>оспѣ́ти твоѧ̑ страда̑нїѧ ра́зꙋмъ да́ждь сла́внѡ, вѣнцено́сче страстоте́рпче геѡ́ргїе, цр҃ѧ̀ всѣ́хъ прⷭ҇то́лꙋ предстоѧ̀ свѣ́тлѡ: на́съ сохранѧ́й пою́щихъ тѧ̀.

<red>Ѡ҆</red> благоче́стїи крѣ́пцѣ подвиза́всѧ, великострада́льче геѡ́ргїе, вѣнце́мъ сла́вы досто́йнѡ почествова́лсѧ є҆сѝ десни́цею вседержи́телевою.

<red>К</red>рѣ́пость дадѐ тебѣ̀ хрⷭ҇то́съ на по́двиги, мно́ги, ви́ды мꙋ́къ до́блественнѣ и҆ терпѣли́внѡ под̾ѧ́ти: тѣ́мъ и҆ побѣди́лъ є҆сѝ безбо́жныхъ шата̑нїѧ.

<rubric class="inline">Бг҃оро́диченъ:</rubric> <red>Л</red>ѣ́ствица ꙗ҆ви́ласѧ є҆сѝ нбⷭ҇наѧ, дв҃о, є҆́юже сни́де къ на́мъ сло́во бж҃їе, тѧ̀ дре́вле прови́дѣ і҆а́кѡвъ, пра́ѻтєцъ тво́й.

<rubric class="inline">Катава́сїа:</rubric> <irmos><red>Х</red>рⷭ҇то́съ ражда́етсѧ:</irmos>

## Пѣ́снь г҃.

<rubric class="inline">І҆рмо́съ:</rubric> <irmos><red>Л</red>ꙋ́къ си́льныхъ и҆знемо́же, и҆ немощствꙋ́ющїи препоѧ́сашасѧ си́лою: сегѡ̀ ра́ди ѹ҆тверди́сѧ въ гдⷭ҇ѣ се́рдце моѐ.</irmos>

<red>П</red>лотскі́й сою́зъ и҆ сочета́нїе твои́хъ ѹ҆дѡ́въ разрꙋша́шесѧ, но крѣ́пость соблюде́сѧ твоеѧ̀ дꙋшѝ неразрꙋши́ма.

<red>Ꙗ҆́</red>рости стремле́нїе благомо́щнѡ претерпѣ́лъ є҆сѝ ѕѣлѡ̀ ѿ мꙋ́чащихъ тѧ̀, страстоте́рпче геѡ́ргїе, терпѣ́нїе до́блественно крѣ́пкѡ показа́въ.

<red>К</red>то̀ возмо́жетъ твоѐ крѣ́пкое и҆ си́льное, и҆ по́мысла неꙋкло́ннꙋю мꙋ́дрость, геѡ́ргїе, похвала́ми почестви́ти по достоѧ́нїю, бл҃же́нне;

<rubric class="inline">Бг҃оро́диченъ:</rubric> <red>Ѹ҆</red>ста́вила є҆сѝ тлю̀ сме́рти, ꙗ҆́же во ѵ҆поста́си пло́тїю живота̀ ро́ждши, пречⷭ҇таѧ, человѣ́кѡмъ ꙗ҆́вльшасѧ и҆зъ чре́ва твоегѡ̀, прест҃а́ѧ.

<rubric>Сѣда́ленъ, гла́съ д҃.</rubric>

<podoben>Подо́бенъ: <incipit><red>С</red>ко́рѡ предварѝ:</incipit></podoben>

<red>Д</red>о́блемꙋ страда́льцꙋ и҆ во́инꙋ крѣ́пкомꙋ всецарю́ющагѡ хрⷭ҇та̀ похвалє́нїѧ прино́симъ: ра́дꙋйсѧ, мꙋ́ченикѡвъ ѹ҆краше́нїе и҆ лѣ́пота: ра́дꙋйсѧ, пресвѣ́тлаѧ цр҃кве ѕвѣздо̀, застꙋ́пниче и҆ спаси́телю къ тебѣ̀ прибѣга́ющихъ, великомꙋ́чениче сла́вный геѡ́ргїе. Тѧ̀ пою́щыѧ спаса́й ѿ всѣ́хъ навѣ̑тъ вра́жїихъ, и҆ моли́твами твои́ми ко гдⷭ҇ꙋ црⷭ҇твїѧ є҆гѡ̀ сподо́би на́съ. <rubric class="inline">Два́жды.</rubric>

<rubric>Сла́ва, и҆ ны́нѣ, бг҃оро́диченъ:</rubric>

<red>Д</red>в҃о всенепоро́чнаѧ, пребога́таго бг҃а ро́ждшаѧ, со страстотє́рпцы того̀ молѝ непреста́ннѡ, ѡ҆ставле́нїе согрѣше́нїй, и҆ и҆справле́нїе житїѧ̀ да́ти на́мъ пре́жде конца̀, вѣ́рою и҆ любо́вїю пою́щымъ тѧ̀ по до́лгꙋ, є҆ди́на всепѣ́таѧ.

## Пѣ́снь д҃.

<rubric class="inline">І҆рмо́съ:</rubric> <irmos><red>Н</red>б҃са̀ добродѣ́тель твоѧ̀ покры́ла є҆́сть, и҆ землѧ̀ и҆спо́лнисѧ сла́вы твоеѧ̀, хрⷭ҇тѐ. Тѣ́мже вѣ́рнѡ вопїе́мъ: сла́ва си́лѣ твое́й, гдⷭ҇и.</irmos>

<red>Ꙗ҆́</red>ростїю де́мѡнскою мꙋчи́телїе ѡ҆держи́мїи, тѧ̀ любо́вїю бж҃їею содержи́маго, неми́лостивнѡ ѕлодѣ́и ѹ҆ранѧ́хꙋ, страстоте́рпче геѡ́ргїе.

<red>Ѻ҆</red>гнѧ̀ си́льнѣйши и҆зволе́нїе стѧжа́лъ є҆сѝ, мꙋчи́телѧ несмы́сльство низложи́въ посрами́лъ є҆сѝ, зовы́й, геѡ́ргїе: сла́ва си́лѣ твое́й, гдⷭ҇и.

<red>П</red>о хрⷭ҇тѣ̀ да́же до сме́рти, дꙋше́ю терпѣли́внѡ всѧ́кимъ мꙋ́камъ сопроти́вилсѧ є҆сѝ велегла́снѡ вопїѧ̀: сла́ва си́лѣ твое́й, гдⷭ҇и.

<red>Ѕ</red>ѣ́льнѣйшимъ и҆зволе́нїемъ, блаже́нне, ѡ҆держи́мь, пре́лесть, геѡ́ргїе, попра́лъ є҆сѝ, благода́рнѡ вопїѧ̀: сла́ва си́лѣ твое́й, гдⷭ҇и.

<rubric class="inline">Бг҃оро́диченъ:</rubric> <red>В</red>опло́щсѧ и҆зъ дв҃ы безпло́тенъ сы́й, на зе́млю къ человѣ́кѡмъ прїи́де. Тѣ́мъ вѣ́рою зове́мъ: сла́ва си́лѣ твое́й гдⷭ҇и.

## Пѣ́снь є҃.

<rubric class="inline">І҆рмо́съ:</rubric> <irmos><red>С</red>тѧжа́вый ны̀ и҆збра̑нныѧ лю́ди кро́вїю твое́ю, гдⷭ҇и, тво́й ми́ръ да́ждь на́мъ, во є҆диномы́слїи сохранѧ́ѧ ста́до твоѐ.</irmos>

<red>Н</red>епобѣди́мою крⷭ҇та̀ си́лою ѹ҆крѣплѧ́емь, вели́кїй страда́льче геѡ́ргїе, возмо́глъ є҆сѝ мꙋчи́телево лю́тое побѣди́ти свирѣ́пство.

<red>П</red>оста́вивъ се́рдце твоѐ велеꙋ́мнѣ на тве́рдѣмъ ка́мени вѣ́ры, геѡ́ргїе, нахожде́ньми и҆скꙋше́нїй мꙋ́къ непобѣди́мь пребы́лъ є҆сѝ.

<red>Ꙗ҆́</red>кѡ нбⷭ҇нагѡ цр҃ѧ̀ во́инъ, со а҆́гг҃льскими вѡ́и томꙋ̀ предстоѧ̀, страстоте́рпче геѡ́ргїе, тебѐ вѣ́рою призыва́ющыѧ ѿ всѧ́кихъ и҆скꙋше́нїй и҆зба́ви.

<rubric class="inline">Бг҃оро́диченъ:</rubric> <red>И҆</red>збавлѧ́ющи на́съ ꙗ҆ви́сѧ ѿ бѣ́дъ и҆ прегрѣше́нїй, тлетво́рныхъ страсте́й, и҆ скорбе́й, и҆ ѡ҆бстоѧ́нїй, пою́щыѧ тѧ̀ вѣ́рою, бцⷣе приснодв҃о.

## Пѣ́снь ѕ҃.

<rubric class="inline">І҆рмо́съ:</rubric> <irmos><red>В</red>озопѝ, проѡбразꙋ́ѧ погребе́нїе тридне́вное, прⷪ҇ро́къ і҆ѡ́на, въ ки́тѣ молѧ́сѧ: ѿ тлѝ и҆зба́ви мѧ̀, і҆и҃се, цр҃ю̀ си́лъ.</irmos>

<red>П</red>реди́венъ взо́ромъ, красе́нъ тѣ́ломъ, ѹ҆добре́нъ же дꙋ́хомъ, геѡ́ргїе, ѿлꙋчи́лсѧ є҆сѝ къ боре́нїю ѕлоко́зненнагѡ, и҆ сего̀ разрази́въ, побѣ́ды вѣне́цъ прїѧ́лъ є҆сѝ.

<red>Ѹ҆</red>краша́ютсѧ до́брыхъ пѡ́двигъ ѡ҆долѣ́нїемъ, страда́льческое зрѧ́ще натрижне́нїе, перворожде́нныхъ и҆збра́нїе, и҆ свѣтоно́сное собо́рище.

<red>Н</red>бⷭ҇ныхъ блаже́нство воспрїе́млѧ, ѿ гдⷭ҇а ѹ҆гото́ванныхъ, геѡ́ргїе страда́льче, и҆́хже ра́ди на землѝ подвиза́лсѧ є҆сѝ да́же до кро́ве, и҆ побѣ̑дныѧ по́чєсти прїи́мъ.

<rubric class="inline">Бг҃оро́диченъ:</rubric> <red>Ꙗ҆́</red>кѡ бразда̀ чре́во твоѐ, чⷭ҇таѧ, ꙗ҆ви́сѧ, пшени́цꙋ приносѧ́щи безсме́ртїѧ, всѣ́хъ вѣ́рныхъ дꙋ́шы пита́ющи, и҆ мꙋ́чєникъ веселѧ́щи.

<rubric>Конда́къ, гла́съ в҃.</rubric>

<podoben>Подо́бенъ: <incipit><red>Т</red>вє́рдыѧ:</incipit></podoben>

<red>Б</red>жⷭ҇твеннаго и҆ вѣнцено́снаго великомч҃ника хрⷭ҇то́ва геѡ́ргїа, на врагѝ побѣ́дꙋ взе́мшаго ѡ҆долѣ́нїѧ, соше́дшесѧ вѣ́рою во ѡ҆свѧще́нный хра́мъ, восхва́лимъ, є҆го́же благоволѝ бг҃ъ созда́ти во и҆́мѧ є҆гѡ̀, є҆ди́нъ во ст҃ы́хъ почива́ѧй.

<rubric class="inline">І҆́косъ:</rubric> <red>Ꙗ҆́</red>кѡ свѣти́льника незаходи́магѡ ѕвѣзда̀ показа́сѧ непреле́стна, сл҃нца хрⷭ҇та̀ возвѣща́ѧ зарѧ́ми твои́ми, страстоте́рпче геѡ́ргїе, созыва́еши ѿ первопресто́льнагѡ ма́тере градѡ́въ, бг҃омъ спасе́ннагѡ кі́ева, во ѡ҆свѧще́нный хра́мъ хрⷭ҇толюби̑ваѧ мно́жєства, ѡ҆благодѣ́тельствовати ѻ҆бы́чнѣ, хотѧ́щыѧ восхвали́ти пѣ́сньми, во гла́сѣ ра́дованїѧ и҆ и҆сповѣ́данїѧ, соста́вити пра́здникъ свѧще́ннагѡ хра́ма: є҆го́же благоволѝ бг҃ъ созда́ти во и҆́мѧ твоѐ, є҆ди́нъ во ст҃ы́хъ почива́ѧй.

## Пѣ́снь з҃.

<rubric class="inline">І҆рмо́съ:</rubric> <irmos><red>Ѻ҆</red>ц҃ъ на́шихъ бж҃е, не посрамѝ на́съ, но да́рꙋй на́мъ со дерзнове́нїемъ вопи́ти тебѣ̀ бл҃гослове́нъ є҆сѝ, бж҃е ѻ҆ц҃ъ на́шихъ.</irmos>

<red>К</red>рѣпча́йшимъ ра́зꙋмомъ пла́мень ле́сти погаси́въ, во и҆скꙋше́нїи непобѣди́мь бы́лъ є҆сѝ, геѡ́ргїе, вопїѧ̀: ѻ҆тє́цъ на́шихъ бж҃е, бл҃гослове́нъ є҆сѝ.

<red>Ꙗ҆́</red>кѡ мꙋ́ченикъ и҆ вели́къ страда́лецъ, въ пресвѣ́тлый бжⷭ҇твенный черто́гъ вше́лъ є҆сѝ, хрⷭ҇то́въ ѹ҆го́дниче, вопїѧ̀: ѻ҆тє́цъ на́шихъ бж҃е, бл҃гослове́нъ є҆сѝ.

<red>В</red>и́дѣти сподо́билсѧ є҆сѝ, геѡ́ргїе, та́мѡ блажє́нства, и҆ наслаждє́нїѧ вѣ́чныхъ ст҃ы́хъ свѣ́тлостей, а҆пⷭ҇тѡлъ и҆ прⷪ҇рѡ́къ и҆ мꙋ́чєникъ, і҆ера́рхѡвъ, и҆ всѣ́хъ пра́ведныхъ.

<rubric class="inline">Бг҃оро́диченъ:</rubric> <red>Ꙗ҆</red>ви́ласѧ є҆сѝ всѣ̑мъ человѣ́кѡмъ, чⷭ҇таѧ мт҃и бж҃їѧ, держа́ва ве́лїѧ, и҆ покро́въ и҆ застꙋпле́нїе тѧ̀ пою́щымъ всегда̀ свѧще́нными пѣ́сньми.

## Пѣ́снь и҃.

<rubric class="inline">І҆рмо́съ:</rubric> <irmos><red>В</red>сѧ̑ дѣла̀ бж҃їѧ, и҆ всѧ̀ тва́рь, благослови́те гдⷭ҇а, ꙗ҆́кѡ человѣ́кѡмъ ѿ землѝ возсїѧ̀ свѣ́тъ, и҆ вселе́ннꙋю всю̀ просвѣтѝ, и҆ жи́знь вѣ́чнꙋю мі́рꙋ дарова̀: по́йте, лю́дїе, и҆ превозноси́те є҆го̀ во вѣ́ки.</irmos>

<red>Н</red>изложи́въ всѧ̑ вра́жїѧ ѻ҆рꙋ̑жїѧ, великомꙋ́чениче геѡ́ргїе, попра́лъ є҆сѝ і҆́дѡльскꙋю ле́сть, зовы́й: по́йте, лю́дїе, и҆ превозноси́те хрⷭ҇та̀ бг҃а во вѣ́ки.

<red>Ѹ҆</red>кра́шенъ ѕѣлѡ̀ благолѣ́пнѡ, хрⷭ҇тꙋ̀ предстоѧ̀, страда́льче приснопа́мѧтне геѡ́ргїе, ѿ крове́й твои́хъ мꙋ́ченическихъ ѡ҆червле́нꙋ багрѧни́цꙋ носѧ̀, ве́селѡ пое́ши: лю́дїе, превозноси́те є҆го̀ во вѣ́ки.

<red>П</red>о́чєсти тебѣ̀ хрⷭ҇то́съ подадѐ, геѡ́ргїе, во страда́нїихъ твои́хъ: и҆сповѣ́далъ бо є҆сѝ того̀ велегла́снѡ, свидѣ́тельствꙋѧ, и҆ зовы́й: по́йте, лю́дїе, и҆ превозноси́те є҆го̀ во вѣ́ки.

<red>Н</red>ы́нѣ предстои́ши живонача́льныѧ свѣ́тꙋ трⷪ҇цы, бж҃е́ственными сїѧ̑нїи, геѡ́ргїе, просвѣща́емь, помина́й на́съ вѣ́рою чествꙋ́ющыѧ тѧ̀, и҆ превозносѧ́щыѧ хрⷭ҇та̀ во вѣ́ки.

<rubric class="inline">Бг҃оро́диченъ:</rubric> <red>З</red>аконода́вца родила̀ є҆сѝ хрⷭ҇та̀, зако́ннѡ страда́вшаго вѣнча́вша страстоте́рпца и҆ мꙋ́ченика, є҆го́же молѝ зако́номъ грѣха̀ побѣжде́на мѧ̀, ѻ҆трокови́це, и҆сцѣли́ти.

## Пѣ́снь ѳ҃.

<rubric class="inline">І҆рмо́съ:</rubric> <irmos><red>К</red>а́мень нерꙋкосѣ́чный ѿ несѣко́мыѧ горы̀ тебє̀, дв҃о, краеꙋго́льный ѿсѣче́сѧ, хрⷭ҇то́съ, совокꙋпи́вый разстоѧ̑щаѧсѧ є҆стєства̀. Тѣ́мъ веселѧ́щесѧ, тѧ̀, бцⷣе, велича́емъ.</irmos>

<red>З</red>ако́нными повелѣ̑нїи побѣжда́етсѧ пѡ́двигъ твои́хъ, геѡ́ргїе, велича́вый: є҆ди́нъ бо влⷣка хрⷭ҇то́съ просла́ви тѧ̀. Є҆го́же молѝ ѡ҆ на́съ, страстоте́рпче, любо́вїю пою́щихъ тѧ̀.

<red>К</red>расе́нъ вои́стиннꙋ дꙋше́ю и҆ тѣ́ломъ ве́сь, сла́вне геѡ́ргїе, ны́нѣ предстои́ши цр҃ю̀ царе́й всѣ́хъ красотѣ̀, при́снѡ прича̑стїи ѹ҆добрѧ́емь всекра́сныхъ, всече́стне, наслажде́нїй.

<red>Т</red>вою̀, цр҃ю̀ хрⷭ҇тѐ, любо́вь геѡ́ргїй подража́въ, кро́вїю да́же до сме́рти, мечꙋ̀, ѻ҆гню́ же и҆ мꙋ́камъ, бжⷭ҇твенный страда́лецъ сопроти́вльсѧ, и҆ є҆́же ѿ тебє̀, чл҃вѣколю́бче, безсме́ртїе прїи́мъ наслажда́етсѧ.

<red>В</red>сего̀ себѐ же́ртвꙋ прине́слъ є҆сѝ хрⷭ҇тꙋ̀, и҆ тогѡ̀ црⷭ҇твїѧ наслѣ́дникъ ꙗ҆ви́лсѧ є҆сѝ и҆ прича́стникъ, и҆ при́снѡ съ ли̑ки ст҃ы́хъ ра́дꙋѧсѧ, ны́нѣ вѣ́чнѡ ца́рствꙋеши, страстоте́рпче геѡ́ргїе.

<red>В</red>ѣ́рою страда̑нїѧ твоѧ̑, геѡ́ргїе, ѡ҆ на́съ чествꙋ́ющихъ хрⷭ҇та̀ молѝ, страстоте́рпче, прилѣ́жнѡ, спасти́сѧ на́мъ бѣ́дъ треволне́нїѧ, и҆ всѣ́хъ страсте́й, и҆ до́брѣ прейтѝ житїѐ, и҆ бжⷭ҇твенное блаже́нство ѹ҆лꙋчи́ти.

<rubric class="inline">Бг҃оро́диченъ:</rubric> <red>Ѡ҆</red>бле́ксѧ и҆зъ тебє̀ цр҃ь въ тѣле́снꙋю багрѧни́цꙋ, про́йде ве́сь красе́нъ и҆зъ ѹ҆тро́бы твоеѧ̀, и҆ всѧ̑ врагѝ побѣдѝ, и҆ побѣ́дꙋ страда́льцємъ подадѐ, є҆ди́на приснодв҃о мт҃и.

<rubric>Свѣти́ленъ.</rubric>

<podoben>Подо́бенъ: <incipit><red>С</red>вѣ́те неизмѣ́нный:</incipit></podoben>

<red>Ꙗ҆́</red>кѡ свѣтоза́рное со́лнце, чꙋде́съ лꙋча́ми ѡ҆сїѧ́еши всю̀ тва́рь, пресла́вне геѡ́ргїе страстоте́рпче: твою̀ пра́зднꙋюще па́мѧть про́симъ, ѿ всѧ́кихъ бѣ́дъ и҆зба́витисѧ. <rubric class="inline">Два́жды.</rubric>

<rubric>Сла́ва, и҆ ны́нѣ, бг҃оро́диченъ:</rubric>

<red>М</red>и́лѡсти и҆ щедрѡ́ты твоѧ̑, бж҃е, на ны̀, рабы̑ твоѧ̑, низпослѝ, моли́твами пречⷭ҇тыѧ твоеѧ̀ мт҃ре, и҆ сла́внагѡ страстоте́рпца твоегѡ̀ геѡ́ргїѧ, и҆ всѣ̑мъ да́рꙋй вели́кꙋю твою̀ ми́лость.

<rubric>На хвали́техъ стїхи̑ры на д҃, гла́съ и҃.</rubric>

<podoben>Подо́бенъ: <incipit><red>Ѽ</red> пресла́внагѡ чꙋдесѐ!:</incipit></podoben>

<red>П</red>ресла́вный страстоте́рпче, велемꙋ́дренне геѡ́ргїе, хрⷭ҇то́вымъ ѻ҆рꙋ́жїемъ себѐ воѡрꙋжи́въ мꙋ́жески, на сꙋди́щи дерзнове́ннѡ гдⷭ҇а всѣ́хъ бг҃а и҆сповѣ́далъ є҆сѝ, и҆ врага̀ побѣди́въ ѹ҆мертви́лъ є҆сѝ. Тѣ́мже побѣ́ды вѣнце́мъ твою̀ главꙋ̀ вѣнча̀ нбⷭ҇ный цр҃ь великодарови́тый.

<red>С</red>и́лою бжⷭ҇твенною ѹ҆крѣплѧ́емь, геѡ́ргїе, и҆́стиннѡ непобѣди́мою, го́рдаго врага̀ посрами́лъ є҆сѝ, гдⷭ҇а бг҃а предъ мꙋчи́тєли проповѣ́даѧ творца̀ всѣ́хъ, за него́же жи́зни не пощади́лъ є҆сѝ, и҆ кро́вь твою̀ и҆злїѧ́лъ є҆сѝ, сла́вне. Тѣ́мже нбⷭ҇ный а҆́гг҃лѡвъ цр҃ь тѧ̀ ца́рствовати кꙋ́пнѡ съ собо́ю вѣ́чнѡ сподо́билъ є҆́сть.

<red>П</red>реꙋдивле́нъ въ во́зрастѣ мꙋ́жества сы́й, тѣлесѐ красото́ю ѹ҆добре́нъ, и҆ дꙋшѝ бжⷭ҇твенною благода́тїю ѹ҆кра́шенъ, и҆ въ побѣ́дахъ пресловꙋ́щь, въ словесѣ́хъ и҆ мꙋ́дрости преди́венъ бы́въ, ѡ҆ тлѣ́нныхъ че́стѣхъ земны́хъ неради́лъ є҆сѝ: нбⷭ҇ныхъ по́честей возжелѣ́въ, и҆̀хже полꙋчи́лъ є҆сѝ ѹ҆ цр҃ѧ̀ црⷭ҇твꙋющагѡ, на́съ бл҃же́нне, помина́й.

<rubric>Сла́ва, гла́съ ѕ҃:</rubric>

<red>П</red>о хрⷭ҇тѣ̀ зако́ннѡ пострада́въ, геѡ́ргїе, и҆ съ земны́мъ вражде́бнымъ мꙋчи́телемъ, неви́димаго низложи́лъ є҆сѝ врага̀, досто́йнѡ прїе́мъ ѿ вѣнцеда́вца сп҃са вѣне́цъ: и҆ ны́нѣ на нб҃сѣ́хъ со а҆́гг҃льскими чи́ны вы́шнѧгѡ свѣтоли́тїѧ наслажда́ешисѧ, трїѷпоста́сномꙋ и҆ пе́рвомꙋ свѣ́тꙋ причаща́ѧсѧ ѻ҆би́льнѡ. Тѣ́мже и҆ мы̀, благовѣ́рнїи лю́дїе, любомꙋ́чєничныѧ пѣ̑сни воспое́мъ тѝ: ра́дꙋйсѧ, а҆дама́нте непобѣди́мый дꙋше́ю, и҆ крѣ́пкїй ѻ҆рꙋ́жниче хрⷭ҇то́въ: ра́дꙋйсѧ, ле́сти і҆́дѡльскїѧ потреби́телю, и҆ и҆́стины побо́рниче свѣ́тлый. Но моли́сѧ гдⷭ҇ꙋ, и҆ на́мъ житїе́мъ бг҃олюби́вымъ, съ тобо́ю полꙋчи́ти стоѧ́нїе при прⷭ҇то́лѣ вели́чествїѧ є҆гѡ̀.

<rubric>И҆ ны́нѣ, бг҃оро́диченъ:</rubric>

<incipit><red>Б</red>цⷣе, ты̀ є҆сѝ лоза̀ и҆́стиннаѧ:</incipit>

<rubric>Славосло́вїе вели́кое. И҆ ѿпꙋ́стъ.</rubric>



<rubric>На лїтꙋргі́и: Бл҃жє́нна, пѣ́снь г҃ и҆ ѕ҃.</rubric>

<rubric>Прокі́менъ, гла́съ з҃:</rubric>

<red>В</red>озвесели́тсѧ пра́ведникъ ѡ҆ гдⷭ҇ѣ, и҆ ѹ҆пова́етъ на него̀:

<rubric class="inline">Сті́хъ:</rubric> <red>Ѹ҆</red>слы́ши, бж҃е, гла́съ мо́й, внегда̀ моли́тимисѧ къ тебѣ̀.

<rubric>А҆пⷭ҇лъ къ тїмоѳе́ю, зача́ло сч҃в.</rubric>

<rubric class="inline"><incipit><red>А҆</red>ллилꙋ́їа:</incipit></rubric> <red>П</red>ра́ведникъ, ꙗ҆́кѡ фі́нїѯъ, процвѣте́тъ:

<rubric>Є҆ѵⷢ҇лїе ѿ і҆ѡа́нна, зача́ло н҃в.</rubric>

<rubric class="inline">Прича́стенъ:</rubric> <incipit><red>В</red>ъ па́мѧть вѣ́чнꙋю:</incipit>
