---
title: "Ное́мврїа є҃"
navigation:
  key: service-menaionnov-5
  title: "Ное́мврїа є҃"
  parent: service-menaionnov
  order: 5
type: "service"
---

# Ное́мврїа є҃.

<rubric>Ст҃ы́хъ мч҃никъ, галактїѡ́на и҆ є҆пїсти́ми.</rubric>



<rubric>На <incipit><red>Г</red>дⷭ҇и, воззва́хъ:</incipit> стїхи̑ры, мч҃никѡмъ, гла́съ и҃.</rubric>

<podoben>Подо́бенъ: <incipit><red>Ѽ</red> пресла́внагѡ чꙋдесѐ!:</incipit></podoben>

<red>В</red>леко́мъ воспита́нъ вѣ́ры, мꙋ́къ ра́ди мно́гихъ, галактїѡ́не, и҆ скорбе́й, во хрⷭ҇то́въ дости́глъ є҆сѝ возра́стъ, бы́въ прїѧ́тна же́ртва и҆ соверше́нно заколе́нїе, самово́льнымъ стремле́нїемъ, всебога́те. Ѽ тве́рдыѧ твоеѧ̀ и҆ и҆звѣ́стныѧ вѣ́ры! Є҆́юже бг҃а полꙋчи́лъ є҆сѝ, ѡ҆божа́емь ны́нѣ соверше́ннѣйше.

<red>Х</red>ꙋдо́жественнѣ взыска́ла є҆сѝ благи́хъ и҆сто́чника, жела́нныхъ кра́йнѣйшее, тогѡ̀ свѣ́тлостьми, и҆ дꙋ́шꙋ и҆ помышле́нїе ѡ҆зари́ла є҆сѝ, бг҃обл҃же́ннаѧ, и҆ низложи́ла є҆сѝ крѣ́пкими противлє́нїи многоко́зненнаго и҆ дре́внѧго мꙋчи́телѧ, мона́шествꙋющихъ бж҃е́ственное ѹ҆краше́нїе, мч҃нице многострада́льнаѧ.

<red>Д</red>ва̀ свѣти̑льника пресвѣ̑тлаѧ восто́ка ѹ҆́мнагѡ возсїѧва́ютъ бл҃года́тїю, и҆ тва́рь всю̀ благоче́стнѡ ѡ҆зарѧ́ютъ превосходѧ́щими страда́нїй свѣ́тлостьми, и҆ врачева́нїй бжⷭ҇твенными разжжє́нїи. И҆́хже пресвѣ́тлый пра́здникъ почита́юще, тѣ́хъ ра́ди всѧ̑ ѡ҆свѧща́ющаго хрⷭ҇та̀ просла́вимъ.

<rubric>Сла́ва, и҆ ны́нѣ, бг҃оро́диченъ: Подо́бенъ то́йже:</rubric>

<red>Р</red>а́дꙋйсѧ, дꙋ́шъ просвѣще́нїе, грѣша́щихъ проще́нїе, неради́выхъ и҆справле́нїе: ра́дꙋйсѧ, ѹ҆тѣше́нїе и҆ ра́дость, скорбѧ́щихъ помо́щнице: ра́дꙋйсѧ, бл҃га́ѧ, немощны́хъ дꙋ́шъ и҆сцѣле́нїе: ра́дꙋйсѧ, примире́нїе къ бг҃ꙋ и҆ хода́таице, серафі́мѡвъ всѣ́хъ ꙗ҆́кѡ сꙋ́щи ст҃ѣ́йши, чⷭ҇таѧ.

<rubric class="inline">Крⷭ҇тобг҃оро́диченъ:</rubric> <red>Т</red>ѧ̀ ви́дѧщи пригвожда́ема на крⷭ҇тѣ̀, і҆и҃се, и҆ стрⷭ҇ти прїе́млюща во́лею, дв҃а и҆ мт҃и твоѧ̀, влⷣко, ѹ҆вы̀ мнѣ̀, вопїѧ́ше, ча́до сла́дкое: ра̑ны непра́веднѡ ка́кѡ терпи́ши, врачꙋ̀, и҆сцѣли́вый человѣ́ческое неможе́нїе, и҆ ѿ тлѝ всѣ́хъ и҆зба́вивый милосе́рдїемъ твои́мъ;

<rubric>Тропа́рь, гла́съ д҃:</rubric>

<red>М</red>ꙋ́чєницы твоѝ, гдⷭ҇и, во страда́нїихъ свои́хъ вѣнцы̀ прїѧ́ша нетлѣ̑нныѧ ѿ тебє̀ бг҃а на́шегѡ: и҆мꙋ́ще бо крѣ́пость твою̀, мꙋчи́телей низложи́ша, сокрꙋши́ша и҆ де́мѡнѡвъ немѡщны́ѧ де́рзѡсти. Тѣ́хъ моли́твами спасѝ дꙋ́шы на́шѧ.



<rubric>На ѹ҆́трени ѻ҆́ба канѡ́на ѻ҆ктѡ́иха, и҆ ст҃ы́хъ канѡ́нъ на д҃, гла́съ и҃, є҆гѡ́же краегране́сїе: <acrostic><red>С</red>опрꙋ́гъ страда́льцєвъ несопрꙋ́женъ пѣ́ти подоба́етъ.</acrostic></rubric>



## Пѣ́снь а҃.

<rubric class="inline">І҆рмо́съ:</rubric> <irmos><red>И҆</red>стрѧ́сшемꙋ въ мо́ри мꙋчи́тельство фараѡ́не, и҆ і҆и҃лѧ сꙋ́шею наста́вльшемꙋ пои́мъ хрⷭ҇тꙋ̀, ꙗ҆́кѡ просла́висѧ во вѣ́ки.</irmos>

<red>Ж</red>ивотворѧ́щей трⷪ҇цѣ, всебл҃же́нне, предстоѧ̀ ра́достнѡ, и҆ свѣ́тлыми мо́лнїѧми просвѣща́емь, и҆спросѝ просвѣще́нїе соверша́ющымъ твою̀ свѧтꙋ́ю па́мѧть.

<red>Д</red>х҃омъ ст҃ы́мъ распали́въ твою̀ дꙋ́шꙋ, пожжѐ стра̑сти плотскі̑ѧ посто́мъ, и҆ погаси́лъ є҆сѝ ѻ҆́гнь безбо́жїѧ кро́вными стрꙋѧ́ми.

<red>Р</red>о́дъ и҆ бога́тство и҆ держа́вꙋ хрⷭ҇та̀ ра́ди ѡ҆ста́вивъ, и҆ взе́мъ, прпⷣбне, крⷭ҇тъ, мона́шествовалъ є҆сѝ бг҃олѣ́пнѡ, со є҆пїсти́мїею бл҃же́нною, твое́ю сопрꙋ́гою.

<rubric class="inline">Бг҃оро́диченъ:</rubric> <red>З</red>астꙋ́пнице скорбѧ́щихъ, спасе́нїе наде́жде ненадѣ́ющихсѧ, бцⷣе всепѣ́таѧ, молѝ прилѣ́жнѡ и҆зба́витисѧ на́мъ ѿ бѣ́дъ.

## Пѣ́снь г҃.

<rubric class="inline">І҆рмо́съ:</rubric> <irmos><red>Ѹ҆</red>тверже́й сло́вомъ нб҃са̀, и҆ зе́млю ѡ҆снова́вый на вода́хъ мно́гихъ, ѹ҆тверди́ мѧ къ пѣ́нїю славосло́вїѧ твоегѡ̀, гдⷭ҇и.</irmos>

<red>Д</red>невнꙋ́ю ѕвѣздꙋ̀, ѿ непло́дныхъ чре́слъ, мч҃нице, тѧ̀ произведѐ ро́ждшаѧ тѧ̀, но́щь безбо́жїѧ разорѧ́ющꙋ.

<red>Ч</red>истото́ю любвѐ ѡ҆держи́мь, дѣ́вствовати наꙋчи́лъ є҆сѝ съ тобо́ю сопрꙋ́жницꙋ: съ не́юже пострада́въ зако́ннѡ, мꙋ́чениче галактїѡ́не, просла́висѧ.

<red>Ѽ</red>ле жены̀, предѝ и҆скꙋшє́нїѧ мꙋ́ченичєскаѧ наꙋчи́вшїѧсѧ всѧ̑ приклю̑чшаѧсѧ, ѿкрове́нїемъ бжⷭ҇твеннымъ, и҆ низложи́вши мꙋчи́телѧ.

<rubric class="inline">Бг҃оро́диченъ:</rubric> <red>Ѹ҆</red>мерщвле́на страстьмѝ вре́дными жи́ва сотвори́ мѧ, живо́тъ ро́ждшаѧ, разори́вшаго ѻ҆трокови́це всю̀ сме́ртнꙋю си́лꙋ.

<rubric>Сѣда́ленъ, гла́съ д҃.</rubric>

<podoben>Подо́бенъ: <incipit><red>С</red>ко́рѡ предварѝ:</incipit></podoben>

<red>П</red>осто́мъ ѹ҆краси́въ твоеѧ̀ зри́тельное дꙋшѝ, лꙋча́ми же страда́нїѧ просвѣща́еши вѣ̑рныѧ, галактїѡ́не блаже́нне. Тѣ́мъ, тво́й ст҃ы́й и҆ свѣтоно́сный де́нь вѣ́рою соверша́юще, благоче́стнѡ тебѣ̀ вопїе́мъ: ꙗ҆́кѡ и҆мѣ́ѧ дерзнове́нїе къ бг҃ꙋ, молѝ спасти́сѧ на́мъ.

<rubric>Сла́ва, и҆ ны́нѣ, бг҃оро́диченъ:</rubric>

<red>Ѡ҆</red>бнови́ла є҆сѝ, чⷭ҇таѧ, бжⷭ҇твеннымъ ржⷭ҇тво́мъ твои́мъ, и҆стлѣ́вшее во страсте́хъ земноро́дныхъ ме́ртвенное сꙋщество̀, и҆ воздви́гла є҆сѝ всѧ̑ ѿ сме́рти къ жи́зни нетлѣ́нїѧ. Тѣ́мже тѧ̀ по до́лгꙋ блажи́мъ всѝ, дв҃о препросла́вленнаѧ, ꙗ҆́коже прорекла̀ є҆сѝ.

<rubric class="inline">Крⷭ҇тобг҃оро́диченъ:</rubric> <red>Д</red>в҃о пренепоро́чнаѧ, мт҃и хрⷭ҇та̀ бг҃а, ѻ҆рꙋ́жїе про́йде твою̀ прест҃ꙋ́ю дꙋ́шꙋ, є҆гда̀ распина́ема ви́дѣла є҆сѝ во́лею сн҃а и҆ бг҃а твоего̀: є҆го́же, бл҃гослове́ннаѧ, молѧ́щи не преста́й, проще́нїе прегрѣше́нїй на́мъ дарова́ти.

## Пѣ́снь д҃.

<rubric class="inline">І҆рмо́съ:</rubric> <irmos><red>И҆</red>зъ горы̀ приѡсѣне́нныѧ, сло́ве, прⷪ҇ро́къ, є҆ди́ныѧ бцⷣы, хотѧ́ща воплоти́тисѧ бг҃ови́днѡ ѹ҆смотрѝ, и҆ со стра́хомъ славосло́вѧще си́лꙋ твою̀.</irmos>

<red>А҆́</red>гнцы слове́снїи ꙗ҆ви́стесѧ, па́стырю всецр҃ю̀ ꙗ҆́вственнѡ послѣ́дꙋюще, и҆ въ нбⷭ҇нѣй ѡ҆гра́дѣ вѣнцено́сцы съ мꙋ́чєники всели́стесѧ.

<red>С</red>опрѧже́нїе и҆збра́нно ꙗ҆ви́стесѧ, раздѣлѧ́юще браздꙋ̀ честна́гѡ и҆ до́брагѡ свидѣ́тельства, и҆ содѣ́ласте кла́съ, въ жи́тницахъ нбⷭ҇ныхъ соблюда́емь.

<red>П</red>о хрⷭ҇тѣ̀ ѹ҆сѣка́еми, до́блїи, но́зѣ и҆ главы̑ и҆ но́гти и҆ рꙋ́ки, и҆скорени́сте ле́сть нече́стїѧ, и҆ побѣдоно́сцы ꙗ҆ви́стесѧ.

<rubric class="inline">Бг҃оро́диченъ:</rubric> <red>Ѧ҆</red>зы́къ земны́хъ досто́йнѣ не мо́жетъ воспѣ́ти тѧ̀ бж҃їю роди́тельницꙋ, ꙗ҆́вльшꙋюсѧ, всенепоро́чнаѧ прчⷭ҇таѧ, хрⷭ҇тїа́нъ прибѣ́жище.

## Пѣ́снь є҃.

<rubric class="inline">І҆рмо́съ:</rubric> <irmos><red>Ѹ҆́</red>тренююще, вопїе́мъ тѝ, гдⷭ҇и, спаси́ ны: ты́ бо є҆сѝ бг҃ъ на́шъ, ра́звѣ тебє̀ и҆но́гѡ не вѣ́мы.</irmos>

<red>Ꙗ҆́</red>кѡ млеко́мъ воспита́всѧ по́стнически, галактїѡ́не, во и҆сполне́нїе соверше́нное хрⷭ҇то́выхъ стрⷭ҇те́й дости́глъ є҆сѝ.

<red>Ѹ҆</red>мо́мъ ѡ҆чище́ннымъ ви́дѣла є҆сѝ, є҆пїсти́мїе, взѧта̀ превысо́кѡ ст҃ы́хъ на поко́ище.

<red>М</red>ч҃никѡвъ соводворе́нїе полꙋчи́сте въ вы́шнихъ, безсме́ртнꙋю сла́вꙋ, прпⷣбномч҃ницы, ѡ҆брѣто́сте.

<rubric class="inline">Бг҃оро́диченъ:</rubric> <red>Р</red>одила̀ є҆сѝ въ лѣ́то безлѣ́тнаго, пречⷭ҇таѧ, бы́вша чл҃вѣ́ка, да спасе́тъ человѣ́ка.

## Пѣ́снь ѕ҃.

<rubric class="inline">І҆рмо́съ:</rubric> <irmos><red>Р</red>и́зꙋ мнѣ̀ пода́ждь свѣ́тлꙋ, ѡ҆дѣѧ́йсѧ свѣ́томъ, ꙗ҆́кѡ ри́зою, многомлⷭ҇тиве хрⷭ҇тѐ бж҃е на́шъ.</irmos>

<red>Б</red>а́нею бжⷭ҇твеннагѡ просвѣще́нїѧ къ безсопрꙋ̑жнымъ пристꙋпи́сте, кро́вїю послѣдѝ кре́щшесѧ, страда́льцы, соверше́ннѣйше.

<red>М</red>но́гимъ жесто́чествомъ дꙋ́шꙋ просвѣти́въ посто́мъ, краснꙋ̀ ꙗ҆ви́лъ є҆сѝ, галактїѡ́не, свѣ́томъ страда́нїѧ.

<red>Н</red>а колесни́цѣ кро́ви ва́шеѧ всѣ́дше, мч҃ницы, и҆ пꙋ́ть постиго́сте нбⷭ҇ный, въ не́мже почива́ете.

<rubric class="inline">Бг҃оро́диченъ:</rubric> <red>Р</red>авноче́стна родила̀ є҆сѝ ѻ҆ц҃ꙋ̀ сн҃а, неискꙋсобра́чнаѧ, и҆ млеко́мъ пита́ла є҆сѝ пита́телѧ всѣ́хъ па́че ѹ҆ма̀.

<rubric>Конда́къ, гла́съ в҃.</rubric>

<podoben>Подо́бенъ: <incipit><red>В</red>ы́шнихъ и҆щѧ̀:</incipit></podoben>

<red>М</red>ч҃никъ хрⷭ҇то́выхъ полкѡ́мъ причто́стесѧ, до́брѣ хра́брствовавшымъ, свѣ́тлѡ подвиза́вшесѧ, галактїѡ́не сла́вне, съ честно́ю сопрꙋ́жницею, и҆ сострада́вшею тебѣ̀ є҆пїсти́мїею. Є҆ди́номꙋ бг҃ꙋ непреста́ннѡ моли́тесѧ ѡ҆ всѣ́хъ на́съ.

## Пѣ́снь з҃.

<rubric class="inline">І҆рмо́съ:</rubric> <irmos><red>А҆́</red>гг҃ломъ ѻ҆́троки и҆зъ ѻ҆гнѧ̀ спасы́й, и҆ гремѧ́щꙋю пе́щь преложи́вый на ро́сꙋ, бл҃гослове́нъ є҆сѝ, бж҃е ѻ҆тє́цъ на́шихъ.</irmos>

<red>Ѹ҆</red>невѣ́стившисѧ сло́вꙋ, є҆пїсти́мїе, бжⷭ҇твенномꙋ, тѧ̀ ѡ҆бнажи́ти тща́щыѧсѧ ѡ҆слѣпи́ла є҆сѝ невѣ̑рныѧ, и҆ пока́ѧвшыѧсѧ свѣ́та ча̑да ꙗ҆ви́ла є҆сѝ.

<red>П</red>ожре́ти богѡ́мъ бездꙋ̑шнымъ ѿре́кшесѧ ѿню́дъ, и҆́стинномꙋ бг҃ꙋ на́шемꙋ, и҆ дꙋ́шъ влⷣцѣ же́ртва, мч҃ницы, честна́ѧ принесо́стесѧ.

<red>Н</red>а ѻ҆́гнь мꙋче́нїѧ приведе́нъ, галактїѡ́не, кро́вными потѡ́ки безбо́жїѧ пла́мень, мч҃ниче, погаси́лъ є҆сѝ, мꙋ́дре, вопїѧ̀: бл҃гослове́нъ є҆сѝ гдⷭ҇и, бж҃е ѻ҆тє́цъ на́шихъ.

<rubric class="inline">Бг҃оро́диченъ:</rubric> <red>С</red>ъ вы́шними всѣ́ми нбⷭ҇ными чи́нми велегла́снѡ тѧ̀ всѝ, бг҃ороди́тельнице ѻ҆трокови́це, тобо́ю спасе́ннїи, блажи́мъ.

## Пѣ́снь и҃.

<rubric class="inline">І҆рмо́съ:</rubric> <irmos><red>Б</red>езнача́льнаго цр҃ѧ̀ сла́вы, є҆гѡ́же трепе́щꙋтъ нбⷭ҇ныѧ си̑лы по́йте свѧще́нницы, лю́дїе, превозноси́те во всѧ̑ вѣ́ки.</irmos>

<red>Р</red>авночє́стны чистото́ю, и҆ ра́вни поще́нїемъ и҆ страда́нїемъ сꙋ́ще, ра̑вныѧ ѿ бг҃а полꙋчи́сте да́ры, до́блїи страда́льцы.

<red>С</red>очета́нїе нетлѣ́нїемъ сохрани́сте, возжелѣ́вше а҆́гг҃льское житїѐ, съ ни́миже ра́достнѡ, гдⷭ҇ни страстоно́сцы ликꙋ́ете досто́йнѡ.

<red>С</red>тоѧ̀ предъ сꙋди́щемъ мꙋ́жески, проповѣ́далъ є҆сѝ, мꙋ́чениче, є҆ди́наго гдⷭ҇а бг҃а и҆́стиннаго, и҆ многобо́жїѧ разрꙋши́лъ є҆сѝ шата́нїе.

<rubric class="inline">Бг҃оро́диченъ:</rubric> <red>Ꙗ҆́</red>кѡ че́стенъ и҆ превы́шшїй прⷭ҇то́лъ сꙋ́щꙋю бг҃а вы́шнѧгѡ воспое́мъ лю́дїе, є҆ди́нꙋ по ржⷭ҇твѣ̀ мт҃рь и҆ дв҃ꙋ.

## Пѣ́снь ѳ҃.

<rubric class="inline">І҆рмо́съ:</rubric> <irmos><red>П</red>роѧвле́нное на горѣ̀ законополо́жникꙋ во ѻ҆гнѝ и҆ кꙋпинѣ̀, рождество̀ приснодв҃ы, въ на́ше вѣ́рныхъ спасе́нїе, пѣ́сньми немо́лчными велича́емъ.</irmos>

<red>С</red>то́лпъ ꙗ҆ви́лсѧ є҆сѝ, бг҃омꙋ́дре, нбⷭ҇ный, цр҃кве ѡ҆снова́нїе, и҆ сто́лпъ благоче́стїѧ, и҆ мч҃никѡвъ и҆ по́стникѡвъ, галактїѡ́не, ѹ҆твержде́нїе, и҆ бжⷭ҇твенное ѹ҆добре́нїе.

<red>П</red>роцвѣла̀ є҆сѝ въ двⷭ҇твенныхъ цвѣ́тѣхъ, ꙗ҆́коже шипо́къ, и҆ во ѹ҆до́лїихъ мꙋ́ченическихъ благово́нствꙋющи, ꙗ҆́кѡ крі́нъ, є҆пїсти́мїе дв҃о, мч҃нице гдⷭ҇нѧ. Тѣ́мъ тѧ̀ согла́снѡ ѹ҆блажа́емъ.

<red>С</red>вѣ́томъ трисо́лнечныѧ свѣ́тлости ѡ҆заре́ни, къ томꙋ̀ преидо́сте ны́нѣ, сы́нове свѣ́та ꙗ҆́вльшесѧ, моли́тесѧ просвѣще́нїе дарова́ти, мч҃ницы, вѣ́рою хва́лѧщымъ вы̀.

<rubric class="inline">Бг҃оро́диченъ:</rubric> <red>Т</red>ы̀ є҆сѝ, бцⷣе, ѻ҆рꙋ́жїе на́ше и҆ стѣна̀, ты̀ є҆сѝ застꙋпле́нїе къ тебѣ̀ прибѣга́ющымъ: тѧ̀ ны́нѣ на моли́твꙋ подвиза́емъ, да и҆зба́вимсѧ ѿ вра̑гъ на́шихъ.
