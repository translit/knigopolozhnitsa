---
title: "А҆прі́ллїа к҃з"
navigation:
  key: service-menaionapr-30
  title: "А҆прі́ллїа к҃з"
  parent: service-menaionapr
  order: 30
type: "service"
---

# А҆прі́ллїа к҃з.

<rubric>Ст҃а́гѡ свѧщенномꙋ́ченика сѷмеѡ́на, сро́дника гдⷭ҇нѧ.</rubric>



<rubric>На <incipit><red>Г</red>дⷭ҇и, воззва́хъ:</incipit> стїхи̑ры пра́здника г҃, и҆ а҆пⷭ҇ла г҃, гла́съ д҃.</rubric>

<podoben>Подо́бенъ: <incipit><red>Ꙗ҆́</red>кѡ до́блѧ:</incipit></podoben>

<red>С</red>вѧще́нникъ свѧще́ннѣйшїй, страда́лецъ зако́ненъ, сро́дникъ зижди́телѧ и҆́стинный, чꙋдотво́рецъ досточꙋ́денъ, свѣти́льникъ пресвѣ́телъ, заблꙋ́ждшихъ во́ждь, сѷмеѡ́не, показа́лсѧ є҆сѝ, сто́лпъ непоколе́бленъ честны́ѧ цр҃кве, и҆ вы́шнѧгѡ наслѣ́дникъ црⷭ҇твїѧ, и҆ а҆́гг҃лѡмъ равноче́стный.

<red>П</red>о болѣ́знехъ тѣле́сныхъ, ст҃и́телю пресла́вне, по всѧ́цѣй мꙋ́цѣ многоболѣ́зненнѣй, по премно́гихъ боре́нїихъ крⷭ҇тꙋ̀ прибли́жилсѧ є҆сѝ, подо́бѧсѧ хрⷭ҇тꙋ̀ распе́ншемꙋсѧ во́лею. Тѣ́мже ра́дꙋющесѧ свѧтꙋ́ю твою̀ па́мѧть соверша́юще, сѷмеѡ́не, моли́твами твои́ми разрѣше́нїе согрѣше́нїй прїе́млемъ.

<red>В</red>ъ цр҃ковь нбⷭ҇нꙋю свѧще́ннѡ вше́лъ є҆сѝ, свѧще́ннѡ ѡ҆блива́емь, бл҃же́нне, кро́вїю, и҆ трⷪ҇цѣ предстои́ши, бога́тнѡ сїѧ́ѧ ѿтꙋ́дꙋ блиста̑нїи и҆стека́ющими, пребога́те. Тѣ́мже дне́сь, сѷмеѡ́не, твою̀ па́мѧть свѣтоно́снꙋю соверша́юще, чꙋ̑вствїѧ дꙋшѝ просвѣща́емъ.

<rubric>Сла́ва, и҆ ны́нѣ, пра́здника, и҆лѝ бг҃оро́диченъ:</rubric>

<red>Т</red>ꙋ́чами дх҃а прест҃а́гѡ, пречⷭ҇таѧ, мою̀ мы́сль ѡ҆росѝ, ꙗ҆́же ка́плю ро́ждшаѧ хрⷭ҇та̀ неизче́тнѡ, безмѣ̑рнаѧ беззакѡ́нїѧ человѣ́кѡвъ, щедро́тами и҆змы́вшꙋю: и҆зсꙋшѝ и҆сто́чникъ страсте́й мои́хъ, и҆ пото́ка мѧ̀ сподо́би пи́щи живы́ѧ при́снѡ, моли́твами твои́ми.

[Крⷭ҇тобг҃оро́диченъ: Н[а крⷭ҇тѣ́ тѧ ꙗ҆́кѡ ѹ҆зрѣ̀ пригвожде́на, гдⷭ҇и, а҆́гница и҆ мт҃и твоѧ̀ дивлѧ́шесѧ, и҆ что̀ видѣ́нїе сїѐ, взыва́ше, сн҃е вожделѣ́нне, сїѧ̑ тѝ невѣ́рный собо́ръ воздадѐ беззако́нный, и҆́же мно́гихъ твои́хъ чꙋде́съ наслади́выйсѧ; но сла́ва неизглаго́ланномꙋ соше́ствїю твоемꙋ̀, влⷣко.

<rubric>Тропа́рь, гла́съ а҃:</rubric>

<red>Х</red>рⷭ҇то́ва тѧ̀ сро́дника, сѷмеѡ́не свѧщеннонача́льниче, и҆ мꙋ́ченика тве́рда свѧще́ннѡ восхвалѧ́емъ, пре́лесть потреби́вшаго и҆ вѣ́рꙋ соблю́дшаго. Тѣ́мже дне́сь всесвѧтꙋ́ю твою̀ па́мѧть пра́зднꙋюще, грѣхѡ́въ разрѣше́нїе моли́твами твои́ми прїе́млемъ.

<rubric>Канѡ́нъ пра́здника, со і҆рмосо́мъ на ѕ҃: и҆ ст҃а́гѡ на ѕ҃. Творе́нїе і҆ѡ́сифово. Гла́съ д҃.</rubric>

## Пѣ́снь а҃.

<rubric class="inline">І҆рмо́съ:</rubric> <irmos><red>В</red>оспою̀ тебѣ̀, гдⷭ҇и бж҃е мо́й, ꙗ҆́кѡ и҆зве́лъ є҆сѝ лю́ди и҆зъ рабо́ты є҆гѵ́петскїѧ, покры́лъ же є҆сѝ колесни̑цы фараѡ́нѡвы и҆ си́лꙋ.</irmos>

<red>С</red>ѷмеѡ́не свѧще́нне, влⷣцѣ вѣнцено́сецъ предстоѧ̀, любо́вїю па́мѧть твою̀ творѧ́щымъ всесвѧще́ннꙋю согрѣше́нїй разрѣше́нїе просѝ.

<red>В</red>ѣ́триломъ ѡ҆крилѧ́емь, ст҃и́телю, кре́стнымъ, ꙗ҆́кѡ вои́стиннꙋ хла́домъ дꙋ́ха, бꙋ́ри ми́мѡ те́клъ є҆сѝ пре́лести, всесла́вне.

<red>М</red>ѵ́ромъ бжⷭ҇твеннымъ пома́за свѧще́нника тѧ̀ лю́демъ, и҆́же ѿ колѣ́на і҆ꙋ́дова прозѧбы́й хрⷭ҇то́съ, сѷмеѡ́не свѧще́нне, и҆ а҆́гг҃лѡмъ собесѣ́дниче.

<rubric class="inline">Бг҃оро́диченъ:</rubric> <red>Ꙗ҆́</red>кѡ сꙋ́щи тва́рей вы́шши, всѣ́хъ творца̀ и҆ бг҃а во чре́вѣ зачала̀ є҆сѝ, дв҃о, и҆ родила̀ є҆сѝ человѣ́кѡмъ на и҆збавле́нїе.

## Пѣ́снь г҃.

<rubric class="inline">І҆рмо́съ:</rubric> <irmos><red>Л</red>ꙋ́къ си́льныхъ и҆знемо́же, и҆ немощствꙋ́ющїи препоѧ́сашасѧ си́лою: сегѡ̀ ра́ди ѹ҆тверди́сѧ въ гдⷭ҇ѣ се́рдце моѐ.</irmos>

<red>М</red>анове́нїемъ къ бг҃ꙋ ѡ҆божа́емь ве́сь, сѷмеѡ́не, свѣтови́дѣнъ бы́лъ є҆сѝ, мꙋче́нїѧ ѡ҆блиста́ѧ сїѧ́нїемъ, свѧще́нне.

<red>Ѹ҆́</red>тро сꙋ́щымъ во тмѣ̀ возсїѧ́лъ є҆сѝ, пра́вды показꙋ́ѧ сл҃нце, и҆зъ ѻ҆́блака дв҃ы ѻ҆трокови́цы человѣ́кѡмъ возсїѧ́вшее.

<red>М</red>їрскі̑ѧ сла̑сти возненави́дѣлъ є҆сѝ, ст҃и́телей красота̀ лѣ́потна бы́лъ є҆сѝ, и҆ страда́нїемъ нбⷭ҇ныѧ сла́вы, ѻ҆́ч҃е, сподо́билсѧ є҆сѝ.

<rubric class="inline">Бг҃оро́диченъ:</rubric> <red>В</red>е́сь похвале́нїй побѣжда́етсѧ зако́нъ ѡ҆ тебѣ̀, бг҃ороди́тельнице всенепоро́чнаѧ: бг҃ъ бо и҆зъ тебє̀, ꙗ҆́коже вѣ́сть, на́съ ра́ди чл҃вѣ́къ бы́сть.

<rubric>Сѣда́ленъ, гла́съ д҃.</rubric>

<podoben>Подо́бенъ: <incipit><red>Ꙗ҆</red>ви́лсѧ є҆сѝ дне́сь:</incipit></podoben>

<red>Ꙗ҆́</red>кѡ ѕвѣздꙋ̀ вели́кꙋ цр҃ковь стѧжа́вши дне́сь бг҃огла́снаго сѷмеѡ́на, просвѣща́етсѧ зовꙋ́щи: ра́дꙋйсѧ, мꙋ́ченикѡвъ честны́й нача́льниче. <rubric class="inline">Два́жды.</rubric>

<rubric>Сла́ва, и҆ ны́нѣ, пра́здника, и҆лѝ бг҃оро́диченъ:</rubric>

<red>П</red>речⷭ҇тѣи рꙋ́цѣ твоѝ, дв҃о мт҃и, просте́рши, покры́й ѹ҆пова́ющыѧ на тѧ̀, и҆ сн҃ꙋ твоемꙋ̀ зовꙋ́щыѧ: всѣ̑мъ пода́ждь, хрⷭ҇тѐ, ми́лѡсти твоѧ̑.

<rubric class="inline">Крⷭ҇тобг҃оро́диченъ:</rubric> <red>Н</red>а дре́вѣ ви́дѧщи воздви́жена сн҃а твоего̀, пречⷭ҇таѧ, ѹ҆тро́бою мт҃рнею растерза́ема, жа́лостнѡ взыва́ла є҆сѝ: ѹ҆вы̀ мнѣ̀, ка́кѡ заше́лъ є҆сѝ, свѣ́те мо́й безлѣ́тный;

## Пѣ́снь д҃.

<rubric class="inline">І҆рмо́съ:</rubric> <irmos><red>Л</red>юбвѐ ра́ди, ще́дре, твоегѡ̀ ѻ҆́браза, на крⷭ҇тѣ̀ твое́мъ ста́лъ є҆сѝ, и҆ раста́ѧшасѧ ꙗ҆зы́цы: ты́ бо є҆сѝ, чл҃вѣколю́бче, крѣ́пость моѧ̀ и҆ хвале́нїе.</irmos>

<red>С</red>вѧщеннодѣ́йствовавъ, жє́ртвы безкрѡ́вныѧ приносѧ̀ за тѧ̀ пожре́нномꙋ и҆ поже́рлсѧ є҆сѝ ꙗ҆́кѡ а҆́гнецъ. Семꙋ̀ приве́лсѧ є҆сѝ, бг҃омꙋ́дре пребога́те.

<red>С</red>отро́шасѧ предъ лице́мъ твои́мъ, ст҃и́телю, нече́стїѧ го́ры, и҆ хо́лмы де́мѡнѡвъ всѝ раста́ѧшасѧ, хрⷭ҇тꙋ̀ ѹ҆крѣплѧ́ющꙋ тѧ̀.

<red>В</red>ысоча́йшее житїѐ и҆мы́й, пребл҃же́нне, хотѧ́й возне́слсѧ є҆сѝ на дре́во, бжⷭ҇твеннѣй стрⷭ҇ти подо́бѧсѧ, мі́ръ возне́сшемꙋ.

<rubric class="inline">Бг҃оро́диченъ:</rubric> <red>П</red>рови́дѧ ржⷭ҇тво̀ твоѐ, пречⷭ҇таѧ, тѧ̀ а҆ввакꙋ́мъ прописꙋ́етъ, ꙗ҆́кѡ присѣ́ннꙋю го́рꙋ, є҆ди́нъ бг҃ъ на́шъ и҆зъ неѧ̀ проше́лъ є҆́сть.

## Пѣ́снь є҃.

<rubric class="inline">І҆рмо́съ:</rubric> <irmos><red>П</red>росвѣще́нїе твоѐ, гдⷭ҇и, низпослѝ на́мъ, и҆ ѿ мглы̀ прегрѣше́нїй разрѣши́ ны, бл҃же, тво́й ми́ръ да́рꙋѧй.</irmos>

<red>В</red>о́лею, бл҃же́нне, пре́далъ є҆сѝ себѐ, ве́сь сожещи́сѧ ѻ҆гне́мъ мꙋче́нїѧ, блаже́нне сѷмеѡ́не, во благово́нїе та́йнѡ соблюда́емь.

<red>Ꙗ҆́</red>кѡ ѻ҆вча̀ непоро́чное пре́далъ є҆сѝ себѐ пострада́ти ѹ҆се́рднѡ, подо́бѧсѧ хрⷭ҇тꙋ̀, на́съ ра́ди пло́тїю пострада́вшемꙋ и҆ стра̑сти ѿгна́вшемꙋ.

<red>Х</red>ра́мъ бжⷭ҇твеннагѡ дх҃а бы́въ, премꙋ́дре, хра́мы і҆́дѡльскїѧ низложи́лъ є҆сѝ си́лою твои́хъ моли́твъ, и҆ заблꙋждє́нныѧ къ свѣ́тꙋ наста́вилъ є҆сѝ.

<rubric class="inline">Бг҃оро́диченъ:</rubric> <red>Ѡ҆</red> на́съ молѝ хрⷭ҇та̀, ѿ твои́хъ чⷭ҇тыхъ крове́й, пречⷭ҇таѧ ѻ҆трокови́це, въ пло́ть веще́ственнꙋю ѡ҆бле́кшасѧ, и҆ человѣ́ки ѡ҆бно́вльша.

## Пѣ́снь ѕ҃.

<rubric class="inline">І҆рмо́съ:</rubric> <irmos><red>В</red>озопѝ, проѡбразꙋ́ѧ погребе́нїе тридне́вное, прⷪ҇ро́къ і҆ѡ́на, въ ки́тѣ молѧ́сѧ: ѿ тлѝ и҆зба́ви мѧ̀, і҆и҃се, цр҃ю̀ си́лъ.</irmos>

<red>Н</red>аꙋчи́лсѧ є҆сѝ пресла́внѡ ѿ бжⷭ҇твеннагѡ сїѧ́нїѧ, ꙗ҆̀же къ бжⷭ҇твенномꙋ тѧ̀ наставлѧ́юща животꙋ̀, пребога́те, и҆ неизрече́ннагѡ ꙗ҆ви́лсѧ є҆сѝ, ст҃и́телю, и҆спо́лненъ ра́зꙋма.

<red>В</red>о́дъ тѧ̀ живото́чныхъ и҆спо́лнена дꙋхо́вныхъ, ꙗ҆́коже и҆́нꙋ рѣкꙋ̀ и҆зъ є҆де́ма и҆сходѧ́щꙋю, сѷмеѡ́не, бжⷭ҇твеннаѧ цр҃ковь ра́дꙋетсѧ и҆мꙋ́щи.

<red>С</red>ѣ́лъ є҆сѝ на высо́цѣ престо́лѣ, намѣ́стникъ бы́въ і҆а́кѡва, и҆ нра́вѡмъ прича́стникъ, ст҃и́тельство же мꙋче́нїемъ просвѣти́въ, бл҃же́нне.

<rubric class="inline">Бг҃оро́диченъ:</rubric> <red>И҆</red>сцѣлѝ неисцѣ̑льныѧ стра̑сти, бг҃оневѣ́сто, дꙋшѝ моеѧ̀, врача̀ хрⷭ҇та̀ ро́ждши человѣ́кѡмъ, стрⷭ҇тьмѝ свои́ми и҆сцѣли́вша стра̑сти.

<rubric>Конда́къ, гла́съ д҃.</rubric>

<podoben>Подо́бенъ: <incipit><red>Ꙗ҆</red>ви́лсѧ є҆сѝ дне́сь:</incipit></podoben>

<red>Ꙗ҆́</red>кѡ ѕвѣздꙋ̀ преве́лїю, цр҃ковь и҆мꙋ́щи дне́сь бг҃оглаго́ливаго сѷмеѡ́на, свѣтово́дитсѧ зовꙋ́щи: ра́дꙋйсѧ, мꙋ́ченикѡвъ честны́й вѣ́нче.

## Пѣ́снь з҃.

<rubric class="inline">І҆рмо́съ:</rubric> <irmos><red>А҆</red>враа́мстїи и҆ногда̀ въ вавѷлѡ́нѣ ѻ҆́троцы пе́щный пла́мень попра́ша, пѣ́сньми взыва́юще: ѻ҆тє́цъ на́шихъ бж҃е, бл҃гослове́нъ є҆сѝ.</irmos>

<red>Т</red>ѣ́ло мꙋ́камъ преда́въ по хрⷭ҇тѣ̀ ѹ҆се́рднѡ, не и҆змѣни́лсѧ є҆сѝ, ни ѡ҆слабѣ́лъ, взыва́ѧ, чꙋ́дне: бл҃гослове́нъ бг҃ъ ѻ҆тє́цъ на́шихъ.

<red>Б</red>жⷭ҇твенною, пребл҃же́нне, любо́вїю разже́гсѧ, мы́слїю ѻ҆гнѧ̀ веще́ственна си́льнѣйши, вопїѧ̀, бы́лъ є҆сѝ: бл҃гослове́нъ бг҃ъ ѻ҆тє́цъ на́шихъ.

<red>Ꙗ҆́</red>кѡ влⷣка, ѻ҆́ч҃е, на крⷭ҇тъ воздви́глсѧ є҆сѝ, и҆зравне́нїемъ стрⷭ҇ти ѹ҆краша́ѧсѧ, и҆ пое́ши веселѧ́сѧ: ѻ҆тє́цъ на́шихъ бж҃е, бл҃гослове́нъ є҆сѝ.

<rubric class="inline">Бг҃оро́диченъ:</rubric> <red>Д</red>в҃о бг҃омт҃и ѻ҆трокови́це, де́мѡнѡвъ стрꙋ́пе, и҆ а҆́гг҃лѡвъ благоꙋкраше́нїе, человѣ́кѡвъ спасе́нїе, смире́ннꙋю дꙋ́шꙋ мою̀ вра́жїѧ ле́сти и҆зба́ви.

## Пѣ́снь и҃.

<rubric class="inline">І҆рмо́съ:</rubric> <irmos><red>Н</red>а крⷭ҇тѣ̀ пло́тїю пригвожде́ннаго, и҆ показа́вшаго на́мъ ѻ҆рꙋ́жїе во спасе́нїе, ѻ҆́троцы, превозноси́те хрⷭ҇та̀ бг҃а на́шего во вѣ́ки.</irmos>

<red>В</red>сю̀ зарю̀ ѹ҆тѣ́шителевꙋ чи́стымъ твои́мъ, сѷмеѡ́не, прїе́мъ се́рдцемъ, тмꙋ̀ де́мѡнѡвъ несвѣ́тлꙋю потреби́лъ є҆сѝ, вѣ̑рныѧ просвѣти́въ.

<red>М</red>о́ре лю́тагѡ ѕловѣ́рїѧ и҆зсꙋши́въ, стрꙋѧ́ми бжⷭ҇твенныхъ ѹ҆че́нїй твои́хъ всѧ́кꙋ напои́лъ є҆сѝ дꙋ́шꙋ, кла́съ вѣ́ры плодоносѧ́щꙋю.

<red>Ꙗ҆</red>ви́лсѧ є҆сѝ свѧще́нникъ твое́ю кро́вїю, мч҃ниче, вше́дъ въ цр҃ковь бжⷭ҇твеннꙋ, и҆дѣ́же всегда̀ зри́ши тебє̀ ра́ди ꙗ҆́кѡ непоро́чно а҆́гнѧ поже́ршагосѧ.

<rubric class="inline">Бг҃оро́диченъ:</rubric> <red>Д</red>а тѧ̀ гла́сы благода́рственными возвесели́вшꙋю на́шъ ро́дъ воспое́мъ, покры́й и҆ сохранѝ на́съ, бг҃оневѣ́сто, ѿ всѧ́кагѡ вре́да.

## Пѣ́снь ѳ҃.

<rubric class="inline">І҆рмо́съ:</rubric> <irmos><red>Р</red>жⷭ҇тво̀ твоѐ нетлѣ́нно ꙗ҆ви́сѧ: бг҃ъ и҆зъ бокꙋ̀ твоє́ю про́йде, ꙗ҆́кѡ плотоно́сецъ ꙗ҆ви́сѧ на землѝ, и҆ съ человѣ́ки поживѐ. Тѧ̀, бцⷣе, тѣ́мъ всѝ велича́емъ.</irmos>

<red>Ꙗ҆́</red>коже сто́лпъ ѻ҆́гненъ, пребл҃же́нне, ꙗ҆ви́лсѧ є҆сѝ, лю́ди предводѧ̀ нѡ́выѧ и҆зъ є҆гѵ́петскїѧ ле́сти, и҆ къ землѝ ѡ҆бѣтова́нїѧ бжⷭ҇твеннагѡ, мч҃ниче свѧщеннотаи́нниче всече́стне, преве́лъ є҆сѝ.

<red>С</red>і́мѡнъ сѷмеѡ́нъ, сꙋгꙋ́бо зва́нїе и҆мѣ́лъ є҆сѝ, сꙋгꙋ́бо є҆стество́мъ сꙋ́щее сло́во предъ безбо́жными бг҃осло́вивъ, и҆ крⷭ҇тꙋ̀ прибли́живсѧ. Тѣ́мже тѧ̀ всѝ соше́дшесѧ ѹ҆блажа́емъ.

<red>Д</red>е́нь пра́здника па́мѧть твою̀ соверша́етъ цр҃ковь, съ бжⷭ҇твеннымъ тѧ̀ почита́ющи і҆а́кѡвомъ, сѷмеѡ́не, моле́бнѡ: є҆гѡ́же сѣда́лище прїѧ́лъ є҆сѝ, свѧще́нне.

<rubric class="inline">Бг҃оро́диченъ:</rubric> <red>С</red>вѣ́томъ мѧ̀ ѡ҆зарѝ бжⷭ҇твеннымъ, свѣ́та жили́ще, дв҃о, страсте́й мои́хъ тмꙋ̀, и҆ сласте́й глꙋбо́кꙋю но́щь, бг҃ороди́тельнице пречⷭ҇таѧ, ѿгонѧ́щи.



<rubric>На лїтꙋргі́и, Прокі́менъ, гла́съ и҃:</rubric>

<red>В</red>о всю̀ зе́млю и҆зы́де вѣща́нїе и҆́хъ, и҆ въ концы̀ вселе́нныѧ глаго́лы и҆́хъ.

<rubric class="inline">Сті́хъ:</rubric> <red>Н</red>б҃са̀ повѣ́даютъ сла́вꙋ бж҃їю:

<rubric>А҆пⷭ҇лъ къ корі́нѳѧнѡмъ, зача́ло рл҃а.</rubric>

<rubric class="inline">А҆ллилꙋ́їа, гла́съ а҃:</rubric> <red>И҆</red>сповѣ́дѧтъ небеса̀ чꙋдеса̀ твоѧ̑, гдⷭ҇и.

<rubric>Є҆ѵⷢ҇лїе матѳе́а, зача́ло н҃ѕ.</rubric>

<rubric class="inline">Прича́стенъ:</rubric> <incipit><red>В</red>о всю̀ зе́млю:</incipit>
