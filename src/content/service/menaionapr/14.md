---
title: "А҆прі́ллїа г҃і"
navigation:
  key: service-menaionapr-14
  title: "А҆прі́ллїа г҃і"
  parent: service-menaionapr
  order: 14
type: "service"
---

# А҆прі́ллїа г҃і.

<rubric>Ст҃а́гѡ сщ҃енномꙋ́ченика а҆рте́мона.</rubric>



<rubric>На <incipit><red>Г</red>дⷭ҇и, воззва́хъ:</incipit> стїхи̑ры, гла́съ а҃. </rubric>

<podoben>Подо́бенъ: <incipit><red>Н</red>бⷭ҇ныхъ чинѡ́въ:</incipit></podoben>

<red>С</red>о безпло́тными совокꙋпи́лсѧ є҆сѝ, на землѝ живы́й, и҆ съ ни́ми непреста́ннѡ слꙋ́жиши трⷪ҇цѣ, а҆рте́моне бг҃обл҃же́нне. Ѿѻнꙋ́дꙋже при́снѡ ꙗ҆́кѡ нбⷭ҇ный человѣ́къ ходѧ̀, вы́шнимъ ѹ҆чи́ши земны̑ѧ бжⷭ҇твєннымъ чꙋдесє́мъ.

<red>Б</red>жⷭ҇твеннымъ сїѧ́нїемъ ѡ҆зарѧ́емь, мно́гими мꙋ́ками и҆знꙋри́лъ є҆сѝ твоѐ тѣ́ло, къ невеще́ственнѣй преста́вивсѧ зарѝ: є҆́юже разрѣши́лъ є҆сѝ мольба́ми твои́ми страсте́й ѡ҆мраче́ннꙋю но́щь, мꙋ́дре, ѡ҆зарѧ́ѧ дꙋ́шы на́шѧ.

<red>Ѡ҆</red> творѧ́щихъ твою̀ па́мѧть, сщ҃енномч҃ниче, вѣ́рнѡ, и҆ мнѡ́гїѧ по́двиги честна́гѡ твоегѡ̀ мꙋче́нїѧ пою́щихъ, не преста́й молѧ̀ при́снѡ, сохрани́ти ѿ бѣ́дъ и҆ скорбе́й, и҆ бꙋ́дꙋщїѧ и҆зба́витисѧ си̑мъ тлѝ, а҆рте́моне мч҃ниче бг҃опроповѣ́дниче.

<rubric>Сла́ва, и҆ ны́нѣ, бг҃оро́диченъ:</rubric>

<red>П</red>ра́вомъ гнилы́мъ попо́лзсѧ, ни́цъ лежꙋ̀, и҆ къ твое́й, дв҃о, притека́ю тишинѣ̀, ѿ бꙋ́ри сопроти́вныѧ, и҆ и҆скꙋше́нїй многоѻбра́зныхъ мѧ̀ и҆зба́ви: да пою̀ твою̀ бл҃года́ть непреста́ннѡ, бцⷣе мт҃и приснодв҃о.

<rubric class="inline">Крⷭ҇тобг҃оро́диченъ:</rubric> <red>Ѹ҆</red> крⷭ҇та̀ предстоѧ́щи сн҃а и҆ бг҃а твоегѡ̀, и҆ долготерпѣ́нїе тогѡ̀ смотрѧ́ющи, гл҃го́лаше пла́чꙋщи, мт҃и чⷭ҇таѧ: ѹ҆вы̀ мнѣ̀, ча́до сладча́йшее, что̀ сїѧ̑ стра́ждеши непра́веднѡ, сло́ве бж҃їй, да спасе́ши человѣ́чество;

<rubric>Канѡ́нъ, є҆гѡ́же краегране́сїе, по а҆лфави́тꙋ. Гла́съ и҃.</rubric>

## Пѣ́снь а҃.

<rubric class="inline">І҆рмо́съ:</rubric> <irmos><red>В</red>о́дꙋ проше́дъ ꙗ҆́кѡ сꙋ́шꙋ, и҆ є҆гѵ́петскагѡ ѕла̀ и҆збѣжа́въ, і҆и҃льтѧнинъ вопїѧ́ше: и҆зба́вителю и҆ бг҃ꙋ на́шемꙋ пои́мъ.</irmos>

<red>Ѿ</red>верза́ѧ ра́зꙋма сокрѡ́вища пода́тель, и҆ си́хъ бл҃года́ть подава́етъ ѻ҆би́льнѡ слове́съ, вѣ́рою восхвалѧ́ющымъ страда́льца є҆гѡ̀ а҆рте́мона.

<red>С</red>трѣло́ю пресла́дкїѧ любвѐ хрⷭ҇то́вы ѹ҆ѧ́звена, ѿ ю҆́ности тѧ̀, мꙋ́дре, тѣле́сное пристра́стїе, а҆рте́моне, сегѡ̀ любвѐ не ѿсѣчѐ.

<red>В</red>ъ писа̑нїѧ прини́къ прилѣ́жнѡ, бжⷭ҇твеннагѡ во глꙋбинꙋ̀, а҆рте́моне, и҆звле́клъ є҆сѝ, мꙋ́дре, ра́зꙋма лꙋ́чшагѡ бога́тство, и҆́мже всѧ̑ вѣ̑рныѧ ѡ҆богати́лъ є҆сѝ.

<rubric class="inline">Бг҃оро́диченъ:</rubric> <red>З</red>емноро́днїи ржⷭ҇тво́мъ твои́мъ ѿ землѝ къ высотѣ̀ нбⷭ҇нѣй вознесо́хомсѧ вои́стиннꙋ, чⷭ҇таѧ бцⷣе, и҆ а҆́гг҃льскимъ ликостоѧ́нїємъ причто́хомсѧ.

## Пѣ́снь г҃.

<rubric class="inline">І҆рмо́съ:</rubric> <irmos><red>Т</red>ы̀ є҆сѝ ѹ҆твержде́нїе притека́ющихъ къ тебѣ̀, гдⷭ҇и, ты̀ є҆сѝ свѣ́тъ ѡ҆мраче́нныхъ, и҆ пое́тъ тѧ̀ дꙋ́хъ мо́й.</irmos>

<red>С</red>и́лою дх҃а ѡ҆дѣ́ѧнъ, побѣди́лъ є҆сѝ ѡ҆полчє́нїѧ, ꙗ҆̀же на зижди́телѧ, а҆рте́моне вседо́блїй.

<red>Ѹ҆</red>гаси́лъ є҆сѝ пе́щь безбо́жїѧ, прпⷣбне, страда́льческихъ крове́й твои́хъ ѡ҆дождє́нїи, а҆рте́моне пресла́вне.

<red>К</red>ипѧ̀ бжⷭ҇твеннымъ раче́нїемъ, и҆ разжига́емь бжⷭ҇твенною любо́вїю, прпⷣбне, за сїю̀ пострада́лъ є҆сѝ.

<rubric class="inline">Бг҃оро́диченъ:</rubric> <red>Р</red>азрѣшѝ ржⷭ҇тво̀ твоѐ грѣхѡ́въ на́шихъ, чⷭ҇таѧ, вины̑, и҆ пра́вдою всѧ̑ вѣ̑рныѧ свѧза̀.

<rubric>Сѣда́ленъ, гла́съ д҃.</rubric>

<podoben>Подо́бенъ: <incipit><red>С</red>ко́рѡ предварѝ:</incipit></podoben>

<red>И҆</red>сповѣ̑данїи свѧще́нными подо́бствовавъ, и҆ мч҃нически жи́знь соверши́въ, къ нб҃сѝ восте́клъ є҆сѝ, а҆рте́моне мꙋ́дре, вѣне́цъ неꙋвѧда́емый ѿ бг҃а прїе́мь. Тѣ́мъ свѧтꙋ́ю твою̀ пра́зднꙋемъ па́мѧть, вопїю́ще: помѧни́ ны, свѧщенномꙋ́чениче, хрⷭ҇тꙋ̀ предстоѧ̀.

<rubric>Сла́ва, и҆ ны́нѣ, бг҃оро́диченъ:</rubric>

<red>Ѡ҆</red>бнови́ла є҆сѝ, чⷭ҇таѧ, бжⷭ҇твеннымъ ржⷭ҇тво́мъ твои́мъ, и҆стлѣ́вшее во страсте́хъ земноро́дныхъ ме́ртвенное сꙋщество̀ и҆ воздви́гла є҆сѝ всѧ̑ ѿ сме́рти къ животꙋ̀ нетлѣ́нїѧ. Тѣ́мже тѧ̀ по до́лгꙋ блажи́мъ всѝ, дв҃о препросла́вленнаѧ, ꙗ҆́коже прорекла̀ є҆сѝ.

<rubric class="inline">Крⷭ҇тобогоро́диченъ:</rubric> <red>Н</red>а крⷭ҇тѣ́ тѧ возвы́шена ꙗ҆́кѡ ѹ҆зрѣ̀ пречⷭ҇таѧ мт҃и твоѧ̀, сло́ве бж҃їй, мт҃рски рыда́юще вѣща́ше: что̀ но́вое и҆ стра́нное сїѐ чꙋ́до, сн҃е мо́й; ка́кѡ, жи́знь всѣ́хъ, вкꙋша́еши сме́рти, ѡ҆живи́ти мє́ртвыѧ хотѧ̀, ꙗ҆́кѡ милосе́рдъ.

## Пѣ́снь д҃.

<rubric class="inline">І҆рмо́съ:</rubric> <irmos><red>Ѹ҆</red>слы́шахъ, гдⷭ҇и, смотре́нїѧ твоегѡ̀ та́инство, разꙋмѣ́хъ дѣла̀ твоѧ̑, и҆ просла́вихъ твоѐ бжⷭ҇тво̀.</irmos>

<red>Ж</red>е́ртва твоѧ̀, сла́вне, на же́ртвенникъ нбⷭ҇ный вознесе́сѧ, и҆ бл҃гопрїѧ́тна влⷣцѣ всѣ́хъ ны́нѣ бы́сть.

<red>В</red>ъ видѣ́нїе лꙋ́чшее возне́съ ѹ҆́мъ, а҆рте́моне прпⷣбне, наꙋчи́лсѧ є҆сѝ та̑инъ хрⷭ҇то́выхъ, за ни́хже и҆ пострада́лъ є҆сѝ.

<red>В</red>одрꙋзи́всѧ на недви́жимѣмъ ка́мени зижди́телевы, преподо́бне, любвѐ, прилѡ́ги и҆ треволнє́нїи врагѡ́въ не поколеба́лсѧ є҆сѝ весьма̀ мы́слїю.

<rubric class="inline">Бг҃оро́диченъ:</rubric> <red>Ꙗ҆́</red>кѡ неистоща́емое, влⷣчце, тѧ̀ дарова́нїй сокро́вище и҆мꙋ́ще, незави̑стныѧ да́ры чꙋде́съ ѿ тебє̀ всѝ прїе́млемъ.

## Пѣ́снь є҃.

<rubric class="inline">І҆рмо́съ:</rubric> <irmos><red>П</red>росвѣтѝ на́съ повелѣ̑нїи твои́ми, гдⷭ҇и, и҆ мы́шцею твое́ю высо́кою, тво́й ми́ръ пода́ждь на́мъ, чл҃вѣколю́бче.</irmos>

<red>В</red>олна́мъ, мꙋ́дре, безбо́жїѧ запрети́въ, спа́слъ є҆сѝ лю́ди благопокѡрли́выѧ, наста́вль во приста́нище вѣ́ры.

<red>С</red>вѣти́льникъ свѣ́телъ, въ нощѝ ле́сти, прпⷣбне, возсїѧ́въ добродѣ́телей свѣ́томъ бг҃оразꙋ́мїѧ, на свѣ́тъ человѣ́ки напра́вилъ є҆сѝ.

<red>Т</red>аи́нникъ хрⷭ҇то́въ бы́въ, а҆рте́моне прпⷣбне, неизрече́нныхъ та̑инъ, себѐ прине́слъ є҆сѝ томꙋ̀ прїѧ́тнꙋ же́ртвꙋ страда́нїемъ.

<rubric class="inline">Бг҃оро́диченъ:</rubric> <red>Ѿ</red> скве́рны мѧ̀ страсте́й и҆ ѡ҆калѧ́нїѧ ѡ҆чи́щши, дꙋ́шꙋ мою̀, бг҃оневѣ́сто, твои́ми моли́твами, чи́стꙋ бг҃ꙋ предста́ви.

## Пѣ́снь ѕ҃.

<rubric class="inline">І҆рмо́съ:</rubric> <irmos><red>Ѡ҆</red>чи́сти мѧ̀, сп҃се, мнѡ́га бо беззакѡ́нїѧ моѧ̑, и҆ и҆зъ глꙋбины̀ ѕѡ́лъ возведѝ, молю́сѧ: къ тебѣ́ бо возопи́хъ, и҆ ѹ҆слы́ши мѧ̀, бж҃е спасе́нїѧ моегѡ̀.</irmos>

<red>З</red>ако́ннѡ за хрⷭ҇та̀ страда́въ, а҆рте́моне, ѡ҆бличи́лъ є҆сѝ беззако́ннꙋющихъ вра̑гъ ѕлочести́вое велѣ́нїе: тѣ́мже зако́ненъ мч҃никъ показа́лсѧ є҆сѝ, бжⷭ҇твенными побѣ́дами вѣнча́емь.

<red>И҆</red>зсꙋши́въ мꙋ̑тныѧ пото́ки безбо́жїѧ слове́съ твои́хъ ѻ҆гне́мъ, свѣ̑тлыѧ и҆сточи́лъ є҆сѝ рѣ́ки вѣ́ры бг҃оразꙋ́мїѧ вѣ̑рнымъ, а҆рте́моне прпⷣбне.

<red>В</red>оѡрꙋжи́въ, сла́вне, по́мыслъ на бори́телѧ ѕмі́ѧ, до́блимъ соплете́нїемъ, а҆рте́моне, низложи́въ є҆го̀, ме́ртва показа́лъ є҆сѝ, и҆ ѿ гдⷭ҇а побѣ́ды вѣне́цъ прїѧ́лъ є҆сѝ.

<rubric class="inline">Бг҃оро́диченъ:</rubric> <red>Б</red>ы́хомъ ме́ртвїи безсме́ртнїи, бжⷭ҇твенною бл҃года́тїю ржⷭ҇тва̀ твоегѡ̀, и҆ тлѣ́нїѧ пе́рвагѡ и҆зба́вихомсѧ, бцⷣе чⷭ҇таѧ, и҆ нетлѣ́нїѧ ѻ҆де́ждею ѹ҆краси́хомсѧ.

## Пѣ́снь з҃.

<rubric class="inline">І҆рмо́съ:</rubric> <irmos><red>Ѿ</red> і҆ꙋде́и доше́дше, ѻ҆́троцы въ вавѷлѡ́нѣ и҆ногда̀ вѣ́рою трⷪ҇ческою пла́мень пе́щный попра́ша, пою́ще: ѻ҆ц҃є́въ бж҃е, бл҃гослове́нъ є҆сѝ.</irmos>

<red>Ѻ҆</red>гне́мъ распала́емь бжⷭ҇твенною влⷣки любо́вїю, мч҃ниче сла́вне, въ по́двигъ трꙋдѡ́въ ѹ҆се́рднѡ во́лею вте́клъ є҆сѝ, зовы́й: ѻ҆тє́цъ на́шихъ бж҃е, бл҃гослове́нъ є҆сѝ.

<red>С</red>и́лою паракли́товою ѡ҆блече́нъ, мч҃ниче, ꙗ҆́кѡ а҆пⷭ҇ли, пре́лести ѡ҆полчє́нїѧ до́блимъ терпѣ́нїемъ побѣди́въ, пѣ́лъ є҆сѝ: ѻ҆тє́цъ на́шихъ бж҃е, бл҃гослове́нъ є҆сѝ.

<red>Ц</red>ѣломꙋ́дрїемъ житїѐ ѹ҆краси́въ, и҆ тѣ́ло чистото́ю, чи́стѡ хрⷭ҇тꙋ̀, а҆рте́моне, свѧщеннодѣ́йствовалъ є҆сѝ, поѧ̀ и҆ воспѣва́ѧ бл҃года́рствєннаѧ: ѻ҆тє́цъ на́шихъ бж҃е, бл҃гослове́нъ є҆сѝ.

<rubric class="inline">Бг҃оро́диченъ:</rubric> <red>Д</red>а всѧ̑ привлече́тъ къ нбⷭ҇нѣй сла́вѣ творе́цъ всегѡ̀, и҆зъ тебє̀, бг҃ороди́тельнице, бл҃гоизво́ли роди́тисѧ, и҆ съ на́ми, ꙗ҆́кѡ чл҃вѣколю́бецъ и҆ бл҃годѣ́тель бг҃ъ, пло́тїю пожи́ти.

## Пѣ́снь и҃.

<rubric class="inline">І҆рмо́съ:</rubric> <irmos><red>Ц</red>р҃ѧ̀ нбⷭ҇наго, є҆го́же пою́тъ вѡ́и а҆́гг҃льстїи, хвали́те и҆ превозноси́те во всѧ̑ вѣ́ки.</irmos>

<red>Ц</red>р҃ѧ̀ нбⷭ҇наго, ꙗ҆́коже предпоче́лъ є҆сѝ по достоѧ́нїю ѿ всѣ́хъ земны́хъ, съ си́мъ во вѣ́ки, а҆рте́моне, сра́дꙋешисѧ.

<red>П</red>ревознесе́на тѧ̀ дꙋше́ю къ зижди́телю, прило́зи мꙋчи́телей, стрⷭ҇тоно́сче, ника́коже сегѡ̀ ѿвлеко́ша любвѐ.

<red>С</red>вѣ́та бжⷭ҇твеннагѡ блиста́ньми, страстоте́рпче, просвѣ́щсѧ, вше́дъ въ незаходи́мый же́ртвенникъ та̑инъ, ꙗ҆́кѡ таи́нникъ неизрече́нныхъ.

<rubric class="inline">Бг҃оро́диченъ:</rubric> <red>И҆́</red>же человѣ́ческое є҆стество̀ прїе́мый, бцⷣе, и҆зъ тебє̀ па́че ѹ҆ма̀ и҆ сло́ва, сы́ны человѣ́чєскїѧ содѣ́ла свѡ́йственны.

## Пѣ́снь ѳ҃.

<rubric class="inline">І҆рмо́съ:</rubric> <irmos><red>В</red>ои́стиннꙋ бцⷣꙋ тѧ̀ и҆сповѣ́дꙋемъ, спасе́ннїи тобо́ю, дв҃о чⷭ҇таѧ, съ безпло́тными ли́ки тѧ̀ велича́юще.</irmos>

<red>З</red>и́мꙋ безбо́жїѧ, мч҃ниче, прете́къ, во благоче́стїѧ ве́снꙋ дости́глъ є҆сѝ, и҆ сл҃нца сла́вы свѣ́та сподо́билсѧ є҆сѝ.

<red>Д</red>ꙋше́вными и҆ разꙋ́мными ѻ҆чесы̀ прови́дѣвъ ѡ҆деснꙋ́ю тебє̀ стоѧ́ща гдⷭ҇а, не поколеба́лсѧ є҆сѝ мꙋ́къ, а҆рте́моне, волна́ми.

<red>Ꙗ҆́</red>кѡ бжⷭ҇твенныѧ неизрече́нныѧ сла́вы, страстоте́рпче, сподо́бльсѧ со стрⷭ҇тоте́рпцы и҆ ѹ҆ч҃никѝ хрⷭ҇тѡ́вы, ѡ҆ на́съ ѹ҆молѝ сего̀, ꙗ҆́кѡ бл҃гоꙋтро́бнаго.

<rubric class="inline">Бг҃оро́диченъ:</rubric> <red>С</red>вы́ше, бцⷣе, твои́мъ бл҃гоꙋтро́бїемъ на́шꙋ нищетꙋ̀ посѣтѝ, и҆ ѿ тлѝ и҆ бѣ́дъ на́съ и҆зба́ви.
