---
title: "А҆прі́ллїа є҃і"
navigation:
  key: service-menaionapr-16
  title: "А҆прі́ллїа є҃і"
  parent: service-menaionapr
  order: 16
type: "service"
---

# А҆прі́ллїа є҃і.

<rubric>Ст҃ы́хъ а҆пⷭ҇лъ, а҆рїста́рха, пꙋ́да и҆ трофі́ма.</rubric>



<rubric>На <incipit><red>Г</red>дⷭ҇и, воззва́хъ:</incipit> стїхи̑ры, гла́съ а҃. </rubric>

<podoben>Подо́бенъ: <incipit><red>В</red>сехва́льнїи мч҃ницы:</incipit></podoben>

<red>С</red>ло́вомъ бжⷭ҇твеннагѡ ра́зꙋма лю́ди неразꙋ́мїѧ, премꙋ́дрїи, всеконе́чнѣ и҆зба́висте, и҆ приведо́сте спаса́ємы сїѧ̑ сло́вꙋ, возсїѧ́вшемꙋ и҆зъ нерожде́нна ѻ҆ц҃а̀, а҆пⷭ҇ли. Того̀ моли́те, дарова́ти дꙋша́мъ на́шымъ ми́ръ и҆ ве́лїю млⷭ҇ть.

<red>П</red>ꙋ́да и҆ а҆рїста́рха ꙗ҆́вѣ и҆ бжⷭ҇твеннаго трофі́ма, и҆́стинныѧ хрⷭ҇топроповѣ́дники, восхва́лимъ: пре́лести бо зи́мꙋ теплото́ю бжⷭ҇твенныѧ бл҃года́ти разори́ша, и҆ ны́нѣ къ незаходи́момꙋ сїѧ́нїю всели́шасѧ, воздаѧ̑нїѧ трꙋдѡ́въ прїе́мше, и҆ прича́стїемъ неизрече́ннымъ ѡ҆божа́еми.

<red>П</red>а́ѵлꙋ послѣ́дꙋюще сла́вномꙋ ѹ҆чи́телю, сла́внїи, мнѡ́ги бѣды̑ под̾ѧ́сте, въ ю҆зи́лищахъ заключа́еми, приѡбща́ющесѧ болѣ́знемъ, мече́мъ же на коне́цъ во главы̑ ѹ҆сѣка́еми пострада́сте. Хрⷭ҇тꙋ̀ моли́тесѧ, дарова́ти дꙋша́мъ на́шымъ ми́ръ и҆ ве́лїю ми́лость.

<rubric>Сла́ва, и҆ ны́нѣ, бг҃оро́диченъ:</rubric>

<red>Ѹ҆</red>вы̀ мнѣ̀! Что̀ бꙋ́дꙋ; ѹ҆́мъ и҆ дꙋ́шꙋ, и҆ тѣ́ло ѡ҆скверни́хъ прегрѣше́ньми. Что̀ сотворю̀; ка́кѡ же и҆збѣжꙋ̀ пла́мене нестерпи́магѡ, нерѣши́мыхъ ѹ҆́зъ и҆ вѣ́чныхъ; но, ѽ всенепоро́чнаѧ! Пре́жде конца̀ молѝ сн҃а твоего̀, пода́ти мѝ ѡ҆ставле́нїе.

<rubric class="inline">Крⷭ҇тобг҃оро́диченъ:</rubric> <red>Д</red>в҃а нескве́рнаѧ, и҆ногда̀ на дре́вѣ ви́дѣвши, є҆го́же родѝ и҆зъ безсѣ́менныѧ ѹ҆тро́бы, не терпѧ́щи ѹ҆тро́бнагѡ ѹ҆ѧзвле́нїѧ, власы̀ терза́ющи, гл҃го́лаше, ма́нїемъ содержа́й тва́рь всю̀, ка́кѡ, ꙗ҆́кѡ ѡ҆сꙋжде́нный, на крⷭ҇тъ вознесе́нъ є҆сѝ, всѧ́кѡ хотѧ́й спастѝ человѣ́чество;

<rubric>Канѡ́нъ, творе́нїе і҆ѡ́сифово, гла́съ ѕ҃, є҆гѡ́же краегране́сїе: <acrostic><red>Б</red>ж҃їимъ ѹ҆чн҃кѡмъ бжⷭ҇твеннꙋю воспѣва́ю пѣ́снь.</acrostic></rubric>



## Пѣ́снь а҃.

<rubric class="inline">І҆рмо́съ:</rubric> <irmos><red>Ꙗ҆́</red>кѡ по сꙋ́хꙋ пѣшеше́ствовавъ і҆и҃ль по бе́зднѣ стопа́ми, гони́телѧ фараѡ́на ви́дѧ потоплѧ́ема, бг҃ꙋ побѣ́днꙋю пѣ́снь, пои́мъ, вопїѧ́ше.</irmos>

<red>П</red>ресто́лꙋ бж҃їю предстоѧ́ще, ꙗ҆́кѡ слꙋги̑, ꙗ҆́кѡ хрⷭ҇тѡ́вы слꙋжи́тели, ꙗ҆́кѡ свѣти́льницы мы́сленнїи, просвѣще́нїе проси́те на́мъ, чтꙋ́щымъ ва́шꙋ па́мѧть, а҆пⷭ҇ли.

<red>Н</red>а землѝ за милосе́рдїе ꙗ҆́вльсѧ, ѹ҆ч҃никѝ и҆збра̀, и҆ слꙋжи́тели ва́съ, со и҆ны́ми мно́жайшими є҆гѡ̀ возвѣща́ющыѧ всю́дꙋ бжⷭ҇твенное хотѣ́нїе.

<red>С</red>вѧще́ннѣйшїй ли́къ свѧще́нныхъ хрⷭ҇то́выхъ се́дмьдесѧтъ сочта́вшесѧ ѹ҆чени̑къ, съ па́ѵломъ всю̀ зе́млю ѹ҆че́ньми бжⷭ҇твеннагѡ свѣ́та просвѣти́сте.

<red>С</red>вѧще́ннѣйшїй пꙋ́дъ и҆ сла́вный, мꙋ́дрый а҆рїста́рхъ съ трофі́момъ, ꙗ҆́кѡ ѕвѣ́зды свѣтоза̑рныѧ возсїѧ́ша на землѝ, пре́лести ѡ҆мраче́нїе ѿгонѧ́ше.

<rubric class="inline">Бг҃оро́диченъ:</rubric> <red>Д</red>а ни̑жнїѧ съ вы́шними премно́жествомъ милосе́рдїѧ, пречⷭ҇таѧ, совокꙋпи́тъ, бг҃ъ пло́ть прїѧ́тъ ѿ тебє̀, и҆ пребы́сть є҆́же бѣ̀ и҆ по воплоще́нїи.

## Пѣ́снь г҃.

<rubric class="inline">І҆рмо́съ:</rubric> <irmos><red>Н</red>ѣ́сть свѧ́тъ, ꙗ҆́коже ты̀, гдⷭ҇и бж҃е мо́й, вознесы́й ро́гъ вѣ́рныхъ твои́хъ, бл҃же, и҆ ѹ҆тверди́вый на́съ на ка́мени и҆сповѣ́данїѧ твоегѡ̀.</irmos>

<red>С</red>ꙋ́ще съ па́ѵломъ сла́внымъ, съ ни́мъ ве́сь мі́ръ ꙗ҆́кѡ ѕвѣ́зды съ со́лнцемъ проидо́сте, свѣ́томъ проповѣ́данїѧ свѧще́ннагѡ, невѣ́дѣнїѧ тмꙋ̀ ѿгонѧ́ще.

<red>В</red>ели́кими болѣ́зньми плотски́ми болѣ́зненный ѿѧ́ша грѣ́хъ ѿ среды̀, сло́ва ѹ҆чн҃цы̀, безболѣ́зненный вѣ̑рнымъ въ вы́шнихъ поко́й ѡ҆брꙋчи́вше.

<red>П</red>ѡ́двиги бжⷭ҇твенными вои́стиннꙋ вра́жїю ѕло́бꙋ разори́сте всю̀: и҆ хра́мы і҆́дѡльскїѧ низлага́юще, бг҃ꙋ человѣ́ки хра́мы сотвори́сте.

<rubric class="inline">Бг҃оро́диченъ:</rubric> <red>П</red>ита́еши млеко́мъ всѣ́хъ пита́телѧ, дв҃о, рожде́ннаго безъ тлѝ и҆зъ пречⷭ҇тагѡ твоегѡ̀ чре́ва, и҆ сокрꙋшє́нныѧ тле́ю человѣ́ки па́ки назида́юща.

<rubric>Сѣда́ленъ, гла́съ а҃.</rubric>

<podoben>Подо́бенъ: <incipit><red>Г</red>ро́бъ тво́й, сп҃се:</incipit></podoben>

Ꙗ҆́кѡ ѹ҆́тро бг҃олѣ́пнѡ возсїѧ́вше мі́рꙋ, тмꙋ̀ глꙋбо́кꙋю ѿгна́сте вѣ́рою пре́лести, а҆пⷭ҇ли, и҆ дꙋ́шы просвѣти́сте. Тѣ́мже всѧ̀ свѣтоза́рнаѧ цр҃ковь пое́тъ дне́сь свѣтоно́снꙋю ва́шꙋ па́мѧть, хрⷭ҇та̀ велича́ющи.

<rubric>Сла́ва, и҆ ны́нѣ, бг҃оро́диченъ:</rubric>

<red>Ѹ҆</red>пова́нїе хрⷭ҇тїа́нъ, прест҃а́ѧ дв҃о, є҆го́же родила̀ є҆сѝ бг҃а, па́че ѹ҆ма́ же и҆ сло́ва, непреста́ннѡ молѝ съ вы́шними си́лами, пода́ти ѡ҆ставле́нїе грѣхѡ́въ на́шихъ всѣ́хъ, и҆ и҆справле́нїѧ житїѧ̀, вѣ́рою и҆ любо́вїю при́снѡ тѧ̀ сла́вѧщымъ.

<rubric class="inline">Крⷭ҇тобг҃оро́диченъ:</rubric> <red>Н</red>ескве́рнаѧ а҆́гница, а҆́гнца и҆ па́стырѧ повѣ́шена на дре́вѣ ме́ртва зрѧ́щи, пла́чꙋщи вѣща́ше, мт҃рски восклица́ющи: ка́кѡ претерплю̀ твоѐ, є҆́же па́че сло́ва, сн҃е мо́й, сни́тїе, и҆ вѡ́льныѧ стрⷭ҇ти, бж҃е пребл҃гі́й;

## Пѣ́снь д҃.

<rubric class="inline">І҆рмо́съ:</rubric> <irmos><red>Х</red>рⷭ҇то́съ моѧ̀ си́ла, бг҃ъ и҆ гдⷭ҇ь, честна́ѧ цр҃ковь бг҃олѣ́пнѡ пое́тъ, взыва́ющи, ѿ смы́сла чи́ста, ѡ҆ гдⷭ҇ѣ пра́зднꙋющи.</irmos>

<red>П</red>ресꙋ́щнаѧ трⷪ҇ца, ꙗ҆́кѡ трисвѣ́тлꙋю возжжѐ свѣщꙋ̀, свѧщє́нныѧ пꙋ́да же и҆ трофі́ма, и҆ а҆рїста́рха, зе́млю бжⷭ҇твеннымъ сло́вомъ ѡ҆зарѧ́ющыѧ.

<red>П</red>а́ѵлꙋ ꙗ҆ви́стесѧ мꙋ́дрїи спꙋ̑тницы, гонє́нїѧ съ ни́мъ многови̑дна, и҆ бѣды̑, сла́внїи, бꙋ́дꙋщїѧ ра́ди жи́зни, веселѧ́щесѧ претерпѣ́сте.

<red>К</red>ро́вными течє́нїи ѡ҆свѧти́сте всю̀ тва́рь стра́ждꙋще, сквє́рныѧ крѡ́ви, де́мѡнѡмъ приноси̑мыѧ, хрⷭ҇то́вою си́лою ѹ҆праздни́сте, а҆пⷭ҇ли.

<rubric class="inline">Бг҃оро́диченъ:</rubric> <red>К</red>рѣ́пость моѧ̀, пречⷭ҇таѧ, и҆ прибѣ́жище, и҆ неѡбори́маѧ стѣна̀, и҆ къ бг҃ꙋ моли́твенница сꙋ́щи, вѣ́чнагѡ мѧ̀ пла́мене и҆ гее́нны свободѝ.

## Пѣ́снь є҃.

<rubric class="inline">І҆рмо́съ:</rubric> <irmos><red>Б</red>ж҃їимъ свѣ́томъ твои́мъ, бл҃же, ѹ҆́тренюющихъ тѝ дꙋ́шы любо́вїю ѡ҆зарѝ, молю́сѧ, тѧ̀ вѣ́дѣти, сло́ве бж҃їй, и҆́стиннаго бг҃а, ѿ мра́ка грѣхо́внагѡ взыва́юща.</irmos>

<red>И҆</red>стꙋка̑нныѧ низложи́ша, и҆ хра́мы і҆́дѡльскїѧ, сла́внїи, созида́юще благода́тїю, ꙗ҆́коже ски́нїю па́дшꙋю престꙋпле́ньми, сердца̀ человѣ́кѡвъ, ꙗ҆́кѡ бг҃опроповѣ̑дницы.

<red>М</red>о́ре, конѝ пресла́внїи вои́стиннꙋ сꙋ́ще бж҃їи, безбо́жїѧ возмꙋти́вше, потоплѧ́ємыѧ въ не́мъ пе́рвѣе проповѣ́данїемъ бжⷭ҇твеннымъ ѡ҆живи́сте.

<red>П</red>осѣща́еми ѿ бг҃а бжⷭ҇твенными посѣщє́нїи ва́шими, въ болѣ́зни сꙋ́щыѧ і҆дѡлонеи́стовства, и҆ потоплѧ́ющыѧсѧ спасо́сте, спаси́тели на́мъ бы́вше.

<rubric class="inline">Бг҃оро́диченъ:</rubric> <red>С</red>вѧще́ннѡ свѧще́нный дре́вле и҆са́їа, просвѣ́щсѧ дх҃омъ бжⷭ҇твеннымъ, возопѝ: сѐ дв҃а прїи́метъ воплоща́ема бг҃а, за милосе́рдїе неѡб̾ѧ́таго.

## Пѣ́снь ѕ҃.

<rubric class="inline">І҆рмо́съ:</rubric> <irmos><red>Ж</red>ите́йское мо́ре, воздвиза́емое зрѧ̀ напа́стей бꙋ́рею, къ ти́хомꙋ приста́нищꙋ твоемꙋ̀ прите́къ, вопїю́ ти: возведѝ ѿ тлѝ живо́тъ мо́й, многоми́лостиве.</irmos>

<red>П</red>ремꙋ́дрый трофі́мъ и҆ а҆рїста́рхъ вкꙋ́пѣ, и҆ пꙋ́дъ чꙋ́дный, ꙗ҆́кѡ ѹ҆ч҃ницы̀ сло́ва, и҆ свѧще́ннїи па́ѵлꙋ спꙋ̑тницы, свѧще́нными пѣ́сньми да восхва́лѧтсѧ.

<red>В</red>о́дъ и҆спо́лнєны дх҃а, премꙋ́дрїи, ꙗ҆́кѡ вои́стиннꙋ сꙋ́ще, всѧ́кꙋ дꙋ́шꙋ напои́сте ѹ҆че́нїѧ, ѿ среды̀ и҆з̾е́мше пла́мене преле́стнагѡ, бжⷭ҇твенною бл҃года́тїю.

<red>С</red>оедине́ни дꙋ́хомъ, разлꙋче́нїѧ никоегѡ́же и҆мѣ́сте тѣлесє́мъ: вкꙋ́пѣ бо во главы̑ съ па́ѵломъ проповѣ́дникомъ ѹ҆сѣ́чени бы́сте, съ ни́мъ и҆ прославлѧ́еми.

<rubric class="inline">Бг҃оро́диченъ:</rubric> <red>С</red>тра́нно твоѐ зача́тїе, стра́нно, ѻ҆трокови́це, и҆ стра́шно, є҆́же па́че ѹ҆ма̀, твоѐ ржⷭ҇тво̀, ѹ҆стра́ншыѧсѧ дре́вле ѿ бг҃а томꙋ̀ примирѧ́ющи, и҆ добро́тꙋ пе́рвꙋю воздаю́щи:

<rubric>Конда́къ, гла́съ д҃.</rubric>

<podoben>Подо́бенъ: <incipit><red>Ꙗ҆</red>ви́лсѧ є҆сѝ дне́сь:</incipit></podoben>

<red>Ꙗ҆</red>ви́сѧ а҆пⷭ҇льскїй честны́й се́й пра́здникъ просвѣща́ѧ на́съ, и҆ грѣхо́внꙋю мглꙋ̀ прогонѧ́ѧ, зовꙋ́щымъ: ꙗ҆ви́сѧ свѣ́тъ, и҆ прїи́де и҆збавле́нїе.

## Пѣ́снь з҃.

<rubric class="inline">І҆рмо́съ:</rubric> <irmos><red>Р</red>осода́тельнꙋ ѹ҆́бѡ пе́щь содѣ́ла а҆́гг҃лъ преподѡ́бнымъ ѻ҆трокѡ́мъ, халдє́и же ѡ҆палѧ́ющее велѣ́нїе бж҃їе, мꙋчи́телѧ ѹ҆вѣща̀ вопи́ти: благослове́нъ є҆сѝ, бж҃е ѻ҆тє́цъ на́шихъ.</irmos>

<red>Н</red>ече́стїѧ ѹ҆гаси́сте пе́щь тꙋ́чами честна́гѡ проповѣ́данїѧ, ꙗ҆́кѡ а҆пⷭ҇ли и҆ ꙗ҆́кѡ бжⷭ҇твеннїи сꙋ́щи страда́льцы, крове́й то́ками і҆́дѡльскꙋю ве́щь попали́сте, мꙋ́дрїи: тѣ́мже сла́вими є҆стѐ

<red>Д</red>вꙋна́десѧти ѹ҆ч҃никѡ́въ ꙗ҆ви́стесѧ вторі́и ѹ҆ч҃ницы̀ хрⷭ҇тѡ́вы, сла́внїи: съ па́ѵломъ бо проше́дше всю̀ зе́млю, бѣды̑ под̾ѧ́сте мнѡ́ги, и҆ съ ни́мъ свѧще́ннꙋю кончи́нꙋ прїѧ́сте.

<red>Ѹ҆</red>краси́стесѧ кра́сными ва́шими ра́нами, а҆рїста́рхе и҆ трофі́ме, просвѣти́стесѧ па́че всѧ́кагѡ, сла́внїи, зла́та съ пꙋ́домъ свѧще́ннымъ вои́стиннꙋ, ѡ҆ на́съ всегда̀ молѧ́ще хрⷭ҇та̀.

<rubric class="inline">Бг҃оро́диченъ:</rubric> <red>Б</red>л҃же́нна ѿ ст҃а́гѡ ꙗ҆ви́ласѧ є҆сѝ дх҃а, совѣ́та вели́кагѡ а҆́гг҃ла вопло́щши, сегѡ̀ бжⷭ҇твєнныѧ ѹ҆ч҃никѝ въ мі́ръ, ꙗ҆́кѡ бжⷭ҇твєнныѧ мѡ́лнїѧ, посла́вша, чⷭ҇таѧ, просвѣти́ти вѣ̑рныѧ.

## Пѣ́снь и҃.

<rubric class="inline">І҆рмо́съ:</rubric> <irmos><red>И҆</red>зъ пла́мене преподѡ́бнымъ ро́сꙋ и҆сточи́лъ є҆сѝ, и҆ пра́веднагѡ же́ртвꙋ водо́ю попали́лъ є҆сѝ: всѧ̑ бо твори́ши, хрⷭ҇тѐ, то́кмѡ є҆́же хотѣ́ти. Тѧ̀ превозно́симъ во всѧ̑ вѣ́ки.</irmos>

<red>П</red>осѣка́юще корє́нїѧ безбо́жїѧ серпо́мъ бжⷭ҇твеннымъ, насади́сте вѣ́рꙋ и҆́стиннꙋю, и҆ соверше́нъ ра́зꙋмъ во бл҃гочести́выхъ сердца́хъ, бг҃огла́снїи.

<red>С</red>ло́вомъ бжⷭ҇твеннымъ сердца̀ ѡ҆бнови́сте, и҆ ра́зꙋма сѣ́мѧ сѣ́ѧвше, кла́съ, мꙋ́дрїи, многопло́денъ пожа́сте, спасе́нныхъ, а҆пⷭ҇ли, мно́жество.

<red>Н</red>епрекло́ннїи столпѝ цр҃кве хрⷭ҇то́вы, вїногра́да бжⷭ҇твеннагѡ бжⷭ҇твенное гро́здїе, сла́дость жи́зни и҆ска́пающе, а҆рїста́рхъ и҆ пꙋ́дъ, и҆ трофі́мъ да почтꙋ́тсѧ.

<rubric class="inline">Бг҃оро́диченъ:</rubric> <red>С</red>окрꙋ́шшеесѧ, дв҃о, человѣ́чество ѡ҆бнови́ла є҆сѝ всѐ но́вымъ ржⷭ҇тво́мъ твои́мъ, є҆стества̀ соꙋ́зы па́че є҆стества̀ ѡ҆бно́вльши, ѡ҆бра́дованнаѧ, бг҃а жива́гѡ мт҃и.

## Пѣ́снь ѳ҃.

<rubric class="inline">І҆рмо́съ:</rubric> <irmos><red>Б</red>г҃а человѣ́кѡмъ невозмо́жно ви́дѣти, на него́же не смѣ́ютъ чи́ни а҆́гг҃льстїи взира́ти: тобо́ю бо, всечⷭ҇таѧ, ꙗ҆ви́сѧ человѣ́кѡмъ сло́во воплоще́нно, є҆го́же велича́юще, съ нбⷭ҇ными вѡ́и, тѧ̀ ѹ҆блажа́емъ.</irmos>

<red>К</red>рѣ́пость ѿѧ́та бы́сть го́рдагѡ, паде́ же возноси́мое є҆гѡ̀ шата́нїе, не́мощїю бо плотско́ю свѧті́и семꙋ̀ спле́тшесѧ, побѣди́ша и҆ погꙋби́ша, и҆ мꙋчи́тельства є҆гѡ̀ вѣ̑рныѧ и҆зба́виша.

<red>Ꙗ҆́</red>коже пе́рсть пре́лести и҆стни́вше, и҆ неле́стни человѣ́кѡмъ наста̑вницы ꙗ҆ви́стесѧ, и҆ а҆́гг҃лѡмъ согра́ждане бы́сте, воспѣва́юще съ ни́ми: ст҃ъ, ст҃ъ, ст҃ъ, ѻ҆ц҃ъ и҆ сн҃ъ, и҆ дх҃ъ ст҃ы́й.

<red>П</red>лѡтскі́ѧ и҆сцѣлѧ́юще недꙋ́ги, и҆ дꙋшє́вныѧ, а҆пⷭ҇ли гдⷭ҇ни, болѣ̑зни, и҆ творѧ́ще ди̑внаѧ чꙋдеса̀, всѧ̑ и҆̀же въ неразꙋ́мїи привлеко́сте къ ра́зꙋмꙋ свѣ́та и҆́стиннагѡ: тѣ́мже блажи́ми є҆стѐ.

<red>Ѹ҆</red>ма̀ невеще́ственнагѡ ны́нѣ наслажда́етесѧ на нб҃сѣ́хъ пра́зднꙋющагѡ, а҆пⷭ҇ли, бл҃же́нное ѹ҆пова́нїе прїе́мше, трофі́ме бг҃опроповѣ́дниче, пꙋ́де всеизрѧ́дне, сла́вный а҆рїста́рхе, ѡ҆ на́съ воспомина́нїе твори́те.

<rubric class="inline">Бг҃оро́диченъ:</rubric> <red>П</red>ла́мене гее́нскагѡ мѧ̀ свободѝ, ꙗ҆́же па́че ѹ҆ма̀ ѻ҆́гнь ро́ждши нестерпи́мый, и҆ дꙋ́шꙋ мою̀ къ любвѝ возжзѝ, пречⷭ҇таѧ, прише́дшагѡ ѻ҆́гнь ра́зꙋма, ѻ҆трокови́це, на зе́млю воврещѝ, бг҃ора́дованнаѧ.
