---
title: "А҆прі́ллїа в҃і"
navigation:
  key: service-menaionapr-13
  title: "А҆прі́ллїа в҃і"
  parent: service-menaionapr
  order: 13
type: "service"
---

# А҆прі́ллїа в҃і.

<rubric>Прпⷣбнагѡ ѻ҆ц҃а̀ на́шегѡ и҆ и҆сповѣ́дника васі́лїа, є҆пⷭ҇кпа парі́йскагѡ.</rubric>



<rubric>На <incipit><red>Г</red>дⷭ҇и, воззва́хъ:</incipit> стїхи̑ры гла́съ и҃. </rubric>

<podoben>Подо́бенъ: <incipit><red>Ѽ</red> пресла́внагѡ чꙋдесѐ!:</incipit></podoben>

<red>С</red>ъ похвала́ми па́мѧть твоѧ̀ сотворѧ́етсѧ свѣ́тлѡ, ст҃и́телю васі́лїе, и҆ ра́дости наполнѧ́етъ правосла̑вныѧ собо́ры, ꙗ҆́кѡ пра́вдꙋ возлю́бльшагѡ, и҆ цѣломꙋ́дрїѧ чистотꙋ̀, и҆ кро́тость, и҆ ти́хость всегда̀ и҆зрѧ́днѡ поче́тша и҆ соверше́ннѡ.

<red>П</red>а́ѵлꙋ бжⷭ҇твенномꙋ подо́бѧсѧ во и҆згна́нїихъ терпѣли́внѡ, ст҃и́телю васі́лїе, жи́знь сконча́лъ є҆сѝ въ нꙋ́ждахъ и҆ ско́рбехъ, неѡскꙋ́днѡ ѹ҆тѣснѧ́емь, и҆ прехождє́нїѧ при́снѡ творѧ̀, ны́нѣ же безпеча́льное и҆ неизмѣ́нное ѿ бг҃а ѡ҆брѣ́лъ є҆сѝ селе́нїе и҆ наслажде́нїе.

<red>Ꙗ҆́</red>кѡ ст҃и́тель бг҃опрїѧ́тенъ мы́сленнагѡ селе́нїѧ назира́еши незаходи̑маѧ, и҆ премі̑рнаѧ зрѣ́ти сподо́билсѧ є҆сѝ, ѡ҆дѣ́ѧнъ въ преподо́бїе, пра́вдою ѡ҆бложе́нъ, и҆ благолѣ́пїѧ красотꙋ̀ разꙋ́мныхъ лице́мъ къ лицꙋ̀ зри́ши, пребога́те.

<rubric>Сла́ва, и҆ ны́нѣ, бг҃оро́диченъ:</rubric>

<red>С</red>паси́ мѧ, влⷣчце пречⷭ҇таѧ, ꙗ҆́же сп҃са хрⷭ҇та̀ неизрече́ннѡ ро́ждшаѧ: тѧ́ бо є҆ди́нꙋ стѧжа́хъ предста́тельницꙋ, и҆ неѡбори́мꙋю стѣ́нꙋ, и҆ покро́въ, и҆ ра́дованїе, и҆ дꙋшѝ моеѧ̀ бжⷭ҇твенное ѹ҆тѣше́нїе, ты̀ ѹ҆̀бо мѧ̀ и҆зба́ви неꙋсыпа́ющагѡ че́рвїѧ, и҆ ѻ҆гнѧ̀ вѣ́чнꙋющагѡ, мт҃и хрⷭ҇та̀ бг҃а.

<rubric class="inline">Крⷭ҇тобг҃оро́диченъ:</rubric> <red>Ч</red>то̀ зри́мое видѣ́нїе, є҆́же мои́ма ѻ҆чи́ма ви́дитсѧ, ѽ влⷣко; содержа́й всю̀ тва́рь на дре́во воздви́женъ бы́въ, и҆ ѹ҆мира́еши всѣ̑мъ даѧ́й жи́знь; бцⷣа пла́чꙋщисѧ гл҃го́лаше, є҆гда̀ ѹ҆зрѣ̀ на крⷭ҇тѣ̀ возноси́ма, и҆зъ неѧ̀ неизрече́ннѡ возсїѧ́вшаго бг҃а и҆ чл҃вѣ́ка.

<rubric>Канѡ́нъ. Гла́съ и҃.</rubric>

## Пѣ́снь а҃.

<rubric class="inline">І҆рмо́съ:</rubric> <irmos><red>В</red>о́дꙋ проше́дъ, ꙗ҆́кѡ сꙋ́шꙋ, и҆ є҆гѵ́петскагѡ ѕла̀ и҆збѣжа́въ, і҆и҃льтѧнинъ вопїѧ́ше: и҆зба́вителю и҆ бг҃ꙋ на́шемꙋ пои́мъ.</irmos>

<red>Н</red>есказа́нный свѣ́тъ тебѣ̀ и҆ трисїѧ́ненъ, въ неподви́жимѣмъ црⷭ҇твїи нбⷭ҇нѣмъ возсїѧ̀, ѻ҆́ч҃е, и҆ пра́ведныхъ весе́лїе досто́йнѡ тѧ̀ прїѧ́тъ.

<red>Ѿ</red>верзо́шасѧ врата̀ тебѣ̀ є҆дє́мскаѧ, и҆ къ ст҃и́телємъ приложи́лсѧ є҆сѝ ст҃и́тель, и҆ перворо́дныхъ цр҃кви сочета́лсѧ, достосла́вне.

<red>З</red>ако́ннѡ пострада́въ, и҆ чи́сто свѧще́нство до конца̀ соблю́дъ, съ нбⷭ҇ными ликова́ти сщ҃е́нники сподо́билсѧ є҆сѝ.

<rubric class="inline">Бг҃оро́диченъ:</rubric> <red>П</red>ло́ти по ѵ҆поста́си соедини́всѧ, и҆́же ѿ тебє̀ прїѧ́тїемъ, всѣ́хъ зижди́тель про́йде несказа́ннѡ, бг҃ома́ти, и҆ человѣ́кѡмъ прибли́житисѧ благоизво́ли.

## Пѣ́снь г҃.

<rubric class="inline">І҆рмо́съ:</rubric> <irmos><red>Т</red>ы̀ є҆сѝ ѹ҆твержде́нїе притека́ющихъ къ тебѣ̀, гдⷭ҇и, ты̀ є҆сѝ свѣ́тъ ѡ҆мраче́нныхъ, и҆ пое́тъ тѧ̀ дꙋ́хъ мо́й.</irmos>

<red>Д</red>осточꙋ́днаѧ и҆ пресла́внаѧ па́мѧть твоѧ̀ ра́достнѡ правосла́вныхъ ѹ҆веселѧ́етъ собо́ры.

<red>Ѻ҆́</red>блакъ тѣлесѐ совле́къ, преподо́бне, и҆ сою́зѡвъ разрѣши́всѧ, къ бг҃ꙋ прибли́жилсѧ є҆сѝ.

<red>К</red>ончи́нꙋ блаже́ннꙋю и҆ наслажде́нїе, прпⷣбне, и҆збра́нныхъ, ꙗ҆́кѡ и҆збра́ненъ, досто́йнѡ прїѧ́лъ є҆сѝ.

<rubric class="inline">Бг҃оро́диченъ:</rubric> <red>И҆</red>мѣ́ѧ тѧ̀ помо́щницꙋ, не постыждꙋ́сѧ, пречⷭ҇таѧ мт҃и бж҃їѧ: и҆мѣ́ѧ тѧ̀ предста́тельницꙋ, вра̑гъ мои́хъ и҆зба́влюсѧ.

<rubric>Сѣда́ленъ, гла́съ г҃.</rubric>

<podoben>Подо́бенъ: <incipit><red>Б</red>жⷭ҇твенныѧ вѣ́ры:</incipit></podoben>

<red>В</red>ели́кое со́лнце вселе́ннѣй возсїѧ́лъ є҆сѝ добродѣ́тельми твои́ми, сїѧ́ньми и҆ чꙋде́съ свѣтлостьмѝ просвѣти́лъ є҆сѝ вѣ́рныхъ составлє́нїѧ, и҆ потреби́лъ є҆сѝ страсте́й ѡ҆мраче́нїе: ѻ҆́ч҃е васі́лїе, хрⷭ҇та̀ бг҃а молѝ, дарова́ти на́мъ ве́лїю ми́лость.

<rubric>Сла́ва, и҆ ны́нѣ, бг҃оро́диченъ:</rubric>

<red>Б</red>жⷭ҇твеннаѧ ски́нїѧ была̀ є҆сѝ сло́ва, є҆ди́на пречⷭ҇таѧ мт҃и дв҃о, чистото́ю а҆́гг҃лы превозше́дшаѧ, па́че всѣ́хъ менѐ пе́рсть бы́вша, ѡ҆скверне́на плотски́ми прегрѣше́ньми, ѡ҆чи́сти моли́твъ твои́хъ бжⷭ҇твенными вода́ми, подаю́щи, чⷭ҇таѧ, ве́лїю ми́лость.

<rubric class="inline">Крⷭ҇тобг҃оро́диченъ:</rubric> <red>Н</red>ескве́рнаѧ а҆́гница сло́ва, нетлѣ́ннаѧ дв҃о мт҃и, на крⷭ҇тѣ̀ зрѧ́щи повѣ́шена и҆зъ неѧ̀ безъ болѣ́зни прозѧ́бшаго, мт҃рски подо́бнѡ рыда́ющи, вопїѧ́ше: ѹ҆вы̀ мнѣ̀, ча́до моѐ. Ка́кѡ стра́ждеши во́лею, хотѧ̀ и҆зба́вити ѿ страсте́й безче́стїѧ человѣ́ка;

## Пѣ́снь д҃.

<rubric class="inline">І҆рмо́съ:</rubric> <irmos><red>Ѹ҆</red>слы́шахъ, гдⷭ҇и, смотре́нїѧ твоегѡ̀ та́инство, разꙋмѣ́хъ дѣла̀ твоѧ̑, и҆ просла́вихъ твоѐ бж҃ество̀.</irmos>

<red>М</red>оли̑твы творѧ̀ къ бг҃ꙋ, вознесе́ннꙋю мы́сль низложи́лъ є҆сѝ ѕломꙋ́дренныѧ є҆́реси, и҆ цр҃ковь, ѻ҆́ч҃е, возвесели́лъ є҆сѝ.

<red>В</red>ъ ски́нїѧхъ нбⷭ҇ныхъ тѧ̀ подвигополо́жникъ, ѻ҆́ч҃е, вселѝ, и҆ неѡсла́бное твоѐ противле́нїе къ противобо́рцємъ прїе́мь.

<red>П</red>реда́нїй ра́ди храни́мыхъ цр҃кве бж҃їѧ, ѿгна̑нїѧ претерпѣ́лъ є҆сѝ, побѣ̑ды прїе́млѧ сконча́лсѧ є҆сѝ.

<rubric class="inline">Бг҃оро́диченъ:</rubric> <red>Б</red>г҃а, є҆го́же родила̀ є҆сѝ, чⷭ҇таѧ дв҃о, сего̀ молѝ, рабѡ́мъ твои̑мъ дарова́ти согрѣше́нїй проще́нїе.

## Пѣ́снь є҃.

<rubric class="inline">І҆рмо́съ:</rubric> <irmos><red>Ѹ҆́</red>тренююще вопїе́мъ тѝ, гдⷭ҇и, спаси́ ны: ты́ бо є҆сѝ бг҃ъ на́шъ, ра́звѣ тебє̀ и҆но́гѡ не вѣ́мы.</irmos>

<red>Б</red>жⷭ҇твеннаѧ все́льшисѧ бл҃года́ть въ тѧ̀, бг҃оно́се, па́стырѧ вѣ́рнѣйша цр҃кве тѧ̀ показа̀.

<red>Ѹ҆</red>мертви́въ пло́ти твоеѧ̀ мꙋдрова́нїе и҆ стра̑сти, жи́зни дꙋ́хꙋ послѣ́довалъ є҆сѝ, сла́вне.

<red>Ц</red>ѣломꙋ́дреннѡ и҆ пра́веднѡ житїѐ твоѐ соверши́въ, бг҃омꙋ́дре, прїѧ́лъ є҆сѝ добродѣ́телей воздаѧ́нїе.

<rubric class="inline">Бг҃оро́диченъ:</rubric> <red>С</red>ꙋ́щи прест҃ы́й хра́мъ, безстра́стїѧ и҆сто́чника родила̀ є҆сѝ, дв҃о мт҃и всенепоро́чнаѧ.

## Пѣ́снь ѕ҃.

<rubric class="inline">І҆рмо́съ:</rubric> <irmos><red>Ѡ҆</red>чи́сти мѧ̀, сп҃се, мнѡ́га бо беззакѡ́нїѧ моѧ̑, и҆ и҆зъ глꙋбины̀ ѕѡ́лъ возведѝ, молю́сѧ: къ тебѣ́ бо возопи́хъ, и҆ ѹ҆слы́ши мѧ̀, бж҃е спасе́нїѧ моегѡ̀.</irmos>

<red>П</red>росвѣща́емь красото́ю нбⷭ҇ныхъ сїѧ́нїй, престо́лъ, и҆́же на землѝ, ѡ҆ста́вилъ є҆сѝ, прпⷣбне: и҆ наслѣ́дїе нетлѣ́нно въ землѝ кро́ткихъ, ꙗ҆́кѡ кротча́йшїй, воспрїѧ́лъ є҆сѝ.

<red>П</red>ре́лести смѣѧ́сѧ хꙋ́льныхъ є҆реті̑къ, бжⷭ҇твенномꙋ и҆ благоче́стномꙋ правосла́вныхъ ра́зꙋмꙋ, преꙋсе́рднѡ наꙋчи́лъ є҆сѝ і҆кѡ́нꙋ чествова́ти сп҃совꙋ, досточꙋ́дне.

<red>Ж</red>ела́нїе твоѐ къ бг҃ꙋ и҆спо́лнисѧ, пресла́вне, преста́висѧ бо къ немꙋ̀ бжⷭ҇твеннѡ ра́дꙋѧсѧ: и҆ ны́нѣ свѣ́тлѡсти ст҃ы́хъ, ѻ҆́ч҃е, зри́ши и҆ красѡты̀.

<rubric class="inline">Бг҃оро́диченъ:</rubric> <red>М</red>е́ртвости и҆ тлѝ и҆зба́висѧ человѣ́чество: є҆стество́мъ бо жизнотво́рца безсѣ́меннѡ родила̀ є҆сѝ, дв҃о всенепоро́чнаѧ, на благодѣѧ́нїе восхвалѧ́ющихъ тѧ̀ вѣ́рнѡ.

<rubric>Конда́къ, гла́съ в҃.</rubric>

<podoben>Подо́бенъ: <incipit><red>В</red>ъ вы́шнихъ и҆щѧ̀:</incipit></podoben>

<red>В</red>ы́шнѧгѡ свѣ́томъ ѡ҆зари́всѧ, бл҃же́нне, просвѣща́еши всѧ̑, и҆̀же любо́вїю чествꙋ́ющыѧ твоѐ, ѻ҆́ч҃е, честно́е страда́нїе, васі́лїе свѧщеннострада́льне: молѝ хрⷭ҇та̀ бг҃а непреста́ннѡ ѡ҆ всѣ́хъ на́съ.

## Пѣ́снь з҃.

<rubric class="inline">І҆рмо́съ:</rubric> <irmos><red>Ѻ҆́</red>троцы є҆вре́йстїи въ пещѝ попра́ша пла́мень дерзнове́ннѡ, и҆ на ро́сꙋ ѻ҆́гнь преложи́ша, вопїю́ще: бл҃гослове́нъ є҆сѝ, гдⷭ҇и бж҃е, во вѣ́ки.</irmos>

<red>Ѽ</red> несказа́ннагѡ весе́лїѧ, є҆гѡ́же сподо́билсѧ є҆сѝ, всеблаже́нне, прїѧ́ти, въ невеще́ственнѣмъ свѣ́тѣ живы́й, и҆ поѧ̀: бл҃гослове́нъ є҆сѝ, гдⷭ҇и бж҃е, во вѣ́ки.

<red>В</red>ѣнце́мъ бжⷭ҇твеннагѡ благолѣ́пїѧ, всебл҃же́нне, краснѡ̀ ѹ҆добрѧ́емь, ликꙋ́еши, вопїѧ̀ съ вы́шними вѡ́инствы: бл҃гослове́нъ є҆сѝ, гдⷭ҇и бж҃е, во вѣ́ки.

<red>Т</red>аи́нникъ сы́й трⷪ҇цы, та́йнамъ слꙋжи́тель нбⷭ҇нымъ, влⷣкꙋ на́мъ ми́лостива сотворѝ, вопїю́щымъ: бл҃гослове́нъ бг҃ъ ѻ҆тє́цъ на́шихъ.

<rubric class="inline">Бг҃оро́диченъ:</rubric> <red>Є҆́</red>ѵы дре́внюю клѧ́твꙋ преложи́ла є҆сѝ, чⷭ҇таѧ, на бл҃гослове́нїе, сн҃а бж҃їѧ ро́ждши: є҆мꙋ́же всѝ, бл҃гослове́нъ є҆сѝ, зове́мъ, во вѣ́ки всѧ̑.

## Пѣ́снь и҃.

<rubric class="inline">І҆рмо́съ:</rubric> <irmos><red>П</red>обѣди́тели мꙋчи́телѧ и҆ пла́мене, благода́тїю твое́ю бы́вше, за́повѣдемъ твои̑мъ ѕѣлѡ̀ прилѣжа́ще, ѻ҆́троцы вопїѧ́хꙋ: бл҃гослови́те, всѧ̑ дѣла̀ гдⷭ҇нѧ, гдⷭ҇а.</irmos>

<red>С</red>ко́рбныхъ житїѧ̀, и҆ лю́тагѡ слїѧ́нїѧ и҆зба́вленъ, ра́дость, всебл҃же́нне, и҆ весе́лїе, є҆́же па́че сло́ва, прїѧ́лъ є҆сѝ, поѧ̀: бл҃гослови́те, всѧ̑ дѣла̀, гдⷭ҇а, и҆ превозноси́те є҆го̀ во вѣ́ки.

<red>Д</red>ꙋхо́вными ѹ҆чє́нїи те́плѣ противлѧ́ѧсѧ, ѧ҆зыковрє́дїѧ хꙋ́льникѡвъ, ѻ҆́ч҃е, ѹ҆до́бнѣ разрѣши́лъ є҆сѝ, свѧщеннотаи́нниче: бл҃гослови́те, поѧ̀, всѧ̑ дѣла̀, гдⷭ҇а, и҆ превозноси́те є҆го̀ во вѣ́ки.

<red>Ꙗ҆́</red>кѡ красно̀ мѣ́сто, въ не́же всели́лсѧ є҆сѝ, свѧщенноѧвле́нне: ꙗ҆́кѡ красно̀, ѻ҆́ч҃е, селе́нїе, и҆дѣ́же пребыва́еши, поѧ̀: бл҃гослови́те, всѧ̑ дѣла̀, гдⷭ҇а, и҆ превозноси́те є҆го̀ во вѣ́ки.

<rubric class="inline">Бг҃оро́диченъ:</rubric> <red>П</red>редста́тельницꙋ всѝ вѣ́рнїи стѧжа́хомъ тѧ̀, пречⷭ҇таѧ, и҆ твои́ми моли́твами лю́тыхъ и҆зба́вльшесѧ, хрⷭ҇тꙋ̀ вопїе́мъ: бл҃гослови́те, всѧ̑ дѣла̀, гдⷭ҇а, и҆ превозноси́те є҆го̀ во вѣ́ки.

## Пѣ́снь ѳ҃.

<rubric class="inline">І҆рмо́съ:</rubric> <irmos><red>В</red>ои́стинꙋ бцⷣꙋ тѧ̀ и҆сповѣ́дꙋемъ, спасе́ннїи тобо́ю, дв҃о чⷭ҇таѧ, съ безпло́тными ли́ки тѧ̀ велича́юще.</irmos>

<red>С</red>вѧ́то твоѐ житїѐ, ѻ҆́ч҃е, препроводи́лъ є҆сѝ, и҆ бг҃ꙋ ѹ҆годи́въ дѣ́лы твои́ми, нбⷭ҇ное црⷭ҇тво прїѧ́лъ є҆сѝ, мꙋ́дре.

<red>Т</red>ече́нїе сконча́въ, вѣ́рꙋ же соблю́дъ, и҆ по́двигъ соверши́въ, васі́лїе, пра́вды прїѧ́лъ є҆сѝ ра́дꙋѧсѧ вѣне́цъ.

<red>З</red>ва́нїе, пребл҃же́нне, полꙋчи́лъ є҆сѝ бжⷭ҇твенное, и҆ соверше́нное жела́нїй и҆сполне́нїе: ны́нѣ ѹ҆́бѡ молѧ̀ не преста́й ѡ҆ ста́дѣ твое́мъ.

<rubric class="inline">Бг҃оро́диченъ:</rubric> <red>Т</red>о́ка сле́зъ мои́хъ не ѿврати́сѧ, ꙗ҆́же ѿ всѧ́кагѡ лица̀ всѧ́кꙋ сле́зꙋ ѿе́мшаго, дв҃о, хрⷭ҇та̀ ро́ждшаѧ.
