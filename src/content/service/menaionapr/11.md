---
title: "А҆прі́ллїа і҃"
navigation:
  key: service-menaionapr-11
  title: "А҆прі́ллїа і҃"
  parent: service-menaionapr
  order: 11
type: "service"
---

# А҆прі́ллїа і҃.

<rubric>Ст҃ы́хъ мч҃никъ тере́нтїа, помпиі́а и҆ и҆̀же съ ни́ми.</rubric>



<rubric>Стїхи̑ры, гла́съ д҃. </rubric>

<podoben>Подо́бенъ: <incipit><red>Ꙗ҆́</red>кѡ до́блѧ:</incipit></podoben>

<red>М</red>ногоимени́тно сочета́нїе многоразли̑чныѧ мꙋ̑ки страда́лєцъ претерпѣ̀ тве́рдѡ, и҆ ко є҆ди́номꙋ бг҃ꙋ на́шемꙋ пре́йде ра́дꙋѧсѧ, со тма́ми свѧще́нныхъ безпло́тныхъ си́лъ весели́тсѧ: ꙗ҆́кѡ ѕмі́євы мнѡ́гїѧ ты́сѧщы побѣди́ша противле́нїемъ тве́рдымъ и҆ дх҃а бл҃года́тїю.

<red>П</red>ресла́вный маѯі́мъ, и҆ вели́кїй тере́нтїй, помпиі́й премꙋ́дрый, мака́рїй и҆ а҆фрїка́нъ бжⷭ҇твенный, да почтꙋ́тсѧ пѣ́сньми, съ ни́ми и҆ про́чее мч҃никъ сосло́вїе, и҆̀же кро́вїю свое́ю вы́шнее црⷭ҇тво кꙋпи́вше, и҆ сла́вы непрее́мныѧ и҆сполнѧ́еми.

<red>Н</red>и гла́дъ, нижѐ бѣда̀, ни живо́тъ, нижѐ сме́рть, любвѐ, сла́внїи, сотво́ршагѡ ва́съ разлꙋчи́ти возмого́ша. Тѣ́мже наслѣ́довасте црⷭ҇тво нбⷭ҇ное, и҆ сла́дость неизживꙋ́щꙋю, и҆ не и҆мꙋ́щее конца̀ весе́лїе: но и҆спроси́те и҆ на́мъ бл҃гопода́тно ѡ҆чище́нїе и҆ ми́лость.

<rubric>Сла́ва, и҆ ны́нѣ, бг҃оро́диченъ:</rubric>

<red>Ꙗ҆́</red>же бг҃а невмѣсти́маго во чре́вѣ твое́мъ вмѣсти́вшаѧ, чл҃вѣколю́бнѡ чл҃вѣ́ка бы́вша, и҆ на́ше смѣше́нїе и҆зъ тебє̀ прїи́мша, и҆ ѡ҆божи́вша ꙗ҆́вѣ, не пре́зри менє̀, всечⷭ҇таѧ, ны́нѣ скорбѧ́ща: но ѹ҆ще́дри ско́рѡ, и҆ разли́чныѧ вражды́ же и҆ вре́да лꙋка́вагѡ свободѝ.

<rubric class="inline">Крⷭ҇тобогоро́диченъ:</rubric> <red>А҆́</red>гнца и҆ па́стырѧ тѧ̀ на дре́вѣ ꙗ҆́кѡ ви́дѣ а҆́гница ро́ждшаѧ рыда́ше, и҆ мт҃рски тебѣ̀ вѣща́ше: сн҃е возжелѣ́нне, ка́кѡ на дре́вѣ крⷭ҇тнѣмъ повѣ́шенъ є҆сѝ, долготерпѣли́ве; ка́кѡ рꙋ́цѣ и҆ но́зѣ твоѝ, сло́ве, пригвозди́шасѧ ѿ беззако́нныхъ, и҆ кро́вь твою̀ и҆злїѧ́лъ є҆сѝ, влⷣко;

<rubric>Канѡ́нъ, творе́нїе і҆ѡ́сифово, гла́съ и҃, є҆гѡ́же краегране́сїе: <acrostic><red>М</red>но́жество мѧ̀ спасѝ добропобѣ́дныхъ мч҃никѡвъ.</acrostic></rubric>



## Пѣ́снь а҃.

<rubric class="inline">І҆рмо́съ:</rubric> <irmos><red>В</red>о́дꙋ проше́дъ ꙗ҆́кѡ сꙋ́шꙋ, и҆ є҆гѵ́петскагѡ ѕла̀ и҆збѣжа́въ, і҆и҃льтѧнинъ вопїѧ́ше: и҆зба́вителю и҆ бг҃ꙋ на́шемꙋ пои́мъ.</irmos>

<red>М</red>но́жество страда́лєцъ сла́вныхъ, хрⷭ҇та̀ ѹ҆моли́те, мно́жество и҆мꙋ́щаго щедро́тъ, мно́жєства ѹ҆ма́лити ѕѡ́лъ мои́хъ, ꙗ҆́кѡ да восхвалѧ́ю ва́ше торжество̀.

<red>С</red>лꙋжа́ще живо́мꙋ и҆ и҆́стинномꙋ бг҃ꙋ, страстоно́сцы, бездꙋ́шнымъ че́сти богѡ́мъ ника́коже принесо́сте, и҆ жива́ѧ жизнода́вцꙋ же́ртва принесо́стесѧ.

<red>П</red>роповѣ́даша безбо́жнїи повелѣ́нїе богоме́рзское, и҆ посредѝ сꙋди́ща четы́редесѧть страда́лєцъ проповѣ́даша сло́во воплоще́нное, безслове́сїѧ мі́ръ и҆зба́вльшее.

<rubric class="inline">Бг҃оро́диченъ:</rubric> <red>П</red>ою́ тѧ, дв҃о, ꙗ҆́кѡ бг҃а, всепѣ́таѧ, воплоти́ла є҆сѝ є҆ди́на ѿ твои́хъ чⷭ҇тны́хъ крове́й, прест҃а́ѧ, и҆ па́че сло́ва стра́шнѡ породила̀ є҆сѝ.

## Пѣ́снь г҃.

<rubric class="inline">І҆рмо́съ:</rubric> <irmos><red>Т</red>ы̀ є҆сѝ ѹ҆твержде́нїе притека́ющихъ къ тебѣ̀, гдⷭ҇и, ты̀ є҆сѝ свѣ́тъ ѡ҆мраче́нныхъ, и҆ пое́тъ тѧ̀ дꙋ́хъ мо́й.</irmos>

<red>Ѹ҆</red>сты̀ проповѣ́даша свѧще́нными свои́ми гдⷭ҇а страда́льцы предъ мꙋчи́тєли, стра́ждꙋще терпѣли́внѡ.

<red>Н</red>а ѹ҆́ды ссѣщи́сѧ за хрⷭ҇та̀ ꙗ҆́вѣ преда́шасѧ страда́льцы, стра́стїю разжже́нїемъ того̀ возлюби́вше.

<red>Р</red>азрѣши́ша соꙋ́зъ сꙋеты̀ свѧ́заннїи за хрⷭ҇та̀, и҆̀же съ бжⷭ҇твеннымъ бы́вше тере́нтїемъ.

<rubric class="inline">Бг҃оро́диченъ:</rubric> <red>С</red>паси́ мѧ, ро́ждшаѧ пребл҃га́го гдⷭ҇а, мт҃и чⷭ҇таѧ, ѹ҆тишѝ дꙋшѝ моеѧ̀ многомѧте́жнꙋю бꙋ́рю.

<rubric>Сѣда́ленъ, гла́съ д҃.</rubric>

<podoben>Подо́бенъ: <incipit><red>В</red>ознесы́йсѧ:</incipit></podoben>

<red>Ч</red>еты́редесѧть хрⷭ҇тѡ́вы страстоте́рпцы си́лою хрⷭ҇то́вою воѡрꙋже́ни, бѣсѡ́вскїѧ полкѝ низложи́вше вѣ́рою, ѹ҆ме́рше же къ безсме́ртномꙋ концꙋ̀ ра́дꙋющесѧ преидо́ша, и҆ на́мъ и҆спроша́ютъ прегрѣше́нїй ѡ҆ставле́нїе, при́снѡ творѧ́щымъ тѣ́хъ торжество̀.

<rubric>Сла́ва, и҆ ны́нѣ, бг҃оро́диченъ:</rubric>

<red>Г</red>рѣхолюби́въ сы́й, молю́ тѧ, безгрѣ́шнаго бг҃а ро́ждшꙋю, взе́млющаго грѣхѝ мі́ра, пречⷭ҇таѧ, многогрѣ́шнꙋю дꙋ́шꙋ мою̀ ѹ҆ще́дрити, и҆ грѣхѝ моѧ̑ мнѡ́гїѧ ѡ҆чи́стити: грѣ̑шнымъ бо ты̀ є҆сѝ ѡ҆чище́нїе и҆ спасе́нїе вѣ́рныхъ, и҆ застꙋпле́нїе.

<rubric class="inline">Крⷭ҇тобг҃оро́диченъ:</rubric> <red>И҆́</red>же ѿ безнача́льнагѡ ѻ҆ц҃а̀ рожде́ннаго, напослѣ́докъ тѧ̀ пло́тїю ро́ждшаѧ, на крⷭ҇тѣ̀ ви́сѧща зрѧ́щи, хрⷭ҇тѐ, ѹ҆вы̀ мнѣ̀, любе́знѣйшїй і҆и҃се, вопїѧ́ше: ка́кѡ сла́вимый ꙗ҆́кѡ бг҃ъ ѿ а҆́гг҃лъ, ѿ беззако́нныхъ ны́нѣ человѣ̑къ, сн҃е, хотѧ̀ распина́ешисѧ; пою́ тѧ, долготерпѣли́ве.

## Пѣ́снь д҃.

<rubric class="inline">І҆рмо́съ:</rubric> <irmos><red>Ѹ҆</red>слы́шахъ, гдⷭ҇и, смотре́нїѧ твоегѡ̀ та́инство, разꙋмѣ́хъ дѣла̀ твоѧ̑ и҆ просла́вихъ твоѐ бжⷭ҇тво̀.</irmos>

<red>Ѹ҆</red>краси́стесѧ мч҃ницы вдаѧ́нїемъ болѣ́зней, сїѧ́юще па́че сапфі́ра и҆ зла́та, тве́рдыхъ подвигѡ́въ показа́ньми.

<red>Ж</red>ивоно́сное дѣ́йство ѿ живонача́льныѧ трⷪ҇цы прїе́мше, всѧ́кꙋ болѣ́знь, всѧ́кꙋ ме́ртвость дꙋ́шъ и҆ тѣле́съ ѿго́ните.

<red>Н</red>е ѿве́ржемсѧ гдⷭ҇а, и҆ де́мѡнѡмъ безꙋ̑мнымъ не пожре́мъ, бг҃омꙋ́дрїи вопїѧ́хꙋ, и҆стѧзꙋ́емїи болѣ́зньми и҆ мꙋ́ками.

<rubric class="inline">Бг҃оро́диченъ:</rubric> <red>Т</red>ѧ̀, всенепоро́чнаѧ влⷣчце, напа́стьми ѡ҆бстои́мь, на по́мощь призыва́ю: ѹ҆скорѝ и҆ спаси́ мѧ, ꙗ҆́же сп҃са сло́ва ро́ждшаѧ.

## Пѣ́снь є҃.

<rubric class="inline">І҆рмо́съ:</rubric> <irmos><red>Ѹ҆́</red>тренююще, вопїе́мъ тѝ, гдⷭ҇и, спаси́ ны: ты́ бо є҆сѝ бг҃ъ на́шъ, ра́звѣ бо тебє̀ и҆но́гѡ не вѣ́мы.</irmos>

<red>Н</red>изложи́сте пре́лести тве́рдость, страстоте́рпцы, растерза́ньми терпѣ́нїѧ, всехва́льнїи.

<red>К</red>рове́й тече́ньми и҆зсꙋши́вше пре́лести глꙋбинꙋ̀, бл҃же́ннїи, всѧ́кꙋ дꙋ́шꙋ напои́сте.

<red>П</red>а́жить многоцвѣ́тна показа́стесѧ, бл҃гово́нїе ст҃а́гѡ дх҃а бжⷭ҇твеннїи и҆спꙋща́юще, мч҃ницы.

<rubric class="inline">Бг҃оро́диченъ:</rubric> <red>И҆</red>збавлѧ́ѧ ꙗ҆ви́сѧ, пречⷭ҇таѧ, сн҃ъ тво́й, ро́дъ человѣ́ческїй, и҆зъ тебє̀ ро́ждсѧ чл҃вѣколю́бецъ.

## Пѣ́снь ѕ҃.

<rubric class="inline">І҆рмо́съ:</rubric> <irmos><red>М</red>оли́твꙋ пролїю̀ ко гдⷭ҇ꙋ, и҆ томꙋ̀ возвѣщꙋ̀ печа̑ли моѧ̑, ꙗ҆́кѡ ѕѡ́лъ дꙋша̀ моѧ̀ и҆спо́лнисѧ, и҆ живо́тъ мо́й а҆́дꙋ прибли́жисѧ, и҆ молю́сѧ, ꙗ҆́кѡ і҆ѡ́на: ѿ тлѝ, бж҃е, возведи́ мѧ.</irmos>

<red>К</red>рѣ́постїю твое́ю, і҆и҃се, ѹ҆твержде́ни, низложи́ша вра́жїю си́лꙋ, и҆ си́льни ꙗ҆ви́шасѧ вои́стиннꙋ, не́мощїю плотско́ю бра́вшесѧ, и҆ пове́ргше крѣ́пкаго, честні́и и҆ добропобѣ́днїи мч҃ницы.

<red>П</red>обѣди́въ многоѻбра́знаго ѕмі́а, и҆ сегѡ̀ нога́ми твои́ми сокрꙋши́лъ є҆сѝ ꙗ҆́кѡ вои́стиннꙋ главꙋ̀: побѣдоно́сенъ на ве́рхъ тво́й вѣне́цъ прїѧ́лъ є҆сѝ, тере́нтїе мч҃ниче хрⷭ҇то́въ, ст҃ы́хъ а҆́гг҃лъ соприча́стниче.

<red>Ц</red>ѣлбы̑ ра́ка мч҃никъ и҆сточа́етъ, и҆ стра̑сти ѡ҆чища́етъ, и҆ дꙋ́шъ ѡ҆мыва́етъ скве́рнꙋ, и҆ де́мѡнѡвъ погрꙋжа́етъ полкѝ: всѣ́хъ же бл҃гочести́выхъ сердца̀ напаѧ́етъ бл҃года́тїю.

<rubric class="inline">Бг҃оро́диченъ:</rubric> <red>П</red>рисѣ́ннꙋ прозрѧ́ше тѧ̀ го́рꙋ прⷪ҇ро́къ а҆ввакꙋ́мъ, бцⷣе, и҆зъ неѧ́же бг҃ъ па́че сло́ва про́йде воплоща́емь, и҆ мі́ръ спасѐ, бꙋ́рею лю́тагѡ грѣха̀ тѧ́жкѡ ѡ҆держи́мый.

<rubric>Конда́къ, гла́съ в҃:</rubric>

<podoben>Подо́бенъ: <incipit><red>В</red>ъ моли́твахъ:</incipit></podoben>

<red>М</red>ч҃ническаѧ честна́ѧ па́мѧть прїи́де дне́сь, веселѧ́щи всѧ́чєскаѧ, тере́нтїа премꙋ́драгѡ и҆ дрꙋжи́ны є҆гѡ̀. Те́плѣ ѹ҆̀бо стеце́мсѧ, да прїи́мемъ и҆сцѣлє́нїѧ: сі́и бо бл҃года́ть ѿ бг҃а прїѧ́ша дх҃а ст҃а́гѡ, и҆сцѣлѧ́ти недꙋ́ги дꙋ́шъ на́шихъ.

## Пѣ́снь з҃.

<rubric class="inline">І҆рмо́съ:</rubric> <irmos><red>Ѻ҆́</red>троцы є҆вре́йстїи въ пещѝ попра́ша пла́мень дерзнове́ннѡ, и҆ на ро́сꙋ ѻ҆́гнь преложи́ша, вопїю́ще: бл҃гослове́нъ є҆сѝ, гдⷭ҇и бж҃е, во вѣ́ки.</irmos>

<red>Ѹ҆́</red>ши благопослꙋшли̑вы къ бжⷭ҇твенномꙋ и҆сполне́нїю, бжⷭ҇твєннаѧ повелѣ̑нїѧ стѧжа́вше, мꙋ́дрїи, поѧ́сте преꙋсе́рднѡ: бл҃гослове́нъ є҆сѝ, гдⷭ҇и бж҃е, во вѣ́ки.

<red>З</red>ако́ны бжⷭ҇твєнныѧ стрⷭ҇тоте́рпцы, противоположи́сте повелѣ́нїємъ беззако́нныхъ, велѧ́щихъ хрⷭ҇та̀ ѿврещи́сѧ. Є҆мꙋ́же вопїе́мъ: бл҃гослове́нъ є҆сѝ, гдⷭ҇и бж҃е, во вѣ́ки.

<red>Ѹ҆</red>деса̀ ка́знемъ ѿда́вше, ѿверго́стесѧ тѣ́ла, любвѐ ра́ди ꙗ҆́вльшагѡсѧ на землѝ и҆ пло́ть взе́мша. Є҆мꙋ́же пѣснопое́те, мч҃ницы: бж҃е, бл҃гослове́нъ є҆сѝ.

<rubric class="inline">Бг҃оро́диченъ:</rubric> <red>И҆</red>стлѣ́вшыѧ дре́вле родонача́льники престꙋпле́нїемъ безмѣ́стнагѡ согрѣше́нїѧ, во ѹ҆тро́бѣ хрⷭ҇та̀ неизрече́ннѡ заче́нши, и҆справлѧ́еши, пренепоро́чнаѧ, плодо́мъ чре́ва твоегѡ̀.

## Пѣ́снь и҃.

<rubric class="inline">І҆рмо́съ:</rubric> <irmos><red>С</red>едмери́цею пе́щь халде́йскїй мꙋчи́тель бг҃очести̑вымъ неи́стовнѡ разжжѐ, си́лою же лꙋ́чшею спасє́ны сїѧ̑ ви́дѣвъ, творцꙋ̀ и҆ и҆зба́вителю вопїѧ́ше: ѻ҆́троцы, бл҃гослови́те, сщ҃е́нницы, воспо́йте, лю́дїе, превозноси́те во всѧ̑ вѣ́ки.</irmos>

<red>Н</red>а сꙋди́щи мꙋчи́тельстѣмъ, бг҃омꙋ́дрый тере́нтїй, и҆ а҆фрїка́нъ, маѯі́мъ же и҆ помпиі́й, а҆леѯа́ндръ и҆ зифѡ́нъ, и҆ сла́вный ѳео́дѡръ, вкꙋ́пѣ трегꙋ́бицею спострада́вшаѧ десѧти́ца, и҆ трегꙋ́бица є҆ди́ницы, сп҃са всѣ́хъ хрⷭ҇та̀ и҆сповѣ́давше, до́блественнѡ пострада́ша.

<red>З</red>а хрⷭ҇та̀ мꙋ́чими, и҆ волꙋ́ѧми жи́лами бїе́ми, и҆ неми́лостивнѡ страда́льцы стрꙋ́жеми, трезꙋ̑бцы срѣ́чеми, и҆ ѕвѣрє́мъ поверга́еми, и҆ разжже́нными рожны̀ въ ре́бра ѡ҆палѧ́еми вопїѧ́хꙋ: свѧще́нницы, бл҃гослови́те, лю́дїе, превозноси́те є҆го̀ во вѣ́ки.

<red>Г</red>лаго́лъ жи́зни носѧ́ще добропобѣ́днїи мч҃ницы, ѹ҆мерщвлє́нныѧ въ пре́лести спасо́ша, врагѝ ѹ҆мори́ша, и҆ хрⷭ҇то́вꙋ сме́рть, и҆ свѣтоза̑рныѧ и҆з̾ѡбража́юще стра̑сти, мꙋ́ками многоѻбра́зными бл҃же́ннꙋю кончи́нꙋ прїѧ́ша, пою́ще є҆го̀ во всѧ̑ вѣ́ки.

<rubric class="inline">Бг҃оро́диченъ:</rubric> <red>Ѹ҆</red>мерщвле́ннꙋю ѡ҆живѝ, па́дшꙋю возста́ви, ѹ҆ѧ́звеннꙋю дꙋ́шꙋ мою̀ и҆сцѣлѝ, копїе́мъ, всенепоро́чнаѧ, пробо́дшимъ бжⷭ҇твєннаѧ ре́бра и҆зъ ѹ҆тро́бы твоеѧ̀ вопло́щшагѡсѧ сп҃са. Є҆го́же ѻ҆́троцы бл҃гословѧ́тъ, свѧще́нницы пою́тъ, лю́дїе превозно́сѧтъ во всѧ̑ вѣ́ки.

## Пѣ́снь ѳ҃.

<rubric class="inline">І҆рмо́съ:</rubric> <irmos><red>Ѹ҆</red>страши́сѧ всѧ́къ слꙋ́хъ неизрече́нна бж҃їѧ снизхожде́нїѧ, ꙗ҆́кѡ вы́шнїй во́лею сни́де да́же и҆ до пло́ти, ѿ дв҃и́ческагѡ чре́ва бы́въ чл҃вѣ́къ. Тѣ́мже пречи́стꙋю бцⷣꙋ, вѣ́рнїи, велича́емъ.</irmos>

<red>Ц</red>ѣле́нїе то́читъ ра́ка мч҃никъ, ѿ и҆сто́чника бжⷭ҇твеннагѡ дх҃а напаѧ́ема при́снѡ: преꙋсе́рднѡ прїиди́те, почерпе́мъ, тѣ́ло, се́рдце и҆ дꙋ́шꙋ ѡ҆свѧща́юще, и҆ сп҃са хрⷭ҇та̀ велича́юще вѣ́рнѡ, мч҃николю́бцы.

<red>Ꙗ҆́</red>кѡ цвѣ́ти бжⷭ҇твеннагѡ села̀, ꙗ҆́коже шипцы̀ та́йнїи процвѣто́сте, и҆ бл҃гово́нїѧ честна́гѡ цр҃ковь напо́лнисте, пре́лесть ѕлосмра́днꙋю вра́жїю дале́че ѿгна́вше, бжⷭ҇твенною бл҃года́тїю мч҃ницы хрⷭ҇тѡ́вы четы́редесѧте.

<red>Д</red>не́сь маѯі́ма, вѣ́рнїи, и҆ а҆леѯа́ндра вкꙋ́пѣ, и҆ ѳео́дѡра, зифѡ́на и҆ помпиі́а, а҆фрїка́на же и҆ тере́нтїа, съ про́чими страда́льцы, вѣ́рнѡ восхва́лимъ и҆ ѹ҆блажи́мъ, воспѣва́юще тѣ́хъ по́двиги.

<red>З</red>емлѧ̀ ѹ҆́бѡ кро́вь ва́шꙋ, и҆ тѣлеса̀ пострада̑вшаѧ въ себѐ прїѧ́тъ, не́бо же бжⷭ҇твєнныѧ дх҃и: а҆́гг҃льскаѧ вѡ́инства че́стнѡ собра́вшесѧ въ побѣ́дѣ мꙋ́дрїи, и҆ хрⷭ҇то́съ ꙗ҆́кѡ побѣди́тели вѣнча̀.

<rubric class="inline">Бг҃оро́диченъ:</rubric> <red>П</red>росвѣтѝ, две́ре свѣ́та, дꙋ́шꙋ мою̀ лю́тыми помраче́ннꙋю престꙋпле́ньми, ѡ҆мраче́ннꙋю и҆ бѣ́дствꙋющꙋю, и҆ днѐ прича́стника бжⷭ҇твеннаго покажѝ, ꙗ҆́кѡ да сла́влю тѧ̀ предста́тельницꙋ вѣ́рныхъ непосты́днꙋю.
