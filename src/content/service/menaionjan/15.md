---
title: "І҆аннꙋа́рїа і҃"
navigation:
  key: service-menaionjan-15
  title: "І҆аннꙋа́рїа і҃"
  parent: service-menaionjan
  order: 15
type: "service"
---

# І҆аннꙋа́рїа і҃.

<rubric>И҆́же во ст҃ы́хъ ѻ҆ц҃а̀ на́шегѡ григо́рїа, є҆пі́скопа нѷссі́йскагѡ:</rubric>

<rubric>И҆ прпⷣбнагѡ дометїа́на, є҆пі́скопа мелїті́нскагѡ:</rubric>

<rubric>И҆ прпⷣбнагѡ ѻ҆ц҃а̀ на́шегѡ маркїа́на пресвѵ́тера, и҆ і҆коно́ма вели́кїѧ це́ркве.</rubric>



<rubric>На <incipit><red>Г</red>дⷭ҇и, воззва́хъ:</incipit> стїхи̑ры ст҃а́гѡ григо́рїа, гла́съ є҃.</rubric>

<podoben>Подо́бенъ: <incipit><red>П</red>рпⷣбне ѻ҆́ч҃е:</incipit></podoben>

<red>П</red>рпⷣбне ѻ҆́ч҃е свѧще́ннѣйше григо́рїе, тро́сть и҆спо́лнена ѹ҆тѣ́шителѧ дыха́нїѧ, и҆ ѧ҆зы́че ꙗ҆снѣ́йшїй благоче́стїѧ, свѣти́льниче многосвѣ́тлый бжⷭ҇твенныѧ зарѝ, проповѣ́дниче и҆́стины, ѡ҆снова́нїе бг҃осло́вїѧ, и҆сто́чниче догма́тѡвъ высо́кихъ, наказа́нїй пото́че медото́чныхъ, цѣвни́це бг҃овѣща́ннаѧ, пѣ́сньми бг҃опи́санными наслажда́ющаѧ вѣ́рныхъ мы̑сли. Хрⷭ҇та̀ молѝ, хрⷭ҇тꙋ̀ помоли́сѧ, всемꙋ́дре, въ стрꙋѧ́хъ і҆ѻрда́нскихъ ѡ҆бно́вльшемꙋ мі́ръ, спастѝ ро́дъ на́шъ.

<red>П</red>рпⷣбне ѻ҆́ч҃е всече́стне григо́рїе, сѣки́ра, сѣкꙋ́щаѧ є҆ретїкѡ́въ стремлє́нїѧ, ѻ҆боюдꙋѻ́стрый мечꙋ̀ ѹ҆тѣ́шителѧ: ѻ҆рꙋ́жїе, посѣка́ющее прелюбодѣ̑йнаѧ сѣ́мена: ѻ҆́гнь, хвра̑стныѧ є҆́рєси попалѧ́ющїй: и҆ лопа́та, вои́стиннꙋ земледѣ́лательнаѧ, є҆́юже тѧ́жкое и҆ ле́гкое ѹ҆че́нїй благоразсꙋжда́етсѧ: и҆ мѣ́рило, и҆звѣ̑ства всѧ̑ пра́вѧщее ко стезѝ спасе́нїѧ, хрⷭ҇та̀ молѝ, хрⷭ҇тꙋ̀ моли́сѧ всегда̀, во стрꙋѧ́хъ і҆ѻрда́нскихъ назда́вшемꙋ мі́ръ, спастѝ ро́дъ на́шъ.

<red>П</red>рпⷣбне ѻ҆́ч҃е всебл҃же́нне григо́рїе, ѹ҆ста̀, и҆сточа̑ющаѧ бл҃жє́нныѧ гла́сы, ѿ неѡскꙋ́дныхъ спасе́нїѧ чє́рплющаѧ и҆ бж҃е́ственныхъ и҆сто́чникѡвъ, словеса́ же моли́твы всѣ̑мъ сказꙋ́ѧ, пра́вило, пра́вѧщее къ добродѣ́тели: и҆́же видѣ́ньми бж҃е́ственными просвѣще́нъ, заре́ю ѡ҆сїѧ́емь трⷪ҇цы несозда́нныѧ, є҆ѧ́же и҆ побо́рникъ непобѣди́мь бы́лъ є҆сѝ. Хрⷭ҇тꙋ̀ моли́сѧ, хрⷭ҇та̀ молѝ, всемꙋ́дре, въ стрꙋѧ́хъ і҆ѻрда́нскихъ назда́вшаго мі́ръ, спастѝ ро́дъ на́шъ.

<rubric>И҆́ны стїхи̑ры дометїа́на, гла́съ а҃.</rubric>

<podoben>Подо́бенъ: <incipit><red>В</red>сехва́льнїи мч҃ницы:</incipit></podoben>

<red>И҆́</red>же зе́млю и҆стреби́ти пе́рвѣе запрети́въ всю̀, и҆ и҆зсꙋши́ти мо́ре хвалѧ́йсѧ, нарꙋга́емь вѣ́рными показа́сѧ, ꙗ҆́кѡ пти́ца дне́сь, и҆ посмѣѧ́тельнѣйшъ кома́ръ: є҆мꙋ́же сꙋди́сѧ ви́дъ, ꙗ҆́коже нѣ́кое страши́лище, и҆ попра́всѧ хрⷭ҇то́вымъ ѹ҆го́дникомъ.

<red>Д</red>ометїа́нъ на́съ, вѣ́рнїи, созыва́етъ дне́сь къ трапе́зѣ бг҃оꙋго́днѣй, къ семꙋ̀ сни́демсѧ благодꙋ́шїѧ нра́вомъ, и҆ спра́зднꙋимъ є҆мꙋ̀, тогѡ̀ и҆справлє́нїѧ, молѧ́ще сп҃са дꙋ́шъ на́шихъ, ми́ръ мі́рови дарова́ти.

<red>В</red>озрасти́лъ є҆сѝ тала́нтъ хрⷭ҇то́въ, да́нный тебѣ̀, всече́стне, сꙋгꙋ́бою благода́тїю, ꙗ҆́кѡ ра́бъ и҆́скреннїй. Тѣ́мже слы́шиши: благі́й ра́бе, бꙋ́ди тебѣ̀, ꙗ҆́кѡ и҆́стиннꙋ бл҃го́мꙋ ѹ҆го́дникꙋ, и҆ ны́нѣ вни́ди въ ра́дость гдⷭ҇а твоегѡ̀, трꙋдѡ́въ прїе́мъ возда̑нїѧ.

<rubric>Сла́ва, гла́съ д҃:</rubric>

<red>П</red>ремꙋ́дрости сло́во твоѐ ѹ҆краси́въ добродѣ́телїю непоро́чною, преꙋдо́бренъ во ѻ҆бои́хъ бы́лъ є҆сѝ, нѷссі́йскїй григо́рїе, бг҃овѣща́ннымъ твои́мъ гла́сомъ ѹ҆краша́ѧ и҆ веселѧ̀ лю́ди, разꙋ́мнѡ трⷪ҇цы є҆динобо́жное, премꙋ́дре, и҆злага́ѧ. Тѣ́мже и҆ правосла́вными и҆ноплемє́нныѧ є҆́рєси побѣди́въ, держа́вꙋ вѣ́ры въ концѣ́хъ воздви́глъ є҆сѝ, хрⷭ҇тꙋ̀ предстоѧ̀ съ невеще́ственными слꙋжи́тели, и҆ дꙋша́мъ на́шымъ и҆спросѝ ми́ръ и҆ ве́лїю ми́лость.

<rubric>И҆ ны́нѣ, гла́съ то́йже:</rubric>

<red>Т</red>репета́ше рꙋка̀ крⷭ҇ти́телева, є҆гда̀ пречи́стомꙋ твоемꙋ̀ верхꙋ̀ коснꙋ́сѧ: возврати́сѧ і҆ѻрда́нъ рѣка̀ вспѧ́ть, не дерза́ющи слꙋжи́ти тебѣ̀: ꙗ҆́же бо ѹ҆стыдѣ́сѧ і҆исꙋ́са наѵи́на, ка́кѡ творца̀ своегѡ̀ ѹ҆страши́тисѧ не и҆мѧ́ше; Но всѐ и҆спо́лнилъ є҆сѝ смотре́нїе, сп҃се на́шъ, да спасе́ши мі́ръ ꙗ҆вле́нїемъ твои́мъ, є҆ди́не чл҃вѣколю́бче.

<rubric>На стїхо́внѣ, стїхи̑ры, гла́съ в҃.</rubric>

<podoben>Подо́бенъ: <incipit><red>Д</red>о́ме є҆ѵфра́ѳовъ:</incipit></podoben>

<red>П</red>ѣ́нїе новолѣ́пное да пое́тъ всѧ̀ тва́рь ѿ дв҃ы ро́ждшемꙋсѧ хрⷭ҇тꙋ̀, и҆ кре́щшемꙋсѧ во і҆ѻрда́нѣ дне́сь.

<rubric class="inline">Сті́хъ:</rubric> <red>М</red>о́ре ви́дѣ и҆ побѣжѐ, і҆ѻрда́нъ возврати́сѧ вспѧ́ть.

<red>Т</red>рꙋба̀ прⷪ҇ро́ческаѧ, прⷣте́ча да вопїе́тъ: сотвори́те гдⷭ҇ꙋ, кре́щшемꙋсѧ въ стрꙋѧ́хъ, плоды̀ и҆зрѧ́днѣйшихъ дѣѧ́нїй.

<rubric class="inline">Сті́хъ:</rubric> <red>Ч</red>то́ ти є҆́сть, мо́ре, ꙗ҆́кѡ побѣ́гло є҆сѝ; и҆ тебѣ̀, і҆ѻрда́не, ꙗ҆́кѡ возврати́лсѧ є҆сѝ вспѧ́ть;

<red>В</red>озсїѧ̀ сро́дный съ высоты̀ бжⷭ҇твенный дх҃ъ, въ ви́дѣ голꙋби́нѣ, зри́мь несказа́ннѡ, ны́нѣ хрⷭ҇тꙋ̀ притечѐ.

<rubric>Сла́ва, гла́съ д҃:</rubric>

<red>Ж</red>итїѐ бжⷭ҇твенно и҆спра́вивъ, видѣ́нїемъ дѣѧ́нїе ѹ҆ѧсни́лъ є҆сѝ, бг҃оѧвле́нне григо́рїе, мꙋ́дрость бо возлюби́въ жела́нїемъ бжⷭ҇твеннымъ, и҆з̾ ѹ҆́стъ дх҃а благода́тїю ѡ҆богати́лсѧ є҆сѝ: и҆ ꙗ҆́кѡ со́тъ ме́да сла́дость твои́хъ слове́съ и҆ска́паѧ, при́снѡ весели́ши ра́зꙋмы бжⷭ҇твенными цр҃ковь бж҃їю. Тѣ́мже на нб҃сѣ́хъ свѧти́тельски водворѧ́ѧсѧ, ѡ҆ на́съ непреста́ннѡ моли́сѧ, соверша́ющихъ па́мѧть твою̀.

<rubric>И҆ ны́нѣ, гла́съ то́йже:</rubric>

<red>Т</red>ебѐ въ дс҃ѣ и҆ ѻ҆гнѝ ѡ҆чища́юща грѣ́хъ мі́ра, зрѧ̀ крⷭ҇ти́тель грѧдꙋ́ща къ себѣ̀, ѹ҆жаса́ѧсѧ и҆ трепе́ща вопїѧ́ше, глаго́лѧ: не смѣ́ю держа́ти ве́рхъ тво́й пречи́стый, ты́ мѧ ѡ҆свѧтѝ, влⷣко, бжⷭ҇твеннымъ ꙗ҆вле́нїемъ твои́мъ, є҆ди́не чл҃вѣколю́бче.

<rubric>Тропа́рь, гла́съ д҃:</rubric>

<red>Б</red>ж҃е ѻ҆ц҃ъ на́шихъ, творѧ́й при́снѡ съ на́ми по твое́й кро́тости, не ѿста́ви ми́лость твою̀ ѿ на́съ: по моли́твами и҆́хъ въ ми́рѣ ѹ҆пра́ви живо́тъ на́шъ.

<rubric>Сла́ва, и҆ ны́нѣ, пра́здника, гла́съ а҃:</rubric>

<red>В</red>о і҆ѻрда́нѣ креща́ющꙋсѧ тебѣ̀, гдⷭ҇и, трⷪ҇ческое ꙗ҆ви́сѧ поклоне́нїе: роди́телевъ бо гла́съ свидѣ́тельствоваше тебѣ̀, возлю́бленнаго тѧ̀ сн҃а и҆менꙋ́ѧ, и҆ дх҃ъ въ ви́дѣ голꙋби́нѣ, и҆звѣ́ствоваше словесѐ ѹ҆твержде́нїе. Ꙗ҆вле́йсѧ хрⷭ҇тѐ бж҃е, и҆ мі́ръ просвѣще́й, сла́ва тебѣ̀.

<rubric>Возслѣ́дованїе прпⷣбнагѡ маркїа́на пое́тсѧ на повече́рїи.</rubric>

<rubric>Канѡ́нъ. Гла́съ а҃.</rubric>

## Пѣ́снь а҃.

<rubric class="inline">І҆рмо́съ:</rubric> <irmos><red>П</red>ѣ́снь побѣ́днꙋю пои́мъ всѝ бг҃ꙋ, сотво́ршемꙋ ди̑внаѧ чꙋдеса̀ мы́шцею высо́кою, и҆ спа́сшемꙋ і҆и҃лѧ, ꙗ҆́кѡ просла́висѧ.</irmos>

<red>С</red>трꙋѧ́ми погре́бшемꙋ грѣ́хъ, хрⷭ҇тꙋ̀ прилѣплѧ́ѧсѧ, неѡсла́бными мановє́нїи, и҆зсꙋши́лъ є҆сѝ пото́ки страсте́й, бг҃омꙋ́дре маркїа́не.

<red>Х</red>рⷭ҇то́съ креща́ѧсѧ, ѡ҆чища́етъ и҆стлѣ́вшее страстьмѝ на́ше неможе́нїе: є҆мꙋ́же ѹ҆годи́лъ є҆сѝ, маркїа́не, прилѣ́жнымъ, ѻ҆́ч҃е, воздержа́нїемъ.

<rubric class="inline">Бг҃оро́диченъ:</rubric> <red>Д</red>в҃а пребыла̀ є҆сѝ по ржⷭ҇твѣ̀, бг҃а бо родила̀ є҆сѝ, є҆го́же вели́кїй прⷣте́ча во і҆ѻрда́нскихъ стрꙋѧ́хъ крестѝ съ тре́петомъ мно́гимъ, пречⷭ҇таѧ влⷣчце.

## Пѣ́снь г҃.

<rubric class="inline">І҆рмо́съ:</rubric> <irmos><red>Д</red>а ѹ҆тверди́тсѧ се́рдце моѐ въ во́ли твое́й, хрⷭ҇тѐ бж҃е, и҆́же над̾ вода́ми не́бо ѹ҆тверже́й второ́е, и҆ ѡ҆снова́вый на вода́хъ зе́млю, всеси́льне.</irmos>

<red>І҆</red>ѻрда́нскїѧ стрꙋи̑, гдⷭ҇и, низше́дъ ѡ҆свѧти́лъ є҆сѝ дне́сь: и҆ ꙗ҆́коже да́ръ и҆ честно́е и҆ кра́сное приноше́нїе прїѧ́лъ є҆сѝ сла́внаго маркїа́на, сла́вити тѧ̀.

<red>Ѡ҆</red>блага́ѧй не́бо ѻ҆́блаки гдⷭ҇ь, ѻ҆де́ждою ѡ҆блече́ тѧ сщ҃е́нною свѧщеннодѣ́йствꙋюща, и҆ а҆́гг҃лѡмъ говѣ́йною, ꙗ҆́кѡ а҆́гг҃ла на землѝ съ пло́тїю пожи́вшаго.

<red>А҆</red>настасі́и бг҃омꙋ́дрыѧ свѧще́ненъ хра́мъ созда́лъ є҆сѝ, ѹ҆краси́въ свѧще́нными и҆ честны́ми возложе́ньми: сегѡ̀ ра́ди съ не́ю, маркїа́не, всели́лсѧ є҆сѝ.

<rubric class="inline">Бг҃оро́диченъ:</rubric> <red>Г</red>рѣ́хъ пра́ѻц҃а, и҆́же и҆зъ тебє̀ рожде́йсѧ, прⷭ҇нодв҃о, во і҆ѻрда́нстѣй рѣцѣ̀ потоплѧ́етъ, ꙗ҆́кѡ благоꙋтро́бенъ. Є҆го́же прⷣте́ча крести́ти повелѣ́нъ бы́въ, спрѧ́ташесѧ.

## Пѣ́снь д҃.

<rubric class="inline">І҆рмо́съ:</rubric> <irmos><red>Д</red>х҃омъ прови́дѧ, прⷪ҇ро́че а҆ввакꙋ́ме, словесѐ воплоще́нїе, проповѣ́далъ є҆сѝ, вопїѧ̀: внегда̀ прибли́житисѧ лѣ́тѡмъ, позна́ешисѧ: внегда̀ прїитѝ вре́мени, пока́жешисѧ. Сла́ва си́лѣ твое́й, гдⷭ҇и.</irmos>

<red>И҆</red>гра́йте, го́ры, ликꙋ́йте, хо́лми, і҆и҃съ креща́етсѧ є҆ди́нъ чи́стый, преподо́бнагѡ па́мѧть ѹ҆ѧсни́вый: и҆́мже де́мѡнѡвъ всѧ̀ ле́сть ѡ҆мрачи́сѧ, и҆ вселе́ннаѧ просвѣти́сѧ.

<red>Ѹ҆</red>мертви́въ воздержа́нїемъ плотскі̑ѧ сла̑сти, бж҃е́ственнымъ твои́мъ проглаго́ланїемъ ѡ҆живи́лъ є҆сѝ мертвецы̀, въ погребе́нїе ѡ҆блобыза́ѧ, ѻ҆́ч҃е, и҆ а҆́бїе ѹ҆мре́ти повелѣва́ѧ, до́ндеже прїи́детъ всѣ́хъ ѻ҆́бщее воскрⷭ҇нїе.

<red>Ж</red>итїѐ твоѐ добро́тою бж҃е́ственныхъ добродѣ́телей ѹ҆кра́шено, ѹ҆ѧснѧ́етъ вѣ̑рныѧ: моще́й же твои́хъ ра́ка ѡ҆блиста́етъ лꙋчѝ чꙋде́съ, вѣ́рою пристꙋпа́ющымъ, ѻ҆́ч҃е, и҆ вѣ́рою восхвалѧ́ющымъ тѧ̀.

<rubric class="inline">Бг҃оро́диченъ:</rubric> <red>И҆</red>сто́чникъ ты̀ спасе́нїѧ родила̀ є҆сѝ хрⷭ҇та̀, ѡ҆свѧща́ющаго и҆сто́чники креще́нїемъ, є҆го́же і҆ѻрда́нъ ви́дѣвъ возврати́сѧ стра́хомъ, і҆ѡа́ннъ креща́ѧй ѹ҆жасе́сѧ, чⷭ҇таѧ дв҃о всепѣ́таѧ.

## Пѣ́снь є҃.

<rubric class="inline">І҆рмо́съ:</rubric> <irmos><red>Т</red>во́й ми́ръ да́ждь на́мъ, сн҃е бж҃їй, и҆но́гѡ бо ра́звѣ тебє̀ бо́га не зна́емъ, и҆́мѧ твоѐ и҆менꙋ́емъ, ꙗ҆́кѡ бг҃ъ живы́хъ и҆ ме́ртвыхъ є҆сѝ.</irmos>

<red>Ѕ</red>мїє́въ ты̀ сокрꙋши́лъ є҆сѝ главы̑ кр҃ще́нїемъ, гдⷭ҇и бж҃е всеси́льне, вла́сть да́вый и҆ си́лꙋ маркїа́нꙋ бж҃е́ственномꙋ на де́мѡнскїѧ лє́сти.

<red>Р</red>асточи́лъ є҆сѝ, разда́въ ни́щымъ, твоѐ и҆мѣ́нїе, бг҃омꙋ́дре всебл҃же́нне: тѣ́мже твоѧ̀ пребыва́етъ па́мѧть во вѣ́ки и҆ пра́вда.

<red>Ѹ҆</red>мири́лъ є҆сѝ смꙋще́нїѧ страсте́й по́мыслъ, прпⷣбне: хра́мъ же созда́лъ є҆сѝ бж҃е́ственнагѡ ми́ра и҆менꙋ́емый, въ хвалꙋ̀ гдⷭ҇ню, и҆́же всѣ́хъ ми́ра.

<rubric class="inline">Бг҃оро́диченъ:</rubric> <red>Д</red>в҃а по ржⷭ҇твѣ̀ ꙗ҆ви́ласѧ є҆сѝ вои́стиннꙋ, чⷭ҇таѧ, бг҃а бо родила̀ є҆сѝ, є҆го́же і҆ѡа́ннъ въ вода́хъ і҆ѻрда́нскихъ ѡ҆мыва́етъ, на ѡ҆бновле́нїе мі́ра.

## Пѣ́снь ѕ҃.

<rubric class="inline">І҆рмо́съ:</rubric> <irmos><red>П</red>роро́ка і҆ѡ́нꙋ подража́ѧ, вопїю̀: живо́тъ мо́й, бл҃же, свободѝ и҆зъ тлѝ, и҆ спаси́ мѧ, сп҃се мі́ра, зовꙋ́ща: сла́ва тебѣ̀.</irmos>

<red>П</red>ото́къ сла́дости подаѧ̀ на́мъ, і҆ѻрда́нскими стрꙋѧ́ми крⷭ҇ти́сѧ хрⷭ҇то́съ, и҆́же дне́сь прпⷣбнагѡ просвѣтѝ ѹ҆спе́нїе.

<red>М</red>ѷрополо́жница мы́сленнаѧ моще́й ра́ка ꙗ҆ви́сѧ твои́хъ, сщ҃е́нне маркїа́не, и҆сточа́ющи чꙋде́съ мѵ́ро къ тебѣ̀ притека́ющымъ.

<red>М</red>ѷродохнове́нными мл҃твами ѿгна́лъ є҆сѝ ѻ҆гнѧ̀ клоко́чꙋщагѡ стремле́нїе, спа́слъ є҆сѝ хра́мъ невреди́мь, є҆го́же созда́лъ є҆сѝ, бг҃облаже́нне.

<rubric class="inline">Бг҃оро́диченъ:</rubric> <red>Д</red>в҃а дои́ши пита́телѧ всѣ́хъ, є҆го́же прⷣте́ча ви́дѣвъ, взыгра́сѧ вопїѧ̀: и҆збавле́нїе и҆ спасе́нїе всѣ́хъ ꙗ҆ви́сѧ.

<rubric>Сѣда́ленъ, гла́съ и҃.</rubric>

<podoben>Подо́бенъ: <incipit><red>П</red>ремꙋ́дрости:</incipit></podoben>

<red>П</red>иса̑нїѧ ѿ младе́нства свѧщє́ннаѧ и҆спытꙋ́ѧ, бг҃оно́се маркїа́не, бж҃е́ственнѣ просїѧ́лъ є҆сѝ бл҃гоче́стїѧ: сн҃а бо и҆ сло́ва ѻ҆ц҃ꙋ̀ є҆диносꙋ́щна, и҆ бж҃е́ственномꙋ дх҃ꙋ проповѣ́далъ є҆сѝ сопресто́льна. Тѣ́мже а҆́рїево и҆ македо́нїево нече́стїе ѡ҆бличи́лъ є҆сѝ, и҆ вѣ́рꙋ ѹ҆ѧсни́лъ є҆сѝ, правосла́внѡ сла́витисѧ. Молѝ хрⷭ҇та̀ бг҃а грѣхѡ́въ ѡ҆ставле́нїе пода́ти чтꙋ́щымъ съ любо́вїю па́мѧть твою̀.

## Пѣ́снь з҃.

<rubric class="inline">І҆рмо́съ:</rubric> <irmos><red>С</red>ꙋ́щымъ въ пещѝ ѻ҆трокѡ́мъ твои́мъ, сп҃се, не прикоснꙋ́сѧ нижѐ стꙋжѝ ѻ҆́гнь. Тогда̀ трїѐ, ꙗ҆́кѡ є҆ди́нѣми ѹ҆сты̀, поѧ́хꙋ, и҆ бл҃гословлѧ́хꙋ глаго́люще: бл҃гослове́нъ бг҃ъ ѻ҆тє́цъ на́шихъ.</irmos>

<red>Ж</red>и́зни наста̀ и҆сто́чникъ, вода́ми ѡ҆мыва́ющїй прегрѣшє́нїѧ на̑ша, бж҃їе є҆диноро́дное безнача́льное сло́во: є҆мꙋ́же бл҃гоꙋгодѝ маркїа́нъ сла́вный, прело́жсѧ къ немꙋ̀.

<red>Б</red>л҃гомо́щными бдѣ̑нїи вои́стиннꙋ ѹ҆спи́лъ є҆сѝ стра̑сти неꙋдободє́ржныѧ дꙋшѝ, и҆ ѹ҆снꙋ́въ во глꙋбоча́йшей ста́рости, бл҃же́нне, къ свѣ́тꙋ ѿше́лъ є҆сѝ, ꙗ҆́кѡ днѐ сы́нъ и҆ хрⷭ҇то́въ слꙋжи́тель.

<red>Ѻ҆</red>рꙋ́жїе, є҆́же дре́во жи́зни хранѧ́щее, плєщѝ тебѣ̀ да́рꙋетъ, мꙋ́дре. Тѣ́мже ра́дости ра́йскїѧ наслажда́ешисѧ, воспѣва́ѧ вино́внаго спасе́нїѧ на́шегѡ, маркїа́не свѧще́нне.

<rubric class="inline">Бг҃оро́диченъ:</rubric> <red>Н</red>е ѡ҆пали́въ твои́хъ ложе́снъ, хрⷭ҇то́съ ражда́етсѧ, чⷭ҇таѧ, и҆зъ тебє̀ бг҃олѣ́пнѡ, є҆го́же ви́дѣвъ і҆ѡа́ннъ вопїѧ́ше: і҆и҃съ креща́етсѧ, спасе́нїе вѣ́рныхъ и҆ и҆збавле́нїе.

## Пѣ́снь и҃.

<rubric class="inline">І҆рмо́съ:</rubric> <irmos><red>Є҆</red>гѡ́же ѹ҆жаса́ютсѧ а҆́гг҃ли и҆ всѧ̑ вѡ́инства, ꙗ҆́кѡ творца̀ и҆ гдⷭ҇а, по́йте, свѧще́нницы, просла́вите, ѻ҆́троцы, бл҃гослови́те, лю́дїе, и҆ превозноси́те во всѧ̑ вѣ́ки.</irmos>

<red>Ч</red>еловѣ́ки породи́лъ є҆сѝ креще́нїемъ твои́мъ, бж҃е многоми́лостиве, дне́сь ѿ землѝ къ неизрече́ннѣй сла́вѣ прїе́мый ѹ҆го́дника твоего̀ маркїа́на бжⷭ҇твеннаго.

<red>Ц</red>рⷭ҇кою ви́дѧще тѧ̀ лю́дїе свѧще́ннїи ѻ҆де́ждею ѡ҆блече́на, внегда̀ свѧщеннодѣ́йствовати, ѹ҆диви́шасѧ, ѻ҆́тче, и҆ согла́снѡ хрⷭ҇та̀ всѣ́хъ цр҃ѧ̀ воспѣ́ша, всебл҃же́нне.

<red>В</red>оздержа́нїе стѧжа́лъ є҆сѝ, и҆ непреста́ннꙋю моли́твꙋ, возносѧ́щее смире́нїе, и҆ любо́вь и҆́стиннꙋю и҆ безстра́стїе, ѻ҆́тче. Сегѡ̀ ра́ди хрⷭ҇то́съ благода́ть тебѣ̀ подадѐ чꙋде́съ во вѣ́ки.

<rubric class="inline">Бг҃оро́диченъ:</rubric> <red>В</red>мѣща́еши невмѣсти́маго, дв҃о, па́че ѹ҆ма̀, є҆го́же и҆мѣ́ѧ прⷣте́ча крⷭ҇ти́ти, ѹ҆жаса́ѧсѧ и҆ трепе́ща вопїѧ́ше: ѻ҆́гнь сы́й, хрⷭ҇тѐ, не ѡ҆палѝ менє̀, любо́вїю пою́ща тѧ̀.

## Пѣ́снь ѳ҃.

<rubric class="inline">І҆рмо́съ:</rubric> <irmos><red>Ж</red>ивопрїе́мный и҆сто́чникъ приснотекꙋ́щїй, свѣтоно́сный свѣти́льникъ благода́ти, хра́мъ ѡ҆дꙋшевле́нный, сѣ́нь пречи́стꙋю, нб҃сѐ и҆ землѝ простра́ннѣйшꙋю, бцⷣꙋ, вѣ́рнїи, велича́емъ.</irmos>

<red>Т</red>оржествꙋ́йте дне́сь, человѣ́цы, рѣ́ки и҆ го́ры, и҆гра́йте: і҆и҃съ креща́етсѧ, сп҃съ ꙗ҆ви́сѧ, и҆ спрославлѧ́етъ свои́мъ ꙗ҆вле́нїемъ маркїа́на ст҃о́е преставле́нїе.

<red>Ж</red>ела́нїй кра́йнѣйшее дости́глъ є҆сѝ, ѿрѣши́всѧ ѹ҆́зъ тѣле́сныхъ, бг҃оно́сне прпⷣбне, зрѧ̀ свѣ́тлѡсти ст҃и́телей, прⷪ҇ро́кѡвъ, и҆ а҆пⷭ҇лѡвъ: съ ни́миже на́съ чтꙋ́щихъ тѧ̀ помина́й.

<rubric class="inline">Бг҃оро́диченъ:</rubric> <red>Н</red>о́сиши бг҃а на рꙋкꙋ̀, пита́ющаго бг҃одѣ́льною си́лою всѧ́чєскаѧ, є҆го́же ви́дѣвъ прⷣте́ча креще́нїѧ просѧ́ща, недоꙋмѣва́етъ ѹ҆́жасомъ, бг҃ороди́тельнице, и҆ и҆сполнѧ́етъ со стра́хомъ повелѣ́нное.

<rubric>Стїхи̑ры, гла́съ а҃.</rubric>

<podoben>Подо́бенъ: <incipit><red>В</red>сехва́льнїи:</incipit></podoben>

<red>Ѻ҆́</red>тче свѧще́ннѣйше, твоегѡ̀ житїѧ̀ свѣтлостьмѝ вселе́ннаѧ просвѣти́сѧ, и҆ ѡ҆мрачи́сѧ де́мѡнскаѧ ле́сть, недꙋ́зи ѿгонѧ́ютсѧ то́чїю прикоснове́нїемъ ра́ки твоеѧ̀: бжⷭ҇твеннаѧ бо благода́ть твоѧ̑ мо́щи ѡ҆сїѧ́вши, страсте́й рѣши́тъ ѡ҆мраче́нїе.

<red>Ѻ҆́</red>тче досточꙋ́дне, хра́мъ себѐ сотвори́лъ є҆сѝ присносꙋ́щнагѡ бжⷭ҇тва̀: хра́мы же воздви́глъ є҆сѝ свѧщє́нныѧ бжⷭ҇твеннѣй трⷪ҇цѣ на похвале́нїе: мє́ртвыѧ же возста́вилъ є҆сѝ глаго́ломъ, и҆ ми́лостивенъ стѧжа́лъ є҆сѝ нра́въ, разда́лъ є҆сѝ бога́тство просѧ́щымъ со ѹ҆се́рдїемъ.

<red>Н</red>аготꙋ̀ проси́вшагѡ ꙗ҆́вѣ, ѻ҆́тче, покры́лъ є҆сѝ, на́гъ са́мъ входѧ̀ во хра́мъ ст҃ы́й, бжⷭ҇твенною же ѻ҆де́ждою тѧ̀ хрⷭ҇то́съ ѡ҆блечѐ, бжⷭ҇твєннаѧ соверша́юща та̑инства: є҆ѧ́же ѹ҆диви́шасѧ добро́тѣ ви́дѣвшїи, и҆ бж҃їѧ тѧ̀ позна́вше ѹ҆го́дника.

<rubric>Сла́ва, и҆ ны́нѣ, гла́съ то́йже:</rubric>

<red>Б</red>ою́сѧ твоегѡ̀ прише́ствїѧ, хрⷭ҇тѐ, ѻ҆ба́че повелѣ́нїю твоемꙋ̀ не проти́влюсѧ ра́бъ тво́й, сѐ рꙋ́кꙋ мою̀ простира́ю со стра́хомъ: ви́ждꙋ бо ст҃а́го съ высоты̀ сходѧ́ща дх҃а, влⷣко, твоего̀ є҆диноче́стнаго, и҆ ѻ҆ц҃ꙋ̀ безнача́льномꙋ сопресто́льна, свидѣ́тельствꙋюща тѧ̀ пло́тїю кр҃ща́ема.



<rubric>На ѹ҆́трени, на <incipit><red>Б</red>г҃ъ гдⷭ҇ь:</incipit> Тропа́рь пра́здника два́жды: Сла́ва: ст҃ы́хъ, И҆ ны́нѣ: пра́здника.</rubric>

<rubric>По а҃-й стїхоло́гїи сѣда́ленъ, гла́съ г҃.</rubric>

<podoben>Подо́бенъ: <incipit><red>Д</red>в҃а дне́сь:</incipit></podoben>

<red>В</red>лⷣка дне́сь на і҆ѻрда́нъ прїи́де, крести́всѧ въ вода́хъ ѿ бжⷭ҇твеннагѡ прⷣте́чи: свы́ше же ѻ҆ц҃ъ свидѣ́тельствоваше: се́й є҆́сть сн҃ъ мо́й, въ не́мже благоизво́лихъ: и҆ дх҃ъ ꙗ҆ви́сѧ стра́ннымъ ви́домъ голꙋби́нымъ надъ ни́мъ.

<rubric>Сла́ва, и҆ ны́нѣ, то́йже.</rubric>

<rubric>По в҃-й стїхоло́гїи сѣда́ленъ, гла́съ д҃.</rubric>

<podoben>Подо́бенъ: <incipit><red>Ѹ҆</red>диви́сѧ і҆ѡ́сифъ:</incipit></podoben>

<red>Б</red>г҃оѧвле́нїѧ вре́мѧ, хрⷭ҇то́съ ꙗ҆ви́сѧ на́мъ во і҆ѻрда́нѣ рѣцѣ̀, прїиди́те, почерпе́мъ, вѣ́рнїи, во́дꙋ ѡ҆ставле́нїѧ грѣхѡ́въ на́шихъ: хрⷭ҇то́съ бо пло́тїю прїи́де, ѻ҆вча́те и҆щѧ̀ ѕвѣрьмѝ похище́ннагѡ, и҆ ѡ҆брѣ́тъ, введѐ ꙗ҆́кѡ благоꙋтро́бенъ въ ра́й па́ки. Хрⷭ҇то́съ ꙗ҆ви́сѧ на і҆ѻрда́нѣ, и҆ мі́ръ просвѣтѝ.

<rubric>Сла́ва, и҆ ны́нѣ, то́йже.</rubric>

<rubric>Канѡ́нъ пра́здника на ѕ҃, и҆ ст҃ы́хъ два̀. Канѡ́нъ пра́здника. Гла́съ в҃.</rubric>

## Пѣ́снь а҃.

<rubric class="inline">І҆рмо́съ:</rubric> <irmos><red>Г</red>лꙋбины̀ ѿкры́лъ є҆́сть дно̀, и҆ сꙋ́шею своѧ̑ влече́тъ, въ не́й покры́въ проти̑вныѧ, крѣ́пкїй во бранѣ́хъ гдⷭ҇ь, ꙗ҆́кѡ просла́висѧ.</irmos>

<red>А҆</red>да́ма и҆стлѣ́вшаго ѡ҆бновлѧ́етъ стрꙋѧ́ми і҆ѻрда́нскими, и҆ ѕмїє́въ главы̑ гнѣздѧ́щихсѧ сокрꙋша́етъ цр҃ь вѣкѡ́въ гдⷭ҇ь, ꙗ҆́кѡ просла́висѧ.

<red>Ѻ҆</red>гне́мъ бж҃ества̀ невеще́ственнымъ, въ пло́ть веще́ственнꙋ ѡ҆дѣ́ѧвсѧ, і҆ѻрда́нскою ѡ҆блага́етсѧ водо́ю, воплоще́йсѧ ѿ дв҃ы гдⷭ҇ь, ꙗ҆́кѡ просла́висѧ.

<red>С</red>кве́рнꙋ ѡ҆мыва́ѧй человѣ́кѡвъ, си́мъ ѡ҆чи́щсѧ во і҆ѻрда́нѣ, и҆̀мже восхотѣ́въ ѹ҆подо́бисѧ, є҆́же бѣ̀ пребы́въ, сꙋ́щыѧ во тмѣ̀ просвѣща́ѧй гдⷭ҇ь, ꙗ҆́кѡ просла́висѧ.

<rubric>И҆́нъ канѡ́нъ ст҃а́гѡ григо́рїа. Гла́съ в҃.</rubric>

## Пѣ́снь а҃.

<rubric class="inline">І҆рмо́съ:</rubric> <irmos><red>К</red>онѧ̀ и҆ вса́дника въ мо́ре чермно́е, сокрꙋша́ѧй бра̑ни, мы́шцею высо́кою хрⷭ҇то́съ и҆стрѧсѐ, і҆и҃лѧ же спасѐ, побѣ́днꙋю пѣ́снь пою́ща.</irmos>

<red>Б</red>е́здна сы́й премꙋ́дрости, и҆ ра́зꙋма сокро́вище, и҆ самобла́гости и҆сто́чникъ сы́й дае́ши мѝ, хрⷭ҇тѐ, сла́вныѧ твоеѧ̀ цр҃кве пѣ́сньми свѣти́льника пѣ́ти григо́рїа.

<red>П</red>рїимѝ, ѹ҆чи́телей, григо́рїе, свѣ́тлое ѹ҆добре́нїе, ѻ҆́тче, ѹ҆бо́гое пѣ́нїе твое́й приноси́мое ѿ любвѐ па́мѧти, въ не́йже хрⷭ҇та̀ на́мъ ѹ҆ми́лостиви.

<red>Ѡ҆</red>брѣ́те ѡ҆чище́нꙋ свѧще́ннꙋю твою̀ дꙋ́шꙋ ѿ страсте́й тимѣ́нїѧ, сїѧ́нїе непристꙋ́пное. Тѣ́мже ꙗ҆́кѡ всели́всѧ въ тѧ̀, ѻ҆́тче, свѣ́тъ тѧ̀ показа̀, наꙋча́юща земны̑ѧ концы̀.

<red>С</red>ло́вомъ, сщ҃еннотаи́нниче, бога́тымъ же и҆ мꙋ́дрымъ, чⷭ҇тнꙋ́ю цр҃ковь бг҃осло́вити наꙋчи́лъ є҆сѝ є҆ди́ницꙋ тричи́сленнꙋю, и҆ трⷪ҇цꙋ сопресто́льнꙋ и҆ є҆диноче́стнꙋ, ѽ григо́рїе.

<rubric class="inline">Бг҃оро́диченъ:</rubric> <red>В</red>ѣ́ра да вмѣнѧ́етсѧ є҆ди́на, а҆ не показа́нїе сꙋ́щихъ па́че ѹ҆ма̀ чꙋде́съ, бг҃ороди́тельнице дв҃о, твои́хъ: и҆́бо непостижи́маго бг҃а сло́ва родила̀ є҆сѝ, ѡ҆бле́кшасѧ въ человѣ́чество.

<rubric>И҆́нъ канѡ́нъ дометїа́на. Гла́съ а҃.</rubric>

## Пѣ́снь а҃.

<rubric class="inline">І҆рмо́съ:</rubric> <irmos><red>Т</red>воѧ̀ побѣди́тельнаѧ десни́ца бг҃олѣ́пнѡ въ крѣ́пости просла́висѧ: та́ бо, безсме́ртне, ꙗ҆́кѡ всемогꙋ́щаѧ, проти̑вныѧ сотрѐ, і҆и҃льтѧнѡмъ пꙋ́ть глꙋбины̀ новосодѣ́лавшаѧ.</irmos>

<red>В</red>оста̑нїѧ пло́ти, и҆ страсте́й нашє́ствїѧ, бг҃опрїѧ́тне, и҆ востаю́щꙋю въ дꙋшѝ мое́й ѹ҆кротѝ бра́нь, въ ми́рнѣ, ѻ҆́тче, ѹ҆строе́нїи соблюдѝ.

<red>Ж</red>ела́нїемъ и҆ любо́вїю неꙋкло́нною, вы́шнѣй премꙋ́дрости прикоснꙋ́всѧ, пло́ть покори́лъ є҆сѝ, и҆ сꙋ̑щаѧ земна̑ѧ ѿтрѧ́слъ є҆сѝ, прпⷣбне, и҆ бг҃ъ и҆́стиннѡ въ прича́стїи бы́лъ є҆сѝ.

<red>Д</red>ометїа́нъ чꙋ́дный пома́лꙋ ѿ землѝ возвыша́емь, прїи́де ѿ си́лы хꙋды́ѧ къ соверше́ннѣй си́лѣ, и҆ восхождє́нїѧ въ се́рдцы положѝ.

<rubric class="inline">Бг҃оро́диченъ:</rubric> <red>В</red>ода́ми ѡ҆мочи́въ пло́ти, є҆́же прїѧ́тъ гдⷭ҇ь смѣше́нїе, ѿ твои́хъ содѣ́ла дѣ́вственныхъ крове́й человѣ́чество, ко ѡ҆полче́нїємъ проти́вныхъ непобо́рно.

## Пѣ́снь г҃.

<rubric class="inline">І҆рмо́съ:</rubric> <irmos><red>К</red>рѣ́пость даѧ́й лю́дємъ на́шымъ гдⷭ҇ь, и҆ ро́гъ пома́занныхъ свои́хъ возносѧ́й, ѿ дв҃ы ражда́етсѧ, грѧде́тъ же ко креще́нїю. Томꙋ̀, вѣ́рнїи, возопїи́мъ: нѣ́сть ст҃ъ, ꙗ҆́кѡ бг҃ъ на́шъ.</irmos>

<red>Н</red>епло́днаѧ дре́вле и҆ безча́днаѧ лю́тѣ дне́сь весели́сѧ, хрⷭ҇то́ва цр҃ковь: водо́ю бо и҆ дх҃омъ сы́нове тебѣ̀ роди́шасѧ, вѣ́рою взыва́юще: нѣ́сть ст҃ъ, ꙗ҆́коже бг҃ъ на́шъ.

<red>В</red>е́лїимъ гла́сомъ въ пꙋсты́ни вопїе́тъ прⷣте́ча: хрⷭ҇тѡ́вы ѹ҆гото́вайте пꙋти̑, и҆ стези̑ бг҃ꙋ на́шемꙋ пра̑вы содѣ́лайте, вѣ́рою взыва́юще: нѣ́сть ст҃ъ, ꙗ҆́коже бг҃ъ на́шъ.

## И҆́нъ.

<rubric class="inline">І҆рмо́съ:</rubric> <irmos><red>В</red>одрꙋзи́вый на ничесо́мже зе́млю повелѣ́нїемъ твои́мъ, и҆ повѣ́сивый неѡдержи́мѡ тѧготѣ́ющꙋю, на недви́жимѣмъ, хрⷭ҇тѐ, ка́мени за́повѣдей твои́хъ, цр҃ковь твою̀ ѹ҆твердѝ, є҆ди́не бл҃же и҆ чл҃вѣколю́бче.</irmos>

<red>П</red>ло́ти ѹ҆́бѡ влⷣцѣ ѹ҆мꙋ̀ взыгра̑нїѧ, всецр҃ю́ же ѹ҆́мъ покори́лъ є҆сѝ. Тѣ́мже, непреткнове́ннѡ пꙋ́ть за́повѣдей проше́дъ, ты̀ трⷪ҇цы ѡ҆би́телище бы́лъ є҆сѝ лѣ́потно, григо́рїе.

<red>П</red>одо́бнѡ ꙗ҆́ростное ѹ҆́бѡ на ѕмі́ѧ дꙋшѝ воѡрꙋжи́лъ є҆сѝ, всебл҃же́нне, жела́нїе же бг҃ꙋ всѐ кꙋ́пнѡ просте́ръ, къ недомы́сленнѣй и҆ неизмѣ́ннѣй добро́тѣ впери́лъ є҆сѝ, прпⷣбне.

<red>Д</red>ѣѧ́нїю видѣ́нїе, ѻ҆́тче, приложи́лъ є҆сѝ, тѣ́мже ѻ҆́бласть це́ркве тебѣ̀ приносѧ̀ врꙋча́етъ хрⷭ҇то́съ, ю҆́же ѹ҆́бѡ непоро́чнѡ ꙗ҆́кѡ неботаи́нникъ ѹ҆пра́вилъ є҆сѝ и҆зрѧ́днѣйшїй, всеблаже́нне григо́рїе.

<red>П</red>роходѧ̀ добродѣ́телей предѣ́лъ, григо́рїе, и҆ восхождє́нїѧ въ се́рдцы твое́мъ ты̀ полага́ѧ, ѿ землѝ взѧ́лсѧ є҆сѝ, непреста́ннымъ тече́нїемъ къ нбⷭ҇номꙋ жи́тельствꙋ, пре́жде ѿ пло́ти и҆зше́ствїѧ твоегѡ̀.

<rubric class="inline">Бг҃оро́диченъ:</rubric> <red>Т</red>ы̀, мт҃и бж҃їѧ, несочта́ннѡ родила̀ є҆сѝ и҆зъ нетлѣ́ннагѡ ѻ҆ц҃а̀ возсїѧ́вшаго, безъ болѣ́зней ма́тернихъ. Тѣ́мже тѧ̀ бцⷣꙋ, воплоще́ннаго ро́ждшꙋю сло́ва, правосла́внѡ проповѣ́дꙋемъ.

## И҆́нъ.

<rubric class="inline">І҆рмо́съ:</rubric> <irmos><red>Є҆</red>ди́не вѣ́дый человѣ́ческагѡ сꙋщества̀ не́мощь, и҆ ми́лостивнѡ въ нѐ воѡбра́жсѧ, препоѧ́ши мѧ̀ съ высоты̀ си́лою, є҆́же вопи́ти тебѣ̀, ст҃ы́й: ѡ҆дꙋшевле́нный хра́ме, неизрече́нныѧ сла́вы твоеѧ̀, чл҃вѣколю́бче.</irmos>

<red>В</red>ъ крѣ́пости свое́й вра́гъ преве́тхїй, твоеѧ̀ дꙋшѝ не могі́й крѣ́пости поколеба́ти, ѹ҆хищрѧ́етъ во вре́мѧ твоегѡ̀ разрѣше́нїѧ, та́йнами пти́цъ хꙋды́хъ низложи́ти.

<red>В</red>елехвале́нїемъ свои́мъ, пра́веднѡ и҆зничто́жествꙋетсѧ приꙋѧзвле́нїемъ ѕмі́й ѻ҆каѧ́нный, и҆ въ ви́дъ пе́сїихъ мꙋ́хъ преврати́сѧ, не́мощїю множа́йшею, и҆ подъ нога́ми лежи́тъ првⷣныхъ кра́сными попира́емь.

<rubric class="inline">Бг҃оро́диченъ:</rubric> <red>И҆</red>зъ тебє̀ рожде́йсѧ безъ сѣ́мене сн҃ъ превѣ́чный, дв҃о мт҃и, мі́ръ ѡ҆бновѝ, сокрове́ннаго ѕмі́ѧ вода́ми въ креще́нїи свое́мъ ѹ҆мертви́въ гдⷭ҇ь, и҆ тлѣ́нїѧ человѣ́ки и҆зба́вивъ.

<rubric>Конда́къ пра́здника, гла́съ д҃:</rubric>

<red>Ꙗ҆</red>ви́лсѧ є҆сѝ дне́сь вселе́ннѣй, и҆ свѣ́тъ тво́й, гдⷭ҇и, зна́менасѧ на на́съ, въ ра́зꙋмѣ пою́щихъ тѧ̀: прише́лъ є҆сѝ, и҆ ꙗ҆ви́лсѧ є҆сѝ, свѣ́тъ непристꙋ́пный.

<rubric class="inline">І҆́косъ:</rubric> <red>Г</red>алїле́и ꙗ҆зы́честѣй, завꙋлѡ́нстѣй странѣ̀ и҆ нефѳали́мстѣй землѝ, ꙗ҆́коже речѐ прⷪ҇ро́къ, свѣ́тъ вели́къ возсїѧ̀ хрⷭ҇то́съ: ѡ҆мрачє́ннымъ свѣтла̀ ꙗ҆ви́сѧ зарѧ̀, и҆зъ виѳлее́ма ѡ҆блиста́ющаѧ, па́че же и҆зъ мр҃і́и гдⷭ҇ь, все́й вселе́ннѣй возсїѧва́етъ лꙋчы̀ сл҃нце пра́вды. Тѣ́мже, и҆̀же ѿ а҆да́ма, назі́и, прїиди́те, всѝ, ѡ҆блече́мсѧ въ него̀, да согрѣ́емсѧ, покрыва́етъ бо нагі̑ѧ, и҆ просвѣща́етъ тє́мныѧ: прише́лъ є҆сѝ, и҆ ꙗ҆ви́лсѧ є҆сѝ, свѣ́тъ непристꙋ́пный.

<rubric>Конда́къ григо́рїа, гла́съ в҃.</rubric>

<podoben>Подо́бенъ: <incipit><red>В</red>ъ моли́твахъ:</incipit></podoben>

<red>Ц</red>р҃кве бж҃е́ственный і҆ера́рхъ, и҆ премꙋ́дрости честны́й тайноглаго́льникъ, нѷссі́йскїй бо́дрый ѹ҆́мъ григо́рїй, со а҆́гг҃лы ликовствꙋ́ѧ, и҆ наслажда́ѧсѧ бж҃е́ственнымъ свѣ́томъ, молѧ́сѧ непреста́ннѡ ѡ҆ всѣ́хъ на́съ.

<rubric>И҆ сѣда́ленъ, гла́съ г҃.</rubric>

<podoben>Подо́бенъ: <incipit><red>Б</red>ж҃е́ственныѧ вѣ́ры:</incipit></podoben>

<red>Б</red>жⷭ҇твенное ѡ҆сїѧ́нїе наслѣ́довалъ є҆сѝ, житїѐ невеще́ственно пожи́въ, тезоимени́тнымъ свѧще́нствомъ просїѧ́лъ є҆сѝ: преесте́ственнѡ бо ѹ҆ѧсни́въ ѹ҆че́ньми, правосла́вїемъ мі́ръ ѹ҆тверди́лъ є҆сѝ, ѻ҆́тче прпⷣбне, хрⷭ҇та̀ бг҃а молѝ, дарова́ти на́мъ ве́лїю ми́лость.

<rubric>Сла́ва, и҆́нъ сѣда́ленъ дометїа́на, гла́съ а҃.</rubric>

<podoben>Подо́бенъ: <incipit><red>К</red>а́мени запеча́танꙋ:</incipit></podoben>

<red>С</red>вѧще́нства ѹ҆краша́емь, ѻ҆́тче, пома́занїемъ бг҃ода́ннымъ, ѹ҆ѧсни́лъ є҆сѝ сїѐ бж҃е́ственными добро́тами добродѣ́телей, и҆ бж҃е́ственнымъ ко хрⷭ҇тꙋ̀ повинове́нїемъ, и҆ сконча́въ твоѐ тече́нїе, на нб҃сѣ́хъ вопїе́ши со а҆́гг҃лы: сла́ва благоꙋтро́бїю твоемꙋ̀, сп҃се, сла́ва црⷭ҇твїю твоемꙋ̀, сла́ва смотре́нїю твоемꙋ̀, є҆ди́не чл҃вѣколю́бче.

<rubric>И҆ ны́нѣ, пра́здника, гла́съ и҆ подо́бенъ то́йже:</rubric>

<red>І҆</red>и҃сꙋ ро́ждшꙋсѧ ѿ дв҃ы мр҃і́и, и҆ во і҆ѻрда́нѣ кре́щшꙋсѧ ѿ і҆ѡа́нна, дх҃ъ сни́де на него̀ зри́мый въ ви́дѣ голꙋби́нѣ. Сегѡ̀ ра́ди прⷪ҇ро́къ со а҆́гг҃лы глаго́лаше, зовы́й: сла́ва прише́ствїю твоемꙋ̀, хрⷭ҇тѐ, сла́ва црⷭ҇твїю твоемꙋ̀, сла́ва смотре́нїю твоемꙋ̀, є҆ди́не чл҃вѣколю́бче.

## Пѣ́снь д҃.

<rubric class="inline">І҆рмо́съ:</rubric> <irmos><red>Ѹ҆</red>слы́шахъ, гдⷭ҇и, гла́съ тво́й, є҆го́же ре́клъ є҆сѝ, гла́съ вопїю́щагѡ въ пꙋсты́ни, ꙗ҆́кѡ возгремѣ́лъ є҆сѝ надъ вода́ми мно́гими, твоемꙋ̀ свидѣ́тельствꙋѧй сн҃ꙋ, ве́сь бы́въ соше́дшагѡ дх҃а, возопѝ: ты̀ є҆сѝ хрⷭ҇то́съ, бж҃їѧ мꙋ́дрость и҆ си́ла.</irmos>

<red>Ѡ҆</red>чища́емо со́лнце кто̀ ви́дѣ, проповѣ́дникъ вопїе́тъ, пресвѣ́тлое є҆стество́мъ; да тебѐ вода́ми, сїѧ́нїе сла́вы, ѻ҆ц҃а̀ ѻ҆́бразъ присносꙋ́щнагѡ, ѡ҆мы́ю, и҆ сѣ́но сы́й ѻ҆гню̀ прикоснꙋ́сѧ твоегѡ̀ бж҃ества̀: ты́ бо є҆сѝ хрⷭ҇то́съ, бж҃їѧ мꙋ́дрость и҆ си́ла.

<red>Ꙗ҆</red>ви́въ бжⷭ҇твенное, є҆́же и҆мѣ̀, бл҃гоговѣ́нїе мѡѷсе́й прилꙋчи́всѧ тебѣ̀: ꙗ҆́кѡ бо и҆з̾ кꙋпины́ тѧ возгласи́вша разꙋмѣ̀, а҆́бїе ѿвратѝ лицѐ. А҆́зъ же ка́кѡ тѧ̀ ѹ҆ви́жꙋ ꙗ҆́снѡ; и҆лѝ ка́кѡ рꙋ́кꙋ положꙋ̀ на тѧ̀; ты́ бо є҆сѝ хрⷭ҇то́съ, бж҃їѧ мꙋ́дрость и҆ си́ла.

<red>Д</red>ꙋше́вное соверша́ѧ мꙋ́дрѣ, и҆ сло́вомъ почте́ный, бездꙋ́шныхъ стыждꙋ́сѧ. А҆́ще бо крещꙋ́ тѧ, клеве́тна мѝ є҆́сть ѻ҆гне́мъ дымѧ́щаѧсѧ гора̀, побѣ́гшее же мо́ре на дво́е, и҆ і҆ѻрда́нъ се́й возврати́выйсѧ: ты́ бо є҆сѝ хрⷭ҇то́съ, бж҃їѧ мꙋ́дрость и҆ си́ла.

## И҆́нъ.

<rubric class="inline">І҆рмо́съ:</rubric> <irmos><red>Б</red>жⷭ҇твенное твоѐ разꙋмѣ́въ и҆стоща́нїе, прозорли́вѡ а҆ввакꙋ́мъ, хрⷭ҇тѐ, со тре́петомъ вопїѧ́ше тебѣ̀: во спасе́нїе люде́й твои́хъ, спастѝ пома̑занныѧ твоѧ̑ прише́лъ є҆сѝ.</irmos>

<red>Ꙗ҆́</red>кѡ сто́лпъ ви́дѣнъ бы́лъ є҆сѝ всесвѣ́телъ, житїе́мъ же и҆ сло́вомъ, те́плою правосла́вїѧ, григо́рїе, разжже́нъ ре́вностїю, но́ваго і҆и҃лѧ предводѧ̀.

<red>Б</red>л҃года́ть прїи́мъ дх҃о́внꙋю, ве́тхагѡ зако́на раздра́лъ є҆сѝ ѻ҆де́ждꙋ писа́нїѧ, и҆ сокрове́ннꙋю добро́тꙋ на́мъ ра́зꙋма ѿкры́лъ є҆сѝ.

<red>В</red>сѣ́хъ добродѣ́телей ви́ды хрⷭ҇то́съ показꙋ́ѧ блаже́нствы, григо́рїе, тебѣ̀ ввѣ́ри, ꙗ҆́кѡ слꙋжи́телю сло́ва, простра́ннѡ сказа́ти концє́мъ.

<rubric class="inline">Бг҃оро́диченъ:</rubric> <red>Б</red>езъ смѣше́нїѧ ѹ҆́бѡ зачала̀ є҆сѝ нерастлѣ́ннѡ во ѹ҆тро́бѣ и҆ пре́жде болѣ́зни родила̀ є҆сѝ, и҆ по ржⷭ҇твѣ̀ дв҃а, бг҃а пло́тїю ро́ждши, сохрани́ласѧ є҆сѝ.

## И҆́нъ.

<rubric class="inline">І҆рмо́съ:</rubric> <irmos><red>Г</red>о́рꙋ тѧ̀, благода́тїю бж҃їею приѡсѣне́ннꙋю, прозорли́выма а҆ввакꙋ́мъ ѹ҆смотри́въ ѻ҆чи́ма, и҆зъ тебє̀ и҆зы́ти і҆и҃левꙋ провозглаша́ше ст҃о́мꙋ, во спасе́нїе на́ше и҆ ѡ҆бновле́нїе.</irmos>

<red>З</red>ако́нъ благода́ти показа́лъ є҆сѝ бы́ти сѣ́нь, сꙋ́щымъ въ зако́нѣ бж҃їи є҆вре́ємъ чтꙋ́щымъ, мꙋ́дре, и҆ є҆ѵⷢ҇лїе и҆́стиннагѡ бг҃оѧвле́нїѧ та́инство, хрⷭ҇тꙋ̀ взыва́ѧ: сла́ва си́лѣ твое́й, гдⷭ҇и.

<red>Ѡ҆</red>блиста́въ ꙗ҆́кѡ ѕвѣзда̀ ѿ восто́ка многосвѣ́тлаѧ, цр҃ковь просвѣща́еши, проповѣ́даѧ хрⷭ҇та̀, мꙋ́дрыми показа́ньми всеблагоче́стнѡ пра́вды сл҃нца, томꙋ̀ взыва́ѧ: сла́ва си́лѣ твое́й, гдⷭ҇и.

<red>Ѕ</red>ло́бы всѧ́кїѧ ѿто́ргнꙋвсѧ, и҆ любвѐ вре́менныѧ, ѻ҆́тче, со тща́нїемъ, и҆ просвѣти́лъ є҆сѝ свѣ́томъ ѻ҆те́чества твоегѡ̀ концы̀, мꙋ́дре, и҆ си̑мъ бога́тство ѡ҆дожди́лъ є҆сѝ, ѻ҆би́льнѣйшимъ бога́тства коли́чествомъ.

<rubric class="inline">Бг҃оро́диченъ:</rubric> <red>С</red>ло́во, ꙗ҆́кѡ бг҃ъ сы́й неви́димый, прїи́мъ ѿ жены̀ человѣ́чо є҆стество̀ ви́димо, соверша́етъ и҆ ѡ҆чища́етъ въ рѣцѣ̀, и҆́же грѣха̀ чꙋ́ждїй, па́дшагѡ ѡ҆чища́ѧ прегрѣшє́нїѧ.

## Пѣ́снь є҃.

<rubric class="inline">І҆рмо́съ:</rubric> <irmos><red>І҆</red>и҃съ, живота̀ нача́льникъ, разрѣши́ти ѡ҆сꙋжде́нїе грѧде́тъ а҆да́ма первозда́ннагѡ. Ѡ҆чище́нїй же, ꙗ҆́кѡ бг҃ъ, не тре́бꙋѧ, па́дшаго ѡ҆чища́етъ во і҆ѻрда́нѣ: въ не́мже враждꙋ̀ ѹ҆би́въ, преимꙋ́щь всѧ́къ ѹ҆́мъ ми́ръ да́рꙋетъ.</irmos>

<red>С</red>ше́дшымсѧ без̾ числа̀ лю́демъ ѿ і҆ѡа́нна крести́тисѧ, са́мъ посредѣ̀ и҆́хъ ста̀, провозгласи́ же предстоѧ́щымъ: кто̀ показа̀, непокори́вїи, гнѣ́ва ва́мъ ѹ҆клони́тисѧ хотѧ́щагѡ бы́ти; плоды̀ достѡ́йны хрⷭ҇тꙋ̀ сотвори́те: предстоѧ́й бо ны́нѣ ми́ръ да́рꙋетъ.

<red>Д</red>ѣ́латель и҆ зижди́тель посредѣ̀ стоѧ́й, ꙗ҆́кѡ є҆ди́нъ всѣ́хъ сердца̀ и҆спытꙋ́етъ: чисти́тельнꙋю же лопа́тꙋ рꙋко́ю прїе́мъ, всемі́рное гꙋмно̀ всемꙋ́дрѣ разлꙋча́етъ, непло́дїе палѧ̀, бл҃гоплѡ́днымъ вѣ́чный живо́тъ да́рꙋетъ.

## И҆́нъ.

<rubric class="inline">І҆рмо́съ:</rubric> <irmos><red>Ѡ҆</red>дѣѧ́йсѧ свѣ́томъ, ꙗ҆́кѡ ри́зою, къ тебѣ̀ ѹ҆́тренюю, и҆ тебѣ̀ зовꙋ̀: дꙋ́шꙋ мою̀ просвѣтѝ ѡ҆мраче́ннꙋю, хрⷭ҇тѐ, ꙗ҆́кѡ є҆ди́нъ бл҃гоꙋтро́бенъ.</irmos>

<red>Т</red>ы̀, ꙗ҆́кѡ ѻ҆́гнь, попали́лъ є҆сѝ є҆ресе́й тернонѡ́снаѧ плетє́нїѧ слове́съ, вѣ́рныхъ же ѹ҆мы̀ просвѣти́лъ є҆сѝ, блаже́нне тайново́дче григо́рїе.

<red>Є҆</red>ѵно́мїево ты̀ и҆з̾ѡбличи́лъ є҆сѝ беззако́нїе, и҆ сегѡ̀ словеса̀ неꙋдобоизбѣ̑жнаѧ: сѣте́й же прꙋ̑гла ѕѣ̑льнаѧ, ꙗ҆́кѡ паꙋчи̑ннаѧ тка̑нїѧ, разори́лъ є҆сѝ.

<red>Ѡ҆</red>бличи́лъ є҆сѝ, всеизрѧ́днѣйше, безбо́жнѣйшаго македо́нїа, бжⷭ҇твенный дх҃ъ безстꙋ́днѡ ѹ҆кори́вшаго, ꙗ҆́кѡ неприча́стна семꙋ̀ сꙋ́ща, григо́рїе.

<rubric class="inline">Бг҃оро́диченъ:</rubric> <red>Т</red>ы̀ пра́вдꙋ же и҆ и҆збавле́нїе на́мъ ро́ждши хрⷭ҇та̀ безсѣ́меннѡ, свобо́дно содѣ́ѧла є҆сѝ ѿ клѧ́твы, бцⷣе, є҆стество̀ пра́ѻтца.

## И҆́нъ.

<rubric class="inline">І҆рмо́съ:</rubric> <irmos><red>П</red>росвѣти́вый сїѧ́нїемъ прише́ствїѧ твоегѡ̀, хрⷭ҇тѐ, и҆ ѡ҆свѣти́вый крⷭ҇то́мъ твои́мъ мі́ра концы̀, сердца̀ просвѣтѝ свѣ́томъ твоегѡ̀ бг҃оразꙋ́мїѧ, правосла́внѡ пою́щихъ тѧ̀.</irmos>

<red>П</red>ризрѣ̀ на зе́млю влⷣка тва́ри, и҆ сеѧ̀ поколеба́шасѧ, бг҃омꙋ́дре, ѡ҆снова̑нїѧ, и҆ лю́тѣ сотрѧсо́шасѧ: тебѣ́ же дꙋше́внагѡ мꙋ́жества, ѻ҆́тче, ѿ моли́твы не ѹ҆клонѝ.

<red>Н</red>е терпѣ́лъ є҆сѝ хꙋ́лѧщихъ слы́шати, сла́вне, на высотꙋ̀, и҆ глаго́лати непра́вдꙋ безꙋ̑мныѧ, но тѣ́хъ ѡ҆брати́лъ є҆сѝ па́стырскимъ твои́мъ жезло́мъ, и҆ недꙋ́жное и҆сцѣли́лъ є҆сѝ.

<red>Є҆</red>ди́но є҆стество̀ во хрⷭ҇тѣ̀, и҆мꙋ́щымъ проповѣ́дати, бг҃оглаго́ливе, ника́коже попꙋсти́лъ є҆сѝ сло́жное: по тѣ́хъ ѹ҆лови́лъ є҆сѝ ѹ҆че́нїй твои́хъ мре́жею, и҆ къ свѣ́тꙋ возве́лъ є҆сѝ.

<rubric class="inline">Бг҃оро́диченъ:</rubric> <red>Ѹ҆</red>сладѝ во́дъ го́ресть со́лїю є҆лїссе́й: тво́й же, бг҃ома́ти, сн҃ъ и҆ бг҃ъ кре́щсѧ въ водѣ̀, грѣха̀ го́ресть и҆ болѣ́знь ѿѧ́тъ.

## Пѣ́снь ѕ҃.

<rubric class="inline">І҆рмо́съ:</rubric> <irmos><red>Г</red>ла́съ словесѐ, свѣти́льникъ свѣ́та, денни́ца сл҃нца, прⷣте́ча въ пꙋсты́ни, пока́йтесѧ, всѣ̑мъ вопїе́тъ лю́демъ, и҆ пред̾ѡчи́ститесѧ: се́ бо предстои́тъ хрⷭ҇то́съ, ѿ тлѝ мі́ръ и҆збавлѧ́ѧй.</irmos>

<red>Р</red>о́ждсѧ нетлѣ́ннѡ ѿ бг҃а и҆ ѻ҆ц҃а̀, ѿ дв҃ы кромѣ̀ скве́рны воплоща́етсѧ хрⷭ҇то́съ: є҆мꙋ́же реме́нь, ꙗ҆́же ѿ на́съ сло́ва сочта́нїѧ, разрѣши́ти неꙋдо́бь ѹ҆чи́тъ прⷣте́ча, земнорѡ́дныѧ ѿ ле́сти и҆збавлѧ́ѧ.

<red>Ѻ҆</red>гне́мъ крⷭ҇ти́тъ коне́чнымъ хрⷭ҇то́съ проти̑вныѧ, а҆ не бг҃а мꙋ́дрствꙋющихъ є҆го̀, дх҃омъ же ѡ҆бновлѧ́етъ водо́ю бл҃года́ти разꙋмли̑выѧ бжⷭ҇тва̀ є҆гѡ̀, ѿ прегрѣше́нїй и҆збавлѧ́ѧ.

## И҆́нъ.

<rubric class="inline">І҆рмо́съ:</rubric> <irmos><red>Н</red>еистовствꙋ́ющеесѧ бꙋ́рею дꙋшетлѣ́нною, влⷣко хрⷭ҇тѐ, страсте́й мо́ре ѹ҆кротѝ, и҆ ѿ тлѝ возведи́ мѧ, ꙗ҆́кѡ бл҃гоꙋтро́бенъ.</irmos>

<red>С</red>мире́нное мꙋдрова́нїе стѧжа́въ, всѣ̑мъ же кро́токъ боре́цъ показа́лсѧ є҆сѝ, григо́рїе, проти́вꙋ тща́щымсѧ ѹ҆ма́лити сла́вꙋ хрⷭ҇то́вꙋ.

<red>А҆́</red>рїево ѿчꙋжде́нїе трⷪ҇цы, сло́вомъ бога́тнымъ де́рзостное раздѣле́нїе, григо́рїе, и҆ всеконе́чнѡ низложи́лъ є҆сѝ мꙋдрова̑нїѧ.

<red>Н</red>еꙋче́ннѡ соедине́нїе трⷪ҇ческое, смѣше́нїе мꙋ́дрствꙋѧ, тобо́ю саве́ллїй ѡ҆бличи́сѧ бг҃обо́рецъ, григо́рїе всебл҃же́нне.

<rubric class="inline">Бг҃оро́диченъ:</rubric> <red>Д</red>в҃а родѝ, и҆ ро́ждши пребы́сть чиста̀, на рꙋка́хъ носѧ́щаго всѧ́чєскаѧ, ꙗ҆́кѡ вои́стиннꙋ, дв҃о мт҃и, носи́вши.

## И҆́нъ.

<rubric class="inline">І҆рмо́съ:</rubric> <irmos><red>Ѡ҆</red>бы́де на́съ послѣ́днѧѧ бе́здна, нѣ́сть и҆збавлѧ́ѧй, вмѣни́хомсѧ ꙗ҆́кѡ ѻ҆́вцы заколе́нїѧ, спасѝ лю́ди твоѧ̑, бж҃е на́шъ: ты́ бо крѣ́пость немощствꙋ́ющихъ и҆ и҆справле́нїе.</irmos>

<red>И҆</red>зба́вишасѧ ꙗ҆́кѡ ѿ сѣ́ти, прпⷣбне, сме́ртныѧ бѣ́дствꙋющїи лю́дїе, и҆ страсте́й мно́жество дале́че моли́твами твои́ми ѿгна́сѧ: и҆́бо са́ми пе́рвїи тѧ̀ и҆мѣ́ша застꙋ́пника.

<red>П</red>отреби́лъ є҆сѝ моли́твою, всемꙋ́дре, стремле́нїе недꙋ́га, къ дв҃ѣ и҆ мт҃ри и҆зба́вителѧ ско́рѡ прите́къ: не бо̀ стерпѣ́лъ є҆сѝ ꙗ҆́кѡ па́стырь сы́й, бѣ́дствꙋющей па́ствѣ пренебрега́тисѧ.

<rubric class="inline">Бг҃оро́диченъ:</rubric> <red>Ѹ҆</red>жасо́шасѧ а҆́гг҃льстїи чи́ни, зрѧ́ще неви́димаго и҆зъ дв҃ы ро́ждшасѧ пло́тїю, и҆ невеще́ственнѡ сла́вимаго въ рѣцѣ̀ крести́тисѧ приходѧ́ща.

<rubric>Конда́къ, гла́съ а҃.</rubric>

<podoben>Подо́бенъ: <incipit><red>Л</red>и́къ а҆́гг҃льскїй:</incipit></podoben>

<red>Ѻ҆́</red>комъ дꙋше́внымъ бо́дрствꙋѧ, ст҃и́телю, бо́дръ па́стырь ꙗ҆ви́лсѧ є҆сѝ мі́рꙋ: и҆ жезло́мъ мꙋ́дрости твоеѧ̀, и҆ те́плымъ предста́тельствомъ твои́мъ, всѧ̑ ѿгна́лъ є҆сѝ ѕлосла̑вныѧ ꙗ҆́кѡ во́лки, невре́дно соблю́дъ ста́до, григо́рїе всемꙋ́дре.

<rubric class="inline">І҆́косъ:</rubric> <red>Л</red>ѣ́ностїю ѻ҆каѧ́нный ѿпадо́хъ, и҆ къ сме́рти ѹ҆снꙋ́хъ: но ꙗ҆́кѡ па́стырь бо́дрѣйшїй воздви́гни мѧ̀, ѻ҆́тче, и҆ стра̑сти моѧ̑ ѹ҆спѝ, ѕлѣ̀ мꙋ́чащыѧ мѧ̀: ꙗ҆́кѡ да воста́въ, чи́стѣ воспою̀ твоѐ свѣтоно́сное преставле́нїе, є҆́же влⷣка вселе́нныѧ просла́ви досто́йнѡ: ꙗ҆́кѡ раба̀ вѣ́рнѣйшаго, ꙗ҆́кѡ ѹ҆чи́телѧ всемꙋ́драго, ꙗ҆́кѡ дрꙋ́га и҆ таи́нника, и҆ ꙗ҆́кѡ строи́телѧ свои́хъ преда́нїй, и҆́хже до́брѣ сохрани́лъ є҆сѝ пома́занїе нескве́рнѡ, григо́рїе всемꙋ́дре.

## Пѣ́снь з҃.

<rubric class="inline">І҆рмо́съ:</rubric> <irmos><red>Ю҆́</red>ношы бл҃гочести̑выѧ, пе́щи ѻ҆́гненнѣй приѡбщи́вшыѧсѧ, шꙋмѧ́щъ дꙋ́хъ ро́сный невреди̑мы сохранѝ, и҆ бж҃їѧ а҆́гг҃ла снисхожде́нїе. Тѣ́мже, въ пла́мени ѡ҆роша́еми, бл҃года́рственнѡ воспѣва́хꙋ: препѣ́тый ѻ҆тцє́въ гдⷭ҇и и҆ бж҃е, бл҃гослове́нъ є҆сѝ.</irmos>

<red>Ꙗ҆́</red>коже на нб҃сѝ съ тре́петомъ и҆ чꙋ́домъ предстоѧ́хꙋ, во і҆ѻрда́нѣ си̑лы а҆́гг҃льскїѧ, смотрѧ́юще толи̑ка бж҃їѧ схождє́нїѧ: ꙗ҆́кѡ держа́й превы́шнихъ во́дъ соста́въ, въ вода́хъ плотоно́сецъ стоѧ́ше, бг҃ъ ѻ҆тцє́въ на́шихъ.

<red>Ѻ҆́</red>блакъ дре́вле и҆ мо́ре бж҃е́ственнагѡ проѡбража́хꙋ кр҃ще́нїѧ чꙋ́до, въ ни́хже дре́внїи крести́шасѧ, и҆сходѧ́ще зако́ннїи лю́дїе: мо́ре же бѣ̀ ѻ҆́бразъ воды̀, и҆ ѻ҆́блакъ дх҃а, и҆́миже соверша́еми, бл҃гослове́нъ є҆сѝ, зове́мъ, гдⷭ҇и бж҃е, во вѣ́ки.

<red>В</red>сѝ вѣ́рнїи, въ не́мже соверше́нїе прїѧ́хомъ, бг҃осло́вѧще немо́лчнѡ со а҆́гг҃лы, просла́вимъ ѻ҆ц҃а̀, и҆ сн҃а, и҆ дх҃а ст҃а́го, се́ бо трⷪ҇ца ѵ҆поста́сьми є҆диносꙋ́щнаѧ, є҆ди́нъ же бг҃ъ. Є҆мꙋ́же и҆ пое́мъ: бл҃гослове́нъ є҆сѝ, гдⷭ҇и бж҃е, во вѣ́ки.

## И҆́нъ.

<rubric class="inline">І҆рмо́съ:</rubric> <irmos><red>П</red>ревозноси́мый ѻ҆тцє́въ гдⷭ҇ь, пла́мень ѹ҆гасѝ, ѻ҆́троки ѡ҆росѝ, согла́снѡ пою́щыѧ: бж҃е, бл҃гослове́нъ є҆сѝ.</irmos>

<red>Ж</red>ела́нїемъ соедини́всѧ трисо́лнечнагѡ бжⷭ҇тва̀ сїѧ́нїю, григо́рїе, всѣ̑мъ ꙗ҆́кѡ зерца́ло сїѧ́ѧ, блиста́еши свѣ́та зари̑.

<red>С</red>окро́вище словеса̀ твоѧ̑, ѻ҆ч҃ески ѡ҆ста́вилъ є҆сѝ, ѻ҆бы́чай дꙋшѝ ѡ҆чище́нїе, и҆ ра́зꙋма и҆сполне́нїе, вѣ́рою пѣснопою́щымъ: бж҃е, благослове́нъ є҆сѝ.

<red>П</red>е́рваго ѹ҆ма̀, и҆ вино́вна, ѻ҆ц҃а̀ возвѣсти́лъ є҆сѝ, сло́ва ѹ҆́бѡ роди́телѧ, кꙋ́пнѡ же производи́телѧ дх҃а, трⷪ҇цꙋ пѣснопоѧ̀: бж҃е, благослове́нъ є҆сѝ.

<rubric class="inline">Бг҃оро́диченъ:</rubric> <red>Є҆</red>ди́нꙋ ѹ҆́бѡ ѵ҆поста́сь во двою̀ є҆стєствꙋ̀, всенепоро́чнаѧ, родила̀ є҆сѝ воплоще́нна бг҃а, є҆мꙋ́же всѝ пѣснопое́мъ: бж҃е, бл҃гослове́нъ є҆сѝ.

## И҆́нъ.

<rubric class="inline">І҆рмо́съ:</rubric> <irmos><red>Т</red>ебѐ ѹ҆́мнꙋю, бцⷣе, пе́щь разсмотрѧ́емъ, вѣ́рнїи, ꙗ҆́коже бо ѻ҆́троки спасѐ трѝ превозноси́мый, мі́ръ ѡ҆бновѝ во чре́вѣ твое́мъ всецѣ́лъ, хва́льный ѻ҆тцє́въ бг҃ъ и҆ препросла́вленъ.</irmos>

<red>Н</red>ело́жное вѣ̑рнымъ соверши́сѧ ѡ҆бѣтова́нїе проѧвле́ннѡ: бжⷭ҇твенный бо дометїа́нъ, благода́ти сподо́бисѧ рѣши́ти недꙋ́ги, и҆ ѿгонѧ́ти де́мѡны, хва́льнаго провозвѣща́ѧ бг҃а препросла́вленнаго.

<red>Н</red>а землѝ съ на́ми бы́въ, и҆ пло́тски пожи́въ, подадѐ послѣ́довавшымъ є҆мꙋ̀, и҆ возлю́бльшымъ є҆го̀, чꙋдодѣ̑йствїѧ бл҃года́ти, хва́льный ѻ҆тцє́въ бг҃ъ и҆ препросла́вленный.

<red>Ѕ</red>лочести̑выѧ низложѝ є҆́рєси бжⷭ҇твенный дометїа́нъ, севи́рова ѹ҆че́нїѧ: и҆ непрело́жнꙋю вѣ́рꙋ и҆ правосла́внꙋю бг҃олѣ́пнѡ назна́мена, хва́льнаго возвѣща́ѧ бг҃а и҆ препросла́вленнаго.

<rubric class="inline">Бг҃оро́диченъ:</rubric> <red>Ѻ҆</red>ч҃ескагѡ не ѿстꙋпѝ є҆стества̀, бж҃е́ственное сло́во вопло́щсѧ и҆зъ дв҃ы: тꙋ́ю бо и҆звѣ́стнѡ соблюдѐ, пребы́вшꙋ нескве́рнꙋ въ рождествѣ̀: и҆ прїе́млетъ є҆́же ѿ ѻ҆ц҃а̀ свидѣ́тельство хрⷭ҇то́съ, препросла́вленный во вѣ́ки.

## Пѣ́снь и҃.

<rubric class="inline">І҆рмо́съ:</rubric> <irmos><red>Т</red>а́йнꙋ пресла́внꙋю вавѷлѡ́нскаѧ показа̀ пе́щь, и҆сточи́вшаѧ ро́сꙋ, ꙗ҆́кѡ стрꙋѧ́ми и҆мѧ́ше невеще́ственный ѻ҆́гнь воспрїѧ́ти і҆ѻрда́нъ, и҆ ѡ҆б̾ѧ́ти пло́тїю креща́ема зижди́телѧ, є҆го́же бл҃гословѧ́тъ лю́дїе, и҆ превозно́сѧтъ во всѧ̑ вѣ́ки.</irmos>

<red>Ѿ</red>ложѝ стра́хъ ве́сь, и҆зба́витель прⷣте́чи речѐ: мнѣ́ же повини́сѧ, ꙗ҆́кѡ бл҃го́мꙋ, мнѣ̀ пристꙋпѝ, сїе́ бо є҆стество́мъ бы́хъ. Мои̑мъ повелѣ́нїємъ покори́сѧ, и҆ крⷭ҇ти́ мѧ сше́дшаго: є҆го́же бл҃гословѧ́тъ лю́дїе, и҆ превозно́сѧтъ во всѧ̑ вѣ́ки.

<red>Г</red>лаго́лы ꙗ҆́коже ѹ҆слы́ша крⷭ҇ти́тель влⷣчни, съ тре́петомъ дла́нь простира́етъ: ѻ҆ба́че же рꙋко́ю коснꙋ́всѧ верхꙋ̀ зижди́телѧ своегѡ̀, кре́щшемꙋсѧ вопїѧ́ше: ѡ҆свѧти́ мѧ, ты́ бо є҆сѝ бг҃ъ мо́й: є҆го́же бл҃гословѧ́тъ лю́дїе, и҆ превозно́сѧтъ во всѧ̑ вѣ́ки.

<red>Т</red>рⷪ҇цы ꙗ҆вле́нїе во і҆ѻрда́нѣ бы́сть, са́мое бо пребж҃е́ственное є҆стество̀, ѻ҆ц҃ъ возгласѝ: се́й креща́емый, сн҃ъ возлю́бленный мо́й. Дх҃ъ же прїи́де къ подо́бномꙋ: є҆го́же бл҃гословѧ́тъ лю́дїе, и҆ превозно́сѧтъ во всѧ̑ вѣ́ки.

## И҆́нъ.

<rubric class="inline">І҆рмо́съ:</rubric> <irmos><red>Т</red>ебѣ̀ вседѣ́телю, въ пещѝ ѻ҆́троцы всемі́рный ли́къ спле́тше, поѧ́хꙋ: дѣла̀ всѧ̑каѧ, гдⷭ҇а по́йте, и҆ превозноси́те во всѧ̑ вѣ́ки.</irmos>

<red>В</red>сю̀ зарю̀ ѹ҆тѣ́шителевꙋ, блаже́нне, прїѧ́лъ є҆сѝ наше́дшꙋю, зовѧ̀, преподо́бне: всѧ̑ дѣла̀, гдⷭ҇а по́йте, и҆ превозноси́те во всѧ̑ вѣ́ки.

<red>И҆</red>стека́ютъ на́мъ, по бжⷭ҇твенномꙋ сло́вꙋ хрⷭ҇то́вꙋ, и҆зъ чре́ва твоегѡ̀ рѣ́ки ра́зꙋма: вои́стиннꙋ бо и҆сто́чника непреста́нна благода́ть показа̀ мі́рꙋ тѧ̀, ѻ҆́тче, во вѣ́ки.

<red>Ѽ</red> чꙋ̑дныѧ бра̑тскїѧ дво́ицы, пло́тїю же срѡ́дныѧ, и҆ бжⷭ҇твєнныѧ мꙋдрова́нїемъ! Сїю̀ чтꙋ́ще, васі́лїа досто́йнѡ вкꙋ́пѣ съ григо́рїемъ почти́мъ во вѣ́ки.

<red>С</red>вѣ́тъ мы́сленный въ тѧ̀ всели́всѧ, ѻ҆́тче, свѣщꙋ́ тѧ негаси́мꙋ мі́рови поста́вилъ є҆́сть, є҆ди́наго свѣ́та пою́ща трисо́лнечна и҆ бжⷭ҇твенна, є҆го́же превозно́симъ во всѧ̑ вѣ́ки.

<rubric class="inline">Бг҃оро́диченъ:</rubric> <red>Т</red>ебѐ па́че ѹ҆ма̀ бг҃омꙋ́жнымъ сло́вомъ ро́ждшꙋю гдⷭ҇а и҆ двⷭ҇твꙋющꙋю, всѧ̑ дѣла̀ досто́йнѡ благослови́мъ, и҆ превозно́симъ во всѧ̑ вѣ́ки.

## И҆́нъ.

<rubric class="inline">І҆рмо́съ:</rubric> <irmos><red>В</red>ъ пещѝ ѻ҆́троцы і҆и҃лєвы, ꙗ҆́коже въ горни́лѣ, добро́тою благоче́стїѧ чистѣ́е зла́та блеща́хꙋсѧ, глаго́люще: благослови́те, всѧ̑ дѣла̀ гдⷭ҇нѧ, гдⷭ҇а, по́йте и҆ превозноси́те во всѧ̑ вѣ́ки.</irmos>

<red>П</red>ревше́лъ є҆сѝ ве́сь зако́нъ є҆стества̀ человѣ́ча, бг҃ꙋ же прилѣпи́лсѧ є҆сѝ, бг҃оглаго́ливе, жела́нїй кра́йнѣйшемꙋ, поѧ̀ є҆мꙋ̀: бл҃гослови́те, всѧ̑ дѣла̀, гдⷭ҇а, и҆ превозноси́те во всѧ̑ вѣ́ки.

<red>Ѹ҆</red>слы́шавъ бж҃е́ствєнныѧ за́пѡвѣди, расточи́лъ є҆сѝ ѻ҆би́льнѡ бога́тство тре́бꙋющымъ, благопокоре́нїѧ по́мысломъ, вопїѧ̀, досточꙋ́дне: благослови́те, всѧ̑ дѣла̀, гдⷭ҇а, и҆ превозноси́те во всѧ̑ вѣ́ки.

<red>И҆</red>сцѣле́нїй, дометїа́не, неѡскꙋ́денъ бы́лъ є҆сѝ, и҆сточа́ѧ пи́во, и҆сто́чникъ, и҆ пото́къ сла́дости, и҆ рѣка̀ ми́ра вопїю́щымъ: всѧ̑ дѣла̀, гдⷭ҇а по́йте, и҆ превозноси́те во всѧ̑ вѣ́ки.

<rubric class="inline">Бг҃оро́диченъ:</rubric> <red>В</red>ъ пещи́ тѧ ѻ҆бра́знѡ прописа́ша ѻ҆́троцы, дв҃о, и҆ въ кꙋпинѣ̀ проѡбразѝ мѡѷсе́й, и҆ дв҃дъ зрѧ́ тѧ ро́ждшꙋю младе́нца безмꙋ́жнѡ, гдⷭ҇а сла́вы: є҆го́же превозно́симъ во всѧ̑ вѣ́ки.

## Пѣ́снь ѳ҃.

<rubric class="inline">І҆рмо́съ:</rubric> <irmos><red>Н</red>едоꙋмѣ́етъ всѧ́къ ѧ҆зы́къ благохвали́ти по достоѧ́нїю, и҆з̾ꙋмѣва́етъ же ѹ҆́мъ и҆ премі́рный пѣ́ти тѧ̀, бцⷣе. Ѻ҆ба́че, бл҃га́ѧ сꙋ́щи, вѣ́рꙋ прїимѝ, и҆́бо любо́вь вѣ́си бжⷭ҇твеннꙋю на́шꙋ: ты́ бо хрⷭ҇тїа́нъ є҆сѝ предста́тельница, тѧ̀ велича́емъ.</irmos>

<red>Д</red>в҃де, прїидѝ дх҃омъ къ просвѣщє́ннымъ, ны́нѣ пристꙋпи́те, по́й, къ бг҃ꙋ вѣ́рою, глаго́лѧ: просвѣти́тесѧ, се́й ни́щїй воззва̀ а҆да́мъ въ паде́нїи. И҆́бо того̀ ѹ҆слы́ша гдⷭ҇ь, прише́дъ стрꙋѧ́ми і҆ѻрда́нскими, тлѣ́ннаго же ѡ҆бновѝ.

<red>И҆</red>са́їа, и҆змы́йтесѧ, ѡ҆чи́ститесѧ, глаго́летъ, лꙋка̑вствїѧ предъ гдⷭ҇емъ ѡ҆ста́вите, жа́ждꙋщїи, на во́дꙋ жи́вꙋ и҆ди́те: кропи́тъ бо водо́ю, ѡ҆бновлѧ́ѧ хрⷭ҇то́съ пристꙋпа́ющыѧ къ немꙋ̀ вѣ́рою, и҆ къ животꙋ̀ нестарѣ́емомꙋ креща́етъ дх҃омъ.

<red>С</red>облюда́емсѧ благода́тїю, вѣ́рнїи, и҆ печа́тїю: ꙗ҆́кѡ бо гꙋби́телѧ, бѣжа́ша пра́га є҆врє́и дре́вле ѡ҆крова́влена, та́кѡ и҆ на́мъ и҆схо́дное бжⷭ҇твенное сїѐ, пакибытїѧ̀ ба́нѧ бꙋ́детъ: ѿсю́дꙋ и҆ трⷪ҇цы ѹ҆́зримъ свѣ́тъ незаходи́мый.

## И҆́нъ.

<rubric class="inline">І҆рмо́съ:</rubric> <irmos><red>И҆</red>са́їе ликꙋ́й, дв҃а и҆мѣ̀ во чре́вѣ, и҆ родѝ сн҃а є҆мманꙋ́ила, бг҃а же и҆ чл҃вѣ́ка, восто́къ и҆́мѧ є҆мꙋ̀: є҆го́же велича́юще, дв҃ꙋ ѹ҆блажа́емъ.</irmos>

<red>И҆</red>справле́нїй же и҆ слове́съ твои́хъ блиста̑нїѧ, григо́рїе, восхвали́ти ѹ҆́мъ не могі́й ꙗ҆́вѣ на́шъ, и҆сповѣ́дꙋетъ побѣжде́нїе благопохва́льно, твое́ же возвѣща́етъ па́че си́лы похвале́нїе.

<red>Т</red>аи́нниче нбⷭ҇ныхъ и҆зрѧ́днѣйше, трⷪ҇цѣ ны́нѣ предстоѧ̀ со а҆́гг҃льскимъ ли́комъ, и҆ прⷪ҇ро́ческимъ, мч҃никѡвъ же и҆ пра́ведныхъ, и҆ патрїа́рхѡвъ, помѧнѝ на́съ, воспѣва́ющихъ твою̀ па́мѧть, григо́рїе.

<red>Н</red>азира́еши свы́ше защища́ѧ ны́нѣ, свѧти́телю, цр҃кви хрⷭ҇тѡ́вы, побѣ̑ды да́рꙋѧ вѣ̑рнымъ лю́демъ и҆ рабо́тное сокрꙋшѝ и҆́го, твоѧ̑ спаса́ѧ пѣвцы̀ мл҃твами твои́ми, григо́рїе.

<rubric class="inline">Бг҃оро́диченъ:</rubric> <red>Ꙗ҆́</red>кѡ ро́ждши, всечи́стаѧ, тва́ри содѣ́телѧ, по всемꙋ̀ рожде́ннаго но́сиши нача́ло, несосꙋ́дное и҆мꙋ́щи вели́чїе и҆ преесте́ственное. Тѣ́мже ржⷭ҇твꙋ̀ твоемꙋ̀ покланѧ́ющесѧ, тѧ̀ сла́вимъ.

## И҆́нъ.

<rubric class="inline">І҆рмо́съ:</rubric> <irmos><red>Ѻ҆́</red>бразъ чи́стагѡ рождества̀ твоегѡ̀ ѻ҆гнепали́маѧ кꙋпина̀ показа̀ неѡпа́льнаѧ, и҆ ны́нѣ на на́съ напа́стей свирѣ́пѣющꙋю ѹ҆гаси́ти, мо́лимсѧ, пе́щь, да тѧ̀, бцⷣе, непреста́ннѡ велича́емъ.</irmos>

<red>Ѹ҆</red>ста́вилъ є҆сѝ, ѻ҆́тче, жела̑нїѧ любле́нїй, ѹ҆держа́въ соверше́ннѣйшее: и҆ прїѧ́ша тѧ̀ патрїа́рхѡвъ селє́нїѧ, и҆ првⷣныхъ и҆ прпⷣбныхъ чи́ни, съ ни́миже мо́лиши ѡ҆ на́съ вседержи́телѧ.

<red>И҆</red>мѧ́ше ꙗ҆́коже и҆мѣ́нїе че́стно твоѐ ѻ҆те́чество, тѣ́ло твоѐ многострада́льное, скры́вшее свои́ми нѣ́драми, сла́вне, ма́терскими ѹ҆стреми́вшеесѧ движе́ньми: тобо́ю бо наслажда́тисѧ чꙋжди̑мъ не терпѧ́ше.

<red>Г</red>рѧдѝ по́мощь бы́ти мнѣ̀ въ напа́стехъ житїѧ̀ и҆ ѡ҆бстоѧ́нїихъ, и҆ ѹ҆тишѝ воздвиза́ющꙋюсѧ бꙋ́рю на мѧ̀ страсте́й, и҆ въ ти́хо приведѝ приста́нище, вѣ́тромъ, ѻ҆́тче, моли́твы твоеѧ̀.

<rubric class="inline">Бг҃оро́диченъ:</rubric> <red>С</red>тоѧ́ше да́же до тебє̀ сме́рть, є҆́же по на́мъ бы́ти, за є҆́же спасти́ ны, пресꙋ́щне сн҃е бж҃їй, бл҃говоли́вшагѡ и҆зъ безмꙋ́жныѧ мт҃ре, и҆ вода́ми ны̀ ѡ҆чи́стити, и҆ ѻ҆гне́мъ бжⷭ҇твеннымъ кр҃ще́нїѧ.

<rubric>Свѣти́ленъ.</rubric>

<podoben>Подо́бенъ: <incipit><red>П</red>осѣти́лъ ны̀:</incipit></podoben>

<red>П</red>а́стырѧ до́браго григо́рїа всемꙋ́драго, нѷссе́євъ предсѣда́телѧ, васі́лїа премꙋ́драго є҆динонра́внаго бра́та по пло́ти, пра́зднственными пѣ́сньми просла́вимъ, всѝ.

<rubric>Сла́ва, и҆ ны́нѣ, пра́здника:</rubric>

<red>Ꙗ҆</red>ви́сѧ сп҃съ, бл҃года́ть и҆ и҆́стина во стрꙋѧ́хъ і҆ѻрда́нскихъ, и҆ сꙋ́щыѧ во тмѣ̀ и҆ сѣ́ни спѧ́щыѧ просвѣти́лъ є҆́сть: и҆́бо прїи́де и҆ ꙗ҆ви́сѧ свѣ́тъ непристꙋ́пный.

<rubric>На стїхо́внѣ стїхи̑ры, гла́съ в҃.</rubric>

<podoben>Подо́бенъ: <incipit><red>Д</red>о́ме є҆ѵфра́ѳовъ:</incipit></podoben>

<red>Н</red>ы́нѣ стра́нно сп҃съ человѣ́кѡмъ да́рꙋетъ ѡ҆чище́нїе, кромѣ̀ и҆зварѧ́ѧ ѻ҆гнѧ̀, и҆ назида́ѧ дꙋ́шы, без̾ сокрꙋше́нїѧ.

<rubric class="inline">Сті́хъ:</rubric> <red>М</red>о́ре ви́дѣ и҆ побѣжѐ, і҆ѻрда́нъ возврати́сѧ вспѧ́ть.

<red>В</red>о́дꙋ бжⷭ҇твенныѧ жи́зни, ѿ и҆сто́чникѡвъ спаси́тельныхъ, лю́дїе, съ весе́лїемъ почерпи́те ѹ҆се́рднѡ, дꙋ́шъ на и҆збавле́нїе.

<rubric class="inline">Сті́хъ:</rubric> <red>Ч</red>то́ ти є҆́сть, мо́ре, ꙗ҆́кѡ побѣ́гло є҆сѝ; и҆ тебѣ̀, і҆ѻрда́не, ꙗ҆́кѡ возврати́лсѧ є҆сѝ вспѧ́ть;

<red>П</red>рїи́де просвѣще́нїе, благода́ть ꙗ҆ви́сѧ, и҆збавле́нїе наста̀, мі́ръ просвѣти́сѧ, лю́дїе, ра́дости и҆спо́лнитесѧ.

<rubric>Сла́ва, гла́съ а҃:</rubric>

<red>П</red>ра́выѧ вѣ́ры до́блїй подви́жниче, спострада́вый ꙗ҆́кѡ до́бръ во́инъ хрⷭ҇та̀ бг҃а, и҆ воево́дѣ ѹ҆годи́вый: подвиза́йсѧ и҆ ны́нѣ по цр҃кви до́брымъ по́двигомъ, соблюда́ѧ ю҆̀ твои́ми догма́тами на недви́жимѣмъ ѡ҆снова́нїи, григо́рїе.

<rubric>И҆ ны́нѣ, гла́съ и҃.</rubric>

<rubric class="inline">І҆ѡа́нна мона́ха:</rubric> <red>Г</red>дⷭ҇и, и҆спо́лнити хотѧ̀, ꙗ҆̀же ѹ҆ста́вилъ є҆сѝ ѿ вѣ́ка, ѿ всеѧ̀ тва́ри слꙋжи́тели та́йны твоеѧ̀ прїѧ́лъ є҆сѝ: ѿ а҆́гг҃лъ гаврїи́ла, ѿ человѣ̑къ дв҃ꙋ, ѿ нб҃съ ѕвѣздꙋ̀, и҆ ѿ во́дъ і҆ѻрда́нъ, въ не́мже беззако́нїе мїрско́е потреби́лъ є҆сѝ, сп҃се на́шъ, сла́ва тебѣ̀.



<rubric>На лїтꙋргі́и, бл҃жє́нна, ѿ канѡ́на пра́здника пѣ́снь є҃-ѧ, со і҆рмосо́мъ на д҃, и҆ ст҃а́гѡ, пѣ́снь ѕ҃-ѧ, на д҃:</rubric>

<rubric class="inline">Прокі́менъ:</rubric> <incipit><red>Ч</red>естна̀ пред̾ гдⷭ҇емъ:</incipit>

<rubric class="inline">Сті́хъ:</rubric> <red>Ч</red>то̀ возда́мъ гдⷭ҇еви ѡ҆ всѣ́хъ, ꙗ҆̀же воздаде́ ми;

<rubric>А҆пⷭ҇лъ къ корі́нѳѧнѡмъ, зача́ло рн҃а.</rubric>

<rubric class="inline">А҆ллилꙋ́їа, гла́съ в҃:</rubric> <red>С</red>щ҃е́нницы твоѝ ѡ҆блекꙋ́тсѧ въ пра́вдꙋ, и҆ прпⷣбнїи твоѝ возра́дꙋютсѧ:

<rubric>Є҆ѵⷢ҇лїе ѿ матѳе́а, зача́ло л҃д, ѿ полꙋ̀.</rubric>

<rubric class="inline">Прича́стенъ:</rubric> <red>В</red>ъ па́мѧть вѣ́чнꙋю бꙋ́детъ пра́ведникъ:
