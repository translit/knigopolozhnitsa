---
title: "І҆аннꙋа́рїа к҃є"
navigation:
  key: service-menaionjan-39
  title: "І҆аннꙋа́рїа к҃є"
  parent: service-menaionjan
  order: 39
type: "service"
---

# І҆аннꙋа́рїа к҃є.

<rubric>Пра́зднованїе собо́рꙋ новомч҃никѡвъ, и҆ и҆сповѣ́дникѡвъ рѡссі́йскихъ.</rubric>



<rubric>А҆́ще к҃є де́нь і҆аннꙋа́рїѧ прилꙋчи́тсѧ въ понедѣ́льникъ, вто́рникъ и҆лѝ сре́дꙋ, пое́мъ новомч҃никѡмъ въ недѣ́лю, ꙗ҆́же є҆́сть пред̾ си́мъ, а҆́ще ли бꙋ́детъ въ четверто́къ, пѧто́къ и҆лѝ сꙋббѡ́тꙋ, пое́мъ и҆̀мъ въ недѣ́лю послѣ́дꙋющꙋю.</rubric>

<rubric>А҆́ще прилꙋчи́тсѧ к҃є і҆аннꙋа́рїѧ въ де́нь недѣ́льный (воскре́сный), пое́мъ слꙋ́жбꙋ новомч҃никѡмъ въ то́йже де́нь, слꙋ́жбꙋ же ст҃о́мꙋ григо́рїю бг҃осло́вꙋ въ к҃з де́нь і҆аннꙋа́рїѧ кꙋ́пнѡ со слꙋ́жбою ст҃и́телю і҆ѡа́ннꙋ златоꙋ́стꙋ. Предварѧ́етъ тогда̀ слꙋ́жба ст҃и́телю григо́рїю. Вѣ́домо бꙋ́ди и҆ сїѐ: слꙋ́жба сїѧ̀ быва́етъ, наче́нши ѿ к҃в и҆ восходѧ́щи до к҃и і҆аннꙋа́рїѧ. И҆ а҆́ще прилꙋчи́тсѧ тогда̀ недѣ́лѧ мытарѧ̀ и҆ фарїсе́а, и҆лѝ блꙋ́днагѡ, и҆лѝ мѧсопꙋ́стнаѧ, пое́мъ новомч҃никѡмъ съ трїѡ́дїю, ꙗ҆́коже трїє́мъ ст҃и́телємъ по ма́рковой главѣ̀.</rubric>

<rubric>А҆́ще прилꙋчи́тсѧ въ то́йже де́нь па́мѧть вели́кагѡ ст҃а́гѡ, пое́мъ ст҃о́мꙋ вели́комꙋ, въ сꙋббѡ́тꙋ ближа́йшꙋю, и҆лѝ въ и҆ны́й де́нь.</rubric>

<rubric>А҆́ще же бꙋ́детъ гдѣ̀ въ то́й де́нь хра́мъ, пое́мъ слꙋ́жбꙋ хра́ма съ трїѡ́дїю непремѣ́ннѡ, ст҃ы̑мъ же новомч҃никѡмъ во грѧдꙋ́щꙋю недѣ́лю.</rubric>



<rubric>На ма́лѣй вече́рни: стїхи̑ры воскрє́сны.</rubric>

<rubric>Сла́ва, гла́съ и҃:</rubric>

<red>З</red>емлѧ̀ рꙋ́сскаѧ и҆ нб҃о земно́е бы́сть: въ свои́хъ разсѣ́линахъ тѣлеса̀ новомч҃никѡвъ и҆ и҆сповѣ́дникѡвъ сокры́вши и҆ тѣ́хъ нбⷭ҇ною сла́вою просїѧ́вши, и҆̀же свои́ми кровьмѝ ѡ҆роси́ша ю҆̀, пострада́вше ѿ слꙋ́гъ сатани́нскихъ за вѣ́рꙋ хрⷭ҇то́вꙋ во и҆скꙋпле́нїе грѣхѡ́въ бг҃оѿстꙋпле́нїѧ.

<rubric>И҆ ны́нѣ, бг҃оро́диченъ, догма́тикъ гла́са.</rubric>

<rubric>На стїхо́внѣ стїхи́ра воскре́сна. Та́же стїхи̑ры новомч҃никѡмъ, гла́съ а҃.</rubric>

<red>Ѽ</red>, вели́цїи страстоте́рпцы новомч҃ницы рѡссі́йстїи, съ любо́вїю припа́даемъ къ ва́мъ, и҆ прославлѧ́юще ва́шѧ по́двиги, бл҃гоговѣ́йнѡ лобыза́емъ ра̑ны ва́шѧ, моли́те, мо́лимсѧ, ѡ҆ дꙋша́хъ на́шихъ.

<rubric class="inline">Сті́хъ:</rubric> <red>Р</red>азже́глъ ны̀ є҆сѝ, ꙗ҆́коже разжиза́етсѧ сребро̀.

<red>Ѽ</red>, сла́внїи новомч҃ницы рѡссі́йстїи, є҆гда̀ ѡ҆скꙋдѣва́ше вѣ́ра, ѹ҆крѣплѧ́ете ю҆̀ и҆сповѣда́нїемъ ва́шимъ, є҆гда̀ и҆зсѧка́ше любы̀, любвѐ ра́ди ко хрⷭ҇тꙋ̀ да́сте себє̀ на мꙋ̑ки и҆ сме́рть, є҆гда̀ колеба́шесѧ наде́жда, ѹ҆твержда́сте ю҆̀ ва́шимъ ѹ҆пова́нїемъ на бг҃а, є҆го́же моли́те, да ѹ҆крѣпи́тъ въ на́съ вѣ́рꙋ, наде́ждꙋ и҆ любо́вь.

<rubric class="inline">Сті́хъ:</rubric> <red>В</red>оззва́ша пра́веднїи и҆ гдⷭ҇ь ѹ҆слы́ша и҆̀хъ.

<red>Н</red>е человѣ́цы сп҃са́ютъ цр҃ковь, и҆ ничто́же по́льзꙋетъ согла́сїе со врагѝ є҆ѧ̀, но цр҃ковь сп҃са́етъ человѣ́ки си́лою хрⷭ҇то́вою, ꙗ҆́коже по́двигъ ва́шъ показа̀. Ѽ непоколеби́мїи новомч҃ницы рѡссі́йстїи, вои́стинꙋ є҆стѐ сла́ва цр҃кве, ѡ҆ не́йже прилѣ́жнѡ моли́тесѧ, да непоколе́блемꙋ ѹ҆тверди́тъ ю҆̀ хрⷭ҇то́съ.

<rubric>Сла́ва, гла́съ в҃:</rubric>

<red>Ѽ</red>, ди́вное во́инство но́выхъ страда́льцєвъ рѡссі́йскихъ. Кто̀ возмо́жетъ досто́йнѡ просла́вити ва́съ: вои́стинꙋ бл҃же́нна землѧ̀, напи́вшаѧсѧ кровьмѝ ва́шими, гра́ды же и҆ вє́си є҆ѧ̀ та́йнѡ ѡ҆ст҃и́шасѧ, воспрїи́мше честні́и ѡ҆ста́нки ва́шѧ мно́жицею без̾ пѣ́нїѧ цр҃ко́внагѡ, та́кожде же и҆ без̾ погребе́нїѧ честна́гѡ. Но моли́тесѧ, ст҃і́и, ѡ҆ странѣ̀ ва́шей и҆ ѡ҆ всѣ́хъ чтꙋ́щихъ ва́съ.

<rubric>И҆ ны́нѣ, бг҃оро́диченъ. Тропа́рь воскре́сенъ. </rubric>

<rubric>Сла́ва, тропа́рь, гла́съ д҃:</rubric>

<red>Д</red>не́сь ра́достнѡ ликꙋ́етъ цр҃ковь рꙋ́сскаѧ, ꙗ҆́кѡ ма́ти ча́да, прославлѧ́ющи новомч҃ники и҆ и҆сповѣ́дники своѧ̑: ст҃и́тели и҆ і҆ере́и, ца́рствєнныѧ страстоте́рпцы, бл҃говѣ́рныѧ кн҃зи и҆ кн҃ги̑ни, прпⷣбныѧ мꙋжѝ и҆ жєны̀ и҆ всѧ̑ правѡсла́вныѧ хрⷭ҇тїа́ны, во дни̑ гоне́нїѧ безбо́жнагѡ жи́знь свою̀ за вѣ́рꙋ во хрⷭ҇та̀ положи́вшыѧ и҆ кровьмѝ и҆́стинꙋ соблю́дшыѧ. Тѣ́хъ предста́тельствомъ, долготерпѣли́ве гдⷭ҇и, странꙋ̀ на́шꙋ въ правосла́вїи сохранѝ до сконча́нїѧ вѣ́ка.

<rubric>И҆ ны́нѣ, бг҃оро́диченъ:</rubric>

<incipit><red>Є҆́</red>же ѿ вѣ́ка:</incipit>



<rubric>На вели́цѣй вече́рни: Стїхи̑ры воскре́сны д҃. Та́же стїхи̑ры новомч҃никѡмъ гла́съ а҃:</rubric>

<red>Н</red>ача́ло ны́нѣ поло́жимъ, ѽ бра́тїе, моле́нїемъ те́плымъ къ нѡ́вымъ ѹ҆го́дникѡмъ бж҃їимъ: ті́и бо стра́шными мꙋче́нїи ѡ҆чища́еми, ро́ждїе плодоно́сныѧ лозы̀ хрⷭ҇то́вы ꙗ҆ви́шасѧ, сла́достїю бл҃года́ти ѡ҆би́льнѡ напоѧ́емїи, во бл҃гоꙋха́нїи свѧ́тости и҆́хъ на́мъ предлага́емїи, да со ѹ҆миле́нїемъ назида́ющесѧ по́двигомъ и҆́хъ, принесе́мъ бг҃ꙋ и҆ мы̀ пло́дъ покаѧ́нїѧ.

<red>Н</red>ача́ло кр҃ще́нїѧ стра́шнагѡ, и҆́мже па́ки кр҃сти́сѧ землѧ̀ рꙋ́сскаѧ, восхвали́те, ѽ го́ры кі́євскїѧ, кресто́мъ а҆пⷭ҇ла а҆ндре́а бл҃гословє́нныѧ. И҆дѣ́же бо бл҃года́ть возсїѧ̀ ро́дꙋ на́шемꙋ ѿ вѣ́ры же и҆ дх҃а во ѿверзе́нїе црⷭ҇твїѧ бж҃їѧ, та́мѡ подоба́ше нача́тисѧ и҆ семꙋ̀ ѡ҆бновле́нїю кро́вїю первозакла́ннагѡ ѿ ст҃и́телей рꙋ́сскихъ, тезоиме́ннагѡ просвѣти́телю на́шемꙋ. Се́й бо влади́мїръ но́вый, и҆з̾ вїногра́дника своегѡ̀ и҆зведе́нъ за врата̀ сщ҃е́нныѧ ла́ѵры пече́рскїѧ, вѣнча́нїѧ стефа́нова сподоблѧ́етсѧ, проща́ѧ и҆ бл҃гословлѧ́ѧ ѹ҆бива́ющихъ є҆го̀, ꙗ҆́кѡ кро́ткїй мл҃твенникъ ѡ҆ дꙋша́хъ на́шихъ.

<red>Р</red>ыда́нїе, жа́лость и҆ го́ре: сѐ сви́токъ і҆езекі́илевъ, насы́тивый дꙋ́шꙋ твою̀, ст҃е тѵ́хѡне, патрїа́рше на́шъ! Да ѹ҆слы́шитсѧ и҆ ны́нѣ гла́съ тво́й: бра́тїе, а҆рхїпа́стырїе и҆ па́стырїе, зови́те ча̑да ва̑ша на защи́тꙋ цр҃кве правосла́вныѧ. Да ѹ҆слы́шатъ же и҆ разори́тели храмѡ́въ бж҃їихъ ѻ҆́гненное сло́во твоѐ: а҆́ще є҆щѐ то́кмѡ и҆́менемъ хрⷭ҇тїа́нскимъ нарица́етесѧ, вла́стїю на́мъ ѿ бг҃а да́нною а҆наѳема́тствꙋемъ ва́съ. Ѽ стра́шнагѡ ѿлꙋче́нїѧ вѣ́чнагѡ! Сѐ а҆на́ѳема ники́мже разрѣша́ема! Сѐ дерзнове́нїе патрїа́ршее!

<rubric>Гла́съ д҃:</rubric>

<red>К</red>ро́токъ, но непоколеби́мъ бы́лъ є҆сѝ, петро́ва гра́да и҆збра́нниче, сщ҃енномч҃ниче венїамі́не, копрони́мы но́выми ѡ҆брече́нный, лжепа́стырьми пре́данный вла́сти бг҃обо́рнѣй. Тогда́ же ꙗ҆ви́ тѧ бг҃ъ ѹ҆чи́телѧ безбоѧ́зненна, и҆ сѐ завѣ́тъ тво́й, и҆з̾ заточе́нїѧ возвѣще́нный: да не пощади́мъ мы̀ себѐ цр҃кве ра́ди и҆ не предади́мъ ст҃ꙋ́ю цр҃ковь себѐ ра́ди. На сꙋдѣ́ же беззако́ннѣмъ твоѐ сло́во бы́сть всѣ̑мъ ди́вно: жи́знь ли и҆лѝ сме́рть ны́нѣ возвѣстите́ ми, а҆́зъ же зна́меновавъ себѐ ст҃ы́мъ кресто́мъ, рекꙋ̀: сла́ва тебѣ̀, гдⷭ҇и, бж҃е, ѡ҆ всѣ́хъ.

<red>Ж</red>е́ртва бг҃ꙋ живопогребє́нныѧ въ кладезеподо́бный ро́въ низри́нꙋтыѧ: пре́жде всѣ́хъ є҆лїсаве́та страстоте́рпица, къ гѡ́рнимъ ѹ҆стремле́ннаѧ кн҃ги́нѧ милосе́рднаѧ, би́серъ правосла́вїѧ въ но́вѣмъ ѻ҆те́чествѣ ѡ҆брѣ́тшаѧ, є҆ѵⷢ҇льски ѹ҆бі́йцꙋ мꙋ́жа своегѡ̀ прости́вшаѧ, моли́твою и҆ бл҃готворе́нїемъ бг҃ꙋ ѹ҆годи́вшаѧ, безбо́жными же непощажде́ннаѧ. Помоли́тесѧ за на́съ ст҃і́и кн҃зїе, помоли́тесѧ за всѣ́хъ прпⷣбнїи страстоте́рпицы, є҆лїсаве́то съ варва́рою вѣ́рною. Ѹ҆слы́шите на́съ, въ ве́си геѳсїмані́йстѣй погребє́нныѧ, ѹ҆слы́шите на́съ и҆ ті́и, и҆́хже погребе́нїе невѣ́домо, ѹ҆слы́шите на́съ па́ки вкꙋ́пѣ прїѧ̑тыѧ во ѡ҆би́тели нбⷭ҇ныѧ, ст҃а́ѧ ѻ҆смери́це, моли́те бг҃а ѡ҆ на́съ.

<rubric>Гла́съ и҃:</rubric>

<red>А҆</red>дама́нтово мꙋ́жество ва́ше сла́ва є҆́сть цр҃кве рѡссі́йскїѧ, страстоте́рпцы и҆ и҆сповѣ̑дницы но́вїи, ѹ҆чєни́цы бо є҆стѐ фїлі́ппѡвы и҆ є҆рмогє́новы, при́снїи же многострада́льномꙋ патрїа́рхꙋ тѵ́хѡнꙋ, и҆́же и҆ дадѐ ва́мъ и҆́мѧ своѐ. Пребы́сте терпѣ́нїемъ въ бѣда́хъ, гони́ми и҆ ѹ҆бива́еми. Но кто̀ и҆зочте́тъ и҆ мꙋ̑ки, гѡ́ршїѧ сме́рти, ѻ҆ба́че ꙗ҆ви́стесѧ и҆ проповѣ́дателїе сꙋ́щымъ съ ва́ми во ѹ҆́захъ, просвѣти́телїе прежденевѣ́рꙋющихъ, строи́телїе ст҃ы́хъ та́инствъ. Ве́лїѧ вѣ́ра ва́ша, во все́мъ ꙗ҆ви́сте себѐ, ꙗ҆́кѡ бж҃їи слꙋ́ги.

<rubric>Сла́ва, гла́съ а҃:</rubric>

<red>Н</red>ача́ло ны́нѣ поло́жимъ:

<rubric>И҆ ны́нѣ: Догма́тикъ гла́са.</rubric>

<rubric>Вхо́дъ. Прокі́менъ, и҆ чтє́нїѧ г҃.</rubric>

<rubric>Проро́чества и҆са́їина чте́нїе. (Глава̀ м҃г.)</rubric>

<versal>Т</versal>а́кѡ глаго́летъ гдⷭ҇ь: всѝ ꙗ҆зы́цы собра́шасѧ вкꙋ́пѣ, и҆ соберꙋ́тсѧ кнѧ̑зи ѿ ни́хъ. Кто̀ возвѣсти́тъ сїѧ̑ въ ни́хъ; и҆лѝ ꙗ҆́же ѿ нача́ла, кто̀ слы́шана сотвори́тъ ва́мъ; Да приведꙋ́тъ свидѣ́тєли своѧ̑, и҆ ѡ҆правдѧ́тсѧ, и҆ да ѹ҆слы́шатъ, и҆ да рекꙋ́тъ и҆́стинꙋ. Бꙋ́дите мѝ свидѣ́тєли, и҆ а҆́зъ свидѣ́тель, глаго́летъ гдⷭ҇ь бг҃ъ, и҆ ѻ҆́трокъ є҆го́же и҆збра́хъ: да позна́ете и҆ вѣ́рꙋете мѝ, и҆ разꙋмѣ́ете, ꙗ҆́кѡ а҆́зъ є҆́смь: пре́жде менє̀ не бы́сть и҆́нъ бг҃ъ, и҆ по мнѣ̀ не бꙋ́детъ. А҆́зъ є҆́смь бг҃ъ, и҆ нѣ́сть ра́звѣ менѐ спаса́ѧй. А҆́зъ возвѣсти́хъ, и҆ спасо́хъ, ѹ҆ничижи́хъ, и҆ не бѣ̀ въ ва́съ чꙋ́ждїй. Вы̀ мнѣ̀ свидѣ́тєли, и҆ а҆́зъ гдⷭ҇ь бг҃ъ, и҆ є҆щѐ ѿ нача́ла а҆́зъ є҆́смь: и҆ нѣ́сть ѿ рꙋ́къ мои́хъ и҆збавлѧ́ѧй. Сотворю̀, и҆ кто̀ ѿврати́тъ то̀; си́це глаго́летъ гдⷭ҇ь бг҃ъ, и҆збавлѧ́ѧй ва́съ ст҃ы́й і҆и҃левъ.

<rubric>Премꙋ́дрости соломѡ́новы чте́нїе. (Глава̀ г҃.)</rubric>

<versal>П</versal>ра́ведныхъ дꙋ́шы въ рꙋцѣ̀ бж҃їей, и҆ не прико́снетсѧ и҆́хъ мꙋ́ка. Непщева́ни бы́ша во ѻ҆чесѣ́хъ безꙋ́мныхъ ѹ҆мре́ти, и҆ вмѣни́сѧ ѡ҆ѕлобле́нїе и҆схо́дъ и҆́хъ, и҆ є҆́же ѿ на́съ ше́ствїе сокрꙋше́нїе, ѻ҆ни́ же сꙋ́ть въ ми́рѣ. И҆́бо предъ лице́мъ человѣ́ческимъ а҆́ще и҆ мꙋ́кꙋ прїи́мꙋтъ, ѹ҆пова́нїе и҆́хъ безсме́ртїѧ и҆спо́лнено. И҆ вма́лѣ нака́зани бы́вше, вели́кими бл҃годѣ́тельствовани бꙋ́дꙋтъ: ꙗ҆́кѡ бг҃ъ и҆скꙋсѝ ѧ҆̀, и҆ ѡ҆брѣ́те и҆̀хъ достѡ́йны себѣ̀. Ꙗ҆́кѡ зла́то въ горни́лѣ и҆скꙋсѝ и҆̀хъ, и҆ ꙗ҆́кѡ всепло́дїе же́ртвенное прїѧ́тъ ѧ҆̀. И҆ во вре́мѧ посѣще́нїѧ и҆́хъ возсїѧ́ютъ, и҆ ꙗ҆́кѡ и҆́скры по сте́блїю потекꙋ́тъ. Сꙋ́дѧтъ ꙗ҆зы́кѡмъ, и҆ ѡ҆блада́ютъ людьмѝ, и҆ воцари́тсѧ гдⷭ҇ь въ ни́хъ во вѣ́ки. Надѣ́ющїисѧ на́нь разꙋмѣ́ютъ и҆́стинꙋ, и҆ вѣ́рнїи въ любвѝ пребꙋ́дꙋтъ є҆мꙋ̀. Ꙗ҆́кѡ бл҃года́ть и҆ млⷭ҇ть въ прпⷣбныхъ є҆гѡ̀, и҆ посѣще́нїе во и҆збра́нныхъ є҆гѡ̀.

<rubric>Премꙋ́дрости соломѡ́новы чте́нїе. (Глава̀ д҃.)</rubric>

<versal>П</versal>рвⷣникъ а҆́ще пости́гнетъ сконча́тисѧ, въ поко́и бꙋ́детъ. Ста́рость бо честна̀ не многолѣ́тна, нижѐ въ числѣ̀ лѣ́тъ и҆счита́етсѧ. Сѣди́на же є҆́сть мꙋ́дрость человѣ́кѡмъ, и҆ во́зрастъ ста́рости житїѐ нескве́рное. Бл҃гоꙋго́денъ бг҃ови бы́въ, возлю́бленъ бы́сть, и҆ живы́й посредѣ̀ грѣ̑шникъ преста́вленъ бы́сть: восхи́щенъ бы́сть, да не ѕло́ба и҆змѣни́тъ ра́зꙋма є҆гѡ̀ и҆лѝ ле́сть прельсти́тъ дꙋ́шꙋ є҆гѡ̀. Раче́нїе бо ѕло́бы помрача́етъ дѡ́браѧ, и҆ паре́нїе по́хоти премѣнѧ́етъ ѹ҆́мъ неѕло́бивъ. Сконча́всѧ вма́лѣ, и҆спо́лни лѣ̑та дѡ́лга: ѹ҆го́дна бо бѣ̀ гдⷭ҇еви дꙋша̀ є҆гѡ̀, сегѡ̀ ра́ди потща́сѧ ѿ среды̀ лꙋка́вствїѧ. Лю́дїе же ви́дѣвше, и҆ не разꙋмѣ́вше, нижѐ поло́жше въ помышле́нїи таково́е: ꙗ҆́кѡ бл҃года́ть и҆ млⷭ҇ть въ прпⷣбныхъ є҆гѡ̀, и҆ посѣще́нїе во и҆збра́нныхъ є҆гѡ̀.

<rubric>На лїті́и стїхи́ра, гла́съ и҃:</rubric>

<red>А҆́</red>гг҃ли бж҃їи ра́достнїи призыва́ютъ, да возра́дꙋемсѧ всѝ! Сі́и бо ра́дꙋющесѧ и҆ ѡ҆ є҆ди́номъ грѣ́шницѣ ка́ющемсѧ, ликовствꙋ́ютъ ѡ҆ мно́жествѣ но́выхъ ст҃ы́хъ, ѡ҆ мч҃ницѣхъ и҆ и҆сповѣ́дницѣхъ цр҃кве рѡссі́йскїѧ, блиста́ющїѧсѧ страда́ньми и҆́хъ: сѐ патрїа́рхъ, і҆ера́рси, сщ҃е́нницы, мона́си и҆ мно́жество человѣ̑къ всѧ́кагѡ зва́нїѧ, ѹ҆́зами и҆ лише́ньми и҆скꙋше́ннїи, мꙋче́ньми же лю́тыми и҆ многоѻбра́зными и҆ сме́ртїю, ꙗ҆́же введѐ и҆̀хъ въ жи́знь безконе́чнꙋю. Сегѡ́ же ра́ди по́двига и҆́хъ даде́сѧ и҆̀мъ бл҃года́ть моли́тисѧ за ны̀. Ца́рское бо сꙋ́ть ті́и сщ҃е́нїе, наде́жда ро́да на́шегѡ ѡ҆бновле́нїѧ, возвѣсти́тели ми́лости сп҃са на́шегѡ, призва́вшагѡ и҆̀хъ въ сво́й чꙋ́дный свѣ́тъ.

<rubric>Сла́ва, и҆ ны́нѣ: бг҃оро́диченъ, гла́съ то́йже:</rubric>

<red>З</red>астꙋ́пнице ѹ҆се́рднаѧ, скорбѧ́щихъ при́сное ра́дованїе, ѹ҆тѣ́шительница є҆сѝ призыва́ющихъ тѧ̀ въ ча́съ и҆спыта́нїѧ, прест҃а́ѧ влⷣчце бцⷣе, ви́ждь хра́мы сн҃а твоегѡ̀ разорє́нныѧ, воззрѝ на порꙋга́нїе безбо́жными смире́нныхъ слꙋжи́телей є҆гѡ̀, ѹ҆слы́ши стена̑нїѧ рабѡ́въ твои́хъ, и҆ сама̀ со страстоте́рпцы ст҃ы́ми застꙋпѝ и҆ поми́лꙋй на́съ.

<rubric>На стїхо́внѣ стїхи̑ры воскрє́сны. Сла́ва, гла́съ ѕ҃:</rubric>

<red>Ѽ</red> ст҃і́и смире́ннѣйшїи сщ҃е́нницы и҆сповѣ̑дницы, зри́мъ ва́съ, ка́кѡ въ стра́шнꙋю годи́нꙋ гоне́нїй дале́че ѿ домѡ́въ ва́шихъ со́слани бы́сте. Зри́мъ ва́съ, гла́дныхъ, цынго́тныхъ, ви́да своегѡ̀ лише́нныхъ, стрꙋ́пїѧми кровоточа́щими покрове́нныхъ, приста́вники бїе́мыхъ и҆ сна̀ лиша́емаѧ пла́чꙋщихъ ѡ҆ ча́дѣхъ ѡ҆ста́вленныхъ и҆ ѡ҆ ма́терехъ и҆́хъ беззащи́тныхъ. И҆ кто̀ и҆спи́шетъ и҆мена̀ ва̑ша! Кто̀ повѣ́даетъ мі́рꙋ всѧ̑ претерпѣ̑ннаѧ ва́ми! Ѻ҆ба́че вѣ́даетъ бг҃ъ и҆збра̑нныѧ своѧ̑, сохрани́вшыѧ зало́гъ, врꙋче́нный и҆̀мъ да́же до сме́рти, и҆ сегѡ̀ ра́ди дерзнове́нїе и҆мꙋ́щыѧ моли́тисѧ ѡ҆ на́съ.

<rubric>И҆ ны́нѣ, бг҃оро́диченъ, гла́съ то́йже:</rubric>

<red>Б</red>цⷣе, безпо́мощнымъ по́моще! Помозѝ и҆ ны́нѣ стра́ждꙋщымъ лю́демъ страны̀ рѡссі́йскїѧ, въ заточе́нїи, въ мꙋ́кахъ, и҆лѝ въ тѧ́жкихъ ѡ҆бстоѧ́нїихъ сꙋ́щымъ. Тебѣ̀ мо́лимсѧ, моли́сѧ влⷣчце со ст҃ы́ми новомч҃никами и҆ и҆сповѣ́дниками ро́да на́шегѡ, и҆зба́витисѧ ѿ бѣ́дъ мно́зѣхъ рабѡ́мъ твои̑мъ.

<rubric class="inline">По</rubric> <incipit><red>Н</red>ы́нѣ ѿпꙋща́еши:</incipit> <incipit><red>Б</red>цⷣе дв҃о:</incipit> <rubric class="inline">Два́жды.</rubric>

<rubric>Тропа́рь ст҃ы̑мъ є҆ди́ножды. А҆́ще нѣ́сть бдѣ́нїѧ, тропа́рь воскре́сный.</rubric>

<rubric>Сла́ва, тропа́рь, гла́съ д҃:</rubric>

<red>Д</red>не́сь ра́достнѡ ликꙋ́етъ цр҃ковь рꙋ́сскаѧ, ꙗ҆́кѡ ма́ти ча́да, прославлѧ́ющи новомч҃ники и҆ и҆сповѣ́дники своѧ̑: ст҃и́тели и҆ і҆ере́и, ца́рствєнныѧ страстоте́рпцы, бл҃говѣ́рныѧ кн҃зи и҆ кн҃ги̑ни, прпⷣбныѧ мꙋжѝ и҆ жєны̀ и҆ всѧ̑ правѡсла́вныѧ хрⷭ҇тїа́ны, во дни̑ гоне́нїѧ безбо́жнагѡ жи́знь свою̀ за вѣ́рꙋ во хрⷭ҇та̀ положи́вшыѧ и҆ кровьмѝ и҆́стинꙋ соблю́дшыѧ. Тѣ́хъ предста́тельствомъ, долготерпѣли́ве гдⷭ҇и, странꙋ̀ на́шꙋ въ правосла́вїи сохранѝ до сконча́нїѧ вѣ́ка.

<rubric>И҆лѝ се́й:</rubric>

<red>Ц</red>вѣ́ти рѡссі́йскагѡ лꙋ́га дꙋхо́внагѡ, въ годи́нꙋ лю́тыхъ гоне́нїй ди́внѡ процвѣ́тшїи новомч҃ницы и҆ и҆сповѣ̑дницы безчи́слєннїи: ст҃и́телїе и҆ па́стырїе, мона́си и҆ мїрсті́и, мꙋ́жїе, жєны́ же и҆ дѣ́ти, до́брый пло́дъ въ терпѣ́нїи хрⷭ҇тꙋ̀ прине́сшїи, моли́тесѧ є҆мꙋ̀, ꙗ҆́кѡ насади́телю ва́шемꙋ, да и҆зба́витъ лю́ди своѧ̑ ѿ безбо́жныхъ и҆ ѕлы́хъ, да ѹ҆твержда́етсѧ же цр҃ковь рꙋ́сскаѧ кровьмѝ и҆ страда́нїи ва́шими во сп҃се́нїе дꙋ́шъ на́шихъ.

<rubric>И҆ ны́нѣ, бг҃оро́диченъ воскре́сный:</rubric>

<incipit><red>Є҆́</red>же ѿ вѣ́ка:</incipit>



<rubric>На ѹ҆́трени на <incipit><red>Б</red>г҃ъ гдⷭ҇ь:</incipit> тропа́рь воскре́сенъ, два́жды.</rubric>

<rubric>Сла́ва, новомч҃никѡмъ. И҆ ны́нѣ: бг҃оро́диченъ воскре́сный:</rubric>

<incipit><red>Є҆́</red>же ѿ вѣ́ка:</incipit>

<rubric>Полѷеле́й и҆ велича́нїе:</rubric>

<red>В</red>елича́емъ ва́съ, ст҃і́и новомч҃ницы и҆ и҆сповѣ̑дницы рѡссі́йстїи: и҆ чти́мъ честна̑ѧ страда̑нїѧ ва̑ша, ꙗ҆̀же за хрⷭ҇та̀ претерпѣ́ли є҆стѐ.

<rubric class="inline">Ѱало́мъ и҆збра́нный:</rubric> <red>Б</red>г҃ъ на́мъ прибѣ́жище и҆ си́ла. <incipit><red>А҆́</red>гг҃льскїй собо́ръ:</incipit> посе́мъ є҆ктенїа̀ ма́лаѧ и҆ возгла́съ: Ꙗ҆́кѡ бл҃гослови́сѧ и҆́мѧ твоѐ:

<rubric>По полѷеле́и ѵ҆пакоѝ гла́са, та́же сѣда́ленъ ст҃ы́хъ, гла́съ а҃:</rubric>

<podoben>Подо́бенъ: <incipit><red>К</red>а́мени запеча́танꙋ:</incipit></podoben>

<red>П</red>роидо́сте сквозѣ̀ ѻ҆́гнь мꙋче́нїѧ и҆ во́дꙋ сле́зъ, и҆зведѐ вы̀ гдⷭ҇ь въ поко́й ст҃ы́хъ, новомч҃ницы и҆ и҆сповѣ̑дницы рѡссі́йстїи, хода́таи воззва́нїѧ къ бг҃ꙋ разꙋмѣ́ющымъ и҆ лобыза́ющымъ по́двигъ ва́шъ. Сла́ва предꙋвѣ́дѣвшемꙋ произволе́нїе ва́ше, сла́ва предꙋста́вившемꙋ ва́съ къ сла́вѣ нбⷭ҇нѣй, сла́ва подаю́щемꙋ на́мъ ва́ми ве́лїю млⷭ҇ть.

<rubric>И҆́нъ сѣда́ленъ, гла́съ то́йже:</rubric>

<red>Ꙗ҆́</red>кѡ лю́бѧщымъ бг҃а, ва́мъ ѽ страстоте́рпцы, всѧ̑ претерпѣ̑ннаѧ на землѝ бы́ша во бл҃го́е. И҆ прешлѝ є҆стѐ, ꙗ҆́кѡ и҆збра́ннїи, къ ѡ҆бѣ́щанномꙋ наслѣ́дїю вѣ́чныхъ бла́гъ. Сла́ва да́вшемꙋ ва́мъ въ тѧ́жкихъ мꙋ́кахъ крѣ́пость, сла́ва вѣнча́вшемꙋ ва́съ, сла́ва дѣ́йствꙋющемꙋ ва́ми сп҃се́нїе на́ше.

<rubric>Сла́ва, гла́съ г҃:</rubric>

<red>В</red>озсїѧ́ли є҆стѐ на тве́рди цр҃ко́внѣй, ст҃и́телїе престо́лѡвъ рѡссі́йскихъ пе́рвѣйшихъ: тѵ́хѡне ст҃ѣ́йшїй, патрїа́рше, а҆на́ѳемꙋ врагѡ́мъ креста̀ пла́меннѣ и҆зрекі́й, влади́мїре ст҃и́телю кі́евскїй, зрѣ́лѣйшїй нача́токъ но́выхъ плодѡ́въ са́да рꙋ́сскагѡ и҆ венїамі́не, свѣти́льниче петрогра́дскїй, и҆здѣ́тска возжелѣ́вый за хрⷭ҇та̀ страда́ти, є҆́же и҆ бы́сть. Сла́вѧтсѧ же съ ва́ми и҆ всѝ страстоте́рпцы но́вїи. Мы́ же со ѹ҆миле́нїемъ ва́мъ си́це рце́мъ: ра́дꙋйсѧ, собо́ре крѣ́пкїй терпѣли́вый. Бꙋ́дите мѡли́твенницы дерзнове́ннїи ѡ҆ всѣ́хъ молѧ́щихсѧ ва́мъ.

<rubric>И҆ ны́нѣ, бг҃оро́диченъ, гла́съ то́йже:</rubric>

<red>К</red>расотѣ̀ дв҃ства твоегѡ̀, и҆ пресвѣ́тлой чⷭ҇тотѣ̀ твое́й гаврїи́лъ ѹ҆диви́всѧ, вопїѧ́ше тѝ, бцⷣе, кꙋ́ю тѝ похвалꙋ̀ принесꙋ̀ досто́йнꙋю, что́ же воз̾именꙋ́ю тѧ̀, недоꙋмѣва́ю и҆ ѹ҆жаса́юсѧ. Тѣ́мже ꙗ҆́кѡ повелѣ́нъ бы́хъ, вопїю́ ти: ра́дꙋйсѧ, бл҃года́тнаѧ.

<rubric>А҆́ще хра́мъ ст҃ы̑мъ, глаго́лемъ:</rubric>

<rubric>Прокі́менъ, гла́съ д҃:</rubric>

<red>Т</red>ебѐ ра́ди, гдⷭ҇и, ѹ҆мерщвлѧ́еми є҆смы̀ ве́сь де́нь.

<rubric class="inline">Сті́хъ:</rubric> <red>В</red>мѣни́хомсѧ ꙗ҆́кѡ ѻ҆́вцы заколе́нїѧ.

<rubric>Є҆ѵⷢ҇лїе ѿ матѳе́а, зача́ло л҃ѕ:</rubric>

<rubric>По н҃-мъ ѱалмѣ̀ стїхи́ра, гла́съ ѕ҃:</rubric>

<red>В</red>оскресе́нїѧ хрⷭ҇то́ва и҆́стиннїи свидѣ́тели ꙗ҆ви́шасѧ но́вїи страстоте́рпцы и҆ и҆сповѣ̑дницы, и҆̀мже пра́здникъ се́й соста́вихомъ, ка́кѡ бы ті́и понеслѝ кре́стъ сво́й, а҆́ще не бы зна́ли, ꙗ҆́кѡ недосто́йнїи сꙋ́ть страда̑нїѧ ны́нѣшнѧгѡ вре́мене, къ хотѧ́щей сла́вѣ ꙗ҆ви́тисѧ въ ни́хъ.

<rubric>Да́же до здѣ̀ хра́ма ст҃ы̑мъ.</rubric>

<rubric>Канѡ́ны: Воскре́сный и҆ бцⷣѣ гла́са. А҆́ще въ недѣ́лю мы́таревꙋ, и҆лѝ блꙋ́днагѡ, и҆лѝ мѧсопꙋ́стнꙋю зрѝ ма́рковꙋ главꙋ̀ і҆аннꙋа́рїа въ г҃-й де́нь. Та́же новомч҃никѡвъ канѡ́нъ пое́мъ и҆зъ ѻ҆́бщей мине́и.</rubric>

<rubric>По г҃-й пѣ́сни конда́къ, гла́съ г҃:</rubric>

<red>Д</red>не́сь новомч҃ницы рѡссі́йстїи въ ри́захъ бѣ́лыхъ предстоѧ́тъ а҆́гнцꙋ бж҃їю и҆ со а҆́гг҃лы пѣ́снь побѣ́днꙋю воспѣва́ютъ бг҃ꙋ: бл҃гослове́нїе, и҆ сла́ва, и҆ премꙋ́дрость, и҆ хвала̀, и҆ че́сть, и҆ си́ла, и҆ крѣ́пость на́шемꙋ бг҃ꙋ во вѣ́ки вѣкѡ́въ. <red>А҆</red>ми́нь.

<rubric>И҆́нъ конда́къ, гла́съ в҃:</rubric>

<red>Н</red>о́вїи страстоте́рпцы рѡссі́йстїи, и҆сповѣ́днически по́прище зе́мное прете́кшїи, страда́ньми дерзнове́нїе прїи́мшїи, моли́тесѧ хрⷭ҇тꙋ̀, ва́съ ѹ҆крѣпи́вшемꙋ, да и҆ мы̀, є҆гда̀ на́йдетъ на ны̀ и҆спыта́нїѧ ча́съ, мꙋ́жества да́ръ бж҃їй воспрїи́мемъ. ѻ҆́бразъ бо є҆стѐ лобыза́ющымъ по́двигъ ва́шъ, ꙗ҆́кѡ ни ско́рбь, ни тѣснота̀, ни сме́рть ѿ любвѐ бж҃їѧ разлꙋчи́ти ва́съ не возмого́ша.

<rubric class="inline">І҆́косъ:</rubric> <red>Є҆</red>гда̀ начина́хꙋсѧ дні́е ѻ҆́гненнагѡ и҆скꙋше́нїѧ цр҃кве рѡссі́йскїѧ и҆ не бл҃говолѝ гдⷭ҇ь прїѧ́ти ѡ҆ на́съ всесожже́нїѧ и҆ же́ртвы, тогда̀ мно́зи а҆рхїерє́и и҆ сщ҃е́нницы не приложи́шасѧ пло́ти и҆ кро́ви, но ѹ҆разꙋмѣ́вше во́лю гдⷭ҇ню, са́ми себѐ принесо́ша, ꙗ҆́кѡ непоро́чное заколе́нїе. И҆ вслѣ́дъ первосщ҃е́нника вѣ́чнагѡ и҆ хода́таѧ но́вагѡ завѣ́та внидо́ша сі́и во ст҃и́лище съ кро́вїю свое́ю, да ѡ҆чи́стѧтсѧ грѣхѝ людсті́и. Сла́вни сꙋ́ть и҆мена̀ ва̑ша, мꙋ́жественнїи страстоте́рпцы, ѻ҆́бразъ бо на́мъ є҆стѐ, лобыза́ющымъ по́двигъ ва́шъ, ꙗ҆́кѡ ни ско́рбь, ни тѣснота̀, ни сме́рть ѿ любвѐ бж҃їѧ разлꙋчи́ти ва́съ не возмого́ша.

<rubric>Сѣда́ленъ, гла́съ и҃:</rubric>

<red>Н</red>е́мощїю пло́ти на́мъ подобостра́стнїи, дꙋ́хомъ въ мѣ́рꙋ дре́влихъ ѻ҆тцє́въ тща́лисѧ є҆стѐ, ѽ непрекло́ннїи сщ҃енноисповѣ̑дницы рѡссі́йстїи, и҆̀же въ разоре́ннꙋю ѻ҆би́тель солове́цкꙋю и҆ во и҆на̑ѧ мѣста̀ заточе́нїѧ ссыла́емїи. Ѹ҆множа́ющымсѧ же страда́нїємъ ва́шымъ, и҆збы́точествоваше та́йнѡ и҆ ѹ҆тѣше́нїе ѿ гдⷭ҇а, и҆́мъ же ны́нѣ и҆́стѣе ѹ҆тѣша́етесѧ, въ невече́рнїй де́нь дости́гше црⷭ҇твїѧ хрⷭ҇то́ва, въ не́мже не преста́йте мо́лимъ ва́съ, молѧ́щесѧ ѡ҆ сп҃се́нїи дꙋ́шъ на́шихъ.

<rubric>Сла́ва, и҆ ны́нѣ: грѧдꙋ́щагѡ предпра́зднства, гла́съ то́йже:</rubric>

<red>Р</red>а́дꙋютсѧ новомч҃ницы и҆ и҆сповѣ̑дницы ро́да на́шегѡ, срѣта́юще гдⷭ҇а и҆ влⷣкꙋ своего̀, є҆го́же и҆ногда̀ срѣ́те ст҃ы́й ста́рецъ сѷмеѡ́нъ, прирекі́й: ны́нѣ ѿпꙋща́еши раба̀ твоего̀ влⷣко. Сподо́би, гдⷭ҇и, и҆ на́мъ въ ча́съ и҆схо́да ѿ жи́зни сеѧ̀ вре́менныѧ прощє́ннымъ бы́ти и҆ ѿпꙋщє́ннымъ съ ми́ромъ, моли́твами пречⷭ҇тыѧ влⷣчцы на́шеѧ бг҃оро́дицы и҆ ны́нѣ воспѣва́емыхъ ѹ҆го́дникѡвъ твои́хъ и҆ всѣ́хъ ст҃ы́хъ.

<rubric>По ѕ҃-й пѣ́сни конда́къ воскре́сный и҆ і҆́косъ є҆гѡ̀. Є҆ѯапостїла́рїй воскре́сенъ:</rubric>

<rubric>Сла́ва, свѣти́ленъ ст҃ы̑мъ:</rubric>

<red>В</red>ельмѝ свѣ́телъ ꙗ҆ви́сѧ на́мъ по́двигъ ва́шъ, ст҃і́и новомч҃ницы и҆ и҆сповѣ̑дницы во дни̑ сїѧ̑, малодꙋ́шїемъ ѡ҆мрачє́нныѧ, ѡ҆скꙋдѣ́ бо вѣ́ра за ѹ҆множе́нїе беззако́нїй на́шихъ, ѡ҆хладѐ любы̀, поколеба́сѧ наде́жда, до́блесть же ва́ша ѡ҆зарѝ сла́вою но́вою рꙋ́сскꙋю цр҃ковь.

<rubric>И҆ ны́нѣ: бг҃оро́диченъ воскре́сный.</rubric>

<rubric>На хвали́техъ стїхи̑ры воскре́сны ѻ҆ктѡ́иха, та́же ст҃ы́хъ новомч҃никѡвъ, гла́съ ѕ҃:</rubric>

<red>С</red>лы́ша стра́шнꙋ вѣ́сть ѡ҆ гоне́нїихъ, на цр҃ковь бж҃їю воздви́гнꙋтыхъ, всерѡссі́йскїй на́шъ собо́ръ, сщ҃е́нный и҆ вели́кїй, во є҆ди́нꙋ мы́сль собо́рнꙋ всѧ̑ совокꙋпѝ и҆ молє́нїѧ ѹ҆ста́ви ѡ҆ гони́мыхъ и҆ ѡ҆ ѹ҆бїе́нныхъ и҆сповѣ́дницѣхъ и҆ мч҃ницѣхъ въ де́нь ст҃и́телѧ влади́мїра страда́нїѧ, и҆ сме́рти. Мꙋ́дрствꙋѧй се́й де́нь со цр҃ковїю мꙋ́дрствꙋетъ: дні́е преставле́нїѧ ѿше́дшихъ къ бг҃ꙋ въ мꙋ́кахъ деньмѝ рождества̀ и҆́хъ нарече́ни бы́ша. Сегѡ̀ ра́ди соверша́емъ пра́здникъ се́й, ꙗ҆́кѡ рождество̀ рѡссі́йскихъ но́выхъ страстоте́рпцєвъ.

<rubric>Гла́съ и҃.</rubric>

<red>Ѿ</red>реко́шасѧ проси́ти ми́лости ѡ҆сꙋжде́ннїи ѿ безбѡ́жникъ сщ҃е́нницы бж҃їи и҆́хже бл҃гословѝ ст҃ы́й патрїа́рхъ, на мꙋ̑ки и҆ на сме́рть за хрⷭ҇та̀. Є҆гда́ же воꙋ́трїе ведо́ми бы́ша на ка́знь, не вѣ́дѧхꙋ стра́жїе, ка́кѡ срѣ́тшыѧ и҆̀хъ вѣ̑рныѧ ѿгони́ти. Лобыза́хꙋ бо лю́дїе ѡ҆бречє́ннымъ сме́ртникѡмъ и҆ сщ҃е́нныѧ рꙋ́цѣ и҆́хъ и҆ ѡ҆де́жды кра́й, ѻ҆́нѣмъ побѣ́днѡ пою́щымъ: хрⷭ҇то́съ воскре́се и҆зъ ме́ртвыхъ, см҃ртїю сме́рть попра́въ. Гдⷭ҇и мл҃твами сщ҃енномꙋ́ченикѡвъ си́хъ поми́лꙋй на́съ.

<rubric>Гла́съ а҃:</rubric>

<rubric class="inline">Сті́хъ:</rubric> <red>Р</red>азже́глъ ны̀ є҆сѝ, ꙗ҆́коже разжиза́етсѧ сребро̀. Ѽ сла́внїи новомч҃ницы.

<rubric class="inline">Сті́хъ:</rubric> <red>В</red>оззва́ша првⷣнїи и҆ гдⷭ҇ь ѹ҆слы́ша и҆̀хъ.

<red>Н</red>е человѣ́цы сп҃са́ютъ цр҃ковь, и҆ ничто́же по́льзꙋетъ согла́сїе со врагѝ є҆ѧ̀, но цр҃ковь сп҃са́етъ человѣ́ки си́лою хрⷭ҇то́вою, ꙗ҆́коже по́двигъ ва́шъ показа̀. Ѽ непоколеби́мїи новомч҃ницы рѡссі́йстїи, вои́стинꙋ є҆стѐ сла́ва цр҃кве, ѡ҆ не́йже прилѣ́жнѡ моли́тесѧ, да непоколе́блемꙋ ѹ҆тверди́тъ ю҆̀ хрⷭ҇то́съ.

<rubric>Сла́ва: стїхи́ра є҆ѵⷢ҇льскаѧ.</rubric>

<rubric>И҆ ны́нѣ: <incipit><red>П</red>ребл҃гослове́нна є҆сѝ:</incipit></rubric>

<rubric>Славосло́вїе вели́кое, тропа́рь воскре́сный, є҆ктєнїѝ и҆ ѿпꙋ́стъ.</rubric>



<rubric>На лїтꙋргі́и бл҃жє́нны гла́са на ѕ҃ и҆ ст҃ы́хъ новомч҃никѡвъ на д҃:</rubric>

<red>П</red>омѧнѝ гдⷭ҇и, стра̑шнаѧ мꙋче́нїѧ, и҆́миже ѡ҆ тебѣ̀ пострада́ша страстоте́рпцы но́вїи, ѿ ро́да на́шегѡ ны́нѣ прозѧ́бшїи, и҆ прїимѝ молє́нїѧ и҆́хъ ѡ҆ сп҃се́нїи на́шемъ.

<red>Ѿ</red>ве́рзлъ є҆сѝ, сꙋдїѐ првⷣный, црⷭ҇тво нбⷭ҇ное и҆сповѣ́дникѡмъ цр҃кве рѡссі́йскїѧ. Ѹ҆слы́ши гдⷭ҇и пра́вдꙋ и҆́хъ, вонмѝ моле́нїю и҆́хъ ѡ҆ сп҃се́нїи дꙋ́шъ на́шихъ.

<rubric>Сла́ва:</rubric>

<red>Ѽ</red> трⷪ҇це пребжⷭ҇твеннаѧ! Возвратѝ плѣне́нїе на́ше. Вѣ́мы ꙗ҆́кѡ ѹ҆мно́жишасѧ ꙗ҆́кѡже николи́же пре́жде грѣ́хъ въ странѣ̀ на́шей, но возсїѧ̀ и҆ бл҃года́ть въ по́двизѣ но́выхъ ст҃ы́хъ, и҆̀же и҆ мо́лѧтъ тѧ̀, трист҃ы́й бж҃е, ѡ҆ сп҃се́нїи дꙋ́шъ на́шихъ.

<rubric>И҆ ны́нѣ:</rubric>

<red>Р</red>асточє́нныѧ соберѝ, малодꙋ̑шныѧ возста́ви, ѿре́кшыѧсѧ же ѿ ст҃о́й вѣ́ры призовѝ и҆ ѡ҆братѝ, ѡ҆ бл҃года́тнаѧ и҆ прчⷭ҇таѧ дв҃о марі́е, со ст҃ы́ми новомч҃ники и҆ и҆сповѣ́дники хрⷭ҇та̀ сп҃са ѹ҆молѧ́ющи ѡ҆ проще́нїи и҆ сп҃се́нїи дꙋ́шъ на́шихъ.

<rubric>По вхо́дѣ тропарѝ по ѹ҆ста́вꙋ ст҃ы́хъ, и҆мꙋ́щихъ бдѣ́нїе, прилꙋчи́вшихсѧ въ недѣ́лю.</rubric>

<rubric>А҆́ще же трїѡ́дь, є҆ѵⷢ҇лїе ма́рка, зача́ло а҃.</rubric>

<rubric>Прокі́менъ гла́са (и҆лѝ трїѡ́ди) и҆ ст҃ы́хъ гла́съ з҃:</rubric>

<red>Т</red>ебѐ ра́ди гдⷭ҇и, ѹ҆мерщвлѧ́еми є҆смы̀ ве́сь де́нь.

<rubric>А҆пⷭ҇лъ рѧдовы́й и҆ ст҃ы́хъ къ ри́млѧнѡмъ, зача́ло ч҃ѳ.</rubric>

<rubric>А҆ллилꙋ́їа гла́са и҆ ст҃ы́хъ гла́съ д҃:</rubric>

<red>В</red>оззва́ша првⷣнїи и҆ гдⷭ҇ь ѹ҆слы́ша и҆̀хъ и҆ ѿ всѣ́хъ скорбе́й и҆зба́ви и҆̀хъ.

<rubric>Є҆ѵⷢ҇лїе рѧдово́е и҆ ст҃ы́хъ ѿ лꙋкѝ зача́ло р҃ѕ.</rubric>

<rubric class="inline">Прича́стенъ:</rubric> <red>Х</red>вали́те гдⷭ҇а съ небе́съ:

<rubric class="inline">И҆ ст҃ы́хъ:</rubric> <red>Р</red>а́дꙋйтесѧ првⷣнїи ѡ҆ гдⷭ҇ѣ:

<rubric>На моле́бномъ пѣ́нїи то́йже прокі́менъ: </rubric>

<red>Т</red>ебѐ ра́ди, гдⷭ҇и, ѹ҆мерщвлѧ́еми є҆смы̀ ве́сь де́нь.

<rubric>Є҆ѵⷢ҇лїе ѿ матѳе́а, зача́ло л҃ѕ.</rubric>
